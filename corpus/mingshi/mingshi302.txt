歐陽氏〈（徐氏馮氏）〉方氏〈（葉氏）〉潘氏楊氏張烈婦〈（蔡氏鄭氏）〉王烈婦〈（許烈婦）〉吳氏沈氏六節婦黃氏〈（張氏）〉張氏〈（葉氏范氏）〉劉氏二女孫烈女〈（蔡烈女）〉陳諫妻李氏胡氏戴氏〈（胡氏）〉許元忱妻胡氏郃陽李氏吳節婦〈（楊氏）〉徐亞長蔣烈婦楊玉英〈（張蟬雲）〉倪氏彭氏〈（劉氏）〉劉氏二孝女黃氏邵氏婢楊貞婦〈（倪氏）〉楊氏丁氏尤氏李氏孫氏方孝女〈（解孝女）〉李氏項貞女壽昌李氏玉亭縣君馬氏王氏劉氏〈（楊氏）〉譚氏〈（張氏）〉李烈婦〈（黃烈婦）〉須烈婦陳節婦〈（馬氏）〉謝烈婦張氏〈（王氏）〉戚家婦金氏〈（楊氏）〉王氏李孝婦〈（洪氏倪氏）〉劉氏
文章還沒有進行過校對和格式化，或文章還不全，不能保證任何部分可靠。

列女二
歐陽氏，九江人，彭澤王佳傅妻也。事姑至孝。夫亡，氏年方十八，撫遺腹子，紡績為生。父母迫之嫁，乃針刺其額，為誓死守節字，墨涅之，深入膚裏，里人稱為黑頭節婦。

又徐氏，烏程人。年十六，嫁潘順。未期而夫病篤，顧徐曰：「母老，汝年少，奈何？」徐泣下，即引刀斷左小指，以死誓。夫死，布衣長齋。年七十八卒。遺命取斷指入棺中。家人出其指，所染爪紅色尚存。

馮氏，宣城劉慶妻。年十九，夫亡，誓守節。其娣姒諷之曰：「守未易言，非咬斷鐵釘者不能。」馮即投袂起，拔壁上釘嚙之，剨然有齒痕。復抉臂肉，釘著壁上曰：「脫有異志，此即狗彘肉不若。」已而遺腹生子，曰大賢。長娶李氏，大賢又夭，姑婦相守至老。卒，取視壁釘肉，尚韌不腐，齒痕如新。

方氏，金華軍士袁堅妻。堅嗜酒敗家，卒殯城北濠上。方貧無所依，乃即殯處置棺，寢處其中，饑則出飲於濠。久之不復出，則死矣。郡守劉郤為封土祭之。

又葉氏，蘭谿人。適神武中衛舍人許伸。伸家素饒於財，以不檢，蕩且盡，攜妻投所親，卒於通州。氏守屍，晝夜跪哭。或遺之食，或饋金，或勸以改嫁，俱卻不應。水漿不入口者十四日，竟死屍傍，年二十餘，州人為買棺合葬。

潘氏，海寧人。年十六，歸許釗，生子淮。甫期年，釗卒，既殮，潘自經。死已兩日矣，有老嫗過之曰：「是可活也。」投之藥，更蘇。釗族兄欲不利於孤，嗾潘改適，潘毀容自矢。族兄者，夜率勢家仆數十人誣以債，椎門入。潘負子，冒風雨，逾垣逸。前距大河，追者迫，潘號慟投於河。適有木浮至，憑以渡，達母家，遂止不歸。淮年十九，始歸。淮補諸生，娶婦生五子。潘年五十，宗人聚而祝，族兄者亦至。潘曰：「氏所以得有今日，賴伯氏玉成。」目淮酌酒飲伯，卒爵，北向拜曰：「未亡人，三十年來瀕死者數矣，而顧強生，獨以淮故耳。今幸成立，且多子，復何憾。」語畢入室。頃之宴徹，諸宗人同淮入謝，則縊死室中矣。

楊氏，桐城吳仲淇妻。仲淇卒，家貧，舅欲更嫁之。楊曰：「即饑死，必與舅姑俱。」舅不能奪。數年，家益貧，舅謀於其父母，將以償債。楊仰天呼曰：「以吾口累舅姑，不孝。無所助於貧，不仁。失節則不義。吾有死而已。」因咽發而死。張烈婦，蕪湖諸生繆釜妻。年十八，歸釜。越四年，釜病，屬張善自托。張泣曰：「夫以吾有二心乎？有子則守志奉主，妻道也。無子則潔身殉夫，婦節也。」乃沐浴更衣，闔戶自縊。閱日，而釜乃卒。又蔡烈婦，松陽葉三妻。三負薪為業，蔡小心敬事。三久病，織纴供藥餌。病篤，執婦手訣曰：「及我生而嫁，無受三年苦。」婦梳洗更衣，袖刀前曰：「我先嫁矣。」刎頸死。三驚嘆，尋死。又鄭氏，安陸趙鈓妻。性剛烈，閨房中言動不涉非禮。某寡婦更適人，饋以茶餅。鄭怒，命傾之。夫戲曰：「若勿罵，幸夫不死耳。」鄭正色曰：「君勿憂，我豈為此者。」後鈓疾將死，回視鄭，瞪目不瞑。鄭曰：「君得毋疑我乎？」即自縊於床楣。鈓少蘇，回盼，出淚而絕。

王烈婦，上元人。夫嗜酒廢業，僦居破屋一間，以竹篷隔內外。婦日塞戶，坐門扉績麻自給。夫與博徒李遊。李悅婦姿，謀亂之。夫被酒，以狂言餂婦，婦奔母家避之。夫逼之歸，夜持酒脯與李俱至，引婦坐，婦駭走且罵。夫以威挾之，婦堅拒，大被搒笞。婦度不免，夜攜幼女坐河干，慟哭投河死。是夜，大風雨，屍不漂沒。及曙，女尚熟睡草間。

又許烈婦，松江人許初女。夫飲博不治生。諸博徒聚謀曰：「若婦少艾，曷不共我輩歡，日可得錢治酒。」夫即以意喻婦，婦叱之，屢加箠撻不從。一日，諸惡少以酒肴進。婦走避鄰嫗家，泣顧懷中女曰：「而父不才，吾安能顏自存，俟汝之成民也。」少間，聞闔戶聲。嫗覘之，則拔刀刎頸仆地矣。父挈醫來視，取熱雞皮封之，復抓去。明旦氣絕，年二十五。

吳氏，永豐人，名吉姑。年十八，適寧集略。未一年，夫卒，六日不食。所親百方解譬，始食粥，朝暮一溢米。服除，母憐其少，欲令改適。往視之，同寢食三年，竟不敢出一語。歸謂諸婦曰：「此女鐵石心，不可動也。」

慈谿沈氏六節婦。章氏，祚妻。周氏，希魯妻。馮氏，信魁妻。柴氏，惟瑞妻。孟氏，弘量妻。孫氏，琳妻。所居名沈思橋，近海。族眾二千人，多驍黠善鬥。嘉靖中，倭賊入犯，屢殲其魁，奪還虜掠。賊深仇之。一日，賊大至，沈氏豪誓於眾曰：「無出婦女，無輦貨財，共以死守，違者誅。」章亦集族中婦女誓曰：「男子死鬥，婦人死義，無為賊辱。」眾竦息聽命。賊圍合，群婦聚一樓以待。既而賊入，章先出投於河，周與馮從之。紫方為夫礪刃，即以刃斫賊，旋自刃。孟與孫為賊所得，奪賊刃自刺死。時宗婦死者三十餘人，而此六人尤烈。

黃氏，沙縣王珣妻。嘉靖中，倭亂，流劫其鄉。鄉之比鄰，皆操舟為業。賊至，眾婦登舟，匿艙中，黃兀坐其外。眾婦呼之曰：「不虞賊見乎？」黃曰：「篷窗安坐，恐賊至不得脫，我居外，便投水耳。」賊至，黃躍入水中死。時同縣羅舉妻張氏，從夫避亂巖穴間。賊至，張與妾及妾子俱為所獲。賊見張美，欲犯之，不從。至中途，張解發自縊，賊斷之。張又解行纏，賊又覺之，徒跣驅至營。賊魁欲留之，張厲聲曰：「速賜一死。」賊曰：「不畏死，吾殺汝妾。」張引頸曰：「請代妾，留撫孩嬰。」賊曰：「吾殺孩嬰。」張引頸曰：「請代孩嬰，存夫嗣。」賊令牽出殺之。張先行，了無懼色。賊方猶豫，張罵不絕口，遂遇害。投屍於河，數日屍浮如生。

張氏，政和遊銓妻。倭寇將至，婦數語其女曰：「婦道惟節是尚，值變之窮，有溺與刃耳，汝謹識之。」銓聞，以為不祥。婦曰：「使婦與女能如此，祥孰大焉。」未幾，賊陷政和，張度不脫，連呼女曰：「省前誨乎？」女頷之，即赴井。張含笑隨之，並死。

又葉氏，松溪江華妻，陳氏，葉弟惠勝妻，偕里人避倭長潭。值歲除，裏嫗覓刀為幼男發弗得，葉出諸懷中。眾問故，曰：「以備急耳。」及倭圍長潭，執二婦，共系一繩。葉謂陳曰：「我二人被縶，縱生還，亦被惡名，死為愈。」陳唯唯。葉探刀於懷，則已失，各抱幼女跳潭中死。同時林壽妻范氏，亦與眾婦匿山塢。倭搜得眾婦，偕至水南，範獨與抗。或謂姑順之，家且來贖。答曰：「身可贖，辱可贖哉！我則寧死。」賊聞言，殺其幼女恐之，不為勛。曰：「並及汝矣。」厲聲曰：「固我願也！」賊殺之。

劉氏二女，興化人。嘉靖四十一年與里中婦同為倭所掠，系路傍神祠中。倭飲酣，遍視系中，先取其姊。姊厲聲曰：「我名家女也，肯汙賊乎？」倭笑慰之曰：「若從我，當詢父母歸汝。」女曰：「父母未可知，此時尚論歸耶？」倭尚撫背作款曲狀。女怒，大罵。時黃昏，倭方縱火，女即赴火死。已復侵其妹，妹又大罵。倭露刃脅之，不為動，曰：「欲殺，即殺。」倭欲強犯之，女紿曰：「吾固願從，俟姊骨燼乃可，否則不忍也。」倭喜負薪益火，火熾，女又赴火死。時同死者四十七人，二女為最。

孫烈女，五河人。性貞靜，不茍嬉笑。母朱卒，繼母李攜前夫子鄭州兒來。州兒恃母欲私女，嘗以手挑之，忿批其頰。一日，女方治面，州兒從後摟之。女揪發覓刃，州兒嚙其臂得脫。女奔訴於姊，觸地慟哭曰：「母不幸，父又他出，賊子敢辱我，必刃之而後死。」姊曲撫慰。乃以臂痕示李，使戒戢之。州兒不悛，紿李曰：「兒采薪，臂力不勝，置遺束於路。」李往取之，歸則戶扃甚嚴。從母舒氏亦趨至，曰：「初聞如小犢悲鳴，繼又響震如雷，必有異。」並力啟之，州兒死閾下，項幾斷，女亦倚壁死。蓋州兒誑母出，調女。女陽諾而使之閉門，既躡其後殺之也。又蔡烈女，上元人。少孤，與祖母居。一日，祖母出，有逐仆為僧者來乞食，挑之，不從。挾以刃，女徒手搏之，受傷十餘處，罵不絕，宛轉死竈下。賊遁去，官行驗，忽來首伏。官怪問故。賊曰：「女拘我至此。」遂抵罪。

陳諫妻李氏，番禺人。諫，嘉靖十一年進士。為太平推官，兩月卒，其弟扶櫬歸。李曰：「吾少嫠也，豈可與叔萬里同歸哉！」遂不食死。

胡氏，會稽人。字同里沈袠。將嫁，而袠遘父煉難，二兄袞、褒杖死塞上，袠與兄襄並逮系宣府獄。總督楊順逢嚴嵩意，必欲置二子死，搒掠數百，令夜分具二子病狀。會順為給事中吳時來所劾，就檻車去，襄等乃得釋。自是病嘔血，扶父喪歸，比服闋始婚，胡年已二十七。逾六月，袠卒，胡哀哭不絕聲，盡出奩具治喪事。有他諷者，斷發剺面絕之。終日一室中，即同產非時不見。晚染疾，家人將迎醫，告其父曰：「寡婦之手豈可令他人視。」不藥而卒，年五十一。以襄子嗣。

戴氏，莆田人，名清。歸蔡本澄，年甫十四。居二年，本澄以世籍戍遼東，買妾代婦行。戴父與約曰：「遼左天末，五年不歸，吾女當改嫁矣。」至期，父語清如約。泣不從，獨居十有五年。本澄歸，生一子，未晬，父子相繼亡。清哀毀幾絕。父潛受吳氏聘，清聞之曰：「人呼女蔡本澄婦耳，何又云吳耶？」即往父家，使絕婚。吳訟之官，令守節，表曰寡婦清之門。時莆又有歐茂仁妻胡氏，守節嚴苦，內外重之。郡有獄久不斷，人曰：「太守可問胡寡婦。」守乃過婦問之，一言而決。

胡氏，鄞許元忱妻。元忱為徐祝師養子，習巫祝事。胡鄙之，勸夫改業，且勸歸許宗。未果，而元忱疫死。氏殯之許氏廬，苫臥柩傍，夜擁一刀臥。裏某求氏為偶，氏毀面截鬢髮，斷左手三指，流血淋漓，某驚遁。族婦尊行抱持之，大慟，因立應後者，令子之。氏服喪三年，不浣不櫛。畢葬，乃為子娶婦。夫有弟少流移於外，復為返之，許氏賴以復起。

李氏，郃陽安尚起妻。尚起商河南，病亡。氏聞訃，盡變產完夫債，且置棺以待夫櫬歸，跪告族黨曰：「煩舉二棺入地。」閉戶將自縊，鄰婦欲生之，排闥曰：「爾尚有所逋，何遽死？」氏啟門應曰：「然吾資已盡，奈何？請復待一日。」乃紉履一雙往畀之，曰：「得此足償矣。」歸家，遂縊死。

吳節婦，無為周凝貞妻。凝貞卒，婦年二十四，毀容誓死，不更適，傭女工以奉孀姑。姑老臥病，齒毀弗能食。婦絕其兒乳以乳姑，冬月臥擁姑背以暖之，宛轉床席者三年。姑卒，哀毀骨立，年七十五終。又楊氏，清苑劉壽昌妻。年十九，夫卒，誓死殉。念姑病無依，乃不死。母家來迎，以姑老不忍去側，竟不歸寧。閱三十年，姑卒，葬畢，哀號夫墓曰：「妾今得相從地下矣。」遂絕粒。家人問遺言。曰：「姑服在身，殮以布素。」遂瞑。

徐亞長，東莞徐添男女。添男為徐姓仆，生亞長四歲而死。母以亞長還其主，去而別適。比長，貞靜寡言笑，居群婢中，凜然有難犯之色。家童進旺欲私之，不可。亞長奉主命草豆田中，進旺跡而迫之，力拒獲免，因哭曰：「聞郎君讀書，有寡婦手為人所引，斧斷其手，況我尚女也，何以生為！」遂投江死。

蔣烈婦，丹陽姜士進妻。幼穎悟，喜讀書。弟文止方就外傅。夜歸，輒以餅餌啖之，令誦日所授書，悉能記憶，久之遂能文。歸士進數年，士進病瘵死。婦屑金和酒飲之，並飲鹽鹵。其父數偵知，奔救免。不食者十二日，父啟其齒飲之藥，復不死。禮部尚書寶，士進從父也，知婦嗜讀書，多置古圖史於其寢所，令續劉向《列女傳》。婦許諾，家人備之益謹。一日，婦命於繐帳前掘坎埋大缸貯水，笑謂家人：「吾將種白蓮於此，此花出泥淖無所染，令亡者知予心耳。」於是日纂輯不懈。書將成，防者稍不戒，則濡首缸中死矣。為文脫稿即毀，所存《列女傳》及《哭夫文》四篇、《夢夫賦》一篇，皆文止竊而得之者。御史聞於朝，榜其門曰文章貞節。初，其兄見女能文，以李易安、朱淑真比之，輒嚬蹙曰：「易安更嫁，而淑真不慊其夫，雖能文，大節虧矣。」其幼時誌操已如此。

楊玉英，建寧人。涉獵書史，善吟詠。年十八，許字官時中。時中有非意之獄，父母改受他聘。玉英聞之，囑其婢曰：「吾篋有佩囊、布鞵諸物，異日以遺官官人。」婢弗悟，諸之。於是竊入寢室，自經死，目不瞑。時中聞訃，具禮往祭，以手掩之，遂瞑。婢出所遺物，付父母啟之，得詩云：「昆山一片玉，既售與卞和。和足苦被刖，玉堅不可磨。若再付他人，其如平生何！」又張蟬雲，蒲城人，許字俞檜。萬曆中，檜被誣系獄。女聞可賄脫，謀諸母，欲貨妝奩助之。母不可，曰：「汝未嫁，何為若此。」女方食，即以碗擲地，恚不語。入暮自縊死。

陳襄妻倪氏。襄為鄞諸生，早卒。婦年三十，無子，家貧，力女紅養姑。有慕其姿者，遣媒白姑。婦煎沸湯自漬其面，左目爆出，又以煙煤塗傷處，遂成獰惡狀。媒過之，驚走，不敢復以聘告。歷二十年，姑壽七十餘卒，婦哀慟不食死。

彭氏，安丘人。幼字王枚臯。未嫁，枚臯卒，誓不再適。濰縣丁道平密囑其父欲娶之。彭察知，六日不食。道平悔而止，心敬女節烈，後聞其疾革不起，贈以棺。彭語父曰：「可束葦埋我，亟還丁氏棺，地下欲見王枚臯也。」遂死。又劉氏，潁州劉梅女，許聘李之本。之本歿，女泣血不食，語父曰：「兒為李郎服三年，需弟稍長，然後殉。寄語翁，且勿為郎置槨。」遂盡去鉛華，教弟讀書，親正句讀。越一年，梅潛許田家。女聞，中夜開篋，取李幣，挑燈制衣，衣之，縊死。知府謝詔臨其喪，鄰里吊者如市。田家亦具奠賻，舉酒方酹，柩前承灌瓦盆劃然而碎，起高丈餘，繞檐如蝶墜。觀者震色。

劉氏二孝女，汝陽人。父玉生七女，家貧力田。嘗至隴上，嘆曰：「生女不生男，使我扶犁不輟。」其第四、第六女聞之惻然，誓不嫁，著短衣代父耕作。及父母相繼卒，無力營葬，二女即屋為丘，不離親側。隆慶四年，督學副使楊俊民、知府史桂芳詣其舍請見，二女年皆逾六十矣。

黃氏，江寧陳伯妻。年十八，歸伯。父死，母欲改節，氏苦諫不從。一日，母來省，女閉門不與相見，母慚去。後伯疾篤，黃誓不獨生。一日，姑扶伯起坐，黃熟視曰：「嗟乎！病至此，吾無望矣。」走竈下，碎食器刺喉不殊，以廚刀自刎死，年二十一。

邵氏，丹陽大俠邵方家婢也。方子儀，令婢視之。故相徐階、高拱並家居，方以策幹階，階不用，即走謁拱，為營復相，名傾中外。萬曆初，拱罷，張居正屬巡撫張佳胤捕殺方，並逮儀。儀甫三歲，捕者以日暮未發，閉方所居宅，守之。方女夫武進沈應奎，義烈士，負氣有力，時為諸生，念儀死，邵氏絕，將往救之。而府推官與應奎善，固邀飲，夜分乃罷。武進距方居五十里，應奎逾城出，夜半抵方家，逾墻入，婢方坐燈下，抱儀泣曰：「安得沈郎來，屬以此子。」應奎倉卒前，婢立以儀授之，頓首曰：「邵氏之祀在君矣。此子生，婢死無憾。」應奎匿儀去，晨謁推官。旦日，捕者失儀，系婢毒掠，終無言。或言於守曰：「必應奎匿之。」奎所善推官在坐，大笑曰：「冤哉！應奎夜飲於余，晨又謁余也。」會有為方解者，事乃寢，婢撫其子以老。

楊貞婦，潼關衛人，字郭恒。萬曆初，客遊湖南，久不歸。父議納他聘，女不可，斷發自守。家有巖壁，穴墻居之，垂橐以通飲食，如是者二十六年。恒歸，乃成禮。又有倪氏，歸安人，許聘陳敏。敏從征，傳為已死。逾五十載始歸。倪守志不嫁，至是成婚，年六十一矣。

楊氏，寧國饒鼎妻。鼎以單衣溺死湖中，楊招魂葬之，課二子成立，冬不衣袷。萬曆初，年八十，竟單衣入宅旁池中，端坐死。

丁氏，五河王序禮妻。序禮弟序爵客外，為賊所殺，其妻郭氏懷孕未即殉。及生子越月，投繯死。時丁氏適生女，泣謂序禮曰：「叔不幸客死，嬸復殉，棄孤不養，責在君與妾也。妾初舉女，後尚有期，孤亡則斬叔之嗣，且負嬸矣。」遂棄女乳侄。未幾，序禮亦死，竟無子女。氏年方少，撫侄長，絕無怨悔。

尤氏，昆山貢生鏞女。嫁諸生趙一鳳，早死，將殉之，顧二子方繈褓，為強食。二子復殤，慟曰：「可以從夫矣。」痛夫未葬，即營窀穸。惡少年艷其色，訾其目曰：「彼盼美而流，烏能久也。」婦聞之，夜取石灰手挼目，血出立枯。置棺自隨。夫葬畢，即自縊，或解之，乃觸石裂額，趨臥棺中死。

李氏，王寵麟繼妻。寵麟仕知府卒，氏年二十餘，哭泣不食，經四十日疾革。知族人利其資，必以惡語傾前妻子，預戒家人置己棺中，勿封殮。眾果猬集，噪孤殺母。氏從棺中言：「已知汝輩計必出此也。」眾大慚而去，然後瞑。

孫氏，甌寧人。幼解經史，字吳廷桂。廷桂死，孫欲左喪，家人止不得，父為命輿。曰：「奔喪而輿，可乎？」入夜，徒步往，挾納采雙金雀以見舅姑。拜畢，奠柩側，遂不離次，期必死。吳家故貧，所治棺，取具而已。好事者助以美槚，孫視之曰：「木以美逾吾夫，非禮矣。」卻之。以槥櫝來，乃許。屆期縊死，書衣帶中云：「男毋附屍，女毋啟衣。」

方孝女，莆田人。父瀾，官儀制郎中，卒京師。女年十四，無他兄弟，與叔父扶櫬歸。渡揚子江，中流舟覆，櫬浮。女時居別舟，皇遽呼救，風濤洶怒，人莫敢前。女仰天大哭，遂赴水死。經三日，屍浮，傍父櫬，同泊南岸。又有解孝女，寧陵人。年十四，同母浣衣。母誤溺水，女四顧無人，號泣投水。俄兄紹武至，泅而得之，母女皆死。女手挽母甚堅，兄救母，久之復蘇。女手仍不解，兄哭撫之曰：「母已生，妹可慰矣。」乃解。

李氏，東鄉何璇妻。璇客死。李有殊色，父迫之嫁。遂以簪入耳中，手自拳之至沒，復拔出，血濺如註。姑覺，呼家人救，則已死矣。

項貞女，秀水人。國子生道亨女，字吳江周應祁。精女工，解琴瑟，通《列女傳》，事祖母及母極孝。年十九，聞周病瘵，即持齋、燃香燈禮佛，默有所祝，侍女輩竊聽，微聞以身代語。一日，謂乳媼曰：「未嫁而夫亡，當奈何？」曰：「未成婦，改字無害。」女正容曰：「昔賢以一劍許人，猶不忍負，況身乎？」及訃聞，父母秘其事，然傳吳江人來，女已喻。祖母屬其母入視，女留母坐，色甚溫，母釋然去。夜伺諸婢熟睡，獨起以素絲約發，衣內外悉易以縞，而紉其下裳。檢衣物當勞諸婢者，名標之，列諸床上。大書於幾曰：「上告父母，兒不得奉一日，今為周郎死矣。」遂自縊。兩家父母從其志，竟合葬焉。

李氏，壽昌人。年十三，受翁應兆聘。應兆暴卒，女盡取備嫁衣飾焚之，以身赴火，為父母救止。乃赴翁家，哀告舅姑乞立嗣，復乞一小樓，設夫位，坐臥於旁，奠食相對，非姑不接面。舅亡，家落，忍饑紡績以養姑。未幾，姑亦亡，鄰火大起，夜半達旦，延百餘家。鄰婦趨上樓，勸之避，婦曰：「此正我授命時也。」抱夫木主待焚。須臾四面皆燼，小樓獨存。

玉亭縣君，伊府宗室典柄女。年二十四，適楊仞。不兩月仞卒，號慟不食。或勸以舅姑年老，且有遺孕，乃忍死襄事。及生男，家日落。萬曆二十一年，河南大饑，宗祿久缺，紡績三日，不得一飧，母子相持慟哭。夜分夢神語曰：「汝節行上聞於天，當有以相助。」晨興，母子述所夢皆符，頗怪之。其子曰：「取屋后土作坯，易粟。」其日掘土，得錢數百。自是，每掘輒得錢。一日，舍傍地陷，得石炭一窖，取以供爨。延兩月餘，官俸亦至，人以為苦節所感。

馬節婦，年十六，歸平湖諸生劉濂。十七而寡。翁家甚貧，利其再適，必欲奪其志。不與飲食，百計挫之，誌益厲。嘗閉門自經，或救之，則系絕而墜於地死矣。急解之，漸蘇。翁又陰納沈氏聘，其姑誘與俱出，令女奴抱持納沈舟。婦投河不得，疾呼天救我。須臾風雨晝晦，疾雷擊舟，欲覆者數四。沈懼，乃旋舟還之。事聞於縣，縣令婦別居。時父兄盡歿，無可歸，假寓一學舍，官贍之以老。

王氏，東莞葉其瑞妻。其瑞貧，操舟往來鄰境，一月一歸。婦紡績易食。萬曆二十四年，嶺南大饑，民多鬻妻子。其瑞將鬻婦博羅民家，券成，載其人俱來。入門見氏羸甚，問之，不饘粥數日矣。其瑞泣語之故，且示之金，婦笑而許之。及舟發寶潭，躍入潭中死。兩岸觀者如堵，皆謂水迅，屍流無所底。其瑞至，從上流哭數聲，屍忽湧出，去所投處，已逆流數十步矣。

劉氏，博平吳進學妻。楊氏，進性妻。進學疫死，既葬，劉夜匍匐縊於墓所。未幾，進性亦疫死，楊一慟幾絕。姑議嫁之，楊曰：「我何以不如姒。」遂縊死。

譚氏，南海方存業妻。生子三月，夫亡，悲號欲殉。母乃姑交止之，且諷改適。氏垂涕曰：「吾久不樂生，特念姑與兒耳。」哽咽流涕不止，二人不敢復言。及子七歲，遣就塾師，先令拜姑，微示付托意，竊自喜曰：「吾今可以遂誌矣。」一日，媒氏至，復勸改適，氏愈憤，中夜縊死。又張氏，臨清林與岐妻。夫亡，欲自縊，舅姑慰之曰：「爾死，如遺孤何？」氏以衣物倩乳嫗育其子，三月，知子安乳嫗，遂不食死。

李烈婦，餘姚吳江妻。年二十，夫與舅俱卒，家酷貧，婦紡績養姑，己恒凍餒。有黃某者，謀娶之，賄夫族某使鉺其姑，未即從。某乃陰與黃及父家約，詭稱其母暴病，肩輿來迎。婦倉卒升輿，既及門，非父家也。姑亦尋至，布幾席，速使成禮。婦佯曰：「所以不欲嫁者，為姑老無依耳。姑既許，復何言。然妾自夫歿未嘗解帶，今願一洗沐。」又問：「聘財幾何？」姑以數對。曰：「亟懷之去。姑在，我即從人，殊赧顏也。」眾喜，促姑行，為具湯。湯至，久不出，辟戶視之，則縊死矣。其後，崇禎十五年，餘姚又有黃烈婦者，金一龍妻。夫早歿，黃截指自誓，立從子為嗣，與姑相依。熊氏子欲娶之，母黨利其財，紿令還家，間道送於熊。黃知勢不可挽，願搜括所有以償聘金，不聽，相持至夜深，引刀自刎未殞。其姑聞之，急趨視，黃曰：「婦所以未即死者，欲姑一面耳，今復何求。」遂剜喉以絕。郡邑聞之，斃熊氏子獄中。

須烈婦，吳縣人。夫李死，市兒悅其色，爭欲娶之。婦泣曰：「吾方送一夫，旋迎一夫。且利吾夫之死而妻我，不猶殺我夫耶！」市兒乃糾黨聚謀，將掠之。婦驚奔母，母懼不敢留。返於姑，姑懼知母。投姊，姊益不敢留，婦泣而歸。鄰人勸之曰：「若即死，誰旌若節者，何自苦若此？」婦度終不免，自經死。

陳節婦，安陸人。適李姓，早寡，孑然一身，歸父家守志，坐臥小樓，足不下樓者三十年。臨終，謂其婢曰：「吾死，慎勿以男子舁我。」家人忽其言，令男子登樓舉之，氣絕逾時矣，起坐曰：「始我何言，而令若輩至此。」家人驚怖而下，目乃瞑。

馬氏，山陰劉晉嘯妻。萬曆中，晉嘯客死，馬年二十許，家無立錐。伯氏有樓，遂與母寄居其上，以十指給養，不下梯者數十年。常用瓦盆貯新土，以足附之。鄰婦問故，曰：「吾以服土氣耳。」年六十五卒。

謝烈婦，名玉華，番禺曹世興妻。世興為馮氏塾師，甫成婚，即負笈往。亡何病歸，不能起，婦誓不改適。曹族之老嘉之，議分祭田以贍。或謂婦年方盛，當俟襄事畢，令歸寧，婦佯諾。及期，駕輿欲行，別諸姒，多作訣語，徐入室閉戶，以刀自斷其頸。家人亟穴板入，血流滿衣，尚未絕，見諸人入，亟以左手從斷處探喉出之，右手引刀一割，乃瞑。

張氏，桐城李棟妻。棟死無子，張自經於床。母救之，奮身起，引斧斫左臂者三。家人奪斧，抑而坐之蓐間，張瞆悶不語。家人稍退，張遽揜身出戶投於水。水方冰，以首觸穴入，遂死。」邑又有烈婦王氏，高文學妻。文學死，父道美來吊，謂王曰：「無過哀。事有三等，在汝自為之。」王輟泣問之，父曰：「其一從夫地下為烈，次則冰霜以事翁姑為節，三則恒人事也。」王即鍵戶，絕粒不食，越七日而死。又有戚家婦者，寶應人。甫合巹，而夫暴歿。婦哭之哀，投門外汪中死。後人名其死所為戚家汪云。

金氏，通渭劉大俊妻。年十九，夫病風痹，金扶浴溫泉。暴風雨，山水陡發，夫不能動，令金急走。金號泣堅持不肯舍，並溺死。屍流數十里而出，手猶挽夫不釋云。又應山諸生王芳妻楊氏。芳醉墜塘中，氏赴水救之。夫入水益深，氏追深處偕死。

王氏，山陰沈伯燮妻。議婚數年，伯燮病厲，手攣發禿，父母有他意。女問：「沈郎病始何日？」父曰：「初許時固佳兒，今乃病。」女曰：「既許而病，命也，違命不祥。」竟歸之。伯燮病且憊，王奉事無少怠。居八年卒，嗣其從子。更出簪珥佐舅買妾，更得子。逾年，舅姑相繼亡，王獨撫二幼孤，鬻手食之，並成立。

李孝婦，臨武人，名中姑，適江西桂廷鳳。姑鄧患痰疾，將不起，婦涕泣憂悼。聞有言乳肉可療者，心識之。一日，煮藥，巘香禱竈神，自割一乳，昏仆於地，氣已絕。廷鳳呼藥不至，出視，見血流滿地，大驚呼救，傾駭城市，邑長佐皆詣其廬，命亟治。俄有僧踵門曰：「以室中蘄艾傅之，即愈。」如其言，果蘇，比求僧不復見矣。乃取乳和藥奉姑，姑竟獲全。又洪氏，懷寧章崇雅妻。崇雅早卒，洪守志十年。姑許，疾不能起，洪剜乳肉為羹而飲之，獲愈，余肉投池中，不令人知。數日後，群鴨自水中銜出，鳴噪回翔，小童獲以告姑。姑起視之，乳血猶淋漓也。其夫兄崇古亦早亡，姒朱氏誓死靡他，妯娌相守五十年云。

倪氏，興化陸鰲妻。性純孝，舅早世，憫姑老，朝夕侍寢處，與夫睽異者十五年。姑鼻患疽垂斃，躬為吮治，不愈，乃夜焚香告天，割左臂肉以進，姑啖之愈。遠近稱孝婦。

劉氏，張能信妻，太僕卿憲寵女，工部尚書九德婦也。性至孝，姑病十年，侍湯藥不離側。及病劇，舉刀刲臂，侍婢驚持之。舅聞，囑醫言病不宜近腥膩，力止之。逾日，竟刲肉煮糜以進，則乃姑已不能食，乃大悔恨曰：「醫紿我，使姑未鑒我心。」復刲肉寸許，慟哭奠簀前，將闔棺，取所奠置棺中曰：「婦不獲復事我姑，以此肉伴姑側，猶身事姑也。」鄉人莫不稱其孝。


Chinese text: This work was published before January 1, 1923, and is in the
public domain worldwide because the author died at least 100 years ago.
