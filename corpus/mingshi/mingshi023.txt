莊烈帝一
　　莊烈湣皇帝，諱由檢，光宗第五子也，萬曆三十八年十二月生。母賢妃劉氏，早薨。天啟二年，封信王。六年十一月，出居信邸。

　　明年八月，熹宗疾大漸，召王入，受遺命。丁巳，即皇帝位。大赦天下，以明年為崇禎元年。九月甲申，追諡生母賢妃曰孝純皇后。丁亥，停刑。庚寅，冊妃周氏為皇后。冬十月甲午朔，享太廟。癸丑，南京地震。十一月甲子，安置魏忠賢于鳳陽。戊辰，撤各邊鎮守內臣。己巳，魏忠賢縊死。癸酉，免天啟時逮死諸臣贓，釋其家屬。癸巳，黃立極致仕。十二月，前南京吏部侍郎錢龍錫、禮部侍郎李標、禮部尚書來宗道、吏部侍郎楊景辰、禮部侍郎周道登、少詹事劉鴻訓俱禮部尚書兼東閣大學士，預機務。魏良卿、客氏子侯國興俱伏誅。

　　崇禎元年春正月辛巳，詔內臣非奉命不得出禁門。壬午，尊熹宗后為懿安皇后。丙戌，戮魏忠賢及其黨崔呈秀屍。二月乙未，禁章奏冗蔓。癸丑，禦經筵。丁巳，戒廷臣交結內侍。三月己巳，葬悊皇帝于德陵。癸未，施鳳來、張瑞圖致仕。乙酉，贈恤冤陷諸臣。夏四月癸巳，賜劉若宰等進士及第、出身有差。甲午，袁崇煥為兵部尚書，督師薊、遼。庚戌，指揮卓銘請開礦，不許。五月己巳，李國普致仕。庚午，毀《三朝要典》。甲戌，裁各部添注官，辛巳，禱雨。乙酉，復外吏久任及舉保連坐之法，禁有司私派。六月，削魏忠賢党馮銓、魏廣微籍。壬寅，許顯純伏誅。壬子，來宗道、楊景辰致仕。秋七月癸酉，召對廷臣及袁崇煥於平臺。壬午，浙江風雨，海溢，漂沒數萬人。癸未，海寇鄭芝龍降。甲申，寧遠兵變，巡撫都御史畢自肅自殺。八月乙未，詔非盛暑祁寒，日禦文華殿與輔臣議政。九月丁卯，京師地震。冬十月戊戌，劉鴻訓罷，尋遣戍。十一月癸未，祀天於南郊。十二月丙申，韓爌復入閣。是年，革廣寧及薊鎮塞外諸部賞。諸部饑，告糴，不許。陝西饑民苦加派，流賊大起，分掠鄜州、延安。

　　二年春正月丙子，釋奠于先師孔子。丁丑，定逆案，自崔呈秀以下凡六等。二月戊子，祀社稷。庚寅，皇長子慈烺生，赦天下。三月戊寅，薊州兵變，有司撫定之。夏四月甲午，裁驛站。閏月癸亥，流賊犯三水，遊擊高從龍戰歿。癸未，祀地於北郊。五月乙酉朔，日有食之。庚子，議改曆法。六月戊午，袁崇煥殺毛文龍於雙島。癸亥，以久旱，齋居文華殿，敕群臣修省。秋八月甲子，總兵官侯良柱、兵備副使劉可訓擊斬奢崇明、安邦彥於紅土川，水西賊平。甲戌，熹宗神主祔太廟。九月丁未，楊鎬棄市。冬十月戊寅，大清兵入大安口。十一月壬午朔，京師戒嚴。乙酉，山海關總兵官趙率教戰沒於遵化。甲申，大清兵入遵化，巡撫都御史王元雅、推官何天球等死之。丁亥，總兵官滿桂入援。己丑，吏部侍郎成基命為禮部尚書兼東閣大學士，預機務。召前大學士孫承宗為兵部尚書中極殿大學士，視師通州。辛卯，袁崇煥入援，次薊州。戊子，宣、大、保定兵相繼入援。征天下鎮巡官勤王。辛丑，大清兵薄德勝門。甲辰，召袁崇煥等於平臺，崇煥請入城休兵，不許。下兵部尚書王洽于獄。十二月辛亥朔，再召袁崇煥於平臺，下錦衣衛獄。甲寅，總兵官祖大壽兵潰，東出關。乙卯，孫承宗移駐山海關。庚申，諭廷臣進馬。丁卯，遣中官趨滿桂出戰，桂及前總兵官孫祖壽俱戰歿。總兵官馬世龍總理援軍。壬申，錢龍錫罷。癸酉，山西援兵潰於良鄉。丁丑，禮部侍郎周延儒、尚書何如寵、侍郎錢象坤俱禮部尚書兼東閣大學士，預機務。

　　三年春正月甲申，大清兵克永平，副使鄭國昌、知府張鳳奇等死之。丙戌，瘞城外戰士骸。戊子，大清兵克灤州。庚寅，逮總督薊遼都御史劉策下獄，論死。乙未，禁抄傳邊報。韓爌致仕。壬寅，兵部右侍郎劉之綸敗沒於遵化。是月，陝西諸路總兵官吳自勉等帥師入衛，延綏、甘肅兵潰西去，與群寇合。二月庚申，立皇長子慈烺為皇太子，大赦。三月壬午，李標緻仕。戊申，流賊犯山西。夏四月乙卯，以久旱，齋居文華殿，諭百官修省。丁丑，流賊陷蒲縣。五月辛卯，馬世龍、祖大壽諸軍入灤州。壬辰，大清兵東歸，永平、遷安、遵化相繼復。六月癸丑，流賊王嘉胤陷府谷，米脂賊張獻忠聚眾應之。己未，授宋儒邵雍後裔《五經》博士。辛酉，禮部尚書溫體仁、吳宗達並兼東閣大學士，預機務。秋八月癸亥，殺袁崇煥。九月己卯，逮錢龍錫下獄。冬十月癸亥，停刑。丙寅，巡撫延綏副都御史洪承疇、總兵官杜文煥敗賊張獻忠於清澗。十一月壬辰，破賊于懷寧。甲午，山西總兵官王國梁追賊于河曲，敗績。十二月乙巳朔，增田賦充餉。戊午，流賊陷寧塞。是年，烏斯藏入貢。

　　四年春正月己卯，流賊陷保安。丁酉，御史吳甡振延綏饑民。己亥，召對內閣、九卿、科道及入覲兩司官于文華殿。命都察院嚴核巡按御史。二月壬子，流賊圍慶陽，分兵陷合水。三月丁丑，副將張應昌等擊敗之，慶陽圍解。癸未，總督陝西三邊軍務侍郎楊鶴招撫流賊于寧州，群賊偽降，尋復叛。己丑，賜陳于泰等進士及第、出身有差。夏四月庚戌，禱雨。辛酉，詔廷臣條時政。是月，延綏副將曹文詔擊賊于河曲，王嘉胤敗死。五月甲戌朔，步禱於南郊。庚辰，戍錢龍錫。六月丁未，錢象坤致仕。秋七月甲戌，總兵官王際恩敗賊於鄜州，降賊首上天龍。八月癸卯，總兵官賀虎臣擊斬賊劉六於慶陽。丁未，大清兵圍祖大壽于大淩城。丙辰，何如寵致仕。九月庚辰，內臣王應朝、鄧希詔等監視關、寧、薊鎮兵糧及各邊撫賞。甲午，逮楊鶴下獄，論戍。洪承疇總督三邊軍務。丁酉，太監張彝憲總理戶、工二部錢糧，給事中宋可久等相繼諫，不聽。戊戌，山海總兵官宋偉等援大淩，敗於長山，監軍太僕少卿張春被執。冬十月辛丑朔，日有食之。戊辰，祖大壽殺副將何可綱。己巳，大壽自大淩脫歸，入錦州。十一月丙戌，太監李奇茂監視陝西茶馬，吳直監視登島兵糧、海禁，群臣合疏諫，不聽。壬辰，孫承宗致仕。癸巳，召對廷臣于文華殿，曆詢軍國諸務。語及內臣，帝曰：「諸臣若實心任事，朕亦何需此輩。」己亥，流賊羅汝才犯山西。閏月乙丑，陝西降賊復叛，陷甘泉，殺參政張允登。丁卯，登州遊擊孔有德率師援遼，次吳橋反，陷陵縣，連陷臨邑、商河、齊東，屠新城。十二月丙子，濟南官軍禦賊于阮城店，敗績。丁丑，以大淩築城招釁奪孫承宗官。是冬，延安、慶陽大雪，民饑，盜賊益熾。

　　五年春正月辛丑，孔有德陷登州，遊擊陳良謨戰死，總兵官張可大死之。巡撫都御史孫元化、副使宋光蘭等被執，尋縱還。辛亥，孔有德陷黃縣。丙寅，總兵官楊禦蕃、王洪率師討孔有德，敗績於新城鎮。二月己巳朔，孔有德圍萊州，巡撫都御史徐從治固守。辛巳，孔有德陷平度。三月壬寅，兵部侍郎劉宇烈督理山東軍務，討孔有德。夏四月甲戌，劉宇烈敗績於沙河。癸未，徐從治中傷卒。是月，總兵官曹文詔、楊嘉謨連破賊于隴安、靜寧，賊奔水落城，平涼、莊浪饑民附之，勢復熾。五月丙午，參政硃大典為僉都御史，巡撫山東。辛亥，禮部尚書鄭以偉、徐光啟並兼東閣大學士，預機務。六月，京師大雨水。壬申，河決孟津。秋七月辛丑，太監曹化淳提督京營戎政。癸卯，孔有德偽降，誘執登萊巡撫都御史謝璉，萊州知府硃萬年死之。己未，孫元化棄市。逮劉宇烈下獄，論戍。八月甲戌，洪承疇敗賊於甘泉，賊首白廣恩降。甲申，硃大典督軍救萊州，前鋒參將祖寬敗賊於沙河。乙酉，萊州圍解。癸巳，官軍大敗孔有德于黃縣，進圍登州。九月丁酉，海賊劉香寇福建。是秋，陝西賊入山西，連陷大寧、澤州、壽陽，分部走河北，犯懷慶，陷修武。冬十一月戊戌，劉香寇浙江。

　　六年春正月癸卯，曹文詔節制山、陝諸將討賊。丁未，副將左良玉破賊於涉縣，賊走林縣山中，饑民爭附之。庚申，遣使分督直省逋賦。是月，曹文詔擊山西賊，屢敗之。二月壬申，削左副都御史王志道籍。癸酉，流賊犯畿南。戊子，總兵官陳洪範等克登州水城。辛卯，孔有德遁入海，山東平。三月癸巳，敕曹文詔諸將限三月平賊。夏四月己巳，免延安、慶陽、平涼新舊遼餉。壬申，總兵官鄧巳、左良玉剿河南賊。五月乙巳，太監陳大金等分監曹文詔、張應昌、左良玉、鄧巳軍。壬子，孔有德及其党耿仲明等航海降於我大清。癸丑，河套部犯寧夏，總兵官賀虎臣戰沒。六月辛酉朔，太監高起潛監視寧、錦兵餉。乙丑，鄭以偉卒。庚辰，周延儒致仕。甲申，延綏副將李卑援剿河南。庚寅，太監張彝憲請催逋賦一千七百余萬，給事中範淑泰諫，不聽。秋七月甲辰，大清兵取旅順，總兵官黃龍死之。癸丑，改曹文詔鎮大同，山西巡撫都御史許鼎臣請留文詔剿賊，不許。八月己巳，曹文詔敗賊於濟源，又敗之于懷慶。九月庚戌，南京禮部侍郎錢士升為禮部尚書兼東閣大學士，預機務。冬十月戊辰，徐光啟卒。十一月癸巳，禮部侍郎王應熊、何吾騶俱禮部尚書兼東閣大學士，預機務。辛亥，詔保定、河南、山西會兵剿賊。壬子，賊渡河。乙卯，陷澠池。十二月，連陷伊陽、盧氏，分犯南陽、汝寧，遂逼湖廣。是年，安南入貢。

　　七年春正月己丑，廣鹿島副將尚可喜降於我大清。設河南、山、陝、川、湖五省總督，以延綏巡撫陳奇瑜兼兵部侍郎為之。庚寅，總兵官張應昌渡河，敗賊於靈寶。壬辰，賊自鄖陽渡漢。癸巳，犯襄陽，連陷紫陽、平利、白河，南入四川。二月戊寅，陷夔州，大寧諸縣皆失守。甲申，耕耤田。乙酉，張獻忠突商、雒，凡十三營流入漢南。是月，振登、萊饑，蠲逋賦。三月丁亥朔，日有食之。甲辰，賜劉理順等進士及第、出身有差。乙巳，張應昌擊賊於五嶺山，敗績。庚戌，賊自四川走湖廣，副將楊世恩追敗之于石河口。山西自去年不雨至於是月，民大饑。夏四月，賊自湖廣走盧氏、靈寶。癸酉，發帑振陝西、山西饑。五月丙申，副將賀人龍等敗賊于藍田。六月辛未，總督侍郎陳奇瑜、鄖陽撫治都御史盧象升會師於上津，剿湖廣賊。甲戌，河決沛縣。是夏，官軍圍高迎祥、李自成諸賊于興安之車箱峽兩月。賊食盡，偽降。陳奇瑜受之，縱出險。復叛，陷所過州縣。張應昌自清水追賊，敗績。秋七月壬辰，大清兵入上方堡，至宣府。乙未，詔總兵官陳洪范守居庸，巡撫保定都御史丁魁楚等守紫荊、雁門。辛丑，京師戒嚴。庚戌，大清兵克保安，沿邊諸城堡多不守。八月，分遣總兵官尤世威等援邊。戊辰，宣大總督侍郎張宗衡節制各鎮援兵。閏月甲申，賊陷隆德、固原，參議陸夢龍赴援，敗沒。丁亥，大清兵克萬全左衛。庚寅，旋師出塞。壬寅，李自成圍賀人龍於隴州。九月庚申，盔甲廠災。庚辰，洪承疇解隴州圍。甲戌，以賊聚陝西，詔河南兵入潼、華，湖廣兵入商、雒，四川兵由興、漢，山西兵出蒲州、韓城，合剿。冬十月庚戌，湖廣兵援漢中，副將楊正芳戰死。十一月庚辰，逮陳奇瑜下獄，論戍。乙酉，洪承疇兼攝五省軍務。是冬，陝西賊分犯湖廣、河南，李自成陷陳州。是年，暹羅入貢。

　　八年春正月乙卯，賊陷上蔡，連陷汜水、滎陽、固始。己未，洪承疇出關討賊。辛酉，張獻忠陷潁州。丙寅，陷鳳陽，焚皇陵樓殿，留守硃國相等戰死。壬申，徐州援兵至鳳陽。張獻忠犯廬州，尋陷廬江、無為。李自成走歸德，與羅汝才復入陝西。二月，張獻忠陷潛山、羅田、太湖、新蔡，應天巡撫都御史張國維禦卻之。甲午，以皇陵失守，逮總督漕運尚書楊一鵬下獄，尋棄市。丁酉，總兵官鄧巳敗賊于羅山。是月，曹文詔敗賊於隨州。夏四月，張獻忠復走漢中，犯平涼、鳳翔。丁亥，鄭芝龍擊敗海賊劉香，香自殺，眾悉降。辛卯，洪承疇會師於汝州，分部諸將防豫、楚要害。乙巳，川兵變于樊城，鄧巳自殺。丙午，洪承疇西還，駐師靈寶。五月乙亥，吳宗達致仕。六月己丑，官軍遇賊于亂馬川，敗績。壬辰，副將艾萬年、柳國鎮擊李自成于寧州之襄樂，戰沒。丙午，曹文詔追賊至真寧之湫頭鎮，遇伏，力戰死之。秋七月甲戌，少詹事文震孟、刑部侍郎張至發俱禮部侍郎兼東閣大學士，預機務。是月，張獻忠突硃陽關，總兵官尤世威敗績，賊復走河南。八月，李自成陷咸陽，賊將高傑降。壬辰，詔撤監視總理內臣，惟京營及關、寧如故。辛丑，盧象升總理直隸、河南、山東、湖廣、四川軍務。九月辛亥，洪承疇督副將曹變蛟等敗賊于關山鎮。李自成東走，與張獻忠合。壬戌，官軍敗績于沈丘之瓦店，總兵官張全昌被執。壬申，王應熊致仕。冬十月庚辰，下詔罪己，辟居武英殿，減膳撤樂，示與將士同甘苦。丙戌，戶部尚書侯恂請嚴征新舊逋賦，從之。辛卯，李自成陷陝州。十一月庚戌，何吾騶、文震孟罷。庚申，祀天於南郊。總兵官祖寬破賊於汝州。十二月戊寅，城鳳陽。乙酉，盧象升、祖寬敗李自成於確山。戊子，左良玉敗賊於閿鄉。癸巳，賊犯江北，圍滁州。乙巳，老回回諸賊自河南犯陝西，洪承疇敗之於臨潼。是年，安南、暹羅、琉球入貢。

　　九年春正月甲寅，總理侍郎盧象升、祖寬援滁，大敗賊于硃龍橋。丁卯，前禮部侍郎林釺以原官兼東閣大學士，預機務。二月，前副將湯九州及賊戰嵩縣，敗沒。山西大饑，人相食。乙酉，寧夏饑，兵變，殺巡撫都御史王楫，兵備副使丁啟睿撫定之。辛卯，以武舉陳起新為給事中。三月，盧象升、祖大樂剿河南賊。高迎祥、李自成分部入陝西，餘賊自光化走湖廣。振南陽饑，蠲山西被災州縣新舊二餉。夏四月戊子，錢士升致仕。五月壬子，詔赦協從諸賊。願歸者，護還鄉，有司安置；原隨軍自效者，有功一體敘錄。丙辰，延綏總兵官俞沖霄擊李自成于安定，敗績，死之。李自成犯榆林，賀人龍擊敗之。癸酉，免畿內五年以前逋賦。六月乙亥，林釺卒。甲申，吏部侍郎孔貞運，禮部尚書賀逢聖、黃士俊，俱禮部尚書兼東閣大學士，預機務。己亥，總兵官解進忠撫賊於淅川，被殺。秋七月甲辰，內臣李國輔等分守紫荊、倒馬諸關。庚戌，成國公硃純臣巡視邊關。癸丑，詔諸鎮星馳入援。己未，大清兵入昌平，巡關御史王肇坤等死之。壬戌，巡撫陝西都御史孫傳庭擊擒賊首高迎祥於盩厔，送京師伏誅。癸亥，諭廷臣助餉。甲子，兵部尚書張鳳翼督援軍，高起潛為總監。是月，大清兵入寶坻，連下近畿州縣。八月癸酉，括勳戚文武諸臣馬。乙未，盧象升入援，次真定。丙申，唐王聿鍵起兵勤王，勒還國，尋廢為庶人。是月，大清兵出塞。九月辛酉，改盧象升總督宣大、山西軍務。冬十月乙亥，工部侍郎劉宗周以論內臣及大學士溫體仁削籍。甲申，張獻忠犯襄陽。丙申，命開銀鐵銅鉛諸礦。十一月丁未，蠲山東五年以前逋賦。十二月，大清兵征朝鮮。是年，洪承疇敗賊於隴州，賊走慶陽、鳳翔。暹羅入貢。

　　十年春正月辛丑朔，日有食之。丙午，老回回諸賊趨江北，張獻忠、羅汝才自襄陽犯安慶，南京大震。二月甲戌，遣使督直省逋賦。丁酉，賊犯潛山，總兵官左良玉、副使史可法敗之於楓香驛。是月，朝鮮降於我大清。三月辛亥，振陝西災。丁巳，賜劉同升等進士及第、出身有差。甲子，官軍援安慶，敗績於酆家店。夏四月戊寅，大清兵克皮島，副總兵金日觀力戰死之，總兵官沈冬魁走石城島。癸巳旱，清刑獄。是月，洪承疇剿賊于漢南。閏月壬寅，敕群臣潔己愛民，以回天意。江北賊分犯河南，總督兩廣都御史熊文燦為兵部尚書，總理南京、河南、山、陝、川、湖軍務，駐鄖陽討賊。五月戊寅，李自成自秦州犯四川。六月戊申，溫體仁致仕。是夏，兩畿、山西大旱。秋七月，山東、河南蝗，民大饑。八月己酉，吏部侍郎劉宇亮、禮部侍郎傅冠俱禮部尚書，僉都御史薛國觀為禮部侍郎，並兼東閣大學士，預機務。庚申，閱城。九月丙子，左良玉敗賊於虹縣。辛卯，洪承疇敗賊於漢中。癸巳，李自成陷寧羌。冬十月丙申，自成自七盤關入西川。壬寅，陷昭化、劍州、梓潼，分兵趨潼川、江油、綿州，總兵官侯良柱戰死，遂陷彰明、鹽亭諸縣。庚戌，逼成都。十一月庚辰，以星變修省，求直言。十二月癸卯，黃士俊致仕。癸亥，洪承疇、曹變蛟援四川，次廣元。是年，安南、琉球入貢。


Chinese text: This work was published before January 1, 1923, and is in the
public domain worldwide because the author died at least 100 years ago.
