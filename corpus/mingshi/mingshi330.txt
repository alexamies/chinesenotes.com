西番諸衛〈（西寧河州洮州岷州等番族諸衛）〉
　　西番，即西羌，族種最多，自陝西曆四川、雲南西徼外皆是。其散處河、湟、洮、岷間者，為中國患尤劇。漢趙充國、張奐、段熲，唐哥舒翰，宋王韶之所經營，皆此地也。元封駙馬章古為寧濮郡王，鎮西寧，於河州設吐番宣慰司，以洮、岷、黎、雅諸州隸之，統治番眾。

　　洪武二年，太祖定陝西，即遣官齎詔招諭，其酋長皆觀望。復遣員外郎許允德招之，乃多聽命。明年五月，吐蕃宣慰使何鎖南普等以元所授金銀牌印宣敕來上，會鄧愈克河州，遂詣軍前降。其鎮西武靖王卜納剌亦以吐蕃諸部來納款。冬，何鎖南普等入朝貢馬及方物。帝喜，賜襲衣。四年正月設河州衛，命為指揮同知，予世襲，知院朵兒只、汪家奴併為指揮僉事。設千戶所八，百戶所七，皆命其酋長為之。卜納剌等亦至京師，為靖南衛指揮同知，其儕桑加朵兒只為高昌衛指揮同知，皆帶刀侍衛。自是，番酋日至。尋以降人馬梅、汪瓦兒併為河州衛指揮僉事。又遣西寧州同知李喃哥等招撫其酋長，至者亦悉授官。乃改西寧州為衛，以喃哥為指揮。

　　帝以西番產馬，與之互市，馬至漸多。而其所用之貨與中國異，自更鈔法後，馬至者少，患之。八年五月命中官趙成齎羅綺、綾絹並巴茶往河州市之，馬稍集，率厚其值以償。成又宣諭德意，番人感悅，相率詣闕謝恩。山後歸德等州西番諸部落皆以馬來市。

　　十二年，洮州十八族番酋三副使等叛，據納麟七站之地。命征西將軍沐英等討之，又命李文忠往籌軍事。英等至洮州舊城，寇遁去，追斬其魁數人，盡獲畜產。遂於東籠山南川度地築城置戍，遣使來奏。帝報曰：「洮州，西番門戶，築城戍守，扼其咽喉。」遂置洮州衛，以指揮聶緯、陳暉等六人守之。已，文忠等言官軍守洮州，餉艱民勞。帝降敕諭之曰：「洮州西控番戎，東蔽湟、隴，漢、唐以來備邊要地。今番寇既斥，棄之不守，數年後番人將復為患。慮小費而忘大虞，豈良策哉。所獲牛羊，分給將士，亦足棄兩年軍食。其如敕行之。」文忠等乃不敢違。

　　秋，何鎖南普及鎮撫劉溫各攜家屬來朝。諭中書省臣曰：「何鎖南普自歸附以來，信義甚堅。前遣使烏斯藏，遠涉萬里，及歸，所言皆稱朕意。今以家屬來朝，宜加禮待。」乃賜米、麥各三十石，劉溫三之一。

　　英等進擊番寇，大破之，盡擒其魁，俘斬數萬人，獲馬牛羊數十萬。自是，群番震懾，不敢為寇。

　　十六年，青海酋長史剌巴等七人來歸，賜文綺、寶鈔。時岷州亦設衛，番人歲以馬易茶，馬日蕃息。二十五年又命中官而聶至河州，召必里諸番族，以敕諭之。爭出馬以獻，得萬三百餘匹，給茶三十餘萬觔。命以馬畀河南、山東、陝西騎士。帝以諸衛將士有擅索番人馬者，遣官齎金、銅信符敕諭，往賜涼州、甘州、肅州、永昌、山丹、臨洮、鞏昌、西寧、洮州、河州、岷州諸番族。諭之曰：「往者朝廷有所需，必酬以茶貨，未許私徵。近聞邊將無狀，多假朝命擾害，俾爾等不獲寧居。今特製金、銅信符頒給，遇有徵發，必比對相符始行，否則偽，械至京，罪之。」自是，需求遂絕。

　　初，西寧番僧三剌為書招降罕東諸部，又建佛剎於碾白南川，以居其眾，至是來朝貢馬，請敕護持，賜寺額。帝從所請，賜額曰瞿曇寺。立西寧僧綱司，以三剌為都綱司。又立河州番、漢二僧綱司，並以番僧為之，紀以符契。自是其徒爭建寺，帝輒錫以嘉名，且賜敕護持。番僧來者日眾。

　　永樂時，諸衛僧戒行精勤者，多授剌麻、禪師、灌頂國師之號，有加至大國師、西天佛子者，悉給以印誥，許之世襲，且令歲一朝貢，由是諸僧及諸衛士官輻輳京師。其他族種，如西寧十三族、岷州十八族、洮州十八族之屬，大者數千人，少者數百，亦許歲一奉貢，優以宴賚。西番之勢益分，其力益弱，西陲之患亦益寡。

　　宣德元年，以協討安定、曲先功，加國師吒思巴領占等五人為大國師，給誥命、銀印，秩正四品，加剌麻著星等六人為禪師，給敕命、銀印，秩正六品。

　　正統五年敕陝西鎮守都督鄭銘、都御史陳鎰曰：「得奏，言河州番民領占等先因避罪，逃居結河裡，招集徒黨，占耕土田，不注籍納賦，又藏匿逃亡，剽劫行旅，欲發兵討之。朕念番性頑梗，且所犯在赦前，若遽加師旅，恐累及無辜。宜使人撫諭，令散遣徒黨，還所掠牛羊，兵即勿進，否則加兵未晚。爾等其審之。」番人果輸服。七年再敕銘及都御史王翱等曰：「得鎮守河州都指揮劉永奏：往歲阿爾官等六族三千餘人，列營歸德城下，聲言交易，後乃鈔掠屯軍，大肆焚戮；而著亦匝族番人屢於暖泉亭諸處，潛為寇盜。指揮張瑀擒獲二人，止責償所盜馬，縱之使去。論法，瑀及永皆當究治，今姑令戴罪。爾等即遣官偕三司堂上親詣其寨，曉以利害，令還歸所掠，許其自新，不悛，則進討。蓋馭戎之道，撫綏為先，撫之不從，然後用兵。爾等宜體此意。」番人亦輸服。

　　成化三年，陝西副使鄭安言：「進貢番僧，自烏斯藏來者不過三之一，餘皆洮、岷寺僧詭名冒貢。進一羸馬，輒獲厚直，得所賜幣帛，制為戰袍，以拒官軍。本以羈縻之，而益致寇掠，是虛國帑而齎盜糧也。」章下禮部，會廷臣議，請行陝西文武諸臣，計定貢期、人數及存留、起送之額以聞，報可。已而奏上，諸自烏斯藏來者皆由四川入，不得徑赴洮、岷，遂著為例。明年冬，洮州番寇擁眾掠鐵城、後川二寨，指揮張翰等率兵御之，敗去，獲所掠人口以歸。

　　五年，巡按江孟綸言：「岷州番寇縱橫，村堡為虛。頃令指揮後泰與其弟通反覆開示，生番忍藏、占藏等三十餘族酋長百六十餘人，熟番栗林等二十四族酋長九十一人，轉相告語，悔過來歸，且還被掠人畜，願供徭賦。殺牛告天，誓不再犯。已令副使李圮從宜賞勞，宣示朝廷恩威，皆歡躍而去。惟熟番綠園一族怙惡不服。」兵部言：「番性無常，朝撫夕叛，未可弛備。請諭邊臣，向化者加意撫綏，犯順者克期剿滅。」帝納其言。

　　八年，禮官言：「洮、岷諸衛送各族番人赴京，多至四千二百餘人，應賞彩幣人二表裡，帛如之，鈔二十九萬八千有奇，馬直尚在其外。考正統、天順間，各番貢使不過三五百人。成化初，因洮、岷諸處濫以熟番作生番冒送，已定例，生番三年一貢，大族四五人，小族一二人赴京，餘悉遣還。成化六年，副使鄧本瑞妄自招徠，又復冒送，臣部已重申約束。今副使吳圮等不能嚴飭武備，專事通番，以紓近患。乞降敕切責，務遵前令。」帝亦如其言。

　　西寧即古湟中，其西四百里有青海，又曰西海，不草豐美。番人環居之，專務畜牧，日益繁滋，素號樂土。正德四年，蒙古部酋亦不刺、阿爾禿廝獲罪其主，擁眾西奔。瞰知青海饒富，襲而據之，大肆焚掠。番人失其地，多遠徙。其留者不能自存，反為所役屬。自是甘肅、西寧始有海寇之患。九年，總制彭澤集諸道軍，將搗其巢。寇詗知之，由河州渡黃河，奔四川，出松潘、茂州境，直走烏斯藏。及大軍引還，則仍返海上，惟阿爾禿廝遁去。

　　嘉靖二年，尚書金獻民西征，議遣官招撫，許為籓臣，如先朝設安定、曲先諸衛故事。兵部行總制楊一清計度，一清意在征討，言寇精騎不過二三千，餘皆脅從番人，然怨之入骨，時欲報仇，可用為間諜，大舉剿絕。議末定，王憲、王瓊相繼來代，皆以兵寡餉詘，議竟不行。

　　八年，洮、岷諸番數犯臨洮、鞏昌，內地騷動。樞臣李承勛言：「番為海寇所侵，日益內徙。倘二寇交通，何以善後。昔趙充國不戰而服羌，段穎殺羌百萬而內地虛耗，兩者相去遠矣。乞廣先帝之明，專充國之任，制置方略，悉聽瓊便宜從事。」瓊乃集眾議，且剿且撫。先遣總兵官劉文、游擊彭椷分佈士馬。明年二月自固原進至洮、岷，遣人開示禍福。洮州東路木舍等三十一族，西路答祿失等十三族，岷州西寧溝等十五族，皆聽撫，給白旂犒賜遣歸。惟岷州東路若籠族、西路板爾等十五族及岷州剌即等五族，恃險不服。乃分兵先攻若籠、板爾二族，覆其巢，剌即諸族震慴乞降。凡斬首三百六十餘級，撫定七十餘族，乃班師。自是，洮、岷獲寧，而西寧仍苦寇患。

　　十一年，甘肅巡撫趙載等言：「亦不剌據海上已二十餘年，其黨卜兒孩獨傾心向化，求帖木哥等屬番來納款。宜因而撫之，或俾之納馬，或令其遣質，或授官給印，建立衛所，為我籓籬，於計為便。」疏甫上，會河套酋吉囊引眾西掠，大破亦不剌營，收其部落大半而去，惟卜兒孩一枝斂眾自保。由是西寧亦獲休息，而納款之議竟寢。及唐龍為總制，寇南掠松潘。龍慮其回巢與諸番及他部勾結為患，奏行甘肅守臣，繕兵積粟，為殄滅計。及龍去，事亦不行。

　　二十年正月，卜兒孩獻金牌、良馬求款。兵部言：「寇果輸誠通貢，誠西陲大利。乃止獻馬及金牌，未有如往歲遣子入侍、酋長入朝之請，未可遽許。宜令督撫臣偵察情實，並條制馭之策以聞。」報可。會寇勢漸衰，番人亦漸復業，其議復寢。

　　二十四年設岷州，隸鞏昌府。岷西臨極邊，番漢雜處。洪武時，改土番十六族為十六里，設衛治之，俾稍供徭役。自設州之後，徵發繁重，人日困敝。且番人戀世官，而流官又不樂居，遙寄治他所。越十餘年，督撫合疏言不便，乃設衛如故。

　　時北部俺答猖獗，歲掠宣、大諸鎮。又羡青海富饒，三十八年攜子賓兔、丙兔等數萬眾，襲據其地。卜兒孩竄走，遂縱掠諸番。已，引去，留賓兔據松山，丙兔據青海，西寧亦被其患。隆慶中，俺答受封順義王，修貢惟謹，二子亦斂戢。

　　時烏斯藏僧有稱活佛者，諸部多奉其教。丙兔乃以焚修為名，請建寺青海及嘉峪關外，為久居計。廷臣多言不可許，禮官言：「彼已採木興工，而令改建於他所，勢所不能，莫若因而許之，以鼓其善心，而杜其關外之請。況中國之御戎，惟在邊關之有備。戎之順逆，亦不在一寺之遠近。」帝許之。丙兔既得請，又近脅番人，使通道松潘以迎活佛。四川守臣懼逼，乞令俺答約束其子，毋擾鄰境。俺答言，丙兔止因甘肅不許開市，寧夏又道遠艱難，雖有禁令，不能盡制。宣大總督方逢時亦言開市為便。帝以責陝西督撫，督撫不敢違。萬曆二年冬，許丙兔市於甘肅，賓兔市於庄浪，歲一次。既而寺成，賜額仰華。

　　先是，亦不剌之據青海，邊臣猶以外寇視之。至是以俺答故，竟視若屬番。諸酋亦以父受王封，不敢大為邊患，而洮州之變乃起。初，洮州番人以河州奸民負其物貨，入掠內地，他族亦乘機為亂。奸民以告河州參將陳堂，堂曰：「此洮州番也，何與我事。」洮州參將劉世英曰：「彼犯河州，非我失事。」由是二將有隙。總督石茂華聞之，令二人及蘭州參將徐勛、岷州守備硃憲、舊洮州守備史經各引兵壓其境，曉以利害。番人懼，即還所掠人畜。世英謂首惡未擒，不可遽已，遂剿破之，殺傷及焚死者無算。軍律，吹銅角乃退兵。堂挾前憾，不待角聲而去，諸部亦多引去。憲、經方深入搜捕，鄰番見其勢孤，圍而殺之。事聞，帝震怒，褫堂、世英職，切責茂華等。茂華乃集諸軍分道進討，斬首百四十餘級，焚死者九百餘人，獲孳畜數十群。諸番震恐遠徙，來降者七十一族，斬送首惡四人，生縛以獻者二人，輸馬牛羊二百六十。稽首謝罪，誓不再犯，師乃還。

　　自丙兔據青海，有切盡台吉者，河套酋吉能從子，俺答從孫也，從之而西。屢掠番人不得志，邀俺答往助。俺答雅欲侵瓦剌，乃假迎活佛名，擁眾西行。疏請授丙兔都督，賜金印，且開茶市。部議不許，但稍給以茶。俺答既抵瓦剌，戰敗而還。乃移書甘肅守臣，乞假道赴烏斯藏。守臣不能拒，遂越甘肅而南，會諸酋於海上。番人益遭蹂躪，多竄徙。八年春，始以活佛言東還，而切盡弟火落赤及俺答庶兄子永邵卜遂留居青海不去。八月，丙兔率眾掠番並內地人畜，詔絕其市賞。俺答聞之，馳書切責。乃盡還所掠，執獻為惡者六人，自罰牛羊七百。帝嘉其父恭順，賚之銀幣，即以牛羊賜其部人，為惡者付之自治，仍許貢市，俺答益感德。而火落赤侵掠番族不休，守臣檄切盡台吉約束之，亦引罪輸服。及俺答卒，傳至孫扯力克，勢輕，不能制諸酋。

　　十六年九月，永邵卜部眾有闌入西寧者，副總兵李奎方被酒，躍馬而前。部眾控鞍欲訴，奎拔刀斫之，眾遂射奎死。部卒馳救之，亦多死。守臣不能討，遣使詰責，但獻首惡，還人畜而止。以故無所憚，愈肆侵盜。時丙兔及切盡台吉亦皆死，丙兔子真相移駐莽剌川，火落赤移駐捏工川，逼近西寧，日蠶食番族。番不能支，則折而為寇用。扯力克又西行助之，勢益熾。十八年六月入舊洮州，副總兵李聯芳率三千人御之，盡覆。七月復深入，大掠河州、臨洮、渭源。總兵官劉承嗣與游擊孟孝臣各將一軍御之，皆敗績，游擊李芳等死焉，西陲大震。事聞，命尚書鄭洛出經略。洛前督宣大軍，撫順義王及忠順夫人有恩。遣使趣扯力克東歸，而大布招番之令，來者率善遇之，自是歸附者不絕。火、真二酋自知罪重，又聞套酋卜失兔來助，大敗於水泉口，扯力克復將還巢，始懼。徙帳去，留其黨可卜兔等於莽剌川。明年，總兵官尤繼先破走之。洛更進兵青海，焚仰華寺，逐其餘眾而還。番人復業者至八萬餘人，西陲暫獲休息。已，復聚於青海。

　　二十三年增設臨洮總兵官，以劉綎任之。未幾，永邵卜諸部犯南川，參將達雲大破之。已，連火、真二酋犯西川，雲又擊破之。明年，諸酋復掠番族，將窺內地。綎部將周國柱御之莽剌川，又大破之。二十七年糾叛苗犯洮、岷，總兵官蕭如薰等敗之，斬番人二百五十餘級，寇八十二級，撫降番族五千餘人。三十四年復入鎮番黑古城，為總兵官柴國柱所敗。自是屢入鈔掠，不能大得志。

　　時為陝西患者，有三大寇：一河套，一松山，一青海。青海土最沃，且有番人屏蔽，故患猶不甚劇。崇禎十一年，李自成屢為官軍擊敗，自洮州軼出番地。諸將窮追，復奔入塞內，番族亦遭蹂躪。十五年，西寧番族作亂，總抹官馬爌督諸將五道進剿，斬首七百有奇，撫降三十八族而還。明年冬，李自成遣將陷甘州，獨西寧不下。賊將辛恩忠攻破之，遂進掠青海。諸酋多降附，而明室亦亡。

　　番有生熟二種。生番獷悍難制。熟番納馬中茶，頗柔服，後浸通生番為內地患。自青海為寇所據，番不堪剽奪，私饋皮幣曰手信，歲時加饋曰添巴，或反為嚮導，交通無忌。而中國市馬亦鮮至，蓋已失捍外衛內之初意矣。

　　原夫太祖甫定關中，即法漢武創河西四郡隔絕羌、胡之意，建重鎮於甘肅，以北拒蒙古，南捍諸番，俾不得相合。又遣西寧等西衛土官與漢官參治，令之世守。且多置茶課司，番人得以馬易茶。而部族之長，亦許其歲時朝貢，自通名號於天子。彼勢既分，又動於利，不敢為惡。即小有蠢動，邊將以偏師制之，靡不應時底定。自邊臣失防，北寇得越境闌入，與番族交通，西陲遂多事。然究其時之所患，終在寇而不在番，故議者以太祖制馭為善。

安定衛
　　安定衛，距甘州西南一千五百里。漢為婼羌，唐為吐蕃地，元封宗室卜煙帖木兒為寧王鎮之。其地本名撒里畏兀兒，廣袤千里，東近罕東，北邇沙州，南接西番。居無城郭，以氈帳為廬舍。產多駝馬牛羊。

　　洪武三年遣使持詔招諭。七年六月，卜煙帖木兒使其府尉麻答兒等來朝，貢鎧甲刀劍諸物。太祖喜，宴賚其使者，遣官厚賚其王，而分其地為阿端、阿真、苦先、貼里四部，各錫以印。明年正月，其王遣傅卜顏不花來貢，上元所授金、銀字牌，請置安定、阿端二衛，從之。乃封卜煙帖木兒為安定王，以其部人沙刺等為指揮。

　　九年命前廣東參政鄭九成等使其地，賚王及其部人衣幣。明年，王為沙剌所弒，王子板咱失里復仇，誅沙剌。沙剌部將復殺王子，部內大亂。番將朵兒只巴叛走沙漠，經安定，大肆殺掠，奪其印去，其眾益衰。二十五年，藍玉西征，徇阿真川。土酋司徒哈昝等懼，逃匿山谷不敢出。及肅王之國甘州，遣僧謁王，乞授官以安部眾。王為奏請，帝許之。二十九年命行人陳誠至其地，復立安定衛。其酋長哈孩虎都魯等五十八人悉授指揮、千百戶等官。誠還，酋長隨之入朝，貢馬謝恩。帝厚賚之，覆命中官齎銀幣往賜。

　　永樂元年遣官齎敕撫諭撒里諸部。明年，安定頭目多來朝，擢千戶三即等三人為指揮僉事，餘授官有差，並賜本衛指揮同知哈三等銀幣。未幾，指揮朵兒只束來朝，願納差發馬五百匹，命河州衛指揮康壽往受之。壽言：「罕東、必里諸衛納馬，其直皆河州軍民運茶與之。今安定遼遠，運茶甚難，乞給以布帛。」帝曰：「諸番市馬用茶，已著為例。今姑從所請，後仍給茶。」於是定制，上馬給布帛各二匹，以下遞減。三年，哈三等遣使來貢，奏舉頭目撤力加藏卜等為指揮等官，且請歲納孳畜什一，並從之。四年徙駐苦兒丁之地。

　　初，安定王之被殺也，其子撒兒只失加為其兄所殺，部眾潰散，子亦攀丹流寓靈藏。十一年五月率眾入朝，自陳家難，乞授職。帝念其祖率先歸附，令襲封安定王，賜印誥。自是朝貢不輟。

　　二十二年，中官喬來喜、鄧誠使烏斯藏，次畢力術江黃羊川。安定指揮哈三孫散哥及曲先指揮散即思等率眾邀劫之，殺朝使，盡奪駝馬幣物而去。仁宗大怒，敕都指揮李英偕康壽等討之。英等率西寧諸衛軍及隆奔國師賈失兒監藏等十二番族之眾，深入追賊，賊遠遁。英等逾崑崙山西行數百里，抵雅令闊之地，遇安定賊，擊敗之，斬首四百八十餘級，生擒七十餘人，獲駝馬牛十四萬有奇。曲先聞風遠竄，追之不及而還。英以此封會寧伯，壽等皆進秩。大軍既旋，指揮哈三等懼罪，不敢還故地。

　　宣德元年，帝遣官招諭之，復業者七百餘人。帝並賜彩幣表裡，以安其反側。三年春，賜安定及曲先衛指揮等官五十三人誥命。

　　初，大軍之討賊也，安定指揮桑哥與罕東衛軍同奉調從征。罕東違令不至，其所轄板納族瞰桑哥軍遠出，盡掠其部內廬帳畜產。事聞，降敕切責，令速歸所掠，違命則發兵進討。已，進桑哥都指揮僉事。

　　正統元年遣官齎敕諭安定王及桑哥曰：「我祖宗時，爾等順天命，尊朝廷，輸誠效力，始終不替，朝廷恩賚亦久而弗渝。肆朕嗣位，爾等復遵朝命，約束部下，良用爾嘉。茲特遣官往諭朕意，賜以幣帛。宜益順天心，篤忠誠，保境睦鄰，永享太平之福。」三年，桑哥卒，其子那南奔嗣職。九年，那南奔率眾掠曲先人畜。朝廷遣官諭還之，不奉命，反劫其行李。帝怒，敕責安定王追理。王既奉命，又陳詞乞憐。帝乃宥之，諭以保國睦鄰之義。十一年冬，亦攀丹卒，子領占幹些兒襲。時王年幼，叔父指揮同知輟思泰巴佐理國事，其同儕多不相下。王遣之入朝，奏請量加一秩，乃擢都指揮僉事。歷景泰、天順、成化三朝，頻入貢。

　　弘治三年，領占幹些兒卒，子千奔襲。賜齋糧、麻布，諭祭其父。先是，哈密忠順王卒，無子。廷議安定王與之同祖，遣官擇一人為其後，安定王不許。至是，訪求陝巴於安定，冊為忠順王，命千奔遣送其家屬。千奔怒曰：「陝巴不應嗣王爵，爵應歸綽爾加。」綽爾加者，千奔弟也。且邀厚賞。兵部言：「陝巴實忠順王之孫，素為國人所服。前哈密無主，遣使取應立者，綽爾加自知力弱不肯往。今事定之後，乃爾反覆，所言不可從。」陝巴迄得立。然千奔以立非己意，後哈密數被寇，竟不應援。十七年率眾侵沙州，大掠而去。正德時，蒙古大酋亦不剌、阿爾禿廝侵據青海，縱掠鄰境。安定遂殘破，部眾散亡。

阿端衛
　　阿端衛，在撒里畏兀兒之地，洪武八年置。後為朵兒只巴殘破，其衛遂廢。永樂四年冬，酋長小薛忽魯札等來朝，貢方物，請復置衛設官，從之，即授小薛等為指揮僉事。

　　洪熙時，曲先酋散即思邀劫朝使，脅阿端指揮鎖魯丹偕行。已，大軍出征，鎖魯丹懼，率部眾遠竄，失其印。宣德初遣使招撫，鎖魯丹猶不敢歸，依曲先雜處。六年春，西寧都督史昭言：「曲先衛真只罕等本別一部，因其父助散即思為逆，竄處畢力術江。其地當烏斯藏孔道，恐復為亂，宜討之。」帝敕昭曰：「殘寇窮迫，無地自容，宜遣人宥其罪，命復故業。」於是真只罕率所部還居帖兒谷舊地。明年正月入朝，天子喜，授指揮同知，令掌衛事，以指揮僉事卜答兀副之。真只罕因言：「阿端故城在回回境，去帖兒谷尚一月程，朝貢艱，乞移本土為便。」天子從其請，仍給以印，賜璽書撫慰之。迄正統朝，數入貢，後不知所終。

　　其時西域地亦有名阿端者，貢道從哈密入，與此為兩地云。

曲先衛
　　曲先衛，東接安定，在肅州西南。古西戎，漢西羌，唐吐蕃，元設曲先答林元帥府。

　　洪武時，酋長入貢。命設曲先衛，官其人為指揮。後遭朵兒只巴之亂，部眾竄亡，併入安定衛，居阿真之地。永樂四年，安定指揮哈三、散即思、三即等奏：「安定、曲先本二衛，後合為一。比遭吐番把禿侵擾，不獲寧居。乞仍分為二，復先朝舊制。」從之。即令三即為指揮使，掌衛事，散即思副之。又從其請，徙治藥王淮之地。自是屢入貢。

　　洪熙時，散即思偕安定部酋劫殺朝使。已，大軍往討，散即思率眾遠遁，不敢還故土。宣德初，天子赦其罪，遣都指揮陳通等往招撫，復業者四萬二千餘帳。乃遣指揮失刺罕等入朝謝罪，貢駝馬，待之如初。尋擢散即思都指揮同知，其僚屬悉進官，給以誥命。

　　五年六月，朝使自西域還，言散即思數率部眾邀劫往來貢使，梗塞道途。天子怒，命都督史昭為大將，率左右參將趙安、王彧及中官王安、王瑾，督西寧諸衛軍及安定、罕東之眾往征之。昭等兵至其地，散即思先遁，其黨脫脫不花等迎敵。諸將縱兵擊之，殺傷甚眾，生擒脫脫不花及男婦三百四十餘人，獲駝馬牛羊三十四萬有奇。自是西番震慴。散即思素狡悍，天子宥其罪，仍怙惡不悛。至是人畜多損失，乃悔懼。明年四月遣其弟副千戶堅都等四人貢馬請罪。復待之如初，令還居故地並歸其俘。

　　七年，其指揮那那罕言：「往者安定之兵從討曲先，臣二女、四弟及指揮桑哥等家屬被掠者五百人。今散即思已蒙赦宥，而臣等親屬猶未還，望聖明垂憐。」天子得奏惻然，語大臣曰：「朕常以用兵為戒，正恐濫及無辜。彼不自言，何由知之。」即敕安定王亦攀丹等悉歸所掠。其年，散即思卒，命其子都立嗣職，賜敕勉之。十年擢那那罕都指揮僉事，其僚屬進職者八十九人。正統七年遣使貢玉石。成化時，土魯番強，被其侵掠。

　　弘治中，安定王子陝巴居曲先。廷議哈密無主，迎為忠順王。正德七年，蒙古酋阿爾禿廝亦不剌竄居青海，曲先為所蹂躪，部族竄徙，其衛遂亡。

　　明初設安定、阿端、曲先、罕東、赤斤、沙州諸衛，給之金牌，令歲以馬易茶，謂之差發。沙州、赤斤隸肅州，餘悉隸西寧。時甘州西南盡皆番族，受邊臣羈絡，惟北面防寇。後諸衛盡亡，亦不剌據青海，土魯番復據哈密，逼處關外。諸衛遷徙之眾又環列甘肅肘腋，獷悍難馴。於是河西外防大寇，內防諸番，兵事日亟。

赤斤蒙古衛
　　赤斤蒙古衛。出嘉峪關西行二十里曰大草灘，又三十里曰黑山兒，又七十里曰回回墓，墓西四十里曰騸馬城，並設墩台，置暸卒。城西八十里即赤斤蒙古。漢燉煌郡地，晉屬晉昌郡，唐屬瓜州，元如之，屬沙州路。

　　洪武十三年，都督濮英西討，次白城，獲蒙古平章忽都帖木兒。進至赤斤站，獲豳王亦憐真及其部曲千四百人，金印一。師還，復為蒙古部人所據。

　　永樂二年九月，有塔力尼者，自稱丞相苦術子。率所部男婦五百餘人，自哈剌脫之地來歸。詔設赤斤蒙古所，以塔力尼為千戶，賜誥印、彩幣、襲衣。八年，回回哈剌馬牙叛於肅州，約塔力尼為援。拒不應，而率部下擒賊六人以獻。天子聞之喜，詔改千戶所為衛，擢塔力尼指揮僉事，其部下授官者三人。明年遣使貢馬。又明年以匿叛賊老的罕，將討之。用侍講楊榮言，止兵勿進，而賜敕詰責，塔力尼即擒老的罕來獻。天子嘉之，進秩指揮同知，賜賚甚厚。久之卒，子且旺失加襲，修貢如制，進指揮使。宣德二年再進都指揮同知，其僚屬亦多進秩。

　　正統元年，其部下指揮可兒即掠西域阿端貢物，殺使臣二十一人。賜敕切責，令還所掠。尋與蒙古脫歡帖木兒、猛哥不花戰，勝之，使來獻捷，進都指揮使。五年，朝使往來哈密者，且旺失加具餱糧、騾馬護送，擢都督僉事。明年，天子聞其部下時往沙州寇掠，或冒沙州名，邀劫西域貢使，遣敕切責。

　　時瓦剌兵強，數侵掠鄰境。且旺失加懼，欲徙居肅州。天子聞而諭止之，令有警馳報邊將。八年，瓦剌酋也先遣使送馬及酒，欲娶且旺失加女為子婦，娶沙州困即來女為弟婦。二人不欲，並奏遵奉朝命，不敢擅婚。天子以瓦剌方強，其禮意不可卻，諭令各從其願，並以此意諭也先，而二人終不欲。明年，且旺失加稱老不治事。詔授其子阿速都督僉事，代之。也先復遣使求婚，且請親人往受其幣物。阿速虞其詐，拒不從，而遣人乞徙善地。天子諭以土地不可棄，令獎率頭目圖自強。又以其飢困，令邊臣給之粟，所以撫恤者甚至。

　　先是，苦術娶西番女，生塔力尼；又娶蒙古女，生都指揮瑣合者、革古者二人。各分所部為三，凡西番人居左帳，屬塔力尼，蒙古人居右帳，屬瑣合者，而自領中帳。後苦術卒，諸子來歸，並授官。至是阿速勢盛，欲兼併右帳，屢相仇殺。瑣合者不能支，醖於邊將，欲以所部內屬。邊將任禮遣赴京，請發兵收其部落。帝慮其部人不願內徙，仍遣瑣合者還甘肅，而令禮往取其孥。十三年，邊將護哈密使臣至苦峪。赤斤都指揮總兒加陸等率眾圍其城，聲言報怨。官軍出擊之，獲總兒加陸，已而逃去。事聞，敕責阿速，令縛獻犯者。

　　景泰二年，也先復遣使持書求婚。會阿速他往，其僚屬以其書來上。兵部尚書于謙言：「赤斤諸衛久為我籓籬，也先無故招降結親，意在撤我屏蔽。宜令邊臣整兵慎防，並敕阿速悉力捍禦，有警馳報，發兵應援。」從之。五年，也先益圖兼併，遣使齎印授阿速，脅令臣服。阿速不從，報之邊臣。會也先被殺，獲已。

　　天順元年，都指揮馬雲使西域，命賜阿速彩幣，俾護送往還。尋進秩左都督。成化二年卒，子瓦撒塔兒請襲，即以父官授之。其部下指揮敢班數侵盜邊境，邊將誘致之，送京師。天子數其罪，賜賚遣還。六年，其部人以瓦撒塔兒幼弱，其叔父乞巴等二人為部族信服，乞命為都督，理衛事。瓦撒塔兒亦上書，乞予一職，協守邊方。帝從其請，並授指揮僉事。明年，瓦撒塔兒卒，子賞卜塔兒嗣為左都督。

　　九年，土魯番陷哈密，遣使三人，以書招都督僉事昆藏同叛。昆藏不從，殺其使，以其書來獻。天子嘉之，遣使賜賚，且令發兵攻討。昆藏以力不足，請發官軍數千為助。朝議委都督李文等計度。已，文等進征，昆藏果以兵來會。會文等頓軍不進，其兵亦還。

　　十年，賞卜塔兒以千騎入肅州境，將與阿年族番人仇殺。邊臣既諭卻之，兵部請遣人責以大義，有仇則赴訴邊吏，不得擅相侵掠，從之。十四年，其部人言賞卜塔兒幼不更事，指揮僉事加定得眾心，乞遷一秩，俾總衛事。賞卜塔兒亦署名推讓。而罕東酋長復合詞奏舉，且雲兩衛番人，待此以靖。帝納其言，擢加定都指揮僉事，暫掌印務。時土魯番猶據哈密。哈密都督罕慎結赤斤為援，復其城，有詔褒賞。

　　十九年，鄰番野乜克力來侵，大肆殺掠，赤斤遂殘破。其酋長訴於邊臣，給之栗。又命繕治其城，令流移者復業，赤斤自是不振。然弘治中，阿木郎破哈密，猶用其兵。後許進西征，亦以兵來助。正德八年，土魯番遣將據哈密，遂大掠赤斤，奪其印而去。及彭澤經略，始以印來歸。已，番賊犯肅州與中國為難。赤斤當其沖，益遭蹂躪。部眾不能自存，盡內徙肅州之南山，其城遂空。

　　嘉靖七年，總督王瓊撫安諸郡，核赤斤之眾僅千餘人。乃授賞卜塔兒子鎖南束為都督，統其部帳。

沙州衛
　　沙州衛。自赤斤蒙古西行二百里曰苦峪，自苦峪南折而西百九十里曰瓜州，自瓜州而西四百四十里始達沙州。漢燉煌郡西域之境，玉門、陽關並相距不遠。後魏始置沙州，唐因之，後沒於吐蕃。宣宗時，張義潮以州內附，置歸義軍，授節度使。宋入於西夏，元為沙州路。

　　洪武二十四年，蒙古王子阿魯哥失里遣國公抹台阿巴赤、司徒苦兒蘭等來朝，貢馬及璞玉。永樂二年，酋長困即來、買住率眾來歸。命置沙州衛，授二人指揮使，賜印誥、冠帶、襲衣。已而其部下赤納來附，授都指揮僉事。五年夏，敕甘肅總兵官宋晟曰：「聞赤納本買住部曲，今官居其上，高下失倫，已擢買住為都指揮同知。自今宜詳為審定，毋或失序。」八年擢困即來都指揮僉事，其僚屬進秩者二十人。買住卒，困即來掌衛事，朝貢不絕。二十二年，瓦剌賢義王太平部下來貢，中道為賊所梗，困即來遣人衛送至京。帝嘉之，賚以彩幣，尋進秩都督僉事。

　　洪熙元年，亦力把里及撒馬兒罕先後入貢，道經哈密地，併為沙州賊邀劫。宣宗怒，命肅州守將費瓛剿之。宣德元年，困即來以歲荒人困，遣使貸谷種百石，秋成還官。帝曰：「番人即吾人，何貸為？」命即予之。尋遣中官張福使其地，賚彩幣。七年又奏旱災，敕於肅州授糧五百石。已而哈烈貢使言道經沙州，為赤斤指揮革古者等剽掠。部議赤斤之人遠至沙州為盜，罪不可貸。帝令困即來察之，敕曰：「彼既為盜，不可復容，宜驅還本土，再犯不宥。」九年遣使奏罕東及西番數肆侵侮，掠取人畜，不獲安居，乞徙察罕舊城耕牧。帝遣敕止之曰：「爾居沙州三十餘年，戶口滋息，畜牧富饒，皆朝廷之力。往年哈密嘗奏爾侵擾，今外侮亦自取。但當循分守職，保境睦鄰，自無外患。何必東遷西徙，徒取勞瘁。」又敕罕東、西番，果侵奪人畜，速還之。明年又為哈密所侵，且懼瓦剌見逼，不能自立。乃率部眾二百餘人走附塞下，陳飢窘狀。詔邊臣發粟濟之，且令議所處置。邊臣請移之苦峪，從之。自是不復還沙州，但遙領其眾而已。

　　正統元年，西域阿端遣使來貢，為罕東頭目可兒即及西番野人剽奪。困即來奉命往追還其貢物，帝嘉之，擢都督同知。四年，其部下都指揮阿赤不花等一百三十餘家亡入哈密。困即來奉詔索之，不予。朝命忠順王還之，又不予。會遣使冊封其新王，即令使人索還所逃之戶。而哈密僅還都指揮桑哥失力等八十四家，餘仍不遣。是罕東都指揮班麻思結久駐牧沙州不去，赤斤都指揮革古者亦納其叛亡。困即來屢訴於朝，朝廷亦數遣敕詰責，諸部多不奉命。四年八月令人偵瓦剌、哈密事，具得其實以聞。帝喜，降敕獎勵，厚賜之。明年遣使入貢，又報迤北邊事，進其使臣二人官。初，困即來之去沙州也，朝廷命邊將繕治苦峪城，率戍卒助之。六年冬，城成，入朝謝恩，貢駝馬，宴賜遣還。七年率眾侵哈密，獲其人畜以歸。

　　九年，困即來卒，長子喃哥率其弟克俄羅領占來朝。授喃哥都督僉事，其弟都指揮使，賜敕戒諭。既還，其兄弟乖爭，部眾攜貳。甘肅鎮將任禮等欲乘其窘乏，遷之塞內。而喃哥亦來言，欲居肅州之小缽和寺。禮等遂以十一年秋令都指揮毛哈剌等偕喃哥先赴沙州，撫諭其眾，而親率兵隨其後。比至，喃哥意中變，陰持兩端，其部下多欲奔瓦剌。禮等進兵迫之，遂收其全部入塞，居之甘州，凡二百餘戶，千二百三十餘人，沙州遂空。帝以其迫之而來，情不可測，令禮熟計其便。然自是安居內地，迄無後患。而沙州為罕東酋班麻思結所有。獨喃哥弟鎖南奔不從徙，竄入瓦剌，也先封之為祁王。禮偵知其在罕東，掩襲獲之。廷臣請正法，帝念其父兄恭順，免死，徙東昌。

　　先是，太宗置哈密、沙州、赤斤、罕東四衛於嘉峪關外，屏蔽西陲。至是，沙州先廢，而諸衛亦漸不能自立，肅州遂多事。

罕東衛
　　罕東衛，在赤斤蒙古南，嘉峪關西南，漢燉煌郡地也。洪武二十五年，涼國公藍玉追逃寇祁者孫至罕東地，其部眾多竄徙。西寧三剌為書招之，遂相繼來歸。三十年，酋鎖南吉剌思遣使入貢，詔置罕東衛，授指揮僉事。

　　永樂元年偕其兄答力襲入朝，進指揮使。授答力襲指揮同知，並賜冠帶、鈔幣。自是數入貢。十年，安定衛奏罕東數為盜，掠去民戶三百，復糾西番阻截關隘。帝降敕切責，令還所掠。十六年命中官鄧誠使其地。

　　洪熙元年遣使以即位諭其指揮同知綽兒加，賜白金、文綺。時官軍征曲先賊，罕東指揮使卻裡加從征有功，擢都指揮僉事，賜誥世襲。其指揮那那奏所屬番民千五百，例納差發馬二百五十匹，其人多逃居赤斤，乞招撫復業。帝即命招之，並免所負之馬。宣德元年論從征曲先功，擢綽兒加都指揮同知。初，大軍之討曲先也，安定部內及罕東密羅族人悉驚竄。事定，詔指揮陳通等往招。於是罕東復業者二千四百餘帳，男婦萬七千三百餘人，安定部人亦還衛。

　　正統四年，罕東、安定合眾侵西番申藏族，掠其馬牛雜畜以萬計。其僧訴於邊將，言畜產一空，歲辦差發馬無從出。帝切責二衛，數其殘忍暴橫、違國法、毒鄰境之罪，令悉歸所掠。又諭僧不限舊制，隨所有入貢。明年冬，綽兒加偕班麻思結共侵哈密，獲老稚百人、馬百匹，牛羊無算。忠順王遣使索之，不予。帝聞，復賜敕戒諭。然番人以剽掠為性，天子即有言，亦不能盡從也。六年夏，綽兒加來貢馬，宴賚還。九年卒，子賞卜兒加嗣職，奏乞齋糧、茶布，命悉予之。十一年進都指揮使。

　　成化九年，土魯番陷哈密。都督李文西征，罕東以兵來助。後都督罕慎復哈密，亦藉其兵，賜敕獎賚。十八年，其部下掠番族，有侵入河清堡者。都指揮梅琛勒兵追之，奪還男婦五十餘人，馬牛雜畜四千五百有奇。邊臣請討其罪，部臣難之。帝曰：「罕東方聽調協取哈密，未有攜貳之形，奈何因小故遽加以兵。宜諭令悔過，不服，則耀兵威之。」二十二年，邊臣言：「比遣官往哈密，與土魯番使臣家屬四百人偕行。道經罕東，為都督把麻奔等掠去，朝使僅免，乞討之。」帝命遣人往諭，如番人例議和，還所掠物，不從則進兵。

　　弘治中，土魯番復據哈密。兵部馬文升議直搗其城，召指揮楊翥計之。翥言罕東有間道，不旬日可達哈密，宜出賊不意，從此進兵。文升曰：「如若言，發罕東兵三千前行，我師三千後繼，各持數日乾糧，兼程襲之，若何？」翥稱善。文升以屬巡撫許進，進遣人諭罕東如前策。會罕東失期不至，官軍仍由大路進，賊得遁去。十二年，其部人侵西寧隆奔族，掠去印誥及人畜。兵部請敕都督，宣諭其下，毋匿所掠物，盡歸其主，違命則都督自討，從之。

　　時土魯番日強，數侵掠鄰境，諸部皆不能支。正德中，蒙古大酋入青海，罕東亦遭蹂躪，其眾益衰。后土魯番復陷哈密，直犯肅州。罕東復殘破，相率求內徙，其城遂棄不守。嘉靖時，總督王瓊安輯諸部，移罕東都指揮枝丹部落於甘州。

罕東左衛
　　罕東左衛，在沙州衛故城，憲宗時始建。初，罕東部人奄章與種族不相能，數仇殺，乃率其眾逃居沙州境。朝廷即許其耕牧，歲納馬於肅州。後部落日蕃，益不受罕東統屬。至其子班麻思結，洪熙時從討曲先有功，賞未之及。宣德七年自陳於朝，即命為罕東衛指揮使，賜敕獎賚。然猶居沙州，不還本衛。十年進都指揮使僉事。

　　正統四年，沙州衛都督困即來以班麻思結侵居其地，乞遣還。天子如其言，賜敕宣諭，班麻思結不奉命。時赤斤衛指揮鎖合者因殺人遁入沙州地，班麻思結納之。鎖合者又令其子往烏斯藏取毒藥，將還攻赤斤。赤斤都督且旺失加以為言，天子即敕諭班麻思結睦鄰保境，無啟釁端。久之，沙州全部悉內徙，思結遂盡有其地。十四年，甘肅鎮臣任禮等奏，班麻思結潛與瓦剌也先通好，近又與哈密搆兵，宜令還居本衛。天子再賜敕宣諭，亦不奉命。尋進秩都指揮使。歷景泰、天順朝，朝貢不廢。

　　成化中，班麻思結卒，孫只克嗣職，部眾益盛。其時，土魯番強，侵據哈密。只克與之接境，患其逼己，欲自為一衛。十五年九月奏請如罕東、赤斤例，立衛賜印，捍禦西陲。兵部言：「近土魯番吞噬哈密，罕東諸衛各不自保，西鄙為之不寧。而赤斤、罕東、苦峪又各懷嫌隙，不相救援。倘沙州更無人統理，勢必為強敵所並，邊方愈多事。宜如所請，即於沙州故城置罕東左衛，令只克仍以都指揮使統治。」從之。二十一年，甘肅守臣言：「北寇屢犯沙州，殺掠人畜。又值歲飢，人思流竄。已發粟五百石，令布種，仍乞人給月糧振之。其酋只克有斬級功，亦乞並敘。」乃擢只克都督僉事，餘報可。

　　弘治七年，指揮王永言：「先朝建哈密衛，當西域要衝。諸番入貢至此，必令少憩以館谷之，或遭他寇剽掠，則人馬可以接護，柔遠之道可謂至矣。今土魯番竊據其地，久而不退。聞罕東左衛居哈密之南，僅三日程，野乜克力居哈密東北，僅二日程，是皆脣齒之地，利害共之。去歲秋，土魯番遣人至只克所，脅令歸附，只克不從。又殺野乜克力頭目，其部人咸思報怨。宜旌勞二部，令並力合攻，永除厥患，亦以寇攻寇一策也。」章下兵部，不能用。十七年，瓦剌及安定部人大掠沙州人畜。只克不能自存，叩嘉峪關求濟。天子既振給之，復諭二部解仇息爭，不得構兵召釁。

　　正德四年，只克部內番族有劫掠鄰境者，守臣將剿之。兵部言：「西戎強悍，漢、唐以來不能制。我朝建哈密、赤斤、罕東諸衛，授官賜敕，犬牙相制，不惟斷匈奴右臂，亦以壯西土籓籬。今番人相攻，於我何預，而遽欲兵之。宜敕都督只克，曉諭諸族，悔過息兵。」報可。

　　只克卒，子乞台嗣。十一年，土魯番復據哈密，以兵脅乞台降附，遂犯肅州。左衛不克自立，相率徙肅州塞內。守臣不能拒，因撫納之。

　　乞台卒，子日羔嗣。十六年秋入朝，乞賞賚。禮官劾其越例，且投疏不由通政司，請治館伴者罪，從之。

　　乞台既內徙，其部下帖木哥、土巴二人仍居沙州，服屬土魯番，歲輸婦女、牛馬。會番酋徵求苛急，二人怨。嘉靖七年夏，率部族五千四百人來歸，沙州遂為土魯番所有。

哈梅里
　　哈梅里，地近甘肅，元諸王兀納失里居之。洪武十三年，都督濮英練兵西涼，請出師略地，開哈梅里之路以通商旅。太祖賜璽書曰：「略地之請，聽爾便宜。然將以謀為本，爾慎毋忽。」英遂進兵。兀納失里懼，遣使納款。明年五月遣回回阿老丁來朝貢馬。詔賜文綺，遣往畏吾兒之地，招諭諸番。二十三年，帝聞兀納失里與別部仇殺，諭甘肅都督宋晟等嚴兵備之。明年遣使請於延安、綏德、平涼、寧夏以馬互市。帝曰：「番人黠而多詐。互市之求，安知非覘我。中國利其馬而不虞其害，所喪必多。宜勿聽。自今至者，悉送京師。」時西域回紇來貢者，多為哈梅里所遏。有從他道來者，又遣兵邀殺之。帝聞之怒。八月命都督僉事劉真偕宋晟督兵討之。真等由涼州西出，乘夜直抵城下，四面圍之。其知院岳山夜縋城降。黎明，兀納失里驅馬三百餘匹，突圍而出。官軍爭取其馬，兀納失里率家屬隨馬後遁去。真等攻破其城，斬豳王別兒怯帖木兒、國公省阿朵爾只等一千四百人，獲王子別列怯部屬千七百三十人，金銀印各一，馬六百三十匹。二十五年遣使貢馬騾請罪。帝納之，賜白金、文綺。


Chinese text: This work was published before January 1, 1923, and is in the
public domain worldwide because the author died at least 100 years ago.
