志第六 五行三〈（金 土）〉

　　《洪範》曰：「金曰從革。」金不從革，則失其性矣。前史多以恆暘、詩妖、毛蟲之孽、犬禍、金石之妖、白眚白祥皆屬之金，今從之。

　　▲恆蝪

　　洪武三年，夏旱。六月戊午朔，步禱郊壇。四年，陝西、河南、山西及直隸常州、臨濠、北平、河間、永平旱。五年夏，山東旱。七年夏，北平旱。二十三年，山東旱。二十六年，大旱，詔求直言。

　　永樂十三年，鳳陽、蘇州、浙江、湖廣旱。十六年，陝西旱。

　　宣德元年夏，江西旱。湖廣夏秋旱。二年，南畿、湖廣、山東、山西、陝西、河南旱。七年，河南及大名夏秋旱。八年，南、北畿、河南、山東、山西自春徂夏不雨。九年，南畿、湖廣、江西、浙江及真定、濟南、東昌、兗州、平陽、重慶等府旱。十年，畿輔旱。

　　正統二年，河南春旱。順德、兗州春夏旱。平涼等六府秋旱。三年，南畿、浙江、湖廣、江西九府旱。四年，直隸、陝西、河南及太原、平陽春夏旱。五年，江西夏秋旱。南畿、湖廣、四川府五，州衛各一，自六月不雨至於八月。六年，陝西旱。南畿、浙江、湖廣、江西府州縣十五，春夏並旱。七年，南畿、浙江、湖廣、江西府州縣衛二十餘，大旱。十年夏，湖廣旱。十一年，湖廣及重慶等府夏秋旱。十二年，南畿及山西、湖廣等府七夏旱。十三年，直隸、陝西、湖廣府州七夏秋旱。十四年六月，順天、保定、河間、真定旱。

　　景泰元年畿輔、山東、河南旱。二年，陝西府四、衛九旱。三年，江西旱。四年，南北畿、河南及湖廣府三，數月不雨。五年，山東、河南旱。六年，南畿及山東、山西、河南、陝西、江西、湖廣府三十三、州衛十五皆旱。七年，湖廣、浙江及南畿、江西、山西府十七旱。

　　天順元年夏，兩京不雨，杭州、寧波、金華、均州亦旱。三年，南北畿、浙江、湖廣、江西、四川、廣西、貴州旱。四年，濟南、青州、登州、肇慶、桂林、甘肅諸府衛夏旱。五年，南畿府四、州一，及錦衣等衛連月旱，傷稼。七年，北畿旱。濟南、青州、東昌、衛輝，自正月不雨至於四月。

　　成化三年，湖廣、江西及南京十一衛旱。四年，兩京春夏不雨。湖廣、江西旱。六年，直隸、山東、河南、陝西、四川府縣衛多旱。八年，京畿連月不雨，運河水涸，順德、真定、武昌俱旱。九年，彰德、衛輝、平陽旱。十三年四月，京師旱。是歲，真定、河間、長沙皆旱。十五年，京畿大旱，順德、鳳陽、徐州、濟南、河南、湖廣皆旱。十八年，兩京、湖廣、河南、陝西府十五、州二旱。山西大旱。十九年，復旱。二十年，京畿、山東、湖廣、陝西、河南、山西俱大旱。二十二年六月，陝西旱，蟲鼠食苗稼，凡九十五州縣。八月，北畿及江西三府旱。九月，溫、臺大旱，長沙諸府亦旱。

　　弘治元年，南畿、河南、四川及武昌諸府旱。三年，兩京、陝西、山東、山西、湖廣、貴州及開封旱。四年，浙江府二，廣西府八，及陝西洮州衛旱。六年，北直、山東、河南、山西及襄陽、徐州旱。七年，福建、四川、山西、陝西、遼東旱。八年，京畿、陝西、山西、湖廣、江西大旱。十年，順天、淮安、太原、平陽、西安、延安、慶陽旱。十一年，河南、山東、廣西、江西、山西府十八旱。十二年夏，河南四府旱。秋，山東旱。十三年，慶陽、太原、平陽、汾、潞旱。十四年，遼東鎮春至秋不雨，河溝盡涸。十六年夏，京師大旱，蘇、鬆、常、鎮夏秋旱。十八年，北京及應天四十二衛旱。

　　正德元年，陝西三府旱。二年，貴州、山西旱。三年，江南、北旱。四年，旱，自三月至七月，陝西亦旱。七年，鳳陽、蘇、鬆、常、鎮、平陽、太原、臨、鞏旱。八年，畿輔及開封、大同、浙江六縣旱。九年，順天、河間、保定、廬、鳳、淮、揚旱。十一年，北畿及兗州、西安、大同旱。十五年，淮、揚、鳳陽州縣三十六及臨、鞏、甘州旱。十六年，兩京、山東、河南、山西、陝西自正月不雨至於六月。

　　嘉靖元年，南畿、江西、浙江、湖廣、四川、遼東旱。二年，兩京、山東、河南、湖廣、江西及嘉興、大同、成都俱旱，赤地千里，殍殣載道。三年，山東旱。五年，江左大旱。六年，北畿四府，河南、山西及鳳陽、淮安俱旱。七年，北畿、湖廣、河南、山東、山西、陝西大旱。八年，山西及臨洮、鞏昌旱。九年，應天、蘇、鬆旱。十年，陝西、山西大旱。十一年，湖廣、陝西大旱。十七年夏，兩京、山東、陝西、福建、湖廣大旱。十九年，畿內旱。二十年三月，久旱，親禱。二十三年，湖廣、江西旱。二十四年，南、北畿、山東、山西、陝西、浙江、江西、湖廣、河南俱旱。二十五年，南畿、江西旱。二十九年，北畿、山西、陝西旱。三十三年，兗州、東昌、淮安、揚州、徐州、武昌旱。三十四年，陝西五府及太原旱。三十五年夏，山東旱。三十七年，大旱，禾盡槁。三十九年，太原、延安、慶陽、西安旱。四十年，保定等六府旱。四十一年，西安等六府旱。

　　隆慶二年，浙江、福建、四川、陝西及淮安、鳳陽大旱。四年夏，旱，詔諸司停刑。六年夏，不雨。

　　萬曆十一年八月庚戌朔，河東鹽臣言，解池旱涸，鹽花不生。十三年四月戊午，因久旱，步禱郊壇。京師自去秋至此不雨，河井並涸。十四年三月乙巳，以久旱，命順天府祈禱。十七年，蘇、鬆連歲大旱，震澤爲平陸。浙江、湖廣、江西大旱。十八年四月，旱。二十四年，杭、嘉、湖三府旱。二十六年四月，旱。二十七年夏，旱。二十九年，畿輔、山東、山西、河南及貴州黔東諸府衛旱。三十年夏，旱。三十四年夏，亢旱。三十七年，楚、蜀、河南、山東、山西、陝西皆旱。三十八年夏，久旱。濟、青、登、萊四府大旱。三十九年夏，京師大旱。四十二年夏，不雨。四十三年三月，不雨，至於六月。山東春夏大旱，千里如焚。四十四年，陝西旱。秋冬，廣東大旱。四十五年夏，畿南亢旱。四十七年，廣西梧州旱，赤地如焚。

　　泰昌元年，遼東旱。

　　天啓元年，久旱。五年，真、順、保、河四府，三伏不雨，秋復旱。七年，四川大旱。

　　崇禎元年夏，畿輔旱，赤地千里。三年三月，旱，擇日親禱。五年，杭、嘉、湖三府自八月至十月七旬不雨。六年，京師及江西旱。十年夏，京師及河東不雨，江西大旱。十一年，兩京及山東、山西、陝西旱。十二年，畿南、山東、河南、山西、浙江旱。十三年，兩京及登、青、萊三府旱。十四年，兩京、山東、河南、湖廣及宣、大邊地旱。十六年五月辛丑，祈禱雨澤，命臣工痛加修省。

　　▲詩妖

　　太祖吳元年，張士誠弟僞丞相士信及黃敬夫、葉德新、蔡彥文用事。時有十七字謠曰：「丞相做事業，專靠黃、蔡、葉。一朝西風起，乾鱉。」未幾，蘇州平，士信及三人者皆被誅，此其應也。建文初年，有道士歌於途曰：「莫逐燕，逐燕日高飛，高飛上帝畿。」已忽不見，是靖難之讖也。

　　正統二年，京師旱，街巷小兒爲土龍禱雨，拜而歌曰：「雨帝雨帝，城隍土地。雨若再來，還我土地。」說者謂「雨帝。」者，與弟也，帝弟同音。「城隍。」者，郕王。「再來」、「還土地。」者，復辟也。

　　萬曆末年，有道士歌於市曰：「委鬼當頭坐，茄花遍地生。」北人讀客爲楷，茄又轉音，爲魏忠賢、客氏之兆。又成都東門外鎮江橋回瀾塔，萬曆中佈政餘一龍所修也。張獻忠破蜀毀之，穿地取磚，得古碑。上有篆書云：「修塔餘一龍，拆塔張獻忠。歲逢甲乙丙，此地血流紅。妖運終川北，毒氣播川東。吹簫不用竹，一箭貫當胸。漢元興元年，丞相諸葛孔明記。」本朝大兵西征，獻忠被射而死，時肅王爲將。又有謠曰：「鄴臺復鄴臺，曹操再出來。」賊羅汝才自號曹操，此其兆也。

　　▲毛蟲之孽

　　弘治九年八月，有黑熊自都城蓮池緣城上西直門，官軍逐之下，不能獲。齧死一人，傷一人。十一年六月，有熊自西直門入城，郎中何孟春曰：「當備盜，亦宜慎火。宋紹興間熊抵永嘉城，州守高世則以熊字能火，戒郡中慎火，果延燒廬舍，此其兆也。」是年，城內多火災。嘉靖五年七月，南城縣有虎，具人手足。四十五年六月，太醫院吏目李乾獻兔，體備五色，以爲瑞兔。

　　▲犬禍

　　嘉靖二十年，民家生一犬，八足四耳四目。萬曆四十七年七月，懷寧民家產一犬，長五寸，高四寸，一頭二身八腳，狀如人。

　　▲金異

　　洪武十一年正月元旦甲戌，早朝，殿上金鐘始叩，忽斷爲二。六月丁卯夜，寧夏衛風雨，兜鍪旗槊皆有火光。十二年十二月甲子，徐州衛譙樓銅壺自鳴。乙丑，復鳴。是歲，胡惟庸井中生石筍，去之，筍復旁出者三。次年，惟庸伏誅。建文二年四月乙卯，燕王營於蘇家橋，兵端火光如球，上下相擊，金鐵錚錚，弓弦自鳴。成化十三年六月壬子，雨錢於京師。正德四年三月甲寅，蓋州衛城樓鍾自鳴者三。七年，文登秦始皇廟鐘鼓自鳴。成山衛如之。嘉靖六年五月甲午，京師雨錢。隆慶六年七月七日，有物轟轟，飛至直隸華亭海濱墜於地，乃鍾也。鑄時年月具在，識者謂其來自閩云。萬曆二十一年十月甲申，山東督撫令旗及刀槍頭皆火出，且有聲。二十六年五月庚寅，古浪城樓大鐘自鳴者三。天啓六年五月丁未，京城石獅擲出城外。銀、錢、器皿飄至昌平閱武場中。崇禎六年五月癸巳，有鐵斧飛落霍山縣。八年十二月辛巳，夜四鼓，山東鎮南城樓大砲鳴如鍾，至黎明，大吼一聲乃止。十三年三月丙申，蘄州城隍廟古鐘自鳴。

　　▲白眚白祥

　　洪熙元年六月庚戌，中天有白氣，東西竟天。宣德元年六月癸未夜，有蒼白氣，東西竟天。八月庚辰，東南有白氣，狀如羣羊驚走。既滅，有黑氣如死蛇，頃之分爲二。弘治五年十二月辛亥夜，東方有白氣，南北亙天，去地五丈。正德元年三月戊申夜，太原空中見紅光，如彎弓，長六七尺。旋變黃，又變白，漸長至二十餘丈，光芒亙天。嘉靖七年十二月望，白氣亙天津。

　　《洪範》曰：「土爰稼穡。」稼穡不成，則土失其性矣。前史多以恆風、風霾、晦冥、花妖、蟲孽、牛禍、地震、山頹、雨毛、地生毛、年飢、黃眚黃祥皆屬之土，今從之。

　　▲恆風

　　宣德六年六月，溫州颶風大作，壞公廨、祠廟、倉庫、城垣。正統四年七月，蘇、鬆、常、鎮四府大風，拔木殺稼。

　　天順二年二月，暴風拔孝陵松樹，懿文陵殿獸脊、樑柱多摧。三年四月，順天、河間、真定、保定、廣平、濟南連日烈風，麥苗盡敗。成化十四年八月丁未，南京大風，拔太廟樹。十五年八月辛卯，大風拔孝陵木。二十一年五月，南京大風拔太廟樹，摧大祀殿及皇城各門獸吻。弘治三年六月壬午朔，陝西靖虜衛大風，天地昏暗，變爲紅光如火，久之乃息。七年三月己亥，廣寧諸衛狂風，瀋陽、錦州城僕百餘丈。正德元年六月辛酉，暴風折郊壇松柏，壞大祀殿、齋宮獸瓦。二年閏正月癸亥，盧龍、遷安大風拔樹毀屋。乙丑，大風壞奉天門右吻。三年二月己丑，大同暴風，屋瓦飛動，三日而止。九年二月丁巳，長樂大雨雹，狂風震電，屋瓦皆飛。五月戊辰，曲阜暴風毀宣聖廟獸吻。十二年四月丙辰，來賓大風雨雹，毀官民廬舍，屋瓦皆飛。十一月癸巳，南京大風雪，僕孝陵殿前樹及圍牆內外松柏。十二月己酉，大理衛大風，壞城樓。十三年三月甲寅，慶符大風雹，壞學宮。十六年十二月辛卯，甘肅行都司狂風，壞官民廬舍樹木無算。嘉靖元年七月己巳，南京暴風雨，郊社、陵寢、宮闕、城垣獸吻、脊欄皆壞，拔樹萬餘株。五年，陝西屢發大風，卷掣廟宇、民居百數十家，了無蹤跡。萬曆十八年三月甲辰，大名狂風，天色乍黑乍赤。二十六年十月癸亥，喜峯路臺西北樓內，旋風大作，黑氣沖天，樓內有火光。三十四年七月丙戌，大風拔朝日壇樹。四十一年八月乙未，青州大風拔樹，傾城屋。天啓元年三月辛亥，大風揚塵四塞。四年五月癸亥，乾清宮東丹墀旋風驟作，內官監鐵片大如屋頂者，盤旋空中，隕於西墀，鏗訇若雷。八月戊戌，薊州寒風殺人。崇禎十四年五月，南陽大風拔屋。七月乙亥，福州大風，壞官署、民舍。十五年五月，保定廣平諸縣怪風，麥禾俱傷。十六年正月丁酉，大風，五鳳樓前門閂風斷三截，建極殿榱桷俱折。

　　▲風霾晦冥

　　建文元年七月癸酉，燕王起兵，風雲四起，咫尺不辨人。少焉東方露青天尺許，有光燭地，洞徹上下。天順八年二月壬子，風霾晝晦。成化六年二月丁丑，開封晝晦如夜，黃霾蔽天。三月辛巳，雨霾晝晦。九年三月癸未，濟南諸府狂風晝晦，咫尺莫辨。二十一年三月戊子，大名風霾，自辰迄申，紅黃滿空，俄黑如夜。已而雨沙，數日乃止。京師自正月至三月，風霾不雨。弘治二年二月辛亥，開封晝晦如夜。三月，黃塵四塞，風霾蔽天者累日。四年八月乙卯，南京晦冥。七年三月己亥，廣寧諸衛晝晦。正德五年三月甲子，大風霾，天色晦冥者數日。十六年十一月辛酉，甘肅行都司黑風晝晦，翌日方散。嘉靖元年九月己巳，大風霾，晝晦。八年正月戊戌朔，風霾，晦如夕。二十六年七月乙丑，甘州五衛風霾晝晦，色赤復黃。二十八年三月丙申，風霾四塞，日色慘白，凡五日。三十年正月辛卯，大風揚塵蔽天，晝晦。四十年二月己酉，亦如之。四月癸巳，大風雨，黃土晝晦。四十三年三月望，異風作，赤黃霾，至二十一日乃止。隆慶二年正月元旦，大風揚沙走石，白晝晦冥，自北畿抵江、浙皆同。萬曆十七年正月乙丑，蓋州衛風霾晝晦，壞廨宇、廬舍。二十五年二月戊寅，京師風霾。二十九年四月，連日風霾。三十八年四月戊戌，崇陽風霾晝晦，至夜轉烈，損官民屋木無算。四十八年八月以前，雲南諸府時晝晦。天啓元年四月乙亥午，寧夏洪廣堡風霾大作，墜灰片如瓜子，紛紛不絕，逾時而止。日將沈，作紅黃色，外如炊煙，圍罩畝許，日光所射如火焰，夜分乃沒。四年二月辛丑，風霾晝晦，塵沙蔽天，連日不止。崇禎元年正月癸亥，永年縣晝晦，咫尺不辨人物。七年三月戊子，黃州晝晦如夜。十三年閏正月丙申，南京日色晦朦，風霾大作，細灰從空下，五步外不見一物。後四年三月丙申，風霾晝晦。

　　▲花孽

　　弘治十六年九月，安陸桃李華。正德元年九月，宛平棗林莊李花盛開。其冬，永嘉花盡放。六年八月，霸州桃李華。

　　▲蟲孽

　　景泰五年三月，畿南五府有蟲食桑，春蠶不育。弘治六年八月己巳，臨晉雨蟲如雪。七年三月，廣寧諸衛有黑蟲墮地，大如蠅，久之入於土。

　　▲牛禍

　　正德十二年，徐州牛產犢，一頭二舌，兩尾八足。嘉靖五年七月，南陽牛產犢，一首兩身。六年十一月，漳浦有牛產犢，三目三角。十一年二月，銅仁黃牸產犢，滿身有紋，即死。十二年，山東平山衛牛犢有紋，前兩足及尾悉具鱗甲，中皆毳毛。萬曆十三年九月，光山牛產一物，火光滿地，鱗甲森然，一夕斃。三十七年五月，歷城、高苑二縣牛各產犢，雙頭三眼，兩鼻二口。三十八年三月，獲嘉牛產犢，一身兩頭，四眼四耳，兩口兩足，一尾。三十九年二月，汲縣牛產犢，一膊兩頭，兩口四眼，兩耳七蹄。四月降夷部牛產犢，人頭羊耳。四十五年八月，開州牛產犢，兩口三眼。天啓元年十月，會寧牛產異獸，遍體鱗甲，有火光。三年十月，沅陵牸生犢，一身兩頭三尾。七年三月，莒州牛產犢如麟。崇禎十三年，襄陽牛產犢，兩頭二日。

　　▲地震

　　洪武四年正月己丑。鞏昌、臨洮、慶陽地震。五年四月戊戌，梧州府蒼梧、賀州、恭城、立山等處地震。六月癸卯，太原府陽曲縣地震。七月辛亥，又震。壬戌，京師風雨地辰。八月癸未，太原府徐溝縣西北中有聲如雷，地震凡三日。戊戌，陽曲縣地又震。九月壬戌，又震者再。十月戊寅、辛卯，復震。是年，陽曲地凡七震。自六年至十四年，復八震。八年七月戊辰，京師地震。十二月戊子，又震。十一年四月乙巳，寧夏地震，壞城垣。十三年二月甲戌，福州府、廣州府、河州地震。十九年六月辛丑，雲南地震。十一月己卯，復震，有聲。二十三年正月庚辰，山東地震。

　　建文元年三月甲午，京師地震，求直言。

　　永樂元年十一月甲午，北京地震。山西、寧夏亦震。二年十一月癸丑，京師、濟南、開封並震，有聲。六年五月壬戌、十一年八月甲子，京師復震。十三年九月壬戌、十四年九月癸卯，京師地震。十八年六月丙午，北京地震。二十二年六月壬申，南京地震。

　　洪熙元年二月戊午，六安衛地震，凡七日。是歲，南京地震，凡四十有二。

　　宣德元年七月癸巳，京師地震，有聲，自東南迄西北。是歲，南京地震者九。二年春，復震者十。三年，復屢震。四年，兩京地震。五年正月壬子，南京地震。辛酉，又震。

　　正統三年三月己亥，京師地震。庚子，又震。甲辰，又震者再。四年六月乙未，復震。八月己亥，又震。五年十月庚午朔，蘭州、莊浪地震十日。十月、十一月屢震，壞城堡廬舍，壓死人畜。十年二月丁巳，京師地震。

　　景泰二年七月癸丑，京師地震。三年七月，永新珠坑村地陷十七所。是年，南京地震。五年十月庚子，京師地震，有聲，起西北迄東南。六年二月甲午，安福大雷雨。白泉陂羊塘地陷二，一深三丈，廣十餘丈，一深六尺，廣一丈有奇。

　　天順元年十月乙巳，南京地震。

　　成化元年四月甲申，鈞州地震，二十三日乃止。三年，四川地震，凡三百七十五。五月壬申，宣府、大同地震，有聲，威遠、朔州亦震，壞墩臺牆垣，壓傷人。四年八月癸巳，京師地震，有聲。十二月戊戌，湖廣地震。五年十二月丙辰，汝寧、武昌、漢陽、岳州同日地震。六年正月丁亥，河南地震。是年，湖廣亦震。十年四月壬午，鶴慶地震。九月己巳，自寅至申，復十五震，壞廨舍民居，傷人畜。十月丁酉，靈州大沙井驛地震，有聲如雷。自後晝夜屢震，至十一月甲寅，一日十一震，城堞房屋多圮。十二年正月辛亥，南京地震。十月辛巳，京師地震。十三年正月己巳，鳳陽、臨淮地震，有聲。閏二月癸卯，臨洮、鞏昌地震，城有頹者。四月戊戌，甘肅地裂，又震，有聲。榆林、涼州亦震。寧夏大震，聲如雷。城垣崩壞者八十三處。甘州、鞏昌、榆林、涼州及沂州、郯城、滕、費、嶧等縣，同日俱震。九月甲戌，京師地三震。十四年六月，廣西太平府地震，至八月乙巳，凡七震。七月，四川鹽井衛地連震，廨宇傾覆，人畜多死。十六年八月丁巳，四川越巂衛一日七震，越數日連震。十七年二月甲寅，南京、鳳陽、廬州、淮安、揚州、和州、兗州及河南州縣，同日地震。五月戊戌，直隸薊州遵化縣地震。六月甲辰，又震，日三次。永平府及遼東寧遠衛亦三震。二十年正月庚寅，京師及永平、宣府、遼東皆震。宣府地裂，涌沙出水。天壽山、密雲、古北口、居庸關城垣墩堡多摧，人有壓死者。五月甲寅，代州地七震。九月辛巳，費縣地陷，深二尺，縱橫三丈許。二十一年二月壬申，泰安地震。三月壬午朔，復震，聲如雷，泰山動搖。後四日復微震，癸巳、乙未、庚子連震。閏四月癸未，鞏昌府、固原衛及蘭、河、洮、岷四州，地俱震，有聲。癸巳，薊州遵化縣地震，有聲，越數日復連震，城垣民居有頹僕者。五月壬戌，京師地再震。九月丙辰，廉州、梧州地震，有聲，連震者十六日。十一月丙寅，京師地震。二十二年六月壬辰，漢中府及寧羌衛地裂，或十餘丈，或六七丈。寶雞縣裂三里，闊丈餘。九月辛亥，成都地日七八震，俱有聲。次日，復震。

　　弘治元年八月壬寅，漢、茂二州地震，僕黃頭等寨碉房三十七戶，人口有壓死者。戊申，宣府葛峪堡地陷深三尺，長百五十步，闊一丈。沙河中涌疄，高一尺，長七十步。十二月辛卯，四川地震，連三日。二年五月庚申，成都地震，連三日，有聲。三年十二月己未，京師地再震。四年六月辛亥，復三震。八月乙卯，南京地震，屋宇皆搖。淮、揚二府同日震。六年三月，寧夏地震，連三年，共二十震。四月甲辰，開封、衛輝、東昌、兗州同日地震，有聲。七年二月丁丑，曲靖地震，壞房屋，壓死軍民。是歲，兩京並六震。八年三月己亥，寧夏地震十二次，聲如雷，傾倒邊牆、墩臺、房屋，壓傷人。九月甲午至辛丑，安南衛地十二震。十月壬戌至甲子，海州九震。是歲，南京地再震。九年，兩京地震者各二次。十年正月戊午，京師、山西地震。六月乙亥，海豐地震，聲如雷，數日乃止。是歲，真定、寧夏、榆林、鎮番、靈州、太原皆震。屯留尤甚，如舟將覆，屋瓦皆落。十一年六月丙子，桂林地有聲若雷，旋陷九處，大者圍十七丈，小者七丈或三丈。十三年七月己巳，京師地震。十月戊申，兩京、鳳陽同時地震。十四年正月庚戌朔，延安、慶陽二府，同、華諸州，咸陽、長安諸縣，潼關諸衛，連日地震，有聲如雷。朝邑尤甚，頻震十七日，城垣、民舍多摧，壓死人畜甚衆。縣東地拆，水溢成河。自夏至冬，復七震。是日，陝州，永寧、盧氏二縣，平陽府安邑、榮河二縣，俱震，有聲。蒲州自是日至戊午連震。丁丑，福、興、泉、漳四府地俱震。二月乙未，蒲州地又震，至三月癸亥，凡二十九震。八月癸丑，四川可渡河巡檢司地裂而陷，涌泉數十派，沖壞橋樑、莊舍，壓死人畜甚衆。癸酉，貴州地三震。十月辛酉，南京地震。十五年九月丙戌，南京、徐州、大名、順德、濟南、東昌、兗州同日地震，壞城垣、民舍。濮州尤甚，地裂涌水，壓死百餘人。是日，開封、彰德、平陽、澤、潞亦震。十月甲子，山西應、朔、代三州，山陰、馬邑、陽曲等縣，地俱震，聲如雷。丁卯，南京地震。十六年二月庚申，南京地震。十八年六月癸亥，寧夏地震，聲如雷，城傾圮。九月癸巳，杭、嘉、紹、寧四府地震，有聲。甲午，南京及蘇、鬆、常、鎮、淮、揚、寧七府，通、和二州，同日地震。辛丑，蒲、解二州，絳、夏、平陸、榮河、聞喜、芮城、猗氏七縣地俱震，有聲。而安邑、萬全尤甚，民有壓死者。

　　正德元年二月癸酉至乙亥，觔陽地震者十餘，有聲如雷。四月癸丑，雲南府連日再震。木密關地震如雷凡五，壞城垣、屋舍，壓傷人。八月丁巳，萊州府鰲山衛地震，聲如雷，城垛壞，以後屢震。萊州自九月至十二月，地震四十五，俱有聲如雷。二年九月庚午，雲南府安州、新興州三日連震，搖撼民居，人有死者。四年三月甲寅，廣寧大興堡地陷，長四尺，寬三尺，深四丈餘。五月己亥夜，武昌見碧光如電者六，有聲如雷，已而地震。六年四月乙未，楚雄地三日五震，至明年五月又連震十三日。十月甲辰，大理府鄧川州、劍川州、洱海衛地震。鶴慶、劍川尤甚，壞城垣、房廨，人有壓死者。十一月戊午，京師地震。保定、河間二府及八縣三衛，山東武定州，同日皆震。霸州連三日十九震。七年五月壬子，楚雄府自是日至甲子，地連震，聲如雷。八月己巳，騰衝衛地震兩日，壞城樓、官民廨宇。赤水涌出，田禾盡沒，死傷甚衆。八年十二月戊戌，成都、重慶二府，潼川、邛二州，地俱震。九年六月甲辰，鳳陽府地震有聲。八月乙巳，京師大震。十月壬辰，敘州府，太原府代、平、榆次等十州縣，大同府應州山陰、馬邑二縣，俱地震，有聲。十年五月壬辰，雲南趙州永寧衛地震，逾月不止，有一日二三十震者。黑氣如霧，地裂水涌，壞城垣、官廨、民居不可勝計，死者數千人，傷倍之。八月丁丑，大理府地震，至九月乙未，復大震四日。十一年八月戊辰，南京地震，武昌府亦震。十二月己未，楚雄、大理二府，蒙化、景東二衛俱震。十二年四月甲子，撫州府及餘干、豐城二縣，泉州府，俱地震。浙江金鄉衛自是日至七月己丑，凡十有五震。六月戊辰，雲南新興州及通海、河西、 {山習}峨諸縣地震，壞城樓、房屋，民有壓死者。九月己卯，濟、青、登、萊四府地震。是歲，泉州二月至六月，金華二月至七月，皆數震。十三年六月己巳，大理府及趙、鄧川二州，浪穹縣地震。是日，蒙化府亦震。十月甲午、十一月癸卯，又震。十四年二月丁丑，京師地震。九月丙午，昌平州、宣府、開平等衛亦震。丙辰，福、興、泉三府地震。十五年三月丙申，安寧、姚安、賓州、蒙化、鶴慶俱地震。蒙化震二日，僕城垣、廬舍，民有壓死者。八月辛酉，景東衛地震，聲如雷。搖僕城牆、廨宇，地多拆裂。乙丑，濟南、東昌、開封地震。

　　嘉靖二年正月，南京、鳳陽、山東、河南、陝西地震。七月壬申，浙江定海諸衛地震，城堞盡毀。三年正月丙寅朔，兩畿、河南、山東、陝西同時地震。二月辛亥，蘇、常、鎮三府地震。是年，南京震者再。四年八月癸卯，徐州、鳳陽一衛三州縣及懷慶、開封二府俱地震，聲如雷。九月壬申，鳳陽、徐州及開封二縣復震。五年四月癸亥，永昌、騰衝、騰越同日地震。貴州安南衛地震，聲如雷。壞城垣。壬申，復震。六年十月戊辰，京師地震。十二年八月丁酉，京師地震。十五年十月庚寅，京師地震。順天、永平、保定、萬全都司各衛所，俱震，聲如雷。十六年九月癸酉，雲南地震。十八年七月庚寅，楚雄、臨安、廣西地震。十九年四月庚午，洮州、甘肅俱震。二十一年九月甲戌，平陽、固原、寧夏、洮州同日地震，有聲。十一月丁巳，鞏昌、固原、西安、鳳翔地震。二十二年三月乙巳，太原地震，有聲，凡十日。明年三月，復如之。四月庚辰，福、興、泉、漳四府地震。二十三年三月朔，太原地震有聲者十日。二十七年七月戊寅，京師地震，順天、保定二府俱震。八月癸丑，京師復震，登州府及廣寧衛亦震。三十年九月乙未，京師地震，有聲。三十一年二月癸亥，鳳陽府地震，有聲。三月丙戌，山西地震，有聲。三十四年十二月壬寅，山西、陝西、河南同時地震，聲如雷。渭南、華州、朝邑、三原、蒲州等處尤甚。或地裂泉涌，中有魚物，或城郭房屋，陷入地中，或平地突成山阜，或一日數震，或累日震不止。河、渭大泛，華嶽、終南山鳴，河清數日。官吏、軍民壓死八十三萬有奇。三十七年正月庚申，陝西地震。三月丁丑，昌平州地震。五月丁卯，蒲州地連震三日，聲如雷。六月甲申，又震。十月丙午，華州地震，聲如雷。至壬子又震，戊午復大震，傾陷廬舍甚多。三十八年七月辛巳，南京地震，有聲。三十九年四月，嘉興、湖州地震，屋廬搖動如帆。河水撞激，魚皆躍起。四十年二月戊戌，甘肅山丹衛地震，有聲，壞城堡廬舍。六月壬申，太原、大同、榆林地震，寧夏、固原尤甚。城垣、墩臺、府屋皆摧，地涌黑黃沙水，壓死軍民無算，壞廣武、紅寺等城。四十一年正月丙申，京師地震。是歲，寧夏地震，圮邊牆。四十五年正月癸巳，福建福、興、泉三府同日地震。

　　隆慶二年三月甲寅，陝西慶陽、西安、漢中、寧夏，山西蒲州、安邑，湖廣鄖陽及河南十五州縣，同日地震。戊寅，京師地震。是日，山東登州、四川順義等縣同日震。樂亭地裂三丈餘者二，黑沙水涌出。寧遠城崩。四月癸未，懷慶、南陽、汝寧、寧夏同日地震。乙酉，鳳翔、平涼、西安、慶陽地震，壞城傷人。七月辛酉，陵川地裂三十餘步。三年十一月庚辰，京師地震。四年四月戊戌，京師地震。五年二月丙午，廣西靖江王府及宗室所居、布政司官署，俱地陷。六月辛卯朔，京師地震者三。

　　萬曆元年八月戊申，荊州地震，至丙寅方止。二年二月癸亥，長汀地震，裂成坑，陷沒民居。三年二月甲戌，湖廣、江西地震。五月戊戌朔，襄陽、鄖陽及南陽府屬地震三日。己亥，信陽亦震。六月戊子，福、汀、漳等府及廣東之海陽縣俱地震。九月戊午，京師地震。十月丁卯，又震。己卯，岷州衛地震。己丑至壬午，連百餘震。四年二月庚辰，薊、遼地震。辛巳，又震。五年二月辛巳，騰越地二十餘震，次日復震。山崩水涌，壞廟廡、倉舍千餘間，民居圮者十之七，壓死軍民甚衆。六年二月辛卯，臨桂村田中青煙直上，隨裂地丈餘，鼓聲轟轟，民居及大樹石皆陷。七年七月戊午，京師地震。八年五月壬午，遵化數震，七日乃止。七月甲午，井坪路地大震，摧城垣數百丈。九年四月己酉，蔚州地震，聲如雷。房屋震裂。大同鎮堡各州縣，同時地震，有聲。十一年二月戊子，承天府地震。十二年二月丁卯，京師地震。五月甲午，又震。十三年二月丁未，淮安、揚州、廬州及上元、江寧、江浦、六合俱地震。江濤沸騰。三月戊寅，山西山陰縣地震，旬有五日乃止。八月己酉，京師地震。十四年四月癸酉，又震。十五年三月壬辰，開封府屬地震者三，彰德、衛輝、懷慶同日震。五月，山西地震。十六年六月庚申，京師地再震。十七年七月己未，杭州、溫州、紹興地震。十八年六月丙子，甘肅臨洮地震，壞城郭、廬舍，壓死人畜無算。八月，福建地屢震。十九年閏三月己巳，昌平州地震。十月戊戌，山丹衛地震，壞城垣。二十三年五月丁酉，京師地震。十二月癸亥，陝西地震，聲若雷。二十四年十一月，福建地震。二十五年正月壬辰朔，四川地震三日。八月己卯，遼陽、廣寧諸衛地震，涌水三日。甲申，京師地震，宣府、薊鎮等處俱震。十二月乙酉，京師地震。二十六年正月丁亥朔，寧夏地震。次日，長樂地陷五丈。八月丁丑，京師地震，有聲。二十七年七月辛未，承天、沔陽、岳州地震。二十八年二月戊寅，京師地震，自艮方西南行，如是者再。三十一年四月丙午，承天府鍾祥縣地震，房屋摧裂。五月戊寅，京師地震。三十二年閏九月庚辰，鞏昌及醴泉地一日十餘震，城郭民居並摧。白陽、吳泉界地裂三丈，溢出黑水，搏激丈餘。三十三年五月辛丑，陸川地震，有聲，壞城垣、府屋，壓死男婦無算。六月庚午，靈川社壇有聲，陷地十餘丈，深丈餘。九月丙申，京師地震者再，自東北向西南行。三十四年六月丙辰，陝西地震。三十五年七月乙卯，松潘、茂州、汶川地震數日。三十六年二月戊辰，京師地震。七月丁酉，又震。三十七年六月辛酉，甘肅地震，紅崖、清水諸堡壓死軍民八百四十餘人，圮邊墩八百七十里，裂東關地。四十年二月乙亥，雲南大理、武定、曲靖地大震，次日又震。緬甸亦震。五月戊戌，雲南大理、曲靖復大震，壞房屋。四十二年九月庚午，山西、河南地震。四十三年二月己卯，揚州地震。狼山寺殿壞塔傾。八月乙亥，楚雄地震如雷，人民驚殞。十月辛酉，京師地震。四十五年五月甲戌，鳳陽府地震。乙亥，復震。八月，濟南地裂者二。四十六年六月壬午，京師地震。九月乙卯，京師地再震，畿輔、山西州縣一十有七及紫荊關，馬水、沿河二口，偏頭、神池同日皆震。四十八年二月庚戌，雲南及肇慶、惠州、荊州、襄陽、承天、沔陽、京山皆地震。

　　天啓元年四月癸丑，延綏孤山城陷三十五丈，入地二丈七尺。二年二月癸酉，濟南、東昌、河南、海寧地震。三月癸卯，濟南、東昌屬縣八，連震三日，壞民居無數。九月甲寅，平涼、隆德諸縣，鎮戎、平虜諸所，馬剛、雙峯諸堡，地震如翻，壞城垣七千九百餘丈，屋宇萬一千八百餘區，壓死男婦萬二千餘口。十一月癸卯，陝西地震。三年四月庚申朔，京師地震。十月乙亥，復震。閏十月乙卯，雲南地震。十二月丁未，南畿六府二州俱地震，揚州府尤甚。是月戊戌，京師地又震。四年二月丁酉，薊州、永平、山海地屢震，壞城郭廬舍。甲寅，樂亭地裂，涌黑水，高尺餘。京師地震，宮殿動搖有聲，銅缸之水，騰波震盪。三月丙辰、戊午，又震。庚申，又震者三。六月丁亥，保定地震，壞城郭，傷人畜。八月己酉，陝西地震。十二月癸卯，南京地震。六年六月丙子，京師地震。濟南、東昌及河南一州六縣同日震。天津三衛、宣府、大同俱數十震，死傷慘甚。山西靈丘晝夜數震，月餘方止。城郭、廬舍並摧，壓死人民無算。七月辛未，河南地震。九月甲戌，福建地震。十二月戊辰，寧夏石空寺堡地大震。礌山石殿傾倒，壓死僧人。是年，南京地亦震。七年，寧夏各衛營屯堡，自正月己巳至二月己亥，凡百餘震，大如雷，小如鼓如風，城垣、房屋、邊牆、墩臺悉圮。十月癸丑，南京地震，自西北迄東南，隆隆有聲。

　　崇禎元年九月丁卯，京師地震。三年九月戊戌，南京地震。四年六月乙丑，臨洮、鞏昌地震，壞廬舍，損民畜。五年四月丁酉，南京、四川地震。十月丁卯，山西地震。十一月甲寅，雲南地震。六年正月丁巳，鎮江地裂數丈。七月戊戌，陝西地震。八年冬，山西地震。九年三月戊辰，福建地震。七月丁未，清江城陷。十年正月丙午，南京地震。七月壬午，雲南地震。十月乙卯，四川地震。十二月，陝西西安及海剌同時地震，數月不止。十一年九月壬戌，遼東地震。十二年二月癸巳，京師地震。十三年十一月戊子，南京地震。十四年三月戊寅，福建地震。四月丙寅，湖廣地震。五月戊子，甘肅地震。六月丙午，福建地震。九月甲午，四川地震。十五年五月丙戌，兩廣地震。七月甲申，山西地震。十六年九月，鳳陽地屢震。十一月丙申，山東地震。明年正月庚寅朔，鳳陽地震。乙卯，南京地震。三月辛卯，廣東地震。

　　▲山頹

　　洪武六年正月壬戌夜，伏羌高山崩。正統八年十一月，浙江紹興山移於平田。是歲，陝西二處山崩。十三年，陝西夏秋霪雨，通渭、平涼、華亭三縣山傾，軍民壓死者八十餘口。天順四年十月，星子山裂。成化八年七月，隴州北山吼三日，裂成溝，長半里，尋復合。十六年四月壬子，巨津州金沙江北岸白石雪山斷裂里許，兩岸山合，山上草木如故。下塞江流，禾黍盡沒。久之其下漸開，水始泄。六月，長樂平地出小阜，人畜踐之輒陷。明年，復涌一高山。十七年十二月辛丑，壽陽縣城南山崩，聲如牛吼。弘治三年六月乙巳，河州山崩地陷。九年六月庚寅，山陰、蕭山二縣同日大雨山崩。十四年閏七月，烏撒軍民府大雨山崩。十五年八月戊申，宣府合河口石山崩。十八年六月丙子，河州沙子溝夜大雷雨，石岸山崩，移七八里，崩處裂爲溝，田廬民畜俱陷。正德元年十二月癸亥，即墨三表山石崩。四年三月甲寅，遼東東山大家峪山崩二處，約丈餘。五年六月癸巳，秦州山崩，傷室廬、禾稼甚衆。龍王溝口山亦崩。六年七月丙寅，夔州麞子溪驟雨，山崩。十三年五月癸亥，雲南黑鹽井山崩，井塞。十五年八月丁丑，雲南趙州大雨，山崩。嘉靖四年七月乙酉，清源賈家山崩。五年四月壬申，貴州歹蘇屯山崩。十九年十二月己巳，峨眉宋皇觀山鳴，震裂，涌泉水八日。二十一年六月乙酉，歸州沙子嶺大雷雨，崖石崩裂，塞江流二里許。二十六年七月癸酉，澄城麻陂山界頭嶺，晝夜吼數日。山忽中斷，移走，東西三里，南北五里。隆慶二年五月庚戌，永寧州山崩。是歲，樂亭地裂三處，俱涌黑沙水。四年八月，湖州山崩，成湖。萬曆二十五年六月，泰山崩。二十七年八月甲午，狄道城東山崩，其下衝成一溝。山南耕地涌出大小山五，高二十餘丈。三十三年八月丙午，鎮江西南華山裂二三尺。三十七年六月辛酉，甘肅南山崩。天啓三年閏十月乙卯，仁壽長山聲震如雷，裂七里，寬三尺，深不可測。崇禎九年十二月，鎮江金雞嶺土山崩。後八年，秦州有二山，相距甚遠，民居其間者數百萬家。一日地震，兩山合，居民併入其中。

　　▲雨毛、地生毛

　　洪武十九年九月丙子，天雨絮。宣德元年七月甲午，地生毛，長尺餘。正統八年，浙江地生白毛。成化十三年四月，甘肅地裂，生白毛。十五年五月，常州地生白毛。十七年四月，南京地生白毛。弘治元年五月丙寅，瀘州長寧縣雨毛。正德十二年四月，金華地生黑白毛，長尺餘。

　　▲年飢

　　洪武二年，湖廣、陝西飢。四年，陝西洊飢。五年，濟南、東昌、萊州大飢，草實樹皮，食爲之盡。六年，蘇州、揚州、真定、延安飢。七年，北平所屬州縣三十三飢。十五年，河南飢。十九年春，河南飢。夏，青州飢。二十年，山東三府飢。二十三年，湖廣三府、二州飢。二十四年，山東及太原飢，徐、沛民食草實。二十五年，山東洊飢。

　　永樂元年，北畿、山東、河南及鳳陽、淮安、徐州、上海飢。二年，蘇、鬆、嘉、湖四府飢。四年，南畿、浙江、陝西、湖廣府州縣衛十四飢。五年，順天、保定、河間飢。十年，山東飢。十二年，直省州縣二十四飢。十三年，順天、青州、開封三府飢。十四年，平陽、大同二府飢。十八年，青、萊二府大飢。時皇太子赴北京，過鄒縣，命亟發官粟以賑。

　　洪熙元年，北畿飢。山東、河南、湖廣及南畿州縣三十四飢。

　　宣德元年，直省州縣二十九飢。二年，直省縣十四飢。三年，直省州縣十五飢。六年直省縣十飢。八年，以水旱告飢者，府州縣七十有六。九年，南畿、山東、浙江、陝西、山西、江西、四川多告飢，湖廣尤甚。十年，揚、徐、滁、南昌大飢。

　　正統三年春，平涼、鳳翔、西安、鞏昌、漢中、慶陽、兗州七府及南畿三州、二縣，江西、浙江六縣飢。四年，直省州縣衛十八及山西隰州、大同、宣府、偏頭諸關飢。五年，直省十府、一州、二縣飢。陝西大飢。六年，直省州縣二十六飢。八年夏，湖南飢。秋，應天、鎮江、常州三府飢。九年春，蘇州府飢。是歲，雲南、陝西乏食。十年，陝西、山西飢。十二年夏，淮安、岳州、襄陽、荊州、郴州俱洊飢。十三年，寧、紹二府及州縣七飢。

　　景泰元年，大名、順德、廣平、保定、處州、太原、大同七府飢。二年，大名、廣平又飢。順天、保定、西安、臨洮、太原、大同、解州飢。三年，淮、徐大飢，死者相枕藉。四年，徐州洊飢。河南、山東及鳳陽飢。五年，兩畿十府飢。六年春，兩畿、山東、山西、浙江、江西、湖廣、雲南、貴州飢，蘇、鬆尤甚。七年，北畿、山東、江西、雲南又飢。河南亦飢。

　　天順元年，北畿、山東並飢，發塋墓，斫道樹殆盡。父子或相食。二年，長沙、辰州、永州、常德、岳州五府及銅鼓、五開諸衛飢。四年，湖廣及鎮遠府，都勻、平越諸衛飢。六年，陝西飢。

　　成化元年，兩畿、浙江、河南飢。二年，南畿飢。四年，兩畿、湖廣、山東、河南無麥。鳳陽及陝西、寧夏、甘、涼飢。五年，陝西洊飢。六年，順天、河間、真定、保定四府飢，食草木殆盡。山西、兩廣、雲南並飢。八年，山東飢。九年，山東又大飢，骼無餘胔。十三年，南畿、山東飢。十四年，北畿、湖廣、河南、山東、陝西、山西飢。十五年，江西飢。十六年，北畿、山東、雲南飢。十八年，南畿、遼東飢。十九年，鳳陽、淮安、揚州三府飢。二十年，陝西飢，道殣相望。畿南及山西平陽飢。二十一年，北畿、山東、河南飢。二十三年，陝西大飢。武功民有殺食宿客者。淮北、山東亦飢。

　　弘治元年，應天及浙江飢。六年，山東飢。七年，保定、真定、河間三府飢。八年，蘇、鬆、嘉、湖四府飢。十四年，順天、永平、河間、河南四府飢。遼東大飢。十五年，遼東洊飢。兗州飢。十六年，浙江、山東及南畿四府、三州飢。十七年，淮、揚、廬、鳳洊飢，人相食，且發瘞胔以繼之。十八年，延安諸府飢。

　　正德三年，廬、鳳、淮、揚四府飢。四年，蘇、鬆、常、鎮四府飢。五年，山東飢。七年，嘉興、金華、溫、臺、寧、紹六府乏食。八年，河間、保定飢。九年春，永平諸府飢，民食草樹殆盡，有闔室死者。秋，關、陝亦飢。十一年，順天、河間飢。河南大飢。十二年春，順天、保定、永平飢。十三年，蘇、鬆、廬、鳳、淮、揚六府飢。十四年冬，遼東飢，南畿、淮、揚諸府尤甚。十六年，遼東飢。

　　嘉靖二年，應天及滁州大飢。三年，湖廣、河南、大名、臨清飢。南畿諸郡大飢，父子相食，道殣相望，臭彌千里。四年，河間、瀋陽、大同三衛飢。五年，順天、保定、河間三府大飢。六年，遼東大飢。八年，真定、廬、鳳、淮、揚五府，徐、滁、和三州及山東、河南、湖廣、山西、陝西、四川飢，襄陽尤甚。九年，畿內、河南、湖廣、山東、山西大飢。十二年，北畿、山東飢。十五年，湖廣大飢。十七年，北畿飢。河南、鄖陽、襄陽三府飢。二十年，保定、遼東飢。二十一年，順天、永平飢。二十四年，又飢。南畿亦飢。二十五年，順天飢，江西亦飢。二十七年，鞏昌、漢中大飢。三十一年，宣、大二鎮大飢，人相食。三十二年，南畿、廬、鳳、淮、揚、山東、河南、陝西並飢。三十三年，順天及榆林飢。三十六年，遼東大飢，人相食。三十九年，順天、永平飢。四十年，兩畿、山西飢。四十三年，北畿、山東大飢。四十四年，順天飢。四十五年，淮、徐飢。

　　隆慶元年，蘇、鬆二府大飢。二年，湖廣飢。

　　萬曆元年，淮、鳳二府飢，民多爲盜。十年，延安、慶陽、平涼、臨洮、鞏昌大飢。十三年，湖廣飢。十五年七月，黃河以北，民食草木。富平、蒲城、同官諸縣，有以石爲糧者。十六年，河南飢，民相食。蘇、鬆、湖三府飢。二十二年，河南大飢，給事中楊明繪《饑民圖》以進，巡按陳登雲進饑民所食雁糞，帝覽之動容。二十八年，山東及河間飢。二十九年，兩畿飢。阜平縣飢，有食其稚子者。蘇州飢，民毆殺稅使七人。三十七年，山西飢。四十年，南畿洊飢，鳳陽尤甚。四十三年，浙江飢。四十四年，山東飢甚，人相食。河南及淮、徐亦飢。四十五年，北畿民食草木，逃就食者，相望於道。山東屬邑多飢。四十六年，陝西飢。四十八年，湖廣大飢。

　　崇禎元年，陝西飢，延、鞏民相聚爲盜。二年，山西、陝西飢。五年，淮、揚諸府飢，流殍載道。六年，陝西、山西大飢。淮、揚洊飢，有夫妻雉經於樹及投河者。鹽城教官王明佐至自縊於官署。七年，京師飢，御史龔廷獻繪《饑民圖》以進。太原大飢，人相食。九年，南陽大飢，有母烹其女者。江西亦飢。十年，浙江大飢，父子、兄弟、夫妻相食。十二年，兩畿、山東、山西、陝西、江西飢。河南大飢，人相食，盧氏、嵩、伊陽三縣尤甚。十三年，北畿、山東、河南、陝西、山西、浙江、三吳皆飢。自淮而北至畿南，樹皮食盡，發瘞胔以食。十四年，南畿飢。金壇民於延慶寺近山見人云，此地深入尺餘，其土可食。如言取之，淘磨爲粉粥而食，取者日衆。又長山十里亦出土，堪食，其色青白類茯苓。又石子澗土黃赤，狀如豬肝，俗呼「觀音粉」，食之多腹痛隕墜，卒枕藉以死。是歲，畿南、山東洊飢。德州斗米千錢，父子相食，行人斷絕。大盜滋矣。

　　▲黃眚黃祥

　　正統十一年二月辛酉，有異氣現華蓋殿金頂及奉天殿鴟吻之上。成化九年四月乙亥，兩京雨土。十三年四月戊戌，陝西、甘肅冰厚五尺，間以雜沙，有青紅黃黑四色。弘治十年三月己酉，雨土。十一年四月辛巳，雨土。十七年二月甲辰，鄖陽、均州雨沙。嘉靖元年正月丁卯，雨黃沙。十三年二月己未，雨微土。二十一年，象山雨黃霧，行人口耳皆塞。隆慶元年三月甲寅，南鄭雨土。萬曆二十五年二月癸亥，湖州雨黃沙。四十六年三月庚午，暮刻，雨土，濛濛如霧如霰，入夜不止。四十七年二月甲戌，從未至酉，塵沙漲天，其色赤黃。四十八年，山東省城及泰安、肥城皆雨土。崇禎十二年二月壬申，浚縣有黑黃雲起，旋分爲二。頃之四塞。狂風大作，黃埃漲天，間以青白氣。五步之外，不辨人蹤，至昏始定。十四年正月壬寅，黃埃漲天。


Chinese text: This work was published before January 1, 1923, and is in the
public domain worldwide because the author died at least 100 years ago.
