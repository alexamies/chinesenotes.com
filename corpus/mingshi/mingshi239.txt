張臣 〈（子：承廕　孫：應昌　全昌　德昌）〉　董一元 〈（王保）〉　杜桐 〈（弟：松　子：文煥　孫：弘域）〉　蕭如薰　達雲 〈（尤繼先）〉　官秉忠　柴國柱　李懷信

目录
1	張臣
1.1	子: 承廕
1.2	孫：應昌　全昌　德昌
2	董一元
2.1	王保
3	杜桐
3.1	弟：松
3.2	子：文煥　　孫：弘域
4	蕭如薰
5	達雲
5.1	尤繼先
6	官秉忠
7	柴國柱
8	李懷信
9	
張臣
張臣，榆林衞人。起行伍，為隊長。蹻捷精悍，搏戰好陷堅。從千總劉朋守黃甫川。朋遇寇喪馬被圍，臣單騎馳救，射中其魁，奪馬載朋歸，由此知名。旋代朋職，屢戰跨馬梁、李家溝、高家堡、田家梁、西紅山，並有功，遷宣府膳房堡守備。寇嘗大入，環攻堡，欲生得臣。臣召麾下酌水為酒，歡呼歌飲，寇莫測所為，不敢登。臣夜決圍出，取他道以歸。上官壯之，擢延綏入衞遊擊將軍。

隆慶元年九月，土蠻大入昌黎、撫寧、樂亭、盧龍，遊騎至灤河。諸將莫敢戰，臣獨勒兵赴之。遼帥王治道曰：「敵衆我寡，往必無利。」臣不顧，率所部千人擐甲直馳，呼聲震山谷，寇以數騎嘗，奮前斬之。追至棒槌崖，斬首百十餘級，墜崖死傷者無算。事寧，薊鎮諸將悉獲罪，臣以功增秩二級。無何，寇潛入場子嶺，參將吳昂被殺，命臣代之。尋進副總兵，領總督標下事，改守薊鎮西協。

萬曆初，錄秋防功，進署都督僉事。炒蠻潛入古北口，參將范宗儒追至十八盤山，戰歿，餘衆被圍。臣急偕遊擊高廷禮等馳救，寇始去，坐鐫一秩。五年春，以總兵官鎮守寧夏。順義王俺答報怨瓦剌，欲取道賀蘭，臣不可，俺答恚，語不遜。臣夜決漢、唐二渠水，道不通，復陳兵赤水口，俺答乃從山後去。三歲互市，毋敢譁者。閱邊給事中以苛禮責望，劾罷之。

十一年，小阿卜戶犯黑峪關，守將陳文治以下俱逮繫。詔起臣副總兵，駐守馬蘭峪。會朶顏長昂屢擾邊，薊鎮總兵官楊四畏不能禦，乃調四畏保定，而徙臣代之。長昂雅憚臣，使其從母土阿、妻東桂款關乞降，乃撫賞如初。猛可真者，俺答弟老把都棄妾也，坐與小阿卜戶犯黑峪關，罷歲賞。既納款，復猖獗，以謾詞報邊臣，而令大嬖只代為謝罪。大嬖只者，順義王乞慶哈棄妾也。臣等測其詐，令將士出塞捕二十三人，繫之獄，令還我被掠人。猛可真以所愛者五人在俘中，許獻還所掠，親叩關索故賞。臣等并召大嬖只入演武場，譙責甚厲。兩婦叩頭請死，乃貸之。先後獻還八十餘人，中有被拘數十年者。臣以功紀錄優敘。尋進署都督同知，召僉書左府事。出為陝西總兵官，鎮守固原。

十八年春，移鎮甘肅。火落赤犯洮、河，卜失兔將往助之，其母泣沮，不從，遂攜妻女行，由永昌宋家莊穴牆入。臣逆戰水泉三道溝，手格殺數人，奪其坐纛。卜失兔及其黨炒胡兒並中流矢走，臣亦被創。將士斬級以百數，生獲其愛女及牛馬羊萬八百有奇。卜失兔仰天大慟曰：「傷哉我女，悔不用母言，以至此也。」自是不敢歸巢，與宰僧匿西海。已，屬宰僧謝罪，其母及順義王亦代為言，乃還其女，而使歸套。臣以功進秩為真。

時諸部長桀驁甚，經略鄭洛專主款。臣以為不足恃，上書陳八難、五要。大略云：邊薄兵寡，餉絀寇驕，諸部順逆難明，宜復額兵，嚴勾卒，足糧餉，分敵勢，明賞罰。且以創重乞歸，帝不許。後二年，謝病去。臣更歷四鎮，名著塞垣，為一時良將。

子: 承廕
子承廕，由父廕積功至延綏副總兵。勇而有謀，尤精騎射，數鏖戰未嘗挫衂。萬曆三十七年代王威為延綏總兵官。沙計及猛克什力數犯邊。是年冬，復犯波羅、神木。承廕邀卻之，追斬八十餘人。沙計欲修貢，守臣惡其反覆，拒之，益徙近邊，以數千騎犯雙山堡。承廕擊走之，俘斬百二十有奇。四十年，沙計復入塞。承廕遮擊之嚮水，斬首百七十餘級。積前功，進署都督同知，世廕本衞副千戶。是歲，遼東總兵官麻貴罷，敕承廕馳代之。蟒金諸部近寧前，守將祖天壽間出獵，被圍曹莊，將士死者二百三十人，被掠者六百餘人，天壽以數騎免。事聞，論死。承廕初抵任，獲免。敖克等犯中後所，拒斬其二長，餘走出塞。時虎墩兔、炒花、煖兔、宰賽逼處遼境，無歲不犯邊。承廕未至時，虎墩兔以三萬騎犯穆家堡，參將郎名忠等遏斬其四十餘騎。及再舉，守將梁汝貴襲破其營。已而乃蠻諸部連犯中後所、連山驛，副總兵李繼功等力戰，殪其魁，徐引去。自是虎墩兔所屬貴英哈等三十餘部悉奉約束，遼西得少安。承廕旋以病去。甫歲餘，起守薊鎮。未至，復改鎮遼東。

四十六年四月，我太祖高皇帝起兵，拔撫順，巡撫李維翰趣承廕赴援。承廕急率副將頗廷相、參將蒲世芳、遊擊梁汝貴等諸營並發，次撫順。承廕據山險，分軍三，立營浚濠，布列火器。甫交鋒，大清兵蹴之，大潰。承廕、世芳皆戰死。廷相、汝貴已潰圍出，見失主將，亦陷陣死。將士死者萬人，生還者十無一二，舉朝震駭。既而撫安、三岔兒、白家衝三堡連失，詔逮維翰，贈承廕少保、左都督，立祠曰精忠，世廕指揮僉事。廷相以下，贈廕有差。

孫：應昌　全昌　德昌
承廕子應昌、全昌、德昌。應昌嗣祖臣職，當為指揮僉事。以父陣亡，增三秩為都司僉書，經略楊鎬用為左翼遊擊。四路出師，使從李如柏。天啟元年，遷大同井坪參將，調延綏。二年秋，河套入犯，不能禦，免歸。督師孫承宗召置麾下，命駐錦州。承宗去，高第盡撤松、錦守具，應昌亦歸。

崇禎二年，總督楊鶴檄應昌署定邊鎮將事。河套入寇，擊斬百二十餘級，擢昌平副總兵，鶴遂薦應昌以副將鎮定邊。四年春，神一元陷保安，應昌偕左光先破斬一元。其弟一魁代領其衆，圍慶陽。應昌及杜文煥趨戰，圍始解。不沾泥圍米脂，應昌偕王承恩擊走之。楊鶴撫一魁，處之寧塞，而殺其黨茹成名。賊黨張孟金、黃友才懼，挾一魁以叛。延綏巡撫張福臻令應昌及馬科擊之，斬首千七百餘級。友才走，一魁守不下。其冬，洪承疇代鶴，命參政戴君恩、總兵曹文詔同應昌討之。數敗賊，賊棄城走。文詔偕應昌擊敗之駙馬溝。明年春，應昌禽友才。混天猴陷宜君、鄜州，襲靖邊，應昌追敗之，射傷賊將白廣恩。八月，山西總兵官馬士麟病免，擢應昌都督僉事代之。言者謂寧武卒善逃，宜令應昌率所部三千人以從，報可。王之臣陷臨縣。其地倚黃雲山，榆林河水出焉，入於黃河。城三面峭壁，西阻水。巡撫許鼎臣、總督張宗衡督兵攻。賊與土寇田福、田科等相倚，久不拔。會王自用陷遼州，逼會城。鼎臣還，專以恢復責應昌。六年春，賊約福劫官軍，撫標中軍陳國威因偽稱之臣往逆，斬福頭懸城下，急擊，賊始降。

應昌在關中，威名甚著。及是選懦逗撓，務與賊相避。總督宗衡五檄之不赴，奏諸朝，限應昌與文詔三月平賊。應昌避賊不擊，殺良民冒功，為巡按御史李嵩、兵科祝世美所劾。帝乃遣近侍為應昌內中軍。七月，部卒潰鳴謙驛。監視中官劉允中劾其避賊，帝猶貸之，令會勦畿南賊。久之，擊賊平山，偽報首功，連為允中及巡按御史馮明玠、真定巡撫周堪賡所劾，帝令圖功自贖。七年春，追賊靈寶，稍有功。已，擊賊均州五嶺山，敗績。身中一矢，退還河南。其弟全昌為宣府總兵官。宣府有警，令應昌援，又無功，令解職候勘。

八年，洪承疇出師河南，令率私家士馬以從。三月抵信陽。會賊大入秦，承疇命應昌及鄧玘、尤翟文防漢江南北。玘死，承疇以賊必由鳳縣棧道直入略陽，改令應昌、翟文自鄖陽轉赴興安、漢中，以會左光先、趙光遠諸軍。至六月，艾萬年、曹文詔相繼戰歿，賊盡趨西安，承疇急檄應昌及光先還救。八月，李自成陷咸陽。越二日，應昌、光先兵至，擊斬四百四十餘級，獲軍師一人。及全昌兵敗陷賊，其潰卒歸關中，掠沿河州縣。山西巡撫吳甡請令應昌收置麾下，應昌已得疾，不能軍。無何卒。

全昌由廕敘，歷官靈州參將。崇禎四年與同官趙大胤擊點燈子於中部，已，連戰郃陽、韓城，首功多。巡撫練國事請加二將副將銜。大胤駐耀州、富平間，扼賊西路；全昌駐韓城、郃陽間，扼賊東路。五年七月，代應昌為定邊副總兵。曹文詔追賊隴州、平、鳳界，全昌及馬科率千人應之，殄滅殆盡。

明年五月擢署都督僉事，充總兵官，鎮守宣府。應昌方鎮山西，兄弟接壤為大帥。明年七月，大清兵西征插漢，旋師入其境。攻圍龍門、新城、赤城、克保安州，薄鎮城，全昌嬰城固守。已而大清兵西行，全昌進兵應州。帝以其孤軍，敕吳襄、尤世威赴援，不應。全昌至渾源，以捷聞，還軍葛峪、羊房口。襄等復不援。八月，大清兵再入其境。閏八月四日克萬全右衞，他城堡多失守。既解嚴，兄應昌以罪解職，命全昌并將其軍。兵科常自裕言文臣張宗衡等重論，而武臣輕貸，非法。於是全昌與文詔並戍邊。用山西巡撫吳甡請，命全昌、文詔為援勦總兵官，與猛如虎等大破高加計。

八年春，會洪承疇於汝寧，擊敗汝州賊。俄西入關，與祖大弼敗賊涇陽。未幾，敗賊醴泉。五月與賀人龍敗老回回於秦王嶺。尋解鳳翔圍，走賊秦州，敗之張家川。已而都司田應龍、張應龍戰死，艾萬年、曹文詔相繼歿，官軍益衰，賊盡趨西安。承疇急檄全昌及曹變蛟先赴渭、華格其前，親督軍尾其後，却賊紅鄉溝，賊乃南入商、雒。承疇又命全昌及趙光遠提兵三千截潼關大峪口，部卒大譁，闌入滎澤，劫庫殺人。河南巡撫玄默請急援盧氏，不聽。光遠擅歸關中，全昌迤邐至潁州。九月中，追蝎子塊於沈邱瓦店，戰敗被執，賊挾之攻蘄、黃。全昌因代賊求撫，總理盧象昇不許，責全昌喪師辱國，曰「賊果欲降，可滅其黨示信」。賊不聽命。久之，全昌脫歸，謁象昇陽和。象昇令募兵山、陝。尋薦之朝，令赴軍前立功，帝不許。十年四月，以楊嗣昌言逮付法司，謫戍邊衞。

德昌，崇禎初為清水營守備。三年夏，勦王嘉胤被傷，坐奪官。久之，起歷保定參將，連破土寇仁義王。十四年春，總督楊文岳命從虎大威以五千人援開封，不敢進。其冬，擢保定副總兵，仍從文岳，數有功。十六年卒。贈特進榮祿大夫，左都督。

董一元
董一元，宣府前衞人。父暘，嘉靖中為宣府遊擊將軍。俺答犯滴水崖，力戰死。贈官錫廕，春秋世祀。兄一奎，都督僉事。歷鎮山西、延綏、寧夏三邊，以勇敢著。一元勇如兄，而智略過之。嘉靖時，歷薊鎮遊擊將軍。土蠻、黑石炭等以萬餘騎犯一片石，總兵官胡鎮禦之，一元功最，超俸三級，遷石門寨參將。隆慶初，破敵棒槌崖，功復最。再進二級，遷副總兵，駐防古北口。移守宣府。

萬曆十一年以都督僉事為昌平總兵官，尋徙宣府。十五年徙薊州。久之，劾罷。鄭洛經略洮、河，命一元練兵西寧。火落赤入犯，一元擊之西川，多所斬獲。尋以副總兵協守寧夏，擢延綏總兵官。哱拜之亂，套中諸部長悉助之。一元乘其西掠，輕騎搗土昧巢，獲首功百三十，驅其畜產而還，寇內顧引去。進署都督同知，入為中府僉事。

遼東自李成梁後，代以楊紹勳，一歲三失事。尤繼先繼之，半歲病去。廷議擇帥，乃以命一元。泰寧速把亥為官軍所殺，其次子把兔兒常欲復讐。從父炒花及姑壻花大助之，勢益強。西部卜言台周，故插漢土蠻子也，部衆十餘萬，與把兔兒東西相倚，數侵邊。至是卜言合一克灰正、腦毛大諸部，聲犯廣寧。而把兔兒以炒花、花大、煖兔、伯言兒之衆營舊遼陽，將入掠鎮武、錦、義。一元與巡撫李化龍策曰：「卜言雖衆，然去邊遠，我特患把兔兒及炒花耳。今其衆不過萬騎，破之則西部將不戰走。」乃遣副將孫守廉馳右屯禦西部，而親將大軍匿鎮武外，為空營待之。寇騎馳入營，大笑，以為怯，乃深入。官軍忽從中起，奮呼陷陣，自午至酉。寇大奔，逐北七十餘里，至白沙堝。俘斬五百四十有奇，獲馬駝二千計。伯言兒中矢死，把兔兒亦傷，餘衆終夜馳，天明駐馬環哭。其明日，卜言台周入右屯，攻五日夜。守廉等固守，乃引去。時二十二年十月也。捷聞，帝大喜，祭告郊廟，宣捷行賞，進一元左都督，加太子太保，廕本衞世指揮使。兵部尚書石星以下亦進秩有差。

伯言兒最慓悍，諸部倚以為強。嘗誘殺慶雲守備王鳳翔，坐革歲賞。至是被殲，諸部為奪氣，其部下遂納款。把兔兒、炒花及卜言台周、瓜兔兒、歹青復臨邊駐牧，期以明年正月略遼、瀋東西。一元慮歲晏不備，為寇所乘，乃先西巡以遏其鋒。化龍亦留弱卒廣寧，數西發以疑寇。一元提健卒，踏冰渡河，監軍楊鎬與之俱。度墨山，天大雪，將士氣益奮。行四百里，三日夜乃抵其巢。斬首百二十級，獲牛馬甲仗無算，全師而還。把兔兒以鎮武創重，歎曰：「我竟不獲報父讐乎？」未幾死，其衆散亂，諸部悉遠遁。一元以功進世廕二秩。久之，以病歸，命王保代。

朝鮮再用師，詔一元隸總督邢玠麾下，參贊軍事。尋代李如梅為禦倭總兵官。時兵分四路。一元由中路，禦石曼子於泗州，先拔晉州，下望晉，乘勝濟江，連毀永春、昆陽二寨。賊退保泗州老營，攻下之，遊擊盧得功陣歿。前逼新寨。寨三面臨江，一面通陸，引海為濠，海艘泊寨下千計，築金海、固城為左右翼。一元分馬步夾攻。步兵遊擊彭信古用大棓擊寨，碎其數處。衆軍進逼賊濠，毀其柵。忽營中礮裂，煙燄漲天。賊乘勢衝擊，固城援賊亦至。騎兵諸將先奔，一元亦還晉州。事聞，詔斬遊擊馬呈文、郝三聘，落信古等職，充為事官；一元亦奪宮保，貶秩三等。會關白死，倭遁走。石曼子為陳璘所殲，一元得還故秩，賚銀幣。久之卒。一元歷鎮衝邊，並著勞績。與麻貴、張臣、杜桐、達雲為邊將選云。

王保
王保，榆林衞人。驍勇絕倫，起行伍，積功為延綏參將。萬曆十六年遷延綏、定邊副總兵。十九年冬，擢署都督僉事，充昌平總兵官，尋改山西。薊鎮總兵官張邦奇被劾，命保與易任。自嘉靖庚戌後，薊鎮重於他鎮。穆宗有詔，獲大小部長者破格酬，他鎮不得比。迨俺答款塞，宣、大、山西三鎮烽煙寂然。陝西四鎮以火落赤敗盟，始復用兵，然寇弱易禦。獨泰寧、插漢諸部時時犯遼東。而薊門密邇王畿，與遼帥俱慎選。以保有威望，用之。朶顏長昂當張臣鎮薊時納款。居五六年，復連寇石門路、木馬峪、花埸谷，遂罷其市賞。後偕銀燈寇山海關。已，又馳喜峰口要賞。邦奇佯許增市，誘殺其通事二十五人。長昂益怒，犯大青山。頃之，遣其黨小郎兒等潛伏喜峰口，射殺偵卒。會保已至，遂禽之。長昂每資小郎兒籌策，懼而謝罪，獻還被掠人畜，保乃釋還小郎兒。長昂補五貢，邊吏始補二賞，互市如初。御史陳遇文援穆宗詔以請，進保署都督同知，副將張守愚以下皆進秩。

薊三協南營兵，戚繼光所募也，調攻朝鮮，撤還，道石門，鼓譟，挾增月餉。保誘令赴演武場，擊之，殺數百人，以反聞。給事中戴士衡、御史汪以時言南兵未嘗反，保縱意擊殺，請遣官按問。巡關御史馬文卿庇保，言南兵大逆有十，尚書石星附會之，遂以定變功進保秩為真，廕子。督撫孫鑛、李頤等亦進官受賜，時論尤之。

二十三年冬，順義王撦力克弟趕兔率三軍犯白馬關及東西臺，為守備徐光啟，副將李芳春、戴延春所却。明年秋，復偕部長倒布犯黑谷頂，敗而去。保度其再至，分營开連口及橫河兒。[寇果馳橫河。官軍夜半疾抵石塘嶺，襲其營。寇大驚潰，乘勢追出塞。其冬，復犯羅文峪，敗去。詔代一元鎮遼東。朝鮮再用師，敕保防海，卒於海州。贈左都督。

子學書，宣府總兵官。學詩、學禮並副總兵。學書既里居，守榆林城，拒李自成，不屈死。

杜桐
杜桐，字來儀，崑山人，徙延安衞。萬曆初，由世廕累官清水營守備，以謀勇著。遷延綏入衞遊擊將軍，改古北口參將。用總督梁夢龍薦，擢延綏副總兵。十四年就拜署都督僉事，充總兵官。

時卜失兔以都督同知為套中主，威令不行，其下各雄長志常叵測。朔漠素無痘症，自嘉靖庚戌深入石州，染此症，犯者輒死。打兒漢者，卜失兔祖吉能部落也，數將命奉貢，累官指揮同知。一日互市還，與其儕禿退台吉等俱染痘死。禿退子阿計疑邊吏酖其父，思亂。及卜失兔西助火落赤共擾河西，諸部遂蠢動。十九年冬，打兒漢子土昧與他部明安互市訖，復臨邊要賞，聲犯內地。桐與巡撫賈仁元計先出兵襲之。乃令參將張剛自神木，遊擊李紹祖自孤山，桐率輕騎自榆林，三道並出。遇寇力戰，大破之，斬首四百七十餘級，馘明安而還。延綏自吉能納款，塞上息肩二十年，自此兵端復開。明安子擺言太日思報復，寇鈔無已時矣。桐先被劾罷，以是役功，超授右都督，僉書後府。

二十一年以總兵官鎮保定。二十四年徙延綏。明年再徙鎮寧夏。著力兔、宰僧入犯，逆戰水塘溝，俘斬百二十。寇益糾諸部連犯平虜、興武，桐督諸將馬孔英、鄧鳳、蕭如蕙等連破之，斬首二百餘級。而延綏將士亦數搗巢，諸部長懼，乞款，詞甚哀。三十年，二鎮撫臣孫維城、黃嘉善協謀撫之，乃復貢市。論功，文臣自內閣以下悉進官。桐以先去職，但賚銀幣，許復用而已。久之，卒於家。桐自偏裨至大帥，積首功一千八百，時服其勇。

弟：松
弟松，字來清。有膽智，勇健絕倫。由舍人從軍，累功為寧夏守備。萬曆二十二年，卜失兔掠張春井，大入下馬關。松偕遊擊史見、李經以二千餘騎邀擊馬蓮井，小勝，誤入伏中，見戰死，松、經皆重傷，士卒死過半。麻貴援軍至，松復裹創力戰，寇始敗走。時松已進遊擊將軍，論功遷延綏參將。貴大舉搗巢，松以右軍出清平塞，多所斬獲，進副總兵。尋以本官改寧夏東路。松為將廉，尚氣不能容物。常因小忿薙髮為僧，部議聽其歸。尋起孤山副總兵。三十三年擢署都督僉事，代李如樟鎮延綏。明年，套寇犯安邊、懷遠，松大破之，改鎮薊州。

三十六年夏，代李成梁鎮遼東。十二月敗敵連山驛。賴暈歹者，朶顏長昂子也，狡黠為邊患。與從父蟒金潛入薊鎮河流口，大掠去。復結黃台吉謀犯喜峰口。松受總督王象乾指，潛搗黃台吉帳，以牽薊寇。乃從寧遠中左所夜馳至哈流兔，掩殺拱兔部落百四十餘級。以大捷聞，邀重賞，副使馬拯謂拱兔內屬，不當勦，彼且復讐，與松相訐。松忿，邀賞愈急，詔予之。拱兔果以無罪見勦怒，小歹青又數激之，乃以五千騎攻陷大勝堡，執守將耿尚仁支解之。深入小凌河，肆焚掠。遊擊于守志遇於山口，大敗，死千餘人，守志亦重創。松駐大凌河，不敢救。遼人多咎松，朝議謂松前僅抵錦州邊十里，未嘗出塞，所殺乃保塞部落，悉縛殺之，非陣斬。松愈忿，言撫按諸臣附會馬拯，害其奇功。自提兵出塞，將搗巢以雪前恥，而所得止五級，士馬多陷大凌河。松益慚憤，數欲自經，盡焚其鎧冑器仗，置一切疆事弗問。兵部以聞，乃勒松歸里，而以王威代之。

松既廢，時多惜其勇，然惡其僨事，無推轂之者。至四十三年，河套寇大入，令松以輕騎搗火落赤營。獲首功二百有奇，復敘用。逾二年，薊遼多事，特設總兵官鎮山海關，以松任之。四十六年，張承廕戰歿，詔松馳援遼陽。明年二月，楊鎬議四路出師。以撫順最衝，令松以六萬兵當之，故總兵趙夢麟、保定總兵王宣為佐。期三月二日抵二道關，會李如柏等並進。松勇而無謀，剛愎使氣。二十九日夜，出撫順關，日馳百餘里，抵渾河。半渡，河流急，不能盡渡。松醉趣之，將士多溺河中。松遂以前鋒進，連克二小砦，松喜。三月朔乘勢趨撒爾湖谷口。時大清方築城界凡山上，役夫萬五千，以精騎四百護之。聞松軍至，精騎則盡伏谷口以待。松軍過將半，伏兵尾擊之，追至界凡渡口，與築城夫合據山旁吉林崖。明日，松引大軍圍崖，別遣將營撒爾湖山上。松軍攻崖，方戰，大清益千人助之，已又續遣二旗兵趨界凡以為援，而遣六旗兵攻松別將於撒爾湖山。明日，六旗兵大戰，破撒爾湖山軍，死者相枕藉。所遣助吉林崖者，自山馳下擊松軍，二旗兵亦直前夾擊，松兵大敗，松與夢麟、宣皆歿於陣。橫屍亘山野，流血成渠。大清兵逐北二十里，至勺琴山而還。時車營五百尚阻渾河，而松已敗。頃之，馬林、劉綎兩軍亦敗，獨李如柏一軍遁還。事聞，朝議多咎松輕進。天啟初，贈少保左都督，世廕千戶，立祠賜祭。宣亦贈官，立祠，世廕指揮僉事。宣，榆林人。夢麟，見父岢傳。

子：文煥　　孫：弘域
桐子文煥，字弢武。由廕敘，歷延綏遊擊將軍，累進參將、副總兵。四十三年擢署都督僉事、寧夏總兵官。延綏被寇，文煥赴救，大破之。明年遂代官秉忠鎮延綏。屢敗寇安邊、保寧，長樂，斬首三百有奇。西路火落赤、卜言太懼，相率降。沙計數盜邊，為文煥所敗，遂納款。既而復與吉能、明愛合，駐高家、柏林邊，要封王、補賞十事。文煥襲其營，斬首百五十。火落赤諸部落攢刀立誓，獻罰九九。九九者，部落中罰駝馬牛羊數也。已，沙計又伏兵沙溝，誘殺都指揮王國安，糾猛克什力犯雙山堡，復犯波羅。文煥擊破之，追奔二十餘里。當是時，套寇號十萬。然其衆分四十二枝，多者二三千，少不及千騎，屢不得志。沙計乃與吉能、明愛、猛克什力相繼納款，延綏遂少事。文煥尋以疾歸。

天啟元年再鎮延綏。詔文煥援遼，文煥乃遣兵出河套，搗巢以致寇。諸部大恨，深入固原、慶陽，圍延安，揚言必縛文煥，掠十餘日始去。命解職候勘。奢崇明圍成都，總督張我續請令文煥赴救。至則圍已解，偕諸軍復重慶。崇明遁永寧，文煥頓不進。尋擢總理，盡統川、貴、湖廣軍。度不能制賊，謝病去。坐延綏失事罪，戍邊。七年起鎮寧夏。寧、錦告警，詔文煥馳援，俄令分鎮寧遠。進右都督，調守關門。尋引疾去。

崇禎元年錄重慶功，廕指揮僉事。三年，陝西羣盜起，五鎮總兵並以勤王行。總督楊鶴請令文煥署延鎮事，兼督固原軍。數敗賊，賊亦日益多。會山西總兵王國樑擊王嘉胤於河曲，大敗，賊入據其城。部議設一大將，兼統山、陝軍協討。乃令文煥為提督，偕曹文詔馳至河曲，絕饟道以困之。神一元陷寧塞，文煥家破。遂留文詔，令文煥西還。四年，御史吳甡劾其殺延川難民冒功，給事中張承詔復劾之，下獄褫職。十五年用總督楊文岳薦，以故官討賊。無功。復謝病歸。

子弘域，天啟初歷延綏副總兵。七年夏，文煥援遼，即擢總兵官，代鎮寧夏。積資至右都督。崇禎中，提督池河、浦口二營練兵，遏賊南渡，頗有功。十三年移鎮浙江。尋謝病去。國變後，文煥父子歸原籍崑山，卒。

蕭如薰
蕭如薰，字季馨，延安衞人。萬曆中，由世廕百戶歷官寧夏參將，守平虜城。

二十年春，哱拜、劉東暘據寧夏鎮城反，遣其黨四出略地。拜子承恩徇玉泉營，遊擊傅桓拒守，為其下所執。賊已徇中衞及廣武，參將熊國臣等棄城奔，列城皆風靡。賊黨土文秀徇平虜，獨如薰堅守不下。如薰妻楊氏，故尚書兆女也，賢而有智，贊夫死守，日具牛酒犒士。拜養子雲最驍勇，引河套著力兔急攻。如薰伏兵南關，佯敗，誘賊入，射雲死，餘衆敗去。又襲著力兔營，獲人畜甚多。著力兔憤，復來攻，為麻貴所却，城獲全。初，帝聞如薰孤城抗賊，大喜，厚賚銀幣，擢官副總兵。六月遂以都督僉事為寧夏總兵官，盡統延綏、甘肅、固原諸援軍。其秋竟與李如松等共平賊，再進署都督同知，廕錦衣世指揮僉事；妻楊氏亦被旌。

二十二年八月，卜失兔西犯定邊，闌入固原塞，副將姜直不能禦，遂由沙梁隤牆入，直抵下馬關，縱橫內地幾一月。如薰免官，直下吏。尋復以總兵官鎮守固原。套寇入犯，擊却之。青海寇糾番族犯洮、岷，如黨及臨洮總兵孫仁禦之，禽斬三百四十有奇，撫叛番五千人，獲駝馬甲仗無算。再鎮寧夏。銀定、歹成數入犯，輒挫衂去。徙鎮薊州。久之，罷歸。再起故官，鎮延綏。

天啟初，廷議京軍不足用，召邊將分營訓練。如薰典神機營。陛見，帝賜食加奬勞焉。明年出鎮徐州。俄召還京，復以總兵官鎮守保定。五年夏，魏忠賢黨劾其與李三才聯姻，遂奪職。崇禎初卒，賜恤如制。

如薰為將持重。更歷七鎮，所在見稱。自隆慶後，款市既成，烽燧少警，輦下視鎮帥為外府。山人雜流，乞朝士尺牘往者，無不饜所欲。薊鎮戚繼光有能詩名，尤好延文士，傾貲結納，取足軍府。如薰亦能詩，士趨之若騖，賓座常滿。妻楊氏、繼妻南氏皆貴家女，至脫簪珥供客猶不給。軍中患苦之，如薰莫能却也。一時風會所尚，諸邊物力為耗，識者歎焉。

如薰祖漢，涼州副總兵、都督僉事。父文奎，京營副將、都督同知。兄如蘭，陝西副總兵、都督僉事，前府僉書；如蕙，寧夏總兵官、都督同知；如芷，提督南京教場、都督僉事。

達雲
達雲，涼州衞人。勇悍饒智略。萬曆中，嗣世職指揮僉事。擢守備，進肅州遊擊將軍。炒胡兒入犯，偕參將楊濬擊敗之，遷西寧參將。

永邵卜者，順義王俺答從子也，部衆強盛。先嘗授都督同知，再進龍虎將軍。自以貢市在宣府，守臣遇己厚，不可逞，乃隨俺答西迎活佛，留據青海，與瓦剌他卜囊歲為西寧患。嘗誘殺副將李魁。邊臣不能報，益有輕中國心。二十三年九月九日度將士必燕飲，擁勁騎直入南川。屬番偵告，雲設兵要害，令番人繞出朶爾硤口外，潛扼其背，而己提精卒二千與戰。方合，伏忽起，寇首尾不相顧，番人夾擊，大敗之。雲手馘其帥一人，斬首六百八十餘級。其走峽外者，又為番人所殲。獲駝馬戎器無算。為西陲戰功第一。所馘把都爾哈，即前殺李魁者，其地即魁陣亡處，時又皆九月也。先是，副將李聯芳為寇所殺，總兵尤繼先生獲其讐。邊人以此二事為快。

雲既勝，度寇必復至，厚集以待。踰月，寇果連真相、火落赤諸部，先圍番剌卜爾寨以誘官軍。番不能支，合於寇，寇遂逼西川。雲督諸軍營康纏溝，寇悉衆圍之，矢石如雨。雲左右衝擊，自辰至申，戰數十合。寇死傷無算，乃以長鎗鈎杆專犯西寧軍。西寧軍堅不可破，寇始遁，追奔數十里而還。捷聞，帝大喜，遣官告郊廟，宣捷。大學士趙志臯以下悉進官。雲擢都督同知，廕本衞世指揮使。寇歲掠諸番，番不敵則折而入寇。及寇敗遠徙，雲急招番，復業者七千餘戶。永邵卜連犯明沙、上谷，雲並擊走之。初，南川奏捷，雲已進副總兵，至是命以總兵官鎮守延綏。未幾，鎮甘肅。二十六年，永邵卜復犯西寧，參將趙希雲等陣歿，雲坐停俸。

甘、寧間有松山，賓兔、阿赤兔、宰僧、著力兔等居之，屢為兩鎮患。巡撫田樂決策恢復。雲偕副將甘州馬應龍、涼州姜河、永昌王鐵塊等分道襲之。寇遠竄，盡拔其巢，攘地五百里，雲以功進右都督，廕世指揮僉事。無何，青海寇糾衆分犯河西，五道俱有備，獻首功百七十有奇。松山既復，為築邊垣，分屯置戍。錄功進左都督。寇戀其故巢，乘官軍撤防時潛兵入犯，雲據險邀擊之。寇大敗，斬首百六十。加雲太子少保。寇益糾其黨犯鎮番，雲及諸將葛賴等大破之，斬首三百七十餘級。帝為告廟，行賞，進雲世廕二秩。寇復入犯，雲破走之。

是時，寇失松山，走據賀蘭山。後連青海諸部寇鈔不已，銀定、歹成尤桀驁。三十三年連營犯鎮番。雲遣副將柴國柱擊之，寇大敗去。未幾，青海寇復大入，將士分道遮擊，生禽其長沙賴，餘敗奔。三十五年敘功，雲增勳廕。是年，松山、青海二寇復連兵犯涼州，雲逆戰紅崖，大獲，斬首百三十有奇。

雲為將，先登陷陣，所至未嘗挫衂，名震西陲，為一時邊將之冠。以秋防卒於軍。贈太子太保。子奇勛，萬曆末為昌平總兵官。

尤繼先
尤繼先，榆林衞人。萬曆中，積功為大同副總兵。十八年，火落赤、真相犯洮、河，副總兵李聯芳等戰死。詔進署都督僉事，充總兵官，代劉承嗣鎮守固原。寇據莽剌、捏工二川，日蠶食番族，且擾西寧。聞官軍大集，卜失兔又敗於水泉，乃乘冰堅渡黃河北走，留其黨可卜列、宗塔兒等五百餘人牧莽剌川南山。南山即石門大山口，走烏思藏門戶也。屬番來告，繼先乃令番以八百人前導，與故總兵承嗣，遊擊原進學、吳顯等疾馳七百里，直抵南山。奮擊，大破之，斬首百五十有奇，生獲十二人。而拜巴爾的者，可卜列從子，前殺聯芳，至是被禽。師旋，寇尾至撒川。見有備，乃夜走。他寇犯鎮羌、西寧、石羊亦俱敗。火落赤遂徙帳西海。錄功，進秩為真，增世廕一秩。尋以病歸。起僉中軍府事。

二十一年冬為遼東總兵官。炒花二千騎入韓家路，繼先督諸軍奮擊，寇乃去。再引疾歸。二十四年起鎮薊州。自戚繼光鎮守十年，諸部雖叛服不常，然邊警頗稀。寇嘗一入青山口，輒敗去。最後，長昂導班、白二部長入犯，道石門，闞山海關，京東民盡逃入通州。繼先出關，寇已縱掠寧前去。總督蹇達怒繼先不追擊，而繼先方收召降丁八百人，欲倚為用。達乃疏言番情難馭，恐遺後憂，請調繼先別鎮，俾降丁隨往。部議以延綏杜松與易任，巡撫劉四科爭之。達復疏言：「守邊在自強，繼先獨言惟藉降丁。去歲出關，何竟不得降丁力？羽書狎至，邊隘虛實久為所窺。呼吸變生，安所措手！」兵科宋一韓等力主達議，且劾繼先他事。繼先遂罷，卒於家。

繼先眇一目，習兵敢戰，時稱「獨目將軍」。

官秉忠
官秉忠，榆林衞人。萬曆中起世廕，歷官固原參將，擢寧夏、甘肅副總兵。嘗與主將達雲大破寇於紅崖，銀定、歹成屢被挫去。移守薊鎮東協，積功加署都督同知。

四十年五月，擢總兵官，代張承廕鎮延綏。套寇犯保寧，秉忠督參將杜文煥等敗之白土澗。一日再捷，俘斬二百五十，馘其長十二人。無何，旗牌撒勒犯長樂，秉忠將輕騎追襲之，大獲。猛克什力犯保寧，秉忠又破之。已而猛克挾賞不獲，再寇保寧及懷遠，秉忠隨所向以勁騎遮擊，先後斬首二百二十有奇。猛克及旗牌復以千餘騎犯波羅，遙見保寧軍，遂遁出塞。

吉能者，卜失兔子，為套中之主，士馬雄諸部。見卜失兔襲順義王，補其五年市賞，遂挾求封王，且還八年市賞。邊臣不許，則大怨。會他部鐵雷以痘瘡死，妄言邊吏毒殺之。而沙計盜邊，又被衂去。吉能遂合套中諸部，大舉入寇。東道高家、大柏油、神木、柏林，中道波羅，西道磚井、寧塞諸城堡盡被蹂躪。副將孫洪謨禦之大柏油，中伏被圍。遊擊萬化孚等不救，士卒死傷過半，洪謨遂降。秉忠聞寇入，急遣遊擊張榜潛劫其營，又敗，死四百餘人。會故帥杜松、寧夏帥杜文煥援軍至，竝破敵，而秉忠所部亦有斬獲，寇始退。然猶駐塞下，時鈔掠。秉忠亦屢出襲擊，多獲首功，竟以前負被劾去官。方候代，沙計謀從雙山、建安入犯，秉忠設伏待之。遂大敗去，斬其首二百有奇。

四十六年，與劉綎、柴國柱等同被召，令僉書前府，尋赴援遼東。楊鎬之四路出師也，令秉忠防守鎮城。無何，辭疾歸。久之卒。子撫民，亦為寧夏總兵官。

柴國柱
柴國柱，西寧衞人。萬曆中，由世廕歷西寧守備。驍猛善射。從參將達雲擊寇南川，勇冠軍。錄功，進都指揮僉事。寇盜邊，輒為國柱所挫。屢進涼州副總兵。

松山既復，方建堡置堠，寇數來擾，國柱頻擊却之。銀定、歹成連兵寇鎮番，國柱馳救，斬首二百有奇，獲馬駝甲仗無算。青海寇大掠鎮羌、黑古城諸堡，守備楊國珍不能禦，國柱急率遊擊王允中等擊走之。銀定、歹成復犯河西，國柱邀擊，獲首功百二十。擢署都督僉事，陝西總兵官。

三十六年春，改鎮甘肅。銀定、歹成屢不得志，益寇鈔永昌。國柱馳與大戰，敗之，追至麻山湖，斬首百六十有奇。其部落復入寇，守備鄭崇雅等戰歿，國柱坐奪俸一年。河套、松山諸部長合兵入寇，國柱檄諸將分道擊，復斬首百六十。屢加右都督，世廕指揮僉事。久之，罷官。

四十六年夏，召僉書都督府事。無何，代杜松鎮山海關。松敗歿，虎墩兔乘機犯邊，國柱等力遏之。尋移鎮瀋陽。謝病歸。天啟初，追錄邊功，加左都督。卒，賜恤如制。

李懷信
李懷信，大同人。由世廕歷都指揮僉事，掌山西都司。廉勤，數被推薦。萬曆中，遷延綏中路參將，進定邊副總兵。卜失兔、火落赤、鐵雷、擺言太等歲擾邊。定邊居延綏西，被患尤棘。懷信勇敢有謀，寇入輒敗。其先後鎮帥杜松、王威、張承廕、官秉忠又皆一時選，故邊患雖劇，而士氣不衰。

四十三年擢甘肅總兵官，延人為立生祠。松山寇入掠蘆溝墩諸處，懷信邀擊，大敗之。斬首三百有奇，獲駝馬甲仗無算。已，復分三道犯鎮番諸堡，懷信亦分遏之。寇引還，將士尾其後，獲首功百九十有奇。自後寇入多失利去，威名著河西。先是，陝西止設四鎮，自西寧多警，增設臨洮總兵官，遂為五鎮。然惟甘、延最當敵衝，故擇帥常慎。而甘肅北有松山，南臨青海，諸部落環居其外，尤難禦。懷信在鎮，邊人恃以無恐。

四十七年，遼東急，詔充援勦總兵官，馳赴遼東。時熊廷弼為經略，令懷信偕柴國柱、賀世賢以四萬人守瀋陽。煖兔、炒花謀入犯，廷弼急移懷信戍首山，寇不敢入。俄泛懿有警，檄懷信禦却之。遼事益急，諸老將多引避。廷弼復負氣凌諸將，懷信不能堪，亦堅臥引疾去。天啟二年起鎮大同。明年罷。已，追錄邊功，進左都督。久之，卒於家。

贊曰：張臣諸人，勇略自奮，著效邊陲，均一時良將選也。董一元白沙堝、墨山之捷，奇偉不下王越。至承廕與松，以將門子捐軀報國，視世所稱「東李西麻」者，相去何等也。


Chinese text: This work was published before January 1, 1923, and is in the
public domain worldwide because the author died at least 100 years ago.
