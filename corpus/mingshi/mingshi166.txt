韓觀山雲蕭授〈（吳亮）〉方瑛〈（陳友）〉李震王信〈（都勝郭鋐）〉彭倫歐磐張祐

韓觀，字彥賓，虹人，高陽忠壯侯成子也。以舍人宿衛，忠謹為太祖所知，授桂林右衛指揮僉事。

洪武十九年討平柳州、融縣諸蠻，累遷廣西都指揮使。二十二年平富川蠻，設靈亭千戶所。二十五年平賓州上林蠻。二十七年會湖廣兵討全州、灌陽諸瑤，斬千四百余人。明年捕擒宜山諸縣蠻，斬其偽王及萬戶以下二千八百余人。以征南左副將軍從都督楊文討龍州土官趙宗壽，宗壽伏罪。移兵征南丹、奉議及都康、向武、富勞、上林、思恩、都亮諸蠻，先後斬獲萬余級。

觀生長兵間，有勇略。性鷙悍，誅罰無所假。下令如山，人莫敢犯。初，群蠻所在蜂起，剽郡縣，殺守吏，勢甚熾。將士畏觀法，爭死鬥。觀得賊必處以極刑。間縱一二，使歸告諸蠻，諸蠻膽落。由是境內得安。

二十九年召還，進都督同知。明年復從楊文討平吉州及五開叛苗，與顧成討平水西諸蠻堡，還理左府事。建文元年練兵德州，禦燕師無功。成祖即位，委任如故。命往江西練軍城守，兼節制廣東、福建、湖廣三都司。

廬陵民嘯聚山澤。帝不欲用兵，遣行人許子謨賫敕招諭，命觀臨撫之。觀至，眾皆復業，賜璽書褒勞。命佩征南將軍印，鎮廣西，節制兩廣官軍。帝知觀嗜殺，賜璽書戒之曰：「蠻民易叛難服，殺愈多愈不治。卿往鎮，務綏懷之，毋專殺戮。」會群蠻復叛，帝遣員外郎李宗輔賫敕招之。觀大陳兵示將發狀，而遣使與宗輔俱。桂林蠻復業者六千家，惟思恩蠻未附。而慶遠、柳、潯諸蠻方殺掠吏民，乃上章請討。

永樂元年與指揮葛森等擊斬理定諸縣山賊千一百八十有奇，擒其酋五十余人，斬以徇。還所掠男女於民，而撫輯其逃散者。明年遣都指揮朱輝諭降宜山、忻城諸山寨。荔波瑤震恐，乞為編戶。帝屬觀撫之，八十余洞皆歸附。明年，潯、桂、柳三府蠻作亂，已撫復叛，遣朱輝以偏師破之。蠻大懼。會朝廷遣郎中徐子良至，遂來降，歸所掠人畜器械。

四年大發兵討安南，詔觀畫方略，轉粟二十萬石餉軍。已，復命偕大理卿陳洽選土兵三萬會太平，仍令觀偵安南賊中動靜。尋從大兵發憑祥，抵坡壘關，以所部營關下，伐木治橋梁，給軍食。安南平，命措置交阯緣途諸堡，而柳、潯諸蠻乘觀出，復叛。

五年，觀旋師抵柳州。賊望風遁匿，觀請俟秋涼深入，且請濟師。帝使使發湖廣、廣東、貴州三都司兵，又敕新城侯張輔遣都督朱廣、方政以征交阯兵協討。十月，諸軍皆集，分道進剿。觀自以貴州、兩廣兵由柳州攻馬平、來賓、遷江、賓州、上林、羅城、融縣，皆破之。會兵象州，復進武宣、東鄉、桂林、貴平、永福。斬首萬余級，擒萬三千余人，群蠻復定。捷聞，帝嘉勞之。

九年拜征夷副將軍，仍佩故印，總兵鎮交阯。明年復命轉粟給張輔軍。輔再出師定交阯，觀皆主饋運，不為將，故功不著。

觀在廣西久，威震南中，蠻人惴惴奉命。繼之者，自山雲外，皆不能及。十二年九月卒，無子。宣德二年，保定伯梁銘奏求觀南京故宅。帝許之。既聞觀妻居其中，曰：「觀，功臣地，雖歿，豈可奪之？」遂不許。令有司以他宅賜銘。

山雲，徐人。父青，以百戶從成祖起兵，積功至都督僉事。雲貌魁梧，多智略。初襲金吾左衛指揮使。數從出塞，有功。時幼軍二十五所，隸府軍前衛，掌衛者不任事，更命雲及李玉等五人撫戢之。仁守立，擢行在中軍都督僉事。

宣德元年改北京行都督府，命偕都御史王彰自山海抵居庸，巡視關隘，以便宜行事。帝征樂安，召輔鄭王、襄王居守。

明年，柳、慶蠻韋朝烈等掠臨桂諸縣。時鎮遠侯顧興祖以不救邱溫被逮，公侯大臣舉雲。帝亦自知之。三年正月命佩征蠻將軍印，充總兵官往鎮。雲至，討朝烈，破之。賊保山巔，山峻險，掛木於藤，壘石其上。官軍至，輒斷藤下木石，無敢近者。雲夜半束火牛羊角，以金鼓隨其後，驅向賊。賊謂官軍至，亟斷藤。比明，木石且盡，眾噪而登，遂盡破之。南安、廣源諸蠻悉下。是夏，忻城蠻譚團作亂，雲討擒之。四年春，討平柳、潯諸蠻。其秋，雒容蠻出掠，遣指揮王綸破之。雲上綸功，並劾其殺良民罪，帝宥綸而心重雲。廣西自韓觀卒後，諸蠻漸橫。雲以廣西兵少，留貴州兵為用，先後討平潯、柳、平樂、桂林、宜山、思恩諸蠻。九年又以慶遠、郁林苗、瑤非大創不服，請濟師。詔發廣東兵千五百人益雲。雲分道剿捕，擒斬甚眾。復遣指揮田真攻大藤峽賊，破之。

雲在鎮，先後大戰十余，斬首萬二千二百六十，降賊酋三百七十，奪還男女二千五百八十，築城堡十三，鋪舍五百，陶磚鑿石，增高益厚。自是瑤、僮屏跡，居民安堵。論功，進都督同知，璽書褒勞。

雲謀勇深沈，而端潔不茍取，公賞罰，嚴號令，與士卒同甘苦。臨機應變，戰無不捷。廣西鎮帥初至，土官率饋獻為故事。帥受之，即為所持。雲始至，聞府吏鄭牢剛直，召問曰：「饋可受乎？」牢曰：「潔衣被體，一汙不可湔，將軍新潔衣也。」雲曰：「不受，彼且生疑，奈何？」牢曰：「黷貨，法當死。將軍不畏天子法，乃畏土夷乎？」雲曰：「善。」盡卻饋獻，嚴馭之。由是土官畏服，調發無敢後者。雲所至，詢問裏老，撫善良，察誣枉，土人皆愛之。

英宗即位，雲墜馬傷股。帝遣醫馳視。以病請代，優詔不許。進右都督。正統二年上言：「潯州與大藤峽諸山相錯，瑤寇出沒，占耕旁近田。左右兩江土官，所屬人多田少。其狼兵素勇，為賊所畏。若量撥田州土兵於近山屯種，分界耕守，斷賊出入。不過數年，賊必坐困。」報可。嗣後東南有急，輒調用狼兵，自此始也。明年冬，卒於鎮。贈懷遠伯，謚忠毅。長子俊，襲府軍前衛指揮使。廣西人思雲不置，立祠肖像祀焉。

初，韓觀鎮廣西，專殺戮。慶遠諸生來迓。觀曰：「此皆賊覘我也。」悉斬之。雲平恕，參佐有罪，輒上請，不妄殺人，人亦不敢犯。鄭牢嘗逮事觀。觀醉，輒殺人。牢輒留之，醒乃以白。牢為士大夫所重，然竟以隸終。

蕭授，華容人。由千戶從成祖起兵，至都指揮同知。永樂十六年擢右軍都督僉事，充總兵官，鎮湖廣、貴州。

宣德元年，鎮遠邛水蠻銀總作亂。指揮祝貴往撫，被殺。授遣都指揮張名破斬之。貴州宣慰所轄乖西、巴香諸峒寨，山箐深險，諸蠻錯居。攻剽他部，傷官軍，發民冢。而昆阻比諸寨亦恃險不輸賦。二年，授遣都指揮蘇保會宣慰宋斌攻破昆阻比寨，窮追，斬偽王以下數百人。乖西諸蠻皆震懾歸命。

水西蠻阿閉妨宜作亂，授結旁寨酋，以計誅之。而西堡蠻阿骨等與寨底、豐寧、清平、平越、普安諸苗復相聚為寇，四川筠連諸蠻應之。授且捕且撫。諸蠻先後聽命，承制赦之。以豐寧酋稔惡，械送京師，伏誅。七年諭降安隆酋岑俊。已，討辰州蠻，擒其酋八十，斬馘無算。移兵擊江華苗，討富川山賊，先後破擒之。

先是，貴州治古、答意二長官司苗數出掠。授築二十四堡，環其地，分兵以戍，賊不得逞。久之，其酋吳不爾覘官軍少，復掠清浪，殺官吏。授遣張名擊破之。賊走湖廣境，結生苗，勢復張。授乃發黔、楚、蜀軍分道捕討。進軍筸子坪，誅不爾，斬首五百九十余級，賊悉平。九年，都勻蠻為亂，引廣西賊入掠。授遣指揮陳原、顧勇分道邀擊，獲賊首韋萬良等，降下合江蔡郎等五十余寨。

英宗即位，命佩征蠻副將軍印，鎮守如故。念授年老，以都督僉事吳亮副之。正統元年，普定蠻阿遲等叛，僭稱王，四出攻掠。授遣顧勇等搗其巢，破之。而廣西蒙顧十六洞與湖廣逃民相聚蜂起，授督兵圍之。再戰，悉擒斬其酋，余黨就誅。捷聞，進右都督。上言：「靖州與廣西接壤，時苦苗患。永樂、宣德間，嘗儲糧數萬石，備軍興。比年儲糧少。有警，發人徒轉輸，賊輒先覺，以故不能得賊。乞於清浪、靖州二衛，各增儲五萬石，庶緩急可借。」報可。

四年，貴州計沙賊苗金蟲、苗總牌糾洪江生苗作亂，偽立「統千侯」、「統萬侯」號。授督兵抵計沙，分遣都指揮鄭通攻三羊洞，馬曄攻黃柏山，大破之。吳亮窮追至蒲頭、洪江，斬總牌，千戶尹勝誘斬金蟲，於是生苗盡降。授沈毅多計算，裨校皆盡其材，而馭軍嚴整。自鎮遠侯顧成歿，群蠻所在屯結。官軍討之，皆無功。授在鎮二十余年，規畫多本於成。久益明練，威信大行，寇起輒滅，前後諸帥莫及也。論功，進左都督。是年六月召還，以老致仕。尋起視事右府。十年卒。贈臨武伯，謚靖襄。

吳亮，來安人。永樂初，為旗手衛指揮僉事。宣德中，署湖廣都指揮僉事。尋以右副總兵與王瑜督漕運。

英宗初，討新淦賊有功，累進都督僉事，副授鎮湖廣、貴州。破普定蠻，進都督同知。平計沙苗，進右都督。方政歿於麓川，召亮還京，命為副總兵，將兵五萬往討。至雲南，賊益熾，坐金齒參將張榮敗不救，逮下獄。左遷都督僉事，仍佩征南副將軍印，鎮湖廣、貴州，討平四川都掌蠻。尋召還，視右府事。正統十一年卒。

亮姿貌魁梧，性寬簡，不喜殺戮，所至蠻人懷附。好讀書，至老，手不釋卷。

方瑛，都督政之子。正統初，以舍人從父征麓川。父戰死，瑛發憤，矢報父仇。初襲指揮使，已，論政死事功，遷都指揮同知。

六年從王驥征麓川。帥兵六千突賊壘。賊渠衣黃衣帳中。瑛直前，左右擊斬數百人，躪死者無算，遂平其地。進都指揮使。尋復從驥破貢章、沙壩、阿嶺諸蠻。進都督僉事，蒞後府事，充右參將，協守雲南。十三年復從驥征麓川。破鬼山大寨，留鎮雲南。

景泰元年，廷議以瑛有將略，命都督毛福壽代，還，進都督同知。甫抵京，而貴州群苗叛，道梗。驥請瑛還討。其年四月拜右副總兵，與保定伯梁缶、侍郎侯琎次第破走之。進右都督。復破賞改諸寨，擒偽苗王王阿同等。琎卒，都御史王來代督軍務，分道擊賊香爐山。瑛入自龍場，大破平之。

三年秋，來劾瑛違法事，置不問。來召還，命瑛鎮守貴州。其冬，討白石崖賊，俘斬二千五百人，招降四百六十寨。進左都督。五年，四川草塘苗黃龍、韋保作亂，自稱「平天大王」，剽播州西坪、黃灘。瑛與巡撫蔣琳會川兵進剿，賊魁皆就縛。因分兵克中潮山及三百灘、乖西、谷種、乖立諸寨，執偽王谷蟻丁等，斬首七千余。詔封南和伯。

瑛為將，嚴紀律，信賞罰，臨陣勇敢，善撫士。士皆樂為用，以故數有功。廷臣言宜委以禁旅，乃召還，同石亨督京營軍務。明年，琳奏瑛前守貴州，邊境寧，苗蠻畏服，乞遣還。帝不許。未幾，湖廣苗叛，拜瑛平蠻將軍，率京軍討之，而使御史張鵬偵其後。還奏，瑛所過秋毫不犯，帝大喜。

七年，賊渠蒙能攻平溪衛。都指揮鄭泰等擊卻之，能中火槍死，瑛遂進沅州。連破鬼板等一百六十余寨。與尚書石璞移兵天柱，率陳友等分擊天堂諸寨，復大破之。克寨二百七十，擒偽侯伯以下一百二人。時英宗已復位。捷聞，璞召還，瑛留鎮貴州、湖廣。瑛討蒙能余黨，克銅鼓藕洞一百九十五寨，覃洞、上隆諸苗各斬其渠納款。帝嘉瑛功，進侯。天順二年，東苗幹把豬等僭偽號，攻都勻諸衛。命瑛與巡撫白圭合川、湖、雲、貴軍討之，克六百余寨。邊方悉定。瑛前後克寨幾二千，俘斬四萬余。平苗之功，前此無與比者。尋卒於鎮，年四十五。帝震悼，賜謚忠襄。

瑛天姿英邁，曉古兵法。嘗上練兵法及陣圖，老將多稱之。為人廉，謙和不伐。所至鎮以安靜，民思之，久而不忘。

子毅，嗣伯爵，誘祖母誣從父瑞不孝，坐奪爵閑住。卒，子壽祥嗣。正德中，歷鎮貴州、湖廣。傳爵至明亡乃絕。

陳友，其先西域入，家全椒。正統初，官千戶，累遷都指揮僉事。頻年使瓦剌有勞，尋復進都指揮使。九年充寧夏遊擊將軍，與總兵官黃真擊兀良哈。多獲，進都督僉事。未幾，出塞招答哈卜等四百人來歸。

景帝即位，進都督同知，征湖廣、貴州苗。尋充左參將，守備靖州。景泰二年偕王來等擊賊香爐山，自萬潮山入，大破之。留鎮湖廣。論功，進右都督。四年春奏斬苗五百余級，五年又奏斬苗三百余。而都指揮戚安等八人戰死，兵部疑首功不實，指揮蔡升亦奏友欺妄。命總督石璞廉之，斬獲僅三四十人，陷將士千四百人，宜罪。詔令殺賊自效。天順元年隨瑛征天堂諸苗，大獲。命充左副總兵，仍鎮湖廣。已，又偕瑛破蒙能余黨。召封武平伯，予世券。孛來犯邊，充遊擊將軍，從安遠侯柳溥等往禦。率都指揮趙瑛等與戰，敵敗遁。再犯鎮番，復擊卻之，俘百六十人。尋佩將軍印，充總兵官，討寧夏寇。先是，寇大入甘、涼，溥及總兵衛穎等不能禦，惟友稍獲。至是巡撫芮釗列諸將失事狀，兵部請免友罪。詔並宥溥等。召還，進侯，卒。

傳子至孫綱，弘治中，請友贈謚。詔贈沔國公，謚武僖。綱傳子勛及熹。嘉靖中，吏部以友征苗功多冒濫，請停襲。帝不從。熹子大策復得嗣，至明亡乃絕。

李震，南陽人。父謙，都督僉事，震襲指揮使。正統九年從征兀良哈有功，進都指揮僉事。已，從王驥平麓川，進同知。

景帝即位，充貴州右參將。擊苗於偏橋，敗之。景泰二年從王來征韋同烈。破鎖兒、流源諸寨，俘斬千六百人，共克香爐山，獲同烈。進都指揮使，守靖州。尋坐罪征還。方瑛討苗，乞震隨軍，詔許立功贖。已，從瑛大破天堂諸苗，仍充左參將。瑛平銅鼓諸賊，震亦進武岡，克牛欄等五十四寨。斬獲多，進都督僉事。

天順中，復從瑛平貴東苗幹把豬。瑛卒，即以震充總兵官，代鎮貴州、湖廣。初，麻城人李添保以逋賦逃入苗中。偽稱唐太宗後，眾萬余，僭王，建元「武烈」，剽掠遠近。震進擊，大破之。添保遁入貴州鬼池諸苗中，復誘群苗出掠。震擒之，送京師。尋破西堡苗。

五年春剿城步瑤、僮，攻橫水、城溪、莫宜、中平諸寨，皆破之。長驅至廣西西延，會總兵官過興軍，克十八團諸瑤，前後俘斬數千人。其冬命震專鎮湖廣，以李安充總兵，守貴州。明年夏率師由錦田、江華抵雲川、桂嶺、橫江諸寨，破瑤，俘斬二千八百余人。七年冬，苗據赤溪湳洞長官司。震與安分道進，斬賊渠飛天侯等，破寨二百，遂復長官司。進都督同知。明年冬，廣西瑤侵湖南，夜入桂陽州大掠。震遣兵分道追擊，連敗之，俘斬千余人。

成化改元，守備靖州。都指揮同知莊榮奏貴州黎平諸府密邇湖廣五開諸衛，非大將總領不可，乃復命震兼鎮貴州。未幾，獲賊首苗蟲蝦。

荊、襄賊劉千斤、石和尚為亂，震進討。賊屢敗，乘勝追及於梅溪賊巢。官軍不利，都指揮以下死者三十八人，有詔切責。白圭等大軍至，震自南漳進兵合擊，大破之，賊遂平。論功，進右都督。

時武岡、沅靖、銅鼓、五開苗復蜂起，而貴州亦告警。震言貴州終難遙制，請專鎮湖廣。許之，乃還兵。由銅鼓、天柱分四道進，連破賊，直抵清水江。因苗為導，深入賊境。兩月間破巢八百，焚廬舍萬三千，斬獲三千三百。而廣西瑤劫桂陽者，亦擊斬三千八百有奇。當是時，震威名著西南，苗、僚聞風畏懾，呼為「金牌李」。七年，與項忠討平流賊李原，招撫流民九十萬人，荊、襄遂定。語具忠傳。

十一年，苗復犯武岡、靖州，湖湘大擾。震與巡撫劉敷等分五道進，破六百二十余寨，俘斬八千五百余人，獲賊孥萬計。論功封興寧伯。時武靖侯趙輔、寧晉伯劉聚皆以功封，論者多訾議之，獨震功最高，人無異言。

參將吳經者，與震有隙。弟千戶綬為汪直腹心，經屬綬譖之。會直方傾項忠，詞連震，遂逮下獄。奪爵，降左都督，南京閑住。未幾，直遣校尉緝事，言震陰結守備太監覃包，私通貨賂。帝怒，遣直赴南京數包等罪，責降包孝陵司香，勒震回京。直敗，震訴復爵，尋卒。

震在湖湘久，熟知苗情，善用兵。一時征苗功，方瑛後震為最。然貪功好進，事交結，竟以是敗。

王信，字君實，南鄭人。生半歲，父忠征北戰歿，母嶽氏苦節育之，後俱獲旌。正統中，信襲寬河衛千戶。

成化初，積功至都指揮僉事，守備荊、襄。劉千斤反，信以房縣險，進據之。民兵不滿千人，賊眾四千突至，圍其城。拒四十余日，選死士，出城五六里舉炮。賊疑援至，驚走，追敗之。已，白圭統大軍至，以信為右參將，分道抵後巖山，賊遂滅。論功，進都指揮同知。賊黨石龍復陷巫山，信與諸將共平之。而流民仍嘯荊、襄、南陽間。信以為憂，言於朝，即命信兼督南陽軍務。賊首李原等果亂，信復與項忠討平之。擢署都督僉事，鎮守臨清。

十三年以本官佩平蠻將軍印，移鎮湖廣。永順、保靖二宣慰世相仇殺，信諭以禍福，兵即解。靖州及武岡蠻久不戢，守臣議剿之。信親詣，犒以牛酒，責其無狀，眾稽顙服罪。

十七年疏言：「湖廣諸蠻雖腹心蠹，實無能為。久不靖者，由我將士利其竊發以邀功也。選精銳，慎堤防，其患自息。荊、襄流逋，本避徭役，濫誅恐傷天和。南畝之氓鹹無蓄積。收獲未竟，餱糧已空；機杼方停，布縷何在。乞選公正仁惠守令，加意撫綏。濫授冗員，無慮千百，無一矢勞，冒崇階之賞，乞察勘削奪。」部指揮劉斌、張全智勇，力薦於朝。且云：「英雄之士，處心剛正，安肯俯首求媚。若不加意延訪，則誌士沈淪，朝廷安得而用之。」

二十一年，巡撫馬馴等言，副總兵周賢、參將彭倫官皆都督僉事，而信反止署職，宜量進一秩以重其權。兵部言信無軍功。帝特擢為都督同知。頃之，改總督漕運。帥府舊有湖，擅為利，信開以泊漕艘。勢要壅水，一裁以法，漕務修舉。明年卒。

信沈毅簡重，好觀書，被服儒雅。歷大鎮，不營私產。嘗曰：「儉足以久，死後不累子孫，所遺多矣。」故人婚喪，傾資助之。子繼善、從善皆舉進士。

繼信總漕運者，寧津都勝、合肥郭鋐。勝襲職南京羽林左衛指揮僉事，鋐襲彭城衛指揮使。成化初，勝擢署都指揮僉事，而鋐亦以從征荔浦功，進都指揮僉事，中武舉，遷同知。勝備倭揚州，擊敗鹽徒為亂者。尹旻等舉勝將才，鋐亦為張懋所舉。乃命勝充參將，協同漕運，而鋐代之備倭。陜西大饑，勝奉詔輸米百萬石往振。信卒，遂遷署都指揮使，充總兵官代之，鋐代勝為參將。弘治中，勝以都督僉事帶俸南京前府。時鋐已鎮守廣西副總兵，破府江僮賊，遂以時望擢總漕運。

鋐沈毅有將略。而勝無汗馬勛，徒以居官廉靜，故頻有任使。歷任五十七年，所處皆膏腴地，而自奉簡淡，日食止豆腐，時因以為號。鋐累進都督同知，凡軍民利病多陳於朝。嘗浚通州河二十里，置壩，令淺船搬運，歲省白金數萬。當孝宗時，朝政整肅，文武大臣率得人，鋐筦漕十三年不易。正德初，始召佐後府，尋卒。

彭倫，初職為湖廣永定衛指揮使，累功至都指揮同知。

成化初，從趙輔平大藤峽賊。進都指揮使，守備貴州清浪諸處，討破茅坪、銅鼓叛苗。賊掠乾溪，倫討之。賊還所掠，與盟而退。倫以賊入時，道邛水諸寨，不即邀遏，乃下令，賊入境能生致者予重賞，縱者置諸法。由是諸司各約所屬，凡生苗軼入，即擒之，送帳下者累累。倫大會所部目、把縛俘囚，置高竿，集健卒亂射殺之，復割裂肢體，烹啖諸壯士。罪輕者截耳鼻使去，曰：「以此識，再犯不赦矣。」因令諸寨樹牌為界，群苗股栗不敢犯。

明年充右參將，仍鎮清浪。益盡心邊計，戎事畢舉。妖賊石全州潛入絞洞，煽動古州苗，洪江、甘篆諸苗鹹應之。倫遣兵截擒，並搜獲其妻子。諸苗將攻鎮遠，倫大敗之，斬首及墮崖死者無算。無何，邛水十四寨苗糾洪江生苗為逆。倫分五哨往，甫行，雨如註，倫曰：「賊不虞我，急趨之，可得誌也。」競進夾攻，縶其魁，俘斬余黨。賊盡平。

靖州苗亂，湖廣總兵官李震檄倫會討。軍至邛水江，諸熟苗驚，欲竄。倫與僉事李晃計曰「苗竄必助賊」，乃急撫定之。又緣道降天堂、小坪諸苗。既抵靖州，倫將右哨，出賊背布營。賊走據高山，倫軍仰攻之，賊敗走。遂渡江，搗其巢，大獲。乘勝攻白崖塘。崖高萬仞，下臨深淵，稱絕險。倫會左哨同進，得徑路。夜登，賊倉皇潰。追斬二千余級，俘獲如之，盡夷其寨。

初，臻剖、六洞苗侵熟苗田，不輸賦，又不供驛馬，有司莫敢問。倫遣人諭之，頓首請如制。錄功，進都督僉事。久之，御史鄧庠、員外郎費瑄勘事貴州，總兵官吳經等皆被劾，獨薦倫智謀老成。弘治初，經論罷，即以倫代。

倫用師，先計後戰，故多功。四年以老致仕。卒，予恤如制。

歐磐，滁人。襲世職指揮使。成化中，擢廣東都指揮僉事。屢剿蠻寇有功。用總督朱英薦，充廣西右參將，分守柳州、慶遠。與左參將馬義討融縣八寨瑤，克之。師旋。余賊復出掠，被劾。帝絀磐等功，但恤死事家。瑤賊方公強亂，兵部劾總鎮中官顧恒，並及磐，當謫戍。督撫奏：「磐所守乃瑤、僮出沒地。磐募死士，夜入賊巢，斬其渠胡公返，威震群蠻。論功，可贖罪。」帝乃宥之，還故任。二十三年，郁林陸川賊黃公定、胡公明等亂。磐偕按察使陶魯等分五道攻破之。進都指揮同知。

弘治初，謝病解職。總督秦纮言磐多歷戰陣，有才有守，乞起用。詔還任。八年，府江永安諸僮亂。總督閔珪調兵六萬，分四哨往討。磐自象州、修仁直搗陸峒，所向摧破。已，偕諸軍連破山寨百八十，斬首六千有奇。進都指揮使，遷廣西副總兵。思恩土官岑浚築石城於丹良莊，截江括商利。帥府令毀之，不聽。磐自田州還，督兵將毀城。浚率眾拒，擊敗之，卒夷其城。都御史鄧廷瓚等以磐功多，言於朝，進都督僉事。十五年命佩平蠻將軍印，鎮守湖廣。

磐為將廉，能得士。久鎮南邦，蠻人畏服。十八年請老，又二年卒。祭葬如制。

張祐，字天祐，廣州人。幼好學能文。弘治中襲世職為廣州右衛指揮使。年十九，從總督潘蕃征南海寇禢元祖，先登有功。

正德二年擢署都指揮僉事，守備德慶、瀧水。瑤、僮負險者聞其威信，稍稍遁去。總督林廷選引為中軍，事無大小咨焉。守備惠、潮，搗盜魁劉文安、李通寶穴，平之。遷廣西右參將，分守柳、慶。總督陳金討府江賊，命祐進沈沙口，大破之。增俸一等，擢副總兵，鎮守廣西。尋進署都督僉事。

古田諸瑤、僮亂。祐言：「先年征討，率倚兩江土兵，賞不酬勞。今調多失期，乞定議優賚。」從之。督都指揮沈希儀等討臨桂、灌陽諸瑤，斬首五百余級，璽書獎勞。又連破古田賊，俘斬四千七百，進署都督同知。已，復討平洛容、肇慶、平樂諸蠻。增俸一等，蔭子，世百戶。

嘉靖改元，母喪，哀毀骨立。尋以疾乞休，還衛。

初，上思州土目黃镠作亂，祐購其黨黃廷寶縛獻之。總督張嵿惡祐不白己，至劾祐懷奸避難，逮系德慶獄。數上書訟冤，釋令閑住。盧蘇、王受亂田州。總督姚鏌召至軍中，待以賓禮，多所裨贊。後王守仁代鏌，詢撫剿之宜，祐曰：「以夷治夷，可不煩兵而下。」守仁納之，蘇、受果效順。因命祐部分其眾。事寧，守仁言：「思、田初定，宜設一副總兵鎮之，請即以命祐。」報可。破封川賊盤古子，又剿廣東會寧劇賊丘區長等，斬首一千二百，勒銘大隆山。

十一年，楊春賊趙林花陷高州，總督陶諧檄祐討。深入，多所斬獲。忽中危疾卒，軍中為哀慟。

祐身長八尺，智識絕人。馭軍有節制，與下同甘苦，不營私產。性好書，每載以自隨，軍暇即延儒生講論。嘗過烏蠻灘，謁馬伏波祠，太息曰：「歿不俎豆其間，非夫也。」題詩而去。後田州人立祠橫山祀之。

贊曰：苗蠻阻險自固，易動難服，自其性然。而草禽狝，濫殺邀功，貪貨賄，興事端，控馭乖方，綏懷無策，則鎮將之過也。韓觀諸人，雖功最焯著，而皆以威信震懾蠻荒。若山雲、王信、張祐之廉儉有守，士君子何以過？故尤足尚雲。


Chinese text: This work was published before January 1, 1923, and is in the
public domain worldwide because the author died at least 100 years ago.
