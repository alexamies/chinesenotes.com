史昭〈（劉昭李達）〉巫凱〈（曹義施聚）〉許貴〈（子寧）〉周賢〈（子玉）〉歐信王璽魯鑒〈（子麟孫經）〉劉寧〈（周璽莊鑒）〉彭清姜漢〈（子奭孫應熊）〉安國杭雄

史昭，合肥人。永樂初，積功至都指揮僉事。八年充總兵官，鎮涼州。土軍老的罕先與千戶虎保作亂，虎保敗，老的罕就撫。昭上書言其必叛狀。未至，而老的罕果叛。昭與都指揮滿都等擊平之。移鎮西寧。

仁宗立，進都督僉事。上言西寧風俗鄙悍，請設學校如中土。報可。宣德初，昭以衛軍守禦，不暇屯種，其家屬願力田者七百七十余人，請俾耕藝，收其賦以足軍食。從之。五年，曲先衛都指揮使散即思邀劫西域使臣，昭率參將趙安偕中官王安、王瑾討之。長驅至曲先，散即思望風遁，擒其黨答答不花等，獲男女三百四十人，馬駝牛羊三十余萬，威震塞外。捷聞，璽書慰勞，賞賚加等。

七年春，以征西將軍鎮寧夏。孛的達裏麻犯邊，遣兵擊之。至闊臺察罕，俘獲甚眾。進都督同知。

正統初，昭以寧夏孤懸河外，東抵綏德二千里，曠遠難守，請於花馬池築哨馬營，增設烽堠，直接哈剌兀速之境。邊備大固。尋進右都督。時阿臺、朵兒只伯數寇邊。詔昭與甘肅守將蔣貴、趙安進剿。並無功，被昭切責，貶都督僉事。三年復右都督，八年以老召還。明年卒。

昭居寧夏十二年，老成持重，兵政修舉，亦會敵勢衰弱，邊境得無事。兵部尚書王驥、寧夏參將王榮嘗舉其過。朝議，以昭守邊久，習兵事，不易也。而與昭並為邊將最久、有勛績可稱者，都督同知劉昭鎮西寧二十年；都指揮李達鎮洮州至四十年。並為蕃漢所畏服。

劉昭，全椒人。永樂五年以都指揮同知使朵甘、烏思藏，建驛站。還至靈藏，番賊邀劫，昭敗之。進都指揮使，鎮河州。宣德二年，副陳懷討平松潘寇。累進都督同知，移西寧。復鎮河州，兼轄西寧。罕東酋劄兒加邀殺中官使西域者，奪璽書金幣去。命昭副甘肅總兵官劉廣討之。劄兒加請還所掠書幣，貢馬贖罪。帝以窮寇不足深治，命昭等還。

李達，定遠人。累官都督僉事。正統中，致仕。

巫凱，句容人。由廬州衛百戶積功至都指揮同知。永樂六年以從英國公張輔平交阯功，遷遼東都指揮使。十一年召帥所部會北京。明年從征沙漠，命先還。凱言諸衛兵宜以三之二守禦，而以其一屯糧，開原市馬悉給本衛乘操。從之。

宣宗立，以都督僉事佩征虜前將軍印，代朱榮鎮遼東。時中國人自塞外脫歸者，令悉送京師，俟親屬赴領。凱言遠道往來，恐致失所，阻遠人慕歸心。乃更令有馬及少壯者送京師，余得自便。敵掠西山，凱擊敗之，盡得所掠者，降敕褒勉。

帝嘗遣使造舟松花江招諸部。地遠，軍民轉輸大困，多逃亡。會有警，凱力請罷其役，而逃軍入海西諸部者已五百余人。既而造舟役復興，中官阮堯民、都指揮劉清等董之。多不法，致激變。凱劾堯民等，下之吏。

英宗登極，進都督同知，上言邊情八事。請厚恤死事者家，益官吏折俸鈔，歲給軍士冬衣布棉，軍中口糧芻粟如舊制，且召商實邊。俱允行。未幾，為兵部尚書王驥所劾。朝廷知凱賢，令凱自陳。並諭廷臣，文武官有罪得實始奏，誣者罪不貸。凱由是得行其誌。正統三年十二月有疾，命醫馳視，未至而卒。

凱性剛毅，饒智略，馭眾嚴而有恩。在遼東三十余年，威惠並行，邊務修飭。前後守東陲者，曹義外皆莫及。

義，字敬方，儀真人。以燕山左衛指揮僉事累功至都督僉事，副凱守遼東。凱卒，代為總兵官。凱，名將，義承其後，廉介有守，遼人安之。兀良哈犯廣寧前屯，詔切責，命王翺往飭軍務，劾義死罪。頃之，義獲犯邊孛臺等，詔戮於市。自是義數與兀良哈戰。正統九年，會朱勇軍夾擊。斬獲多，進都督同知，累官左都督。義在邊二十年，無赫赫功，然能謹守邊陲。其麾下施聚、焦禮等皆至大將。英宗復辟，特封義豐潤伯，聚亦封懷柔伯。居四年，義卒，贈侯，謚莊武。繼室李氏殉，詔旌之。

施聚，其先沙漠人，居順天通州。父忠為金吾右衛指揮使，從北征，陣歿，聚嗣職。宣德中，備禦遼東，累擢都指揮同知。以義薦，進都指揮使。義與兀良哈戰，聚皆從。也先逼京師，景帝詔聚與焦禮俱入衛。聚慟哭，即日引兵西。部下進牛酒，聚揮之曰：「天子安在？吾屬何心饗此！」比至，寇已退，乃還。聚以勇敢稱，官至左都督。值英宗推恩，得封伯。後義二年卒，贈侯，謚威靖。義三傳至棟，聚四傳至瑾，吏部皆言不當復襲，世宗特許之。傳爵至明亡。

許貴，字用和，江都人，永新伯成子也。襲職為羽林左衛指揮使。安鄉伯張安舉貴將才，試騎射及策皆最，擢署都指揮同知。尋以武進伯朱冕薦擢山西行都司，督操大同諸衛士馬。

正統末，守備大同西路。也先入寇，從石亨戰陽和後口，敗績，貴力戰得還。英宗北狩，邊城悉殘破，大同當敵沖，人心尤恟懼。貴以忠義激戰士。敵來，擊敗之。進都指揮使。

景泰元年春，充右參將。敵寇威遠，追敗之浦州營，奪還所掠人畜。敵萬騎逼城下，禦卻之。再遷都督同知。大同乏馬，命求民間，得八百余匹。所司不給直，貴為請，乃予之。嘗募死士入賊壘，劫馬百余，悉畀戰士，士皆樂為用。分守中官韋力轉淫虐，眾莫敢言，貴劾奏之。三年，疾還京。英宗復辟，命理左府事，尋調南京。

松潘地雜番苗，密邇董卜韓胡，舊設參將一人。天順五年，守臣告警，廷議設副總兵，以貴鎮守。未抵鎮而山都掌蠻叛，詔便道先翦之。貴分兩哨直抵其巢，連破四十余寨。斬首千一百級，生擒八百余人，余賊遠遁。貴亦感嵐氣，未至松潘卒。帝為輟朝一日，賜賻及祭葬如制。

子寧，字誌道。正統末，自以舍人從軍有功，為錦衣千戶。貴歿，嗣指揮使。用薦擢署都指揮僉事，守禦柴溝堡。

成化初，充大同遊擊將軍。寇入犯，與同官秦傑等禦之小龍州澗，擒其右丞把禿等十一人。改督宣府操練，移延綏。地逼河套，寇數入掠孤山堡。寧提孤軍奮擊之，三戰皆捷，寇渡河走。明年復以三千騎入沙河墩，與總兵官房能禦之。寇退，復掠康家岔。寧出塞百五十里，追與戰，獲馬牛羊千余而還。

時能守延綏，無將略，巡撫王銳請濟師。詔大同巡撫王越帥眾赴，越遣寧出西路。破敵黎家澗，進都指揮同知。復遣寧與都指揮陳輝追寇，獲馬騾六百。朝廷以阿羅出復入河套，頻擾邊，命越與朱永禦，而以寧才，擢都督僉事，佩靖虜副將軍印，代能充總兵官。寧起世胄，不十年至大將，同列推讓不及，父友多隸部下，亦不以為驟。逾月，寇大入，永遣寧及遊擊孫鉞禦之。至波羅堡，相持三日夜，寇乃解去。亡失多，寧以力戰得出，卒被賞。至冬，賊入安邊，寧追擊有功。

七年又與諸將孫鉞、祝雄等敗寇於滉忽都河，璽書褒獎。迤北開元王把哈孛羅屢欲降，內懼朝廷見罪，外畏河羅出仇之，徬徨不決。寧請撫慰以固其心，卒降之。明年，參將錢亮敗績於師婆澗。士卒死者十三四，寧與越等俱被劾。帝不罪。時滿都魯等屢犯延綏，寧帥鎮兵力戰。寇不得誌，乃出西路，直犯環慶、固原。寧將輕騎夜襲之鴨子湖，奪馬畜而還。又明年，寇入榆林澗，與巡撫余子俊敗之。滿都魯等大入西路，留其家紅鹽池。越乘間與寧及宣府將周玉襲破其巢。進署都督同知。與子俊築邊墻，增營堡，寇患少衰。

十八年，寇分數道入，寧蹙之邊墻，獲級百二十。予實授。時越方鎮大同，命寧與易鎮。至則與鎮守太監汪直不協。巡撫郭鏜以聞，調直南京。小王子大入。寧知敵勢盛，欲持重俟隙，乃斂兵守，而別遣將劉寧、董升與周璽相犄角。寇大掠，焚代王別堡。王趣戰，使眾哭於轅門。寧憤，與鏜等營城外。寇以十余人為誘，太監蔡新部騎馳擊。寧將士爭赴之，遇伏大敗，死者千余人。寧奔夏米莊，鏜、新馳入城。會璽等來援，寇乃退。寧還，陣亡家婦子號呼詬詈，擲以瓦礫，寧大喪氣。已而寇復入，劉寧、宋澄、莊鑒等禦之。十戰，少利，寇退。寧等掩其敗，更以捷聞。巡按程春震發之，與鏜、新俱下獄。鏜降六官，新以初任降三官，寧降指揮同知閑住。

弘治中，用薦署都指揮使，分領操練。十一年十二月卒。贈都督僉事。

寧束發從軍，大小百十余戰，身被二十七創。性沈毅，守官廉，待士有恩，不屑幹進。劉寧、神英、李杲皆出麾下。子泰，自有傳。

周賢，滁人，襲宣府前衛千戶。景泰初，累功至都指揮僉事，守備西貓兒峪，助副總兵孫安守石八城。尋充右參將，代安鎮守。兀良哈入寇，總兵官過興令宣府副將楊信及賢合擊。賢不俟信，徑擊敗之。信被劾，都御史李秉言信緩師，賢亦棄約。帝兩宥之。

天順初，總兵官楊能奏賢擢都督僉事。寇駐塞下，能檄賢與大軍會，失期，征下獄。以故官赴寧夏，隸定遠伯石彪。寇二萬騎入安邊營。彪率賢等擊之，連戰皆捷，追至野馬澗、半坡墩，寇大敗。而賢追不已，中流矢卒。詔贈都督同知。賢初下吏，自以不復用，及得釋，感激誓死報，竟如其誌。

子玉，字廷璧，當嗣指揮使。以父死事，超二官為萬全都司都指揮同知，督理屯田。進都指揮使，充宣府遊擊將軍。

成化九年，會昌侯孫繼宗等奉詔舉將才，玉為首。詔率所部援延綏，從王越襲紅鹽池。進署都督僉事，還守宣府。寇入馬營、赤城，擊敗之。兵部言宣府諸大帥無功，玉所部三千人能追敵出境，請加一秩酬其勞，乃予實授。尋充宣府副總兵。

十三年佩征朔將軍印，鎮宣府。破敵紅崖，追奔至水磨灣。進署都督同知。十七年五月，寇復入犯，參將吳儼、少監崖榮追出塞，至赤把都，為所遮，兵分為三，皆被圍。儼、榮走據北山，因甚。守備張澄率兵進，力戰，解二圍。抵北山下，儼、榮已夜遁。澄拔其眾而還，死者過半。澄所部七百人，亦多戰死。詔錄澄功，治儼等罪。玉先以葛谷堡、赤城頻受掠，凡三被論，至是復以節制不嚴見劾。帝皆置不問。

十九年，小王子犯大同。敗總兵官許寧。入順聖川大掠，以六千騎寇宣府。玉將二千人前行，巡撫秦纮兵繼進，至白腰山擊敗之。指揮曹洪邀擊至西陽河，都指揮孫成亦敗寇七馬房。時寇乘勝，氣甚銳，竟為玉等所挫，一時稱其功。未幾，寇復入，玉伏兵敗之。朱永至大同，復會玉軍擊敗之鵓鴿峪。進署右都督。

余子俊築邊墻，玉不為力，且與纮不相能。子俊惡之，奏與寧夏神英易鎮。久之，復移鎮甘肅。孝宗嗣位，實授右都督。

玉督邊墻工峻急，部卒張伏興等以瓦石投之。兵部言，悍卒漸不可長，遂戮伏興，戍其黨。

土魯番貢獅子，願獻還哈密成及金印，贖所留使者。玉為之奏，帝命與巡撫王繼經畫。既果來歸，玉等皆受賚。七年，病歸，尋卒。謚武僖。

玉初為偏裨，及鎮宣府，甚有名。後蒞甘肅，部下屢失事，又侵屯田。死後事發，子襲職，降二等。

歐信，嗣世職金吾右衛指揮使。景泰三年以廣東破賊功，擢都指揮同知。已，命守備白羊口，遷大寧都指揮使。

天順初，以都督僉事充參將，守備廣東雷、廉諸府。巡撫葉盛薦其廉勇。進都督同知，代副總兵翁信。兩廣瑤僮陷開建，殺官吏，帝趣進兵。信破賊化州之馬裏村，再破之石城，擊斬海南衛反者邵瑄。

時所在盜群起，將吏不能定。廣西參將範信守潯、梧，瑤盡在境內，陰納瑤賂，縱使越境流劫，約毋犯己。於是雷、廉、高、肇悉被寇。帝命廣西總兵官陳涇及信合剿。時有斬馘，而賊勢不衰，朝廷猶倚範信。會涇以罪征，乃擢範信都督僉事充副總兵，鎮廣東，而命信佩征蠻將軍印，代涇鎮廣西。

成化元年，賊掠英德諸縣，信討斬五百余人，奪還人口。韓雍督師，令信等分五哨，攻破大藤峽。已而余賊復入潯州，信被劾獲宥，召還，理前府事。

七年春，充總兵官，鎮守遼東，累敗福余三衛。言者謂信已老，請召還。巡撫彭誼奏：「官軍耆老五千余人，皆言信忠謹有謀勇，累立戰功，威鎮邊陲。年六旬，騎射勝壯士，不宜召回。」乃留鎮如故。久之，陳鉞代誼。鉞貪功，信不能違，十四年為巡按王崇之所劾。其冬，乃召歸。尋遣中官汪直等往按，直右鉞，歸罪信等。下獄，鐫一官閑住，飲恨而卒。

範信既徙廣東，賊勢愈盛，劫掠不止，乃語人曰：「今賊仍犯廣東，亦我遣之耶。」而是時都督顏彪佩征夷將軍印，討賊久無功，濫殺良民報捷。嶺南人鹹疾之。

王璽，太原左衛指揮同知也。成化初，擢署都指揮僉事，守禦黃河七墅。巡撫李侃薦於朝。阿魯出寇延綏，命充遊擊將軍赴援，戰孤山堡，敗之。寇再入，戰漫天嶺、劉宗塢及漫塔、水磨川，皆有功。進都指揮同知，充副總兵，鎮守寧夏。九年以將才與周玉同薦。十二年擢署都督僉事，充總兵官，鎮守甘肅。

黃河以西，自莊浪抵肅州南山，其外番人阿吉等二十九族所居也。洪武間，立石畫界，約樵牧毋越疆，歲久湮廢，諸番往往闌入，而中國無賴人又潛與交通為邊患。璽請「復畫疆域，召集諸番，諭以界石廢，恐官軍欺淩諸部，今復立之，聽界外駐牧，互市則入關。如此，番人必聽命，可潛消他日憂。」帝稱善，從之。

十七年進署都督同知。時璽以都督僉事為總兵官，而魯鑒以署都督同知為參將，璽恐難於節制，乞解兵柄，故有是命。

初，哈密為土魯番所擾，使其將牙蘭守之。都督罕慎寄居苦峪口，近赤斤、罕東，數相攻，罕慎勢窮無援。朝議敕璽築城苦峪，別立哈密衛以居之。璽遣諜者間牙蘭。牙蘭不聽，得其所羈掠九十余人以歸，具悉虛實。十七年召集赤斤、罕東將士，犒以牛酒，令助罕慎。罕慎合二衛兵，夜襲哈密及剌木等八城，遂復其地，仍令罕慎居之。事聞，獎勞，賚金幣。已，罕東入寇，璽禦卻之，請興師以討。帝念其常助罕慎，第遣使責諭。明年，北寇殺哨卒，璽率參將李俊及赤斤兵擊之於狼心山、黑河西，多所斬獲。

二十年移鎮大同。璽有復哈密功，官不進，陳於朝，乃實授都督同知。

璽習韜略，諳文事，勇而有謀。廷臣多稱之。在邊二十余年，為番人所憚。弘治元年卒。賜祭葬，贈恤有加。

魯鑒，其先西大通人。祖阿失都鞏卜失加，明初率部落歸附，太祖授為百夫長，俾統所部居莊浪。傳子失加，累官莊浪衛指揮同知。正統末，鑒嗣父職。久之，擢署都指揮僉事。

成化四年，固原滿四反，鑒以土兵千人從征。諸軍圍石城，日挑戰，鑒出則先驅，入則殿後，最為賊所憚。賊平，進署都督同知。尋充左參將，分守莊浪。命其子麟為百戶，統治土軍。十七年坐寇入境，戴罪立功。尋充左副總兵，協守甘肅。寇犯永昌。被劾。鑒疏辨，第停其俸兩月。俄命充總兵官，鎮守延綏。自陳往功，予實授。

孝宗立，得疾，致仕。弘治初，命麟襲指揮使，加都指揮僉事。已，進同知，充甘肅遊擊將軍。

魯氏世守西陲，有捍禦功，至鑒官益顯，其世業益大，而所部土軍生齒又日盛。麟既移甘肅，帝以土軍非鑒不能治，特起治之，且命有司建坊旌其世績。鑒乃條上邊務四事，多議行。鑒有材勇，遇敵輒冒矢石，數被傷不為沮，故能積功至大將。十五年以舊創疾發，卒。贈右都督，賜恤如制。

時麟已由甘肅參將擢左副總兵，豪健如其父，而恭順不如。先為遊擊時，寇入永昌，失律，委罪副將陶禎。下御史按，當戍邊，但貶一秩，遊擊如故。暨為副將，調韋州禦寇。寇大入不能擊，遣都指揮楊琳邀之孔壩溝。琳大敗，不救，連被劾。麟自訴，止停俸二月。時已授麟子經官，令約束土軍。而麟奏經幼，土人不受要束，乞歸治之。不俟報，徑歸。帝用劉大夏言，從其請。武宗立，甘肅巡撫畢亨薦經及麟謀勇，令率所部協戰守。正德二年，經既襲指揮使，自陳嘗隨父有功，乃以為都指揮僉事。未幾，麟卒，贈都督僉事。賜祭葬。故事，都指揮無恤典，以經乞，破例予之。

經積戰功，再遷都指揮使充左參將，分守莊浪。復自陳功閥，兵部執不可。帝特命為署都督僉事。世宗立，乞休。巡撫許鳳翔言經力戰被創，疾行愈，且世將敢戰，知名異域，今邊患棘，不宜聽其去。帝乃諭留，且勞以銀幣。尋充副總兵分守如故。嘉靖六年冬，以都督同知充總兵官，鎮守延綏。大學士楊一清言：「經守莊浪二十余載，屢立戰功，其部下土軍非他人所能及。雖其子瞻已為指揮僉事，奉命統轄，然年尚少。今陜西總兵官張鳳乃延綏世將，若調鳳延綏，而改經陜西，自可彈壓莊浪，無西顧患。」帝立從之。居二年，竟以疾致仕。

久之，命瞻以本官守備山丹。經奏言：「自臣高祖後，世守茲土。今臣家居，瞻又移他鎮，土軍皇皇，不欲別附，若因此生他患，是隳先業而負世恩也，乞令守故業。」可。

二十二年，宣、大有警，詔經簡壯士五千赴援。至而邊患已息，乃遣還。以經力疾趨召，厚賚之。明年瞻卒。經以次子及孫皆幼，請得自轄土軍。詔許之。

經驍勇，奉職寡過，繼祖父為大帥，保功名，稱良將。三十五年卒。賜恤如制。

劉寧，字世安，其先山陽人。襲世職，為永寧衛指揮使。勇敢善戰。自以冗散無所見，會延綏用兵，疏請效死。尚書白圭許之。屢以功遷都指揮使，充宣府遊擊將軍。

周璽，字廷玉，遷安人。嗣職為開平衛指揮使。負氣習兵書，善騎射。以征北功，擢署都指揮僉事充右參將，分守陽和，敕部兵三千訓肄聽調。成化十六年，從王越征威寧海子，累進都指揮使。

時邊寇無虛歲。十八年分道入掠，璽與遊擊董昇戰黑石崖，寧戰塔兒山，皆有功。璽進署都督僉事，遷大同副總兵。寧進都督僉事，改左參將，分守陽和。

十九年秋，亦思馬因大入。大同總兵官許寧分遣璽守懷仁，寧與董昇營西山，自將中軍，擊之夏米莊，敗績。寧、昇被圍數重，幾陷。亟發巨炮擊之，敵多死，圍乃解。璽聞中軍失利，亟還兵援。夜遇敵，乘勝前，銳甚。璽厲將士曰：「今日有進無退！」大呼陷陣，敵少卻。久之，短兵接。臂中流矢，拔鏃戰益急，與子鵬及麾下壯士擊殺數十人。會寧兵至，中軍潰卒亦稍集，敵乃退，許寧等亦還。無何復入掠。寧將兵三千，遇之聚落站西，連戰敗之。復敗之白登、柳林，又追敗之小鵓鴿谷。而大同西路參將莊鑒亦邀其歸路，戰於牛心山，敵遂遁。時諸將多失利，許寧以下獲罪，而璽以功予實授，寧超遷都督同知，莊鑒以所部無失亡，亦賚銀幣。

鑒，遼東人。天順中，襲定遼右衛指揮使。驍猛有膽決。遇賊輒奮，數有功，累官都督僉事，掌左府。弘治十一年佩鎮朔將軍印，鎮宣府。以才與大同總兵官張俊易鎮。兵部侍郎熊繡奏其經畫功，進都督同知。

璽尋以右副總兵分守代州，兼督偏頭諸關，而改寧左副總兵，協守大同。二人並著功北邊，稱名將。璽以偏頭去太原遠，請改分守為鎮守，又以鎮守不當聽節制，乞易總兵銜。憲宗皆曲從之。弘治初，移鎮陜西，討平扶風諸縣附籍回回。三年佩征西將軍印，鎮守寧夏，甫一歲卒。且死，召諸子曰：「吾佩印分閫，分已足，獨未嘗大破敵，抱恨入地矣。」連呼「殺賊」而瞑。子鵬，累官錦衣衛指揮僉事。

璽歿後三年，而寧佩平羌將軍印，鎮甘肅。其冬，寇犯涼州，寧與戰抹山墩，擒斬五十余，相持至暮，收輜重南行。寇復來襲，擒其長一人。明日，參將顏玉來援，副將陶禎兵亦至，寇乃遁。俘其稚弱，獲馬駝牛羊二千，進右都督。明年，與巡撫許進襲破土魯番於哈密，進左都督，增俸百石，以疾還京。十三年，大同告警，命寧為副總兵，從平江伯陳銳禦之。銳無將略，與寧不協，止毋戰，寇遂得誌去，坐停半俸閑住。尋以參將贊畫朱暉軍務，亦無功。寧自陳哈密功，乞封伯，詔還全俸。

寧有膽智，為大同副將時，入貢者數萬人懷異志。寧率二十騎直抵其營，眾駭愕。有部長勒馬引弓出。寧前下馬，與諸部長坐，舉策指畫，宣天子威德。一人語不遜，寧摑其面，奮臂起，其長叱之退。寧復坐與語，呼酒歡飲，皆感悟，卒如約。嘗仿古番上法，以五十八人為隊，隊伍重為陣，建五色幟。又各建五巨幟於中軍，中幟起，五陣各視其色應之，循環無端，每戰用是取勝。晚再赴大同，已老病，帥又怯懦，故無成功，然孝宗朝良將稱寧。十七年卒，贈廣昌伯。

彭清，字源潔，榆林人。初襲綏德衛指揮使，以功擢都指揮僉事。弘治初，充右參將，分守肅州。寇入犯，率兵躡之，獲馬駝器仗及所掠人畜而還。尋與巡撫王繼恢復哈密有功。

清雖位偏校，而好謀有勇略，名聞中朝，尤為尚書馬文升所器。嘗引疾乞休，文升力言於朝，慰留之。八年，甘肅有警，以文升薦，擢左副總兵，仍守甘肅。未幾，巡撫許進乞移清涼州。而是時哈密復為土魯番所據，文升方密圖恢復，倚清成功，言「肅州多故，而清名著西域，不可易」，乃寢。

文升既得楊翥策，銳欲搗哈密襲牙蘭，乃發罕東、赤斤暨哈密兵，令清統之為前鋒，從許進潛往。行半月，抵其城下，攻克之。牙蘭已先遁，乃撫安哈密遺種，全師而還。是役也，文升授方略，擬從間道往，而進仍由故道，牙蘭遂逸去，斬獲無幾。然番人素輕中國，謂不能涉其地，至是始知畏。清功居多，稍遷都指揮使。

十年，總兵官劉寧罷，擢清都督僉事代之。其冬，土魯番歸哈密忠順王陜巴，且乞通貢，西域復定。屢辭疾，請解兵柄，不允。十五年卒。

清禦士有恩，久鎮西陲，威名甚著，番夷憚之。性廉潔，在鎮遭母及妻妹四喪，貧不能歸葬。卒之日，將士及庶民婦豎皆流涕。遺命其子不得受賻贈，故其喪亦不能歸。帝聞之，命撫臣發帑錢，資送歸裏，賜祭葬如制。

姜漢，榆林衛人。弘治中，嗣世職，為本衛指揮使。御史胡希顏薦其材勇，進都指揮僉事，充延綏遊擊將軍。十八年春，寇犯寧夏興武營。漢帥所部馳援，遇於中沙墩，擊敗之。賜敕獎勞。武宗嗣位，寇大舉犯宣、大，漢偕副總兵曹雄、參將王戟分道援，有功。尋代雄為副總兵，協守延綏。正德三年移守涼州。明年冬，擢署都督僉事，充總兵官，鎮寧夏。

漢馭軍嚴整，得將士心。甫數月而安化王寘鐇謀逆，置酒召漢及巡撫安惟學等宴。酒半，其黨何錦等率眾入，即座上執漢。漢奮起，怒罵不屈，遂殺之。子奭逃免。賊平，訟於朝。詔賜祭葬。有司為立祠，春秋祭之。嘉靖時，復從巡撫張珩請，賜額「憫忠」。

奭當嗣職，帝以漢死事，特進一官，為都指揮僉事。十一年，回賊魏景陽作亂，華陰諸縣悉被害，巡撫蕭翀檄奭討之，獲景陽。進署都指揮同知，充右參將守肅州。嘉靖二年，擢右副總兵，分守涼州，進署都督僉事，充總兵官，鎮甘肅。

回賊犯甘州，奭與戰張欽堡，敗走之。未幾，西海賊八千騎犯涼州。奭率遊擊周倫等襲擊於苦水墩，大敗之，斬首百余級，殲其長，還所掠人口千二百、畜產二千。都指揮張錦亦戰死。錄功，進署都督同知。吉囊他部寇莊浪，奭與遇分水嶺，再勝之。遂至平嶺。敵騎大集，奭伏兵誘之，復斬其長一人，獲首功七十，予實授。十六年春，寇大入甘州，不能禦，貶二秩戴罪。尋以永昌破敵功，復署都督僉事。其冬，坐前罪罷。久之，以薦擢副總兵，協守大同，為總督翁萬達劾罷，卒。

子應熊，嗣指揮使，擢宣府西路參將。二十七年春，俺答寇大同，總兵官周尚文戰曹家莊，應熊從萬達自懷來鼓噪揚塵而西。寇不測眾寡，遂遁。累進都督僉事，充總兵官，鎮守寧夏。三十二年，套寇數萬騎屯賀蘭山，遣精騎掠紅井。應熊戒將士固守以綴敵，而潛師攻敵營，斬首百四十級，進都督同知。越二年，套寇數萬踏冰西渡，由寧夏山後直抵莊涼。應熊等掩擊，獲首功百余，進右都督。御史崔揀劾其縱寇，褫職逮問，充為事官，赴塞上立功。四十年秋，寇六萬余騎犯居庸岔道口，應熊被圍於南溝，中五槍墮馬，參將胡鎮殺數人奪之歸。其冬，復為右都督，充總兵官，鎮守大同。以招徠塞外人口，增俸一級。

四十二年，寇大舉犯畿輔，詔應熊等入援，諸鎮兵盡集，見敵勢盛，不敢擊。給事中李瑜遂劾應熊及宣大總督江東、保定總兵官祝福坐視胡鎮被圍，一卒不發。帝怒，降敕嚴責。會寇將遁，應熊禦之密雲，頗有斬獲。寇退，帝令江東第諸將功，以應熊為首，詔增其祖職二級。已，錄防秋勞，進左都督。總督趙炳然劾其縱寇互市，殘害朔州，坐戍邊。穆宗立，赦還。

子顯祚襲職，累官署都督僉事，總兵官，歷鎮山西、宣府。子弼，亦至都督僉事，為援遼總兵官。姜氏為大將，著邊功，凡五世。

安國，字良臣，綏德衛人。初為諸生，通《春秋》子史，知名里中。後襲世職，為指揮僉事。正德三年中武會舉第一，進署指揮使，赴陜西三邊立功。劉瑾要賄，國同舉六十人鹹無貲，瑾乃編之行伍，有警聽調，禁其擅歸。六十人者悉大窘，儕於戍卒，不聊生。而邊臣憚瑾，竟無有收恤之者。寘鐇反，肆赦，始放還。通政叢蘭請收用，瑾怒，諷給事中張瓚等劾諸人皆庸才，悉停其加官。瑾誅，始以故官分守寧夏西路。尋進署都指揮僉事，充右參將，擢右副總兵，協守大同，徙延綏。

十一年冬，寇二萬騎分掠偏頭關諸處，國偕遊擊杭雄馳敗之岢嵐州，斬首八十余級，獲馬千余匹。寇遂遁。初，寇大入白羊口，帝遣中官張忠、都督劉暉、侍郎丁鳳統京軍討之，比至，已飽掠去。忠、暉恥無功，紀功御史劉澄甫攘國等功歸之，大行遷賞，忠等悉增祿，予世蔭。尚書王瓊亦加少保，蔭子錦衣。國時以署都督僉事為寧夏總兵官，僅予實授，意不平，不敢自列，乃具疏力辭，為部卒重傷者乞敘錄。瓊請再敘國功，始進都督同知。

當是時，佞幸擅朝，債帥風大熾，獨國以材武致大將。端謹練戎務，所至思盡職，推將材者必歸焉。在鎮四年卒。特謚武敏。

杭雄，字世威，世為綏德衛總旗。雄承蔭，數先登，積首功，六遷至指揮使。

正德七年進署都指揮僉事，剿賊四川，尋守備西寧。用尚書楊一清薦，擢延綏遊擊將軍。從都御史彭澤經略哈密，偕副將安國破敵岢嵐，進都督僉事。改參將，擢都督同知，統邊兵操於西內。武宗幸宣府、大同，雄扈從，即拜大同總兵官。

嘉靖初，汰傳奉官，雄當貶，以方守邊，命署都督僉事，鎮守如故。小王子萬余騎入沙河堡，雄戰卻之。未幾，復大入，不能禦，求罷不許。移延綏，召僉書後軍都督府。

三年秋，土魯番侵甘肅，詔尚書金獻民視師，以雄佩平虜大將軍印，充總兵官，提督陜西、延綏、寧夏、甘肅四鎮軍務。列侯出征，始佩大將軍印，無授都督者，至是特以命雄。甫至，寇已破走，而雄亦得蔭錦衣千戶。既班師，復出鎮寧夏。吉囊大入，總督王憲檄雄等破之，進都督同知。寇八千騎乘冰犯寧夏。雄及副總兵趙鎮禦之，前鋒陷伏中，雄等皆敗。總督王瓊劾之，奪官閑住。明年卒。

雄敢戰。嘗以數騎行邊，敵麕至。乃下馬積鞍為壘，跪而射之。敵退，解衣，腋凝血，乃知中飛矢。武宗在大同，見雄氈帷敝甚，曰：「老杭窮乃爾。」寇至，帝將親擊。雄叩馬諫曰：「主人畜犬，不使吠盜，奚用犬為？願聽臣等效力。」帝笑而止。少役延綏巡撫行臺，既貴，每至臺議事，不敢正席坐，曰：「此當年役所也。」正德、嘉靖間，西北名將，馬永而下稱雄雲。

贊曰：時平則將略無由見。或綰符出鎮，守疆禦侮，著有勞效，以功名終，亦足尚矣。許貴、周賢、魯鑒、姜漢家世為將，勛閥相承，而賢與漢死事尤烈。彭清、杭雄之清節，斯又其最優者歟。


Chinese text: This work was published before January 1, 1923, and is in the
public domain worldwide because the author died at least 100 years ago.
