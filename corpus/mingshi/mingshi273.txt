【列傳第一百六十一左良玉〈（鄧·賀人龍）〉·高傑〈（劉澤清）〉·祖寬】

　　左良玉，字昆山，臨清人。官遼東車右營都司。崇禎元年，寧遠兵變，巡撫畢自肅自經死，良玉坐削職回衛。已，復官。總理馬世龍令從遊擊曹文詔援玉田、豐潤，連戰洪橋、大塹山，直抵遵化。論恢復四城功，與文詔等俱進秩，隸昌平督治侍郎侯恂麾下。大淩河圍急，詔昌平軍赴援，總兵尤世威護陵不得行，薦良玉可代率兵往。已，恂薦為副將，戰松山、杏山下，錄功第一。

　　良玉少孤，育于叔父。其貴也，不知其母姓。長身赬面，驍勇，善左右射。目不知書，多智謀，撫士卒得其歡心，以故戰輒有功。時陝西賊入河南，圖懷慶。廷議令良玉將昌平兵往剿，大指專辦河南。會賊寇修武、清化者竄入平陽，因檄良玉入山西禦之，頗有斬獲。河南巡撫樊尚璟以良玉駐澤州，扼豫、晉咽侯，可四面為援兵。詔從之。時曹文詔將陝西兵，帝令良玉受尚璟節制，與文詔同心討賊，有急則秦兵東，豫兵西，良玉兵從中橫擊。

　　六年正月，賊犯隰州，陷陽城。良玉敗之於涉縣之西陂。二月，良玉兵與賊戰武安，大敗。尚璟罷，乙太常少卿玄默代之。三月，賊再入河內，良玉自輝縣逐之。賊奔修武，殺遊擊越效忠，追參將陶希謙，希謙墜馬死。良玉擊之萬善驛，至柳樹口大敗之，擒賊首數人，賊遂西奔。河南額兵僅七千，數被賊，折亡殆盡。良玉將昌平兵二千余，數戰，雖有功，勢孤甚。總兵鄧方立功萊州，乃命將川兵益以石砫土司馬鳳儀兵馳赴良玉，與共角賊。已而鳳儀以孤軍戰沒于侯家莊。

　　當是時，賊勢已大熾，縱橫三晉、畿輔、河北間。諸將曹文詔、李卑、艾萬年、湯九州、鄧、良玉等先後與賊戰，勝負略相當。良玉、辦河南，屢破之於官村，於沁河，於清化，于萬善。良玉又扼之武安八德，斬獲尤多。會帝命倪寵、王朴為總兵，將京營兵六千赴河南，以中官楊進朝、盧九德監其軍，而別遣中官監良玉等軍。職方郎中李繼貞曰：「良玉、李卑身經百戰，位反在寵、樸下，恐聞而解體。」乃令良玉、卑署都督僉事，為援剿總兵官，與寵、樸體相敵。京營兵至，共擊賊，數有功。良玉敗賊濟源、河內，又敗之永甯青山嶺銀洞溝，又自葉縣追至小武當山，皆斬賊魁甚眾。然諸將以中官監軍，意弗善也。

　　其冬，賊西奔者復折而東。良玉、九州扼其前，京營兵尾其後，賊大困，官軍連破之柳泉、猛虎村。賊張妙手、賀雙全等三十六家詭詞乞撫於分巡布政司常道立，因監軍進朝以請。諸將俟朝命，不出戰。會天寒河冰合，賊遂從澠池徑渡，巡撫默率良玉、九州、卑、兵待之境上。賊乃竄盧氏山中，由此自鄖、襄入川中，折而掠秦隴，復出沒川中、湖北，以犯河南，中原益大殘破，而三晉、畿輔獨不受賊禍者十年。

　　賊既渡河去，良玉與諸將分地守。陳奇瑜、盧象升方角賊秦、楚，七年春夏間，中州幸無事。既而奇瑜失李自成於車箱，廷議合晉、豫、楚、蜀兵四面剿之。賊乃分軍三：一向慶陽，一趨鄖陽，而一出關趨河南。趨河南者又分為三，郡邑所在告急。良玉扼新安、澠池，他將陳治邦駐汝州，陳永福扼南陽，皆坐甲自保而已，不能大創賊也。賊每營數萬，兵番進，皆因糧宿飽；我兵寡備多，饋餉不繼。賊介馬馳，一日夜數百里；我步兵多，騎少，行數十里輒疲乏，以故多畏賊。而良玉在懷慶時，與督撫議不合，因是生心，緩追養寇，多收降者以自重。督撫檄調，不時應命，稍稍露跋扈端矣。十二月遇賊於磁山，大戰數十，追奔百餘里。

　　八年正月，河南賊破潁州，毀鳳陽皇陵。其陷鹿邑、柘城、寧陵、通許者，良玉在許州不能救。四月，督師洪承疇在汝州，令諸將分地遮賊。尤世威守雒南，陳永福控盧氏、永甯，鄧、尤翟文、張應昌、許成名遏湖廣。以吳村、瓦屋乃內鄉、淅川要地，令良玉與湯九州以五千人扼之。未幾，鄧圯以兵嘩死，而曹文詔討陝賊，敗沒于真寧。賊益張，遂超盧氏，奔永寧。巡撫默被逮未去，檄良玉自內鄉與陳治邦、馬良文等援盧氏。八月敗賊于鄢陵。九月躡賊於郟之神垕山。賊連營數十里，番休更戰，以疲我兵，良玉收其軍而止。賊再攻密，良玉自郟援之，乃去。十月，良玉抵靈寶，合遼東總兵祖寬兵剪賊於澗口、焦村。焦村，硃陽關地也。十一月，李自成出硃陽關，張獻忠久據靈寶，闖王高迎祥亦與合。良玉、寬禦之靈寶，不能支，陝州陷。賊東下攻洛陽，良玉、寬從巡撫陳必謙救洛陽，賊乃去。迎祥、自成走偃師、鞏。獻忠走嵩、汝。良玉出雒追迎祥、自成。寬分擊獻忠救汝。會總理盧象升至自湖廣，與寬大敗賊汝西，令裨將破賊于宜陽黃澗口。

　　九年二月，賊敗于登封郜城鎮，走石陽關，與伊、嵩之賊合。故總兵九州由嵩縣深入，與良玉夾剿。良玉中道遁歸，九州乘勝窮追四十里，無援敗歿，良玉反以捷聞。五月，象升遣祖寬、李重鎮隨陝西總督洪承疇西行。良玉軍最強，又率中州人，故獨久留之。而以其驕亢難用，用孔道興代其偏將趙柱駐靈寶，防雒西；良玉與羅岱駐宜、永，防雒東。七月，良玉兵抵開封，由登封之唐莊深入擊賊，自辰鏖至申，賊不支西走。陳永福方敗賊于唐河，賊至田家營，良玉渡河擊之，斬獲頗眾。九月，巡撫楊繩武劾良玉避賊，責令戴罪自贖。

　　十年正月，賊老回回合曹操、闖塌天諸部沿流東下，安慶告警，詔良玉從中州救之。良玉道剿殺南陽土寇楊四、侯馭民、郭三海，急抵六安，與賊遇。部將岱、道興乘勝連戰，大破賊。賊走霍、潛山。會馬爌、劉良佐亦屢敗賊於桐城、廬州、六安，賊在滁、和者亦西遁，江北警少息。應天巡撫張國維三檄良玉入山搜剿，不應，放兵掠婦女。屯舒城月余，河南監軍太監力促之，始北去，賊已飽掠入山矣。已，淅川陷，良玉擁兵不救。以六安破賊功，詔落職戴罪，尋復之。賊東下襲六合，攻天長，分掠瓜洲、儀真，破盱眙。良玉堅不肯救，令中州士大夫合疏留己。帝知出良玉意，不能奪也。十月，總理熊文燦至安慶，部檄以良玉軍隸焉，良玉輕文燦不為用。

　　十一年正月，良玉與總兵陳洪范大破賊於鄖西。張獻忠假官旗號襲南陽，屯于南關。良玉適至，疑而急召之，獻忠逸去。追及，發兩矢，中其肩，復揮刀擊之，面流血。其部下救以免，遂逃之穀城。未幾，請降，良玉知其偽，力請擊之，文燦不許。九月，文燦剿鄖、襄諸賊，良玉與洪范及副將龍在田擊破之雙溝營，斬首二千餘級。十二月，河南巡撫常道立調良玉於陝州。賊乘盧氏虛，遁入內、淅。是月，許州兵變，良玉家在許，殲焉。

　　十二年二月，良玉率降將劉國能入援京師，詔還討河南賊。兵過灞頭、吳橋，大掠，太監盧九德疏聞，詔令戴罪。已而破賊馬進忠於鎮平關。進忠降。又與國能再破賊李萬慶于張家林、七里河，萬慶亦降。七月，獻忠叛去，良玉與羅岱追之，使岱為前鋒，己隨其後。逾房縣八十里，至羅猴山，軍乏食。伏起，岱馬掛於藤，抽刀斷之，蹶而復進，棄馬登山，賊圍急，矢盡被獲。良玉大敗奔還，軍符印信盡失，棄軍資千萬余，士卒死者萬人。事聞，以輕進貶三秩。

　　十三年春，督師楊嗣昌薦良玉雖敗，有大將才，兵亦可用，遂拜平賊將軍。當是時，賊分為三：西則張獻忠，踞楚、蜀郊；東則革裏眼、左金王等四營，豕突隨、應、麻、黃；南則曹操、過天星等十營，伏漳、房、興、遠間。閏正月，良玉合諸軍擊賊于枸坪關，獻忠敗走，良玉乃請從漢陽、西鄉入蜀追之。嗣昌謀以陝西總督鄭崇儉率賀人龍、李國奇從西鄉入蜀，而令良玉駐兵興平，別遣偏將追剿，良玉不從。嗣昌檄良玉曰：「賊勢似不能入川，仍當走死秦界耳。將軍從漢陽、西鄉入川，萬一賊從舊路疾趨平利，仍入竹、房，將何以禦？不則走寧昌，入歸、巫，與曹操合，我以大將尾追，促賊反楚，非算也。」良玉報曰：「蜀地肥衍，賊渡險任其奔軼，後難制。且賊入川則有糧可因，回鄖則無地可掠，其不復竄楚境明矣。夫兵合則強，分則弱。今已留劉國能、李萬慶守鄖，若再分三千人入蜀，即駐興平，兵力已薄，賊來能遏之耶？今當出其不意疾攻之，一大創自然瓦解，縱折回房、竹間，人跡斷絕，彼從何得食？況鄖兵扼之于前，秦撫在紫、興扼之於右，勢必不得逞。若甯昌、歸、巫險且遠，曹操、獻忠不相下。倘窮而歸曹，必內相吞，其亡立見。」良玉已於二月朔涉蜀界之漁溪渡矣。嗣昌度力不能制，而其計良是，遂從之。

　　時獻忠營太平縣大竹河，良玉駐漁溪渡。未幾，總督崇儉引其兵來會。賊移軍九滾坪，見瑪瑙山峻險，將據之。良玉始抵山下，賊已踞山顛，乘高鼓噪。良玉下馬周覽者久之，曰：「吾知所以破賊矣。」分所進道為三，己當其二，秦兵當其一。令曰：「聞鼓聲而上。」兩軍夾擊，賊陣堅不可動。鏖戰久之，賊大潰，墜崖澗者無算。追奔四十里，良玉兵斬掃地王曹威、白馬鄧天王等渠魁十六人。獻忠妻妾亦被擒，遁入興山、歸州之山中，尋自鹽井竄興、歸界上。是役也，良玉功第一。事聞，加太子少保。四月，良玉進屯興安、平利諸山，連營百里。諸軍憚山險，圍而不攻。久之，獻忠自興、房走白羊山而西，與羅汝才合。七月，良玉乘勝擊過天星，降之。過天星者，名惠登相，既降，遂始終為良玉部將。

　　初，良玉受平賊將軍印，浸驕，不肯受督師約束。而賀人龍屢破賊有功，嗣昌私許以人龍代良玉。及良玉奏瑪瑙山捷，嗣昌語人龍須後命。人龍大恨，具以前語告良玉，良玉亦內恨。當獻忠之敗走也，追且及，遣其党馬元利操重寶啖良玉曰：「獻忠在，故公見重。公所部多殺掠，而閣部猜且專。無獻忠，即公滅不久矣。」良玉心動，縱之去。監軍萬元吉知良玉跋扈不可使，勸嗣昌令前軍躡賊，後軍繼之，而身從間道出梓潼扼歸以俟濟師，嗣昌不用。賊既入蜀之巴州，人龍兵噪而西歸。召良玉兵合擊，九檄皆不至。

　　十四年正月，諸軍追賊開縣之黃陵城。參將劉士傑深入，所當披靡。獻忠登高望，見無秦人旗幟，而良玉兵前部無鬥志，獨士傑孤軍。乃密選壯士潛行箐穀中，乘高大呼馳下，良玉兵先潰，總兵猛如虎潰圍出。嗣昌方悔不用元吉言，而獻忠已席捲出川，西絕新開驛置，楚、蜀消息中斷，遂以計紿入襄陽城。襄王被執，嗣昌不食卒。賊瀕死復縱，迄以亡國者，以良玉素驕蹇不用命故也。二月，詔良玉削職戴罪，平賊自贖。五月，獻忠陷南陽，即攻沁陽破之。良玉至南陽，賊遁去。良玉不戢士，沁人脫於賊者，遇官軍無噍類。既而獻忠陷鄖西，掠地至信陽，屢勝而驕。良玉乃從南陽進兵，復大破之，降其眾數萬。獻忠中股，負重傷夜遁。而是時，李自成方殘襄城，圍良玉於郾城，幾陷。會陝西總督汪喬年出關，自成乃輟圍，與喬年戰襄陽城外。喬年軍盡覆，良玉不能救。帝既斬賀人龍以肅軍攻，專倚良玉辦賊。

　　十五年四月，自成復圍開封，乃釋故尚書初薦良玉者侯恂於獄，起為督師，發帑金十五萬犒良玉營將士，激勸之。良玉及虎大威、楊德政會師硃仙鎮，賊營西，官軍營北。良玉見賊勢盛，一夕拔營遁，眾軍望見皆潰。自成戒士卒待良玉兵過，從後擊之。官軍幸追者緩，疾馳八十里。賊已於其前穿塹深廣各二尋，環繞百里，自成親率眾遮於後。良玉兵大亂，下馬渡溝，僵僕溪穀中，趾其顛而過。賊從而蹂之，軍大敗，棄馬騾萬匹，器械無算，良玉走襄陽。帝聞良玉敗，詔恂拒河圖賊，而令良玉以兵來會。良玉畏自成，遷延不至。九月，開封以河決而亡。帝怒恂，罷其官，不能罪良玉也。開封既亡，自成無所得，遽引兵西，謀拔襄陽為根本。

　　時良玉壁樊城，大造戰艦，驅襄陽一郡人以實軍，諸降賊附之，有眾二十萬。然親軍愛將大半死，而降人不奉約束，良玉亦漸衰多病，不復能與自成角矣。自成乘勝攻良玉，良玉退兵南岸，結水寨相持，以萬人扼淺洲。賊兵十萬爭渡，不能遏。良玉乃宵遁，引其舟師，左步右騎而下。至武昌，從楚王乞二十萬人餉，曰：「我為王保境。」王不應，良玉縱兵大掠，火光照江中。宗室士民奔竄山谷，多為土寇所害。驛傳道王揚基奪門出，良玉兵掠其貲，並及其子女。自十二月二十四日抵武昌，至十六年正月中，兵始去。居人登蛇山以望，叫呼更生，曰：「左兵過矣！」良玉既東，自成遂陷承天，傍掠諸州縣。

　　當是時，降兵叛卒率假左軍號恣剽掠，蘄州守將王允成為亂首，破建德，劫池陽，去蕪湖四十里，泊舟三山、荻港，漕艘鹽舶盡奪以載兵。聲言諸將寄帑南京，請以親信三千人與俱。南京諸文武官及操江都御史至陳師江上為守禦。士民一夕數徙，商旅不行。都御史李邦華被召，道湖口，草檄告良玉，以危詞動之。而令安慶巡撫發九江庫銀十五萬兩，補六月糧，軍心乃定。邦華入見帝，論良玉潰兵之罪，請歸罪於王允成。帝乃令良玉誅允成，而獎其能定變。良玉卒留允成於軍中，不誅也。良玉留安慶久之，徐溯九江上。聞獻忠破湖廣，沉楚王于江，坐視不救。

　　八月乃入武昌，立軍府招徠，下流粗定，分命副將吳學禮援袁州。江西巡撫郭都賢惡其淫掠，檄歸之，而自募土人為戍守。會賊陷長沙、吉州，復陷袁州、岳州，良玉遣馬進忠援袁州，馬士秀援岳州。士秀率水師敗賊岳州城下，二城遂並復。時帝命兵部侍郎呂大器代侯恂為總督，恂解任，中道逮下獄。良玉知其為己故，心鞅鞅，與大器齟齬。賊連陷建昌諸府，大器無兵不能救，良玉亦不援。進忠與賊戰嘉魚，再失利，良玉軍遂不振。會獻忠從荊河入蜀，良玉遣兵追之，距荊州七十里。荊、襄諸賊因自成入關，盡懈。良玉偵知，乃遣副將盧光祖上隨、棗、承德，而惠登相自均、房，劉洪起自南陽，掎賊後，收其空虛地以自為功。

　　十七年三月，詔封良玉為甯南伯，畀其子夢庚平賊將軍印，功成世守武昌。命給事中左懋第便道督戰，良玉乃條日月進兵狀以聞。疏入，未奉旨，聞京師被陷，諸將洶洶，以江南自立君，請引兵東下。良玉慟哭，誓不許。副將士秀奮曰：「有不奉公令復言東下者，吾擊之！」以巨艦置砲斷江，眾乃定。

　　福王立，晉良玉為侯，廕一子錦衣衛正千戶，且並封黃得功、高傑、劉澤清、劉良佐為諸鎮，俱廕子世襲，而以上流之事專委良玉，尋加太子太傅。時李自成敗於關門，良玉得以其間稍復楚西境之荊州、德安、承天。而湖廣巡撫何騰蛟及總督袁繼咸居江西，皆與良玉善，南都倚為遮罩。

　　良玉兵八十萬，號百萬，前五營為親軍，後五營為降軍。每春秋肄兵武昌諸山，一山幟一色，山谷為滿。軍法用兩人夾馬馳，曰：「過對」。馬足動地殷如雷，聲聞數里。諸鎮兵惟高傑最強，不及良玉遠甚。然良玉自硃仙鎮之敗，精銳略盡，其後歸者多烏合，軍容雖壯，法令不復相懾。良玉家殲于許州，其在武昌，諸營優娼歌舞達旦，良玉塊然獨處，無姬侍。嘗夜宴僚佐，召營妓十餘人行酒，履濆交錯，少焉左顧而欬，以次引出。賓客肅然，左右莫敢仰視。其統馭有體，為下所服多此類。而是時，良玉已老且病，無中原意矣。

　　良玉之起由侯恂。恂，故東林也。馬士英、阮大鋮用事，慮東林倚良玉為難，謾語修好，而陰忌之，築板磯城為西防。良玉歎曰：「今西何所防，殆防我耳。」會朝事日非，監軍御史黃澍挾良玉勢，面觸馬、阮。既返，遣緹騎逮澍，良玉留澍不遣。澍與諸將日以清君側為請，良玉躊躇弗應。亡何，有北來太子事，澍借此激眾以報己怨，召三十六營大將與之盟。良玉反意乃決，傳檄討馬士英，自漢口達蘄州，列舟二百餘里。良玉疾已劇，至九江，邀總督袁繼咸入舟中，袖中出密諭，雲自皇太子，劫諸將盟，繼鹹正辭拒之。部將郝效忠陰入城，縱火殘其城而去。良玉望城中火光，曰：「予負袁公。」嘔血數升，是夜死。時順治二年四月也。諸將秘不發喪，共推其子夢庚為留後。七日，軍東下，朝命黃得功渡江防剿。

　　初，夢庚自立，佯語繼咸至池州侯旨。抵池，繼鹹密以疏聞，道梗不得達。惠登相者，初為賊，既降，為良玉副將。諸軍自彭澤下，連陷建德、東流，殘安慶城，獨池州不破，貽書登相曰：「留此以待後軍。」登相大詬曰：「若此，則我反不如前為流賊時矣，如先帥末命何！」檄其軍返。夢庚見黑旗船西上，索輕舸追及之，登相與相見大慟。以夢庚不足事，引兵絕江而去，諸將乃議旋師。時大清兵已下泗州，逼儀真矣。夢庚遂偕澍以眾降於九江。

　　鄧，四川人。天啟初，從軍，積功得守備。安邦彥反，追賊織金，勇冠諸將。已，敗織績河濱。魯欽敗歿，賊犯威清。夜斫營走賊，進都司僉書。討敗苗酋李阿二。自貴州用兵，裨將楊明楷、劉志敏、張雲鵬並驍勇，不得為大將，惟以功名聞。

　　崇禎初，屢遷四川副總兵，與侯良柱共斬安邦彥。京師有警，率六千人勤王，共復遵、永四城。加署都督僉事，世廕千戶。尋擢總兵官，鎮守遵化。戰喜峰口及洪山，並有功，進秩為真。五年春，叛將亂登、萊，王洪等無功。自請行，命為援剿總兵官，與洪及劉國柱禦賊沙河，戰相當。已而遁走，賊乘之，大敗。尋與諸將金國奇等復登、萊二城，錄功進署都督同知。

　　戍遵化久，思歸。及登、萊事竣，復以為言。會賊入河北，言者請令剿，怏怏而行。給事中範淑泰劾虐民，帝不問，旋遣近侍監其軍。至濟源，射殺王自用于善陽山，即賊紫金梁也。頃之，賊逼磁州，拒卻之彭城鎮。與左良玉擊賊清池、柳莊，賊走林縣。部將楊遇春邀賊，中伏死。賊用其旗，並誘殺他將，自是輕。俄與良玉逐賊沙河，賊圍湯陰，被困土樵窩，良玉救乃免。已，共破賊官村、沁河、清化、萬善，移師畿南，敗賊白草關。賊犯平山，敗之紅子店、馬種川。賊遁青石嶺敗之紅澗村、醉漢口。賊犯臨城，敗之魚桂嶺。

　　當是時，賊蔓河溯及畿南，天子特遣倪寵、王樸將京軍，而保定梁甫，河南左良玉，湯九州合軍足殄賊。群帥勢相軋，彼此觀望，托山深道岐以自解，莫利先入，賊遂由澠池南渡。而諸帥各有近侍為中軍，事易掩飾，所報功多不以實也。十一月，賊南遁，追敗之澠池扣子山，至宜陽、盧氏而還。是月以為保定總兵官，代梁甫。

　　七年正月以賊盡入鄖、襄，命援剿，解南漳圍。尋敗賊胡地沖，斬闖天王、九條龍、草上飛、抓山虎、雙翼虎。剿房縣、竹山、南漳賊，戰獅子崖、石漳山，斬一隻虎、滿天飛。已，擊賊洵陽乜家溝，連戰皆捷，獲首功一千有奇。八月敘五峰山破賊功，進右都督。不善馭軍，軍心亦不附，噪於鄖西，渡河以避之，總督陳奇瑜犒慰乃定。奇瑜集諸將討竹山、竹溪諸賊，頻有功。十一月，賊大入河南，命援剿。

　　八年春，賊陷新蔡，知縣王信罵賊死，追敗賊　羅山。是時，賊陷鳳陽，命自黃州速援安慶。及桐城被圍，竟不至。御史錢守廉劾剿賊羅山，殺良冒功，命總督洪承疇核之。四月，承疇至汝州，令戍樊城，防漢江。是月，部將王允成以克餉鼓噪，殺其二僕。懼，登樓越牆墮地死。

　　由小校，大小數百戰，所向克捷。以久戍觖望，恣其下淫掠。大學士王應熊以鄉里庇之，益無所憚。其死也，人以為逸罰雲。

　　賀人龍，米脂人。初以守備隸延綏巡撫洪承疇麾下。崇禎四年，承疇受賊降，命人龍勞以酒，伏兵擊斬三百二十人。其冬，張福臻代承疇，遣人龍剿賊黨雄，斬獲二百有奇。明年夏，從福臻擒賊孫守法。其秋，以所部援剿山西。六年春，與總兵尤世祿復遼州。已，敗賊垣曲、絳縣。進都司僉書。又連破賊水頭鎮、花池塞、湯湖村。會山西賊幾盡，乃還陝西。從巡撫陳奇瑜討平延川賊，浮斬一千有奇。奇瑜擢總督，以人龍自隨。

　　七年四月擊賊隰州，擒克天虎，進參將。奇瑜追賊鄖、襄、興、漢，人龍並有功。賊軼車箱峽，陷隴州西去，奇瑜遣人龍救之。甫入隴州，李自成復至，環攻。以人龍同里閈，遣其將高傑移書令反，人龍不報。固守兩月，左光先救至，圍始解。十二月敗賊中莊。明年正月，鳳陽陷，總督洪承疇遣人龍馳救，敗賊睢州。進副總兵。承疇以陝西急，率人龍入關。商、洛賊馬光玉等薄西安，距大軍五十里。承疇命人龍入子午穀，邀賊之南；別將劉成功、王永祥邀賊之北；張全昌從咸陽繞興平東。賊以此不敢南遁，盡走武功、扶風，又渡渭走郿縣。承疇追至王渠鎮，賊方掠南山。人龍、成功等與戰，追奔三十里，至大泥峪，賊棄馬登山走。七月，高迎祥、張獻忠掠秦安、清水，人龍偕全昌破之張家川。已而失利，都司田應龍等死。八月，高傑降，承疇令人龍及遊擊孫守法挾之趨富平，乘夜擊敗賊。人龍尋移守延綏。

　　九年七月從巡撫孫傳庭大破賊盩啡，擒迎祥。九月，惠登相等屯寶雞，承疇遣人龍等往擊，戰于賈家村。追奔，為賊所截。川將曾榮耀等來援，敗去，人龍坐褫官立功。十年，小紅狼圍漢中，瑞王告急。承疇率人龍兵由兩當趨救，賊解去，詔復人龍官。徽、秦逸賊東趨平、鳳，人龍躡至柳林，不利。賊窺西安，人龍禦之，斬獲多。其冬，自成、登相入四川，承疇率人龍等往援。歲暮至廣元，賊已逼成都，自成別由松潘還陝右。

　　十一年，承疇督人龍等自階、文窮追，自成走入西羌界，人龍與曹變蛟等大戰二十七日。自成引殘卒入塞，竄山中，謀入四川，為人龍及馬科所追。突漢中，扼于左光先。其党祁總管降，自成幾滅。詳《變蛟傳》。其冬，京師戒嚴，擢人龍總兵官，帥師入衛。人龍所部多降賊，至山西而噪，尋撫定。抵京，與變蛟等奏捷于太平。明年事定，還陝西。其秋，張獻忠、羅汝才叛，謀入陝。人龍及副將李國奇等扼之興安，乃入川東。楊嗣昌檄陝西總督鄭崇儉率人龍、國奇軍會剿。十二月，人龍擊賊，大敗之。

　　十三年二月與左良玉大破賊瑪瑙山，人龍得一千三百餘級，降賊將二十五人。六月，汝才、登相犯開縣，總兵鄭嘉棟擊之仙寺嶺，人龍擊之馬弱溪，共斬首一千二百。汝才、登相東西走，追之不能及。時賊盡集於川，監軍萬元吉令川將守巴、巫諸隘，人龍、國奇及楚將張應元、汪雲龍、張奏凱專主追擊。及應元軍入夔，營土地嶺，人龍逗留不至，諸軍遂大敗，人龍竟還陝。已而獻忠、汝才陷劍州，趨廣元，將從間道入漢中。人龍拒之陽平、百丈二關，賊乃退。十二月，嗣昌至重慶，三檄人龍會師，不至。

　　初，嗣昌惡左良玉，許人龍代為平賊將軍。及戰瑪瑙山，良玉功第一，嗣昌語人龍姑待之。人龍大觖望，效良玉所為，不奉約束，嗣昌亦不能制。賊陷瀘州而北，人龍屯小市廂，隔一水不擊。賊遂越成都走漢州德陽，人龍軍大噪而歸。

　　十四年三月，嗣昌卒，丁啟睿代，令人龍、國奇出當陽，擊敗自成於靈寶山中。人龍子大明戰歿。九月，總督傅宗龍統人龍、國奇軍出關，次新蔡，遇賊孟家莊。將戰，人龍先走，國奇戰不勝，亦走，宗龍遂歿。十五年正月，總督汪喬年出關擊賊，人龍及鄭嘉棟、牛成虎從。至襄城遇賊，復不戰走，喬年亦歿。帝大怒，欲誅之，慮其為變，姑奪職，戴罪視事。及孫傳庭督師陝西，帝授以意。人龍駐咸陽虞禍，曉夜為備。傳庭以人龍家米脂，其宗族多在賊中，未可輕發，在道佯上疏曰：「人龍臣舊將，願貰其罪，俾從臣自效。」帝亦佯許之。人龍稍自安。傳庭至陝，密與巡撫張爾忠謀，以五月朔召人龍計事，數其罪斬之。其部將周國卿將精卒二百人與同黨魏大亨、賀國賢、高進庫等將逃還涇陽取其孥，與賊為亂。爾忠遣參將孫守法先入涇陽，質其妻子。國卿窮，謀斬大亨等以降。爾忠密聞之大亨，遂斬國卿，函送其首。他部將高傑、高汝利、賀勇、董學禮等十四人俱仍故官，一軍乃定。

　　高傑，米脂人。與李自成同邑，同起為盜。崇禎七年閏八月，總督陳奇瑜遣參將賀人龍救隴州，被圍大困。自成令傑遺書約人龍反，不報。使者歸，先見傑，後見自成。比圍城兩月不拔，自成心疑傑，遣別部將往代，傑歸守營。自成妻邢氏武多智，掌軍資，每日支糧仗。傑過氏營，分合符驗。氏偉傑貌，與之通，恐自成覺，謀歸降。次年八月遂竊邢氏來歸。洪承疇以付人龍，使其遊擊孫守法挾以破賊，取立效為信，自是傑常隸人龍麾下。十三年，張獻忠敗於瑪瑙山，竄興、歸界上，傑隨人龍及副將李國奇大敗之鹽井。

　　十五年，人龍以罪誅，命傑為實授遊擊。十月，陝西總督孫傳庭至南陽，自成與羅汝才西行逆之。傳庭以傑與魯某為先鋒，遇于塚頭，大戰敗賊，追奔六十里。汝才見自成敗來救，繞出官軍後。後軍左勷望見賊，怖而先奔，眾軍皆奔，遂大潰，傑所亡失獨少。

　　十六年進副總兵，與總兵白廣恩為軍鋒，兩人皆降將也。廣恩鷙鰲，素不奉約束，而傑尤兇暴。朝廷以傑為自成所切齒，故命隸傳庭辦賊。九月從傳庭克寶豐，復郟縣。時官軍乘勝深入，乏食。降將李際遇通賊，自成帥精騎大至。傳庭問計于諸將，傑請戰，廣恩不可。傳庭以廣恩為怯，廣恩不懌，引所部遁去。官軍接戰，陷伏中。傑登嶺上望之曰：「不可支矣。」亦麾眾退。軍遂大奔，死者數萬。廣恩走汝州不救，傑乃隨傳庭走河北。已而自山西渡河，轉入潼關，廣恩已先至。十一月，自成攻關，廣恩力戰。而傑怨廣恩以寶豐之敗不救己，亦擁眾不肯救。廣恩戰敗，關遂破，傳庭被殺。自成破西安，據之。傑北走延安，賊將李過追傑。傑東走宜川，河冰適合，遂渡，入蒲津以守。賊至，冰解不得渡，乃免。廣恩既敗，走固原，為賊將追及，遂以城降。十七年進傑總兵。帝令總督李化熙率傑兵馳救山西，而蒲州、平陽已陷久，傑退至澤州，沿途大掠，賊遂薄太原。

　　京師陷，傑南走，福王封傑興平伯，列于四鎮，領揚州，駐城外。傑固欲入城，揚州民畏傑不納。傑攻城急，日掠廂村婦女，民益惡之。知府馬鳴騄、推官湯來賀堅守月餘。傑知不可攻，意稍怠。閣部史可法議以瓜州予傑，乃止。九月命傑移駐徐州，以左中允衛胤文兼兵科給事中監其軍西討。徐州土賊程繼孔被擒至京師，乘李自成亂逃歸，十二月，傑擒斬之。加太子少傅，廕一子，世襲錦衣僉事。

　　初，傑伏兵要擊黃得功於土橋，得功幾不免，兩鎮遂相仇怨，事見《得功傳》。傑爭揚州時，可法頗為所窘。至是，傑感可法忠，與謀恢復。議調得功與劉澤清二鎮赴邳、宿防河，傑自提兵直趨歸、開，且瞰宛、洛、荊、襄，以為根本。遂具疏上之，語激切。且云：「得功與臣猶介介前事。臣知報君雪恥而已，安能與同列較短長哉！」然得功終不欲為傑後勁，而澤清尤狡橫難任。可法不得已，調劉良佐赴徐與傑為聲援。

　　順治二年正月，傑抵歸德。總兵許定國方駐睢州，有言其送子渡河者。傑招定國來會，不應。復邀巡撫越其傑、巡按陳潛夫同往睢州，定國始郊逆。其傑諷傑勿入城，傑心輕定國，不聽，遂入城。十一日，定國置酒享傑。傑飲酣，為定國刻行期，且微及送子事。定國益疑，無離睢意。傑固促之行，定國怒，夜伏兵傳砲大呼。其傑等急遁走，傑醉臥帳中未起，眾擁至定國所殺之。先是，傑以定國將去睢，盡發兵戍開封，所留親卒數十人而已。定國偽恭順，多選妓侍傑，而以二妓偶一卒寢。卒盡醉，及聞砲欲起，為二妓所掣不得脫，皆死。明日，傑部下至，攻城，老弱無孑遺。定國走降大清軍。

　　傑為人淫毒，揚民聞其死，皆相賀。然是行也，進取意甚銳，故時有惜之者。始朝廷許諸鎮與聞國是，故傑屢條奏救降賊者，及請釋武愫於獄，不允。復疏薦吳甡、鄭三俊、金光辰、姜埰、熊開元、金聲、沈正宗等。大抵其時武臣風尚多類此。傑死，贈太子太保，以其子元爵襲興平伯。

　　劉澤清，曹縣人。以將材授遼東甯、前衛守備，遷山東都司僉書，加參將。崇禎三年，大清兵攻鐵廠，欲據以絕豐潤糧道。援守三屯總兵楊肇基遣澤清來援，未至鐵廠一十五里，遇大兵，力戰，自辰至午不決。得濟師，轉戰至遵化，夾擊，遂得入城。敘功，加二級至副總兵。五年以侵克軍糧被劾，詔立功沖要地。六年遷總兵。其冬加左都督，恢復登州有功。八年詔統山東兵防漕。九年，京師戒嚴，統兵入衛，令駐新城為南北控扼，復命留守通州。加左都督、太子太師。

　　十三年五月，山東大饑，民相聚為寇，曹、濮尤甚。帝命澤清會總兵楊禦蕃兵剿捕之。八月降右都督，鎮守山東防海。澤清以生長山東，久鎮東省非宜，請辭任。帝令整旅渡河，合諸鎮星馳援剿。

　　十六年二月，賊圍開封久，澤清赴援。以硃家寨去汴八里，提五千人南渡，倚河為寨，疏水環之，欲以次結八寨達大堤，築甬道，饋饟城中。壁壘未成，賊來爭。相持三日，互有殺傷。澤清即命拔營去，惶擾奔迸，士爭舟，多溺死者。

　　澤清為人性恇怯，懷私觀望。嘗妄報大捷邀賞賜，又詭稱墮馬被傷，詔賚藥資四十兩。命赴保定剿賊，不從，日大掠臨清。率兵南下，所至焚劫一空。寇氛日急，給事中韓如愈、馬嘉植皆謀奉使南歸。如愈常劾澤清，過東昌，澤清遣人殺之於道，無敢上聞者。

　　京師陷，澤清走南都，福王以為諸鎮之一，封東平伯，駐廬州。時武臣各占分地，賦入不以上供，恣其所用，置封疆兵事一切不問。與廷臣互分黨援，干預朝政，排擠異已，奏牘紛如，紀綱盡裂，而澤清所言尤狂悖。王初立，即援靖康故事，請以今歲五月改元，又請宥故輔周延儒助餉髒銀。都御史劉宗周劾諸將跋扈狀，澤清遂兩疏劾宗周，且曰：「上若誅宗周，臣即卸職。」朝廷不得已，溫詔解之。又請禁巡按不得拿訪追髒，請法司嚴緝故總督侯恂及其子方域，朝廷皆曲意從之。

　　順治二年四月，揚州告急，命澤清等往援，而澤清已潛謀輸款矣。大清惡其反覆，磔誅之。

　　澤清頗涉文藝，好吟詠。嘗召客飲酒唱和。幕中蓄兩猿，以名呼之即至。一日，宴其故人子，酌酒金甌中，甌可容三升許，呼猿捧酒跪送客。猿猙獰甚，客戰掉，逡巡不敢取。澤清笑曰：「君怖耶？」命取囚撲死階下，剜其腦及心肝，置甌中，和酒，付猿捧之前。飲酹，顏色自若。其凶忍多此類。

　　祖寬，遼東人。少有勇力。給侍祖大壽家，從軍有功，累官寧遠參將。部卒多塞外降人，所向克捷。

　　崇禎五年七月，叛將李九成等圍萊州急，詔發關外兵討之。寬與靳國臣、祖大弼、張韜率兵抵昌邑。巡撫硃大黃典獲賊書，約寬等為內應，以示寬等。皆誓滅賊以自明，乃用寬、國臣為前鋒。寬至沙河與賊遇，眾寡不敵，稍卻。會國臣至，拔刀大呼直前，寬、大弼、韜鹹殊死戰，大敗賊兵，逐北抵城下，立解萊州圍。是月晦，進兵黃縣。賊傾巢出戰，寬等復大敗之，遂與劉澤清等築長圍以困登州。明年二月，賊始平。語詳《大典傳》。寬以解圍功，進都督僉事。再敘功，世廕外衛副千戶，進副總兵。

　　八年秋，命為援剿總兵官，督關外兵三千討流賊。十月至河南，巡撫陳必謙、監紀推官湯開遠令與左良玉抵靈寶，至則挫張獻忠於焦村。無何，高迎祥、李自成至，與獻忠合攻閿鄉。寬赴救，賊解而趨靈寶，斷良玉、寬軍不相應，遂東陷陝州，攻洛陽。良玉、寬至，迎祥、自成、獻忠皆走。良玉追迎祥，而寬分擊獻忠，夜督副將祖克勇等趨葛家莊，黎明遇賊，大破之。賊奔嵩縣九皋山，寬伏二軍於山溝誘之。賊趨下，伏發，斬馘九百有奇。尋與副將劉肇基、羅岱遇賊汝州圪料鎮，復大敗賊，伏屍二十餘里，斬馘千六百有奇。獻忠憤，合迎祥、自成兵，與寬戰龍門、白沙，截官軍為二。寬自斷後，士卒殊死鬥，自晨至夜分，復大捷，斬馘一千有奇。迎祥、自成乃走窺光州，寬督副將李輔明躡其後。賊走攻確山，寬等馳救，大破之，斬馘五百八十有奇。自成等遂東走廬州，攻圍七晝夜。明年正月，寬等至，賊奔全椒，遂圍滁州。南京太僕卿李覺斯、知州劉大鞏力禦之。而寬等軍至，奮擊大呼，諸軍無不一當百，自晨至晡，賊大敗。從城東五里追至關山之硃龍橋，橫屍枕藉，水為不流。二月，又從總理盧象升破賊七頂山，殲自成精卒殆盡。象升移軍南陽，命寬備鄧州。會賊渡漢江，入鄖、襄，余眾三萬匿內鄉、淅川山中。象升命寬與祖大樂等入山搜討。

　　邊軍強憨，性異他卒，不可以法繩。往時官軍多關中人，與賊鄉里，臨陣相勞苦，拋生口，棄輜重，即縱之去，謂之「打活仗」。邊軍不通言語，逢賊即殺，故多勝。然所過焚廬舍，淫婦女，恃功不戢；又利野戰，憚搜山；且見賊遠竄，非旬朔可定，自以為客將，無持久心。寬卒方過河，噪而逸。象升激勸再三，始聽命。至黨子口，仍按甲不行。而總兵李重鎮素恇怯，冀卸責，眾益思歸。象升乃力陳入山搜剿之難，請令寬、重鎮赴關中討賊。會總督洪承疇亦請之，寬等遂移軍陝西，隸承疇麾下。八月，京師被兵，召入衛。錄滁州功，進右都督，賚銀幣。事定，命赴寧遠協守。

　　十一年冬，詔寬率師援畿輔。及山東告急，寬逗遛。明年正月，濟南失守，褫職被逮，坐失陷籓封，竟棄市。

　　寬敢戰有功，稱驍將。性剛使氣，不為文吏所喜，卒致大辟，莫為論救。

　　贊曰：左良玉以驍勇之材，頻殲劇寇，遂擁強兵，驕亢自恣，緩則養寇以貽憂，急則棄甲以致潰。當時以不用命罪諸將者屢矣，而良玉偃蹇僨事，未正刑章，姑息釀患，是以卒至稱兵犯闕而不顧也。高傑、祖寬皆剛悍難馴，恃功不戢，而傑尤為凶驁。然傑被戕于銳意進取之時，寬受誅於力戰赴援之後，死非其罪，不能無遺憾焉。


Chinese text: This work was published before January 1, 1923, and is in the
public domain worldwide because the author died at least 100 years ago.
