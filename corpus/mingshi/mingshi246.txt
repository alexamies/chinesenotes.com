滿朝薦江秉謙侯震旸〈（倪思輝朱欽相王心一）〉王允成〈（李希孔毛士龍）〉

滿朝薦，字震東，麻陽人。萬歷三十二年進士。授鹹寧知縣，有廉能聲。稅監梁永縱其下劫諸生橐，朝薦捕治之。永怒，劾其擅刑稅役，詔鐫一官。大學士沈鯉等論救，不聽。會巡撫顧其誌極論永貪殘狀，乃復朝薦官，奪俸一歲。無何，永遣人蠱巡按御史余懋衡。事覺，朝薦捕獲其人。永懼，率眾擐甲入縣庭。吏卒早為備，無所掠而去。城中數夜驚，言永反，或謂永宜自明，永遂下教，自白不反狀，然蓄甲者數百。而朝薦助懋衡操之急，諸惡黨多亡去。朝薦追之渭南，頗有所格傷。永懼，使使系書發中，入都訟朝薦劫上供物，殺數人，投屍河中。帝震怒，立遣使逮治，時三十五年七月也。既至，下詔獄搒掠，遂長系。中外論救，自大學士朱賡以下，百十疏。最後，四十一年秋，萬壽節將屆，用大學士葉向高請，乃與王邦才、卞孔時並釋歸。

光宗立，起南京刑部郎中，再遷尚寶卿。天啟二年，遼東地盡失，海內多故，而廷臣方植黨逞浮議。朝薦深慮之，疏陳時事十可憂、七可怪，語極危切。尋進太仆少卿，復上疏曰：

比者，風霾曀晦，星月晝見，太白經天，四月雹，六月冰，山東地震，畿內霪潦，天地之變極矣。四川則奢崇明叛，貴州則安邦彥叛，山東則徐鴻儒亂，民人之變極矣。而朝廷政令乃顛倒日甚。

一乞骸耳，周嘉謨、劉一燝，顧命之元老，以中讒去；孫慎行，守禮之宗伯，以封典去；王紀，執法如山之司寇，以平反去；皆漠不顧惜。獨忄卷忄卷於三十疏劾之沈纮，即去而猶加異數焉。祖宗朝有是顛倒乎？一建言耳，倪思輝、朱欽相等之削籍，已重箝口之嗟；周朝瑞、惠世揚等之拂衣，又中一網之計。祖宗朝有是顛倒乎？一邊策耳，西部索百萬之貲，邊臣猶慮其未飽；健兒乞錙銖之餉，度支尚謂其過奢。祖宗朝有是顛倒乎？一棄城耳，多年議確之犯或以庇厚而緩求，旬日矜疑之輩反以妒深而苛督。祖宗朝有是顛倒乎？一緝奸耳，正罪自有常律，平反原無濫條。遼陽之禍，起於袁應泰之大納降人，降人盡占居民婦女，故遼民發憤，招敵攻城。事發倉卒，未聞有何人獻送之說也。廣寧之變，起於王化貞之誤信西部，取餉金以啖插而不給卒伍，以故人心離散。敵兵過河，又不聞西部策應，遂至手足無措，抱頭鼠竄。亦事發倉卒，未聞有何人獻送之說也。深求奸細，不過為化貞卸罪地耳。王紀不欲殺人媚人，反致削籍。祖宗朝有是顛倒乎？若夫閣臣之職，在主持清議。今章疏有妒才壞政者，非惟不斥也，輕則兩可，重則竟行其言矣。有殛奸報國者，非惟不納也，輕則見讓，重則遞加黜罰矣。尤有恨者，沈纮賄盧受得進，及受敗，又交通跋扈之奄以樹威。振、瑾僨裂之禍，皆纮作俑，而放流不加。他若戚畹，豈不當檢，何至以閹寺之讒，斃其三仆？三宮分有常尊，何至以傾國之昵，僭逼母儀。此皆顛倒之甚者也。顧成於陛下者什之一二，成於當事大臣者十之八九。臣誠不忍見神州陸沈，祈陛下終覽臣疏，與閣部大臣更弦易轍，悉軌祖宗舊章，臣即從逢、幹於地下，猶生之年。

既奏，魏忠賢激帝怒，降旨切責，褫職為民。大學士向高申救甚力，帝不納。已，忠賢黨撰《東林同誌錄》，朝薦與焉，竟不復用。崇禎二年薦起故官，未上卒。

江秉謙，字兆豫，歙人。萬歷三十八年進士。除鄞縣知縣。用廉能征，擬授御史。久不得命，以葬親歸。光宗立，命始下，入臺，侃侃言事。

天啟元年，首陳君臣虛己奉公之道，規切甚至。戶部尚書李汝華建議興屯，請專遣御史，三年課績，所墾足抵年例餉銀，即擢京卿。秉謙力駁其謬，因言汝華屍素，宜亟罷。汝華疏辨，秉謙再劾之。

沈陽既失，朝士多思熊廷弼，而給事中郭鞏獨論廷弼喪師誤國，請並罪閣臣劉一燝。秉謙憤，力頌廷弼保守危疆功，且曰：「今廷弼勘覆已明，議者猶以一人私情沒天下公論，寧壞朝廷封疆，不忘胸中畛域。」章下廷議。會遼陽復失，廷弼旋起經略。鞏坐妄議奪官，遂與秉謙為仇。廷弼既鎮山海，議遣使宣諭朝鮮發兵牽制。副使梁之垣請行，廷弼喜，請付二十萬金為軍貲。兵部尚書張鶴鳴不予，秉謙抗疏爭。鶴鳴怒，力詆秉謙朋黨。秉謙疏辨，帝不罪。

鶴鳴既抑廷弼，專庇巡撫王化貞，朝士多附會之。帝以經、撫不和，詔廷臣議。秉謙言：「陛下再起廷弼，委以重寄，曰『疆場事不從中制』。乃數月以來，廷弼不得措手足，呼號日聞，辨駁踵至。執為詞者曰『經、撫不和，化貞主戰，廷弼主守耳，夫廷弼非專言守，謂守定而後可戰也。化貞銳意戰，即戰勝，可無事守乎？萬一不勝，又將何以守？此中利害，夫人知之。乃一則無言不從，一則無策不棄。豈真不明於戰守之說，但從化貞、廷弼起見耳。陛下既命廷弼節制三方，則三方之進戰退守當一一聽其指揮。乃化貞欲進，則使廷弼從之進，欲退，則使廷弼隨之退。化貞倏進倏退，則使廷弼進不知所以戰，退不知所以守。是化貞有節制廷弼之權，而廷弼未嘗有節制三方之權也。故今日之事，非經、撫不和，乃好惡經、撫者不和；非戰守之議論不合，乃左右經、撫者之議論不合。請專責廷弼，實圖戰守。」末譏首輔葉向高兩可含糊，勢必兩可掣肘，安能責成功。語極切至。

後朝議方撤廷弼，而化貞已棄廣寧遁。秉謙益憤，以職方郎耿如杞附和鶴鳴，力助化貞排廷弼，致封疆喪失，連疏攻之。並援世宗戮丁汝夔故事，乞亟置鶴鳴於法。帝以鶴鳴方行邊，不當輕詆，奪秉謙俸半歲，如杞不問。秉謙復上疏言：「鶴鳴一入中樞，初不過鹵莽而無遠識，既乃至兇狠而動殺機。明知西部間諜俱虛，戰守參差難合，乃顧自欺以欺朝廷。何處有機會？而曰機會可乘。何日渡河？而曰渡河必勝。既欲驅經略以出關，而不肯付經略以節制，既欲置廷弼於廣寧，而未嘗移化貞於何地。破壞封疆之罪，可置弗問哉？且化貞先棄地先逃，猶曰功罪相半。即此一言，縱寸斬鶴鳴，不足贖其欺君誤國罪，乃猶敢哆口定他入罪案耶！」當是時，大學士沈纮潛結中官劉朝、乳媼客氏，募兵入禁中，興內操。給事中惠世揚、周朝瑞等十二人再疏力攻，秉謙與焉，並詆朝及客氏。內外胥怨，遂假劾鶴鳴疏，出秉謙於外。無何，郭鞏召還，交通魏忠賢，力沮秉謙。是冬，皇子生，言官被謫者悉召還，獨秉謙不與。家居四年，聞忠賢益亂政，憂憤卒。

居數月，忠賢黨御史卓邁追劾秉謙保護廷弼，遂削籍。崇禎初，復官。

侯震旸，字得一，嘉定人。祖堯封，監察御史。忤大學士張居正，外轉。累官至福建右參政，有廉直聲。震旸舉萬歷三十八年進士，授行人。

天啟初，擢吏科給事中。是時，保姆奉聖夫人客氏方擅寵，與魏忠賢及大學士沈纮相表裏，勢焰張甚。既遣出宮，熹宗思念流涕，至日旰不禦食，遂宣諭復入。震旸疏言：「宮闈禁地，奸珰群小睥睨其側，內外鉤連，借叢煬竈，有不忍言者。王聖寵而煽江京、李閏之奸，趙嬈寵而構曹節、皇甫之變。幺麽裏婦，何堪數昵至尊哉？」不省。

會遼事棘，經略熊廷弼、巡撫王化貞相牴牾，兵部尚書張鶴鳴右化貞，議者遂欲移廷弼，與化貞畫地任事。震旸逆知其必敗，疏言：「事勢至此，陛下宜遣問經臣。果能加意訓練，則進止遲速不從中制，雖撤撫臣，一以付之，無不可者。如不然，則督其條晰陳奏，以聽吏議，摭拾殘局，專任化貞。此一說也。不則移廷弼密雲，而出本兵為經略。鶴鳴素慷慨自命，與其事敗同罪，不若挺身報國。此又一說也。不則遂以經略授化貞，擇沈深有謀者代任巡撫，以資後勁。此又一說也。不則直移廷弼於登、萊，終其三方布置之策，與化貞相犄角。此又一說也。若復遷延猶豫，必僨國事。」疏上，方有旨集議，而大清兵已破廣寧矣。化貞、廷弼相率入關門，猶數奉溫旨，責以戴罪立功。

震旸大憤懣，再疏言：「臣言不幸驗矣，為今日計，論法不論情。河西未壞以前，舉朝所惜者，什七在化貞，今不能為化貞惜也。河西既壞以後，舉朝所寬者什九在廷弼，今亦不能為廷弼寬也。策撫臣者，謂宜責令還赴廣寧，聯屬西部。然而廥庫已竭，其能赤手效包胥乎？策經臣者，謂宜仍責守關。然所謂守者，將如廷弼前議三十萬兵數十萬餉，以圖後效乎？抑止令率殘卒出關外，姑示不殺乎？凡此無一可者。及今不定逃臣之律，殘疆其奚賴焉？」其後治失事罪，蓋略如震旸疏雲。

已，遂劾大學士沈纮結納奉聖夫人及諸中官為朋黨，具發其構殺故監王安狀。忠賢即日傳旨謫震旸。震旸陛辭，復上田賦、河渠二議。以逐臣不當建議，再鐫二級以歸。

震旸在垣八月，章奏凡數十上。崇禎初，召復故官，震旸已前卒。因其子主事峒曾請，特贈太常少卿。

方震旸之論客氏也，給事中祁門倪思輝、臨川朱欽相疏繼之。帝大恚，並貶三官。大學士劉一燝、尚書周嘉謨等交章論救，皆不納。御史吳縣王心一言之尤切，帝怒，貶官如之。心一同官龍溪馬鳴起復抗疏諫，且言客氏六不可留。帝議加重譴，用一燝等言，奪俸一年。

先是，元年正月，客氏未出宮，詔給土田二十頃，為護墳香火貲。又詔魏進忠侍衛有功，待陵工告竣，並行敘錄。心一抗疏言：「陛下眷念二人，加給土田，明示優錄，恐東征將士聞而解體。況梓宮未殯，先念保姆之香火，陵工未成，強入奄侍之勤勞，於理為不順，於情為失宜。」不報。至是，與思輝、欽相並貶，廷臣請召還者十余疏。皇子生，詔思輝、欽相、心一、鳴起並復故官。

欽相尋擢太仆少卿。楊漣既劾魏忠賢，欽相亦抗疏極論。五年以右僉都御史巡撫福建，討賊楊六、蔡三、鐘六等有功。旋以忤忠賢，除名。思輝，崇禎時終南京督儲尚書，心一終刑部侍郎，鳴起終南京右都御史。

王允成，字述文，澤州人。萬歷中舉於鄉，除獲鹿知縣。以治行異等，征授南京御史。時甲科勢重，乙科多卑下之。允成體貌魁梧，才氣飆發，欲淩甲科出其上，首疏論遼左失事諸臣，請正刑辟。

熹宗即位，廷臣方爭論「梃擊」、「移宮」事，而帝降兩諭罪選侍，因言移宮後相安狀。大學士方從哲封還上諭。允成陳保治十事，中言：「張差闖宮，說者謂瘋癲。青宮豈發瘋之地？龐保、劉成豈並瘋之人？言念及此，可為寒心。今鄭氏四十年之恩威猶在，卵翼心腹寔繁有徒，陛下當思所以防之。比者，聖諭多從中出，當，則開煬竈之端；不當，而臣下爭執，必成反汗之勢，孰若事無大小，盡歸內閣。至元輔方從哲，屢劾不去。陛下於選侍移宮後，發一敕諭，不過如常人表明心跡耳，從哲輒封還。夫封後之命，都督之命，貶謫周朝瑞之命，何皆不封還？司馬昭之心，路人知之矣。」姚宗文閱視遼左，與熊廷弼相失，歸而鼓同列攻之。允成惡其奸，再疏論列。

天啟元年，疏請恤先朝直臣，列楊天民等三十六人以上，帝納之。俄陳任輔弼、擇經略、慎中樞、專大帥、更戎政、嚴賞罰數事，末言：「方今最可慮者，陛下孤立禁中。先朝怙權恃寵諸奄，與今日左右近習，互相忌嫉，恐乘機肆毒，彼此相戕。夫防護禁庭，責在內閣及司禮。務令潛消默化，俾聖躬與皇弟，並得高枕無憂，斯為根本至計。」時韙其言。

已，劾刑部尚書黃克纘倡言保護選侍，貽誤賈繼春，又曲庇盜寶內侍，至辨御史焦源溥綱常一疏，刺謬特甚。已，極論內降及留中之害，末復規切閣部大臣。忤旨，停俸。給事中毛士龍劾府丞邵輔忠，允成亦偕同官李希孔斥輔忠。已，極言綱紀廢弛，請戒姑息、破因循，指斥時事甚悉。

當是時，中貴劉朝、魏進忠與乳媼客氏相倚為奸。允成抗疏歷數其罪，略言：「內廷顧命之珰，犬食其余，不蒙帷蓋之澤；外廷顧命之老，中旨趣出，立見田裏之收。以小馬為馳騁之貲，誰啟盤於遊田之漸；以大臣為釋忿之地，誰啟咈其耇長之心。劉朝輩初亦不預外事，自沈纮、邵輔忠導之，遂恣肆無忌。浸假而王心一、倪思輝、朱欽相斥矣，浸假而司空用陪推矣，浸假而中旨用考官矣。是易置大臣之權在二豎也。近者弄權愈甚，逐大臣如振落，王紀、滿朝薦並削職為編氓。是驅除大臣之權在二豎也。科臣遷改，自有定敘，給假推升，往例皆然。乃惡周朝瑞之正直，忽有不許推用之旨。是轉遷百官之權在二豎也。秦藩以小宗繼大宗，諸子不得封郡王，祖制昭然。乃部科爭之不獲，相繼而去。是進退諸藩之權在二豎也。招權納賄，作福作威；二豎弄權於外，客氏主謀於中。王振、劉瑾之禍將復見今日。」疏入，進忠輩切齒。允成復特疏論秦府濫恩之謬，帝終不省。

三年六月，允成又劾進忠，進忠益恨。明年，趙南星為吏部，知允成賢，調之於北。未幾，南星被逐，御史張訥劾南星調允成非法，遂除名。後給事中陳維新復劾允成貪險，詔撫按提問，坐以贓私。莊烈帝嗣位，以允成嘗請保護皇弟，識其名，召復故官。未幾卒。

當天啟初，東林方盛，其主張聯絡者，率在言路。允成居南，與北相應和，時貴多畏其鋒。然諤諤敢言，屢犯近幸，其風采足重雲。

李希孔，字子鑄，三水人。萬歷三十八年進士。授中書舍人，擢南京御史。給事中姚宗文閱遼東軍，排經略熊廷弼，希孔連疏劾之。已，又糾宗文阻抑考選，以「令旨」二字抗言繳還，遏先帝非常之德。泰昌元年冬，陳時政七事。天啟改元，與允成劾邵輔忠。已，請宥言官倪思輝、朱欽相、王心一。三年上《折邪議》，以定兩朝實錄，疏言：

昔鄭氏謀危國本，而左袒之者，莫彰著於三王並封之事。今秉筆者不謂非也，且推其功，至與陳平、狄仁傑並。此其說不可解也。當時並封未有旨，輔臣王錫爵蓋先有密疏請也。迨旨下禮部，而王如堅、朱維京、塗一臻、王學曾、嶽元聲、顧允成、於孔兼等苦口力爭，又共責讓錫爵於朝房。於是錫爵始知大義之不可違，而天下之不我予，隨上疏檢舉，而封事停也。假令如堅等不死爭，不責讓，將並封之事遂以定，而子以母貴之說，且徐邀定策國老之勛。而乃飾之曰：「旋命旋引咎，事遂以止。」嗟乎，此可為錫爵諱乎哉！且聞錫爵語人曰：「王給事中遺悔否？」以故事關國本，諸臣稿項黃馘，終錫爵世不復起。不知前代之安劉、復唐者，誰厄王陵，使之不見天日乎？曾剪除張柬之、桓彥範等五人，而令賫誌以沒乎？臣所以折邪議者，一也。

其次，莫彰於張差闖宮之事。而秉筆者猶謂無罪也，且輕其事，而列王大臣、貫高事為辭。此其說又不可解也。王大臣之徒手而闖至乾清宮門也，馮保怨舊輔高拱，置刃其袖，挾使供之，非實事也。張差之梃，誰授之而誰使之乎？貫高身無完膚，而詞不及張敖，故漢高得釋敖不問。可與張差之事，造謀主使口招歷歷者比乎？昔寬處之以全倫，今直筆之以存實，以戒後，自兩不相妨，而奈之何欲諱之？且諱之以為君父隱，可也；為亂賊輩隱，則何為？臣所以折邪議者，二也。

至封後遺詔，自古未有帝崩立後者。此不過貴妃私人謀假母後之尊，以弭罪狀。故稱遺詔，以要必行。奈何猶稱先誌，重誣神祖，而陰為阿附傳封者開一面也？臣所以折邪議者，三也。

先帝之令德考終，自不宜謂因藥致崩，被不美之名。而當時在內視病者，烏可於積勞積虛之後，投攻克之劑。群議洶洶，方蓄疑慮變之深，而遽值先帝升遐，又適有下藥之事，安得不痛之恨之，疾首頓足而深望之？乃討奸者憤激而甚其詞，庇奸者借題以逸其罰。君父何人，臣子可以僥幸而嘗試乎？臣所以折邪議者，四也。

先帝之繼神廟棄群臣也，兩月之內，鼎湖再號。陛下孑然一身，怙恃無托，宮禁深，狐鼠實繁，其於杜漸防微，自不得不倍加嚴慎。即不然，而以新天子儼然避正殿，讓一先朝宮嬪，萬世而下謂如何國體。此楊漣等諸臣所以權衡輕重，亟以移宮請也。宮已移矣，漣等之心事畢矣，本未嘗居以為功，何至反以為罪而禁錮之、擯逐之，是誠何心？即選侍久侍先帝，生育公主，諸臣未必不力請於陛下，加之恩禮。今陛下既安，選侍又未嘗不安，有何冤抑，而汲汲皇皇為無病之沈吟？臣所以折邪議者，五也。

抑猶有未盡者。神祖與先帝所以處父子骨肉之際，仁義孝慈，本無可以置喙。即當年母愛子抱，外議喧嘩，然雖有城社媒孽之奸，卒不以易祖訓立長之序，則愈足見神祖之明聖，與先帝之大孝。何足諱、何必諱，又何可諱？若謂言及鄭氏之過，便傷神祖之明，則我朝仁廟監國危疑，何嘗為成祖之累。而當時史臣直勒之汗青，並未聞有嫌疑之避也。何獨至今而立此一說，巧為奸人脫卸，使昔日不能置之罪，今日不容著之書，何可訓也！今史局開，公道明，而坐視奸輩陰謀，辨言亂義，將令三綱紊，九法滅，天下止知有私交，而不知有君父。乞特敕纂修諸臣，據事直書，無疑無隱，則繼述大孝過於武、周，而世道人心攸賴之矣。

詔付史館參酌，然其後卒不能改也。已，又請出客氏於外，請誅崔文升。忌者甚眾，指為東林黨。未幾，卒官，故不與珰禍。

毛士龍，字伯高，宜興人。萬歷四十一年進士。授杭州推官。熹宗即位，擢刑科給事中，首劾姚宗文閱視乖張。楊漣去國，抗疏請留。天啟改元正月疏論「三案」，力言孫慎行、陸夢龍、陸大受、何士晉、馬德灃、王之寀、楊漣等有功社稷，而魏浚輩醜正害直之罪。帝是之。

李選侍之移宮也，其內豎劉朝、田詔、劉進忠等五人，以盜貲下刑部獄。尚書黃克纘庇之，數稱其冤。帝不從，論死。是年五月，王安罷，魏進忠用事。詔等進重賂，令其下李文盛等上疏鳴冤，進忠即傳旨貸死。大學士劉一燝等執奏者再。旨下刑科，士龍抄參者三，旨幾中寢。克纘乃陳其冤狀，而請付之熱審。進忠不從，傳旨立釋。士龍憤，劾克纘阿旨骫法，不可為大臣，且數朝等罪甚悉。由是進忠及諸奄銜士龍次骨。進忠廣開告密，誣天津廢將陳天爵交通李承芳，逮其一家五十余人，下詔獄。士龍即劾錦衣駱思恭及誣告者罪。進忠憾張後抑己，誣為死囚孫二所出，布散流言。士龍請究治妖言奸黨並主使逆徒，進忠益憾。

至九月，士龍劾順天府丞邵輔忠奸貪，希孔、允成亦劾之，輔忠大懼。朝等因誘以超擢，令攻士龍。輔忠遂訐士龍官杭州時盜庫納妓，進忠從中下其疏。尚書周嘉謨等言兩人所訐，風聞，請寬貸。進忠不從，削士龍籍，輔忠落職閑住。進忠後易名忠賢，顯盜國柄，恨士龍未已。四年冬，令其私人張訥劾之，再命削籍。明年三月入之汪文言獄詞，謂納李三才賄三千，謀起南京吏部，下撫按提訊追贓，遣戍平陽衛。已而輔忠起用，驟遷兵部侍郎。六年十二月，御史劉徽復摭輔忠前奏，劾士龍納訪犯萬金，下法司逮治。士龍知忠賢必殺己，夜中逾墻遁，其妾不知也，謂有司殺之，被發號泣於道，有司無如之何。士龍乃潛至家，載妻子浮太湖以免。

莊烈帝嗣位，忠賢伏誅。朝士為士龍稱冤，詔盡赦其罪。士龍始詣闕謝恩，且陳被陷之故。帝憐之，命復官致仕，竟不召用。至崇禎十四年，裏人周延儒再相，始起漕儲副使，督蘇、松諸郡糧。明年冬，入為太仆少卿。又明年春，擢左僉都御史。時左都御史李邦華、副都御史惠世揚皆未至，士龍獨掌院事。帝嘗語輔臣：「往例御史巡方，類微服訪民間。近高牙大纛，氣淩巡撫，且公署前後皆通竇納賄，每奉使，富可敵國，宜重懲。」士龍聞，劾逮福建巡按李嗣京。十月謝病歸。國變後卒。

贊曰：滿朝薦，健令也，出死力以抗兇鋒，幽深牢而弗悔。及躋言路，益發憤時事，庶幾強立不反者歟。江秉謙、侯震旸之論經撫，李希孔之論「三案」，皆切中事理。王允成直攻劉朝、魏進忠，而不與楊、左、周、黃諸人同難。毛士龍顧以譎免。蓋忠賢殺人皆成於附閹邪黨，彼其甘心善類，授之刃而假手焉且加功者，罪直浮於忠賢已。


Chinese text: This work was published before January 1, 1923, and is in the
public domain worldwide because the author died at least 100 years ago.
