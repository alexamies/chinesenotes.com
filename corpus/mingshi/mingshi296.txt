孝弟之行，雖曰天性，豈不賴有教化哉。自聖賢之道明，誼壁英君莫不汲汲以厚人倫、敦行義為正風俗之首務。旌勸之典，賁於閭閻，下逮委巷。布衣之氓、匹夫匹婦、兒童稚弱之微賤，行修於閨闥之中，而名顯於朝廷之上。觀其至性所激，感天地，動神明，水不能濡，火不能爇，猛獸不能害，山川不能阻，名留天壤，行卓古今，足以扶樹道教，敦厲末俗，綱常由之不泯，氣化賴以維持。是以君子尚之，王政先焉。至或刑政失平，復仇泄忿，或遭時不造，荒盜流離，誓九死以不回，冒白刃而弗顧。時則有司之辜，民牧之咎，為民上者，當為之惻然動念。故史氏誌忠孝義烈之行，如恐弗及，非徒以發側陋之幽光，亦以覘世變，昭法戒焉。

明太祖詔舉孝弟力田之士，又令府州縣正官以禮遣孝廉士至京師。百官聞父母喪，不待報，得去官。割股臥冰，傷生有禁。其後遇國家覃恩海內，輒以詔書從事。有司上禮部請旌者，歲不乏人，多者十數。激勸之道，綦雲備矣。實錄所載，莫可殫述，今采其尤者輯為傳。余援《唐書》例，臚其姓氏如左。

其事親盡孝，或萬里尋親，或三年廬墓，或聞喪殞命，或負骨還鄉者，洪武時，則有麗水祝昆，上元徐真童、李某女，龍江衛丁歪頭，懷寧曹鏞、鏞妻王氏，徐州王僧兒，廣德姚觀壽，廣武衛陳禮關，桃源張註，江浦張二女勝奴，上海沈德，溧陽史以仁，丹徒唐川，邳州李英，北平東安王重，遵化張拾，保定顧仲禮，樂亭杜仁義妻韓氏，昌平劉驢兒，保定新城王興，祁陽郝安童，山東寧海姜瑜，汶上侯昱，孟縣李德，鞏縣給事中魏敏，登封王中，舞陽周炳，臨桂李文選。而鈞州張宗魯以瞽子有孝行，十七年被旌。

永樂間，則有大興王萬僧奴，東光回滿住，金吾右衛何黑廝，金吾後衛包三，武功中衛蔣小保、周阿狗，錦州衛趙興祖，旗手衛周來保，大寧前衛滑中，保安衛徐宗賢，羽林前衛孫誌，漢府左護衛千戶許信男斌，江寧浦阿住、沈得安、嚴分保，上元馮添孫、邵佛定，上海沈氏妙蘭，儀真韓福緣，江陰衛徐佛保，府軍衛浦良兒，府軍後衛王保兒、潘醜兒，水軍右衛黃阿回，廣武衛百戶劉玉，蘇州衛張阿童，廣洋衛鄭小奴，大河衛朱阿金，興武衛張彥昇，龍江提舉司匠張貴、胡佛保、聶廣，永新左興兒，濟陽張思名，泰安張翼，肥城趙讓，安邑張普圓，永寧王仕能，陽武劉大，靈寶賀貳，鈞州袁節，膚施陳七兒，鳳翔梁準。

洪熙間，則有江陰越鉉。

宣德間，則有慶都邊靖，南樂康祥、楊鐸，內黃崔克昇，江寧張繼宗，定遠王絅，舒城錢敏，徐州衛張文友，歸德衛任貴，浮梁洪信文，堂邑趙巖，汶上馬威，翼城劉原真，太康順孫陳智，鈞州楊鼐，延安衛指揮王永、安嶽、李遇中。

正統間，則有大興劉懷義，元城谷真，邢臺劉鏞，獻縣崔鑒，通州左衛總旗孫雄，昌黎侯顯，新樂孫禮，定興魏整，交河田畯，柏鄉張本，歸德楊敬，井陘畢鸞，永年楊忠，永清右衛穆弘，武驤左衛成貴，江寧顧昜，舒城吏部主事胡紀、御史王紹，廬江張政，武進胡長寧，徐州金暠、王豫，桐城檀郁，歸德衛呂仲和，麻城趙說，聊城裴俊，陵縣虎賁左衛經歷張讓，費縣葛子成，樂安孫整，冠縣陳勉，臨清賈貴，郯城郭秉，東平張琛，德州張泰，平陰王福緣，猗氏王約，高平王起孝、太仆丞王遂，介休楊智，興縣郭安，朔州衛吳順，杞縣高朗，太康軒茂良，鄭州邢恭，祥符李斌，鳳翔石玫，膚施劉友得、張信，邠州郭元，延安衛薛廣，蘭州吳仕坤。

景泰間，則有成安張憲，威縣傅海，邳州岑義，鳳陽李忠，徐州朱環，宿州郭興、李寬，泗州衛蔡興，龍泉顧佛僧，龍遊常州通判徐珙，武昌衛吳綬，靖州衛方觀，鄆城李逵，朝城王禮，聊城朱舉，洛陽昌黎訓導閻禹錫。

天順間，則有宛平龔然勝，遷安蔣盛，永清賈懋，任丘黃文，唐縣寇林、大寧指揮張英，平山衛房鎮，忠義衛總旗鐘通，潼關衛楊順通、順素，蒙城汪泉，六合胡琛，合肥高興、張俊，和州獲嘉知縣薛良，上元龍景華，杭州姚文、姚得，平湖夔州知府沈琮，金華宗祉，德州尹綸，東昌許通，臨汾續鳳，絳州陳璽，鄢陵解禮、順孫張縉，上蔡朱儉，同州侯智，醴泉張璉，西安前衛張軫，延安衛指揮柏英，太和楊寧，金齒衛徐訥。

成化間，則有神機營指揮方榮，大醫院生安陽郭本，順天舉人萬盛，順天東安昌樂訓導周尚文，武清柳芳，玉田李茂，無極李皚，開州任勉、陳璋、僉事侯英及弟侃、副使甘澤，贊皇劉哲，平山光祿署丞李傑，莘縣李誌及子忱，邢臺井澍，豐潤馬敬，柏鄉高明，定州竇文真、王達，平鄉張翺、史諫、史誼，永平秦良、朱輝，武平衛成綱、楊升，隆慶左衛衛瑾，宣府左衛何文玘，潼關衛千戶藍瑄，遼東定遼左衛劉定、東寧衛序班劉鼎，江寧福建參議盧雍，徐州吳友直、路車、張棟，山陽楊旻、順孫王钅宏，滁州黃正，長洲朱灝，無錫秦永孚、仲孚，合肥沈諲，六安黃用賢，沭陽支儉，休寧吳仲成，懷寧吳本清，沛縣蔡清，歸德衛沈忠，杭州右衛金洪，黃巖項茂，富陽何訥，浙江西安錦衣百戶鄭得，麗水葉伯廣，海寧董謙，浙江建德蔡廷茶，奉化陸洪，余幹桃源訓導張憲，永豐呂盛，晉江史惠，平谿汪浩，江夏傅實、周璽，監利劉祥，湘陰邵敏，東昌張銳，莘縣孔昭、趙全，恩縣王弘，汶上張鄜，堂邑王歡，陽谷錢道，單縣徐洲，聊城王安、孫良，歷城湖廣布政使王允，曹州黃表、張倫，臨清劉端，壽陽吳宗，潞州張倫，大同楊茂、楊瑞、焦鑒，渾源慶都縣丞王誠，高平李振民，平陽衛指揮僉事楊輔，安東中屯衛王經，許州何清，汜水張俊，信陽王綱、袁洪，汲縣張琛，封丘陳瑛，光州太平通判劉進，羅山王賓，衛輝徐寧，郟縣劉濟，西平尹冕，新鄉王興，確山劉政，長葛蒙陰訓導羅貴，陽武舉人蕭盛，弘農衛習潤，涇陽趙謐、駱森、趙遂，同州張鼎，洋縣武全，甘州左衛毛綱，華陰周祿，保安李端，合州陳伯剛，臨桂劉本，姚州土官高紫、潼賜。

弘治間，則有大興錢福，宛平序班夏琮，青縣張俸，南和張彪，曲周趙象賢，長垣王鼐，開州甘潤、馬宗範，薊州孟振，遷安韓廷玉，元氏王懋，深州王寧，天津衛鄭海，武平衛王矩，廣寧右衛李周，霍丘徐汝楫，海州定邊衛經歷徐謐，邳州丁友，懷遠徐本忠、劉澄，宣城吳宗周，潁上王翊，鳳陽衛張全，鳳陽張欽、王澄，嘉定縣沈輔、沈呈，昆山徐協祥，豐縣周潭，徐州權宇、楊輔，績谿許欽，英山段弘仁，六安張時厚，蕭縣唐鸞、南傑，錢塘朱昌，仁和陳璋、璋妻錢氏，余姚黃濟之，桐廬王瑁，江西樂安謝紳，南昌左衛黃璉，安福劉珍，豐城余壽，湖廣寧鄉同知劉端，湘陰甘準，祁陽張機，閩縣高惟一，龍谿王彜，濟南序班谷珍，莘縣白溥，鄒平辛恕，堂邑李尚質，益都冀琮，文登致仕縣丞劉鑒，臨清王祐，寧海州卜懷，陵川徐河、徐瑛，平遙趙澄，澤州宋甫、裴春、舉人李用，興縣白好古，解州李錦，陽曲薛敬，榆次趙復性，屯留衛李清，儀封謝欽，祥符陳鎧、周府儀賓史經，西平張文佐，河南唐縣李擴，登封王祺，嵩縣杜端，裕州劉宗周，閿鄉薛璋，洛陽護衛軍余章瀚，鈞州陣希全，新鄭張遂，郟縣黃錦，鹹寧舉人楊時敷，涇陽熊玻、張憲，隴西李琦，甘州後衛徐行，博羅何宇新，雲南芮城李錦及子澤、澤子柄，太和楊謫仙，靖安陳伯瑄及子恩。

正德間，則有高邑湘潭驛丞董玄，槁城劉強，定州趙鵬，吳橋段興，直隸新城李瑟，沙河王得時，青陽李希仁，永康歸德訓導應剛，進賢趙氏郡珍，宜春易直，善化陳大用，湘陰蘇純，侯官黃文會，邵武謝思，長山許嗣聰，聊城梁瑾，曲阜孔承夏，日照張旻，臨汾李大經及子承芳，新鄭王科，蒲城雷瑜，嵩明陳大韶。

嘉靖以後，國史不詳載，姓名所可考者，嘉靖間，則有直隸趙進、黃流、張節，冀州王國臣，六安順孫李九疇，望江順孫龍湧，太湖呂腆，沛縣楊冕，潁上王敷政，華亭徐億，浙江龔曇、王晁、孫堪、樓階、丘敘、吳燧，江西余冠雄、曾柏，福建吳毓嘉、孫炳、丘子能，莆田舉人方重傑，山東宮守禮、王選，河南馮金玉、劉一魁，信陽趙謨，孝婦韓氏、安氏，杞縣邊雲鵡，陜西黃驥、張琛、李實，環縣趙璋，新會容，四川李應麒，嘉定州舉人王表，祿豐唐文炳、文蔚，蒙化舉人範運吉、黃巖。又有旌表天下孝子鮑燦、陸爻、徐億等，俱軼其鄉里。

隆慶間，則有大興李彪，靜海周一念、周斐，遷安楊騰，松江舉人馮行可，新鄉張登元，興業何世錦，崇善何呈。

萬歷間，則有直隸韓錫，深州林基，井陘張民望，清豐侯燦，河間吳應奎，平山舉人邢雲衢，邳州張縝，直隸華亭楊應祈、高承順，太湖顧槐，盱眙蔣臚，六安何金，遂安毛存元，江西余鑰、徐信，都昌曹珊，萬安劉靜，新建樊儆、舒泰，會昌歐於復，鄱陽李岐，奉新周勃，南昌曹必和，湖廣賈應進，光化蔡玉、蔡佩，黃岡唐治，浦城徐彪，泉州訓導王熺及熺子文升，晉江韋起宗，山東馬致遠，冠縣申一琴、一攀，嶽陽王應科，河南侯鶴齡，歸德賈洙，密縣陳邦寵，舞陽楊愈光，汜水王謙，淅川劉待徵，陜西劉燧，涇陽韓汝復，寧州周大賢，成都後衛楊茂勛，井研曾海，大姚金鯉，蒙化範潤，四川孝女解氏。又有馬錦、張浩、杜惠、孝女楊氏等，不詳邑裏。

天啟間，則有安州邵桂，棗強先自正，晉州張蘭，高邑孫喬，上海張秉介，高淳葛至學，旌德江景宗，山陽張致中，歙縣吳榮讓、孝童女胡之憲、玉娥，慈谿馮象臨，吉水郭元達，宜春鐘名揚，峽江黃國賓，臨川傅合，萬載彭夢瑞，南康楊可幸，萬安羅應賫，江西樂安曹希和，安福孝婦王三重妻謝氏，孝感施文星，福建李躍龍，甌寧陳榮，晉江丘應賓，浦城吳昂，禹城給事中楊士衡，泰安範希賢，曹縣王治寧，曲阜孔弘傳，德州紀紹堯，聞喜張學孔，陳州郭一肖，虞城呂桂芳，淅川何大縉，華州孫繩祖，梁山李資孝，又有王錫光不詳邑裏。

崇禎間，則有應天王之卿，故城李華先，仁和沈尚誌，江西王之範，福建吳宗烜，山東朱文龍，忻州趙裕心，稷山舉人史宗禹，淳化高起鳳，雲南趙文宿。又有王宅中、任萬庫、武世捷、孔維章、浦某、褚鹹、孫良輔等，不詳邑裏。皆以孝行旌其門。

其同居敦睦者，則有洪武時龍遊夏文昭，四世同居。成化間，霸州秦貴，建德何永敬，蒲圻李玘，句容戴睿，饒陽耿寬，俱七世同居，石首王宗義五世同爨，宿遷張賓八世同爨，安東蘇勒，潞城韓錦、李昇，永州唐汝賢，豐城劉誌清，俱六世同居。弘治間，密雲李琚，合肥鄭元，陵川徐梁，安東朱勇，五世同居，慶都黃鐘，定邊衛韓鵬，俱六世同居，孝感程昂七世同居，泰州王玉八世同爨。正德間，山陽丁震五世同居。嘉靖間，石偉十一世同居，遂安毛彥恭六世同居。萬歷間，蕭梅七世同居，滁州盧守一，長治仇大，六世同居，先後得節烈貞女二十三人，太平楊乙六累世同居。天啟間，南城吳煥八世同居。皆旌曰義門。

其輸財助官振濟者，則有正統間千戶胡文郁，訓術李昺，訓科劉文勝，吉安胡有初、謝子寬，浮梁範孔孫，榆次於敏，邳州鞏得海、岑仲暉、高興、葉旺、高宗泰，沭陽葛禎，清河王仲英，山陽鮑越，懷遠廖冠平、張簡，石州張雷，淮安梁辟、李成、俞勝、徐成，潞州李廷玉，羅山王必通，溧陽陸旺，余幹舒彥祥，溫州李倫、鄒有真，四安何仕能、王清。景泰間，江陰陳安常。天順間，潮陽郭吾，太原栗仲仁，代州李斌。弘治中，歸善吳宗益、宗義及宗義子璋。隆慶間，永寧王潔、胥瓚。萬歷間，少卿吳炯，浙江董欽等，臨清張氏，江西胡士琇、丁果、婁世潔、黎金球，山西孫光勛、高自修，亳州李文明，順義楊惟孝。天啟間南城吳煥。崇禎間席本楨等。皆旌為義門，或賜璽書褒勞。

○孝義一

鄭濂〈（王澄）〉徐允讓〈（石永壽）〉錢瑛〈（曾鼎）〉姚比丘鐸〈（李茂）〉崔敏〈（劉鎬顧琇）〉周琬〈（虞宗濟等）〉伍洪〈（劉文煥）〉朱煦〈（危貞昉）〉劉謹李德成沈德四謝定住〈（包實夫蘇奎章）〉權謹趙紳〈（向化陸尚質）〉麹祥

鄭濂，字仲德，浦江人。其家累世同居，幾三百年。七世祖綺載《宋史·孝義傳》。六傳至文嗣，旌為義門，載《元史·孝友傳》。弟文融，字太和，部使者余闕表為東浙第一家。鄭氏家法，代以一人主家政。文融卒，嗣子欽繼之，嘗刺血療本生父疾。欽卒，弟鉅繼。鉅卒，弟銘當主家政，以兄子渭宗子也，相讓久之，始受事。銘受業於吳萊。銘卒，弟鉉繼。父喪，慟哭三日，發須盡白。元末兵起，大將數入其境，相戒無犯義門。樞密判官阿魯灰軍奪民財，鉉以利害折之，引去。明兵臨婺州，鉉挈家避，右丞李文忠為扃鑰其家，而遣兵護之歸。至正中卒，渭繼。渭卒，弟濂繼。

濂受知於太祖，昆弟由是顯。濂以賦長詣京師，太祖問治家長久之道。對曰：「謹守祖訓，不聽婦言。」帝稱善，賜之果，濂拜賜懷歸，剖分家人。帝聞嘉嘆，欲官之，以老辭。時富室多以罪傾宗，而鄭氏數千指獨完。會胡惟庸以罪誅，有訴鄭氏交通者，吏捕之，兄弟六人爭欲行，濂弟湜竟往。時濂在京師，迎謂曰：「吾居長，當任罪。」湜曰：「兄年老，吾自往辨。」二人爭入獄。太祖召見曰：「有人如此，肯從人為逆耶？」宥之，立擢湜為左參議，命舉所知。湜舉同郡王應等五人，皆授參議。湜，字仲持，居官有政聲。南靖民為亂，詿誤者數百家，湜言於諸將，盡釋免。居一歲，入覲，卒於京。

十九年，濂坐事當逮，從弟洧曰：「吾家稱義門，先世有兄代弟死者，吾可不代兄死乎？」詣吏自誣服，斬於市。洧，字仲宗，受業於宋濂，有學行，鄉人哀之，私謚貞義處士。

濂卒，弟渶繼。二十六年，東宮缺官，命廷臣舉孝弟敦行者，眾以鄭氏對。太祖曰：「其裏王氏亦仿鄭氏家法。」乃徵兩家子弟年三十上者，悉赴京，擢濂弟濟與王懃為春坊左、右庶子。後又徵濂弟沂，自白衣擢禮部尚書，年余，致仕。永樂元年入朝，留為故官。未幾，復謝去。濂從子幹官御史，棠官檢討。他得官者復數人，鄭氏愈顯。濟、棠皆學於宋濂，有文行。

初，渶嘗仕元為浙江行省宣使，主家政數年。建文帝表其門，渶朝謝，禦書「孝義家」三字賜之。燕兵既入，有告建文帝匿其家者，遣人索之。渶家廳事中，列十大櫃，五貯經史，五貯兵器備不虞。使者至，所發皆經史，置其半不啟，乃免於禍，人以為至行所感雲。成化十年，有司奏鄭永朝世敦行義，復旌以孝義之門。

自文融至渶，皆以篤行著。文融著《家範》三卷，凡五十八則，子欽增七十則，從子鉉又增九十二則，至濂弟濤與從弟泳、澳、湜，白於兄濂、源，共相損益，定為一百六十八則，刊行焉。

王澄，字德輝，亦浦江人。歲儉，出粟貸人，不取其息。有鬻產者，必增直以足之。慕義門鄭氏風，將終，集子孫誨之曰：「汝曹能合食同居如鄭氏，吾死目瞑矣。」子孫鹹拜受教。澄生三子子覺、子麟、子偉，克承父誌。子覺生應，即為鄭湜所舉擢參議者。子偉生懃，即與鄭濟並擢庶子者。義門王氏之名，遂埒鄭氏。

又有王燾者，蘄水人，七世同居，一家二百余口，人無間言。洪武九年十一月，詔旌為孝義之門。

徐允讓，浙江山陰人。元末，賊起，奉父安走避山谷間。遇賊，欲斫安頸。允讓大呼曰：「寧殺我，勿殺我父！」賊遂舍安殺允讓。將辱其妻潘，潘紿曰：「吾夫已死，從汝必矣。若能焚吾夫，則無憾也。」賊許之，潘聚薪焚夫，投烈焰中死。賊驚嘆去，安獲全。洪武十六年，夫婦並旌。

同時石永壽者，新昌人。負老父避賊，賊執其父將殺之，號泣請代，賊殺永壽而去。

錢瑛，字可大，吉水人。生八月而孤，年十三能應秋試。及長，值元季亂，奉祖本和及母避難，歷五六年。遇賊，縛本和，瑛奔救，並縛之。本和哀告貰其孫，瑛泣請代不已，賊憐而兩釋之。時瑛母亦被執，瑛妻張從伏莽中窺見，即趨出，謂賊曰：「姑老矣，請縛我。」賊從之，既就縛，擲袖中鞋與姑，訣曰：「婦無用此矣。」且行且睨姑，稍遠即罵賊不肯行。賊持之急，罵益厲，賊怒，攢刃刺殺之。是定，有司知瑛賢，凡三薦，並以親老辭。子遂誌成進士，官山東僉事。

同時曾鼎，字元友，泰和人。祖懷可、父思立，並有學行。元末，鼎奉母避賊。母被執，鼎跪而泣請代。賊怒，將殺母，鼎號呼以身翼蔽，傷頂肩及足，控母不舍。賊魁繼至，憫之，攜其母子入營療治，獲愈。行省聞其賢，辟為濂谿書院山長。洪武三年，知縣郝思讓辟教設學。鼎好學能詩，兼工八分及邵子數學。

姚比，松江人。元至正中，苗帥楊完者兵入境。比奉母避於野，阻河不可渡。母泣曰：「兵至，吾誓不受辱。」遂沈於水。比急投水救之，負母而出。已，數遇盜，中矢，比佯死伏屍間以免，以奉母過湖、淮。後母疾思食魚，暮夜無從得，家養一烏，忽飛去攫魚以歸。洪武初，行省聞其賢，辟之，以親老不就。

丘鐸，字文振，祥符人。元末，父為湖廣儒學提舉。值兵亂，鐸奉父母播遷，賣藥供甘旨。母卒，哀慟幾絕。葬鳴鳳山，結廬墓側，朝夕上食如生時。當寒夜月黑，悲風蕭瑟，鐸輒繞墓號曰：「兒在斯！兒在斯！」山深多虎，聞鐸哭聲避去。時稱真孝子。鐸初避寇慶元，從祖父母居故鄉者八人，貧不能自存，鐸悉迎養之。有姑年十八，夫亡守節，鐸養之終身。

後有李茂者，澄城諸生也。母患惡瘡。茂日吮膿血，夜則叩天祈代。及卒，結廬墓旁，朝夕悲泣。天大雨，懼沖其墓，伏墓而哭，雨止乃已。父卒，廬墓如之。成化二生旌。二子表、森，森為國子生。茂卒，兄弟同廬於墓。弘治五年旌。表子俊亦國子生，表卒，俊方弱冠，廬墓終喪。母卒，亦如初。正德四年旌。

崔敏，字好學，襄陵人。生四十日，其父仕元為綿竹尹，父子隔絕者三十年。敏依母兄以居。元季寇亂，母及兄俱相失。亂定，入陜尋母不得。由陜入川，抵綿竹，求父冢，無知者。復還陜，訪諸親故，始知父殯所在，乃啟攢負骸歸。時稱崔孝子。

同時劉鎬，江西龍泉人。父允中，洪武五年舉人，官憑祥巡檢，卒於任。鎬以道遠家貧，不能返柩，居常悲泣。父友憐之，言於廣西監司，聘為臨桂訓導。尋假公事赴憑祥，莫知葬處。鎬晝夜環哭，一蒼頭故從其父，已轉入交址。忽暮至，若有憑之者，因得冢所在。刺血驗之良是，乃負歸葬。

有顧琇者，字季粟，吳縣人。洪武初，父充軍鳳翔，母隨行，留琇守丘墓。越六年，母歿。琇奔赴，負母骨行數千里，寢則懸之屋梁，涉則戴之於頂。父釋歸卒。水漿不入口五日，不勝喪而死。

周琬，江寧人。洪武時，父為滁州牧，坐罪論死。琬年十六，叩閽請代。帝疑受人教，命斬之，琬顏色不變。帝異之，命宥父死，謫戍邊。琬復請曰：「戍與斬，均死爾。父死，子安用生為，顧就死以贖父戍。」帝復怒，命縛赴市曹，琬色甚喜。帝察其誠，即赦之，親題禦屏曰「孝子周琬。」尋授兵科給事中。

同時子代父死者，更有虞宗濟、胡剛、陳圭。宗濟，字思訓，常熟人。父兄並有罪，吏將逮治。宗濟謂兄曰：「事涉徭役，國法嚴，往必死。父老矣，兄冢嗣，且未有後，我幸產兒，可代死。」乃挺身詣吏，白父兄無所預。吏疑而訊之，悉自引伏。洪武四年竟斬於市，年二十二。剛，浙江新昌人。洪武初，父謫役泗上，以逃亡當死，敕駙馬都尉梅殷監刑。剛時方走省，立河上俟渡。聞之，即解衣泅水而往，哀號泣代。殷憫之，奏聞，詔宥其父，並宥同罪者八十二人。圭，黃巖人。父為仇人所訐當死，圭詣闕上章曰：「臣為子不能諫父，致陷不義，罪當死，乞原父使自新。」帝大喜曰：「不謂今日有此孝子，宜赦其父，俟四方朝覲官至，播告之，以風勵天下。」刑部尚書開濟奏曰：「罪有常刑，不宜屈法開僥幸路。」乃聽圭代，而戍其父雲南。

十七年，左都御史詹徽奏言：「太平府民有毆孕婦至死者，罪當絞，其子請代。」章下大理卿鄒俊議，曰：「子代父死，情固可嘉。然死婦系二人之命，冤曷由申；犯人當二死之條，律何可貸。與其存犯法之父，孰若全無罪之兒。」詔從其議。

伍洪，字伯宏，安福人。洪武四年進士。授績谿主簿，擢上元知縣。丁外艱，服除，以母老不復仕。推資產與諸弟，而己獨隱居養母。有異母弟得罪逃，使者捕弗獲，執其母，洪哭訴求代。母曰：「汝往必死，莫若吾自當之。」洪曰：「安有子在而累母者。」遂行，竟死於市。

時有劉文煥者，廣濟人。與兄文煇運糧愆期，當死。兄以長坐，文煥詣吏請代，叩頭流血。所司上其狀，命宥之，則兄已死矣。太祖特書「義民」二字獎之。

時京師有兄坐法，兩弟各自縛請代。太祖遣使問故，同詞對曰：「臣少失父，非兄無以至今日。兄當死，弟安敢愛其生。」帝陽許之，而戒行刑者曰：「有難色者殺之，否則奏聞。」兩人皆引頸就刃，帝大嗟異，欲並其兄貰之。左都御史詹徽持不可，卒殺其兄。

朱煦，仙居人。父季用，為福州知府。洪武十八年詔盡逮天下積歲官吏為民害者，赴京師築城。季用居官僅五月，亦被逮，病不能堪，謂煦曰：「吾辦一死耳，汝第收吾骨歸葬。」煦惶懼不敢頃刻離。時訴枉令嚴，訴而戍極邊者三人，抵極刑者四人矣。煦奮曰：「訴不訴，等死耳，萬一父緣訴獲免，即戮死無恨。」即具狀叩闕。太祖憫其意，赦季用，復其官。

有危貞昉者，字孟陽，臨海諸生。父孝先，洪武四年進士。官陵川縣丞，坐法輸作江浦。貞昉詣闕上疏曰：「臣父絓吏議輸作，筋力向衰，不任勞苦，而大母年逾九十，恐染霜露之疾，貽臣父終天之恨。臣犬馬齒方壯，願代父作勞，俾父獲歸養，死且不朽。」詔從之。貞昉力作不勝勞，閱七月病卒。

劉謹，浙江山陰人。洪武中，父坐法戍雲南。謹方六歲，問家人「雲南何在？」家人以西南指之，輒朝夕向之拜。年十四，矍然曰：「雲南雖萬里，天下豈有無父之子哉！」奮身而往，閱六月抵其地，遇父於逆旅，相持號慟。俄父患瘋痹，謹告官乞以身代。法令戍邊者必年十六以上，嫡長男始許代。時謹未成丁，伯兄先死，乃歸家攜兄子往。兄子亦弱未能自立，復歸悉鬻其產畀兄子，始獲奉其父還，孝養終身。

李德成，浹水人。幼喪父。元末，年十二，隨母避寇至河濱。寇騎迫，母投河死。德成長，娶婦王氏。摶土為父母像，與妻朝夕事之。方嚴冬，大雪，水堅至河底。德成夢母曰：「我處水下，寒不得出。」覺而大慟，旦與妻徒跣行三百里，抵河濱。臥水七日，水果融數十丈，恍惚若見其母，而他處堅凍如故。久之，乃歸。洪武十九年舉孝廉，屢擢尚寶丞。二十七年旌為孝子。建文中，燕兵逼濟南。德成往諭令還兵，燕兵不退。德成歸，以辱命下吏，已而釋之。永樂初復官，屢遷陜西布政使。

沈德四，直隸華亭人。祖母疾，刲股療之愈。己而祖父疾，又刲肝作湯進之，亦愈。洪武二十六年被旌。尋授太常贊禮郎。上元姚金玉、昌平王德兒亦以刲肝愈母疾，與德四同旌。

至二十七年九月，山東守臣言：「日照民江伯兒，母疾，割肋肉以療，不愈。禱岱嶽神，母疾瘳，願殺子以祀。已果瘳，竟殺其三歲兒。」帝大怒曰：「父子天倫至重。《禮》父服長子三年。今小民無知，滅倫害理，亟宜治罪。」遂逮伯兒，仗之百，遣戍海南。因命議旌表例。

禮臣議曰：「人子事親，居則致其敬，養則致其樂，有疾則醫藥籲禱，迫切之情，人子所得為也。至臥冰割股，上古未聞。倘父母止有一子，或割肝而喪生，或臥冰而致死，使父母無依，宗祀永絕，反為不孝之大。皆由愚昧之徒，尚詭異，駭愚俗，希旌表，規避裏徭。割股不已，至於割肝，割肝不已，至於殺子。違道傷生，莫此為甚。自今父母有疾，療治罔功，不得已而臥冰割股，亦聽其所為，不在旌表例。」制曰：「可。」

永樂間，江陰衛卒徐佛保等復以割股被旌。而掖縣張信、金吾右衛總旗張法保援李德成故事，俱擢尚寶丞。迨英、景以還，即割股者亦格於例，不以聞，而所旌，大率皆廬墓者矣。

謝定住，大同廣昌人。年十二，家失牛。母抱幼子追逐，定住隨母後。虎躍出噬其母，定住奮前擊之，虎逸去。取弟抱之，扶母行。虎復追嚙母頸，定住再擊之，虎復去。行數武，虎還嚙母足。定住復取石擊，虎乃舍去，母子三人並全。永樂十二年，帝召見嘉獎，賜米十石、鈔二百錠，旌其門。

先是，洪武中，有包實夫者，進賢人。授徒數十里外，途遇虎，銜衣入林中，釋而蹲。實夫拜請曰：「吾被食，命也，如父母失養何？」虎即舍去。後人名其地為拜虎岡。其後，嘉靖中，筠連諸生蘇奎章，從父入山，猝遇虎。奎章倉皇泣告，願舍父食己，虎曳尾徐去。後為岷府教授。

權謹，字仲常，徐州人。十歲喪父，即哀毀，奉母至孝。永樂四年薦授樂安知縣，遷光祿署丞，以省侍歸。母年九十終，廬墓三年，致泉湧免馴之異。有司以聞，仁宗命馳驛赴闕，出其事狀，令侍臣朗誦大廷，以示百僚，即拜文華殿大學士。謹辭，帝曰：「朕擢卿以風天下為子者，他非卿責也。」尋扈從皇太子監國南京。宣宗嗣位，以疾乞歸，改通政司右參議，賜白金文綺致仕。子倫，舉永樂中鄉試。養親二十年，親終不仕。倫子宇，父母卒，皆廬墓。成化十二年亦獲旌。

趙紳，字以行，諸暨人。父秩，永樂中為高郵州學正，考滿赴京，至武城縣墮水。紳奮身下救，河流湍悍，俱不能出。明日屍浮水上，紳兩手抱父臂不釋。宣德五年旌其門。

有向化者，靜海衛人。父上為衛指揮，墮海死。化號泣求屍不得，亦投於海。忽父屍浮出，衣服盡脫。天方晴霽，雷雨驟作。既息，化首頂父衣，浮至一處。眾異而收葬之。

陸尚質者，山陰人。父渡江遇風，飄舟將入海。尚質自崖見之，即躍入濤中，欲挽舟近岸。父舟獲濟，而尚質竟溺死。裏人呼其處為陸郎渡。

麹祥，字景德，永平人。永樂中，父亮為金山衛百戶。祥年十四，被倭掠。國王知為中國人，召侍左右，改名元貴，遂仕其國，有妻子，然心未嘗一日忘中國也，屢諷王入貢。宣德中，與使臣偕來，上疏言：「臣夙遭俘掠，抱釁痛心，流離困頓，艱苦萬狀。今獲生還中國，夫豈由人。伏乞賜歸侍養，不勝至願。」天子方懷柔遠人，不從其請，但許給驛暫歸，仍還本國。祥抵家，獨其母在，不能識，曰：「果吾兒，則耳陰有赤痣。」驗之信，抱持痛哭。未幾別去，至日本，啟以帝意。國王允之，仍令入貢。祥乃復申前請，詔許襲職歸養。母子相失二十年，又有華夷之限，竟得遂其初誌，聞者異之。


Chinese text: This work was published before January 1, 1923, and is in the
public domain worldwide because the author died at least 100 years ago.
