瓦剌
瓦剌，蒙古部落也，在韃靼西。元亡，其強臣猛可帖木兒據之。死，眾分為三，其渠曰馬哈木，曰太平，曰把禿孛羅。

成祖即位，遣使往告。永樂初，復數使鎮撫答哈帖木兒等諭之，並賜馬哈木等文綺有差。六年冬，馬哈木等遣暖答失等隨亦剌思來朝貢馬，仍請封。明年夏，封馬哈木為特進金紫光祿大夫、順寧王；太平為特進金紫光祿大夫、賢義王；把禿孛羅為特進金紫光祿大夫、安樂王；賜印誥。暖答失等宴賚如例。

八年春，瓦剌復貢馬謝恩。自是歲一入貢。

時元主本雅失裡偕其屬阿魯台居漠北，馬哈木乃以兵襲破之。八年，帝既自將擊破本雅失裡及阿魯台兵，馬哈木上言請得早為滅寇計。十年，馬哈木遂攻殺本雅失裡。復上言欲獻故元傳國璽，慮阿魯台來邀，請中國除之；脫脫不花子在中國，請遣還；部屬多從戰有勞，請加賞賚；又瓦剌士馬強，請予軍器。帝曰：「瓦剌驕矣，然不足較。」賚其使而遣之。明年，馬哈木留敕使不遣，復請以甘肅、寧夏歸附韃靼者多其所親，請給還。帝怒，命中官海童切責之。冬，馬哈木等擁兵飲馬河，將入犯，而揚言襲阿魯台。開平守將以聞，帝詔親征。明年夏，駐蹕忽蘭忽失溫。三部埽境來戰，帝麾安遠侯柳升、武安侯鄭亨等先嘗之，而親率鐵騎馳擊，大破之，斬王子十餘人，部眾數千級。追奔，度兩高山，至土剌河。馬哈木等脫身遁，乃班師。明年春，馬哈木等貢馬謝罪，且還前所留使，詞卑。帝曰：「瓦剌故不足較。」受其獻，館其使者。明年，瓦剌與阿魯台戰，敗走。未幾，馬哈木死，海童歸言，瓦剌拒命由順寧，順寧死，賢義、安樂皆可撫。帝因復使海童往勞太平、把禿孛羅。

十六年春，海童偕瓦剌貢使來。馬哈木子脫懽請襲爵，帝封為順寧王。而海童及都督蘇火耳灰等以彩幣往賜太平、把禿孛羅及弟昂克，別遣使祭故順寧王。自是，瓦剌復奉貢。

二十年，瓦剌侵掠哈密，朝廷責之，遣使謝罪。二十二年冬，瓦剌部屬賽因打力來降，命為所鎮撫，賜彩幣、襲衣、鞍馬，仍令有司給供具。自後來歸者悉如例。

宣德元年，太平死，子捏烈忽嗣。時脫懽與阿魯台戰，敗之，遁母納山、察罕腦剌間。宣德九年，脫懽襲殺阿魯台，遣使來告，且請獻玉璽。帝賜敕曰：「王殺阿魯台，見王克復世仇，甚善。顧王言玉璽，傳世久近，殊不在此。王得之，王用之可也。」仍賜纟寧絲五十表裡。

正統元年冬，成國公硃勇言：「近瓦剌脫懽以兵迫逐韃靼朵兒只伯，恐吞併之，日益強大。乞敕各邊廣儲積，以備不虞。」帝嘉納之。未幾，脫懽內殺其賢義、安樂兩王，盡有其眾，欲自稱可汗，眾不可，乃共立脫脫不花，以先所並阿魯台眾歸之。自為丞相，居漠北，哈喇嗔等部俱屬焉。已，襲破朵兒只伯，復脅誘朵顏諸衛窺伺塞下。

四年，脫懽死，子也先嗣，稱太師淮王。於是北部皆服屬也先，脫脫不花具空名，不復相制。每入貢，主臣並使，朝廷亦兩敕答之；賜賚甚厚，並及其妻子、部長。故事，瓦使不過五十人。利朝廷爵賞，歲增至二千餘人。屢敕，不奉約。使往來多行殺掠，又挾他部與俱，邀索中國貴重難得之物。稍不饜，輒造釁端，所賜財物亦歲增。也先攻破哈密，執王及王母，既而歸之。又結婚沙州、赤斤蒙古諸衛，破兀良哈，脅朝鮮。邊將知必大為寇，屢疏聞，止敕戒防禦而已。

十一年冬，也先攻兀良哈，遣使抵大同乞糧，並請見守備太監郭敬。帝敕敬毋見，毋予糧。明年，復致書宣府守將楊洪。洪以聞，敕洪禮其使，報之。頃之，其部眾有來歸者，言也先謀入寇，脫脫不花止之，也先不聽，尋約諸番共背中國。帝詔問，不報。時朝使至瓦剌，也先等有所請乞，無不許。瓦剌使來，更增至三千人，復虛其數以冒廩餼。禮部按實予之，所請又僅得五之一，也先大愧怒。

十四年七月，遂誘脅諸番，分道大舉入寇。脫脫不花以兀良哈寇遼東，阿剌知院寇宣府，圍赤城，又遣別騎寇甘州，也先自寇大同。參將吳浩戰死貓兒莊，羽書踵至。太監王振挾帝親征，群臣伏闕爭，不得。大同守將西寧侯宋瑛、武進伯硃冕、都督石亨等與也先戰陽和，太監郭敬監軍，諸將悉為所制，失律，軍盡覆。瑛、冕死，敬伏草中免，亨奔還。車駕次大同，連日風雨甚，又軍中常夜驚，人恟懼，郭敬密言於振，始旋師。車駕還次宣府，敵眾襲軍後。恭順侯吳克忠拒之，敗歿。成國公硃勇、永順伯薛綬以四萬人繼往，至鷂兒嶺，伏發，盡陷。次日，至土木。諸臣議入保懷來，振顧輜重遽止，也先遂追及。土木地高，掘井二丈不得水，汲道已為敵據，眾渴，敵騎益增。明日，敵見大軍止不行，偽退，振遽令移營而南。軍方動，也先集騎四面沖之，士卒爭先走，行列大亂。敵跳陣而入，六軍大潰，死傷數十萬。英國公張輔，駙馬都尉井源，尚書鄺埜、王佐，侍郎曹鼐、丁鉉等五十餘人死之，振亦死。帝蒙塵，中官喜寧從。也先聞車駕至，錯愕未之信，及見，致禮甚恭，奉帝居其弟伯顏帖木兒營，以先所掠校尉袁彬來侍。也先將謀逆，會大雷雨震死也先所乘馬，復見帝寢幄有異瑞，乃止。也先擁帝至大同城，索金幣，都督郭登與白金三萬。登復謀奪駕入城，帝沮之不果，也先遂擁帝北行。

九月，郕王自監國即皇帝位，尊帝為太上皇帝。也先詭稱奉上皇還，由大同、陽和抵紫荊關，攻入之，直前犯京師。兵部尚書于謙督武清伯石亨、都督孫鏜等御之。也先邀大臣出迎上皇，未果。亨等與戰，數敗之。也先夜走，自良鄉至紫荊，大掠而出。都督楊洪復大破其餘眾於居庸，也先仍以上皇北行。也先夜常於御幄上，遙見赤光奕奕若龍蟠，大驚異。也先又欲以妹進上皇，上皇卻之，益敬服，時時殺羊馬置酒為壽，稽首行君臣禮。

景泰元年，也先復奉上皇至大同，郭登不納，仍謀欲奪上皇，也先覺之，引去。

初，也先有輕中國心，及犯京師，見中國兵強，城池固，始大沮。會中國已誘誅賊奄喜寧，失其間諜，而脫脫不花、阿剌知院復遣使與朝廷和，皆撤所部歸，也先亦決意息兵。秋，帝遣侍郎李實、少卿羅綺、指揮馬政等齎璽書往諭脫脫不花及也先。 而脫脫不花、也先所遣皮兒馬黑麻等已至，帝因復使都御史楊善、侍郎趙榮率指揮、千戶等往。也先語實，兩國利速和，迎使夕至，大駕朝發，但當遣一二大臣來。實歸，善等至，致奉迎上皇意。也先曰：「上皇歸，當仍作天子邪？」善曰：「天位已定，不再更。」也先引善見上皇，遂設宴餞上皇行。也先席地彈琵琶，妻妾奉酒，顧善曰：「都御史坐。」善不敢坐，上皇曰：「太師著坐，便坐。」善承旨坐，即起，周旋其間。也先顧善曰：「有禮。」伯顏等亦各設餞畢，也先築土台，坐上皇台上，率妻妾部長羅拜其下，各獻器用、飲食物。上皇行，也先與部眾皆送約半日程，也先、伯顏乃下馬伏地慟哭曰：「皇帝行矣，何時復得相見！」良久乃去，仍遣其頭目七十人送至京。

上皇歸後，瓦剌歲來貢，上皇所亦別有獻。於是帝意欲絕瓦剌，不復遣使往。

也先以為請，尚書王直、金濂、胡濙等相繼言絕之且起釁。帝曰：「遣使，有前事，適以滋釁耳。曩瓦剌入寇時，豈無使邪？」因敕也先曰：「前者使往，小人言語短長，遂致失好。朕今不復遣，而太師請之，甚無益。」也先與脫脫不花內相猜。脫脫不花妻，也先姊也，也先欲立其姊子為太子，不從。也先亦疑其通中國，將謀己，遂治兵相攻。脫脫不花敗走，也先追殺之，執其妻子，以其人畜給諸部屬；遂乘勝迫脅諸蕃，東及建州、兀良哈，西及赤斤蒙古、哈密。

三年冬，遣使來賀明年正旦，尚書王直等復請答使報之。下兵部議，兵部尚書于謙言：「臣職司馬，知戰而已，行人事非所敢聞。」詔仍毋遣使。明年冬，也先自立為可汗，以其次子為太師，來朝，書稱大元田盛大可汗，末曰添元元年。田盛，猶言天聖也。報書稱曰瓦剌可汗。未幾，也先復逼徙朵顏所部於黃河母納地。也先恃強，日益驕，荒於酒色。

六年，阿剌知院攻也先，發之。韃靼部孛來復殺阿剌，奪也先母妻並其玉璽。

也先諸子火兒忽答等徙居干趕河，弟伯都王、侄兀忽納等往依哈密。伯都王，哈密王母之弟也。英宗復辟三年，哈密為請封，詔授伯都王都督僉事，兀忽納指揮僉事。 自也先死，瓦剌衰，部屬分散，其承襲代次不可考。

天順中，瓦剌阿失帖木兒屢遣使入貢，朝廷以其為也先孫，循例厚賚之。又撦力克者，常與孛來仇殺。又拜亦撒哈者，常偕哈密來朝。其長曰克舍，頗強，數糾韃靼小王子入寇。克捨死，養罕王稱雄，擁精兵數萬，克舍弟阿沙為太師。成化二十三年，養罕王謀犯邊，哈密罕慎來告。養罕不利去，憾哈密，兵還掠其大土剌。

弘治初，瓦剌中稱太師者，一曰火兒忽力，一曰火兒古倒溫，皆遣使朝貢。土魯番據哈密，都御史許進以金帛厚啖二部，令以兵擊走之。其部長卜六王者，屯駐把思闊。正德十三年，土魯番犯肅州。守臣陳九疇因遺卜六王彩幣，使乘虛襲破土魯番三城，殺擄以萬計。土魯番畏逼，與之和。嘉靖九年，復以議婚相仇隙。土魯番益強，瓦剌數困敗，又所部輒自殘，多歸中國，哈密復乘間侵掠。卜六王不支，亦求內附。朝廷不許，遣出關，不知所終。

兀良哈三衛
   朵顏、福余、泰寧，高皇帝所置三衛也。其地為兀良哈，在黑龍江南，漁陽塞北。漢鮮卑、唐吐谷渾、宋契丹，皆其地也。元為大寧路北境。
高皇帝有天下，東蕃遼王、惠寧王、朵顏元帥府相率乞內附。遂即古會州地，置大寧都司營州諸衛，封子權為寧王使鎮焉。已，數為韃靼所抄。洪武二十二年置泰寧、朵顏、福余三衛指揮使司，俾其頭目各自領其眾，以為聲援。自大寧前抵喜峰口，近宣府，曰朵顏；自錦、義歷廣寧至遼河，曰泰寧；自黃泥窪逾瀋陽、鐵嶺至開原，曰福余。獨朵顏地險而強。久之皆叛去。

成祖從燕起靖難，患寧王躡其後，自永平攻大寧，入之。謀脅寧王，因厚賂三衛說之來。成祖行，寧王餞諸郊，三衛從，一呼皆起，遂擁寧王西入關。成祖復選其三千人為奇兵，從戰。天下既定，徙寧王南昌，徙行都司於保定，遂盡割大寧地畀三衛，以償前勞。

帝踐阼初，遣百戶裴牙失裡等往告。永樂元年復使指揮蕭尚都齎敕諭之。明年夏，頭目脫兒火察等二百九十四人隨尚都來朝貢馬。命脫兒火察為左軍都督府都督僉事，哈兒兀歹為都指揮同知，掌朵顏衛事；安出及土不申俱為都指揮僉事，掌福余衛事；忽剌班胡為都指揮僉事，掌泰寧衛事；余三百五十七人，各授指揮、千百戶等官。賜誥印、冠帶及白金、鈔幣、襲衣。自是，三衛朝貢不絕。三年冬，命來朝頭目阿散為泰寧衛掌衛事、都指揮僉事，其朵兒朵臥等各升賞有差。

四年冬，三衛飢，請以馬易米。帝命有司第其馬之高下，各倍價給之。久之，陰附韃靼掠邊戍，復假市馬來窺伺。帝下詔切責，令其以馬贖罪。十二年春，納馬三千於遼東，帝敕守將王真，一馬各予布四匹。已，復叛附阿魯台。二十年，帝親征阿魯台還，擊之，大敗其眾於屈烈河，斬馘無算，來降者釋勿殺。

仁宗嗣位，詔三衛許自新。洪熙元年，安出奏其印為寇所奪，請更給，許之。冬，三衛頭目阿者禿來歸，授千戶，賜鈔幣、襲衣、鞍馬，仍命有司給供具。自後來歸者，悉如例。

宣宗初，三衛掠永平、山海間，帝將親討之，三衛頭目皆謝罪入貢，撫納之如初。七年更給泰寧衛印。秋，以朵顏頭目哈剌哈孫、福余頭目安出、泰寧頭目脫火赤等恭事朝廷久，加賜織金彩幣表裡有差。

正統間，屢寇遼東、大同、延安境。獨石守備楊洪擊敗之，擒其頭目朵欒帖木兒。未幾，復附瓦剌也先，泰寧拙赤妻也先以女，皆陰為之耳目。入貢輒易名，且互用其印，又東合建州兵入廣寧前屯。帝惡其反覆，九年春，命成國公硃勇偕恭順侯吳克忠出喜峰，興安伯徐亨出界嶺，都督馬亮出劉家口，都督陳懷出古北，各將精兵萬人，分剿之。勇等捕其擾邊者致闕下，並奪回所掠人畜。

拙赤等拘肥河衛使人殺之，肥河衛頭目別裡格與戰於格魯坤迭連，拙赤大敗。瓦剌復分道截殺，建州亦出兵攻之，三衛大困。

十二年春，總兵曹義、參將胡源、都督焦禮等分巡東邊，值三衛入寇，擊之，斬三十二級，擒七十餘人。其年，瓦剌賽刊王復擊殺朵顏乃兒不花，大掠以去。也先繼至，朵顏、泰寧皆不支，乞降，福余獨走避腦溫江，三衛益衰。畏瓦剌強，不敢背，仍歲來致貢，止以利中國賜賚；又心銜邊將剿殺，故常潛圖報復。

十四年夏，大同參將石亨等復擊其盜邊者於箭溪山，擒斬五十人，三衛益怨。秋，導瓦剌大入，英宗遂以是役北狩。

景泰初，朝廷仍遣使撫諭。三衛受也先旨，數以非時入貢，多遣使往來伺察中國。既而也先虐使之，復逼徙朵顏所部於黃河母納地，三衛皆不堪，遂陰輸瓦剌情於中國，請得近邊屯駐。舊制，三衛每歲三貢，其貢使俱從喜峰口驗入，有急報則許進永平。時三衛使有自獨石及萬全右衛來者。邊臣以為言，敕止之。

天順中，嘗乘間掠諸邊，復竊通韃靼孛來，每為之鄉導。所遣使與孛來使臣偕見。中國待韃靼厚，請加賞不得，大忿，遂益與孛來相結。

成化元年，頭目朵羅乾等以兵從孛來，大入遼河。已，復西附毛裡孩，東合海西兵，數入塞。又時獨出沒廣寧、義州間。九年，遼東總兵歐信以偏將韓斌等敗之於興中，追及麥州，斬六十二級，獲馬畜器械幾數千。其年，喜峰守將吳廣以貪賄失三衛心，三衛入犯，廣下獄死。明年復掠開原，慶雲參將周俊擊退之。

十四年詔復三衛馬市。初，國家設遼東馬市三，一城東，一廣寧，皆以待三衛。

正統間，以其部眾屢叛，罷之。會韃靼滿都魯暴強，侵掠三衛，三衛頭目皆走避塞下。數飢困，請復馬市再四，不許。至是巡撫陳鉞為帝言，始許之。滿都魯死，亦思馬因主兵柄，三衛復數為所窘。

二十二年，韃靼別部那孩擁三萬眾入大寧、金山，涉老河，攻殺三衛頭目伯顏等，掠去人畜以萬計。三衛乃相率攜老弱，走匿邊圉。邊臣劉潺以聞，詔予芻糧優飖之。

弘治初，常盜掠古北、開原境，守臣張玉、總兵李杲等以計誘斬其來市者三百人，遂北結脫羅干，請為復仇，數寇廣寧、寧遠諸處。時海西尚古者，以不得通貢叛中國，數以兵阻諸蕃入貢，諸蕃並銜之。朝廷旋許尚古納款，撫寧猛克帖木兒等皆以尚古為辭，入寇遼陽，殺掠甚眾。韃靼小王子屢掠三衛，三衛因各叩關輸罪，朝廷許之，然陽為恭順而已。

朵顏都督花當者，恃險而驕，數請增貢加賞，不許。

正德十年，花當子把兒孫以千騎毀鯰魚關，入馬蘭谷大掠，參將陳乾戰死；復以五百騎入板場谷，千騎入神山嶺，又千餘騎入水開洞。事聞，命副總兵桂勇御之。花當退去，屯駐紅羅山，匿把兒孫，使其子打哈等入朝請罪，詔釋不問。十三年，帝巡幸至大喜峰口，將征三衛頭目，使悉詣關下宴勞，不果。

當把兒孫犯邊時，朝廷詔削其職。把兒孫死，其子伯革入貢。嘉靖九年，詔予伯革父爵，而打哈自以花當子不得職，怒，遂先後掠冷口、擦崖、喜峰間。參將袁繼勳等失於防禦，皆逮治。十七年春，指揮徐顥誘殺泰寧部九人，其頭目把當亥率眾寇大清堡，總兵馬永擊斬之。其屬把孫以朵顏部眾復入，鎮守少監王永與戰，敗績。二十二年冬，攻圍墓田谷，殺守備陳舜，副總兵王繼祖等赴援，擊斬三十餘級。

其年，詔罷舊設三衛馬市，並新設木市亦罷之。秋，三衛復導韃靼寇遼州，入沙河堡，守將張景福戰死。

三衛之迭犯也，實朵顏部哈舟兒、陳通事為之。二人者，俱中國人，被擄遂為三衛用。二十九年，韃靼俺答謀犯畿東，舟兒為指潮河川路。俺答移兵白廟，近古北，舟兒詐言敵已退，邊備緩，俺答遂由鴿子洞、曹榆溝入，直犯畿甸。已，俺答請開馬市，舟兒復往來誘阻之。三十年，薊遼總督何棟購捕至京，伏誅。

朵顏通罕者，俺答子辛愛妻父也。四十二年，古北哨卒出關，為朵顏所撲殺。

俄通罕叩關索賞，副總兵胡鎮伏兵執之。總督楊選將為牽制辛愛計，乃拘縶通罕，令其諸子更迭為質。三衛恨甚，遂導俺答入掠順義及三河，選得罪。

萬曆初，朵顏長昂益強，挾賞不遂，數糾眾入掠，截諸蕃貢道。十二年秋，復導士蠻以四千騎分掠三山、三道溝、錦川諸處。守臣李松請急剿長昂等，朝議不從，僅革其月賞。未幾，復以千騎犯劉家口，官軍御之，殺傷相當。於是長昂益跋扈自恣，東勾土蠻，西結婚白洪大，以擾諸邊。十七年合韃靼東西二部寇遼東，總兵李成梁逐之，官軍大敗，殲八百人。又二年大掠獨石路。二十二年復擁眾犯中後所，攻入小屯台，副總兵趙夢麟、秦得倚等力戰卻之。明年潛入喜峰口，官軍擒其頭目小郎兒。

二十九年，長昂與董狐狸等皆納款，請復寧前木市，許之。三十四年冬，復糾韃靼班不什、白言台吉等，以萬騎迫山海關，總兵姜顯謨擊走之。長昂復以三千騎窺義院界，邊將有備，乃引去。旋詣喜峰，自言班、白入寇，己不預知。守臣具以聞，詔長昂復貢市，頒給撫賞如例。

長昂死，諸子稍衰，三衛皆靖。崇禎初，與插漢戰於早落兀素，勝之，殺獲萬計，以捷告。未幾，皆服屬於大清雲。


Chinese text: This work was published before January 1, 1923, and is in the
public domain worldwide because the author died at least 100 years ago.
