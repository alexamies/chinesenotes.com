姚廣孝張玉子:輗 軏 從子:信朱能邱福附:李遠 王忠 王聰 火真譚淵王真陳亨子:懋附:徐理 房寬 劉才

目录
1	姚廣孝
2	張玉
2.1	子 輗等
3	朱能
4	邱福
4.1	李遠 王忠 王聰 火真
5	譚淵
6	王真
7	陳亨
7.1	子 懋
7.2	徐理 陳文 房寬 劉才
8	贊
姚廣孝
姚廣孝，長洲人，本醫家子。年十四，度為僧，名道衍，字斯道。事道士席應真，得其陰陽術數之學。嘗遊嵩山寺，相者袁珙見之曰：「是何異僧！目三角，形如病虎，性必嗜殺，劉秉忠流也。」道衍大喜。

洪武中，詔通儒書僧試禮部。不受官，賜僧服還。經北固山，賦詩懷古。其儕宗泐曰：「此豈釋子語耶？」道衍笑不答。高皇后崩，太祖選高僧侍諸王，為誦經薦福。宗泐時為左善世，舉道衍。燕王與語甚合，請以從。至北平，住持慶壽寺。出入府中，跡甚密，時時屏人語。及太祖崩，惠帝立，以次削奪諸王。周、湘、代、齊、岷相繼得罪。道衍遂密勸成祖舉兵。成祖曰：「民心向彼，奈何？」道衍曰：「臣知天道，何論民心。」乃進袁珙及卜者金忠。於是成祖意益決。陰選將校，勾軍卒，收材勇異能之士。燕邸，故元宮也，深邃。道衍練兵後苑中。穴地作重屋，繚以厚垣，密甃翎甋瓶缶，日夜鑄軍器，畜鵝鴨亂其聲。建文元年六月，燕府護衛百戶倪諒上變。詔逮府中官屬。都指揮張信輸誠於成祖，成祖遂決策起兵。適大風雨至，檐瓦墮地，成祖色變。道衍曰：「祥也。飛龍在天，從以風雨。瓦墮，將易黃也。」兵起，以誅齊泰、黃子澄為名，號其眾曰「靖難之師。」道衍輔世子居守。其年十月，成祖襲大寧，李景隆乘間圍北平。道衍守禦甚固，擊卻攻者。夜縋壯士擊傷南兵。援師至，內外合擊，斬首無算。景隆、平安等先後敗遁。成祖圍濟南三月，不克。道衍馳書曰：「師老矣，請班師。」乃還。復攻東昌，戰敗，亡大將張玉，復還。成祖意欲稍休，道衍力趣之。益募勇士，敗盛庸，破房昭西水寨。道衍語成祖：「毋下城邑，疾趨京師。京師單弱，勢必舉。」從之。遂連敗諸將於淝河、靈璧，渡江入京師。

成祖即帝位，授道衍僧錄司左善世。帝在藩邸，所接皆武人，獨道衍定策起兵。及帝轉戰山東、河北，在軍三年，或旋或否，戰守機事皆決於道衍。道衍未嘗臨戰陣，然帝用兵有天下，道衍力為多，論功以為第一。永樂二年四月，拜資善大夫、太子少師。復其姓，賜名廣孝，贈祖父如其官。帝與語，呼少師而不名。命蓄髮，不肯。賜第及兩宮人，皆不受。常居僧寺，冠帶而朝，退仍緇衣。出振蘇、湖，至長洲，以所賜金帛散宗族鄉人。重修《太祖實錄》，廣孝為監修。又與解縉等纂修《永樂大典》。書成，帝褒美之。帝往來兩都、出塞北征，廣孝皆留輔太子於南京。五年四月，皇長孫出閣就學，廣孝侍說書。

十六年三月，入覲，年八十有四矣，病甚，不能朝，仍居慶壽寺。車駕臨視者再，語甚歡，賜以金唾壺。問所欲言，廣孝曰：「僧溥洽繫久，願赦之。」溥洽者，建文帝主錄僧也。初，帝入南京，有言建文帝為僧遁去，溥洽知狀，或言匿溥洽所。帝乃以他事禁溥洽。而命給事中胡濙等遍物色建文帝，久之不可得。溥洽坐繫十餘年。至是，帝以廣孝言，即命出之。廣孝頓首謝。尋卒。帝震悼，輟視朝二日，命有司治喪，以僧禮葬。追贈推誠輔國協謀宣力文臣、特進榮祿大夫、上柱國、榮國公，謚恭靖。賜葬房山縣東北。帝親製神道碑誌其功。官其養子繼尚寶少卿。

廣孝少好學，工詩。與王賓、高啟、楊孟載友善。宋濂、蘇伯衡亦推獎之。晚著《道餘錄》，頗毀先儒，識者鄙焉。其至長洲，候同產姊，姊不納。訪其友王賓，賓亦不見，但遙語曰：「和尚誤矣，和尚誤矣。」復往見姊，姊詈之。廣孝惘然。

洪熙元年，加贈少師，配享成祖廟庭。嘉靖九年，世宗諭閣臣曰：「姚廣孝佐命嗣興，勞烈俱有。顧係釋氏之徒，班諸功臣，侑食太廟，恐不足尊敬祖宗。」於是尚書李時偕大學士張璁、桂萼等議請移祀大興隆寺，太常春秋致祭。詔曰：「可」。

張玉
張玉，字世美，祥符人。仕元為樞密知院。元亡，從走漠北。洪武十八年來歸。從大軍出塞，至捕魚兒海，以功授濟南衛副千戶，遷安慶衛指揮僉事。又從征遠順、散毛諸洞。北逐元人之擾邊者，至鴉寒山還，調燕山左護衛。從燕王出塞，至黑松林。又從征野人諸部。以驍果善謀畫為王所親任。

建文元年，成祖起兵。玉帥眾奪北平九門，撫諭城內外，三日而定。師將南，玉獻計，遣朱能東攻薊州，殺馬宣，降遵化。分兵下永平、密雲，皆致其精甲以益師。擢都指揮僉事。是時朝廷遣大兵討燕：都督徐凱軍河間；潘忠、楊松軍鄚州；長興侯耿炳文以三十萬眾軍真定。玉進說曰：「潘、楊勇而無謀，可襲而俘也。」成祖命玉將親兵為前鋒，抵樓桑。值中秋，南軍方宴會。夜半，疾馳破雄縣。忠、松來援，邀擊於月漾橋，生擒之。遂克鄚州。自以輕騎覘炳文軍。還言：「軍無紀律，其上有敗氣，宜急擊。」成祖遂引兵西，至無極，顧諸將謀所向。諸將以南軍盛，請屯新樂。玉曰：「彼雖眾，皆新集。我軍乘勝徑趨真定，破之必矣。」成祖喜曰：「吾倚玉足濟大事！」明日抵真定，大破炳文軍，獲副將李堅、寧忠，都督顧成等，斬首三萬。復敗安陸侯吳傑軍。燕兵由是大振。

江陰侯吳高以遼東兵圍永平。曹國公李景隆引數十萬眾將攻北平。成祖與玉謀，先援永平。至則高遁走，玉追斬甚眾。遂從間道襲大寧，拔其眾而還，次會州。初立五軍，以玉將中軍。時李景隆已圍北平，成祖旋師，大戰於鄭村壩，景隆敗。成祖乘勝抵城下。城中兵鼓噪出，內外夾攻，南軍大潰。

明年從攻廣昌、蔚州、大同。諜報景隆收潰卒，號百萬，且復至。玉曰：「兵貴神速，請先據白溝河，以逸待勞。」駐河上三日，景隆至。以精騎馳擊，復大敗之。進拔德州，追奔至濟南，圍其城三月，解圍還。尋再出，破滄州，擒徐凱。進攻東昌，與盛庸軍遇。成祖以數十騎繞出其後。庸圍之數重，成祖奮擊得出。玉不知成祖所在，突入陣中力戰，格殺數十人，被創死。年五十八。

燕兵起，轉鬥三年，鋒銳甚。至是失大將，一軍奪氣。師還北平，諸將叩頭請罪。成祖曰：「勝負常事，不足計，恨失玉耳。艱難之際，失吾良輔。」因泣下不能止，諸將皆泣。其後譚淵沒於夾河，王真沒於淝河，雖悼惜，不如玉也。建文四年六月，成祖稱帝，贈玉都指揮同知。九月甲申，追贈榮國公，謚忠顯。洪熙元年三月，加封河間王，改謚忠武，與東平王朱能、金鄉侯王真、榮國公姚廣孝並侑享成祖廟廷。

子三人，長輔，次輗。次軏，從子信。輔自有傳。

子 輗等
輗，以功臣子為神策衛指揮使。正統五年，英國公輔訴輗毆守墳者，斥及先臣，詞多悖慢。帝命錦衣衛鞫實，錮之，尋釋。三遷至中府右都督，領宿衛。景泰三年加太子太保。英宗復位，以軏迎立功，並封輗文安伯，食祿千二百石。天順六年卒。贈侯，謚忠僖。子斌嗣，坐詛咒，奪爵。

軏，永樂中入宿衛，為錦衣衛指揮僉事。從宣宗征高煦，又從成國公朱勇出塞至氈帽山。正統十三年，以副總兵征麓川。還，討貴州叛苗。積功為前府右都督，總京營兵。景泰二年，坐驕淫不道下獄，尋釋。景帝不豫，與石亨、曹吉祥迎上皇於南城。封太平侯，食祿二千石。于謙、王文、範廣之死，軏有力焉。納賄亂政，亞於亨。天順二年卒，贈裕國公，謚勇襄。子瑾嗣。成化元年，革「奪門」功，奪侯，授指揮使。

信，舉建文二年鄉試第一。永樂中，歷刑科都給事中，數言事。擢工部右侍郎。奉命視開封決河，請疏魚王口至中灤故道二十餘里。詔如其議，詳《宋禮傳》。出治浙江海塘，坐事謫交阯。洪熙初，召為兵部左侍郎。帝嘗謂英國公輔：「有兄弟可加恩者乎？」輔頓首言：「輗、軏蒙上恩，備近侍，然皆奢侈。獨從兄侍郎信賢，可使也。」帝召見信曰：「是英國公兄耶？」趣武冠冠之，改錦衣衛指揮同知，世襲。時去開國未遠，武階重故也。居職以平恕稱。宣德六年遷四川都指揮僉事。在蜀十五年致仕。

朱能
朱能，字士弘，懷遠人。父亮，從太祖渡江，積功至燕山護衛副千戶。能嗣職，事成祖藩邸。嘗從北征，降元太尉乃兒不花。

燕兵起，與張玉首謀殺張昺、謝貴，奪九門。授指揮同知。帥眾拔薊州，殺馬宣，下遵化。從破雄縣，戰月漾橋，執楊松、潘忠，降其眾於鄚州。長驅至真定，大敗耿炳文軍。獨與敢死士三十騎追奔至滹沱河，躍馬大呼突南軍，軍數萬人皆披靡，蹂藉死者甚眾，降三千余人。成祖以手劄勞之，進都指揮僉事。從援永平，走吳高，襲克大寧。還，將左軍，破李景隆於鄭村壩。從攻廣昌、蔚州、大同，戰白溝河，為前鋒，再敗平安軍。進攻濟南，次鏵山。南軍乘高而陣，能以奇兵繞其後，襲破之，降萬余人。從攻滄州，破東門入，斬首萬余級。東昌之戰，盛庸、鐵鉉圍成祖數重。張玉戰死。事急，能帥周長等殊死鬥，翼成祖潰圍出。復從戰夾河，譚淵死，燕師挫。能至，再戰再捷，軍復振。與平安戰槁城，敗之。追奔至真定，略地彰德、定州，破西水寨。將輕騎千人掠衡水，獲指揮賈榮。克東阿、東平，盡破汶上諸寨。既而王真戰死淝河，燕軍屢敗。諸將議旋師，能獨按劍曰：「漢高十戰九敗，終有天下。今舉事連得勝。小挫輒歸，更能北面事人耶！」成祖亦叱諸將曰：「任公等所之！」諸將乃不敢言。遂引兵南，敗平安銀牌軍。都督陳暉來援，又敗之。遂拔靈璧軍，擒平安等，降十萬眾。累遷右軍都督僉事。進克泗州，渡淮，敗盛庸兵。拔盱眙，下揚州，渡江，入金川門。

九月甲申論功，次邱福。授奉天靖難推誠宣力武臣、特進榮祿大夫、右柱國、左軍都督府左都督，封成國公，祿二千二百石，與世券。永樂二年兼太子太傅，加祿千石。四年七月詔能佩征夷將軍印，西平侯沐晟為左副將軍，由廣西、雲南分道討安南，帝親送之龍江。十月行次龍州，卒於軍。年三十七。

能於諸將中年最少，善戰，張玉善謀，帝倚為左右手。玉歿後，軍中進止悉諮能。能身長八尺。雄毅開豁，居家孝友。位列上公，未嘗以富貴驕人。善撫士卒。卒之日，將校皆為流涕。敕葬昌平，追封東平王，謚武烈。洪熙時，配享成祖廟廷。

子勇嗣，以元勛子特見任用。歷掌都督府事，留守南京。永樂二十二年從北征。宣宗即位，從平漢庶人，征兀良哈。張輔解兵柄，詔以勇代。勇以南北諸衛所軍備邊轉運，錯互非便，請專令南軍轉運，北軍備邊。又言：「京軍多遠戍，非居重馭輕之道。請選精兵十萬益之。」又請令公、侯、伯、都督子弟操練。皆報可。正統九年出喜峰口，擊朵顏諸部，至富峪川而還，為兵部尚書徐晞所劾。詔不問。尋論功，加太保。

勇赪面虬須，狀貌甚偉，勇略不足，而敬禮士大夫。十四年從駕至土木，迎戰鷂兒嶺，中伏死，所帥五萬騎皆沒。于謙等追論勇罪，奪封。景泰元年，勇子儀乞葬祭。帝以勇大將，喪師辱國，致陷乘輿，不許。已，請襲。禮部尚書胡濙主之，又以立東宮恩得嗣，減歲祿至千石。天順初，追封勇平陰王，謚武湣。儀及子輔皆守備南京。

又三傳至希忠，從世宗幸承天，掌行在左府事。至衛輝，行宮夜火，希忠與都督陸炳翼帝出，由是被恩遇，入直西苑。歷掌後、右兩府，總神機營，提督十二團營及五軍營，累加太師，益歲祿七百石。代郊天者三十九，賞賚不可勝紀。卒，追封定襄王，謚恭靖。萬歷十一年，以給事中余懋學言，追奪王爵。弟希孝亦至都督，加太保。卒，贈太傅，謚忠僖。

希忠五傳至曾孫純臣，崇禎時見倚任。李自成薄京師，帝手刺純臣總督中外諸軍，輔太子。敕未下，城已陷，為賊所殺。

邱福
邱福，鳳陽人。起卒伍，事成祖藩邸。積年勞，授燕山中護衛千戶。燕師起，與朱能、張玉首奪九門。大戰真定，突入子城。戰白溝河，以勁卒搗中堅。夾河、滄州、靈璧諸大戰，皆為軍鋒。盛庸兵扼淮，戰艦數千艘蔽淮岸。福與朱能將數百人，西行二十里，自上流潛濟，猝薄南軍。庸驚走，盡奪其戰艦，軍乃得渡。累遷至中軍都督同知。

福為人樸戇鷙勇，謀畫智計不如玉，敢戰深入與能埒。每戰勝，諸將爭前效虜獲，福獨後。成祖每嘆曰：「丘將軍功，我自知之。」即位，大封功臣，第福為首。授奉天靖難推誠宣力武臣、特進榮祿大夫、右柱國、中軍都督府左都督，封淇國公，祿二千五百石，與世券。命議諸功臣封賞，每奉命議政，皆首福。

漢王高煦數將兵有功，成祖愛之。福武人，與之善，數勸立為太子。帝猶豫久之，竟立仁宗。以福為太子太師。六年加歲祿千石。尋命與蹇義、金忠等輔導皇長孫。明年七月將大軍出塞，至臚朐河，敗沒。

先是，本雅失裏殺使臣郭驥，帝大怒，發兵討之。命福佩征虜大將軍印，充總兵官。武城侯王聰、同安侯火真為左、右副將，靖安侯王忠、安平侯李遠為左、右參將，以十萬騎行。帝慮福輕敵，諭以：「兵事須慎重。自開平以北，即不見寇。宜時時如對敵，相機進止，不可執一。一舉未捷，俟再舉。」已行，又連賜敕，謂軍中有言敵易取者，慎勿信之。福出塞，帥千余人先至臚朐河南。遇遊騎，擊敗之，遂渡河。獲其尚書一人，飲之酒，問本雅失裏所在。尚書言：「聞大兵來，惶恐北走，去此可三十里。」福大喜曰：「當疾馳擒之。」諸將請俟諸軍集，偵虛實而後進。福不從。以尚書為鄉導，直薄敵營。戰二日，每戰，敵輒佯敗引去，福銳意乘之。李遠諫曰：「將軍輕信敵閑，懸軍轉鬥。敵示弱誘我深入，進必不利，退則懼為所乘，獨可結營自固。晝揚旗伐鼓，出奇兵與挑戰；夜多燃炬鳴炮，張軍勢，使彼莫測。俟我軍畢至，併力攻之，必捷。否，亦可全師而還。始上與將軍言何如，而遂忘之乎？」王聰亦力言不可。福皆不聽，厲聲曰：「違命者斬！」即先馳，麾士卒隨行。控馬者皆泣下。諸將不得已與俱。俄而敵大至，圍之數重。聰戰死，福及諸將皆被執遇害，年六十七，一軍皆沒。敗聞，帝震怒。以諸將無足任者，決計親征。奪福世爵，徙其家海南。

李遠 王忠 王聰 火真
李遠，懷遠人。襲父職為蔚州衛指揮僉事。燕兵攻蔚州，舉城降。南軍駐德州，運道出徐、沛間。遠以輕兵六千，詐為南軍袍鎧，人插柳一枝於背，徑濟寧、沙河至沛，無覺者。焚糧舟數萬，河水盡熱，魚鱉皆浮死。南將袁宇三萬騎來追，伏兵擊敗之。建文四年正月，燕軍駐蠡縣。遠分哨至槁城，遇德州將葛進步騎萬余，乘冰渡滹沱河。遠迎擊之。進系馬林間，以步兵接戰。遠佯卻，潛分兵出其後，解所系馬，再戰。進引退失馬，遂大敗。斬首四千，獲馬千匹。成祖以歲首大捷，賜書嘉勞曰：「將軍以輕騎八百，破敵數萬，出奇應變，雖古名將不過也。」復遣哨淮上，敗守淮將士，斬千余級。累功為都督僉事，封安平侯，祿千石，予世伯券。永樂元年，偕武安侯鄭亨備宣府。

遠沈毅有膽略，言論慷慨。既從邱福出塞，至臚朐河。諫福，不聽，師敗。遠帥五百騎突陣，殺數百人，馬蹶被執，罵不絕口死。年四十六。追封莒國公，謚忠壯。

子安，嗣伯爵。洪熙元年為交阯參將，失律，謫為事官。已，從王通棄交阯還，下獄奪券，謫赤城，立功。英宗即位，起都督僉事。征阿臺朵兒只伯。遷都督同知，充總兵官，鎮松潘。正統六年，副定西伯蔣貴征麓川。貴令安駐軍潞江護餉，而自帥大軍進。賊破。安恥無功，聞有餘賊屯高黎貢山，徑往擊之。為所敗，失士卒千餘人，都指揮趙斌等皆死。逮下獄，謫戍獨石。卒。詔授子清都指揮同知。

王忠，孝感人。與李遠同降於蔚州。每戰，帥精騎為奇兵，多斬獲。累遷都督僉事，封靖安侯，祿千石。出塞戰歿，年五十一，爵除。

王聰，蘄水人。以燕山中護衛百戶從起兵。取薊州，攻遵化，徇涿州。轉戰茌平、滑口，破南軍，獲馬千五百。還守保定。從次江上，略南軍舟濟師。累遷都指揮使。封武城侯，祿千五百石。偕同安侯火真備禦宣府。屢奉詔巡邊。從邱福出塞，戰死，年五十三。追封漳國公，謚武毅。子琰嗣。聰及遠嘗諫福，故得褒恤。

火真，蒙古人，初名火裏火真。洪武時歸附，為燕山中護衛千戶。從攻真定，先馳突耿炳文陣，大軍乘之，遂捷。從襲大寧，戰鄭村壩。日暝，天甚寒，真斂敝鞍爇火成祖前。甲士數人趨附火，衛士止之。成祖曰：「吾衣重裘猶寒。此皆壯士，勿止也。」聞者感泣。真嘗將騎兵，每戰輒有斬獲，呼噪歸營，眾服其勇。累遷都督僉事，封同安侯，祿千五石。出塞戰歿，年六十一。爵除。子孫世襲觀海衛千戶。

裔孫斌，嘉靖中武舉。倭寇浙東，帥海舟與賊戰。賊然火球擲斌舟，斌輒手接之，還燒賊舟。賊屯補陀山，斌直搗其營，多殺傷。後軍不繼，被擒。不屈，賊支解之。官為建祠曰「忠勇」。

譚淵
譚淵，清流人。嗣父職為燕山右護衛副千戶。燕兵起，從奪九門。破雄縣。潘忠、楊松自鄚州來援，淵帥壯士千餘人，伏月漾橋水中，人持茭草一束，蒙頭通鼻息。南軍已過，即出據橋。忠等戰敗，趨橋不得渡，遂被擒。累進都指揮同知。

淵驍勇善戰，引兩石弓，射無不中。然性嗜殺。滄州破，成祖命給牒散降卒。未遣者三千餘人，待明給牒。淵一夜盡殺之。王怒。淵曰：「此曹皆壯士，釋之為後患。」王曰：「如爾言，當盡殺敵。敵可盡乎？」淵慚而退。

夾河之戰，南軍陣動塵起。淵遽前搏戰，馬蹶被殺。成祖悼惜之。即位，贈都指揮使，追封崇安侯，謚壯節，立祠祀之。

子忠，從入京師有功。又以淵故封新寧伯，祿千石。永樂二十一年，將右哨從征沙漠。宣德元年從征樂安。三年坐征交阯失律，下獄論死，已得釋，卒。子璟乞嗣。吏部言忠罪死，不當襲。帝曰：「券有免死文，其予嗣。」再傳至孫祐。成化中，協守南京。還，掌前府提督團營，累加太傅，嗣伯，六十九年始卒。謚莊僖。子綸嗣。嘉靖十四年鎮湖廣，剿九溪蠻有功，益祿。坐占役軍士奪爵。數傳至弘業，國亡，死於賊。

王真
王真，咸寧人。洪武中，起卒伍。積功至燕山右護衛百戶。燕兵起，攻九門。戰永平、真定，下廣昌，徇雁門。從破滄州，追南兵至滑口，俘獲七千餘人。累遷都指揮使。淝河之戰，真與白義、劉江各帥百騎誘平安軍。縛草置囊中為束帛狀，安追擊，真等佯棄囊走，安軍士競取之。伏發，兩軍鏖戰。真帥壯士直前，斬馘無算。後軍不繼，安軍圍之數匝。真被重創，連格殺數十人，顧左右曰：「我義不死敵手。」遂自刎。成祖即位，追封金鄉侯，謚忠壯。

真勇健有智略。成祖每追悼之曰：「奮武如王真，何功不成！不死，功當冠諸將。」仁宗時，追封寧國公，加號效忠。子通自有傳。

陳亨
陳亨，壽州人。元末揚州萬戶。從太祖於濠，為鐵甲長，擢千戶。從大將軍北征，守東昌。敵數萬奄至，亨固守，出奇兵誘敗之。復從徇未下諸城。洪武二年守大同。積功至燕山左衛指揮僉事。數從出塞，遷北平都指揮使。及惠帝即位，擢都督僉事。

燕師起，亨與劉真、卜萬守大寧。移兵出松亭關，駐沙河，謀攻遵化。燕兵至，退保關。當是時，李景隆帥五十萬眾將攻北平。北平勢弱，而大寧行都司所領興州、營州二十余衛，皆西北精銳；朵顏、泰寧、福余三衛，元降將所統番騎廣卒，尤驍勇。卜萬將與景隆軍合。成祖懼，以計紿亨囚萬，遂從劉家口間道疾攻大寧。亨及劉真自松亭回救，中道聞大寧破，乃與指揮徐理、陳文等謀降燕。夜二鼓，襲劉真營。真單騎走廣寧，亨等帥眾降。成祖盡拔諸軍及三衛騎卒，挾寧王以歸。自是沖鋒陷陣多三衛兵。成祖取天下，自克大寧始。

亨、理既降，累從破南軍。白溝河之戰，亨中創幾死。已，攻濟南，與平安戰鏵山，大敗。創甚，輿還北平。進都督同知。成祖還軍，親詣亨第勞問。其年十月卒。成祖自為文以祭。比即位，追封涇國公，謚襄敏。長子恭，嗣都督同知。

子 懋
少子懋，初以舍人從軍，立功為指揮僉事。已而將亨兵，功多，累進右都督。永樂元年，封寧陽伯，祿千石。六年三月佩征西將軍印，鎮寧夏，善撫降卒。明年秋，故元丞相昝卜及平章、司徒、國公、知院十余人，皆帥眾相繼來降。已而平章都連等叛去，懋追擒之黑山，盡收所部人口畜牧。進侯，益祿二百石。八年從北征，督左掖。十一年巡寧夏邊。尋命將山西、陜西二都司及鞏昌、平涼諸衛兵，駐宣府。明年從北征，領左哨。戰忽失溫，與成山侯王通先登，都督朱崇等乘之，遂大捷。明年復鎮寧夏。二十年從北征。領御前精騎破敵於屈裂河。別將五千騎循河東北，捕余寇，殲之山澤中。師還，武安侯鄭亨將輜重先行，懋伏隘以待。敵來躡，伏起縱擊，敵死過半。還京，賜龍衣玉帶，冊其女為麗妃。明年將陜西、寧夏、甘肅三鎮兵，從征阿魯臺，為前鋒。又明年復領前鋒，從北征。

成祖之崩於榆木川也，六軍在外，京師守備虛弱。仁宗召懋與陽武侯薛祿帥精騎三千馳歸，衛京師。命掌前府，加太保，與世侯。宣德元年，從討樂安。還，仍鎮寧夏。三年奏徙靈州城。得黑白二兔以獻，宣宗喜，親畫馬賜之。懋在鎮久，威名震漠北。顧恃寵自恣，乾沒鉅萬。屢被劾，帝曲宥之，命所司征其贓。懋自陳用已盡，詔貸免。

英宗即位，命偕張輔參議朝政，出為平羌將軍，鎮甘肅。其冬，寇掠鎮番，懋遣兵援之，解去，以斬獲聞。參贊侍郎柴車劾懋失律致寇，又取所遺老弱，冒為都指揮馬亮等功受升賞，論斬。詔免死，奪祿。久之還祿，奉朝請。十三年，福建賊鄧茂七反。都御史張楷討之無功，乃詔懋佩征南將軍印，充總兵官，帥京營、江浙兵往討。至浙江，有欲分兵扼海口者，懋曰：「是使賊致死於我也。」明年抵建寧，茂七已死，余賊聚尤溪、沙縣。諸將欲屠之，懋曰：「是堅賊心也。」乃下令招撫，賊黨多降。分道逐捕，悉平之。已而沙縣賊復熾，久不定。會英宗北狩，景帝立，遂詔班師。言官劾之，以賊平不問。仍加太保，掌中府，兼領宗人府事。英宗復位，益祿二百石。天順七年卒，年八十四。贈浚國公，謚武靖。

懋修髯偉貌，聲如洪鐘。胸次磊落，敬禮士大夫。「靖難」功臣至天順時無在者，惟懋久享祿位，數廢數起，卒以功名終。

長子晟有罪，弟潤嗣。潤卒，弟瑛嗣，減祿之半，嗣侯。十六年而晟子輔已長，乃令輔嗣，瑛免為勛衛。輔後坐事失侯。卒，無子。復封瑛孫繼祖為侯，傳爵至明亡。

徐理 陳文 房寬 劉才
徐理，西平人。洪武時，為永清中護衛指揮僉事，改營州衛。既降，為右軍副將。每戰先登，有功。成祖將襲滄州，命理及陳旭潛於直沽造浮橋，以濟師。累進都指揮僉事，封武康伯。還守北平。理馭下寬，得士卒心。永樂六年卒。再傳至孫勇，無子絕封。

陳文，降後為前軍左副將。戰小河，死於陣。

房寬，陳州人。洪武中，以濟寧左衛指揮從徐達練兵北平，遂為北平都指揮同知，移守大寧。寬在邊久，凡山川塞，殊域情偽，莫不畢知，然不能撫士卒。燕兵奄至，城中縛寬以降。成祖釋之，俾領其眾。戰白溝河，將右軍，失利。從克廣昌、彰德，進都督僉事。以舊臣，略其過。封思恩侯，祿八百石，世指揮使。永樂七年卒。

劉才，字子才，霍丘人。元末為元帥，明興歸附，歷營州中護衛指揮僉事。燕師襲大寧，才降。從戰有功，封廣恩伯，祿九百石，世指揮同知。永樂八年，從北征，督右掖。失律議罪，既而宥之。二十一年偕隆平侯張信理永平、山海邊務。明年復從北征，至懷來，以疾還。才悃愊無華，不為茍合，亦不輕訾毀人，甚為仁宗所重。宣德五年卒。

贊
贊曰：惠帝承太祖遺威余烈，國勢初張，仁聞昭宣，眾心悅附。成祖奮起方隅，冒不韙以爭天下，未嘗有萬全之計也。乃道衍首贊密謀，發機決策。張玉、朱能之輩戮力行間，轉戰無前，隕身不顧。於是收勁旅，摧雄師，四年而成帝業。意者天之所興，群策群力，應時並濟。諸人之得為功臣首也，可不謂厚幸哉！


Chinese text: This work was published before January 1, 1923, and is in the
public domain worldwide because the author died at least 100 years ago.
