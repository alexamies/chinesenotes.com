張輔〈（高士文 徐政）〉 黃福 劉俊〈（呂毅 劉昱）〉 陳洽〈（侯保 馮貴伍雲 陳忠 李任等）〉 李彬 柳升〈（崔聚 史安 陳鏞 李宗昉 潘禋）〉梁銘 王通〈（陶季容 陳汀）〉
張輔，字文弼，河間王玉長子也。燕師起，從父力戰，為指揮同知。玉歿東昌，輔嗣職。從戰夾河、槁城、彰德、靈璧，皆有功。從入京師，封信安伯，祿千石，予世券。妹為帝妃。邱福、朱能言輔父子功俱高，不可以私親故薄其賞。永樂三年進封新城侯，加祿三百石。

是時安南黎季犛弒其主，自稱太上皇，立子蒼為帝。其故王之孫陳天平自老撾來奔，季犛佯請歸國。帝遣都督黃中以兵五千送之，前大理卿薛恩.png為輔。季犛伏兵芹站，殺天平，恩.png亦死。帝大怒，命成國公朱能為征夷將軍，輔為右副將軍，帥豐城侯李彬等十八將軍，兵八十萬，會左副將軍西平侯沐晟，分道進討。兵部尚書劉俊贊軍事，行部尚書黃福、大理寺卿陳洽給饋餉。

四年十月，能卒於軍，輔代領其眾。自憑祥進師，度坡壘關，望祭安南境內山川，檄季犛二十罪。進破隘留、雞陵二關，道芹站，走其伏兵，抵新福。晟軍亦自雲南至，營於白鶴。安南有東、西二都，依宣、洮、沲、富良四江為險，賊緣江南北岸立柵，聚舟其中，築城於多邦隘，城柵橋艦相連九百餘里，兵眾七百萬，欲據險以老輔師。輔自新福移軍三帶州，造船圖進取。會帝聞朱能卒，敕拜輔為將軍，制詞以李文忠代開平王常遇春為比，且言乘冬月瘴癘未興，宜及時滅賊。十二月，輔軍次富良江北，遣驃騎將軍朱榮破賊嘉林江，遂與晟合軍進攻多邦城。佯欲他攻以懈賊，令都督黃中等將死士，人持炬火銅角，夜四鼓，越重濠，雲梯傅其城。都指揮蔡福先登，士蟻附而上，角鳴，萬炬齊舉，城下兵鼓噪繼進，遂入城。賊驅象迎戰。輔以畫獅蒙馬沖之，翼以神機火器。象皆反走，賊大潰。斬其帥二人，追至傘圓山，盡焚緣江木柵，俘斬無算。進克東都，輯吏民，撫降附，來歸者日以萬計。遣別將李彬、陳旭取西都，又分軍破賊援兵。季犛焚宮室倉庫逃入海，三江州縣皆望風降。

明年春，輔遣清遠伯王友等濟自註江，悉破籌江、困枚、萬劫、普賴諸寨，斬首三萬七千餘級。賊將胡杜聚舟盤灘江。輔使降將陳封襲走之，盡得其舟。遂定東潮、諒江諸府州。尋擊破季犛舟師於木丸江，斬首萬級，擒其將校百餘人，溺死者無算。追至膠水縣悶海口，還軍。築城咸子關，令都督柳升守之。已，賊由富良江入。輔與晟夾岸迎戰。升等以舟師橫擊，大破之，馘斬數萬，江水為赤，乘勝窮追。時天旱水淺，賊棄舟陸走。官軍至，忽大雨水漲，遂畢渡。五月至奇羅海口，獲季犛及其子蒼，並偽太子諸王將相大臣等，檻送京師。安南平。得府州四十八，縣一百八十，戶三百十二萬。求陳氏後不得，遂設交阯布政司，以其地內屬。自唐之亡，交阯淪於蠻服者四百餘年，至是復入版圖。帝為詔告天下，諸王百官奉表稱賀。

六年夏，輔振旅還京師。再賜宴奉天殿，帝為賦《平安南歌》，進封英國公，歲祿三千石，予世券。其年冬，陳氏故臣簡定復叛。命沐晟討之，敗績於生厥江。明年春，復命輔佩征虜將軍印，帥師往討。時簡定已僣稱越上皇，別立陳季擴為皇，勢張甚。輔就叱覽山伐木造舟，招諒江北諸避寇者復業。遂進至慈廉州，破喝門江，克廣威州孔目柵。遇賊咸子關。賊舟六百餘，保江東南岸。輔帥陳旭等以劃船戰，乘風縱火，擒賊帥二百餘人，盡得其舟。追至太平海口。賊將阮景異以三百艘迎敵，復大破之。於是季擴自言陳氏後，遣使求紹封。輔曰：「向者遍索陳王後不應，今詐也。吾奉命討賊，不知其他。」遂遣朱榮、蔡福等以步騎先進，輔帥舟師繼之。自黃江至神投海，會師清化，分道入磊江，獲簡定於美良山中，及其黨送京帥。八年正月進擊賊余黨，斬數千人，築京觀，惟季擴未獲。帝留沐晟討之，召輔班師。謁帝於興和，命練兵宣府、萬全，督運北征。

時陳季擴雖請降，實無悛心。乘輔歸，攻剽如故，晟不能制。交人苦中國約束，又數為吏卒侵擾，往往起附賊，乍服乍叛，將帥益玩寇。九年正月，仍命輔與沐晟協力進討。輔至，申軍令。都督黃中素驕，違節度。詰之不遜，斬以徇。將士惕息，無敢不用命者。其年七月破賊帥阮景異於月常江，獲船百餘，生擒偽元帥鄧宗稷等，又捕斬別部賊首數人。以瘴癘息兵。明年八月擊賊於神投海。賊舟四百餘，分三隊，銳甚。輔沖其中堅，賊卻，左右隊叠進，官軍與相鉤連，殊死戰。自卯至巳，大破賊，擒渠帥七十五人。進軍乂安府，賊將降者相繼。十一年冬，與晟會順州，戰愛子江。賊驅象前行。輔戒士卒，一矢落象奴，二矢射象鼻。象奔還，自蹂其眾。裨將楊鴻、韓廣、薛聚等乘勢繼進，矢落如雨，賊大敗。擒其帥五十六人。追至愛母江，盡降其眾。明年正月進至政平州。聞賊屯暹蠻、昆蒲諸柵，遂引兵往。懸崖側徑，騎不得進。輔與將校徒步行山箐中。夜四鼓抵其巢，悉擒阮景異、鄧容等。季擴走老撾，遣指揮師祐以兵索之，破其三關。遂縛季擴及其孥送京師。賊平。承制，以賊所取占城地，設升、華、思、義四州，增置衛所，官其降人，留軍守之而還。十三年春至京。旋命為交阯總兵官往鎮。而余寇陳月湖等復作亂，輔悉討平之。十四年冬召還。

輔凡四至交阯，前後建置郡邑及增設驛傳遞運，規畫甚備。交人所畏惟輔。輔還一年而黎利反，累遣將討之，無功。至宣德時，柳升敗沒，王通與賊盟，倉卒引還。廷議棄交阯，輔爭之不能得也。

仁宗即位，掌中軍都督府事，進太師，並支二俸。尋命輔所受太師俸於北京倉支給。時百官俸米皆給於南京，此蓋特恩雲。成祖喪滿二十七日，帝素冠麻衣以朝。而群臣皆已從吉，惟輔與學士楊士奇服如帝。帝嘆曰：「輔，武臣也，而知禮過六卿。」益見親重。尋命知經筵事，監修《實錄》。

宣德元年，漢王高煦謀反，誘諸功臣為內應，潛遣人夜至輔所。輔執之以聞，盡得其反狀，因請將兵擊之。帝決策親征，命輔扈行。事平，加祿三百石。輔威名益盛，而久握兵。四年，都御史顧佐請保全功臣。詔輔解府務，朝夕侍左右，謀畫軍國重事，進階光祿大夫左柱國，朝朔望。英宗即位，加號翊連佐理，知經筵、監修《實錄》如故。

輔雄毅方嚴，治軍整肅，屹如山嶽。三定交南，威名聞海外。歷事四朝，連姻帝室，而小心敬慎，與蹇、夏、三楊，同心輔政。二十餘年，海內宴然，輔有力焉。王振擅權，文武大臣望塵頓首，惟輔與抗禮。也先入犯，振導英宗親征，輔從行，不使預軍政。輔老矣，默默不敢言。至土木，死於難，年七十五。追封定興王，謚忠烈。

子懋，九歲嗣公。憲宗閱騎射西苑。懋三發連中，賜金帶。歷掌營府，累加至太師。嘗上言防邊事宜，諫止發京營兵作圓通寺。弘治中，御史李興、彭程下獄，懋論救。復請罷作真武觀，免織造，召還中官董織者。武宗即位，與群小狎遊，懋率文武大臣諫，其言皆切直。然性豪侈，又頗朘削軍士，屢為言者所糾。嗣公凡六十六年，握兵柄者四十年，尊寵為勛臣冠。正德十年卒，年亦七十五。贈寧陽王，謚恭靖。萬曆十一年與朱希忠並削王號。孫侖嗣。傳爵至世澤，流寇陷京師，遇害。

初，輔之定交阯也，先後百餘戰。其從征死事最著者，有高士文、徐政。士文，咸陽人。洪武中，以小校從征雲南及金山有功，為燕山左護衛百戶。質直剛果，善騎謝。從成祖起兵，累官都督僉事。從張輔征交阯。黎季犛既擒，余黨竄山谷中，出沒為寇。五年八月，士文帥所部敗之廣源，進圍其寨。晝夜急攻，垂破，賊突走。士文追與戰，中飛石死。所部復追賊，賊失巢潰散，遂為指揮程玚所滅。朝廷念士文功，追封建平伯，令其子福嗣，祿千三百石，予世券。三傳至孫霳，無子，以義子為嗣。事覺，爵除。

徐政，儀真人。建文時，為揚州衛副千戶，以城降成祖，累遷都指揮同知。從征交阯，奪船於三帶江以濟大軍。拔西都，戰咸子關，皆有功。陳季擴反，盤灘地最要沖，張輔遣政守之。七年八月，賊黨阮景異來攻，與戰，飛槍貫脅，猶督兵力戰，竟敗賊。賊退，腹潰而死。

黃福，字如錫，昌邑人。洪武中，由太學生歷金吾前衛經歷。上書論國家大計。太祖奇之，超拜工部右侍郎。建文時，深見倚任。成祖列奸黨二十九人，福與焉。成祖入京師，福迎附。李景隆指福奸黨，福曰：「臣固應死，但目為奸黨，則臣心未服。」帝置不問，復其官。未幾，拜工部尚書。永樂三年，陳瑛劾福不恤工匠，改北京行部尚書。明年坐事，逮下詔獄，謫充為事官。已，復職，督安南軍餉。

安南既平，郡縣其地，命福以尚書掌布政、按察二司事。時遠方初定，軍旅未息，庶務繁劇。福隨事制宜，咸有條理。上疏言：「交阯賦稅輕重不一，請酌定，務從輕省。」又請：「循瀘江北岸至欽州，設衛所，置驛站，以便往來。開中積鹽，使商賈輸粟，以廣軍儲。官吏俸廩，倉粟不足則給以公田。」又言：「廣西民饋運，陸路艱險，宜令廣東海運二十萬石以給。」皆報可。於是編氓籍，定賦稅，興學校，置官師。數召父老宣諭德意，戒屬吏毋苛擾。一切鎮之以靜，上下帖然。時群臣以細故謫交阯者眾，福咸加拯恤，甄其賢者與共事，由是至者如歸。鎮守中官馬騏怙寵虐民，福數裁抑之。騏誣福有異志。帝察其妄，不問。仁宗即位，召還，命兼詹事，輔太子。福在交阯凡十九年。及還，交人扶攜走送，號泣不忍別。福還，交阯賊遂劇，訖不能靖。仁宗崩，督獻陵工。

宣德元年，馬騏激交阯復叛。時陳洽以兵部尚書代福，累奏乞福還撫交阯。會福奉使南京，召赴闕，敕曰：「卿惠愛交人久，交人思卿，其為朕再行。」仍以工部尚書兼詹事，領二司事。比至，柳升敗死，福走還。至雞陵關，為賊所執，欲自殺。賊羅拜下泣曰：「公，交民父母也，公不去，我曹不至此。」力持之。黎利聞之曰：「中國遣官吏治交阯，使人人如黃尚書，我豈得反哉！」遣人馳往守護，饋白金、餱糧，肩輿送出境。至龍州，盡取所遺歸之官。還，為行在工部尚書。

四年與平江伯董漕事，議令江西、湖廣、浙江及江南北諸郡民，量地遠近，轉粟於淮、徐、臨清，而令軍士接運至北京，民大稱便。五年陳足兵食省役之要。其言足食，謂：「永樂間雖營建北京，南討交阯，北征沙漠，資用未嘗乏。比國無大費，而歲用僅給。即不幸有水旱，征調將何以濟？請役操備營繕軍士十萬人，於濟寧以北，衛輝、真定以東，緣河屯種。初年自食，次年人收五石，三年收倍之。既省京倉口糧六十萬石，又省本衛月糧百二十萬石，歲可得二百八十萬石。」帝善之，下行在戶、兵二部議。郭資、張本言：「緣河屯田實便，請先以五萬頃為率，發附近居民五萬人墾之。但山東近年旱饑，流徙初復，衛卒多力役，宜先遣官行視田以俟開墾。」帝從之。命吏部郎中趙新等經理屯田，福總其事。既而有言軍民各有常業，若復分田，役益勞擾，事竟不行。改戶部尚書。

七年，帝於宮中覽福《漕事便宜疏》，出以示楊士奇曰：「福言智慮深遠，六卿中誰倫比者？」對曰：「福受知太祖，正直明果，一誌國家。永樂初，建北京行部，綏輯雕瘵，及使交阯，總藩憲，具有成績，誠六卿所不及。福年七十矣，諸後進少年高坐公堂理政事，福四朝舊人，乃朝暮奔走勞悴，殊非國家優老敬賢之道。」帝曰：「非汝不聞此言。」士奇又曰：「南京根本重地，先帝以儲宮監國。福老成忠直，緩急可倚。」帝曰：「然。」明日改福官南京。明年兼掌南京兵部。英宗即位，加少保，參贊南京守備襄城伯李隆機務。留都文臣參機務，自福始。隆用福言，政肅民安。正統五年正月卒，年七十八。

福豐儀修整，不妄言笑。歷事六朝，多所建白。公正廉恕，素孚於人。當官不為赫赫名，事微細無不謹。憂國忘家，老而彌篤。自奉甚約，妻子僅給衣食，所得俸祿，惟待賓客周匱乏而已。初，成祖手疏大臣十人，命解縉評之，惟於福曰：「秉心易直，確乎有守。」無少貶。福參贊南京時，嘗坐李隆側。士奇寄聲曰：「豈有孤卿而旁坐者？」福曰：「焉有少保而贊守備者邪？」卒不變。然隆待福甚恭。公退，即推福上坐，福亦不辭。士奇之省墓也，道南京，聞福疾，往候之。福驚曰：「公輔幼主，一日不可去左右，奈何遠出？」士奇深服其言。兵部侍郎徐琦使安南回，福與相見石城門外。或指福問安南來者曰：「汝識此大人否？」對曰：「南交草木，亦知公名，安得不識？」福卒，贈謚不及，士論頗不平。成化初，始贈太保，謚忠宣。

劉俊，字子士，江陵人。洪武十八年進士。除兵部主事，歷郎中。遇事善剖決，為帝所器。二十八年擢右侍郎。建文時，為侍中。成祖即位，進尚書。永樂四年大征安南，以俊參贊軍務。俊為人縝密勤敏，在軍佐畫籌策有功，還受厚賚。未幾，簡定復叛，俊再出參贊沐晟軍務。六年冬，晟與簡定戰生厥江，敗績。俊行至大安海口，颶風作，揚沙晝晦，且戰且行，為賊所圍，自經死。洪熙元年三月，帝以俊陷賊不屈，有司不言，未加褒恤，敕責禮官。乃賜祭，贈太子少傅，謚節湣。官其子奎給事中。

與俊同死者呂毅、劉昱。

毅，項城人。以濟南衛百戶從成祖渡江，積功至都督僉事。與同官黃中充左右副將軍，佐征南將軍韓觀鎮廣西。尋與中將兵送故安南王孫陳天平歸國，至芹站，天平被劫去，坐奪官。帝薄毅罪，起為鷹揚將軍，從張輔討季犛有功，掌交阯都司事。至是與賊戰，深入陷陣死。

昱，武城人。自吏科給事中遷左通政，出為河南參政，改交阯。嚴肅有治材，吏民畏憚。軍敗，亦死之。

陳洽，字叔遠，武進人。好古力學，與兄濟、弟浚並有名。洪武中，以善書薦授兵科給事中。嘗奉命閱軍，一過輒識之。有再至者，輒叱去。帝嘉其能，賜金織衣。父戍五開歿，洽奔喪。會蠻叛道梗，冒險間行，負父骨以歸。建文中以茹瑺薦，起文選郎中。

成祖即位，擢吏部右侍郎，改大理卿。安南兵起，命洽赴廣西，與韓觀選士卒從征。及大軍出，遂命贊軍務，主饋餉。安南平，轉吏部左侍郎。是時黃福掌布、按二司事，專務寬大，拊循其民。洽甄拔才能，振以風紀。核將士功罪，建置土官，經理兵食，剖決如流。還朝，命兼署禮部、工部事。七年復參張輔軍討簡定，平之。還，從帝北征，與輔練兵塞外。九年復與輔往交阯，討陳季擴。居五年，進兵部尚書，復留贊李彬軍事。

仁宗召黃福還，以洽掌布、按二司，仍參軍務。中官馬騏貪暴，洽不能制，反者四起，黎利尤桀黠。而榮昌伯陳智、都督方政不相能，寇勢日張。洽上疏言：「賊雖乞降，內懷詭詐，黨羽漸盛，將不可制。乞諭諸將速滅賊，毋為所餌。」宣宗降敕切責智等，令進兵，復敗於茶籠州，帝乃削智、政官爵。命成山侯王通佩征夷將軍印往討，洽仍贊其軍。宣德元年九月，通至交阯。十一月進師應平，次寧橋。洽與諸將言地險惡，恐有伏，宜駐師覘賊。通不聽，麾兵徑渡，陷泥淖中。伏發，官軍大敗。洽躍馬入賊陣，創甚墜馬。左右欲扶還，洽張目叱曰：「吾為國大臣，食祿四十年，報國在今日，義不茍生。」揮刀殺賊數人，自剄死。事聞，帝嘆曰：「大臣以身殉國，一代幾人！」贈少保，謚節湣。官其子樞刑科給事中。

自黎利反，用兵三四年，將吏先後死者甚眾。

侯保，贊皇人。由國子生歷知襄城、贛榆、博興三縣，有善政。交阯初設府縣，擇人撫綏，以保知交州府，遷右參政。永樂十八年，黎利反，保以黃江要害，築堡守之。賊至，力拒數月，出戰，不勝死。

馮貴，武陵人。舉進士，為兵科給事中。從張輔征交阯，督兵餉。累遷左參政。涖事明敏，善撫流亡。士兵二千人，驍果善戰，貴撫以恩意，數擊賊有功，中官馬騏盡奪之。黎利反，貴以羸卒數百，禦賊於瑰縣，力屈而死。仁宗時，尚書黃福言狀，贈貴左布政使，保右布政使。然貴嘗言交阯產金，遂命以參議提督金場，時論非之。

伍雲，定遠人。以荊州護衛指揮同知從征交阯，破坡壘、隘留、多邦城，拔東、西二都，皆有功。賊平，調昌江衛。仁宗初，隨方政討黎利於茶籠，深入陷陣死。

陳忠，臨淮人。初為寬河副千戶。以「靖難」功，積官指揮同知。坐事戍廣西。從征交阯，自個招市舁小舟入江，劫黎季犛水寨，破之。攻多邦城，先登。論功，還故官，調交州左衛。屢與賊戰有功，進都指揮同知。黎利寇清化，忠戰死。仁宗憫之，與雲皆優恤如制。

李任，永康人。以燕山衛指揮僉事從成祖起兵，累功為都指揮同知。宣德元年從征交阯，守昌江。黎利以昌江為官軍往來要路，悉力攻之。時都督蔡福為賊所獲，逼令招任降。任於城上罵福曰：「汝為大將，不能殺賊，反為賊用，狗彘不食汝余。」發炮擊之。賊擁福去，大集兵象飛車沖梯，薄城環攻。任與指揮顧福帥精騎出城掩擊，燒其攻具。賊又築土山，臨射城中，鑿地道潛入城。任、福隨方禦之。死守九月餘，前後三十戰。賊聞征夷將軍柳升兵將至，益兵來攻。二年四月城陷，任、福猶帥死士三戰，三敗賊。賊驅象大至，不能支，皆自剄死。內官馮智、指揮劉順俱自經。城中軍民婦女不屈死者數千人。

劉子輔，廬陵人。由國子生擢監察御史，巡按浙江。性廉平，浙人德之。按察使周新不茍許與，獨稱子輔賢。遷廣東按察使。坐累，左遷諒江知府，善撫循其民。黎利反，子輔與守將集兵民死守亦九閱月，與昌江先後同陷。子輔曰：「吾義不汙賊刃。」即自縊死。一子一妾皆死。

何忠，字廷臣，江陵人。由進士為監察御史。廉慎，人莫敢幹以私。永樂中，三殿災，言事忤旨，出為政平知州。民安其政。寧橋之敗，王通詭與賊和，而請濟師於朝，為賊所遮不得達。賊遣使奉表入謝。通乃遣忠及副千戶桂勝與偕行，以奏還土地為辭，陰令請兵。至昌江，內官徐訓泄其謀。賊遂拘忠、勝，臨以白刃。二人瞋目怒罵不屈，並忠子皆被害。

徐麒，桂林中衛指揮使，與南寧千戶蔡颙守邱溫。時賊勢已熾，將吏多棄城遁。邱溫被圍，麒與颙猶帥疲卒固守，城陷皆死，無一降者。

易先，湘陰人。以國子生授諒山知府，有善政。歲滿還朝，郡人乞留。詔進秩三品還任。賊破諒山，先自縊死。

周安以指揮僉事守備乂安。黎利勢張，都督蔡福以芻糧將盡，退就東關。既行，千戶包宣以其眾詣賊降。安等至富良江為賊所蹙，俱陷賊。賊逼蔡福詣諸城說降。安憤甚，潛與眾謀，俟官軍至為內應。包宣之，以告利。利收安，將殺之，安曰：「吾天朝臣子，豈死賊手！」與指揮陳麟躍起奪賊刀，殺數人，皆自刎死。所部九千餘人，悉被殺。

交阯布政使弋謙以任等十二人死事聞。宣宗嘆息，贈任都督同知，福、順、麒都指揮同知，安指揮同知，颙指揮僉事，勝正千戶，並令子孫承襲。子輔、先布政司參政，忠府同知，智太監，並予誥賜祭。惟麟嘗與朱廣開門納賊，故贈恤不及。已而黎利稱臣，歸蔡福、朱廣等六人，盡棄市，籍其家。

李彬，字質文，鳳陽人。父信，從太祖渡江，積功為濟川衛指揮僉事。彬嗣職。從潁國公傅友德出塞，斬獲多。還，與築諸邊城。成祖起兵，彬歸附，為前鋒，轉戰有功。累遷右軍都督僉事。永樂元年四月，以邱福議，封豐城侯，祿千石，予世券。明年，襄城伯李濬討永新叛寇，命彬帥師策應。未至，寇平，命以所統鎮廣東。四年召還，捕南陽皂君山寇。其年七月，以左參將賫征夷副將軍印授沐晟，進討安南。十二月，彬及雲陽伯陳旭破安南西都，又大敗賊於木丸江。安南平，論功，與旭皆以臨敵稽緩，不益封，加祿五百石。尋充總兵官，備倭海上。移兵討擒長沙賊李法良，又帥浙、閩兵捕海寇。

十年命往甘肅與西寧侯宋琥經略降酋。彬與柳升嚴兵境上，而令土官李英防野馬川。涼州酋老的罕叛，都指揮何銘戰死，英追躡，盡俘其眾。老的罕走赤斤蒙古。帝欲發兵，彬言道遠餉難繼，宜緩圖之。明年代琥鎮甘肅，赤斤蒙古縛老的罕以獻。帝嘉彬功，賜賚甚厚。十二年從北征，領右哨，破敵於忽失溫，追奔至土剌河。師還，受上賞，移鎮陜西。

十五年二月命佩征夷將軍印，鎮交阯。至則破擒陸那縣賊阮貞，遣都督朱廣等平順州及北晝諸寨。明年，清化府土巡檢黎利反，彬遣廣討破之。利遁去。十七年遣都督同知方政襲利於可藍柵，獲其將軍阮個立等。利走老撾。師還，復出為寇。都指揮黃誠擊走之，以暑雨旋師。

當是時，交人反者四起，彬遣諸將分道往討：方政討車綿子等於嘉興，鄭公證於南策，丁宗老於大灣；朱廣討譚興邦等於別部；都指揮徐謜討範軟於俄樂；指揮陳原瑰討陳直誠於惡江；都指揮王忠討楊恭於峽山。皆先後報捷。而賊勢尤劇者，彬輒自將往擊。潘僚者，乂安土知府也。為中官馬騏所虐，反衙儀。彬擊敗之，追至玉麻州，擒其酋，進焚賊柵。僚竄老撾，彬遣都指揮師祐帥師往。僚以老撾兵迎戰，破之農巴林，悉降其眾。範玉者，塗山寺僧也，反東潮州。彬往討，敗之江中。玉脫走，追獲之東潮。而鄭公證之黨黎侄復起，都指揮陳忠等累敗之於小黃江。彬自將追捕，至鎮蠻，盡縛其眾。於是諸賊略平，惟黎利數出沒，聚眾磊江，屢為徐謜、方政所敗，復遁去。

十九年，彬以饋運不繼，請令官軍與土軍參錯屯田，並酌屯守征行多寡之數以聞。帝從之。將發兵入老撾索黎利。老撾懼，請自捕以獻，會彬疾作而罷。明年正月卒。繼之者孟瑛、陳智、李安、方政，皆不能討。王通代鎮，賊勢益盛，交阯遂不可守。

彬卒，贈茂國公，謚剛毅。

子賢嗣，宣德三年從出塞，還修永寧、隆慶諸城。正統初，鎮大同，尋守備南京。景泰二年卒，贈豐國公，謚忠憲。

子勇嗣，再傳至孫旻。正德中鎮貴州，擒思南、石阡流賊，平武定諸蠻有功，加太子太傅。嘉靖初，鎮湖廣，有威惠，楚人安之。徙兩廣。武定侯郭勛典京營，以罪罷。世宗以旻遠鎮無內黨，召代之，尋坐事罷。卒謚武襄，無子。

從子熙嗣，出鎮湖廣。楚世子獄，株連甚眾，熙言於御史，平反二百餘人。討平沅州、麻陽叛蠻。卒，無子。從子儒嗣，傳至孫承祚，天啟時附魏忠賢，請設海外督理內臣，又請予忠賢九錫。崇禎初，奪爵戍邊。子開先嗣為伯，都城陷。遇害。

柳升，懷寧人。襲父職為燕山護衛百戶。大小二十餘戰，累遷左軍都督僉事。永樂初，從張輔征交阯，破賊魯江，斬其帥阮子仁等。守咸子關。賊入富良江，舟亙十餘里，截江立寨，陸兵亦數萬人。輔將步騎，升將水軍，夾攻，大敗之，獲偽尚書阮希周等。又敗賊於奇羅海口，得舟三百。部卒得季犛及其子澄。升賫露布獻俘，被賞賚。師還，封安遠伯，祿千石，予世券。

七年同陳瑄帥舟師巡海，至青州海中，大破倭，追至金州白山島而還。明年從北征，至回曲津，將神機火器為前鋒，大敗阿魯臺。進封侯，加祿五百石，仍世伯爵。出鎮寧夏，討斬叛將馮答蘭帖木兒等。召還，總京營兵。十二年復從北征，將大營兵戰忽蘭、忽失溫，以火器破敵。

十八年，蒲臺妖婦唐賽兒反。命升與都指揮劉忠將京軍往剿，圍其寨。升自以大將，意輕賊。賊乞降，信之。夜為所襲，忠中流矢死，賽兒遁去。及明始覺，追獲其黨百餘人。都指揮衛青力戰解安邱圍。升忌其功，摧辱之。征下獄，已，得釋。

二十年復從北征，將中軍破兀良哈於屈裂兒河，予世侯。帝五出塞，升皆從，數有功，寵待在列侯右。仁宗即位，命掌右府，加太子太傅。

宣德元年冬，成山侯王通征黎利，敗聞。命升為征虜副將軍，充總兵官，保定伯梁銘為左副總兵，都督崔聚為參將，尚書李慶贊軍務，帥步騎七萬，會黔國公沐晟往討。時賊勢已盛，道路梗絕，朝廷久不得交阯奏報。二年六月，有軍丁李茂先者三人，間道走京師，言昌江被圍急。帝授三人百戶。敕升急進援，而昌江已於四月陷。九月，升始入隘留關。利偽為國人上書，請立陳氏後，升不啟封以聞。賊緣途據險列柵，官軍連破之，抵鎮夷關。升以賊屢敗，易之。時李慶、梁銘皆病甚。郎中史安、主事陳鏞言於慶曰：「柳將軍辭色皆驕。驕者，兵家所忌。賊或示弱以誘我，未可知也。防賊設伏，璽書告誡甚切，公宜力言之。」慶強起告升，升不為意。至倒馬坡，與百餘騎先馳度橋，橋遽壞，後隊不得進。賊伏四起，升陷泥淖中，中鏢死。其日，銘病卒。明日，慶亦卒。又明日，崔聚帥軍至昌江。賊來益眾，官軍殊死鬥。賊驅象大戰。陣亂，賊大呼：「降者不死。」官軍或死或走，無降者，全軍盡沒。史安、陳鏞及李宗昉、潘禋皆死之。崔聚，懷遠人。從成祖起兵。八年從北征，敗敵於廣漠戍。洪熙元年累遷左軍都督僉事。至是力戰被執，賊百計降之，終不屈死。

升質直寬和，善撫士卒，勇而寡謀，遂及於敗。升敗，沐晟師不得進，亦引還。王通孤軍援絕，遂棄交阯。朝議以升喪師，不令子溥襲爵，久之乃許。正統十二年贈升融國公，謚襄湣。

溥，初掌中府，出鎮廣西。廉慎，然無將略，承山雲後，不能守成法，過於寬弛。瑤、僮相煽為亂，溥先後討斬大藤峽賊渠，破柳州、思恩諸蠻寨，而賊滋蔓如故。景泰初，兵事亟，召掌右府，總神機營。事定，復出鎮。天順初召還，防宣府、大同，累進太傅。陜西有警，命佩平虜大將軍印往禦。敵再入涼州，溥閉壁不出，敵飽掠去。躡取數十級報捷，被劾，落太傅閑住。尋復起掌神機營。卒，謚武肅。

孫景嗣，景子文，文子珣，凡三世皆鎮兩廣，有平蠻功。嘉靖十九年命珣佩征夷副將軍印，征安南莫登庸。登庸乞降，加太子太傅。又以討瓊州黎賊功，加少保。卒贈太保，謚武襄。傳至明亡，爵絕。史安，字誌靜，豐城人。廉重好學，由進士歷官儀制司郎中。

陳鏞，字叔振，錢塘人。由庶吉士授祠祭司主事。楊士奇稱其清介端確，表裏一出於正。

李宗昉，不知何許人，亦以主事從。

潘禋，鄞人。以後軍都事從。嘗勸升持重，廣偵探，引芹站、寧橋事為戒，升不聽。軍敗，格鬥死。

梁銘，汝陽人。以燕山前衛百戶從仁宗守北平。李景隆圍城，戰甚力。積功至後軍都督僉事，侍仁宗監國。永樂八年坐事下獄。十九年赦復職，副都督胡原捕倭廣東。仁宗即位，進都督同知。以參將佩征西將軍印，同都督同知陳懷鎮寧夏。追論守城功，封保定伯，祿千石，予世券。宣德初，御史石璞劾其貪黷，下獄，當奪爵，宥之。副柳升征交阯。升敗，銘病卒。銘勇敢善戰，能得士卒心。既死，崔聚獨以眾入，全軍遂覆。

子珤嗣。正統末，充副總兵，討福建盜鄧茂七，擊斬余賊於九龍山。班師，而賊黨復作，謫充為事官。從石亨立功，復爵。景泰元年拜平蠻將軍，代王驥討貴州苗。其冬，分四道進攻，大敗之，斬首七千有奇，破寨五百。明年自沅州進兵，與都督方瑛破賊於興澤，又大破之香爐山，俘偽王韋同烈等，擒斬數千人。分兵攻都勻、草塘諸苗，悉震恐降。師還，苗復叛，珤復與瑛討平之。論功，進侯，益祿五百石。四年討平湖廣清浪叛苗。天順元年出鎮陜西，破敵涼州，又破敵靖虜堡。召還，理左府事。成化初卒。贈蠡國公，謚襄靖。

珤天資平恕，數總兵柄，未嘗妄殺一人。子弟從征，以功授官，輒辭不受，人以為賢。傳爵至世勛，崇禎初提督京營。京師陷，遇害。

王通，咸寧人，金鄉侯真子也。嗣父官為都指揮使，將父兵，轉戰有功，累進都督僉事。復以父死事故，封武義伯，祿千石，予世券。永樂七年董營長陵。十一年進封成山侯，加祿二百石。明年從北征，領左掖。二十年從出塞，以大軍殿，連出塞，並領右掖。仁宗即位，命掌後府，加太子太保。

時交阯總兵官豐城侯李彬已前卒，榮昌伯陳智、都督方政以參將代鎮，不協。黎利益張，數破郡邑，殺將吏。智出兵數敗，宣宗削智爵，而命通佩征夷將軍印，帥師往討。黎利弟善攻交州城，都督陳濬等擊卻之。會通至，分道出擊。參將馬瑛破賊於石室縣。通引軍與瑛合，至應平之寧橋中伏，軍大潰，死者二三萬人，尚書陳洽與焉。通中傷還交州，利在乂安聞之，自將精卒圍東關。通氣沮，陰遣人許為利乞封，而檄清化迤南地歸利。按察使楊時習執不可，通厲聲叱之。清化守羅通亦不肯棄城，與指揮打忠堅守。朝廷遣柳升等助通，未至。

二年二月，利攻城。通以勁兵五千出不意搗賊營，破之，斬其司空丁禮以下萬餘級。利惶懼欲走，諸將請乘勝急擊。通猶豫三日不出，賊勢復振。樹柵掘濠塹，四出攻掠，分兵陷昌江、諒江，而圍交益急。通斂兵不出。利乞和，通以聞。會柳升戰歿，沐晟師至水尾縣不得進。通益懼，更啗利和，為利馳上謝罪表。其年十月，大集官吏軍民出城，立壇與利盟，約退師。因宴利，遺利錦綺，利亦以重寶為謝。十二月，通令太監山壽與陳智等由水路還欽州，而自帥步騎還廣西。至南寧，始以聞。會廷議厭兵，遂棄交阯。交阯內屬者二十餘年，前後用兵數十萬，饋餉至百餘萬，轉輸之費不與焉，至是棄去。官吏軍民還者八萬六千餘人，其陷於賊及為賊所戮者不可勝計。而土官向義者陶季容、陳汀之屬，乃往往自拔來歸。

明年，通還京，群臣交劾，論死系獄，奪券，籍其家。正統四年特釋為民。景帝立，起都督僉事，守京城。禦也先有功，進同知，守天壽山，還其家產。景泰三年卒。天順元年詔通子琮嗣成山伯。琮子鏞，成化時賜原券。傳爵至明亡。陶季容者，世為水尾土官。交阯平，以為土知縣。歷歸化知州，遷宣化府同知，守北閑堡。宣德元年遣所部阮執先等追賊，至清波縣為所獲。既而遣執先還，招季容，脅以兵，不為動。宣宗聞之，擢宣化知府，降敕獎勞。賊復遣人誘季容，季容執以送沐晟，而導官軍敗賊於水尾。王通棄交阯，季容率官屬入朝。

陳汀，古雷縣千夫長，數從方政擊賊有功，政信倚之。王通棄地，汀北行，為賊所得，授以官，令守交州東關。汀挈其家九十餘人從間道走。賊追之，家屬盡陷，汀獨身入欽州。帝嘉其義，以為指揮，厚賚之。

他若土官阮世寧、阮公庭，皆不願從利，率所部來歸，乞居龍州、陳州之地。帝命加意撫恤，資糧器用官給之。

贊曰：成祖因季犛纂立，興師問罪以彰天討，求陳氏後不得，從而郡縣其地，得取亂侮亡之道矣。蠻疆險遠，易動難馴，數年之間叛者數起，柳升以輕敵喪師，王通以畏怯棄地。雖黃福惠愛在交，叛人心折，而大勢已去，再至無功。宣宗用老成謀國之言，廓然置之度外，良以其得不為益，失不為損，事勢所不必爭，非獨憚於勞民而絀於籌餉也。嘗考黃福與張輔書言：「惡本未盡除，守兵不足用。馭之有道，可以漸安。守之無法，不免再變。」權交事之始終，蓋惜張輔之不得為滇南之沐氏也。


Chinese text: This work was published before January 1, 1923, and is in the
public domain worldwide because the author died at least 100 years ago.
