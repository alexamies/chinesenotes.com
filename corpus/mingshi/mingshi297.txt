王俊〈（劉準楊敬）〉石鼐〈（任鏜）〉史五常周敖鄭韺〈（榮瑄葉文榮）〉傅檝楊成章謝用何競王原黃璽歸鉞〈（族子繡）〉何麟孫清〈（宋顯章李豫）〉劉憲〈（羅璋等）〉容師偃〈（劉靜溫鉞）〉俞孜〈（張震孫文）〉崔鑒唐儼丘緒張鈞〈（張承相等）〉王在復〈（王抃等）〉夏子孝阿寄趙重華〈（謝廣）〉王世名李文詠〈（王應元等）〉孔金〈（子良）〉楊通照〈（弟通傑浦邵等）〉張清雅〈（白精忠等）〉

王俊，城武人。父為順天府知事。母卒於官舍，俊扶櫬還葬，刈草萊為茇舍，寢處塋側。野火延巘將及，俊叩首慟哭，火及塋樹而止。正統三年被旌。

劉準者，唐山諸生。父喪，廬墓。冬月野火將及冢樹，準悲號告天，火遂息。正統六年旌表。

楊敬者，歸德人。父歿於陣，為木主招魂以葬。每讀書至戰陣之事，輒隕涕不止。母歿，柩在堂。鄰家失火，烈焰甚迫，敬撫柩哀號，風止火滅。正統十三年旌表。

石鼐，渾源諸生。父歿，廬墓。墓初成，天大雨，山水驟漲。鼐仰天號哭，水將及墓，忽分兩道去，墓獲全。弘治五年旌表。

任鏜，夏邑人。嫡母卒，廬於墓。黃河沖溢，將嚙塋域。鏜伏地號哭，河即南徙。嘉靖二十五年旌表。

史五常，內黃人。父萱，官廣東僉事。卒，葬南海和光寺側。五常方七歲，母攜以歸。比長，奉母至孝，常恨父不得歸葬。母語之曰：「爾父杉木櫬內，置大錢十，爾謹誌之。」母歿，廬墓致毀，既終喪，往迎父櫬。時相去已五十年，寺沒於水久矣。五常泣禱，有老人以杖指示寺址。發地，果得父櫬，內置錢如母言，乃扶歸，與母合葬，復廬墓側。正統六年旌表。

周敖，河州衛軍家子也。正統末，聞英宗北狩，大哭，不食七日而死。其子諸生路方讀書別墅，聞父死，慟哭奔歸，以頭觸庭槐亦死。鄉人異之，聞於州。知州躬臨其喪，賻麥四十斛、白金一斤。路妻方氏，厲誌守節，撫子堂成立，後為知縣。

鄭韺，石康人。父賜，舉人，兄頀，進士。天順中，母為瑤賊所掠。韺年十六，挺身入賊壘，紿之曰：「吾欲丐吾母，豈惜金，第金皆母所瘞，願代母歸取之。」賊遂拘韺而釋母，然其家實無金也，韺遂被殺。廉州知府張嶽建祠祀之。

榮瑄，瓊州人。三歲而孤，與兄琇並以孝聞。天順四年，土賊據瓊城，瑄兄弟扶母走避。遇賊，琇謂瑄曰：「我以死衛母，汝急去。」瑄從之，琇與母遂陷賊中。官軍至，琇被執。主將將殺琇，瑄趨至，叩頭流血，泣請曰：「兄以母故陷賊，母老家貧，恃兄為命，願殺瑄存兄養母。」主將不察，竟殺瑄。

後有葉文榮，海寧人。弟殺人論死，母日悲泣不食。文榮謂母曰：「兒年已長，有子，請代弟死。」遂詣官服殺人罪，弟得釋，而文榮坐死。

傅檝，字定濟，泉州南安人。祖凱，父浚，並進士。為部郎。檝年十六舉鄉試，二十成進士。弘治中，授行人，出行襄府。半道聞母病，請入京省視再往竣事。禮部尚書劉春曰：「無害於若，而可教孝。」奏許之。浚後遷山東鹽運司同知。娶繼妻，私其二奴。浚聞將治之，遂暴卒。檝心疑未發，奴遽亡去。久之，偵一奴逃德化縣，傭巨姓家。檝微行往伺奴出，袖鐵椎擊殺之，而其一不可跡矣。檝不欲見繼母，葬父畢，號慟曰：「父仇尚在，何以為人！」乃裂衣冠，屏妻子，出宿郊墟間，蓬首垢面，饑寒風雨，不知就避。親戚故人率目之為狂，檝終不自明也。子燾卒，不哭。或詰之，則垂涕曰：「我不能為子，敢為父乎！」繼母卒，乃歸。蓋自廢自罰者三十五年，又十五年而卒。

楊成章，道州人。父泰，為浙江長亭巡檢。妻何氏無出，納丁氏女為妾，生成章。甫四歲，泰卒。何將扶櫬歸，丁氏父予之子，而奪其母。母乃剪銀錢與何別，約各藏其半，俟成章長授之。越六年，何臨歿，授成章半錢，告之故。成章嗚咽受命。既冠，娶婦月余，即執半錢之浙中尋母。母先已適東陽郭氏，生子曰瑉，而成章不知也。遍訪之，無所遇而還。弘治十一年，東陽典史李紹裔以事宿瑉家。瑉母知為道州人，遣瑉問成章存否，知成章已為諸生，乃令瑉執半錢覓其兄。會有會稽人官訓導者，嘗設教東陽，為瑉師，與成章述瑉母憶子狀。成章亦往尋母，遇瑉於江西舟次。兄弟悲且喜，各出半錢合之，益信，遂俱至東陽，母子始相聚。自是成章三往迎母不遂，棄月廩，赴東陽侍養。及母卒，廬墓三載始返。至嘉靖十年，成章以歲貢入都，瑉亦以事至，乃述成章尋親事，上之吏部，請進一官。部臣言：「成章孝行，兩地已勘實，登之朝覲憲綱，瑉言非謬。昔朱壽昌棄官尋母，宋神宗詔令就官。今所司知而不能薦，臣等又拘例而不請旌，真有愧於古誼。請量授成章國子學錄，賜瑉花紅羊酒。」制曰：「可。」

謝用，字希中，祁門人。父永貞。生母馬氏方妊，永貞客外，嫡母汪氏妒而嫁之，遂生用。永貞還，大恨，抱用歸，寄乳鄰媼。汪氏收而自鞠之，逾年亦生子，均愛無厚薄。用既冠，始知所生。密訪之，則又改適，不知其所矣。用遍覓幾一載。一夕宿休寧農家，有寡嫗出問曰：「若為誰？」用告以姓名，及尋母之故。曰：「若母為誰？」曰：「馬氏。」曰：「若非永貞之子乎？」曰：「然。」媼遂抱用曰：「我即汝母也。」於是母子相持而哭，時弘治十五年四月也。用歸告父，並其同母弟迎歸，居別室。孝養二母，曲盡其誠。後汪感悔，令迎馬同居，訖無間言。永貞卒，用居喪以孝聞。鄰人失火，延數十家，將至用舍，風反火息。用時為諸生，督學御史廉其孝，列之德行優等，月廩之。

何競，字邦植，蕭山人。父舜賓，為御史，謫戍廣西慶遠衛，遇赦還。好持吏短長。有鄒魯者，當塗人。亦以御史謫官，稍遷蕭山知縣，貪暴狡悍。舜賓求魯陰事訐之，兩人互相猜。縣中湘湖為富人私據，舜賓發其事於官，奏核之。富人因奏舜賓以戍卒潛逃，擅自冠帶。章並下所司核治。魯隱其文牒，詭言舜賓遇赦無驗，宜行原衛查核。上官不可，駁之。會舜賓門人訓導童顯章為魯所陷論死，下府覆驗，道經舜賓家，入與謀。魯聞之，大詬曰：「舜賓乃敢竄重囚。」發卒圍其門，輒捕舜賓，徑解慶遠。又令爪牙吏屏其衣服。至余幹，宿昌國寺，夜以濕衣閉其口，壓殺之。魯復捕舜賓妻子。競與母逃常熟，匿父友王鼎家。—已而魯遷山西僉事，將行。競乃潛歸與族人謀，召親黨數十人飲之酒，為舜賓稱冤。中坐，競出叩首哭以請，皆踴躍願效命。乃各持器伏道旁，伺魯過，競袖鐵捶奮擊，騶從駭散。仆其輿，裸之，杖齊下，霍兩目，須發盡拔。競拔佩刀砍其左股，必欲殺之，為眾所止。乃與魯連鎖赴按察司，而預令族父澤走闕下訴冤。僉事蕭翀故黨魯，嚴刑訊競。競大言曰：「必欲殺我，我非畏死者。顧人孰無父母，且我已訟於朝，非公輩所得擅殺。」噬臂肉擲案上，含血噀翀面，一堂皆驚。

會競疏已上，遣刑部郎中李時、給事中李舉，會巡按御史鄧璋雜治。諸人持兩端，擬魯故屏人衣食至死，競部民毆本屬知縣篤疾，律俱絞，余所逮數百人，擬罪有差。競母朱氏復撾登聞鼓訴冤，魯亦使人馳訴，乃命大理寺正曹廉會巡按御史陳銓覆治。廉曰：「爾等何毆縣官？」競曰：「競知父仇，不知縣官，但恨未殺之耳。」廉以致死無據，遣縣令揭棺驗之。驗者報傷，而解役任寬慷慨首實，且出舜賓臨命所付血書。於是眾皆辭伏，改擬魯斬，競徒三年。法司議競遣戍，且曰：「魯已成篤疾，競為父報仇，律意有在，均俟上裁。」帝從其議，戍競福寧衛，時弘治十四年二月也。後武宗登極肆赦，魯免死，競赦歸，又九年卒。競自父歿至死，凡十六年，服衰終其身。

王原，文安人。正德中，父珣以家貧役重逃去。原稍長，問父所在。母告以故，原大悲慟。乃設肆於邑治之衢，治酒食舍諸行旅。遇遠方客至，則告以父姓名、年貌，冀得父蹤跡。久之無所得。既娶婦月余，跪告母曰：「兒將尋父。」母泣曰：「汝父去二十余載，存亡不可知。且若父氓耳，流落何所，誰知名者？無為父子相繼作羈鬼，使我無依。」原痛哭曰：「幸有婦陪母，母無以兒為念，兒不得父不歸也。」號泣辭母去，遍歷山東南北，去來者數年。

一日，渡海至田橫島，假寐神祠中，夢至一寺，當午，炊莎和肉羹食之。一老父至，驚覺。原告之夢，請占之。老父曰：「若何為者？」曰：「尋父。」老父曰：「午者，正南位也。莎根附子，肉和之，附子膾也。求諸南方，父子其會乎？」原喜，謝去，而南踰洺、漳，至輝縣帶山，有寺曰夢覺，原心動。天雨雪，寒甚，臥寺門外。及曙，一僧啟門出，駭曰：「汝何人？」曰：「文安人，尋父而來。」曰：「識之乎？」曰：「不識也。」引入禪堂，憐而予之粥。珣方執爨竈下，僧素知為文安人，謂之曰：「若同里有少年來尋父者，若倘識其人。」珣出見原，皆不相識，問其父姓名，則王珣也。珣亦呼原乳名。相抱持慟哭，寺僧莫不感動。珣曰：「歸告汝母，我無顏復歸故鄉矣。」原曰：「父不歸，兒有死耳。」牽衣哭不止。寺僧力勸之，父子相持歸，夫妻子母復聚。後原子孫多仕宦者。

黃璽，字廷璽，余姚人。兄伯震，商十年不歸。璽出求之，經行萬里，不得蹤跡。最後至衡州，禱南嶽廟，夢神人授以「纏綿盜賊際，狼狽江漢行」二句。一書生告之曰：「此杜甫《舂陵行》詩也，舂陵今道州，曷往尋之。」璽從其言，既至，無所遇。一日入廁，置傘道旁。伯震適過之曰：此吾鄉之傘也。」循其柄而觀，見有「余姚黃廷璽記」六字。方疑駭，璽出問訊，則其兄也，遂奉以歸。

歸鉞，字汝威，嘉定縣人。早喪母。父娶繼妻，有子，鉞遂失愛。父偶撻鉞，繼母輒索大杖與之，曰：「毋傷乃翁力也。」家貧，食不足，每炊將熟，即諓諓數鉞過，父怒而逐之，其母子得飽食。鉞饑困，匍匐道中。比歸，父母相與言曰：「有子不居家，在外作賊耳。」輒復杖之，屢瀕於死。及父卒，母益擯不納，因販鹽市中，時私其弟，問母飲食，致甘鮮焉。正德三年，大饑，母不能自活。鉞涕泣奉迎，母內自慚不欲往，然以無所資，迄從之。鉞得食，先母弟，而己有饑色。弟尋卒，鉞養母終其身，嘉靖中卒。族子繡，亦販鹽，與二弟紋、緯友愛。緯數犯法，繡輒罄貲護之，終無慍色。繡妻朱，制衣必三襲，曰：「二叔無室，豈可使郎君獨暖耶？」裏人稱為歸氏二孝子。

何麟，沁水人，為布政司吏。武宗微行，由大同抵太原，城門閉，不得入。怒而還京，遣中官逮守臣不啟門者，巡撫以下皆大懼。麟曰：「朝廷未知主名。請厚賄中官，麟與俱往。即聖怒不測，麟一身獨當之。」及抵京，上疏曰：「陛下巡幸晉陽，司城門者實臣麟一人，他官無預也。臣不能啟門迎駕，罪當萬死。但陛下輕宗廟社稷而事巡遊，且易服微行，無清道警蹕之詔，白龍魚服，臣下何由辨焉。昔漢光武夜獵，至上東門，守臣郅惲拒弗納，光武以惲能守法而賞之。今小臣欲守郅惲之節，而陛下乃有不敬之誅。臣恐天下後世以為臣之不幸不若郅惲，陛下寬仁之量亦遠遜光武也。」疏入，帝怒稍解，廷杖六十，釋還，余不問。巡撫以下郊迎，禮敬之。

孫清，睢陽諸生也。幼孤，事母孝。母歿未葬，流賊入其境，居民盡逃，清獨守柩不去。賊兩經其門，皆不入，裏人多賴以全。正德九年四月，河南巡按御史江良貴奏聞，並言：「清同邑徐儀女雪梅、嚴清女銳兒皆不受賊汙，憤罵見殺。沭陽諸生沈麟以知府劉祥、縣丞程儉為賊所執，挺身詣賊，開陳利害，願以身代。賊義之，二人獲釋。凡此義烈，有關風化，宜如制旌表。」章下禮官。先是，八年二月，山東巡按御史張璿奏，賊所過州縣，有子救父，婦衛夫，罹賊兵刃者，凡百十九人，皆宜旌表。時傅珪代費宏為禮部，言：「所奏人多費廣。宜準山西近例，於所在旌善亭側，建二石碑，分書男婦姓名、邑裏及其孝義、貞烈大略，以示旌揚，有司量給殯殮費。厥後地方有奏，悉以此令從事。」帝可之。至是，良貴奏下，劉春代珪為禮部，竟不請旌，但用珪前議，並給銀建坊之令亦不復行，而旌善之意微矣。

當是時，濮州諸生宋顯章、淅川諸生李豫，皆以孝行著聞，流賊過其門不敢犯，裏人亦多賴以全。而顯章之死也，其妻辛氏自縊以殉。知州李緝為建孝節坊，並祠祀。嘉靖七年，豫獨被旌。

劉憲，靈石諸生也。父先亡。母年七十余，兩目俱瞽，憲奉事惟謹。正德六年，流賊入城，憲負母避之城外。賊追至，欲殺母，憲哀告曰：「寧殺我，毋害我母。」賊乃釋之，行至嶺後，憲竟為他賊所殺。賊縱火焚民居，獨憲宅隨爇隨滅。同時羅璋，遂寧諸生。大盜亂蜀中，母為賊所獲，璋手挺長槍，連斃三賊，賊舍母去。後賊追至，璋力捍賊，久之力疲，竟被執。賊憤甚，剜心剖肝，裂其屍。並正德中旌表。有李壯丁者，安定縣人。嘉靖中，北寇入犯，從父母奔避山谷。遇賊縛母去，壯丁取石奮擊，母得脫。前行復遇五賊，一賊縛其母，母大呼曰：「兒速去，毋顧我！」壯丁憤，手提鐵器擊仆賊，母得逃，而壯丁竟為賊所殺。正德中，賊掠巨鹿，執趙智、趙慧之母，將殺之。智追至，跪告曰：「母年老，願殺我。」慧亦至，泣曰：「兄年長，願留養母而殺我。」智方與爭死，而母復請曰：「吾老當死，乞留二子。」群賊笑曰：「皆好人也。」並釋之。

容師偃，香山人。父患癱疾，扶持不離側。正德十二年，寇掠其鄉，師偃負父而逃。追者急，父麾使遁，泣曰：「父子相為命，去將安之。」俄被執，賊灼其父，師偃號泣請代。賊從之，父得釋，而師偃焚死。後有劉靜者，萬安諸生。嘉靖間，流賊陷其縣，負母出奔。遇賊，將殺母，靜以身翼蔽求代死。賊怒，攢刃殺之，猶抱母不解，屍閱七日不變。萬歷元年旌表。又有溫鉞者，大同人。父景清有膽力。嘉靖三年，鎮兵叛，殺巡撫張文錦。其後，巡撫蔡天佑令景清密捕首惡，戮數人，其黨恨之。十二年復叛，殺總兵李瑾，因遍索昔年為軍府效命者。景清深匿不出，遂執鉞及其母王氏以去，令言景清所在。鉞曰：「爾欲殺我父，而使我言其處，是我殺父也。如仇不可解，則殺我舒憤足矣。」賊不聽，逼母使言，母大罵不輟。賊怒，支解以怵鉞。鉞大哭且罵，並被殺。事平，母子並獲旌。

俞孜，字景修，浙江山陰人。為諸生，敦行誼。嘉靖初，父華充裏役，解流人徐鐸至口外。鐸毒殺華，亡走。孜扶櫬歸，誓必報仇，縱跡數十郡不可得。後聞已還鄉，匿其甥楊氏家。乃結力士十數人，佯為賣魚，往來偵伺，且謁知府南大吉乞助。大吉義之，遣數健卒與俱，夜半驟率卒入楊氏家，呼鐸出見，縛送於官，置諸法。孜自是不復應舉，養繼母以終。

有張震者，余姚農家子也。生周歲，父為人所陷將死，嚙震指語曰：「某，吾仇也，汝勿忘。」震長而指瘡不愈，母告以故，震誓必報。其友謂曰：「汝力弱，吾為汝殺之。」未幾，仇乘馬出，友以田器擊之，即死。震喜，走告父墓。已而事發，有司傷其誌，減死論戍，遇赦歸。孫文，亦余姚人也。幼時，父為族人時行箠死。長欲報之，而力不敵，乃偽與和好，共武斷鄉曲。時行坦然不復疑。一日，值時行於田間，即以田器擊殺之。坐戍，未幾，遇赦獲釋。

崔鑒，京師人。父嗜酒狎娼，召與居。娼恃寵，時時陵鑒母，父又被酒，數侵辱之。一日，娼惡言詈母，母復之，娼遂擊敗母面。母不勝憤，入室伏床而泣，將自盡。鑒時年十三，自學舍歸，問之，母告以故。鑒曰：「母無死。」即走至學舍，挾刃還。娼適掃地，且掃且詈。鑒拔刃刺其左脅，立斃，乃匿刃牖下，亡走數里，忽自念曰：「父不知我殺娼，必累我母。」急趨歸，父果訴於官，將縶其母矣。鑒至，告捕者曰：「此我所為，非母也。」眾見其幼，不信。鑒曰：「汝等不信，請問兇器安在？」自出刃示之，眾乃釋母，縶鑒置獄。事聞，下刑部讞。尚書聞淵等議，鑒誌在救母，且年少可矜，難拘常律。帝亦貸其罪。

唐儼，全州諸生也。父蔭，郴州知州，歸老得危疾。儼年十二，潛割臂肉進之，疾良已。及父歿，哀毀如成人。其後遊學於外，嫡母寢疾。儼妻鄧氏年十八，奮曰：「吾婦人，安知湯藥。昔夫子以臂肉療吾舅，吾獨不能療吾姑哉？」於是割脅肉以進，姑疾亦愈。儼聞母疾，馳歸，則無恙久矣，拜其妻曰：「此吾分也，當急召我，何自苦如此！」妻曰：「子事父，婦事姑，一也。方危急時，召子何及。且事必待子，安用婦為。」儼益嘆異。嫡母歿二十年，而生母歿，儼廬墓三年。嘉靖四年貢至京，有司奏旌其門。

丘緒，字繼先，鄞縣諸生他。生母黃，為嫡余所逐，適江東包氏。未幾轉適他所，遂不復相聞。緒年十五，父歿，事余至孝。余疾，謹奉湯藥，不解衣帶者數月。余重感其孝，病革，與訣曰：「我即死，汝無忘若母。」時母被逐已二十年矣。一夕，夢人告曰：「若母在臺州金鰲寺前。」覺而識之。次日，與一人憩於途，詰之，則包氏故養馬廝也。叩以母所向，曰：「有周平者曾悉其事，今已戍京衛矣。」緒姊婿謁選在京，遺書囑訪平，久之未得。一日，有避雨於邸門者，其聲類鄞人，叩之，即周平也，言黃已適臺州李副使子。緒得報，即之臺，而李已歿，其嗣子漫不知前事。緒仿徨掩泣於道，有傷之者，導謁老媒妁王四，曰已再適仙居吳義官。吳，仙居巨族也。緒至，歷間數十家，無所遇。已而抵一儒生吳秉朗家，語之故。生感其意，留止焉。有叔母聞所留者異鄉人也，恚而咻之。生告以緒意。叔母者，黃故主母也，頗憶前事，然不詳所往。呼舊蒼頭問之，雲金鰲寺前，去歲經之，棺已殯寺旁矣。緒以其言與夢合，信之，行且泣，牛觸之墜於溝，則輿夫馬長之門也。駭而出，問所從來。緒以情告。長曰：「吾前輿一婦至縉雲蒼嶺下，殆是也。」輿緒至其處。緒遍物色，無所遇，倀倀行委巷中。一媼立門外，探之，知為鄞人，告以所從來。嫗亦轉詢丘氏耗，則緒母也。抱持而哭，閭裏皆感動。寺旁棺者，蓋其姒氏雲。所適陳翁，貧而無子，且多負。緒還取金償之，並迎翁以歸，備極孝養。嘉靖十四年，知縣趙民順入覲，疏聞於朝，獲旌表。

張鈞，石州人。父赦，國子生。以二親早亡，矢誌不仕，隱居城北村。鈞，正德末舉於鄉。以親老亦不仕，讀書養親，遠近皆稱其孝。嘉靖二十年，俺答犯石州。鈞慮父遭難，自城中馳一騎號泣赴救。寇射中其肩，裹瘡疾馳，至則父已被殺。鈞隕絕，盡餂父血，水漿不入口三日，不勝悲痛而卒。越二年，有司上其狀，獲旌。是時殺掠甚慘，石州為親死者十一人，而張承相、於博、張永安尤著。承相少孤，及長為諸生，養母二十余年，以孝聞。寇至，負母出逃，為所得，叩頭號泣，乞免其母。寇怒，並殺之，抱母首死。博二歲而孤，奉母盡孝。寇抵城下，博方讀書城中。母居村舍，亟下城號泣求母。母已被執，遇諸途，博取石奮擊寇。寇就剖其心，母得逸去，年止十有八。永安，石州吏也。父為寇所逐，永安持梃追擊之，傷二賊，趣父逸去，而身自後衛之，被數十創死。與鈞同被旌。有溫繼宗者，沁州諸生。父卒，不能葬，日守柩哀泣。嘉靖二十一年，寇入犯，或勸出城避難，以父殯不肯去。寇至，與叔父淵等力禦，擊傷一賊，中矢死柩旁，淵等皆死。亦與鈞同被旌。

王在復，太倉人。年二十一，從父讀書城外。倭寇入犯，父子亟奔入城。父體肥不能速行，中道遇賊，遂相失。在復走二里許，展轉尋父。聞父被執，急趨賊所，叩頭求免。賊不聽，拔刃擬其父，在復以身蔽之，痛哭哀求。賊怒，並殺之，兩首墜地，而手猶抱父不釋。時嘉靖三十三年五月也。當是時，倭亂東南，孝子以衛父母見殺者甚眾，其得旌於朝者，在復及黃巖王蒐、慈谿向敘、無錫蔡元銳、丹徒殷士望。蒐隨父顯避賊。顯被執，將殺之。蒐亟趨前請代，賊遂殺蒐而釋顯。敘為慈谿諸生。倭入寇，以縣無城，掖母出避。遇賊，踣敘而斫其母，敘急起抱母頸，大呼曰：「寧殺我，毋殺我母！」賊如其言，母獲全。俱嘉靖三十五年旌表。元銳，無錫人，與弟元鐸並孝友。倭犯無錫，入元銳家，兄弟急扶父升屋避匿。而元銳為賊執，令言父所在，堅不從，遂見殺。元鐸不知兄死，明日持重貲往贖，並見殺。嘉靖三十八年旌表。士望，丹徒人，事親孝。倭犯京口，父被掠，士望請代死。賊笑而試之，火炙刀刺，受之怡然，賊兩釋之。嘉靖四十三年旌表。其他未及旌表者，又有陳經孚、龔可正、伍民憲。經孚，平陽人。倭至，負母出逃，遇賊索母珥環，欲殺之。經孚以身翼蔽，賊怒，揮刃截耳及肩而死，手猶抱母頸不解。可正，嘉定諸生。負祖母避賊，天雨泥濘，猝遇賊。賊惡見婦人，欲殺其祖母，叱可正去。可正跪泣請代，賊不從。可正以身覆祖母，賊並殺之。民憲，晉江人。扶父避難，遇賊，長跪哀告曰：「勿驚我父，他物任取之。」賊不聽，竟殺其父。民憲憤，挺身殺二賊，傷數賊。賊至益多，斷民憲右手。臥草中，猶一手執戈，呼其父三日而絕。

夏子孝，字以忠，桐城人。六歲失母，哀哭如成人。九歲父得危疾，禱天地，刲股六寸許，調羹以進，父食之頓愈。翌日，子孝痛創，父詰其故，始知之。裏老以聞於官，知府胡麟先夢王祥來謁，詰旦而縣牒至，詫曰：「孺子其祥後身耶？」召見，易其舊名「恩」曰「子孝」。督學御史胡植即令入學為諸生，月廩之。麟復屬貢士趙簡授之經。嘉靖末，父卒，廬墓，獨居荒山，身無完衣，形容槁瘁。後歷事王畿、羅汝芳、史桂芳、耿定向，獲聞聖賢之學。定向為督學御史，將疏聞於朝，固辭曰：「不肖不忍以亡親賈名。」乃止。將死，命其子曰：「葬我父墓側。」

阿寄者，淳安徐氏仆也。徐氏昆弟析產而居，伯得一馬，仲得一牛，季寡婦得阿寄，時年五十余矣。寡婦泣曰：「馬則乘，牛則耕，老仆何益。」寄嘆曰：「主謂我不若牛馬耶！」乃畫策營生，示可用狀。寡婦盡脫簪珥，得白金十二兩，畀寄。寄入山販漆，期年而三倍其息，謂寡婦曰：「主無憂，富可致矣。」歷二十年，積資巨萬，為寡婦嫁三女，婚二子，賫聘皆千金。又延師教二子，輸粟為太學生。自是，寡婦財雄一邑。及寄病且死，謂寡婦曰：「老奴牛馬之報盡矣。」出枕中二籍，則家鉅細悉均分之，曰：「以此遺兩郎君，可世守也。」既歿，或疑其有私，竊啟其篋，無一金蓄。所遺一嫗一兒，僅敝缊掩體而已。

趙重華，雲南太和人。七歲時，父廷瑞遊江湖間，久不返。重華長，謁郡守請路引，榜其背曰：「萬里尋親。」別書父年貌、邑里數千紙，所歷都會州縣遍張之。西禱武當山，經太子巖，巖陰有字曰：「嘉靖四十四年十二月十二日，趙廷瑞朝山至此。」重華讀之，慟曰：「吾父果過此，今吾之來月日正同，可卜相逢矣。」遂書其後曰：「萬歷六年十二月十二日，趙廷瑞之子重華，尋父至此。」久之竟無所遇。過丹陽，盜攫其資，所遺獨路引。且行且乞，遇一老僧呼問其故，笑曰：「汝父客無錫南禪寺中。」語訖忽不見。重華急趨至寺，果其父，出路引示之，相與慟哭。留數日，乃還雲南。

是時，有謝廣者，祁門人。父求仙不返，廣娶婦七日即別母求父，遇於開封逆旅中。父乘間復脫去。廣跋涉四方者垂二十年，終不得父，聞者哀之。

王世名，字時望，武義人。父良，與族子俊同居爭屋，為俊毆死。世名年十七，恐殘父屍，不忍就理，乃佯聽其輸田議和。凡田所入，輒易價封識。俊有所饋，亦佯受之。而潛繪父像懸密室，繪己像於旁，帶刀侍，朝夕泣拜，且購一刃，銘「報仇」二字，母妻不知也。服闋，為諸生。及生子數月，謂母妻曰：「吾已有後，可以死矣。」一日，俊自外醉歸，世名挺刃迎擊之，立斃。出號於眾，入白母，即取前封識者詣吏請死。時萬歷九年二月，去父死六年矣。知縣陳某曰：「此孝子也，不可置獄。」別館之，而上其事於府。府檄金華知縣汪大受來訊。世名請死，大受曰：「檢屍有傷，爾可無死。」曰：「吾惟不忍殘父屍，以至今日。不然，何待六年。乞放歸辭母乃就死。」許之。歸，母迎而泣。世名曰：「身者，父之遺也。以父之遺為父死，雖離母，得從父矣，何憾。」頃之，大受至，縣人奔走直世名者以千計。大受乃令人舁致父棺，將開視之。世名大慟，以頭觸階石，血流殷地。大受及旁觀者鹹為隕涕，乃令舁柩去，將白上官免檢屍，以全孝子。世名曰：「此非法也，非法無君，何以生為。」遂不食而死。妻俞氏，撫孤三載，自縊以殉，旌其門曰孝烈。

李文詠，昆山諸生。父大經，沂水知縣。萬歷二十七年，父寢室被火。文詠突入，將父抱出，而榱棟盡覆，父子俱焚死。火息，入視，屍猶覆其父，父存全體，文詠但余一股。

王應元，武隆人。力農養父。父醉臥，家失火。應元自外趨烈焰中，竟不能出，抱父死。

唐治，黃岡人。父柩在堂，鄰居火，治盡出資財募人舁柩，人各自顧，無應者。或挽之出，泣曰：「父柩在此，我死不出。」火息，後堂巋然獨存，柩亦無恙，而治竟熏灼伏柩死。萬歷中旌表。

許恩，蘄水人。夜半鄰家失火，恩驚出，遍尋母不得，復突入，遂與母俱焚。

馮象臨，慈谿諸生。家被火，遍覓父母，煙焰彌空，迷失庭戶。象臨大呼，初得母，即從火中負出。再入負父，並挾一弟以出，半體已焦爛。聞妹尚留臥內，母號呼，將自入，亟止之，觸烈焰攜妹出，竟灼爛而死。事聞，賜旌。

後有龔作梅者，陳州人。年十七，父母俱亡，殯於舍。闖賊火民居，作梅跪柩前焚死。

孔金，山陽人。父早亡，母謝氏，遺腹三月而生金。母為大賈杜言逼娶，投河死。金長，屢訟於官，不勝。言行賄欲斃金，金乃乞食走闕下，擊登聞鼓訴冤，不得達。還墓所，晝夜號泣。裏人劉清等陳其事於府，知府張守約異之，召閭族媒氏質實，坐言大辟。未幾守約卒，言夤緣免。金復號訴不已，被箠無完膚。已而撫按理舊牘，仍坐言大辟，迄死獄中。金子良亦有孝行，父病，刲股為羹以進，旋愈。比卒，廬墓哀毀。萬歷四十三年，父子並得旌。

楊通照、通傑，銅仁人。母周氏有疾，兄弟爭拜禱，求以身代。閱三年，不入內室。萬歷三十六年，群苗流劫，至其家，母被執去。二人追鬥數十里，被傷不顧。至鬼空溪，見賊縶母，大罵，聲震山谷，橫擊萬眾中，為賊所磔死。通照年二十五，通傑年二十二。泰昌元年，巡撫李枟、巡按史永安上其事，旌曰雙孝之門。

時無錫民浦邵，賊縛其父虞，將殺之。邵以首迎刃而死，父得免。寧化民林上元，賊掠其繼母李氏出城，上元從城上持槍一躍而下，直奔賊壘，刺死二人。賊避其鋒，立出李氏，因引去，城賴以全。皆萬歷四十三年旌。

崇禎七年，流賊陷竹谿，執知縣余霄將殺之。子諸生伯麟請代，乃免。

張清雅，潛山人。家貧，力學養親。崇禎十年，張獻忠來犯。清雅以父年老臥病，守之不去。無何，父卒。斂甫畢，賊入其家，疑棺內藏金銀，欲剖視之。清雅據棺哀泣，賊斷其手，仆地。幼子超藝年十六，號哭求代。賊復砍之，父子俱死，而棺得不剖。仆雲滿，具兩棺斂之，亦不食死。

時有白精忠者，潁州人。五歲而孤，母袁氏撫之。家貧，母食糠核，而以精者哺兒。精忠知之，每餐必先啖其惡者。天啟中，舉於鄉。崇禎八年，流賊陷潁州，家人勸逃匿。精忠以母年老，不忍獨去，遂遇害。

州有檀之槐者，護母柩下去。與賊格鬥，殺數人，被磔死。

又有李心唯，素敦孝行。賊至，泣守母喪。賊掠其室，將縛之，不出，被殺。子果，見父死，厲聲罵賊，賊又殺之。

有余承德者，無為人。崇禎十五年，流賊突至，掖其祖母劉氏、母魏氏及妻楊氏、妹玉女出避。祖母、母行遲，為盜所獲，欲刃之。承德號呼救護，並遇害。楊氏見之，急投河死。賊將犯玉女，玉女大罵，堅不從，寸磔而死。


Chinese text: This work was published before January 1, 1923, and is in the
public domain worldwide because the author died at least 100 years ago.
