皇帝冕服 后妃冠服 皇太子親王以下冠服
皇帝冕服：洪武元年，學士陶安請制五冕。太祖曰：「此禮太繁。祭天地、宗廟，服袞冕。社稷等祀，服通天冠，絳紗袍。餘不用。」三年，更定正旦、冬至、聖節並服袞冕，祭社稷、先農、冊拜，亦如之。十六年，定袞冕之制。冕，前圓後方，玄表纁裡。前後各十二旒，旒五采，玉十二，珠五，採繅十有二就，就相去一寸。紅絲組為纓，黈纊充耳，玉簪導。袞，玄衣黃裳，十二章，日、月、星辰、山、龍、華蟲六章織於衣，宗彝、藻、火、粉米、黼、黻六章繡於裳。白羅大帶，紅裡。蔽膝隨裳色，繡龍、火、山文。玉革帶，玉佩。大綬六採，赤、黃、黑、白、縹、綠，小綬三，色同大綬。間施三玉環。白羅中單，黻領，青緣襈。黃襪黃舄，金飾。二十六年，更定袞冕十二章。冕版廣一尺二寸，長二尺四寸。冠上有復，玄表朱裡，餘如舊制。圭長一尺二寸。袞，玄衣纁裳，十二章如舊制。中單以素紗為之。紅羅蔽膝，上廣一尺，下廣二尺，長三尺，織火、龍、山三章。革帶佩玉，長三尺三寸。大帶素表朱裡，兩邊用緣，上以朱錦，下以綠錦。大綬，六採〈（黃、白、赤、玄、縹、綠）〉織成，純玄質五百首。〈（凡合單紡為一系，四系為一扶，五扶為一首。）〉小綬三，色同大綬。間織三玉環。朱襪，赤舄。永樂三年定，冕冠以皁紗為之，上復曰綖，桐板為質，衣之以綺，玄表朱裡，前圓後方。以玉衡維冠，玉簪貫紐，紐與冠武〈（足前體下曰武，綏在冠之下，亦曰武。）〉並系纓處，皆飾以金。綖以左右垂黈纊充耳，〈（用黃玉。）〉系以玄紞，承以白玉瑱朱紘。餘如舊制。玉圭長一尺二寸，剡其上，刻山四，以象四鎮之山，蓋周鎮圭之制，異於大圭不瑑者也。以黃綺約其下，別以囊韜之，金龍文。袞服十有二章。玄衣八章，日、月、龍在肩，星辰、山在背，火、華蟲、宗彝在袖，〈（每袖各三。）〉皆織成本色領褾襈裾。〈（褾者袖端。襈者衣緣。）〉纁裳四章，織藻、粉米、黼、黻各二，前三幅，後四幅，前後不相屬，共腰，有闢積，本色綼裼。裳側有純謂之綼，裳下有純謂之裼，純者緣也。中單以素紗為之。青領褾襈裾，領織黻文十三。蔽膝隨裳色，四章，織藻、粉米、黼黻各二。本色緣，有紃，施於縫中。玉鉤二。玉佩二，各用玉珩一、瑀一、琚二、沖牙一、璜二；瑀下垂玉花一、玉滴二；瑑飾雲龍文描金。自珩而下系組五，貫以玉珠。行則沖牙、二滴與璜相觸有聲。金鉤二。有二小綬，六採〈（黃、白、赤、玄、縹、綠）〉纁質。大綬，六採〈（黃、白、赤、玄、縹、綠）〉纁質，三小綬，色同大綬。間施三玉環，龍文，皆織成。襪舄皆赤色，舄用黑絇純，以黃飾舄首。

嘉靖八年，諭閣臣張璁：「袞冕有革帶，今何不用？」璁對曰：「按陳祥道《禮書》，古革帶、大帶，皆謂之鞶。革帶以纛佩韍，然後加以大帶，而笏搢於二帶之間。夫革帶前系韍，後系綬，左右系佩，自古冕弁恆用之。今惟不用革帶，以至前後佩服皆無所繫，遂附屬裳要之間，失古制矣。」帝曰：「冕服祀天地，享祖宗，若闕革帶，非齊明盛服之意。及觀《會典》載蔽膝用羅，上織火、山、龍三章，並大帶緣用錦，皆與今所服不合。卿可並革帶系蔽膝、佩、綬之式，詳考繪圖以進。」又云：「衣裳分上下服，而今衣恆掩裳。裳制如帷，而今兩幅。朕意衣但當與裳要下齊，而露裳之六章，何如？」已，又諭璁以變更祖制為疑。璁對曰：「臣考禮制，衣不掩裳，與聖意允合。夫衣六章，裳六章，義各有取，衣自不容掩裳。《大明集禮》及《會典》與古制不異。今衣八章，裳四章，故衣常掩裳，然於典籍無所準。內閣所藏圖注，蓋因官司織造，循習訛謬。今訂正之，乃復祖制，非有變更。」帝意乃決。因復諭璁曰：「衣有六章，古以繪，今當以織。朕命織染局考國初冕服，日月各徑五寸，當從之。裳六章，古用繡，亦當從之。古色用玄黃，取象天地。今裳用纁，於義無取，當從古。革帶即束帶，後當用玉，以佩綬系之於下。蔽膝隨裳色，其繡上龍下火，可不用山。卿與內閣諸臣同考之。」於是楊一清等詳議：「袞冕之服，自黃、虞以來，玄衣黃裳，為十二章。日、月、星辰、山、龍、華蟲，其序自上而下，為衣之六章；宗彝、藻、火、粉米、黼、黻，其序自下而上，為裳之六章。自周以後浸，變其制，或八章，或九章，已戾於古矣。我太祖皇帝復定為十二章之制，司造之官仍習舛訛，非製作之初意。伏乞聖斷不疑。」帝乃令擇吉更正其制。冠以圓匡烏紗冒之，旒綴七採玉珠十二，青纊充耳，綴玉珠二，餘如舊制。玄衣黃裳，衣裳各六章。洪武間舊制，日月徑五寸，裳前後連屬如帷，六章用繡。蔽膝隨裳色，羅為之，上繡龍一，下繡火三，系於革帶，大帶素表朱裡，上緣以朱，下以綠。革帶前用玉，其後無玉，以佩綬系而掩之。中單及圭，俱如永樂間制。朱襪，赤舄，黃條緣玄纓結。皇帝通天冠服：洪武元年定，郊廟、省牲，皇太子諸王冠婚、醮戒，則服通天冠、絳紗袍。冠加金博山，附蟬十二，首施珠翠，黑介幘，組纓，玉簪導。絳紗袍，深衣制。白紗內單，皁領褾襈裾。絳紗蔽膝，白假帶，方心曲領。白襪，赤舄。其革帶、佩綬，與袞服同。

皇帝皮弁服：朔望視朝、降詔、降香、進表、四夷朝貢、外官朝覲、策士傳臚皆服之。嘉靖以後，祭太歲山川諸神亦服之。其制自洪武二十六年定。皮弁用烏紗冒之，前後各十二縫，每縫綴五采玉十二以為飾，玉簪導，紅組纓。其服絳紗衣，蔽膝隨衣色。白玉佩革帶。玉鉤苾，緋白大帶。白襪，黑舄。永樂三年定，皮弁如舊制，惟縫及冠武並貫簪系纓處，皆飾以金玉。圭長如冕服之圭，有脊，並雙植文。絳紗袍，本色領褾襈裾。紅裳，但不織章數。中單，紅領褾襈裾。餘俱如冕服內制。

皇帝武弁服：明初親徵遣將服之。嘉靖八年諭閣臣張璁云：「《會典》紀親徵、類禡之祭，皆具武弁服。不可不備。」璁對：《周禮》有韋弁，謂以韎韋為弁，又以為衣裳。國朝視古損益，有皮弁之制。今武弁當如皮弁，但皮弁以黑紗冒之，武弁當以絳紗冒之。」隨具圖以進。帝報曰：「覽圖有韠形，但無系處。冠制古象上尖，今皮弁則圓。朕惟上銳取其輕利，當如古制。又衣裳韠舄皆赤色，何謂？且佩綬俱無，於祭用之，可乎？」璁對：「自古服冕弁俱用革帶，以前系韍，後系綬。韋弁之韠，正系於革帶耳。武事尚威烈，故色純用赤。」帝復報璁：「冠服、衣裳、韠舄俱如古制，增革帶、佩綬及圭。」乃定制，弁上銳，色用赤，上十二縫，中綴五采玉，落落如星狀。韎衣、韎裳、韎韐，俱赤色。佩、綬、革帶，如常制。佩綬及韎韐，俱上系於革帶。舄如裳色。玉圭視鎮圭差小，剡上方下，有篆文曰：「討罪安民」。

皇帝常服：洪武三年定，烏紗折角向上巾，盤領窄袖袍，束帶間用金、琥珀、透犀。永樂三年更定，冠以烏紗冒之，折角向上，其後名翼善冠。袍黃，盤領，窄袖，前後及兩肩各織金盤龍一。帶用玉，靴以皮為之。先是，洪武二十四年，帝微行至神樂觀，見有結網巾者。翼日，命取網巾，頒示十三布政使司，人無貴賤，皆裹網巾，於是天子亦常服網巾。又《會典》載皇太孫冠禮有云：「掌冠跪加網巾」，而皇帝、皇太子冠服，俱闕而不載。

嘉靖七年，更定燕弁服。初，帝以燕居冠服，尚沿習俗，諭張璁考古帝王燕居法服之制。璁乃採《禮書》「玄端深衣。」之文，圖注以進。帝為參定其制，諭璁詳議。璁言：「古者冕服之外，玄端深衣，其用最廣。玄端自天子達於士，國家之命服也。深衣自天子達於庶人，聖賢之法服也。今以玄端加文飾，不易舊制，深衣易黃色，不離中衣，誠得帝王損益時中之道。」帝因諭禮部曰：「古玄端上下通用，今非古人比，雖燕居，宜辨等威。」因酌古制，更名曰：「燕弁」，寓深宮獨處、以燕安為戒之意。其制，冠匡如皮弁之制，冒以烏紗，分十有二瓣，各以金線壓之，前飾五采玉雲各一，後列四山，朱條為組纓，雙玉簪。服如古玄端之制，色玄，邊緣以青，兩肩繡日月，前盤圓龍一，後盤方龍二，邊加龍文八十一，領與兩祛共龍文五九。衽同前後齊，共龍文四九。襯用深衣之制，色黃。袂圓祛方，下齊負繩及踝十二幅。素帶，朱裡青表，綠緣邊，腰圍飾以玉龍九。玄履，朱緣紅纓黃結。白襪。


皇后冠服：洪武三年定，受冊、謁廟、朝會，服禮服。其冠圓匡，冒以翡翠，上飾九龍四鳳，大花十二樹，小花數如之。兩博鬢十二鈿。禕衣，深青繪翟，赤質，五色十二等。素紗中單，黻領，朱羅縠逯襈裾。蔽膝隨衣色，以緅為領緣，用翟為章三等。大帶隨衣色，朱裡紕其外，上以朱錦，下以綠錦，紐約用青組。玉革帶。青襪、青舄，以金飾。永樂三年定制，其冠飾翠龍九，金鳳四，中一龍銜大珠一，上有翠蓋，下垂珠結，餘皆口銜珠滴，珠翠雲四十片，大珠花、小珠花數如舊。三博鬢，飾以金龍、翠雲，皆垂珠滴。翠口圈一副，上飾珠寶鈿花十二，翠鈿如其數。託裡金口圈一副。珠翠面花五事。珠排環一對。皁羅額子一，描金龍文，用珠二十一。翟衣，深青，織翟文十有二等，間以小輪花。紅領褾襈裾，織金雲龍文。中單，玉色紗為之，紅領褾襈裾，織黻文十三。蔽膝隨衣色，織翟為章三等，間以小輪花四，以緅為領緣，織金雲龍文。玉穀圭，長七寸，剡其上，瑑谷文，黃綺約其下，韜以黃囊，金龍文。玉革帶，青綺鞓，描金雲龍文，玉事件十，金事件四。大帶，表裡俱青紅相半，末純紅，下垂織金雲龍文，上朱緣，下綠緣，青綺副帶一。綬五采，黃、赤、白、縹、綠，纁質，間施二玉環，皆織成。小綬三，色同大綬。玉佩二，各用玉珩一、瑀一、琚二、沖牙一、璜二，瑀下垂玉花一、玉滴二；瑑飾雲龍文描金；自珩而下，系組五，貫以玉珠，行則沖牙二滴與二璜相觸有聲；上有金鉤，有小綬五采以副之，纁質，織成。青襪舄，飾以描金雲龍，皁純，每舄首加珠五顆。

皇后常服：洪武三年定，雙鳳翊龍冠，首飾、釧鐲用金玉、珠寶、翡翠。諸色團衫，金繡龍鳳文，帶用金玉。四年更定，龍鳳珠翠冠，真紅大袖衣霞帔，紅羅長裙，紅褙子。冠制如特髻，上加龍鳳飾，衣用織金龍鳳文，加繡飾。永樂三年更定，冠用皁縠，附以翠博山，上飾金龍一，翊以珠。翠鳳二，皆口銜珠滴。前後珠牡丹二，花八蕊，翠葉三十六。珠翠穰花鬢二，珠翠雲二十一，翠口圈一。金寶鈿花九，飾以珠。金鳳二，口銜珠結。三博鬢，飾以鸞鳳。金寶鈿二十四，邊垂珠滴。金簪二。珊瑚鳳冠觜一副。大衫霞帔，衫黃，霞帔深青，織金雲霞龍文，或繡或鋪翠圈金，飾以珠玉墜子，瑑龍文。四衤癸襖子，〈（即褙子。）〉深青，金繡團龍文。鞠衣紅色，前後織金雲龍文，或繡或鋪翠圈金，飾以珠。大帶紅線羅為之，有緣，餘或青或綠，各隨鞠衣色。緣襈襖子，黃色，紅領褾襈裾，皆織金采色雲龍文。緣襈裙，紅色，綠緣襈，織金采色雲龍文。玉帶，如翟衣內制，第減金事件一。玉花采結綬，以紅綠線羅為結，玉綬花一，瑑雲龍文。綬帶玉墜珠六，金垂頭花瓣四，小金葉六。紅線羅系帶一。白玉雲樣玎榼二，如佩制，有金鉤，金如意雲蓋一，下懸紅組五貫，金方心雲板一，俱鈒雲龍文，襯以紅綺，下垂金長頭花四，中小金鐘一，末綴白玉雲朵五。青襪舄，與翟衣內制同。

皇妃、皇嬪及內命婦冠服：洪武三年定，皇妃受冊、助祭、朝會禮服。冠飾九翬、四鳳花釵九樹，小花數如之。兩博鬢九鈿。翟衣，青質繡翟，編次於衣及裳，重為九等。青紗中單，黻領，朱縠逯襈裾。蔽膝隨裳色，加文繡重雉，為章二等，以緅為領緣。大帶隨衣色。玉革帶。青襪舄、佩綬。常服：鸞鳳冠，首飾、釧鐲用金玉、珠寶、翠。諸色團衫，金繡鸞鳳，不用黃。帶用金、玉、犀。又定山鬆特髻，假鬢花鈿，或花釵鳳冠。真紅大袖衣，霞帔，紅羅裙，褙子，衣用織金及繡鳳文。永樂三年更定，禮服：九翟冠二，以皁縠為之，附以翠博山，飾大珠翟二，小珠翟三，翠翟四，皆口銜珠滴。冠中寶珠一座，翠頂雲一座，其珠牡丹、翠穰花鬢之屬，俱如雙鳳翊龍冠制，第減翠雲十。又翠牡丹花、穰花各二，面花四，梅花環四，珠環各二。其大衫、霞帔、燕居佩服之飾，俱同中宮，第織金繡瑑，俱雲霞鳳文，不用雲龍文。

九嬪冠服：嘉靖十年始定，冠用九翟，次皇妃之鳳。大衫、鞠衣，如皇妃制。圭用次玉谷文。

內命婦冠服，洪武五年定，三品以上花釵、翟衣，四品、五品山鬆特髻，大衫為禮服。貴人視三品，以皇妃燕居冠及大衫、霞帔為禮服，以珠翠慶雲冠，鞠衣、褙子、緣襈襖裙為常服。

宮人冠服，制與宋同。紫色，團領，窄袖，遍刺折枝小葵花，以金圈之，珠絡縫金帶紅裙。弓樣鞋，上刺小金花。烏紗帽，飾以花，帽額綴團珠。結珠鬢梳。垂珠耳飾。

皇太子冠服：陪祀天地、社稷、宗廟及大朝會、受冊、納妃則服袞冕。洪武二十六年定，袞冕九章，冕九旒，旒九玉，金簪導，紅組纓，兩玉瑱。圭長九寸五分。玄衣纁裳，衣五章，織山、龍、華蟲、宗彝、火；裳四章，織藻、粉米、黼、黻。白紗中單，黻領。蔽膝隨裳色，織火、山二章。革帶，金鉤苾，玉佩。綬五采〈（赤、白、玄、縹、綠）〉織成，純赤質，三百三十首。小綬三，色同。間織三玉環。大帶，白表朱裡，上緣以紅，下緣以綠。白襪，赤舄。永樂三年定，冕冠，玄表朱裡，前圓後方，前後各九旒。每旒五采繅九就，貫五采玉九，赤、白、青、黃、黑相次。玉衡金簪，玄紞垂青纊充耳，〈（用青玉。）〉承以白玉瑱，朱紘纓。玉圭長九寸五分，以錦約其下，並韜。袞服九章，玄衣五章，龍在肩，山在背，火、華蟲、宗彝在袖，〈（每袖各三。）〉皆織成。本色領褾襈裾。纁裳四章，織藻、粉米、黼、黻各二，前三幅，後四幅，不相屬，共腰，有襞積，本色綼裼。中單以素紗為之，青領褾襈裾，領織黻文十一。蔽膝隨裳色，四章，織藻、粉米、黼、黻。本色緣，有紃，施於縫中。上玉鉤二。玉佩二，各用玉珩一、瑀一、琚一、沖牙一、璜二；瑀下垂玉花一、玉滴二。瑑雲龍文，描金。自珩而下，系組五，貫以玉珠。上有金鉤。小綬四採〈（赤、白、縹、綠）〉以副之，纁質。大帶，素表朱裡，在腰及垂，皆有綼，上綼以朱，下綼以綠。紐約用青組。大綬四採，〈（赤、白、縹、綠。）〉纁質。小綬三採。間施二玉環，龍文，皆織成。襪舄皆赤色，舄用黑絇純，黑飾舄首。朔望朝、降詔、降香、進表、外國朝貢、朝覲，則服皮弁。永樂三年定，皮弁，冒以烏紗，前後各九縫，每縫綴五采玉九，縫及冠武並貫簪系纓處，皆飾以金。金簪朱纓。玉圭，如冕服內制。絳紗袍，本色領褾襈裾。紅裳，如冕服內裳制，但不織章數。中單以素紗為之，如深衣制。紅領褾襈裾，領織黻文十一。蔽膝隨裳色，本色緣，有紃，施於縫中；其上玉鉤二，玉佩如冕服內制，但無雲龍文；有小綬四採以副之。大帶、大綬、襪舄赤色，皆如冕服內制。其常服，洪武元年定，烏紗折上巾。永樂三年定，冠烏紗折角向上巾，〈（亦名翼善冠，親王、郡王及世子俱同。）〉袍赤，盤領窄袖，前後及兩肩各金織盤龍一。玉帶、靴，以皮為之。皇太子妃冠服：洪武三年定，禮服與皇妃同。永樂三年更定，九翬四鳳冠，漆竹絲為匡，冒以翡翠，上飾翠翬九、金鳳四，皆口銜珠滴。珠翠雲四十片，大珠花九樹，小珠花數如之。雙博鬢，飾以鸞鳳，皆垂珠滴。翠口圈一副，上飾珠寶鈿花九，翠鈿如其數。託裡金口圈一副。珠翠面花五事。珠排環一對。珠皁羅額子一，描金鳳文，用珠二十一。翟衣，青質，織翟文九等，間以小輪花。紅領褾襈裾，織金雲龍文。中單玉色紗為之。紅領褾襈裾，領織黻文十一。

蔽膝隨衣色，織翟為章二等，間以小輪花三，以緅為領緣，織金雲鳳文。其玉圭、帶綬、玉佩、襪舄之制，俱同皇妃。洪武三年又定常服。犀冠，刻以花鳳。首飾、釧鐲、衫帶俱同皇妃。四年定，冠亦與皇妃同。永樂三年定燕居冠，以皁縠為之，附以翠博山，上飾寶珠一座，翊以二珠翠鳳，皆口銜珠滴。前後珠牡丹二，花八蕊，翠葉三十六。珠翠穰花鬢二。珠翠雲十六片。翠口圈一副。金寶鈿花九，上飾珠九。金鳳一對，口銜珠結。雙博鬢，飾以鸞鳳。金寶鈿十八，邊垂珠滴。金簪一對。珊瑚鳳冠觜一副。其大衫、霞帔、燕居佩服之飾，俱同皇妃。親王冠服：助祭、謁廟、朝賀、受冊、納妃服袞冕，朔望朝、降詔、降香、進表、四夷朝貢、朝覲服皮弁。洪武二十六年定，冕服俱如東宮，第冕旒用五采，玉圭長九寸二分五釐，青衣纁裳。永樂三年又定冕服、皮弁制，俱與東宮同，其常服亦與東宮同。

嘉靖七年，諭禮部：「朕仿古玄端，自為燕弁冠服，更制忠靜冠服，錫於有位，而宗室諸王制猶未備。今酌燕弁及忠靜冠之制，復為式具圖，命曰保和冠服。自郡王長子以上，其式已明。鎮國將軍以下至奉國中尉及長史、審理、紀善、教授、伴讀，俱用忠靜冠服，依其品服之。儀賓及餘官不許概服。夫忠靜冠服之異式，尊賢之等也。保和冠服之異式，親親之殺也。等殺既明，庶幾乎禮之所保，保斯和，和斯安，此錫名之義也。其以圖說頒示諸王府，如敕遵行。」保和冠制，以燕弁為準，用九衤取，去簪與五玉，後山一扇，分畫為四。服，青質青緣，前後方龍補，身用素地，邊用云。襯用深衣，玉色。帶青表綠裡綠緣。履用皁綠結，白襪。

親王妃冠服：受冊、助祭、朝會服禮服。洪武三年定九翬四鳳冠。永樂三年又定九翟冠，制同皇妃。其大衫、霞帔、燕居佩服之飾，同東宮妃，第金事件減一，玉綬花，瑑寶相花文。

公主冠服，與親王妃同，惟不用圭。

親王世子冠服：聖節、千秋節並正旦、冬至、進賀表箋及父王生日諸節慶賀，皆服袞冕。洪武二十六年定，袞冕七章，冕三採玉珠，七旒。圭長九寸。青衣三章，織華蟲、火、宗彝。纁裳四章，織藻、粉米、黼、黻。素紗中單，青領襈，赤韍。革帶，佩白玉，玄組綬。綬紫質，用三採〈（紫、黃、赤）〉織成，間織三白玉環。白襪，赤舄。永樂三年更定，冕冠前後各八旒，每旒五采繅八就，貫三採玉珠八，赤、白、青色相次。玉圭長九寸。青衣三章，火在肩，華蟲、宗彝在兩袖，皆織成。本色領褾襪裾。其纁裳、玉佩、帶、綬之制，俱與親王同，第領織黻文減二。皮弁用烏紗冒之，前後各八縫，每縫綴三採玉八，餘制如親王。其圭佩、帶綬、襪舄如冕服內制。常服亦與親王同。嘉靖七年定保和冠服，以燕弁為準，用八衤取，去簪玉，後山以一扇分畫為四，服與親王同。

世子妃冠服：永樂三年定，與親王妃同，惟冠用七翟。

郡王冠服：永樂三年定，冕冠前後各七旒，每旒五采繅七就，貫三採玉珠七。圭長九寸。青衣三章，粉米在肩，藻、宗彝在兩袖，皆織成。纁裳二章，織黼、黻各二。中單，領織黻文七，餘與親王世子同。皮弁，前後各七縫，每縫綴三採玉七，餘與親王世子同。其圭佩、帶綬、襪舄如冕服內制。常服亦與親王世子同。嘉靖七年定保和冠服，冠用七衤取，服與親王世子同。

郡王妃冠服：永樂三年定，冠用七翟，與親王世子妃同。其大衫、霞帔、燕居佩服之飾，俱同親王妃，第繡雲霞翟文，不用盤鳳文。

郡王長子朝服：七樑冠，大紅素羅衣，白素紗中單，大紅素羅裳及蔽膝，大紅素羅白素紗二色大帶，玉朝帶，丹礬紅花錦，錦雞綬，玉佩，象笏，白絹襪，皁皮雲頭履鞋。公服：皁縐紗襆頭，大紅素紵絲衣，玉革帶。常服：烏紗帽，大紅紵絲織金獅子開衤癸，圓領，玉束帶，皁皮銅線靴。其保和冠，如忠靜之制，用五衤取；服與郡王同，補子用織金方龍。

郡主冠服：永樂三年定，與郡王妃同。惟不用圭，減四珠環一對。

郡王長子夫人冠服：珠翠五翟冠，大紅紵絲大衫，深青紵絲金繡翟褙子，青羅金繡翟霞帔，金墜頭。

鎮國將軍冠服，與郡王長子同。鎮國將軍夫人冠服，與郡王長子夫人同。輔國將軍冠服，與鎮國將軍同，惟冠六樑，帶用犀。輔國將軍夫人冠服，與鎮國將軍夫人同，惟冠用四翟，抹金銀墜頭。奉國將軍冠服，與輔國將軍同，惟冠五樑，帶用金鈒花，常服大紅織金虎豹。奉國將軍淑人冠服，與輔國將軍夫人同，惟褙子、霞帔，金繡孔雀文。鎮國中尉冠服，與奉國將軍同，惟冠四樑，帶用素金，佩用藥玉。鎮國中尉恭人冠服，與奉國將軍淑人同。輔國中尉冠服，與鎮國中尉同，惟冠三樑，帶用銀鈒花，綬用盤雕，公服用深青素羅，常服紅織金熊羆。輔國中尉宜人冠服，與鎮國中尉恭人同，惟冠用三翟，褙子、霞帔，金繡鴛鴦文，銀墜頭。奉國中尉冠服，與輔國中尉同，惟冠二樑，帶用素銀，綬用練鵲，襆頭黑漆，常服紅織金彪。奉國中尉安人冠服，與輔國中尉宜人同，惟大衫用丹礬紅，褙子、霞帔金繡練鵲文。

縣主冠服：珠翠五翟冠，大紅紵絲大衫，深青紵絲金繡孔雀褙子，青羅金繡孔雀霞帔，抹金銀墜頭。郡君冠服，與縣主同，惟冠用四翟，褙子、霞帔金繡鴛鴦文。縣君冠服，與郡君同，惟冠用三翟。鄉君冠服，與縣君同，惟大衫用丹礬紅，褙子、霞帔金繡練鵲文。


Chinese text: This work was published before January 1, 1923, and is in the
public domain worldwide because the author died at least 100 years ago.
