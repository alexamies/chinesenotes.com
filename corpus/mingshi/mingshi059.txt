志第三十五 禮十三〈（凶禮二）〉

　　皇后陵寢 興宗帝后陵寢 睿宗帝后陵寢 皇妃等喪葬 皇太子及妃喪葬諸王及妃公主喪葬

　　○皇后陵寢

　　洪武十五年，皇后馬氏崩。禮部引宋製爲請。於是命在京文武官及聽除官，人給布一匹，令自制服，皆斬衰二十七日而除，服素服百日。凡在京官，越三日素服至右順門外，具喪服入臨畢，素服行奉慰禮，三日而止。武官五品以上、文官三品以上命婦，亦於第四日素服至乾清宮入臨。用麻布蓋頭，麻布衫裙鞋，去首飾脂粉。其外官服制與京官同。聞訃日於公廳成服，命婦服亦與在京命婦同，皆三日而除。軍民男女素服三日。禁屠宰，在京四十九日，在外三日。停音樂祭祀百日。嫁娶，官停百日，軍民一月。將發引，告太廟，遣官祭金水橋、午門等神及鐘山之神。帝親祭於几筵，百官喪服詣朝陽門外奉辭。是日，安厝皇堂。皇太子奠，玄纁玉璧，行奉辭禮。神主還宮，百官素服迎於朝陽門外，仍行奉慰禮。帝復以醴饌祭於几筵殿，自再虞至九虞，皆如之。遣官告謝鐘山之神。卒哭，以神主詣廟行祔享禮。喪滿百日，帝輟朝，祭几筵殿，致欽不拜。東宮以下奠帛爵，百官素服行奉慰禮。東宮、親王、妃、主以牲醴祭孝陵，公侯等從。命婦詣几筵殿祭奠。自後凡節序及忌日，東宮親王祭几筵及陵。小祥，輟朝三日。禁在京音樂屠宰，設醮於靈谷寺、朝天宮各三日。帝率皇太子以下詣几筵殿祭。百官素服，詣宮門。進香訖，詣後右門奉慰。外命婦詣几筵殿進香。皇太子、親王熟布練冠九衤取，皇孫七衤取，皆去首絰。負版闢領衰。見帝及百官則素服、烏紗帽、烏犀帶。妃、主以下，熟布蓋頭，去腰絰。宗室駙馬練冠，去首絰。內尚衣、尚冠，以所釋服於几筵殿前丙位焚之。皇太子、親王復詣陵行禮。大祥，奉安神主於奉先殿，預期齋戒告廟。百官陪祀畢，行奉慰禮。

　　成祖皇后徐氏崩，自次日輟朝，不鳴鐘鼓。帝素服御西角門，百官素服詣思善門外哭臨畢，行奉慰禮。三日成服，哭臨如上儀。自次日爲始，各就公署齋宿，二十七日止。文武四品以上命婦成服日爲始，詣思善門內哭臨三日。聽選辦事官，俱喪服。人材監生、吏典、僧道、坊廂耆老各素服。自成服日始，赴應天府舉哀三日，餘悉遵高後時儀。又定諸王、公主等服制，世子郡王皆齊衰不杖期。世子郡王妃、郡主皆大功。周、楚諸王及寧國諸公主及郡王之子皆小功。遣中官訃告諸王府，造祔裏，謁太廟。祭器、諡冊、諡寶悉用檀香。將冊，帝躬告天地於奉天殿丹陛上。御華蓋殿，鴻臚寺官引頒冊寶官入行禮，傳制曰：「永樂五年十月十四日，冊諡大行皇后，命卿行禮。」四拜畢，序班舉冊寶案至奉天殿丹陛上，置彩輿中，由中道出，入右順門至几筵殿，以冊寶置案，退俟於殿外。尚儀女官詣香案前，跪進曰：「皇帝遣某官冊諡大行皇后，謹告。」贊宣冊，女官捧冊宣於几筵之右，置冊於案，宣寶如之。尚儀奏禮畢，女官以冊寶案置几筵之左。內官出報禮畢，頒冊寶官覆命。百日，禮部請御正門視朝，鳴鐘鼓，百官易淺淡色服。帝以梓宮未葬，不允。至週期，帝素服詣几筵致祭，百官西角門奉慰，輟朝三日。在京停音樂、禁屠宰七日。禮部官於天禧寺、朝天宮齋醮。其明日，帝吉服御奉天門視朝，鳴鐘鼓。百官服淺淡色衣、烏紗帽、黑角帶，退朝署事仍素服。遇朔望，朝見慶賀如常儀。几筵祭祀，熟布練冠。及發引，齋三日，遣官以葬期告郊廟社稷。帝素服祭告几筵，皇太子以下衰服行禮，遣官祭所過橋門及沿途祀典諸神。百官及命婦俱素服，以次路祭。梓宮至江濱，百官奉辭於江濱。皇太子送渡江，漢王護行，途中朝夕哭奠。官民迎祭者，皆素服。既葬，賜護送官軍及舁梓官軍士鈔米有差。

　　正統中，仁宗皇后張氏崩，禮部定大行太皇太后喪禮。皇帝成服三日後，即聽政。祀典皆勿廢，諸王以下內外各官及命婦哭臨如前儀，衰服二十七日而除，軍民男女素服十三日。諸王勿會葬，外官勿進香，臣民勿禁音樂嫁娶。及葬，遣官告太廟。帝親奉太后衣冠謁列祖帝、後及仁宗神位，又奉宣宗衣冠謁太后神位，其禮視時享。天順中，宣帝皇后孫氏崩，儀如故事，止改哭臨於清寧門。英宗皇后錢氏崩，禮如舊，惟屠宰止禁七日，外國使臣免哭臨。正德元年，景帝后汪氏薨。禮部會羣臣言，宜如皇妃例，輟朝三日，祭九壇。太后、中宮、親王以下文武大臣命婦皆有祭。制可。

　　憲宗廢后吳氏，正德四年薨，以大學士李東陽等言，禮如英宗惠妃故事。憲宗皇后王氏，正德十三年崩。越三日，帝至自宣府，乃發喪。百官具素服，於清寧宮門外聽宣遺誥。及發引，先期結平臺，與順天府交衢相值。帝晨出北安門迎，皇太后及皇后御平臺候殯。復入至清寧宮，親奉梓宮朝祖。百官步送德勝門外，惟送喪官騎送。明日，帝奉神主還京，百官迎於德勝門。帝素服、腰絰御西角門，百官奉慰。卒哭，始釋服。孝宗母紀氏，憲宗妃也。成化中薨，輟朝如故事。自初喪及葬，帝及皇太后、中宮、妃、主、皇子皆致祭。遣皇子奉祝冊行禮，塋域、葬儀俱從厚。皇親百官及命婦送葬設祭，皆如儀。

　　世宗祖母邵氏，嘉靖元年崩。服除，部臣毛澄等請即吉視事。議再上，命考孝肅太皇太后喪禮。澄等言：「孝肅崩時，距葬期不遠，故暫持凶服，以待山陵事竣，與今不同。況當正旦朝元，亦不宜縞衣臨見萬國。若孝思未忘，第毋御中門及不鳴鐘鼓足矣。」從之，仍免朔望日升殿。既葬四日，帝御奉天門，百官行奉慰禮，始從吉。嘉靖中，孝宗皇后張氏崩，禮臣以舊制上。帝謂郊社不宜瀆，罷祭告。又謂躬行諸禮，前已諭代，亦罷謁廟禮。及太常寺以朝祖祔廟，請各廟捧主官，詔主俱不必出，蓋從殺也。

　　先是，武宗皇后夏氏崩，禮部上儀注，有素冠、素服、絰帶舉哀及羣臣奉慰禮。帝曰：「朕於皇兄後無服，矧上奉兩宮，又迫聖母壽旦，忍用純素。朕青服視事，諸儀再擬。」於是尚書夏言等言：「莊肅皇后喪禮，在臣民無容議。惟是皇上以天子之尊，服制既絕，不必御西角門。羣臣成服後，不當素服朝參。」及上喪葬儀，帝復諭：「毅皇后事宜與累朝元后不同，無几筵之奉，當即行祔廟，令皇后攝事於內殿。」言等議：「按禮，卒哭乃行祔裏告。蓋以新主當入，舊主當祧，故預以告也。此在常典則然，非今日議例。毅皇后神主誠宜即祔太廟，以妥神靈，而祔告之禮宜免。」因具上其儀。制可。

　　嘉靖七年，世宗皇后陳氏崩。禮部上喪祭儀，帝疑過隆。議再上，帝自裁定，概從減殺，欲九日釋服。閣臣張璁等言：「夫婦之倫，參三綱而立。人君乃綱常之主，尤不可不慎。《左傳》昭公十五年六月乙丑，周景王太子壽卒。秋八月戊寅，王穆後崩。叔向曰：『王一歲而有三年之喪二焉。』蓋古禮，父爲子，夫爲妻，皆服報服三年。後世，夫爲妻，始製爲齊衰杖期，父母在則不杖。《喪服》，自期以下，諸侯絕，然特爲旁期言。若妻喪，本自三年報服，殺爲期年，則固未嘗絕者。今皇上爲後服期，以日易月，僅十二日。臣子爲君母服三年，以日易月，僅二十七日。較諸古禮，已至殺矣。皇上宜服期，十二日，臣子素服，終二十七日。不然，則恩紀不明，典禮有乖。」禮臣方獻夫亦雜引《儀禮·喪服》等篇，反覆爭辨，並《三朝聖諭》所載仁孝皇后崩，太宗衰服後，仍服數月白衣冠故事以證之。帝言：「文皇后喪時，上無聖母，下有東宮，從重盡禮爲宜。今不敢不更其制。」已，詹事霍韜言：「今百官遭妻喪，無服衰蒞事之禮。蓋妻喪內而不外，陰不可當陽也。聖諭云：『素服十日，仿輟朝之義。』於內廷行之則可。若對臨百官，總理萬幾，履當陽之位，行中宮之服則不可。百官爲皇后服衰，爲其母儀天下也。禮，父在爲母，杖不上於堂，尊父也。於朝廷何獨不然？臣請陛下玄冠素服，御西角門十日，即玄冠玄服御奉天門，百官入左掖門則烏紗帽、青衣侍班。退出公署及私室，則仍素服白帽二十七日。若曰於禮猶有未慊，則山陵事畢而除。」帝從其言。

　　尋定進冊諡儀，禮部議：「先期，帝袞冕告奉先殿、崇先殿。至期，帝常服御奉天門，正副使常服，百官淺淡色衣、黑角帶，入班行禮如儀。節冊至右順門，內侍捧入正門，至几筵前置於案。內贊贊就位上香，宣冊官立宣訖，復置冊於案。內侍持節由正門出，以節授正副使，報禮畢，正副使持節覆命。」次日，禮部謄黃頒示天下。

　　時中宮喪禮自文皇后而後，至是始再行。永樂時典禮毀於火，《會典》所載皆略，乃斷自帝心，著爲令。梓宮將葬，帝新定諸儀，亦從減損。以思善門逼近仁智殿，命百宮哭臨止一日，亦罷辭祖禮，喪由左王門出。

　　二十六年，皇后方氏崩，即日發喪，諭禮部：「皇后嘗救朕危，其考元后喪禮行之。」禮部定儀：「以第四日成服，自後黑冠素服，十日後易淺色衣，俱西角門視朝。百官十日素服絰帶，自後烏紗帽、黑角帶、素服，通前二十七日。帝常服於奉天門視朝，百官淺色衣，鳴鐘鼓、鳴鞭如常，朔望不升殿。梓宮發引，百官始常服。帝於奉先等殿行禮，俱常服。於几筵祭則服其服。服滿日，命中官代祭。」從之。尋諭：「皇妃列太子後非禮，其改正。」及葬，部臣以舊儀請。詔梓宮由中道行，虞祭如制用九數。安玄宮居左，他日即配祀。部臣覆上儀注，改席殿曰行享殿。又以孝潔皇后自發引至神主還京將半載，遇令節百官常服，今孝烈皇后初十日發引，十五日即還，事禮不同，以諸臣服制請。帝命隨喪往來者，仍制服。祭畢，烏紗帽素服入朝，素冠素服辦事。迎主仍制服，思善門外行安神禮，更素冠素服從事。先是，帝命孝烈居左，而遷孝潔。既而以孝潔久安，不宜妄動，罷不行。乃更命孝烈居右，而虛其左以自待。

　　穆宗母杜氏，三十三年薨。禮部言：「宜用成化中淑妃紀氏喪制。且裕王已成婚，宜持服主喪，送葬出城。」乃議輟朝五日，裕王遵《孝慈錄》斬衰三年。欽遣大臣題主，開塋掩壙，祠謝后土，並用工部官，送葬儀仗人數皆增於舊。帝謂非禮之正，令酌考賢妃鄭氏例。於是尚書歐陽德等覆上儀注，輟朝二日，不鳴鐘鼓。帝服淺淡色衣，奉天門視事，百官淺色衣、烏紗帽、黑角帶朝參。命裕王主饋奠之事，王率妃入宮，素服哭盡哀，四拜視殮。成服後，朝夕哭臨三日。後每日一奠，通前二十七日而止。仍於燕居盡斬衰三年之制。冊諡焚黃日，陳祭儀，裕王詣靈前行禮。喪出玄武門，裕王步送至京城門外，路祭畢，還宮。帝謂焚黃乃制命，非王可行，仍如常儀。禮部覆奏： 「皇妃焚黃儀，傳訛已久。皆拜獻酒，跪讀祝，乃參用上尊諡之儀，而未思賜諡爲制命，其祭文稱皇帝遣諭，與上尊諡不同。今奉旨以常禮從事，當改議賜諡，如賜祭禮。讀祝、宣冊皆平立不拜。」報可，著爲令。

　　穆宗皇后李氏，裕邸元妃也，先薨，葬西山。隆慶元年，加諡孝懿皇后，親告世宗几筵。御皇極門，遣大臣持節捧冊寶詣陵園上之。神宗母皇太后李氏，萬曆四十二年崩。帝諭禮部從優具儀，帝衰服行奠祭禮。穆廟皇妃、中宮妃嬪、太子、諸王、公主以下皆成服。百官詣慈寧宮門外哭臨。命婦入宮門哭臨。餘俱如大喪禮。

　　○興宗帝后陵寢

　　洪武二十五年，皇太子薨，命禮部議喪禮。侍郎張智等議曰：「喪禮，父爲長子服齊衰期年。今皇帝當以日易月，服齊衰十二日，祭畢釋之。在內文武官公署齋宿。翌日，素服入臨文華殿，給衰麻服。越三日成服，詣春和門會哭。明日，素服行奉慰禮。其當祭祀及送葬者，仍衰絰以行。在京，停大小祀事及樂，至復土日而止。停嫁娶六十日。在外，文武官易服，於公署發哀。次日，成服行禮。停大小祀事及樂十三日，停嫁娶三十日。」其內外官致祭者，帝令光祿寺供具，百官惟致哀行禮。建文帝即位，追諡爲興宗孝康皇帝，所薦陵號不傳。

　　元妃常氏，先興宗薨。太祖素服，輟朝三日。中宮素服哀臨，皇太子齊衰。葬畢，易常服。皇孫斬衰，祭奠則服之。諸王公主服如制。建文初，追諡曰孝康皇后。永樂初，皆追削。福王立南京，復帝后故號。

　　○睿宗帝后陵寢

　　睿宗帝后陵寢在安陸州。世宗入立，追諡曰睿宗獻皇帝。葺陵廟，薦號曰顯陵。既而希進之徒屢言獻皇帝梓宮宜改葬天壽山。帝不聽。嘉靖十七年，帝母蔣太后崩。禮部言：「歲除日，大行皇太后服制二十七日已滿，適遇正旦，請用黑冠、淺淡服受朝。」疏未下，帝諭大學士夏言：「元旦玄極殿拜天，仍具祭服，先期一日宜變服否？」禮部請「正旦拜天、受朝，及先一日俱青服，孟春時享，前三日齋，青服，臣下同之，餘仍孝貞皇太后喪禮例」。不從。於是定議，歲除日變服玄色吉衣，元旦祭服玄極殿行告祀禮，具翼善冠、黃袍御殿，百官公服致詞，鳴鐘鼓、鳴鞭，奏堂上樂。

　　是時議南北遷祔，久不決。帝親詣承天。及歸，乃定議梓宮南祔。禮部上葬儀，自常典外，帝復增定太廟辭謁、承天門辭奠、朝陽門遣奠、題主後降神饗神，及梓宮登舟、升岸等祭。梓宮發引，帝衰服行諸禮如儀。百官步送朝陽門外，奠獻，使行遣奠禮。至通州，題主官覆命。神主回京，百官奉迎於門外，帝衰服率皇后以下哭迎午門內，奉安於几筵殿。梓宮所過河瀆江山神祇，俱牲醴致祭。勳臣青服行禮，梓宮升席殿。先詣睿宗舊陵，奉遷於祾恩殿，復奉梓宮至殿，合葬於新寢。

　　○皇妃等喪葬

　　洪武七年九月，貴妃孫氏薨。無子，太祖命吳王橚主喪事，服慈母服，斬衰三年。東宮諸王皆服期。由是作《孝慈錄》。

　　永樂中，貴妃王氏薨。輟朝五日，御祭一罈，皇后、皇妃、皇太子各祭一罈，親王共祭一罈，公主共祭一罈。七七、百日期、再期，皆祭贈諡冊，行焚黃禮。開塋域，遣官祠后土。發引前期，辭靈祭壇與初喪同，惟增六尚司及內官、內使各一罈。啓奠、祖奠、遣奠各遣祭一罈。發引日，百官送至路祭所，皇親駙馬共一罈，公侯伯文武共一罈，外命婦共一罈。所過城門祭祀，內門遣內官，外門遣太常寺官。下葬，遣奠、遣祭一罈。掩壙，遣官祀后土，迎靈轎至享堂，行安神禮，遣祭一罈。

　　天順七年，敬妃劉氏薨。輟朝五日，帝服淺淡黃衣於奉天門視事，百官淺淡色衣、烏紗帽、黑角帶朝參。冊文置靈柩前，皇太子以下行三獻禮。靈柩前儀仗，內使女樂二十四人，花幡、雪柳女隊子二十人，女將軍十一人。自初喪至期年辭靈，各於常祭外增祭一罈。

　　弘治十四年，憲廟麗妃章氏發引，輟朝一日。

　　凡陪葬諸妃，歲時俱享於殿內。其別葬金山諸處者，各遣內官行禮。嘉靖間，始命併入諸陵，從祭祾恩殿之兩旁，以紅紙牌書曰：「某皇帝第幾妃之位」，祭畢，焚之。後改用木刻名號。嘉靖十三年，諭禮工二部：「世婦、御妻皆用九數。九妃同一墓，共一享殿，爲定制。」

　　○皇太子及妃喪葬

　　自洪武中懿文太子後，至成化八年悼恭太子薨，年甫三歲。帝諭禮部，禮宜從簡，王府及文武官俱免進香帛。禮部具儀上。自發喪次日，輟朝三日。帝服翼善冠、素服，七日而除。又三日，御西角門視朝，不鳴鐘鼓，祭用素食。文武羣臣，素服、麻布、絰帶、麻鞋、布裹紗帽，詣思善門哭臨，一日而除。第四日，素服朝西角門奉慰。在外王府並文武官，素服舉哀，二日而除。

　　嘉靖二十八年，莊敬太子薨。禮部上喪禮。帝曰：「天子絕期。況十五歲外方出三殤，朕服非禮，止輟朝十日。百官如製成服，十二日而除。詣停柩所行，罷詣門哭臨。葬遣戚臣行禮。」

　　萬曆四十七年二月，皇太子才人王氏薨，命視皇太子妃郭氏例。輟朝五日，不鳴鐘鼓。帝服淺淡色衣，百官青素服、黑角帶朝參，皇長孫主饋奠。

　　○諸王及妃公主喪葬諸儀

　　洪武二十八年，秦王樉詆薨，詔定喪禮。禮部尚書任亨泰言：「考宋制，宜輟朝五日。今遇時享，請暫輟一日。皇帝及親王以下，至郡主及靖江王宮眷服制，皆與魯王喪禮同。皇太子服齊衰期，亦以日易月，十二日而除，素服期年。」從之。

　　定制：親王喪，輟朝三日。禮部奏遣官掌行喪葬禮，翰林院撰祭文、諡冊文、壙志文，工部造銘旌，遣官造墳，欽天監官卜葬，國子監監生八名報訃各王府。御祭一，皇太后、皇后、東宮各一，在京文武官各一。自初喪至除服，御祭凡十三壇，封內文武祭一。其服制，王妃、世子、衆子及郡王、郡主，下至宮人，斬衰三年，封內文武官齊衰三日，哭臨五日而除。在城軍民素服五日。郡王、衆子、郡君，爲兄及伯叔父齊衰期年，郡王妃小功。凡親王妃喪，御祭一罈，皇太后中宮、東宮、公主各祭一罈。布政司委官開壙合葬。繼妃、次妃祭禮同。其夫人則止御祭一罈。俱造壙祔葬。郡王喪，輟朝一日。行人司遣掌行喪葬禮，餘多與親王同，無皇太后、皇后祭。郡王妃與親王妃同，無公主祭。合葬郡王繼妃次妃喪禮，俱與正妃同。凡世子喪，御祭一，東宮祭一。遇七及百日、下葬、期年、除服，御祭各一。凡世孫喪禮，如世子，減七七及大祥祭。凡鎮國將軍，止聞喪、百日、下葬三祭，奉國將軍以下，御祭一。

　　初，洪武九年五月，晉王妃謝氏薨，命議喪服之制。侍講學士宋濂等議曰：「按唐制，皇帝爲皇妃等舉哀。宋制，皇帝爲皇親舉哀。今參酌唐、宋之制，皇帝及中宮服大功，諸妃皆服小功，南昌皇妃服大功，東宮、公主、親王等皆服小功，晉王服齊衰期，靖江王妃小功，王妃服緦麻，輟朝三日。既成服，皇帝素服入喪次，十五舉音。百官奉慰，皇帝出次釋服，服常服。」制曰：「可」。其後，王妃喪視此。

　　正統十三年，定親王塋地五十畝，房十五間。郡王塋地三十畝，房九間。郡王子塋地二十畝，房三間，郡主、縣主塋地十畝，房三間。天順二年，禮部奏定，親王以下，依文武大臣例。或王、或妃先故者，合造其壙。後葬者，止令所在官司安葬。繼妃則祔葬其旁，同一享堂。

　　成化八年二月，忻王見治薨。發引日，帝不視朝。及葬，輟朝一日。十三年，四川按察使彭韶言：「親王郡王薨逝，皆遣官致祭，使臣絡繹，人夫勞擾。自後惟親王如舊，其郡王初喪遣官一祭，餘並遣本處官。凡王國母妃之喪，俱遣內官致祭。今宗婦衆多，其地有鎮守太監者，宜遣行禮。又王國塋葬，夫婦同穴。初造之時，遣官監修，開壙合葬，乞止命本處官司。」帝從禮部覆奏，王妃祭禮如舊，餘依議行。弘治十六年七月，申王祐楷薨。禮部言：「前沂穆王薨，未出府。申王已出府而未之國，擬依沂穆參以在外親王例行之。」

　　王妃葬地載於《會典》者，明初追封壽春等十王及妃，墳在鳳陽府西北二十五里白塔，設祠祭署、陵戶。南昌等五王及妃祔葬鳳陽皇陵，有司歲時祭祀，皆與享。懷獻世子以下諸王未之國者，多葬於西山，歲時遣內官行禮。

　　永樂十五年正月，永安公主薨。時初舉張燈宴，遂罷之。輟朝四日，賜祭，命有司治喪葬。二月，太祖第八女福清公主薨，輟朝三日。定制，凡公主喪聞，輟朝一日。自初喪至大祥，御祭凡十二壇。下葬，輟朝一日。儀視諸王稍殺，喪制同，惟各官不成服，其未下嫁葬西山者，歲時遣內官行禮。


Chinese text: This work was published before January 1, 1923, and is in the
public domain worldwide because the author died at least 100 years ago.
