賀逢聖〈（傅冠尹如翁）〉南居益〈（族父企仲族弟居業）〉周士樸呂維祺〈（弟維祮）〉王家禎焦源溥〈（兄源清）〉李夢辰宋師襄麻僖王道純田時震〈（朱崇德崇德子國棟）〉

賀逢聖，字克繇，江夏人。與熊廷弼少同里闬，而不相能。為諸生，同受知於督學熊尚文。尚文並奇二生，曰：「熊生，幹將、莫邪也；賀生，夏瑚、商璉也。」舉於鄉。家貧，就應城教諭。萬歷四十四年，殿試第二人，授翰林編修。

天啟間，為洗馬。當是時，廷弼已再起經略遼東矣。廣寧之敗，同鄉官將揭白廷弼之冤，意逢聖且沮之。逢聖作色曰：「此乃國家大事，吾安敢小嫌介介，不以明！」即具草上之。湖廣建魏忠賢生祠，忠賢聞上梁文出逢聖手，大喜，即日詣逢聖。逢聖曰：「誤，借銜陋習耳。」忠賢咈然去。翌日削逢聖籍。

莊烈帝即位，復官，連進秩。九年六月，以禮部尚書兼東閣大學士，入閣輔政，加太子太保，改文淵閣。十一年致政。十四年再入閣。明年再致政。

逢聖為人廉靜，束修砥行。帝頗事操切，逢聖終無所匡言。其再與周延儒同召，帝待之不如延儒。及予告，宴餞便殿，賜金，賜坐蟒。感激大哭，伏地不能起，帝亦汍瀾動容焉。

是時，湖廣賊大擾。明年春，張獻忠連陷蘄、黃，逼江夏。有大冶人尹如翁，逢聖門生，走三百里，持一僧帽、一袈裟來貽逢聖。逢聖反其衣曰：「子第去，毋憂我。」如翁去。五月，壬戌晦，賊陷武昌，執逢聖，叱曰：「我朝廷大臣，若曹敢無禮！」賊麾使去，遂投墩子湖死也。賊來自夏，去以秋雲。大吏望衍而祭，有神夢於湖之人，「我守賀相殊苦，汝受而視之，有黑子在其左手，其征是。」覺而異之，俟於湖，赫然而屍出，驗之果是，蓋沈之百有七十日，面如生。以冬十一月壬子殮，大吏揮淚而葬之。

初，城之陷也，逢聖載家人以其句鹿出墩子，鑿其氐當，皆溺。賀氏死者，妻危氏，子覲明，子婦曾氏、陳氏，孫三人，次子光明自他所來，凡二十余人。福王時，贈少傅，謚文忠，祭葬蔭子如制。

如翁去，歸大冶。大冶城破，其慷慨而死者，如翁也。

其後有傅冠。冠，字元甫，進賢人。祖炯，南京刑部尚書。天啟二年，冠舉進士第二，授翰林編修。崇禎十年秋，由禮部右侍郎拜尚書兼東閣大學士。性簡易，有章奏發自御前，冠以為揭帖，援筆判其上。既知誤，惶恐引罪，帝即放歸。唐王時，命以原官督師江西。嗜酒，或劾之，乃致仕。大清下江西，冠走匿門人泰寧汪亨龍家。亨龍執而獻之有司，殺之汀州，血漬地，久而猶鮮。

南居益，字思受，渭南人，尚書企仲族子、師仲從子也。曾祖從吉與曾伯祖大吉皆進士。兩人子姓，科第相繼。

企仲，大吉孫，萬歷八年進士。以祖母年高，請終養。祖母既歿，授刑部主事。客寓貲其家，夫婦並歿，企仲呼其子還之。吏部尚書孫丕揚以為賢，調為己屬。歷文選郎，擢太仆少卿，進太仆卿。三十年，帝以疾詔免礦稅，釋系囚，錄建言貶斥諸臣。既而悔之，命礦稅如故，余所司議行。吏、刑二部尚書李戴、蕭大亨遲數日未奏，企仲請亟罷二人，而敕二部亟如詔奉行。帝大恚，傳諭亟停二事，落企仲一官。給事中蕭近高，御史李培、余懋衡亦請信明詔，帝益怒，並奪其俸，且命益重前貶謫官鄒元標等罰，欲以鉗言者。諸閣臣力爭，乃止。而給事中張鳳翔迎帝意，劾企仲他事，遂削籍。天啟初，起太常卿，累遷南京吏部尚書，以老致仕。師仲父軒，吏部郎中，嘗著《通鑒綱目前編》。師仲至南京禮部尚書。

居益少厲操行，舉萬歷二十九年進士，授刑部主事。三遷廣平知府，擢山西提學副使，雁門參政，歷按察使、左右布政使，並在山西。

天啟二年，入為太仆卿。明年擢右副都御史，巡撫福建。紅毛夷者，海外雜種，紺眼，赤須發，所謂和蘭國也，自昔不通中土，由大泥、咬留吧二國通閩商。萬歷中，奸民潘秀引其人據彭湖求市，巡撫徐學聚令轉販之二國。二國險遠，商舍而之呂宋。夷人疑呂宋邀商舶，攻之，又寇廣東香山澳，皆敗，不敢歸國，復入彭湖求市，且築城焉。巡撫商周祚拒之，不能靖。會居益代周祚，賊方犯漳、泉，招日本、大泥、咬留吧及海寇李旦等為助。居益使人招旦，說攜大泥、咬留吧。賊帥高文律懼，遣使求款，斬之，築城鎮海港，逼賊風櫃。賊窮蹙，泛舟去，遂擒文律，海患乃息。五年遷工部右侍郎，總督河道。魏忠賢銜居益敘功不及己，格其賞。給事中黃承昊復論居益倚傍門戶，躐躋通顯，遂削籍去。閩人詣闕訟之，不聽。乃立祠以祀，勒碑於彭湖及平遠臺。

崇禎元年，起戶部右侍郎，總督倉場。陜西鎮缺餉至三十余月，居益請以陜賦當輸關門者留三十萬，紓其急，報可。畿輔戒嚴，居益在通州，為城守計甚備。會工部尚書張鳳翔坐軍械不具下吏，四司郎中瘐死者三，遂詔居益代鳳翔。未幾，試炮而炸，兵部尚書梁廷棟劾郎中王守履失職。守履懼，詆兵部郎中王建侯誣己。廷議不如守履言，遂下獄。居益疏捄，帝以為徇私，削籍歸。廷杖守履六十，斥為民。尋敘城守功，復居益冠帶。

十六年，李自成陷渭南，責南氏餉百六十萬。企仲年八十三矣，遇害。誘降居益及企仲子禮部主事居業，皆不從。明年正月，賊遣兵擁之去，加炮烙。二人終不屈，絕食七日而死。

周士樸，字丹其，商丘人。萬歷四十一年進士。除曲沃知縣。泰昌元年征授禮科給事中。中官王添爵選凈身男子，索賄激變。守陵劉尚忠鼓陵軍挾賞。劉朝等假賫送軍器名，出行山海外，勢洶洶。織造李實訐周起元。群珰索冬衣，辱尚書鐘羽正。士樸皆疏爭。士樸性剛果，不能委蛇隨俗，尤好與中官相搘柱，深為魏忠賢所惡。會當擢京卿，忠賢持不下，士樸遂謝病歸。

崇禎元年，起太常少卿，歷戶部左、右侍郎，拜工部尚書。帝命中官張彜憲監戶、工二部出納，士樸恥之，數與齟齬。彜憲訐於帝，士樸疏對辭直，帝無以難。未幾，駙馬都尉齊贊元以遂平長公主塋價，士樸不引瑞安大長公主例，而壽寧大長公主薨則引瑞安例，上疏醜詆之，遂削其籍。

十五年，廷臣交薦，不召。其年八月，李自成陷商丘，與妻曹、妾張、子舉人業熙、子婦沈同日縊死。

呂維祺，字介孺，新安人。祖母牛氏以守節被旌。父孔學，事母孝，捐粟千二百石振饑，兩旌孝義。維祺舉萬歷四十一年進士，授兗州推官，擢吏部主事，更歷四司。光宗崩，皇長子未踐阼，內侍導幸小南城。維祺謁見慈慶宮，言梓宮在殯，乘輿不得輕動，乃止。天啟初，歷考功、文選員外郎，進驗封郎中，告歸。開封建魏忠賢生祠，遺書士大夫戒勿預。忠賢毀天下書院，維祺立芝泉講會，祀伊洛七賢。

崇禎元年，起尚寶卿，遷太常少卿，督四夷館。明年四月，廷議軍餉，維祺陳奏十五事。其冬，奏防微八事，言：「陛下初勤批答，今或留中，留中多則疑慮起，當防一。初虛懷商榷，及擬旨一不當，改擬徑行，豈無當執奏，當防二。初無疑厭，疑厭諸臣自取，今且共、夔並進，當防三。初日禦講筵，今始傳免，當防四。初寡嗜欲，慎宴遊，今或偶涉，當防五。初慎刑獄，今有下詔獄者，且登聞頻擊，恐長嚚訟風，當防六。初重廷推，今間用陪，非常典，當防七。初樂讜言，今或譴訶時及，當防八。」帝優旨報之。

三年，擢南京戶部右侍郎，總督糧儲。設會計簿，鉤考隱沒侵欺，及積逋不輸，各數十百萬，大者彈奏，小者捕治。立法嚴督屯課，倉庾漸充。條上六議，曰稽出入以杜侵漁，增比較以完積案，設本科以重題覆，時會計以核支收，定差序以杜營私，禁差假以修職業。帝稱善，即行之。

六年，拜南京兵部尚書，參贊機務。清冒伍八千余名。請申飭江防，鳳陵單外為憂，弗省。八年正月，賊犯江北，遣參將薛邦臣防全椒，趙世臣戍浦口。世臣潰走，南京震動，鳳陽亦旋告陷。大計拾遺，言官復劾他事，遂除名。時維祺父孔學避賊洛陽，維祺乃歸留洛，立伊洛會，及門二百余人。著《孝經本義》成，上之。

十二年，洛陽大饑。維祺勸福王常洵散財餉士，以振人心，王不省。乃盡出私廩，設局振濟。事聞，復官。然饑民多從賊者，河南賊復大熾。無何，李自成大舉來攻，維祺分守洛陽北城。夜半，總兵王紹禹之軍有騎而馳者，周呼於城上，城外亦呼而應之，於是城陷。賊有識維祺者曰：「子非振饑呂尚書乎？我能活爾，爾可以間去。」維祺弗應，賊擁維祺去。時福王常洵匿民舍中，賊跡而執之，遇維祺於道。維祺反接，望見王，呼曰：「王，綱常至重。等死耳，毋屈膝於賊！」王瞠不語。見賊渠於周公廟，按其項使跪，不屈，延頸就刃而死。時十四年之正月某日也。維祺年五十有五，贈太子少保，祭葬，蔭子如制。而維祺之家在新安者，十六年城陷，家亦破。

弟維祮，字泰孺，由選貢生為樂平知縣者也。至是解職歸，亦抗節死。贈按察僉事。福王立南京，加贈維祺太傅，謚忠節。

王家禎，長垣人。萬歷三十五年進士。天啟間，歷官左僉都御史，巡撫甘肅。松山部長銀定、歹成擾西鄙二十余年，家禎至，三犯三卻之，先後斬首五百四十。擢戶部右侍郎，轉左。崇禎元年攝部事，邊餉不以時發。秋，遼東兵鼓噪，巡撫畢自肅自縊死。帝大怒，削家禎籍。已，敘甘肅功，復其冠帶。

九年七月，京師被兵，起兵部左侍郎，尋以本官兼右僉都御史，總理河南、湖廣、山西、陜西、四川、江北軍務，代盧象升討賊。會河南巡撫陳必謙罷，即命兼之。督將士會剿賊馬進忠等於南陽，復遣兵救襄陽，大戰牌樓閣。其冬，家丁鼓噪，燒開封西門。家禎夜自外歸，慰諭犒賞，詰旦，發往南陽討土寇楊四以去。楊四者，舞陽劇盜也。初，四與其黨郭三海、侯馭民等降於必謙，至是復叛，故家禎有是遣。其後南陽同知萬年策與監紀推官湯開遠，諸將左良玉、牟文綬等連破四，四焚死，其黨亦為諸將所擒誅雲。

當是時，流賊盡趨江北，留都震驚。言者謂家禎奉命討安慶賊，未嘗一出中州。帝亦以家丁之變心輕之。明年四月乃以總理授熊文燦，令家禎專撫河南。文燦未至，詔遣左良玉援安慶，家禎不遣。秋，劉國能犯開封，裨將李春貴等戰歿。議罪，家禎落職閑住。久之，李自成陷京師，遣兵據長垣，設偽官。家禎與其子元炌並自經死。

焦源溥，字涵一，三原人。萬歷四十一年進士。歷知沙河、浚二縣，考最，召為御史。

熹宗嗣位，移宮議起，刑部尚書黃克纘請寬盜寶諸奄。源溥折之曰：「光宗，神宗元子也；為元子者為忠，則為福藩者非忠。孝端、孝靖，神宗後也；為二後者為忠，則為鄭貴妃者非忠。孝元、孝和，光宗後也；為二後者為忠，則為李選侍者非忠。貴妃三十年心事，人誰不知？張差持梃，危在呼吸，尚忍言哉！況當先帝御極之初，忽傳皇祖封後之命，請封不得，冶容進矣。張差之梃不中，則投以女優之惑；崔文升之藥不速，則促以李可灼之丸。痛哉！先帝欲諱言進禦之事，遂甘蒙不白之冤。今即厚待貴妃，始終恩禮，而鄭養性之都督不可不奪也，崔文升不可不磔也。若竟置弗問，不幾於忘父乎！李選侍一宮人，更非貴妃比，如聖諭阻陛下於暖閣，挾陛下以垂簾，及淩虐聖母狀，有臣子所不忍言者。今即為選侍乞憐，第可求曲宥前辜，量從優典，而移宮始末不可得而抹摋也，盜寶諸奄不可得而寬宥也。若竟置諸奄弗問，不幾於忘母乎！」疏上，舉朝寒懼。

天啟二年憂歸。服闋還朝，出按真定諸府，例轉鳳陽兵備副使。時崔文升出鎮兩淮，欲甘心源溥，遂移疾歸。

崇禎二年起故官，分巡河東道，遷寧武參政，有平寇功，就遷山西按察使。七年擢右僉都御史，巡撫大同。時邊事日棘，兵缺伍，餉又久乏，歲洊饑，民淘馬糞以食。源溥請蠲振增餉，當事不能應。逾年，自劾求去，遂罷歸。十六年冬，李自成陷關中，與從兄源清同被執，勒令輸金。源溥瞋目大罵，賊拔其舌，支解之。

源清，字湛一，由進士歷官宣府巡撫。七年秋，坐萬全左衛失守，奪官謫戍。久之釋還，年七十。至是抗節，不食七日死。

李夢辰，字元居，睢州人。崇禎元年進士。授庶吉士，改兵科給事中，時盜起陜西，山東曹、濮間之盜，道梗三百余裏，河北有回賊。夢辰歷陳其狀，請敕將吏急防。五年，上疏言：「中外交訌，秦、晉、齊、魯多亂，兩河居中尤要地。鉛硝久市直未償，漕米歲輸累無已，宗祿並征，南陽加派，河決歲歉，郵傳催科之患百出，民室如懸罄，生計日不支，急難誰肯用命？兩河標兵、磁兵，新舊不滿七千，一有警，防禦何資？今日之務急防河，繕城，備器，練鄉兵，治甲胄，尤以收拾人心為本。」帝命所司嚴飭。六年冬，鉅盜盡萃河北。夢辰慮其南犯，請敕河南諸道監司急防渡口，而巡撫移駐衛輝，與山西、保定二撫臣掎角急擊。帝方下兵部議，賊已從澠池潛渡。自是中州郡縣無日不告警矣。

累遷本科左給事中。復言：「將驕軍悍，鄧玘、張外嘉之兵弒主而叛，曹文詔、艾萬年之兵望賊而奔，尤世威、徐來朝之兵離汛而遁，今者，張全昌、趙光遠之兵且倒戈為亂矣。滎澤劫庫殺人，偃師列營對壘。且全昌等會剿豫賊，隨處逗遛，及中途兵變，全昌竟東行，光遠始西向。驕抗如此，安可不重治。」帝頗采其言。進吏科都給事中。都御史唐世濟薦霍維華，福建巡按應喜臣薦周維京，冀並翻逆案。夢辰疏駁之，世濟、喜臣皆下吏謫戍。

尋擢太常少卿，累遷至通政使。坐代人削章奏，貶秩調任。未幾，有持金囑中書舍人某賄大學士，求為副都御史者。邏卒廉得之，詞連夢辰。帝令夢辰自奏，事得白。然夢辰竟坐是削籍。

十五年春，賊攻開封，不克，遂去，陷西華，屠陳州，逼睢州。時州缺正官，夢辰歸，即乘城主守。無何，賊從他門入，擁夢辰見羅汝才。汝才問所欲，曰：「我大臣，但欲死爾。」汝才去，遣其客說降，且進之酒。夢辰覆杯於地，太息起，扼吭而卒。妻王氏，方病，聞之，不食死。

宋師襄，耀州人。萬歷四十四年進士。歷官御史。

天啟三年五月請罷內操，言：「自劉朝營脫死，與沈纮謀為固寵計。纮以募兵為朝外護，朝以內操為纮內援。宮府內外，知有朝而不知天子。天牖聖聰，一旦發露，屏之南京。然朝雖去，而三千虎旅安歸？世未有蓄怨藏怒之人潛布左右而不為患者，今惟有散之而已。夫平日卵翼朝者，黃克纘也，亡何以戎政內宣；抄參朝者，毛士龍也，未幾以構陷削籍。豈非握兵據要，轉相恐喝，以至是乎？」帝以內操祖宗故事，不納。又陳足財之策，請減上供，汰冗官，核營造，省賚賞。皆宦官所不便，格不行。奉聖夫人客氏子及中官王體乾、宋晉、魏進忠等十二人俱世襲錦衣。進忠者，魏忠賢也。師襄力諫。又言左都御史熊尚文、工部侍郎周應秋、登萊巡撫袁可立當去不去，光祿卿須之彥、太常卿呂純如不當來而來。帝皆不聽。

四年，巡按河南。陛辭，言：「今之言者，皆曰治平要務，乃終日籌邊事、商國計、飭吏治、計民生、弭盜賊，而漫無實效。所以然者，臺諫以進言為責，條奏一入，即雲盡職，言之行否，置弗問矣。六曹以題覆為責，題覆一上，即雲畢事，事之行否，置弗問矣。內閣以票擬為責，票擬一定，即為明綸，旨之行否，置弗問矣。上謾下欺，釀成大患。今人怨已極，天怒已甚，災害並至，民不聊生，相聚思亂，十而八九。臣恐今日之患，不在遼左、黔、蜀，而在數百年休養之赤子也。」明年復命薦部內人才，首及尚書盛以弘。魏忠賢責以徇私，貶一秩調任，師襄遂歸。

崇禎元年召復官，擢太仆少卿，累遷至太常卿，致仕。奸人宋夢郊假師襄手書營兵部。事覺，師襄被逮，系獄者二年。至徐石麒為刑部，始得雪。十六年冬，賊陷耀州，師襄死之。

麻僖，慶陽人。父永吉，由庶吉士為御史，終湖廣按察使，以清操聞。僖舉萬歷三十五年進士，授庶吉士，改兵科給事中。代王長子鼎渭訐父廢長立幼，僖劾代王無君鼎渭無父。四十年，疏陳納諫諍、舉枚卜、補大僚、登遺佚、速考選數事，不報。已，復請重武科、復比試、清納級、汰家丁、恤班操、急邊餉，時亦不能用。遼東巡撫楊鎬請用舊將李如梅，以僖言，改用張承蔭。承蔭未至而鎮遠堡、曹莊相繼失事，鎬皆不以實聞。僖兩疏劾之，鎬旋引去。已，與同官孫振基等劾熊廷弼殺人媚人。又言湯賓尹取韓敬，關節顯然，語具《振基傳》。尋乞假歸。四十五年京察，賓尹黨用事，以僖倚附東林，謫山西按察知事。

天啟二年，起兵部主事，歷尚寶丞、少卿，改太常。五年六月，魏忠賢黨御史陳世飐劾之，遂落職。崇禎初，復官，致仕家居。十六年冬，李自成陷慶陽，僖死之。

王道純，字懷鞠，蒲城人。天啟五年進士。授中書舍人。崇禎三年擢御史。疏陳破資格之說，言銓除、舉劾、考選，甲乙科太低昂，宜變通，則賢才日廣。帝命所司即行，而甲科勢重，卒不能返。流賊躪關中，道純請急振饑民，毋使從賊，報可。已，劾罷光祿卿蘇晉、參政張爾基。四年，劾吏部尚書王永光當去者三，不可留者四，不納。

巡按山東。其時李九成、孔有德叛於吳橋，南下。道純移書巡撫余大成，令討捕，大成不信。再促之，遂托疾請告，與登萊巡撫孫元化遣使招撫。道純以為非，請敕二撫速剿。及賊陷登州，元化被縶，大成猶主招撫。道純憤，抗疏力爭，帝即命道純監軍。及徐從治代大成，謝璉代元化，並入萊州，為賊困。在外調度，止道純一人。賊遣人偽乞撫，道純焚書斬使，馳疏言：「賊日以撫愚我，一撫而六城陷，再撫而登州亡，三撫而黃縣失，今四撫而萊州被圍。我軍屢挫，安能復戰？乞速發大軍，拯此危土。」時周延儒、熊明遇主撫議，道純反被責讓。明遇遣職方主事張國臣贊畫軍事，國臣入賊中招諭。賊佯許之，攻圍如故。及總督劉宇烈至，進兵沙河，道純與之俱。宇烈中情怯，頓兵不進，日議撫，尋棄軍奔。道純復請速討，不納。迨巡撫謝璉被執，帝震怒，逮宇烈，召道純還京，而明遇亦罷去。宇烈下吏，引道純分過。道純疏駁其所奏十余事，命所司並按。又劾明遇、國臣交通誤國十罪，語侵延儒。疏未下，延儒泄之國臣，國臣亦劾道純十罪，道純遂並劾延儒。帝皆不問。已而賊平，道純竟坐監軍溺職，斥為民。

十五年以廷臣薦，將起用，未果。及李自成陷蒲城，道純抗節死。福王時，贈恤如制。

田時震，富平人。天啟二年進士。歷知光山、靈寶。崇禎二年入為御史，疏劾南京戶部尚書範濟世、順天巡撫單明詡、御史卓邁黨逆罪，而請免故御史夏之令誣坐贓，並從之。劾劉鴻訓納田仰金，囑吏部尚書王永光用為四川巡撫，仰迄罷去。時震以發鴻訓私，進秩一等。未幾，又劾永光及溫體仁，忤旨切責。御史袁弘勛者，永光心腹也，被劾罷職，永光力援之。時震言：「弘勛因閣臣劉鴻訓賄敗，輒肆瀆辯。不知鴻訓之差快人意者，正以能別白徐大化、霍維華諸人之奸而斥去之，安得借此為翻案之端耶？弘勛計行，大化、維華輩將乘間抵隙，害不可勝言。」因薦故光祿少卿史記事，蕭然四壁，講學著書，亟宜召用，帝不納。

時震既屢忤永光，遂以年例出為江西右參議，調山西，就遷左參政，罷歸。十六年冬，流賊陷富平，授以偽職，不屈死。

同邑朱崇德，字淳庵，侍郎國棟父也。國棟中天啟二年進士，歷戶科給事中。吏部侍郎張捷薦逆案呂純如，國棟上疏力詆。已，又劾兩廣總督熊文燦，招撫海盜劉香，奏詞掩飾欺罔五罪，帝切責文燦。而國棟累遷巡撫山東右僉都御史，督治昌平。十五年卒。

國棟卒之明年，富平陷於賊。賊驅崇德往長安，中道稱病。賊見其老，以為果病也，聽之歸。崇德曰：「始吾所以隱忍者，為九族計也，今得死所矣。」乃北面再拜，自縊死。是時關中諸死節者甫議恤，而國變至。福王立，始贈崇德右副都御史。

贊曰：流賊荼毒中原，所至糜爛。士大夫遘難者，不死則辱。然當其時，徘徊隱忍、蒙垢而終以自戕者，亦不少矣。賀逢聖諸人從容就義，臨患難而不易其節，一死顧不重哉！逢聖與南居益、周士樸公方清正，呂維祺邃學純修，固中朝賢士大夫。宋師襄所謂「上謾下欺，釀成大患」，末季之習，痛哉其言之也。


Chinese text: This work was published before January 1, 1923, and is in the
public domain worldwide because the author died at least 100 years ago.
