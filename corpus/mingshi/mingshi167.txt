曹鼐〈（張益鄺埜）〉王佐〈（丁鉉等）〉孫祥〈（謝澤）〉袁彬〈（哈銘袁敏）〉

曹鼐，字萬鐘，寧晉人。少伉爽有大誌，事繼母以孝聞。宣德初，由鄉舉授代州訓導，願授別職，改泰和縣典史。七年督工匠至京師，疏乞入試，復中順天鄉試。明年舉進士一甲第一，賜宴禮部。進士宴禮部，自鼐始。入翰林，為修撰。

正統元年，充經筵講官。《宣宗實錄》成，進侍講，錫三品章服。五年，以楊榮、楊士奇薦，入直文淵閣，參預機務。鼐為人內剛外和，通達政體。榮既歿，士奇常病不視事，閣務多決於鼐。帝以為賢，進翰林學士。十年進吏部左侍郎兼學士。

十四年七月，也先入寇，中官王振挾帝親征。朝臣交章諫，不聽。鼐與張益以閣臣扈從。未至大同，士卒已乏糧。宋瑛、朱冕全軍沒。諸臣請班師，振不許，趣諸軍進。大將朱勇膝行聽命，尚書鄺埜、王佐跪草中，至暮不得請。欽天監正彭德清言天象示警，若前，恐危乘輿。振詈曰：「爾何知！若有此，亦天命也。」鼐曰：「臣子固不足惜，主上系天下安危，豈可輕進？」振終不從。前驅敗報踵至，始懼，欲還。定襄侯郭登言於鼐、益曰：「自此趨紫荊，裁四十餘里，駕宜從紫荊入。」振欲邀帝至蔚州幸其第，不聽，復折而東，趨居庸。

八月辛酉次土木。地高，掘地二丈不及水。瓦剌大至，據南河。明日佯卻，且遣使通和。帝召鼐草詔答之。振遽令移營就水，行亂。寇騎蹂陣入，帝突圍不得出，擁以去。鼐、益等俱及於難。景帝立，贈鼐少傅、吏部尚書、文淵閣大學士，謚文襄，官其子恩大理評事。英宗復位，加贈太傅，改謚文忠，復官其孫榮錦衣百戶。鼐弟鼎進士，歷吏科都給事中。

張益，字士謙，江寧人。永樂十三年進士。由庶吉士授中書舍人，改大理評事。與修《宣宗實錄》成，改修撰。博學強記，詩文操筆立就，三楊雅重之。尋進侍讀學士，正統十四年入文淵閣。未三月，遽蒙難以歿。景帝立，贈學士，謚文僖。曾孫琮進士。嘉靖初歷官南京右都御史。

鄺埜，字孟質，宜章人。永樂九年進士，授監察御史。成祖在北京，或奏南京鈔法為豪民沮壞，帝遣埜廉視。眾謂將起大獄，埜執一二市豪歸。奏曰：「市人聞令震懼，鈔法通矣。」事遂已。倭犯遼東，戍守失律者百余人，皆應死。命埜按問，具言可矜狀，帝為宥之。營造北京，執役者鉅萬，命埜稽省，病者多不死。

十六年有言秦民群聚謀不軌者，擢埜陜西按察副使，敕以便宜調兵剿捕。埜白其誣，詔誅妄言者。宣德四年振關中饑。在陜久，刑政清簡。父憂服除，擢應天府尹。蠲苛急政，市征田稅皆酌其平。

正統元年進兵部右侍郎。明年，尚書王驥出督軍，埜獨任部事。時邊陲多警，將帥乏人，埜請令中外博舉謀略材武士，以備任使。六年，山東災。埜請寬民間孳牧馬賠償之令，以蘇其力。

十年進尚書。舊例諸衛自百戶以下當代者，必就試京師，道遠無資者，終身不得代。埜請就令各都司試之，人以為便。瓦剌也先勢盛，埜請為備，又與廷臣議上方略，請增大同兵，擇智謀大臣巡視西北邊務。尋又請罷京營兵修城之役，令休息以備緩急。時不能用。

也先入寇，王振主親征，不與外廷議可否。詔下，埜上疏言：「也先入犯，一邊將足制之。陛下為宗廟社稷主，奈何不自重。」不聽。既扈駕出關，力請回鑾。振怒，令與戶部尚書王佐皆隨大營。埜墮馬幾殆，或勸留懷來城就醫。埜曰：「至尊在行，敢托疾自便乎？」車駕次宣府，朱勇敗沒。埜請疾驅入關，嚴兵為殿。不報。又詣行在申請。振怒曰：「腐儒安知兵事，再言者死！」埜曰：「我為社稷生靈言，何懼？」振叱左右扶出。埜與佐對泣帳中。明日，師覆，埜死，年六十五。

埜為人勤廉端謹，性至孝。父子輔為句容教官，教埜甚嚴。埜在陜久，思一見父，乃謀聘父為鄉試考官。父怒曰：「子居憲司，而父為考官，何以防閑？」馳書責之。埜又嘗寄父褐，復貽書責曰：「汝掌刑名，當洗冤釋滯，以無忝任使，何從得此褐，乃以汙我。」封還之。埜奉書跪誦，泣受教。景泰初，贈埜少保，官其子儀為主事。成化初，謚忠肅。

王佐，海豐人。永樂中舉於鄉。卒業太學，以學行聞，擢吏科給事中。器宇凝重，奏對詳雅，為宣宗所簡註。

宣德二年，超拜戶部右侍郎。以太倉、臨清、德州、淮、徐諸倉多積弊，敕佐巡視。平江伯陳瑄言，漕卒十二萬人，歲漕艱苦，乞僉南方民如軍數，更番轉運。詔佐就瑄及黃福議之。佐還奏，東南民力已困，議遂寢。受命治通州至直沽河道。已，赴宣府議屯田事宜。

英宗初立，出鎮河南。奏言軍衛收納稅糧，奸弊百出，請變其制。廷議自邊衛外，皆改隸有司。尋召還，命督理甘肅軍餉。正統元年理長蘆鹽課，三年提督京師及通州倉場，所至事無不辦。

六年，尚書劉中敷得罪，召理部事，尋進尚書。十一年承詔訊安鄉伯張安兄弟爭祿事，坐與法司相諉，被劾下吏，獲釋。時軍旅四出，耗費動以鉅萬，府庫空虛。佐從容調劑，節縮有方。在戶部久，不為赫赫名，而寬厚有度，政務糾紛，未嘗廢學，人稱其君子。

土木之變，與鄺埜、丁鉉、王永和、鄧棨同死難。贈少保，官其子道戶部主事。成化初，謚忠簡。

丁鉉，字用濟，豐城人。永樂中進士。授太常博士。歷工、刑、吏三部員外郎，進刑部郎中。正統三年超拜刑部侍郎。九年出理四川茶課，奏減其常數，以俟豐歲。振饑江淮及山東、河南，民鹹賴之。平居恂恂若無能，臨事悉治辦。從征歿，贈刑部尚書，官其子琥大理評事。後謚襄湣。

王永和，字以正，昆山人。少至孝。父病伏枕十八年，侍湯藥無少懈。永樂中舉於鄉，歷嚴州、饒州訓導。以蹇義薦，為兵科給事中。嘗劾都督王彧鎮薊州縱寇，及錦衣馬順不法事。持節冊韓世子妃，糾中官蹇傲罪。以勁直聞。正統六年進都給事中。八年擢工部右侍郎。從征歿，贈工部尚書，官其子汝賢大理評事。後謚襄敏。

鄧棨，字孟擴，南城人。永樂末年進士。授監察御史，奉敕巡按蘇、松諸府。期滿將代去，父老赴闕乞留，得請。旋以憂去。宣德十年，陜西闕按察使，詔廷臣舉清慎有威望者。楊士奇薦棨，遂以命之。正統十年入為右副都御史。北征扈從，師出居庸關，疏請回鑾，以兵事專屬大將。至宣府、大同，復再上章。皆不報。及遇變，同行者語曰：「吾輩可自脫去。」棨曰：「鑾輿失所，我尚何歸！主辱臣死，分也。」遂死。贈右都御史，官其子常大理評事。後謚襄敏。

英宗之出也，備文武百官以行。六師覆於土木，將相大臣及從官死者不可勝數。英國公張輔及諸侯伯自有傳。其余姓氏可考者，卿寺則龔全安、黃養正、戴慶祖、王一居、劉容、淩壽；給事、御史則包良佐、姚銑、鮑輝、張洪、黃裳、魏貞、夏誠、申祐、尹竑、童存德、孫慶、林祥鳳；庶寮則齊汪、馮學明、王健、程思溫、程式、逯端、俞鑒、張瑭、鄭瑄、俞拱、潘澄、錢昺、馬預、尹昌、羅如墉、劉信、李恭、石玉。景帝立，既贈恤諸大臣，自給事、御史以下，皆降敕褒美，錄其子為國子生，一時恤典綦備雲。

龔全安，蘭溪人。進士，授工科給事中，累遷左通政。歿贈通政使。黃養正，名蒙，以字行，瑞安人。以善書授中書舍人，累官太常少卿。歿贈太常卿。戴慶祖，溧陽人，王一居，上元人。俱樂舞生，累官太常少卿。歿，俱贈太常卿。包良佐，字克忠。慈溪人。進士，授吏科給事中。鮑輝，字淑大，浙江平陽人。進士，授工科給事中，數有建白。張洪，安福人；黃裳，字元吉，曲江人。俱進士，授御史。裳嘗言寧、紹、臺三府疫死三萬人，死者宜蠲租，存者宜振恤。巡視兩浙鹽政，請恤水災。報可。魏貞，懷遠人。進士，官御史。申祐。字天錫，貴州婺川人。父為虎嚙。祐持梃奮擊之，得免。舉於鄉，入國學，帥諸生救祭酒李時勉。旋登進士，拜四川道御史，以謇諤聞。尹竑，字太和，巴人；童存德，字居敬，蘭溪人。俱進士，官御史。林祥鳳，字鳴臯，莆田人。由鄉舉授訓導，擢御史。齊汪，字源澄，天臺人。以進士歷兵部車駕司郎中。程思溫，婺源人；程式，常熟人；逯端，仁和人。俱進士，官員外郎。俞鑒，字元吉，桐廬人。以進士授兵部職方司主事。駕北征，郎中胡寧當從，以病求代，鑒慷慨許諾。或曰：「家遠子幼奈何？」鑒曰：「為國，臣子敢計身家！」尚書鄺埜知其賢，數與計事，鑒曰：「惟力勸班師耳。」時不能用。張瑭，字廷玉，慈溪人。進士，授刑部主事。尹昌，吉永人。進士，官行人司正。羅如墉，字本崇，廬陵人。進士，授行人。從北征，瀕行，訣妻子，誓以死報國，屬翰林劉儼銘其墓。儼驚拒之，如墉笑曰：「行當驗耳。」後數日果死。劉容，太仆少卿。淩壽，尚寶少卿。夏誠、孫慶皆御史。馮學明，郎中。王健，員外郎。俞拱、潘澄、錢昺，皆中書舍人。馬預，大理寺副。劉信，夏官正。李恭，石玉，序班。裏居悉無考。

孫祥，大同人。正統十年進士。授兵科給事中。擢右副都御史，守備紫荊關。也先逼關，都指揮韓青戰死，祥堅守四日。也先由間道入，夾攻之，關破。祥督兵巷戰，兵潰被殺，言官誤劾祥棄城遁。寇退，有司修關，得其屍戰地，焚而瘞之，不以聞。祥弟祺詣闕言冤，詔恤其家。成化改元，錄其子紳為大理寺右評事。

又謝澤者，上虞人。永樂十六年進士。由南京刑部主事出為廣西參政。正統末，擢通政使，守備白羊口。王師敗於土木，守邊者無固誌，澤與其子儼訣而行。受事未數日，也先兵大入，守將呂鐸遁。澤督兵扼山口，大風揚沙，不辨人馬。或請移他關避敵，澤不可。寇至，眾潰，澤按劍厲聲叱賊，遂被殺。事聞，遣官葬祭，錄儼為大理評事。

袁彬，字文質，江西新昌人。正統末，以錦衣校尉扈帝北征。土木之變，也先擁帝北去，從官悉奔散，獨彬隨侍，不離左右。也先之犯大同、宣府，逼京師，皆奉帝以行。上下山阪，涉溪澗，冒危險，彬擁護不少懈。帝駐蹕土城，欲奉書皇太后貽景帝及諭群臣，以彬知書令代草。帝既入沙漠，所居止毳帳敝幃，旁列一車一馬，以備轉徙而已。彬周旋患難，未嘗違忤。夜則與帝同寢，天寒甚，恒以脅溫帝足。

有哈銘者，蒙古人。幼從其父為通事，至是亦侍帝。帝宣諭也先及其部下，嘗使銘。也先輩有所陳請，亦銘為轉達。帝獨居氈廬，南望悒郁。二人時進諧語慰帝，帝亦為解顏。

中官喜寧為也先腹心。也先嘗謂帝曰：「中朝若遣使來，皇帝歸矣。」帝曰：「汝自送我則可，欲中朝遣使，徒費往返爾。」寧聞，怒曰：「欲急歸者彬也，必殺之。」寧勸也先西犯寧夏，掠其馬，直趨江表，居帝南京。彬、銘謂帝曰：「天寒道遠，陛下又不能騎，空取凍饑。且至彼而諸將不納，奈何？」帝止寧計。寧又欲殺二人，皆帝力解而止。也先將獻妹於帝，彬請駕旋而後聘，帝竟辭之。也先惡彬、銘二人，欲殺者屢矣。一日縛彬至曠埜，將支解之。帝聞，如失左右手，急趨救，乃免。彬嘗中寒，帝憂甚，以身壓其背，汗浹而愈。帝居漠北期年，視彬猶骨肉也。

及帝還京，景帝僅授彬錦衣試百戶。天順復辟，擢指揮僉事。尋進同知。帝眷彬甚，奏請無不從。內閣商輅既罷，彬乞得其居第。既又以湫隘，乞官為別建，帝亦報從。彬娶妻，命外戚孫顯宗主之，賜予優渥。時召入曲宴，敘患難時事，歡洽如故時。其年十二月進指揮使，與都指揮僉事王喜同掌衛事。二人嘗受中官夏時囑，私遣百戶季福偵事江西。福者，帝乳媼夫也。詔問誰所遣，二人請罪。帝曰：「此必有主使者。」遂下福吏，得二人受囑狀。所司請治時及二人罪。帝宥時，二人贖徒還職，而詔自今受囑遣官者，必殺無赦。已而坐失囚，喜解職，彬遂掌衛事。五年秋，以平曹欽功，進都指揮僉事。

時門達恃帝寵，勢傾朝野。廷臣多下之，彬獨不為屈。達誣以罪，請逮治。帝欲法行，語之曰：「任汝往治，但以活袁彬還我。」達遂鍛煉成獄。賴漆工楊塤訟冤，獄得解。然猶調南京錦衣衛，帶俸閑住。語詳《達傳》。

越二月，英宗崩，達得罪，貶官都勻。召彬復原職，仍掌衛事。未幾，達征下獄，充軍南丹。彬餞之於郊，饋以贐。成化初，進都指揮同知。久之，進都指揮使。先是，掌錦衣衛者，率張權勢，罔財賄。彬任職久，行事安靜。

十三年擢都督僉事，蒞前軍都督府。卒於官。世襲錦衣僉事。

哈銘從帝還，賜姓名楊銘，歷官錦衣指揮使，數奉使外蕃為通事。孝宗嗣位，汰傳奉官，銘以塞外侍衛功，獨如故。以壽卒於官。

袁敏者，金齒衛知事也。英宗北征，應募從至大同。及駕還，駐萬全左衛。敏見敵騎逼，請留精兵三四萬人扼其沖，而車駕疾驅入關。王振不納，六師遂覆。敏跳還，上書景帝曰：「上皇曩居九重，所服者袞繡，所食者珍羞，所居者瓊宮瑤室。今駕陷沙漠，服有袞繡乎？食有珍羞乎？居有宮室乎？臣聞之，主辱臣死。上皇辱至此，臣子何以為心，臣不惜碎首刳心。乞遣官一人，或就令臣賫書及服御物問安塞外，以盡臣子之義。臣雖萬死，心實甘之。」命禮部議，竟報寢。

贊曰：異哉，土木之敗也。寇非深入之師，國非積弱之勢，徒以宦豎竊柄，狎寇弄兵，逆眾心而驅之死地，遂致六師撓敗，乘輿播遷，大臣百官身膏草野。夫始之不能制其不出，出不能使之早旋，枕藉疆場，無益於敗。然值倉皇奔潰之時，主辱臣死，誌異偷生，亦可無譏於傷勇矣。


Chinese text: This work was published before January 1, 1923, and is in the
public domain worldwide because the author died at least 100 years ago.
