天順元年
　　天順元年春正月壬午，昧爽，武清侯石亨，都督張輗、張軏，左都御史楊善，副 都御史徐有貞，太監曹吉祥以兵迎帝於南宮，御奉天門，朝百官。徐有貞以原官兼翰 林學士，入閣預機務。日中，御奉天殿即位。下兵部尚書于謙、大學士王文錦衣衛獄 。太常寺卿許彬、大理寺卿薛瑄為禮部侍郎兼翰林學士，入閣預機務。丙戌，詔赦天 下，改景泰八年為天順元年。論奪門迎復功，封石亨忠國公，張軏太平侯，張輗文安 伯，楊善興濟伯，曹吉祥嗣子欽都督同知。丁亥，殺于謙、王文，籍其家。陳循、江 淵、俞士悅謫戍，蕭鎡、商輅除名。己丑，復論奪門功，封孫鏜懷寧伯，董興海寧伯 ，欽天監正湯序禮部右侍郎，官舍旂軍晉級者凡三千餘人。辛卯，罷巡撫提督官。壬 辰，榜于謙黨人示天下。甲午，殺昌平侯楊俊。二月乙未朔，廢景泰帝為郕王。庚子 ，高穀致仕。湯序請除景泰年號，不許。癸卯，吏部侍郎李賢兼翰林學士，入閣預機 務。殺都督范廣。戊申，柳溥破廣西蠻。癸丑，郕王薨。戊午，方瑛、石璞大破湖廣 苗。召璞還。壬戌，免南畿被災秋糧。三月己巳，復立長子見深為皇太子，封皇子見 潾為德王，見澍秀王，見澤崇王，見浚吉王。癸酉，封徐有貞武功伯。乙亥，大賚文 武軍民。庚辰，賜黎淳等進士及第、出身有差。石亨為征虜副將軍，剿寇延綏。丁亥 ，振山東饑。

　　夏四月甲午朔，以災異數見求直言。乙未，免浙江被災稅糧。丁酉，方瑛攻銅鼓 藕洞苗，悉平之。丁未，錄囚。癸丑，罷團營。乙卯，孛來寇寧夏，參將种興戰死。 五月辛未，安遠侯柳溥備宣、大邊。是月，以石亨言下御史楊瑄、張鵬獄。六月甲午 ，下右都御史耿九疇、副都御史羅綺錦衣衛獄。己亥，下徐有貞、李賢錦衣衛獄。是 日，大風雨雹，壞奉天門鴟吻，敕修省。庚子，徐有貞、李賢、羅綺、耿九疇謫外任 ，楊瑄、張鵬戍邊。通政司參議兼侍講呂原入閣預機務。壬寅，薛瑄致仕。癸卯，修 撰岳正入閣預機務。甲辰，復李賢為吏部侍郎。乙巳，巡撫貴州副都御史蔣琳坐于謙 黨棄市。

　　秋七月乙丑，復下徐有貞於獄。丙寅，承天門災。丁卯，躬禱於南郊。戊辰，敕 修省。庚午，李賢復入閣。改許彬南京禮部侍郎。辛未，出岳正為欽州同知，尋下獄 ，謫戍。癸酉，大赦。癸未，放徐有貞於金齒。辛卯，大賚諸邊軍士。八月甲午，以 彗星屢見，躬禱於上帝。九月甲子，太常少卿彭時兼翰林學士，入閣預機務。

　　冬十月丁酉，賜王振祭葬，立祠曰「旌忠」。壬寅，徵江西處士吳與弼。丙辰， 釋建文帝幼子文圭及其家屬，安置鳳陽。十一月甲戌，廣西總兵官朱瑛討田州叛蠻。 己丑，免山東被災夏稅。十二月壬辰，封曹欽昭武伯。辛丑，安遠侯柳溥充總兵官， 禦孛來於甘、涼。

　　是年，琉球中山、安南、暹羅、占城、哈密、烏斯藏入貢。

天順二年
　　二年春正月辛酉，兵部尚書陳汝言有罪下獄。乙丑，享太廟。甲戌，大祀天地於 南郊。己卯，上皇太后尊號。二月戊申，開雲南、福建、浙江銀場。中官市雲南珍寶 。閏月己卯，瘞土木暴骸。

　　夏四月，復設巡撫官。五月壬寅，授處士吳與弼左諭德，辭不拜，尋送還鄉。

　　秋七月癸卯，定遠伯石彪為平夷將軍，充總兵官，禦寇寧夏。八月戊辰，孛來寇 鎮番。

　　冬十月甲子，獵南海子。壬午，武平伯陳友為征夷將軍，充總兵官，剿寇寧夏。 十一月甲寅，免山東秋糧。

　　是年，安南、烏斯藏、占城、哈密入貢。

天順三年
　　三年春正月乙未，大祀天地於南郊。甲辰，定遠伯石彪、彰武伯楊信敗孛來於安邊營，都督僉事周賢、都指揮李鑑戰死。進彪為侯。[1]二月丁卯，遣御史及中官採珠廣東。

　　夏四月壬子，巡撫兩廣僉都御史葉盛破瀧水瑤。己巳，南和侯方瑛克貴州苗。六月辛酉，復命巡撫官以八月集京師議事。

　　秋八月庚戌，石彪有罪，下錦衣衛獄。己未，禁文武大臣、給事中、御史、錦衣衛官往來交通，違者依鐵榜例論罪。乙亥，免湖廣被災秋糧。

　　冬十月己未，幸南海子。庚午，石亨以罪罷。諸奪門冒功者許自首改正。是月，命法司會廷臣，每歲霜降錄囚，後以為常。十一月癸巳，振湖廣饑。

　　是年哈密、疏球中山、錫蘭山、滿剌加入貢。

天順四年
　　四年春正月丁亥，大祀天地於南郊。癸卯，石亨有罪下獄，尋死。二月壬子，僮陷梧州。丁卯，石彪棄市。三月庚辰，賜王一夔等進士及第、出身有差。戊戌，免南畿被災秋糧。

　　夏四月己酉，分遣內臣督浙江、雲南、福建、四川銀課。壬子，襄王瞻墡來朝。五月壬午，免畿內、浙江被災秋糧。己亥，罷中官督蘇、杭織造。六月癸亥，免湖廣被災稅糧。

　　秋七月乙亥朔，日有食之。辛卯，自五月雨至是月，淮水決，沒軍民田廬，遣使振卹。八月甲子，孛來三道入寇，大同總兵官李文、宣府總兵官楊能禦之。癸酉，孛來入雁門，掠忻、代、朔諸州。九月庚辰，孛來圍大同右衛。庚寅，撫寧伯朱永，都督白玉、鮑政備宣府邊。甲午，免江西被災秋糧。

　　冬十月甲子，閱京營將領騎射於西苑。戊辰，幸南海子。十一月丁酉，閱隨操武臣騎射於西苑。閏月己未，幸鄭村壩，閱甲仗軍馬。

　　是年，疏球中山、安南、占城、爪哇、哈密、烏斯藏入貢。

天順五年
　　五年春正月庚戌，大祀天地於南郊。二月己卯，免山東被災稅糧。丙申，都督僉事顏彪為征夷將軍，充總兵官，討兩廣瑤賊。三月壬子，免蘇、松、常、鎮被災稅糧。甲寅，湖廣、貴州總兵官李震會廣西軍剿瑤、僮，悉破之。

　　夏四月癸巳，兵部侍郎白圭督陝西諸邊，討孛來。五月丁未，免河南被災秋糧。六月丙子，孛來寇河西，官軍敗績。壬午，兵部尚書馬昂總督軍務，懷寧伯孫鏜充總兵官，帥京營軍禦之。

　　秋七月庚子，總督京營太監曹吉祥及昭武伯曹欽反，左都御史寇深、恭順侯吳瑾被殺，懷寧伯孫鏜帥兵討平之。癸卯，磔吉祥於市，夷其族，其黨湯序等悉伏誅。丁未，免南畿被災稅糧。庚戌，大赦，求直言。丁巳，河決開封，侍郎薛遠往治之。戊午，都督馮宗充總兵官，禦寇於河西，兵部侍郎白圭、副都御史王竑參贊軍務。辛酉，孛來上書乞和。九月壬戌，京師地震有聲。

　　冬十月壬申，以西邊用兵，令河南、山西、陝西士民納馬者予冠帶。十一月丁酉朔，日有食之。壬戌，幸南海子。

　　是年，安南、疏球中山、哈密、亦力把里入貢。

天順六年
　　六年春正月丁未，大祀天地於南郊。戊申，孛來遣使入貢。二月癸酉，諭孛來。三月癸丑，召馮宗等還。

　　夏四月壬申，免河南被災秋糧。五月庚子，顏彪討平兩廣諸瑤。己未，免陝西被災秋糧。六月戊辰，淮王祁銓來朝。

　　秋七月，淮安海溢。九月乙未，皇太后崩。

　　冬十一月甲午，葬孝恭章皇后。

　　是年，琉球中山、哈密、烏斯藏、暹羅入貢。

天順七年
　　七年春正月丙午，大祀天地於南郊。二月壬戌，詹事陳文為禮部侍郎兼翰林學士，入閣預機務。三月壬寅，旱，詔行寬卹之政，停各處銀場。

　　夏四月壬午，逮宣、大巡按御史李蕃，荷校於長安門，尋死。丙戌，復遣中官督蘇、杭織造。五月己丑朔，日有食之。甲寅，遼東巡按御史楊璡以擅撻軍職逮治。六月丁卯，逮山西巡按御史韓祺，荷校於長安門，數日死。

　　秋七月庚戌，免陝西被災稅糧。閏月甲戌，上宣宗廢后胡氏尊諡。戊寅，命湖廣、貴州會師討洪江叛苗。九月甲戌，敕廣東總兵官歐信會廣西兵討瑤賊。

　　冬十月丁酉，振西安諸府饑。丁未，巡撫廣西僉都御史吳楨節制兩廣諸軍，討瑤賊。十一月癸酉，賊陷梧州，致仕布政使宋欽死之。[2]壬午，下右都御史李賓、副都御史林聰於錦衣衛獄。十二月辛卯，下刑部尚書陸瑜，侍郎周瑄、程信於錦衣衛獄，尋釋之。

　　是年，琉球中山、哈密、安南、烏斯藏入貢。

天順八年
　　八年春正月乙卯，帝不豫。己未，皇太子攝事於文華殿。己巳，大漸，遺詔罷宮妃殉葬。庚午，崩，年三十有八。二月乙未，上尊諡，[3]廟號英宗，葬裕陵。

贊曰
　　贊曰：英宗承仁、宣之業，海內富庶，朝野清晏。大臣如三楊、胡濙、張輔，皆累朝勳舊，受遺輔政，綱紀未弛。獨以王振擅權開釁，遂至乘輿播遷。乃復辟而後，猶追念不已，抑何其惑溺之深也。前後在位二十四年，無甚稗政。至於上恭讓后諡，釋建庶人之繫，罷宮妃殉葬，則盛德之事可法後世者矣。

校勘記
 進彪為侯　此系於正月，本書卷一〇七功臣世表、英宗實錄卷三〇二繫於四月己巳。
 致仕布政使宋欽死之　宋欽，原作「宗欽」，據本書卷三一七潯州傳、《明史稿》紀一〇英宗後紀、《英宗實錄》卷三五九改。
 二月乙未上尊諡　二月，原作「三月」，據《英宗實錄》卷三六一、《憲宗實錄》卷二改。


Chinese text: This work was published before January 1, 1923, and is in the
public domain worldwide because the author died at least 100 years ago.
