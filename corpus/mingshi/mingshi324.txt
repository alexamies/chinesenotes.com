占城
　占城居南海中，自瓊州航海順風一晝夜可至，自福州西南行十晝夜可至，即周 越裳地。秦為林邑，漢為象林縣。後漢末，區連據其地，始稱林邑王。自晉至隋仍 之。唐時，或稱占不勞，或稱占婆，其王所居曰占城。至德後，改國號曰環。迄周、 宋，遂以占城為號，朝貢不替。元世祖惡其阻命，大舉兵擊破之，亦不能定。

　洪武二年，太祖遣官以即位詔諭其國。其王阿荅阿者先已遣使奉表來朝，貢象 虎方物。帝喜，即遣官齎璽書、《大統歷》、文綺、紗羅，偕其使者往賜，其王復 遣使來貢。自後或比歲貢，或間歲，或一歲再貢。未幾，命中書省管勾甘桓、會同 館副使路景賢齎詔，封阿荅阿者為占城國王，賜彩幣四十、《大統歷》三千。三年 遣使往祀其山川，尋頒科舉詔於其國。

　初，安南與占城構兵，天子遣使諭解，而安南復相侵。四年，其王奉金葉表來 朝，長尺餘，廣五寸，刻本國字。館人譯之，其意曰：「大明皇帝登大寶位，撫有 四海，如天地覆載，日月照臨。阿荅阿者譬一草木爾，欽蒙遣使，以金印封為國王， 感戴忻悅，倍萬恆情。惟是安南用兵，侵擾疆域，殺掠吏民。伏願皇帝垂慈，賜以 兵器及樂器、樂人，俾安南知我占城乃聲教所被，輸貢之地，庶不敢欺陵。」帝命 禮部諭之曰：「占城、安南並事朝廷，同奉正朔，乃擅自構兵，毒害生靈，既失事 君之禮，又乖交鄰之道。已咨安南國王，令即日罷兵。本國亦宜講信修睦，各保疆 土。所請兵器，於王何吝，但兩國互構而賜占城，是助爾相攻，甚非撫安之義。樂 器、樂人，語音殊異，難以遣發。爾國有曉華言者，其選擇以來，當令肄習。」因 命福建省臣勿徵其稅，示懷柔之意。

　六年，貢使言：「海寇張汝厚、林福等自稱元帥，剽劫海上。國主擊破之，賊 魁溺死，獲其舟二十艘、蘇木七萬斤，謹奉獻。」帝嘉之，命給賜加等。冬，遣使 獻安南之捷。帝謂省臣曰：「去冬，安南言占城犯境；今年，占城謂安南擾邊，未 審曲直。可遣人往諭，各罷兵息民，毋相侵擾。」十年與安南王陳耑大戰，耑 敗死。十二年，貢使至都，中書不以時奏。帝切責丞相胡惟庸、汪廣洋，二人遂獲 罪。遣官賜王《大統歷》及衣幣，令與安南修好罷兵。

　十三年遣使賀萬壽節。帝聞其與安南水戰不利，賜敕諭曰：「曩者安南兵出， 敗於占城。占城乘勝入安南，安南之辱已甚。王能保境息民，則福可長享；如必驅 兵苦戰，勝負不可知，而鷸蚌相持，漁人得利，他日悔之，不亦晚乎？」十六年貢 象牙二百枝及方物。遣官賜以勘合、文冊及織金文綺三十二、磁器萬九千。十九年 遣子寶部領詩那日忽來朝，賀萬壽節，獻象五十四，皇太子亦有獻。帝嘉其誠，賜 賚優渥，命中官送還。明年復貢象五十一及伽南、犀角諸物，帝加宴賚。還至廣東， 覆命中官宴餞，給道里費。

　真臘貢象，占城王奪其四之一，其他失德事甚多。帝聞之，怒。二十一年夏， 命行人董紹敕責之。紹未至，而其貢使抵京。尋復遣使謝罪，乃命宴賜如制。

　時阿荅阿者失道，大臣閣勝懷不軌謀，二十三年弒王自立。明年遣太師奉表來 貢，帝惡其悖逆，卻之。三十年後，復連入貢。

　成祖即位，詔諭其國。永樂元年，其王占巴的賴奉金葉表朝貢，且告安南侵掠， 請降敕戒諭。帝可之，遣行人蔣賓興、王樞使其國，賜以絨、錦、織金文綺、紗羅。 明年，以安南王胡牴奏，詔戢兵，遣官諭占城王。而王遣使奏：「安南不遵詔旨， 以舟師來侵，朝貢人回，賜物悉遭奪掠。又畀臣冠服、印章，俾為臣屬。且已據臣 沙離牙諸地，更侵掠未已，臣恐不能自存。乞隸版圖，遣官往治。」帝怒，敕責胡 牴，而賜占城王鈔幣。

　四年貢白象方物，復告安南之難。帝大發兵往討，敕占城嚴兵境上，遏其越逸， 獲者即送京師。五年攻取安南所侵地，獲賊黨胡烈、潘麻休等獻俘闕下，貢方物謝 恩。帝嘉其助兵討逆，遣中官王貴通齎敕及銀幣賜之。

　六年，鄭和使其國。王遣其孫舍楊該貢象及方物謝恩。十年，其貢使乞冠帶， 予之。覆命鄭和使其國。

　十三年，王師方征陳季擴，命占城助兵。尚書陳洽言：「其王陰懷二心，愆期 不進，反以金帛、戰象資季擴，季擴以黎蒼女遺之。復約季擴舅陳翁挺侵昇華府所 轄四州十一縣地。厥罪維均，宜遣兵致討。」帝以交址初平，不欲勞師，但賜敕切 責，俾還侵地，王即遣使謝罪。十六年，遣其孫舍那挫來朝。命中官林貴、行人倪 俊送歸，有賜。

　宣德元年，行人黃原昌往頒正朔，繩其王不恪，卻所酬金幣以歸，擢戶部員外 郎。

　正統元年，瓊州知府程瑩言：「占城比年一貢，勞費實多。乞如暹羅諸國例， 三年一貢。」帝是之，敕其使如瑩言，賜王及妃彩幣。然番人利中國市易，雖有此 令，迄不遵。

　六年，王占巴的賴卒，其孫摩訶賁該以遺命遣王孫述提昆來朝貢，且乞嗣位。 乃遣給事中管曈、行人吳惠齎詔，封為王，新王及妃並有賜。七年春，述提昆卒於 途，帝憫之，遣官賜祭。八年遣從子且揚樂催貢舞牌旗黑象。

　十一年，敕諭摩訶賁該曰：「邇者，安南王黎浚遣使奏王欺其孤幼，曩已侵升、 華、思、義四州，今又屢攻化州，掠其人畜財物。二國俱受朝命，各有分疆，豈可 興兵構怨，乖睦鄰保境之義。王宜祗循禮分，嚴飭邊臣，毋恣肆侵軼，貽禍生靈。」 並諭安南嚴行備御，毋挾私報復。先是，定三年一貢之例，其國不遵。及詰其使者， 則云：「先王已逝，前敕無存，故不知此令。」是歲，貢使復至，再敕王遵制，賜 王及妃彩幣。冬復遣使來貢。

　十二年，王與安南戰，大敗被執。故王占巴的賴侄摩訶貴來遣使奏：「先王抱 疾，曾以臣為世子，欲令嗣位。臣時年幼，遜位於舅氏摩訶賁該。後屢興兵伐安南， 致敵兵入舊州古壘等處，殺掠人畜殆盡，王亦被擒。國人以臣先王之侄，且有遺命， 請臣代位。辭之再三，不得已始於府前治事。臣不敢自專，伏候朝命。」乃遣給事 中陳誼、行人薛干封為王，諭以保國交鄰，並諭國中臣民共相輔翼。十三年敕安南 送摩訶賁該還國，不奉命。

　景泰三年遣使來貢，且告王訃。命給事中潘本愚、行人邊永封其弟摩訶貴由為 王。

　天順元年入貢，賜其正副使钑花金帶。二年，王摩訶槃羅悅新立，遣使奉表朝 貢。四年復貢，自正使以下賜紗帽及金銀角帶有差。使者訴安南見侵，因敕諭安南 王。九月，使來，告王喪。命給事中黃汝霖、行人劉恕封王弟槃羅茶全為王。

　八年入貢。憲宗嗣位，應頒賜蕃國錦幣，禮官請付使臣齎回，從之。使者復訴 安南見侵，求索白象。乞如永樂時，遣官安撫，建立界牌石，以杜侵陵。兵部以兩 國方爭，不便遣使，乞令使臣歸諭國王，務循禮法，固封疆，捍外侮，毋輕構禍， 從之。

　成化五年入貢。時安南索占城犀象、寶貨，令以事天朝之禮事之。占城不從， 大舉往伐。七年破其國，執王槃羅茶全及家屬五十餘人，劫印符，大肆焚掠，遂據 其地。王弟槃羅茶悅逃山中，遣使告難。兵部言：「安南吞併與國，若不為處分， 非惟失占城歸附之心，抑恐啟安南跋扈之志。宜遣官齎敕宣諭，還其國王及眷屬。」 帝慮安逆命，令俟貢使至日，賜敕責之。

　八年，以槃羅茶悅請封，命給事中陳峻、行人李珊持節往。峻等至新州港，守 者拒之，知其國已為安南所據，改為交南州，乃不敢入。十年冬還朝。

　安南既破占城，復遣兵執槃羅茶悅，立前王孫齋亞麻弗菴為王，以國南邊地予 之。十四年，遣使朝貢請封，命給事中馮義、行人張瑾往封之。義等多攜私物，既 至廣東，聞齋亞麻弗菴已死，其弟古來遣使乞封。義等慮空還失利，亟至占城。占 城人言，王孫請封之後，即為古來所殺，安南以偽敕立其國人提婆苔為王。義等不 俟奏報，輒以印幣授提婆苔封之，得所賂黃金百餘兩，又往滿剌加國盡貨其私物以 歸。義至海洋病死。瑾具其事，並上偽敕於朝。

　十七年，古來遣使朝貢，言：「安南破臣國時，故王弟槃羅茶悅逃居佛靈山。 比天使齎封誥至，已為賊人執去，臣與兄齋亞麻弗菴潛竄山谷。後賊人畏懼天威， 遣人訪覓臣兄，還以故地。然自邦都郎至占臘止五處，臣兄權國未幾，遽爾隕歿。 臣當嗣立，不敢自專，仰望天恩，賜之冊印。臣國所有土地本二十七處，四府、一 州、二十二縣。東至海，南至占臘，西至黎人山，北至阿本喇補，凡三千五百餘里。 乞特諭交人，盡還本國。」章下廷議，英國公張懋等請特遣近臣有威望者二人往使。 時安南貢使方歸，即賜敕詰責黎灝，令速還地，毋抗朝命。禮官乃劾瑾擅封，執下 詔獄，具得其情，論死。時古來所遣使臣在館，召問之，云：「古來實王弟，其王 病死，非弒。提婆苔不知何人。」乃命使臣暫歸廣東，俟提婆苔使至，審誠偽處之。 使臣候命經年，提婆苔使者不至，乃令還國。

　二十，年敕古來撫諭提婆苔，使納原降國王印，宥其受偽封之罪，仍為頭目。 提婆苔不受命，乃遣給事中李孟暘、行人葉應冊封古來為國王。孟暘等言：「占城 險遠，安南構兵未已，提婆苔又竊據其地，稍或不慎，反損國威。宜令來使傳諭古 來，詣廣東受封，並敕安南悔禍。」從之。古來乃自老撾挈家赴崖州，孟暘竣封事 而返。古來又欲躬詣闕廷，奏安南之罪。二十三年，總督宋旻以聞。廷議遣大臣一 人往勞，檄安南存亡繼絕，迎古來返占城。帝報可，命南京右都御史屠滽往。至廣 東，即傳檄安南，宣示禍福。募健卒二千人，駕海舟二十艘，護古來還國。安南以 滽大臣奉特遣，不敢抗，古來乃得入。

　明年，弘治改元，遣使入貢。二年遣弟卜古良赴廣東，言：「安南仍肆侵陵， 乞如永樂時遣將督兵守護。」總督秦紘等以聞。兵部言：「安南、占城皆《祖訓》 所載不征之國。永樂間命將出師，乃正黎賊弒逆之罪，非以鄰境交惡之故。今黎灝 修貢惟謹，古來膚受之醞，容有過情，不可信其單詞，勞師不征之國。宜令守臣回 咨，言近交人殺害王子古蘇麻，王即率眾敗之，仇恥已雪。王宜自強修政，撫飖國 人，保固疆圉，仍與安南惇睦修好。其餘嫌細故，悉宜捐除。倘不能自強，專藉朝 廷發兵渡海，代王守國，古無是理。」帝如其言。三年遣使謝恩。其國自殘破後， 民物蕭條，貢使漸稀。

　十二，年遣使奏：「本國新州港之地，仍為安南侵奪，患方未息。臣年已老， 請及臣未死，命長子沙古卜洛襲封，庶他日可保國土。」廷議：「安南為占城患， 已非一日。朝廷嘗因占城之醞，累降璽書，曲垂誨諭。安南前後奏報，皆言祗承朝 命，土地人民，悉已退還。然安南辨釋之語方至，而占城控訴之詞又聞，恐真有不 獲已之情。宜仍令守臣切諭安南，毋貪人土地，自貽禍殃，否則議遣偏師往問其罪。 至占城王長子，無父在襲封之理。請令先立為世子攝國事，俟他日當襲位時，如例 請封。」帝報允。尋遣王孫沙不登古魯來貢。

　十八年，古來卒。子沙古卜洛遣使來貢，不告父喪，但乞命大臣往其國，仍以 新州港諸地封之。別有佔奪方輿之奏，微及父卒事。給事中任良弼等言：「占城前 因國土削弱，假貢乞封，仰仗天威，詟伏鄰國。其實國王之立不立，不繫朝廷之封 不封也。今稱古來已歿，虛實難知。萬一我使至彼，古來尚存，將遂封其子乎？抑 義不可而已乎？迫脅之間，事極難處。如往時科臣林霄之使滿剌加，不肯北面屈膝， 幽餓而死，迄不能問其罪。君命國威，不可不慎。大都海外諸蕃，無事則廢朝貢而 自立，有事則假朝貢而請封。今者貢使之來，豈急於求封，不過欲復安南之侵地， 還粵東之逃人耳。夫安南侵地，璽書屢諭歸還，佔據如故。今若再諭，彼將玩視之， 天威褻矣。倘我使往封占城，羈留不遣，求為處分，朝廷將何以應？又或拘我使者， 令索逃人，是以天朝之貴臣，質於海外之蠻邦。宜如往年古來就封廣東事，令其領 敕歸國，於計為便。」禮部亦以古來存亡未明，請令廣東守臣移文占城勘報，從之， 既而封事久不行。

　正德五年，沙古卜洛遣叔父沙系把麻入貢，因請封。命給事中李貫、行人劉廷 瑞往。貫抵廣東憚行，請如往年古來故事，令其使臣領封。廷議：「遣官已二年， 今若中止，非興滅繼絕義。倘其使不願領封，或領歸而受非其人，重起事端，益傷 國體，宜令貫等亟往。」貫終憚行，以乏通事、火長為詞。廷議令廣東守臣採訪其 人，如終不得，則如舊例行。貫復設詞言：「臣奉命五載，似憚風波之險，殊不知 占城自古來被逐後，竄居赤崁邦都郎，國非舊疆，勢不可往。況古來乃前王齋亞麻 弗菴之頭目，殺王而奪其位。王有三子，其一尚存，義又不可。律以《春秋》之法， 雖不興問罪之師，亦必絕朝貢之使。奈何又為採訪之議，徒延歲月，於事無益。」 廣東巡按丁楷亦附會具奏，廷議從之。十年令其使臣齎敕往，自是遂為故事，其國 貢使亦不常至。

　嘉靖二十二年遣王叔沙不登古魯來貢，訴數為安南侵擾，道阻難歸。乞遣官護 送還國，報可。

　其國無霜雪，四時皆似夏，草木常青。民以漁為業，無二麥，力穡者少，故收 獲薄。國人皆食檳榔，終日不離口。不解朔望，但以月生為初，月晦為盡，不置閏。 分晝夜為十更，非日中不起，非夜分不臥，見月則飲酒、歌舞為樂。無紙筆，用羊 皮槌薄燻黑，削細竹蘸白灰為字，狀若蚯蚓。有城郭甲兵，人性狠而狡，貿易多不 平。戶皆北向，民居悉覆茅簷，高不得過三尺。部領分差等，門高卑亦有限。飲食 穢污，魚非腐爛不食，釀不生蛆不為美。人體黑，男蓬頭，女椎結，俱跣足。

　王，瑣裡人，崇釋教。歲時採生人膽入酒中，與家人同飲，且以浴身，曰「通 身是膽」。其國人采以獻王，又以洗象目。每伺人於道，出不意急殺之，取膽以去。 若其人驚覺，則膽已先裂，不足用矣。置眾膽於器，華人膽輒居上，故尤貴之。五 六月間，商人出，必戒備。王在位三十年，則避位入深山，以兄弟子侄代，而己持 齋受戒，告於天曰：「我為君無道，願狼虎食我，或病死。」居一年無恙，則復位 如初。國中呼為「昔嚟馬哈剌」，乃至尊至聖之稱也。

　國不甚富，惟犀象最多。烏木、降香，樵以為薪。棋柟香獨產其地一山，酋長 遣人守之，民不得采，犯者至斷手。

　有鱷魚潭，獄疑不決者，令兩造騎牛過其旁，曲者，魚輒躍而食之，直者，即 數往返，不食也。有屍頭蠻者，一名屍致魚，本婦人，惟無瞳神為異。夜中與人同 寢，忽飛頭食人穢物，來即復活。若人知而封其頸，或移之他所，其婦即死。國設 厲禁，有而不告者，罪及一家。

賓童龍
　賓童龍國，與占城接壤。或言如來入舍衛國乞食，即其地。氣候、草木、人物、 風土，大類占城，惟遭喪能持服，葬以僻地，設齋禮佛，婚姻偶合。酋出入乘象或 馬，從者百餘人，前後贊唱。民編茅覆屋。貨用金、銀、花布。

　有崑崙山，節然大海中，與占城及東、西竺鼎峙相望。其山方廣而高，其海即 曰崑崙洋。諸往西洋者，必待順風，七晝夜始得過，故舟人為之諺曰：「上怕七州， 下怕崑崙，針迷舵失，人船莫存。」此山無異產。

　人皆穴居巢處，食果實魚蝦，無室廬井灶。

真臘
　真臘，在占城南，順風三晝夜可至。隋、唐及宋皆朝貢。宋慶元中，滅占城而 並其地，因改國名曰占臘。元時仍稱真臘。

　洪武三年，遣使臣郭徵等齎詔撫諭其國。四年，其國巴山王忽爾那遣使進表， 貢方物，賀明年正旦。詔賜《大統歷》及彩幣，使者亦給賜有差。六年進貢。十二 年，王參答甘武者持達志遣使來貢，宴賜如前。十三年復貢。十六年遣使齎勘合文 冊賜其王。凡國中使至，勘合不符者，即屬矯偽，許縶縛以聞。復遣使賜織金文綺 三十二、磁器萬九千。其王遣使來貢。十九年遣行人劉敏、唐敬偕中官齎磁器往賜。 明年，敬等還，王遣使貢象五十九、香六萬斤。尋遣使賜其王鍍金銀印，王及妃皆 有賜。其王參烈實{田比}邪甘菩者遣使貢象及方物。明年復貢像二十八、象奴三十 四人、番奴四十五人，謝賜印之恩。二十二年三貢。明年復貢。

　永樂元年，遣行人蔣賓興、王樞以即位詔諭其國。明年，王參烈婆{田比}牙遣 使來朝，貢方物。初，中官使真臘，有部卒三人潛遁，索之不得，王以其國三人代 之，至是引見。帝曰：「華人自逃，於彼何預而責償？且語言不通，風土不習，吾 焉用之？」命賜衣服及道里費，遣還。三年遣使來貢，告故王之喪。命鴻臚序班王 孜致祭，給事中畢進、中官王琮齎詔封其嗣子參烈昭平牙為王。進等還，嗣王遣使 偕來謝恩。六年、十二年再入貢。使者以其國數被占城侵擾，久留不去。帝遣中官 送之還，並敕占城王罷兵修好。十五年、十七年併入貢。宣德、景泰中，亦遣使入 貢。自後不常至。

　其國城隍周七十餘里，幅員廣數千里。國中有金塔、金橋、殿宇三十餘所。王 歲時一會，羅列玉猿、孔雀、白象、犀牛於前，名曰百塔洲。盛食以金盤、金椀， 故有「富貴真臘」之諺。民俗富饒。天時常熱，不識霜雪，禾一歲數稔。男女椎結， 穿短衫，圍梢布。刑有劓、刖、刺配，盜則去手足。番人殺唐人罪死；唐人殺番人 則罰金，無金則鬻身贖罪。唐人者，諸番呼華人之稱也，凡海外諸國盡然。婚嫁， 兩傢俱八日不出門，晝夜燃燈。人死置於野，任烏鳶食，俄頃食盡者，謂為福報。 居喪，但髡其發，女子則額上剪髮如錢大，曰用此報親。文字以麂鹿雜皮染黑，用 粉為小條畫於上，永不脫落。以十月為歲首，閏悉用九月。夜分四更。亦有曉天文 者，能算日月薄蝕。其地謂儒為班詰，僧為苧姑，道為八思。班詰不知讀何書，由 此入仕者為華貫。先時項掛一白線以自別，既貴曳白如故。俗尚釋教，僧皆食魚、 肉，或以供佛，惟不飲酒。其國自稱甘孛智，後訛為甘破蔗，萬曆後又改為柬埔寨。

暹羅
　暹羅，在占城西南，順風十晝夜可至，即隋、唐赤土國。後分為羅斛、暹二國。 暹土瘠不宜稼，羅斛地平衍，種多獲，暹仰給焉。元時，暹常入貢。其後，羅斛強， 並有暹地，遂稱暹羅斛國。

　洪武三年，命使臣呂宗俊等齎詔諭其國。四年，其王參烈昭{田比}牙遣使奉表， 與宗俊等偕來，貢馴象、六足龜及方物，詔賜其王錦綺及使者幣帛有差。已，復遣 使賀明年正旦，詔賜《大統歷》及彩幣。五年貢黑熊、白猿及方物。明年復來貢。 其王之姊參烈思寧別遣使進金葉表，貢方物於中宮，卻之。已而其姊復遣使來貢， 帝仍卻之，而宴賚其使。時其王懦而不武，國人推其伯父參烈寶{田比}邪思裡 哆囉祿主國事，遣使來告，貢方物，宴賚如制。已而新王遣使來貢、謝恩，其使者 亦有獻，帝不納。已，遣使賀明年正旦，貢方物，且獻本國地圖。

　七年，使臣沙裡拔來貢。言去年舟次烏豬洋，遭風壞舟，飄至海南，賴官司救 護，尚存飄余兜羅綿、降香、蘇木諸物進獻，廣東省臣以聞。帝怪其無表，既言舟 覆，而方物乃有存者，疑其為番商，命卻之。諭中書及禮部臣曰：「古諸侯於天子， 比年一小聘，三年一大聘。九州之外，則每世一朝，所貢方物，表誠敬而已。惟高 麗頗知禮樂，故令三年一貢。他遠國，如占城、安南、西洋瑣裡、爪哇、浡泥、三 佛齊、暹羅斛、真臘諸國，入貢既頻，勞費太甚。今不必復爾，其移牒諸國俾知之。」 然而來者不止。其世子蘇門邦王昭祿群膺亦遣使上箋於皇太子，貢方物。命引其使 朝東宮，宴賚遣之。八年再入貢。其舊明台王世子昭孛羅局亦遣使奉表朝貢，宴賚 如王使。

　十年，昭祿群膺承其父命來朝。帝喜，命禮部員外郎王恆等齎詔及印賜之，文 曰「暹羅國王之印」，並賜世子衣幣及道里費。自是，其國遵朝命，始稱暹羅；比 年一貢，或一年兩貢。至正統後，或數年一貢雲。

　十六年，賜勘合文冊及文綺、磁器，與真臘等。二十年貢胡椒一萬斤、蘇木一 萬斤。帝遣官厚報之。時溫州民有市其沉香諸物者，所司坐以通番，當棄市。帝曰： 「溫州乃暹羅必經之地，因其往來而市之，非通番也。」乃獲宥。二十一，年貢象 三十、番奴六十。二十二年，世子昭祿群膺遣使來貢。二十三，年貢蘇木、胡椒、 降香十七萬斤。

　二十八年，昭祿群膺遣使朝貢，且告父喪。命中官趙達等往祭，敕世子嗣王位， 賜賚有加。諭曰：「朕自即位以來，命使出疆，周於四維，足履其境者三十六，聲 聞於耳者三十一，風殊俗異。大國十有八，小國百四十九，較之於今，暹羅最近。 邇者使至，知爾先王已逝。王紹先三之緒，有道於邦家，臣民懽懌。茲特遣人錫命， 王其罔失法度，罔淫於樂，以光前烈。欽哉。」成祖即位，詔諭其國。永樂元年賜 其王昭祿群膺哆囉諦剌駝紐鍍金銀印，其王即遣使謝恩。六月，以上高皇帝尊謚， 遣官頒詔，有賜。八月覆命給事中王哲、行人成務賜其王錦綺。九月命中官李興等 齎敕，勞賜其王，其文武諸臣並有賜。

　二年有番船飄至福建海岸，詰之，乃暹羅與琉球通好者。所司籍其貨以聞，帝 曰：「二國修好，乃甚美事，不幸遭風，正宜憐惜，豈可因以為利。所司其治舟給 粟，俟風便遣赴琉球。」是月，其王以帝降璽書勞賜，遣使來謝，貢方物。賜齎有 加，並賜《列女傳》百冊。使者請頒量衡為國永式，從之。

　先是，占城貢使返，風飄其舟至彭亨，暹羅索取其使，羈留不遣。蘇門答剌及 滿剌加又訴暹羅恃強發兵奪天朝所賜印誥。帝降敕責之曰：「占城、蘇門答剌、滿 剌加與爾俱受朝命，安得逞威拘其貢使，奪其誥印。天有顯道，福善禍淫，安南黎 賊可為鑑戒。其即返占城使者，還蘇門答剌、滿剌加印誥。自今奉法循理，保境睦 鄰，庶永享太平之福。」時暹羅所遣貢使，失風飄至安南，盡為黎賊所殺，止余孛 黑一人。後官軍征安南，獲之以歸。帝憫之，六年八月命中官張原送還國，賜王幣 帛，令厚恤被殺者之家。九月，中官鄭和使其國，其王遣使貢方物，謝前罪。

　七年，使來祭仁孝皇后，命中官告之几筵。時奸民何八觀等逃入暹羅，帝命使 者還告其主，毋納逋逃。其王即奉命遣使貢馬及方物，並送八觀等還，命張原齎敕 幣獎之。十年命中官洪保等往賜幣。

　十四年，王子三賴波羅摩剌答刂的賴遣使告父之喪。命中官郭文往祭，別遣官 齎詔封其子為王，賜以素錦、素羅，隨遣使謝恩。十七年命中官楊敏等護歸。以暹 羅侵滿剌加，遣使責令輯睦，王復遣使謝罪。宣德八年，王悉裡麻哈賴遣使朝貢。

　初，其國陪臣柰三鐸等貢舟次占城新州港，盡為其國人所掠。正統元年，柰三 鐸潛附小舟來京，訴占城劫掠狀。帝命召占城使者與相質。使者無以對，乃敕占城 王，令盡還所掠人物。已，占城移咨禮部言：「本國前歲遣使往須文達那，亦為暹 羅賊人掠去，必暹羅先還所掠，本國不敢不還。」三年，暹羅貢使又至，賜敕曉以 此意，令亟還占城人物。十一年，王思利波羅麻那惹智剌遣使入貢。

　景泰四年，命給事中劉洙、行人劉泰祭其故王波羅摩剌答刂的賴，封其嗣子把 羅蘭米孫剌為王。天順元年賜其貢使钑花金帶。六年，王孛剌藍羅者直波智遣使朝 貢。

　成化九年，貢使言天順元年所頒勘合，為蟲所蝕，乞改給，從之。十七年，貢 使還，至中途竊買子女，且多載私鹽，命遣官戒諭諸番。先是，汀州人謝文彬，以 販鹽下海，飄入其國，仕至坤岳，猶天朝學士也。後充使來朝，貿易禁物，事覺下 吏。

　十八年遣使朝貢，且告父喪，命給事中林霄、行人姚隆往封其子國隆勃剌略坤 息剌尤地為王。弘治十年入貢。時四夷館無暹羅譯字官，閣臣徐溥等請移牒廣東， 訪取能通彼國言語文字者，赴京備用，從之。正德四年，暹羅船有飄至廣東者，市 舶中官熊宣與守臣議，稅其物供軍需。事聞，詔斥宣妄攬事柄，撤還南京。十年進 金葉表朝貢，館中無識其字者。閣臣梁儲等請選留其使一二人入館肄習，報可。嘉 靖元年，暹羅、占城貨船至廣東。市舶中官牛榮縱家人私市，論死如律。三十二年 遣使貢白象及方物，象死於途，使者以珠寶飾其牙，盛以金盤，並尾來獻。帝嘉其 意，厚遣之。

　隆慶中，其鄰國東蠻牛求婚不得，慚怒，大發兵攻破其國。王自經，擄其世子 及天朝所賜印以歸。次子嗣位，奉表請印，予之。自是為東蠻牛所制，嗣王勵志復 仇。萬曆間，敵兵復至，王整兵奮擊，大破之，殺其子，餘眾宵遁，暹羅由是雄海 上。移兵攻破真臘，降其王。從此歲歲用兵，遂霸諸國。

　六年遣使入貢。二十年，日本破朝鮮，暹羅請潛師直搗日本，牽其後。中樞石 星議從之，兩廣督臣蕭彥持不可，乃已。其後，奉貢不替。崇禎十六年猶入貢。

　其國，周千里，風俗勁悍，習於水戰。大將用聖鐵裹身，刀矢不能入。聖鐵者， 人腦骨也。王，瑣裡人。官分十等。自王至庶民，有事皆決於其婦。其婦人志量， 實出男子上。婦私華人，則夫置酒同飲，恬不為怪，曰：「我婦美，而為華人所悅 也。」崇信釋教，男女多為僧尼，亦居菴寺，持齋受戒。衣服頗類中國。富貴者， 尤敬佛，百金之產，即以其半施之。氣候不正，或寒或熱，地卑濕，人皆樓居。男 女椎結，以白布裹首。富貴者死，用水銀灌其口而葬之。貧者則移置海濱，即有群 鴉飛啄，俄頃而盡，家人拾其骨號泣而棄之於海，謂之鳥葬。亦延僧設齋禮佛。交 易用海。是年不用，則國必大疫。其貢物，有像、象牙、犀角、孔雀尾、翠羽、龜 筒、六足龜、寶石、珊瑚、片腦、米腦、糠腦、腦油、腦柴、薔薇水、碗石、丁皮、 阿魏、紫梗、藤竭、藤黃、硫黃、沒藥、烏爹泥、安息香、羅斛香、速香、檀香、 黃熟香、降真香、乳香、樹香、木香、丁香、烏香、胡椒、蘇木、肉荳蔻、白荳蔻、 蓽茇、烏木、大楓子及撒哈剌、西洋諸布。其國有三寶廟，祀中官鄭和。

爪哇
　爪哇在占城西南。元世祖時，遣使臣孟琪往，黥其面。世祖大舉兵伐之，破其 國而還。

　洪武二年，太祖遣使以即位詔諭其國。其使臣先奉貢於元，還至福建而元亡， 因入居京師。太祖復遣使送之還，且賜以《大統歷》。三年以平定沙漠頒詔曰： 「自古為天下主者，視天地所覆載，日月所照臨，若遠若近，生人之類，莫不欲其 安土而樂生。然必中國安，而後四方萬國順附。邇元君妥懽帖木兒，荒淫昏弱，志 不在民。天下英雄，分裂疆宇。朕憫生民之塗炭，興舉義兵，攘除亂略。天下軍民 共尊朕居帝位，國號大明，建元洪武。前年克取元都，四方底定。占城、安南、高 麗諸國，俱來朝貢。今年遣將北征，始知元君已沒，獲其孫買的裡八刺，封為崇禮 侯。朕仿前代帝王，治理天下，惟欲中外人民，各安其所。又慮諸蕃僻在遠方，未 悉朕意，故遣使者往諭，咸使聞知。」九月，其王昔裡八達剌蒲遣使奉金葉表來朝， 貢方物，宴賚如禮。

　五年又遣使隨朝使常克敬來貢，上元所授宣敕三道。八年又貢。十年，王八達 那巴那務遣使朝貢。其國又有東、西二王，東蕃王勿院勞網結，西蕃王勿勞波務， 各遣使朝貢。天子以其禮意不誠，詔留其使，已而釋還之。十二年，王八達那巴那 務遣使朝貢。明年又貢。時遣使賜三佛齊王印綬，爪哇誘而殺之。天子怒，留其使 月餘，將加罪，已，遣還，賜敕責之。十四年遣使貢黑奴三百人及他方物。明年又 貢黑奴男女百人、大珠八顆、胡椒七萬五千斤。二十六年再貢。明年又貢。

　成祖即位，詔諭其國。永樂元年又遣副使聞良輔、行人甯善，賜其王絨、綿、 織金文綺、紗羅。使者既行，其西王都馬板遣使入賀，覆命中官馬彬等賜以鍍金銀 印。西王遣使謝賜印，貢方物。而東王孛令達哈亦遣使朝貢，請印，命遣官賜之。 自後，二王並貢。

　三年遣中官鄭和使其國。明年，西王與東王構兵，東王戰敗，國被滅。適朝使 經東王地，部卒入市，西王國人殺之，凡百七十人。西王懼，遣使謝罪。帝賜敕切 責之，命輸黃金六萬兩以贖。六年再遣鄭和使其國。西王獻黃金萬兩，禮官以輸數 不足，請下其使於獄。帝曰：「朕於遠人，欲其畏罪而已，寧利其金耶？」悉捐之。 自後，比年一貢，或間歲一貢，或一歲數貢。中官吳賓、鄭和先後使其國。時舊港 地有為爪哇侵據者，滿剌加國王矯朝命索之。帝乃賜敕曰：「前中官尹慶還，言王 恭待敕使，有加無替。比聞滿剌加國索舊港之地，王甚疑懼。朕推誠待人，若果許 之，必有敕諭，王何疑焉。小人浮詞，慎勿輕聽。」十三年，其王改名揚惟西沙， 遣使謝恩，貢方物。時朝使所攜卒有遭風飄至班卒兒國者，爪哇人珍班聞之，用金 贖還，歸之王所。十六年，王遣使朝貢，因送還諸卒。帝嘉之，賜敕獎王，並優賜 珍班。自是，朝貢使臣大率每歲一至。

　正統元年，使臣馬用良言：「先任八諦來朝，蒙恩賜銀帶。今為亞烈，秩四品， 乞賜金帶。」從之。閏六月遣古裡、蘇門答剌、錫蘭山、柯枝、天方、加異勒、阿 丹、忽魯謨斯、祖法兒、甘巴裡、真臘使臣偕爪哇使臣郭信等同往。賜爪哇敕曰： 「王自我先朝，修職勿怠。朕今嗣服，復遣使來朝，意誠具悉。宣德時，有古裡等 十一國來貢，今因王使者歸，令諸使同往。王其加意撫飖，分遣還國，副朕懷遠之 忱。」五年，使臣回，遭風溺死五十六人，存者八十三人，仍返廣東。命所司廩給， 俟便舟附歸。

　八年，廣東參政張琰言：「爪哇朝貢頻數，供億費煩，敝中國以事遠人，非計。」 帝納之。其使還，賜敕曰：「海外諸邦，並三年一貢。王亦宜體恤軍民，一遵此制。」 十一年復三貢，後乃漸稀。

　景泰三年，王巴剌武遣使朝貢。天順四年，王都馬班遣使入貢。使者還至安慶， 酗酒，與入貢番僧斗，僧死者六人。禮官請治伴送行人罪，使者敕國王自治，從之。 成化元年入貢。弘治十二年，貢使遭風舟壞，止通事一舟達廣東。禮官請敕所司， 量予賜賚遣還，其貢物仍進京師，制可。自是貢使鮮有至者。

　其國近占城，二十晝夜可至。元師西征，以至元二十九年十二月發泉州，明年 正月即抵其國，相去止月餘。宣德七年入貢，表書「一千三百七十六年」，蓋漢宣 帝元康元年，乃其建國之始也。地廣人稠。性凶悍，男子無少長貴賤皆佩刀，稍忤 輒相賊，故其甲兵為諸蕃之最。字類瑣裡，無紙筆，刻於茭曌葉。氣候常似夏，稻 歲二稔。無幾榻匕箸。人有三種：華人流寓者，服食鮮華；他國賈人居久者，亦尚 雅潔；其本國人最污穢，好啖蛇蟻蟲蚓，與犬同寢食，狀黝黑，猱頭赤腳。崇信鬼 道。殺人者避之三日即免罪。父母死，舁至野，縱犬食之；不盡，則大戚，燔其餘。 妻妾多燔以殉。

　其國一名莆家龍，又曰下港，曰順塔。萬曆時，紅毛番築土庫於大澗東，佛郎 機築於大澗西，歲歲互市。中國商旅亦往來不絕。其國有新村，最號饒富。中華及 諸番商舶，輻輳其地，寶貨填溢。其村主即廣東人，永樂九年自遣使表貢方物。

阇婆
　阇婆，古曰阇婆達。宋元嘉時，始朝中國。唐曰訶陵，又曰社婆，其王居阇婆 城，宋曰阇婆，皆入貢。洪武十一年，其王摩那駝喃遣使奉表，貢方物，其後不復 至。或曰爪哇即阇婆。然《元史爪哇傳》不言，且曰：「其風俗、物產無所考。」 太祖時，兩國並時入貢，其王之名不同。或本為二國，其後為爪哇所滅，然不可考。

蘇吉丹
　蘇吉丹，爪哇屬國，後訛為思吉港。國在山中，止數聚落。酋居吉力石。其水 潏，舟不可泊。商船但往饒洞，其地平衍，國人皆就此貿易。其與國有思魯瓦及豬 蠻。豬蠻多盜，華人鮮至。

碟裡
　碟裡，近爪哇。永樂三年遣使附其使臣來貢。其地尚釋教，俗淳少訟，物產甚 薄。

日羅夏治
　日羅夏治，近爪哇。永樂三年遣使附其使臣入貢。國小，知種藝，無盜賊。亦 尚釋教，所產止蘇木、胡椒。

三佛齊
　三佛齊，古名干陀利。劉宋孝武帝時，常遣使奉貢。梁武帝時數至。宋名三佛 齊，修貢不絕。

　洪武三年，太祖遣行人趙述詔諭其國。明年，其王馬哈剌札八剌卜遣使奉金葉 表，隨入貢黑熊、火雞、孔雀、五色鸚鵡、諸香、苾布、兜羅被諸物。詔賜《大統 歷》及錦綺有差。戶部言其貨舶至泉州，宜徵稅，命勿徵。

　六年，王怛麻沙那阿者遣使朝貢，又一表賀明年正旦。時其國有三王。七年， 王麻那哈寶林邦遣使來貢。八年正月復貢。九月，王僧伽烈宇蘭遣使，隨招諭拂菻 國朝使入貢。

　九年，怛麻沙那阿者卒，子麻那者巫裡嗣。明年遣使貢犀牛、黑熊、火雞、白 猴、紅緣鸚鵡、龜筒及丁香、米腦諸物。使者言：「嗣子不敢擅立，請命於朝。」 天子嘉其義，命使臣齎印，敕封為三佛齊國王。時爪哇強，已威服三佛齊而役屬之， 聞天朝封為國王與己埒，則大怒，遣人誘朝使邀殺之。天子亦不能問罪，其國益衰， 貢使遂絕。

　三十年，禮官以諸蕃久缺貢，奏聞。帝曰：「洪武初，諸蕃貢使不絕。邇者安 南、占城、真臘、暹羅、爪哇、大琉球、三佛齊、浡泥、彭亨、百花、蘇門答剌、 西洋等三十國，以胡惟庸作亂，三佛齊乃生間諜，紿我使臣至彼。爪哇王聞知，遣 人戒飭，禮送還朝。由是商旅阻遏，諸國之意不通。惟安南、占城、真臘、暹羅、 大琉球朝貢如故，大琉球且遣子弟入學。凡諸蕃國使臣來者，皆以禮待之。我視諸 國不薄，未知諸國心若何。今欲遣使爪哇，恐三佛齊中途沮之。聞三佛齊本爪哇屬 國，可述朕意，移咨暹羅，俾轉達爪哇。」於是部臣移牒曰：「自有天地以來，即 有君臣上下之分，中國四裔之防。我朝混一之初，海外諸蕃，莫不來享。豈意胡惟 庸謀亂，三佛齊遂生異心，紿我信使，肆行巧詐。我聖天子一以仁義待諸蕃，何諸 蕃敢背大恩，失君臣之禮。倘天子震怒，遣一偏將將十萬之師，恭行天罰，易如覆 手，爾諸蕃何不思之甚。我聖天子嘗曰：『安南、占城、真臘、暹羅、大琉球皆修 臣職，惟三佛齊梗我聲教。彼以蕞爾之國，敢倔強不服，自取滅亡。』爾暹羅恪守 臣節，天朝眷禮有加，可轉達爪哇，令以大義告諭三佛齊，誠能省愆從善，則禮待 如初。」時爪哇已破三佛齊，據其國，改其名曰舊港，三佛齊遂亡。國中大亂，爪 哇亦不能盡有其地，華人流寓者往往起而據之。有梁道明者，廣州南海縣人，久居 其國，『閩、粵軍民泛海從之者數千家，推道明為首，雄視一方。會指揮孫鉉使海 外，遇其子，挾與俱來。

　永樂三年，成祖以行人譚勝受與道明同邑，命偕千戶楊信等齎敕招之。道明及 其黨鄭伯可隨入朝，貢方物，受賜而還。

　四年，舊港頭目陳祖義遣子士良，道明遣從子觀政並來朝。祖義，亦廣東人， 雖朝貢，而為盜海上，貢使往來者苦之。五年，鄭和自西洋還，遣人招諭之。祖義 詐降，潛謀邀劫。有施進卿者，告於和。祖義來襲被擒，獻於朝，伏誅。時進卿適 遣婿丘彥誠朝貢，命設舊港宣慰司，以進卿為使，錫誥印及冠帶。自是，屢入貢。 然進卿雖受朝命，猶服屬爪哇，其地狹小，非故時三佛齊比也。二十二年，進卿子 濟孫告父訃，乞嗣職，許之。洪熙元年遣使入貢，訴舊印為火毀，帝命重給。其後， 朝貢漸稀。

　嘉靖末，廣東大盜張璉作亂，官軍已報克獲。萬曆五年商人詣舊港者，見璉列 肆為蕃舶長，漳、泉人多附之，猶中國市舶官雲。

　其地為諸蕃要會，在爪哇之西，順風八晝夜可至。轄十五洲，土沃宜稼。語云： 「一年種穀，三年生金。」言收穫盛而貿金多也。俗富好淫。習於水戰，鄰國畏之。 地多水，惟部領陸居，庶民皆水居。編筏築室，系之於樁。水漲則筏浮，無沉溺患。 欲徙則拔樁去之，不費財力。下稱其上曰詹卑，猶國君也。後大酋所居，即號詹卑 國，改故都為舊港。初本富饒，自爪哇破滅，後漸致蕭索，商舶鮮至。其他風俗、 物產，具詳《宋史》。


Chinese text: This work was published before January 1, 1923, and is in the
public domain worldwide because the author died at least 100 years ago.
