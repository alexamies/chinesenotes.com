楊士奇 楊榮曾:孫旦 楊溥附:馬愉

目录
1	楊士奇
2	楊榮
2.1	曾孫 旦
3	楊溥
3.1	附 馬愉
楊士奇
　　楊士奇，名寓，以字行，泰和人。早孤，隨母適羅氏，已而復宗。貧甚。力學，授徒自給。多游湖、湘間，館江夏最久。建文初，集諸儒修《太祖實錄》，士奇已用薦征授教授當行，王叔英復以史才薦。遂召入翰林，充編纂官。尋命吏部考第史館諸儒。尚書張紞得士奇策，曰：「此非經生言也。」奏第一。授吳王府審理副，仍供館職。成祖即位，改編修。已，簡入內閣，典機務。數月進侍講。

　　永樂二年選宮僚，以士奇為左中允。五年進左諭德。士奇奉職甚謹，私居不言公事，雖至親厚不得聞。在帝前，舉止恭慎，善應對，言事輒中。人有小過，嘗為揜覆之。廣東布政使徐奇載嶺南土物饋廷臣，或得其目籍以進。帝閱無士奇名，召問。對曰：「奇赴廣時，群臣作詩文贈行，臣適病弗預，以故獨不及。今受否未可知，且物微，當無他意。」帝遽命毀籍。

　　六年，帝北巡，命與蹇義、黃淮留輔太子。太子喜文辭，贊善王汝玉以詩法進。士奇曰：「殿下當留意《六經》，暇則觀兩漢詔令。詩小技，不足為也。」太子稱善。

　　初，帝起兵時，漢王數力戰有功。帝許以事成立為太子。既而不得立，怨望。帝又憐趙王年少，寵異之。由是兩王合而間太子，帝頗心動。九年還南京，召士奇問監國狀。士奇以孝敬對，且曰：「殿下天資高，即有過必知，知必改，存心愛人，決不負陛下托。」帝悅。十一年正旦，日食。禮部尚書呂震請勿罷朝賀。侍郎儀智持不可。士奇亦引宋仁宗事力言之。遂罷賀。明年，帝北征。士奇仍輔太子居守。漢王譖太子益急。帝還，以迎駕緩，盡征東宮官黃淮等下獄。士奇後至，宥之。召問太子事。士奇頓首言：「太子孝敬如初。凡所稽遲，皆臣等罪。」帝意解。行在諸臣交章劾士奇不當獨宥，遂下錦衣衛獄，尋釋之。

　　十四年，帝還京師，微聞漢王奪嫡謀及諸不軌狀，以問蹇義。義不對，乃問士奇。對曰：「臣與義俱侍東宮，外人無敢為臣兩人言漢王事者。然漢王兩遣就籓，皆不肯行。今知陛下將徙都，輒請留守南京。惟陛下熟察其意。」帝默然，起還宮。居數日，帝盡得漢王事，削兩護衛，處之樂安。明年進士奇翰林學士，兼故官。十九年改左春坊大學士，仍兼學士。明年復坐輔導有闕，下錦衣衛獄，旬日而釋。

　　仁宗即位，擢禮部侍郎兼華蓋殿大學士。帝御便殿，蹇義、夏原吉奏事未退。帝望見士奇，謂二人曰：「新華蓋學士來，必有讜言，試共聽之。」士奇入言：「恩詔減歲供甫下二日，惜薪司傳旨征棗八十萬斤，與前詔戾。」帝立命減其半。服制二十七日期滿，呂震請即吉。士奇不可。震厲聲叱之。蹇義兼取二說進。明日，帝素冠麻衣絰而視朝。廷臣惟士奇及英國公張輔服如之。朝罷，帝謂左右曰：「梓宮在殯，易服豈臣子所忍言，士奇執是也。」進少保，與同官楊榮、金幼孜並賜「繩愆糾繆」銀章，得密封言事。尋進少傅。

　　時籓司守令來朝，尚書李慶建議發軍伍余馬給有司，歲課其駒。士奇曰：「朝廷選賢授官，乃使牧馬，是貴畜而賤士也，何以示天下後世。」帝許中旨罷之，已而寂然。士奇復力言。又不報。有頃，帝御思善門，召士奇謂曰：「朕向者豈真忘之。聞呂震、李慶輩皆不喜卿，朕念卿孤立，恐為所傷，不欲因卿言罷耳，今有辭矣。」手出陝西按察使陳智言養馬不便疏，使草敕行之。士奇頓首謝。群臣習朝正旦儀，呂震請用樂，士奇與黃淮疏止。未報。士奇復奏，待庭中至夜漏十刻。報可。越日，帝召謂曰：「震每事誤朕，非卿等言，悔無及。」命兼兵部尚書，並食三祿。士奇辭尚書祿。

　　帝監國時，憾御史舒仲成，至是欲罪之。士奇曰：「陛下即位，詔向忤旨者皆得宥。若治仲成，則詔書不信，懼者眾矣。如漢景帝之待衛綰，不亦可乎。」帝即罷弗治。或有言大理卿虞謙言事不密。帝怒，降一官。士奇為白其罔，得復秩。又大理少卿弋謙以言事得罪。士奇曰：「謙應詔陳言。若加之罪，則群臣自此結舌矣。」帝立進謙副都御史，而下敕引過。

　　時有上書頌太平者，帝以示諸大臣，皆以為然。士奇獨曰：「陛下雖澤被天下，然流徙尚未歸，瘡痍尚未復，民尚艱食。更休息數年，庶幾太平可期。」帝曰：「然。」因顧蹇義等曰：「朕待御等以至誠，望匡弼。惟士奇曾五上章，卿等皆無一言。豈果朝無闕政，天下太平耶？」諸臣慚謝。是年四月，帝賜士奇璽書曰：「往者朕膺監國之命，卿侍左右，同心合德，徇國忘身，屢歷艱虞，曾不易志。及朕嗣位以來，嘉謨入告，期予於治，正固不二，簡在朕心。茲創製『楊貞，一印賜卿，尚克交修，以成明良之譽。」尋修《太宗實錄》，與黃淮、金幼孜、楊溥俱充總裁官。未幾，帝不豫，召士奇與蹇義、黃淮、楊榮至思善門，命士奇書敕召太子於南京。

　　宣宗即位，修《仁宗實錄》，仍充總裁。宣德元年，漢王高煦反。帝親征，平之。師還，次獻縣之單家橋，侍郎陳山迎謁，言漢、趙二王實同心，請乘勢襲彰德執趙王。榮力贊決。士奇曰：「事當有實，天地鬼神可欺乎？」榮厲聲曰：「汝欲撓大計耶！今逆黨言趙實與謀，何謂無辭？」士奇曰：「太宗皇帝三子，今上惟兩叔父。有罪者不可赦，其無罪者宜厚待之，疑則防之，使無虞而已。何遽加兵，傷皇祖在天意乎？」時惟楊溥與士奇合。將入諫，榮先入，士奇繼之，閽者不納。尋召義、原吉入。二人以士奇言白帝。帝初無罪趙意，移兵事得寢。比還京，帝思士奇言，謂曰：「今議者多言趙王事，奈何？」士奇曰：「趙最親，陛下當保全之，毋惑群言。」帝曰：「吾欲封群臣章示王，令自處何如？」士奇曰：「善，更得一璽書幸甚。」於是發使奉書至趙。趙王得書大喜。泣曰：「吾生矣。」即上表謝，且獻護衛，言者始息。帝待趙王日益親而薄陳山。謂士奇曰：「趙王所以全，卿力也。」賜金幣。

　　時交阯數叛。屢發大軍征討，皆敗沒。交阯黎利遣人偽請立陳氏後。帝亦厭兵，欲許之。英國公張輔、尚書蹇義以下，皆言與之無名，徒示弱天下。帝召士奇、榮謀。二人力言：「陛下恤民命以綏荒服，不為無名。漢棄珠厓，前史以為美談，不為示弱，許之便。」尋命擇使交阯者。蹇義薦伏伯安口辨。士奇曰：「言不忠信，雖蠻貊之邦不可行。伯安小人，往且辱國。」帝是之，別遣使。於是棄交阯，罷兵，歲省軍興巨萬。

　　五年春，帝奉皇太后謁陵，召英國公張輔、尚書蹇義及士奇、榮、幼孜、溥，朝太后於行殿。太后慰勞之。帝又語士奇曰：「太后為朕言，先帝在青宮，惟卿不憚觸忤，先帝能從，以不敗事。又誨朕當受直言。」士奇對曰：「此皇太后盛德之言，願陛下念之。」尋敕鴻臚寺。士奇老有疾，趨朝或後，毋論奏。帝嘗微行，夜幸士奇宅。士奇倉皇出迎，頓首曰：「陛下奈何以社稷宗廟之身自輕？」帝曰：「朕欲與卿一言，故來耳。」後數日，獲二盜，有異謀。帝召士奇，告之故。且曰：「今而後知卿之愛朕也。」帝以四方屢水旱，召士奇議下詔寬恤，免災傷租稅及官馬虧額者。士奇因請並蠲逋賦薪芻錢，減官田額，理冤滯，汰工役，以廣德意。民大悅。逾二年，帝謂士奇曰：「恤民詔下已久，今更有可恤者乎？」士奇曰：「前詔減官田租，戶部征如故。」帝怫然曰：「今首行之，廢格者論如法。」士奇復請撫逃民，察墨吏，舉文學、武勇之士，令極刑家子孫皆得仕進。又請廷臣三品以上及二司官，各舉所知，備方面郡守選。皆報可。當是時，帝勵精圖治，士奇等同心輔佐，海內號為治平。帝乃仿古君臣豫游事，每歲首，賜百官旬休。車駕亦時幸西苑萬歲山，諸學士皆從。賦詩賡和，從容問民間疾苦。有所論奏，帝皆虛懷聽納。

　　帝之初即位也，內閣臣七人。陳山、張瑛以東宮舊恩入，不稱，出為他官。黃淮以疾致仕。金幼孜卒。閣中惟士奇、榮、溥三人。榮疏闓果毅，遇事敢為。數從成祖北征，能知邊將賢否、厄塞險易遠近、敵情順逆。然頗通饋遺，邊將歲時致良馬。帝頗知之，以問士奇。士奇力言：「榮曉暢邊務，臣等不及，不宜以小眚介意。」帝笑曰：「榮嘗短卿及原吉，卿乃為之地耶？」士奇曰：「願陛下以曲容臣者容榮。」帝意乃解。其後，語稍稍聞，榮以此愧士奇，相得甚歡。帝亦益親厚之，先後所賜珍果、牢醴、金綺衣、幣、書器無算。

　　宣宗崩，英宗即位，方九齡。軍國大政關白太皇太后。太后推心任士奇、榮、溥三人，有事遣中使詣閣諮議，然後裁決。三人者亦自信，侃侃行意。士奇首請練士卒，嚴邊防，設南京參贊機務大臣，分遣文武鎮撫江西、湖廣、河南、山東，罷偵事校尉。又請以次蠲租稅，慎刑獄，嚴核百司。皆允行。正統之初，朝政清明，士奇等之力也。三年，《宣宗實錄》成，進少師。四年乞致仕。不允。敕歸省墓。未幾，還。

　　是時中官王振有寵於帝，漸預外庭事，導帝以嚴御下，大臣往往下獄。靖江王佐敬私饋榮金。榮先省墓，歸不之知。振欲藉以傾榮，士奇力解之，得已。榮尋卒，士奇、溥益孤。其明年遂大興師征麓川，帑藏耗費，士馬物故者數萬。又明年，太皇太后崩，振勢益盛，大作威福，百官小有牴牾，輒執而系之。廷臣人人惴恐，士奇亦弗能制也。

　　士奇既耄，子稷傲很，嘗侵暴殺人。言官交章劾稷。朝議不即加法，封其狀示士奇。復有人發稷橫虐數十事，遂下之理。士奇以老疾在告。天子恐傷士奇意，降詔慰勉。士奇感泣，憂不能起。九年三月卒，年八十。贈太師，諡文貞。有司乃論殺稷。

　　初，正統初，士奇言瓦剌漸強，將為邊患，而邊軍缺馬，恐不能御。請於附近太僕寺關領，西番貢馬亦悉給之。士奇歿未幾，也先果入寇，有土木之難，識者思其言。又雅善知人，好推轂寒士，所薦達有初未識面者。而于謙、周忱、況鍾之屬，皆用士奇薦，居官至一二十年，廉能冠天下，為世名臣雲。

　　次子道，以廕補尚寶丞。成化中，進太常少卿，掌司事。

楊榮
　　楊榮，字勉仁，建安人，初名子榮。建文二年進士。授編修。成祖初入京，榮迎謁馬首曰：「殿下先謁陵乎，先即位乎？」成祖遽趣駕謁陵。自是遂受知。既即位，簡入文淵閣，為更名榮。同值七人，榮最少，警敏。一日晚，寧夏報被圍。召七人，皆已出，獨榮在，帝示以奏。榮曰：「寧夏城堅，人皆習戰，奏上已十余日，圍解矣。」夜半，果奏圍解。帝謂榮曰：「何料之審也！」江西盜起，遣使撫諭，而令都督韓觀將兵繼其後。賊就撫奏至，帝欲賜敕勞觀。榮曰：「計發奏時，觀尚未至，不得論功。」帝益重之，再遷至侍講。太子立，進右諭德，仍兼前職，與在直諸臣同賜二品服。評議諸司事宜，稱旨，復賜衣幣。帝威嚴，與諸大臣議事未決，或至發怒。榮至，輒為霽顏，事亦遂決。

　　五年，命往甘肅經畫軍務，所過覽山川形勢，察軍民，閱城堡。還奏武英殿。帝大悅，值盛暑，親剖瓜啖之。尋進右庶子，兼職如故。明年以父喪給傳歸。既葬，起復視事。又明年，母喪乞歸。帝以北行期迫不許，命同胡廣、金幼孜扈從。甘肅總兵官何福言脫脫不花等請降，需命於亦集乃。命榮往甘肅偕福受降，持節即軍中封福寧遠侯。因至寧夏，與寧陽侯陳懋規畫邊務。還陳便宜十事。帝嘉納之。

　　八年從出塞，次臚朐河。選勇士三百人為衛，不以隸諸將，令榮領之。師旋，餉不繼。榮請盡以供御之余給軍，而令軍中有餘者得相貸，入塞，官為倍償。軍賴以濟。明年乞奔喪，命中官護行。還詢閩中民情及歲豐歉，榮具以對。尋命侍諸皇孫讀書文華殿。

　　十年，甘肅守臣宋琥言，叛寇老的罕逃赤斤蒙古，且為邊患。乃復遣榮至陝西，會豐城侯李彬議進兵方略。榮還奏言：「隆冬非用兵時，且有罪不過數人，兵未可出。」帝從其言，叛者亦降。明年復與廣、幼孜從北巡。又明年征瓦剌，太孫侍行。帝命榮以間陳說經史，兼領尚寶事。凡宣詔出令，及旗志符驗，必得榮奏乃發。帝嘗晚坐行幄，召榮計兵食。榮對曰：「擇將屯田，訓練有方，耕耨有時，即兵食足矣。」十四年與金幼孜俱進翰林學士，仍兼庶子，從還京師。明年復從北征。

　　十六年，胡廣卒，命榮掌翰林院事，益見親任。諸大臣多忌榮，欲疏之，共舉為祭酒。帝曰：「吾固知其可，第求代榮者。」諸大臣乃不敢言。十八年進文淵閣大學士，兼學士如故。明年定都北京。會三殿災，榮麾衛士出圖籍制誥，舁東華門外。帝褒之。榮與幼孜陳便宜十事。報可。

　　二十年，復從出塞，軍事悉令參決，賚予優渥。師還，勞將士，分四等賜宴，榮、幼孜皆列前席，受上賞。已，復下詔征阿魯台。或請調建文時江西所集民兵。帝問榮。榮曰：「陛下許民復業且二十年，一旦復征之，非示天下信。」從之。明年從出塞，軍務悉委榮，晝夜見無時。帝時稱「楊學士」，不名也。又明年復從北征。當是時，帝凡五齣塞，士卒飢凍，饋運不繼，死亡十二三。大軍抵答蘭納木兒河，不見敵。帝問群臣當復進否，群臣唯唯，惟榮、幼孜從容言宜班師。帝許之。

　　還次榆木川，帝崩。中官馬雲等莫知所措，密與榮、幼孜入御幄議。二人議：六師在外，去京師尚遠，秘不發喪。以禮斂，熔錫為椑，載輿中。所至朝夕進膳如常儀，益嚴軍令，人莫測。或請因他事為敕，馳報皇太子。二人曰：「誰敢爾！先帝在則稱敕，賓天而稱敕，詐也，罪不小。」眾曰：「然。」乃具大行月日及遺命傳位意，啟太子。榮與少監海壽先馳訃。既至，太子命與蹇義、楊士奇議諸所宜行者。

　　仁宗即位，進太常卿，余官如故。尋進太子少傅、謹身殿大學士。既而有言榮當大行時，所行喪禮及處分軍事狀。帝賜敕褒勞，賚予甚厚。進工部尚書，食三祿。時士奇、淮皆辭尚書祿，榮、幼孜亦固辭。不允。

　　宣德元年，漢王高煦反。帝召榮等定計。榮首請帝親征，曰：「彼謂陛下新立，必不自行。今出不意，以天威臨之，事無不濟。」帝從其計。至樂安，高煦出降。師還，以決策功，受上賞，賜銀章五，褒予甚至。

　　三年從帝巡邊，至遵化。聞兀良哈將寇邊，帝留扈行諸文臣於大營，獨命榮從。自將輕騎出喜峰口，破敵而還。五年進少傅，辭大學士祿。九年復從巡邊，至洗馬林而還。

　　英宗即位，委寄如故。正統三年，與士奇俱進少師。五年乞歸展墓，命中官護行。還至武林驛而卒，年七十。贈太師，諡文敏，授世襲都指揮使。

　　榮歷事四朝，謀而能斷。永樂末，浙、閩山賊起，議發兵。帝時在塞外，奏至，以示榮。榮曰：「愚民苦有司，不得已相聚自保。兵出，將益聚不可解。遣使招撫，當不煩兵。」從之，盜果息。安南之棄，諸大臣多謂不可，獨榮與士奇力言不宜以荒服疲中國。其老成持重類如此。論事激發，不能容人過。然遇人觸帝怒致不測，往往以微言導帝意，輒得解。夏原吉、李時勉之不死，都御史劉觀之免戍邊，皆賴其力。嘗語人曰：「事君有體，進諫有方，以悻直取禍，吾不為也。」故其恩遇亦始終無間。重修《太祖實錄》及太宗、仁、宣三朝《實錄》，皆為總裁官。先後賜賚，不可勝計。性喜賓客，雖貴盛無稍崖岸，士多歸心焉。或謂榮處國家大事，不愧唐姚崇，而不拘小節，亦頗類之。

　　家富，曾孫曄為建寧指揮，以貲敗。詳《宦官傳》。

曾孫 旦
　　曄從弟旦，字晉叔，弘治中進士。歷官太常卿。以忤劉瑾，左遷知溫州府，治最，稍遷浙江提學副使。瑾誅，累擢至戶部侍郎，督京、通倉，出理餉甘肅。還，進右都御史，總督兩廣軍務。討平番禺、清遠、河源諸瑤。嘉靖初，遷至南京吏部尚書。張璁、桂萼驟進，旦率九卿極言不可。會吏部尚書喬宇罷，召旦代之，未至，為給事中陳洸所劾，勒致仕。年七十余卒。

楊溥
　　楊溥，字弘濟，石首人。與楊榮同舉進士。授編修。永樂初，侍皇太子為洗馬。太子嘗讀《漢書》，稱張釋之賢。溥曰：「釋之誠賢，非文帝寬仁，未得行其志也。」採文帝事編類以獻。太子大悅。久之，以喪歸。時太子監國，命起視事。十二年，東宮遣使迎帝遲，帝怒。黃淮逮至北京系獄。及金問至，帝益怒曰：「問何人，得侍太子！」下法司鞫，連溥，逮系錦衣衛獄。家人供食數絕。而帝意不可測，旦夕且死。溥益奮，讀書不輟。系十年，讀經史諸子數周。

　　仁宗即位，釋出獄，擢翰林學士。嘗密疏言事。帝褒答之，賜鈔幣。已，念溥由己故久困，尤憐之。明年建弘文閣於思善門左，選諸臣有學行者侍值。士奇薦侍講王進、儒士陳繼，蹇義薦學錄楊敬、訓導何澄。詔官繼博士，敬編修，澄給事中，日值閣中。命溥掌閣事，親授閣印，曰：「朕用卿左右，非止學問。欲廣知民事，為治道輔。有所建白，封識以進。」尋進太常卿，兼職如故。

　　宣宗即位，弘文閣罷，召溥入內閣，與楊士奇等共典機務。居四年，以母喪去，起復。九年遷禮部尚書，學士值內閣如故。

　　英宗初立，與士奇、榮請開經筵。豫擇講官，必得學識平正、言行端謹、老成達大體者數人供職。且請慎選宮中朝夕侍從內臣。太后大喜。一日，太后坐便殿，帝西向立，召英國公張輔及士奇、榮、溥、尚書胡濙入。諭曰：「卿等老臣，嗣君幼，幸同心共安社稷。」又召溥前曰：「仁宗皇帝念卿忠，屢加嘆息，不意今尚見卿。」溥感泣，太后亦泣，左右皆悲愴。始仁宗為太子，被讒，宮僚多死詔獄，溥及黃淮一系十年，瀕死者數矣。仁宗時時於宮中念諸臣，太后亦久憐之，故為溥言之如此。太后復顧帝曰：「此五臣，三朝簡任，俾輔後人。皇帝萬幾，宜與五臣共計。」正統三年，《宣宗實錄》成，進少保、武英殿大學士。溥後士奇、榮二十餘年入閣，至是乃與士奇、榮並。六年歸省墓，尋還。

　　是時，王振尚未橫，天下清平，朝無失政，中外臣民翕然稱「三楊」。以居第目士奇曰「西楊」，榮曰「東楊」，而溥嘗自署郡望曰南郡，因號為「南楊」。溥質直廉靜，無城府。性恭謹，每入朝，循牆而走。諸大臣論事爭可否，或至違言。溥平心處之，諸大臣皆嘆服。時謂士奇有學行，榮有才識，溥有雅操，皆人所不及雲。比榮、士奇相繼卒，在閣者馬愉、高谷、曹鼐皆後進望輕。溥孤立，王振益用事。十一年七月，溥卒，年七十五。贈太師，諡文定。官其孫壽尚寶司丞。後三年，振遂導英宗北征，陷土木，幾至大亂。時人追思此三人者在，當不至此。而後起者爭暴其短，以為依違中旨，釀成賊奄之禍，亦過刻之端也。

附 馬愉
　　馬愉，字性和，臨朐人。宣德二年進士第一。授翰林修撰。九年秋，特簡史官及庶吉士三十七人進學文淵閣，以愉為首。正統元年充經筵講官，再遷至侍讀學士。時王振用事，一日，語楊士奇、榮曰：「朝廷事久勞公等，公等皆高年，倦矣。」士奇曰：「老臣盡瘁報國，死而後已。」榮曰：「吾輩衰殘，無以效力，當擇後生可任者，報聖恩耳。」振喜而退。士奇咎榮失言。榮曰：「彼厭吾輩矣，一旦內中出片紙令某人入閣，且奈何？及此時進一二賢者，同心協力，尚可為也。」士奇以為然。翼日，遂列侍讀學士苗衷、侍講曹鼐及愉名以進。由是愉被擢用。五年詔以本官入內閣，參預機務，尋進禮部右侍郎。十二年卒。贈尚書兼學士。贈官兼職，自愉始。

　　愉端重簡默，門無私謁。論事務寬厚。嘗奏天下獄久者多瘐死，宜簡使者分道決遣。帝納焉。邊警，方命將，而別部使至，眾議執之。愉言：「賞善罰惡，為治之本。波及於善，非法。乘人之來執之，不武。」帝然之，厚遣其使。

　　贊曰：成祖時，士奇、榮與解縉等同直內閣，溥亦同為仁宗宮僚，而三人逮事四朝，為時耆碩。溥入閣雖後，德望相亞，是以明稱賢相，必首三楊。均能原本儒術，通達事幾，協力相資，靖共匪懈。史稱房、杜持眾美效之君，輔贊彌縫而藏諸用。又稱姚崇善應變，以成天下之務；宋璟善守文，以持天下之正。三楊其庶幾乎。


Chinese text: This work was published before January 1, 1923, and is in the
public domain worldwide because the author died at least 100 years ago.
