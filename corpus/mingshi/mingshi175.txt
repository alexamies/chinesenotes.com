衛青〈（子穎）〉董興何洪〈（劉雄）〉劉玉仇鉞神英〈（子周）〉曹雄〈（子謙）〉馮禎張俊〈（李鋐）〉楊銳〈（崔文）〉

衛青，字明德，松江華亭人。以薊州百戶降成祖，積功至都指揮僉事，蒞中都留守司事，改山東備倭。

永樂十八年二月，浦臺妖婦林三妻唐賽兒作亂。自言得石函中寶書神劍，役鬼神，剪紙作人馬相戰鬥。徒眾數千，據益都卸石柵寨。指揮高鳳敗歿，勢遂熾。其黨董彥昇等攻下莒、即墨，圍安丘。總兵官安遠侯柳升帥都指揮劉忠圍賽兒寨。賽兒夜劫官軍。軍亂，忠戰死，賽兒遁去。比明，升始覺，追不及，獲賊黨劉俊等及男女百余人。而賊攻安丘益急，知縣張、丞馬撝死戰，賊不能下，合莒、即墨眾萬余人以攻。青方屯海上，聞之，帥千騎晝夜馳至城下。再戰，大敗之，城中亦鼓噪出，殺賊二千，生擒四千余，悉斬之。時城中旦夕不能支，青救稍遲，城必陷。比賊敗，升始至，青迎謁。升怒其不待己，捽之出。是日，鰲山衛指揮王真亦以兵百五十人殲賊諸城，賊遂平。而賽兒卒不獲。帝賜書勞青，切責升。尚書吳中等劾升，且言升冒青功。於是下升獄，而擢青山東都指揮使，真都指揮同知，、撝左右參議，賞賚有差。青還備倭海上。尋坐事系獄。宣德元年，帝念其功，釋之，俾復職。時京師營繕役繁，調及防海士卒。青以為言，得番代。英宗立，進都督僉事，尋卒。

青有孝行，善撫士卒，居海上十余年，海濱人思之，請於朝，立祠以祀。

次子穎，正統初，襲濟南衛指揮使。景帝立，奉詔入衛，再遷至都指揮同知。以石亨薦，擢署都督僉事，管五軍營右哨。論黃花鎮、白羊口及西直門禦寇功，累進都督同知。景泰三年協鎮宣府。逾年，召還。天順元年，以「奪門」功封宣城伯，予世券，出鎮甘肅。孛來入犯，不能禦，為有司所劾，詔不問。亨敗，穎以守邊故得無奪。憲宗即位，廷議以穎不勝任，乃召還。會盡革「奪門」世爵，穎以天順間征西番馬吉思、冬沙諸族功自訴，詔如故。成化二年為遼東總兵官，尋引疾罷。給事中陳鉞等劾之，下獄，尋宥之。弘治中卒。贈侯，謚壯勇。

傳子至孫錞。嘉靖時，督神機營，屢加太保兼太子太師。四傳至時泰。崇禎時，掌後府。京師陷，懷鐵券，闔門十七人皆赴井死。

董興，長垣人。初為燕山右衛指揮使，累遷署都指揮同知。正統中，新建伯李玉等舉興將才，進署都指揮使，京營管操。復用薦，擢署都督僉事，充右參將，從寧陽侯陳懋討鄧茂七，破余黨於建寧，進都督同知。

南海賊黃蕭養圍廣州，安鄉伯張安、都指揮王清戰死，賊眾攻城益急。詔拜興左副總兵，調江西、兩廣軍往討，而以侍郎孟鑒贊理軍務。興用天文生馬軾自隨。興果銳，不能戢下，軾戒之。景泰元年二月，師至廣州。賊舟千余艘，勢甚熾，而征兵未至，諸將請濟師。軾曰：「廣民延頸久矣，即以狼兵往擊，猶拉朽耳。」興從之。既而兵大集，進至大洲擊賊，殺溺死者萬余人，余多就撫。蕭養中流矢死，函首以獻，俘其父及子等，余黨皆伏誅。論功，進右都督，留鎮廣東。給事中黃士俊劾興寬縱，降其官。明年復職。

久之，召還，分督京營。與曹吉祥結姻，冒「奪門」功，封海寧伯。未幾，充總兵官，鎮遼東，予世券。議革「奪門」者爵，興以守邊得免。吉祥誅，乃奪興爵，仍右都督，發廣西立功。以錦衣李貴薦，復爵，總兵宣府，再予世券。憲宗嗣位，罷還。已，停世襲。家居十余年卒。

何洪，全椒人。嗣世職，為成都前衛指揮使。正統中，從征麓川。景泰末，從征天柱、銅鼓。皆有功。屢遷都指揮使，掌四川都司事，與平東苗。憲宗即位，論功，擢都督僉事。巡撫汪浩乞留洪四川，許之。

德陽人趙鐸反，自稱趙王，漢州諸賊皆歸之。連番眾，數陷城，殺將吏。遣其黨何文讓及僧悟升掠安嶽諸縣。洪斬悟升，生擒文讓。鐸將逼成都，官軍分三路討。洪偕都指揮寧用趨彰明，賊引去。追至梓潼朱家河，力戰，賊少卻。洪乘勝陷陣，後軍不繼，為賊所圍，左右跳蕩，殺賊甚眾，力竭而死。

洪勇敢，善撫士，號令嚴，蜀將無及之者。既死，官軍奪氣。而四川都指揮僉事臨淮劉雄亦戰死。雄剛勁，遇敵輒前，嘗捕賊漢州，生擒七十余人。及鐸亂，追之羅江大水河，手馘數人，賊連敗。千戶周鼎傷，雄前救之，徑奔賊陣，叢刺死。詔贈洪都督同知，予祭葬，子節襲都指揮僉事。雄贈都指揮同知，賜祭，命子襲職，超二官。

洪雖死，綿竹典史蕭讓帥鄉兵擊鐸，破之。官兵頻進擊，其黨稍散去。鐸勢孤，帥余賊趨彰明。千戶田儀等設伏梓潼，而參將周貴直搗其巢。賊大敗，夜奔石子嶺。儀亟進，斬鐸，賊盡平。成化元年五月也。

劉玉，字仲璽，磁州人。生有膂力，給侍曹吉祥家。從征麓川，授副千戶，積功至都指揮僉事，天順元年以「奪門」功進都督僉事，尋充右參將，守備潯州。慶遠蠻剽博白及廣東之寧川，玉偕左參將範信邀擊，敗之。俄命分守貴州。從方瑛討東苗，殲幹把豬。討西堡苗，縶其魁楚得。先後斬首千級，毀其巢而還。旋改右副總兵，鎮守貴州。吉祥誅，玉下吏當斬。以道遠不與謀，免死，謫海南副千戶。

六年，帝將以谷登為甘肅副總兵。李賢言登不任，玉老成。乃復以為都督僉事、右副總兵，鎮守涼州。咎咂族叛，會兵平之，進都督同知。

成化四年，滿俊亂固原，白圭舉玉為總兵官，統左右參將夏正、劉清討之，兵分為七。玉與總督項忠抵石城，賊已數敗。會毛忠死，玉亦被圍，中流矢，力戰得出。相持兩月，大小百十戰，竟平之。進左都督，掌右府事。自訴前西堡功，命增俸百石，掌耀武營。六年充左副總兵，從朱永出延綏。五月，河套部入犯，玉帥眾禦卻之。逾年卒。贈固原伯，謚毅敏。

玉雖起仆隸，勇決過人，善撫士，所至未嘗衄。滿俊之叛，據石城險，屢敗官軍，玉戰最力。及論功，只賜秩一級，時惜其薄。子文，襲指揮使。

仇鉞，字廷威，鎮原人。初以傭卒給事寧夏總兵府，大見信愛。會都指揮僉事仇理卒，無嗣，遂令鉞襲其世職，為寧夏前衛指揮同知。理，江都人，故鉞自稱江都仇氏。再以破賊功，進都指揮僉事。

正德二年用總制楊一清薦，擢寧夏遊擊將軍。五年，安化王寘鐇及都指揮何錦、周昂，指揮丁廣反。鉞時駐城外玉泉營，聞變欲遁去。顧念妻子在城中，恐為所屠滅，遂引兵入城。解甲覲寘鐇，歸臥家稱病，以所將兵分隸賊營。錦等信之，時時就問計。鉞亦謬輸心腹。而陰結壯士，遣人潛出城，令還報官軍旦夕至。鉞因紿錦、廣，宜急出兵守渡口，遏東岸兵，勿使渡河。錦、廣果傾營出，而昂獨守城。寘鐇以祃牙召鉞，鉞稱病亟。昂來視，鉞方堅臥呻吟。伏卒猝起，捶殺昂。鉞乃被甲橫刀，提其首，躍馬大呼，壯士皆集，徑馳詣寘鐇第，縛之。傳寘鐇令，召錦等還，而密諭其部曲以擒寘鐇狀。眾遂大潰。錦、廣單騎走賀蘭山，為邏卒所獲，舉事凡十八日而敗。

先是，中朝聞變，議以神英為總兵官，而命鉞為副。俄傳鉞降賊，欲追敕還。大學士楊廷和曰：「鉞必不從賊，令知朝廷擢用，誌當益堅。不然，棄良將資敵人耳。」乃不追。事果定。而劉瑾匿陜西總兵官曹雄，盡以鉞功歸之，鉞竟無殊擢。巡按御史閻睿訟其功，詔奪俸三月。瑾誅，始進署都督僉事，充寧夏總兵官。尋論功，封鹹寧伯，歲祿千石，予世券。明年冬，召掌三千營。

七年二月拜平賊將軍，偕都御史彭澤討河南盜劉惠、趙鐩，以中官陸訚監其軍。未至，而參將馮禎戰死洛南，賊勢益熾。已，聞官軍將至，遂奔汝州。又聞官軍扼要害，乃走寶豐，復由舞陽、遂平轉掠汝州東南，敗奔固始，抵潁州，屯朱臯鎮。永順宣慰彭明輔等擊之，賊倉猝渡河，溺死者二千人。余眾走光山，鉞追及之。命諸將神周、姚信、時源、金輔左右夾擊，賊大敗，斬首千四百有奇。湖廣軍亦破其別部賈勉兒於羅田。賊沿途潰散。自六安陷舒城，復還光山，至商城。官軍追之急，賊復南攻六安。將陷，時源等涉河進，敗之七里岡。賊趨廬州，至定遠西又敗。還至六安，分其眾為二。劉惠與趙鐩二弟鐇、鎬帥萬余人，北走商城。而鐩道遇其徒張通及楊虎遺黨數千人，勢復振，掠鳳陽，陷泗、宿、睢寧、定遠。於是澤與鉞計，使神周追鐩，時源、金輔追惠，姚信追勉兒。勉兒、鐩復合，周信連敗之宿州，追奔至應山，其眾略盡。鐩發懷度牒，潛至江夏。飯村店，軍士趙成執送京師，伏誅。源、輔追劉惠，連戰皆捷。惠窘走南召，指揮王謹追及於土地嶺，射中惠左目，自縊死。勉兒數為都指揮朱忠、夏廣所敗，獲之項城丁村。余黨邢本道、劉資及楊寡婦等先後皆被擒。凡出師四月，而河南賊悉平。

趙鐩，一名風子，文安諸生也。劉七等亂起，鐩挈家匿渚中，賊驅之登陸，將汙其妻女。鐩素驍健，有膂力，手格殺二賊。賊聚執之，遂入其黨為之魁。賊專事淫掠，鐩稍有智計，定為部伍，勸其黨無妄殺。移檄府縣，約官吏師儒毋走避，迎者安堵。由是橫行中原，勢出劉六等上。嘗攻鈞州五日，以馬文升方家居，舍之去。有司遣人賫招撫榜至，鐩具疏附奏言：「今群奸在朝，舞弄神器，濁亂海內，誅戮諫臣，屏棄元老，舉動若此，未有不亡國者。乞陛下睿謀獨斷，梟群奸之首以謝天下，即梟臣之首以謝群奸。」其桀黠如此。

鉞既平河南賊，移師會陸完，共滅劉七等於江北。論功，進世侯，增祿百石，仍督三千營。

八年，大同有警，命充總兵官，統京軍禦之。鉞上五事，中請遣還京操邊軍，停京軍出征，以省公私之擾，尤切時弊。時不能用。鉞既至，值寇犯萬全沙河。擊之，斬首三級，而軍士亡者二十余人，寇亦引去。奏捷蒙賚，朝論恥之。

帝詔諸邊將入侍豹房。鉞嘗一入，後輒力辭。十年冬，稱疾解營務。詔給軍三十人役其家。世宗立，再起督三千營，掌前府事。未上卒，年五十七。謚武襄。

子昌以病廢，孫鸞嗣侯。世宗時，怙寵通邊，磔死，爵除。

神英，字景賢，壽州人。天順初，襲父職，為延安衛指揮使，守備寧塞營，屢將騎兵，從都督張欽等征討有功。

成化元年，尚書王復行邊，薦英有謀勇，進都指揮僉事。以從征滿四功，遷都指揮使，充延綏右參將。屢敗乚加思蘭兵，進署都督僉事。巡撫余子俊築邊墻，命英董役，工成受賚。久之，充總兵官，鎮守寧夏，移延綏，復移宣府。弘治改元，移大同。十一年，馬市開，英違禁貿易，寇掠蔚州又不救，言官連劾，召還閑住。尋起督果勇營。嘗充右參將，從朱暉禦寇延綏。武宗立，寇犯宣府，與李俊並充左參將，帥京軍以援。尋以都督同知僉事左府，剿近畿劇賊，進右都督。

正德五年，給事中段豸劾英老，命致仕。當是時，劉瑾竊政。總兵官曹雄等以附瑾得重權。英素習瑾，厚賄之。因自陳邊功，乞敘錄，特詔予伯爵。吏、兵二部持之，下廷議。而廷臣希謹指，無不言當封者，遂封涇陽伯，祿八百石。未幾，寘鐇反，命充總兵官討之。未至，賊已滅。其秋，瑾敗，為言官所劾。詔奪爵，以右都督致仕。越二年卒。

子周，輸粟為指揮僉事。累官都指揮使，充延綏右參將。正德六年命以所部兵討河南流賊，數有功，再進都督同知。賊平，遂以副總兵鎮山西。九年秋，寇大入寧武關，躪忻、定襄、寧化。周擁兵不戰，軍民死者數千。詔巡撫官執歸京師。周潛結貴近，行至易州，偽稱病，自陳戰功。帝乃宥周罪，盡削其秩，為總旗，而輸粟指揮如故。已，夤緣江彬入豹房，驟復都督，賜國姓，典兵禁中。遂與彬相倚為聲勢，納賄不貲。彬敗，周亦下獄，伏誅。

曹雄，西安左衛人。弘治末，歷官都指揮僉事，為延綏副總兵。武宗即位，用總督楊一清薦，擢署都督僉事，充總兵官，鎮固原。以瑾同鄉，自附於瑾。瑾欲廣樹黨，日相親重。

正德四年，雄上言：「故事，布、按二司及兵備道臣文移達總兵官者，率由都司轉達。今邊務亟，征調不時，都司遠在會城，往返千里，恐誤軍機。乞如巡撫大同例，徑呈總兵官便。」兵部尚書曹元希瑾意，覆如其言。既復受瑾屬，奏雄鎮守未佩印，宜如各邊例，特賜印以重其權。乃進雄署都督同知，以延綏總兵官吳江所佩征西將軍印佩之，而別鑄靖虜將軍印予江。及總督才寬禦寇沙窩為所殺，雄擁兵不救。佯引罪，乞解兵柄，令子謐賫奏詣京師。瑾異謐貌，妻以從女，而優詔褒雄，令居職如故，糾者反被責。

寘鐇反寧夏，雄聞變，即統兵壓境上。令都指揮黃正以兵三千入靈州，固士卒心，約鄰境刻期討。密焚大、小二壩積草，與守備史鏞等奪河西船，盡泊東岸。賊黨何錦懼，急帥兵出守大壩，以防決河。雄乃令鏞潛通書仇鉞，俾從中舉事，賊遂成擒。是役也，功雖成於鉞，而居外布置，賊不內顧，雄有勞焉。捷聞，瑾以平賊功歸之，進左都督。謐亦官千戶。雄不安，引咎自劾，推功諸將，降旨慰勞。未幾，瑾敗，言官交劾。降指揮僉事，尋征下獄，以黨逆論死，籍其家。詔宥之，與家屬永戍海南，遇赦不原。

雄長子謙，讀書能文，有機略，好施予。故參政李侖、主事孔琦家貧甚，雄請周恤其妻子，以勸廉吏，謙意也。御史高胤先被逮，無行貲。謙為治裝，並恤其家。受業楊一清，聞一清將起用，貽書止之曰：「近日關中人材，連茹而起，實山川不幸。獨不留三五輩為後日地耶？」時陜人率附瑾以進，故謙雲然。雄下獄，謙亦被系，為怨家箠死。

馮禎、綏德衛人。起家卒伍，累功為本衛指揮僉事。弘治末，擢署都指揮僉事，守備偏頭關。尋充參將，分守寧夏西路，以勇敢聞。寘鐇反，馳奏告變。事平，進署都指揮同知。已，擢副總兵，協守延綏。

正德六年七月，盜起中原。詔以所部千五百人入討。至阜城，遇賊。禎令軍中毋顧首級、貪虜獲，遂大敗賊。逐北數十里，俘斬八百六十有奇。進解曹州圍，執其魁朱諒。錄功，進都督僉事。

明年春，劉惠、趙鐩亂河南，連陷鹿邑、上蔡、西平、遂平、舞陽、葉，縱掠南頓、新蔡、商水、襄城，復還，駐西平。禎偕副總兵時源，參將神周、金輔擊敗之。賊奔入城，官軍塞其門。乘夜焚死千余人，斬首稱是，余賊潰而西。巡撫鄧璋等朝崇王於汝寧，宴飲連日。賊招散亡，勢復振，陷鄢陵、滎陽、汜水、鞏。圍河南府三日，諸軍始集。賊屯洛南，覘官軍饑疲，迎戰。右哨金輔不敢渡洛，禎及源、周方陣，而後哨參將姚信所部京軍先馳，失利，遽遁。陣亂，賊乘之。禎下馬殊死鬥，援絕死焉。贈洛南伯，賜祭葬，授其子大金都督僉事。後賊平，論功，復蔭一子世百戶。明年是日，禎死所風霾大作，又明年，亦如之。伊王奏聞，敕有司建祠，歲以死日致祭。尋用給事中李鐸言，歲給米二石，帛二疋，贍其家。

張俊，宣府前衛人。嗣世職，為本衛指揮使。累擢大同遊擊將軍。弘治十二年以功進都指揮同知。火篩入大同左衛，大掠八日。俊遣兵三百邀其前，復分兵三百為策應，而親禦之荊東莊。依河結營，擊卻三萬余騎。帝大喜，立擢都督僉事。未幾，總兵官王璽失事被征，即命俊代之。其冬，以寇入戴罪，尋移鎮宣府。中官苗逵督師延綏，檄大同、宣府卒為探騎。俊持不遣，逵遂劾俊。帝宥俊，而命發卒如逵言。

武宗初立，寇乘喪大入，連營二十餘里。俊遣諸將李稽、白玉、張雄、王鎮、穆榮各帥三千人，分扼要害。俄，寇由新開口毀垣入，稽遽前迎敵；玉、雄、鎮、榮各帥所部拒於虞臺嶺。俊急帥三千人赴援，道傷足，以兵屬都指揮曹泰。泰至鹿角山，被圍。俊力疾，益調兵五千人，持三日糧，馳解泰圍，復援出鎮。又分兵救稽、玉，稽、玉亦潰圍出。獨雄、榮阻山澗，援絕死。諸軍已大困，收兵還。寇追之，行且戰，僅得入萬全右衛城，士馬死亡無算。俊及中官劉清、巡撫李進皆征還。御史郭東山言，俊扶病馳援，勸懲不宜偏廢，乃許贖罪。

正德五年，起署都督同知，典神威營操練。明年六月，賊楊虎等自山西十八盤還，破武安，掠威、曲周、武城、清河、故城、景州，轉入文安，與劉六等合。都指揮桑玉屢敗，僉事許承芳請濟師。乃命俊充副總兵，與參將王琮統京軍千人討之。往來近畿數月，不能創賊。已，朝議調邊軍協守，賊遂連敗。明年三月，劉六、劉七、齊彥名、龐文宣等敗奔登、萊海套。陸完檄俊軍萊州，合諸將李鋐等邀之。賊遂北走，轉掠寶坻、香河、玉田，俊急偕許泰、郤永遏之。帝喜，勞以白金。賊由武清西去。未幾，得疾召還。後賊平，實授都督同知。久之，卒。

俊為邊將，持廉，有謀勇。其歿也，家無贏資。

李鋐，大同右衛人。世指揮同知，累功進都指揮僉事，充參將，協守大同。山東盜起，詔改遊擊將軍，尋充副總兵，與俊等邀賊，復與劉暉部將傅鎧、張椿等數立功。賊平，進都指揮同知，充總兵官，鎮鳳陽諸府。尋以江西盜猖獗，擢署都督僉事，與都御史俞諫同提督軍務。賊王浩八據裴源山，憑高發矢石，官軍幾不支。鋐下馬持刀，督將士殊死鬥，賊乃走。追數十里，擒之。復以次討平劉昌三、胡浩三等。移駐余幹，將擊遺賊之未下者，疽發背，卒於軍。詔贈右都督，蔭子都指揮僉事。

楊銳，字進之，蕭縣人。嗣世職，為南京羽林前衛指揮使。正德初，以才擢掌龍江右衛事，督造漕舟於淮安。

寧王宸濠有異謀，王瓊以安慶居要害，宜置戍，乃進銳署都指揮僉事，守備其地。銳與知府張文錦治戰艦，日督士肄水戰。十四年六月丙子，宸濠反。東下，焚彭澤、湖口、望江。己丑，奄至安慶城下，舟五十余艘。銳、文錦與指揮崔文、同知林有祿、通判何景昜、懷寧知縣王誥等禦之江滸。已，收兵入城，被圍。銳、文軍城西，文錦、有祿軍城北，景抃、誥軍東南。城西尤要沖，銳晝夜拒戰，殺傷賊二百余，斬其間諜，乃稍卻。

七月丁酉，賊悉兵至，號十萬，舳艫相銜六十餘里。宸濠乘黃艦，泊黃石磯，身自督戰。江西僉事潘鵬在賊軍，安慶人也，宸濠令諭降。呼銳及文錦語，眾心頗搖。吏黃洲者，以大義責數之，鵬慚而退。既復持偽檄至，其家僮見，遙呼之，銳腰斬以徇。將射鵬，鵬遁去，眾心乃定。賊怒，圍城數周，攻益急。銳等殊死戰。賊雲樓數十瞰城中，城中亦造飛樓射賊，夜縋人焚賊樓。賊置天梯，廣二丈，高於城，版蔽之，前後有門，伏兵其中，輪轉以薄城。城上束葦沃膏，燃其端，梯稍近即投之，須臾盡焚，賊多死。時軍衛卒不滿百，乘城皆民兵。老弱婦女饋餉，人運石一二，數日積如山。賊攻城，城上或投石，或沸湯沃之，賊輒傷。銳等射書賊營，諭令解散，有亡去者。乃募死士夜劫賊營，賊大驚擾，比曉稍定。宸濠慚憤，謂其下曰：「安慶且不克，安望南都。」會聞伍文定等破南昌，遂解圍去。文出城襲擊，又破之，旬有八日而圍解。

事聞，武宗大喜，擢銳參將，分守安徽池、太、寧國及九江、鐃、黃。銳薦鄭嶽、胡世寧，帝即召用。世宗立，論功，擢都督僉事，蔭子世千戶。再遷僉書左府，改南京右府。充總兵官，鎮遼東。改督漕運，鎮淮安。嘉靖十年為巡按御史李循義劾罷，逾年卒。

崔文，世為安慶衛指揮使，守城勞亞於銳。世宗錄其功，超三階為都指揮使，蔭子世百戶。江、淮多盜，廷議設總兵官，督上下江防，擢文都督僉事任之。改蒞南京前府，專督操江、久之，卒。

贊曰：衛青等當承平時，不逞竊發，列城擾攘，賴其戡定。雖所敵非堅，然勇敢力戰，功多可紀。或遂身膏原野，若何洪、劉雄、馮禎輩，壯節有足惜者。鉞以心計定亂，銳以城守摧逆，幹城之寄，克稱廟謨。神英、曹雄亦有勞績，而以附閹損名，且獲罪。為將者其以跅弛為戒哉。


Chinese text: This work was published before January 1, 1923, and is in the
public domain worldwide because the author died at least 100 years ago.
