袁洪愈〈（子一鶚譚希思）〉王廷瞻郭應聘〈（吳文華）〉耿定向〈（弟定理定力）〉王樵〈（子肯堂）〉魏時亮〈（陳瓚）〉郝傑〈（胡克儉）〉趙參魯張孟男〈（衛承芳）〉李禎丁賓

目录
1	袁洪愈
2	王廷瞻
3	郭應聘
4	耿定向
5	王樵
6	魏時亮
7	郝傑
8	趙參魯
9	張孟男
10	李禎
11	丁賓
袁洪愈
袁洪愈，字抑之，吳縣人。舉嘉靖二十五年鄉試第一。明年成進士，授中書舍人。擢禮科給事中。劾檢討梁紹儒阿附權要，文選郎中白璧招權鬻官，尚書萬鏜、侍郎葛守禮不檢下。詔切責鏜、守禮，下璧詔獄，斥紹儒於外。紹儒，大學士嚴嵩私人也。已，陳邊務數事，詔俱從之。嵩屬吏部尚書吳鵬，出為福建僉事。歷河南參議、山東提學副使、湖廣參政，所在以清節著。嵩敗，召為南京太仆少卿，就遷太常。隆慶五年，以疾歸。

萬曆中，起故官，遷南京工部右侍郎，進右都御史，掌南院事，就改禮部尚書。南京御史譚希思疏論中官、外戚，且請循舊制，內閣設絲綸簿，宮門置鐵牌。詔下南京都察院勘訊，將坐以誣罔。洪愈已改官，代者未至，乃具言希思所陳，載王可大《國憲家猷》、薛應旂《憲章錄》二書。帝以所據非頒行制書，謫希思雜職。洪愈尋上疏請禁幹謁，又極諫屯田廢壞之害，乞令商人中鹽，免內地飛挽。皆議行。

萬曆十五年，就改吏部。其冬引年乞休。帝重其清德，加太子少保致仕。洪愈通籍四十余年，所居不增一椽，出入徒步。卒，年七十四。巡撫周孔教捐金葬之。贈太子太保，謚安節。

子一鶚，以蔭，官治中。饘粥不繼以死。希思，茶陵人。歷右副都御史，巡撫四川。

王廷瞻
王廷瞻，字稚表，黃岡人。父濟，參政。廷瞻舉嘉靖三十八年進士，授淮安推官。入為御史，督畿輔屯政。穆宗在裕邸，欲易莊田，廷瞻不可。隆慶元年，所部久雨。請自三宮以下及裕府莊田改入乾清宮者，悉蠲其租。詔減十之五。已，言勛戚莊田太濫，請於初給時裁量田數，限其世次，爵絕歸官。制可。高拱再輔政，廷瞻常論拱，遂引疾歸。神宗立，起故官。歷太仆卿。萬曆五年，以右僉都御史巡撫四川。番屢犯松潘。廷瞻令副使楊一桂、總兵官劉顯剿之，殲其魁，群蠻納款。風村、白草諸番，久居二十八砦，率男婦八千余人來降。復命總兵顯討建昌、傀廈、洗馬、姑宰、鐵口諸叛番，皆獻首惡出降。增俸一級，進右副都御史，撫南、贛。

入為南京大理卿。歷兩京戶部左、右侍郎，以右都御史出督漕運兼巡撫鳳陽諸府。寶應氾光湖堤蓄水濟運，平江伯陳瑄所築也。下流無所泄，決為八淺，匯成巨潭，諸鹽場皆沒。淮流復奔入，勢益氵匈氵勇前巡撫李世達等議開越河避其險，廷瞻承之。鑿渠千七百七十六丈，為石閘三，減水閘二，石堤三千三十六丈，子堤五千三百九十丈，費公帑二十余萬，八月竣事。詔旨褒嘉，賜河名弘濟。進廷瞻戶部尚書，巡撫如故。尋改南京刑部尚書。未上，乞歸。久之卒。贈太子少保。兄廷陳，見《文苑傳》。

郭應聘
郭應聘，字君賓，莆田人。嘉靖二十九年進士。授戶部主事。歷郎中，出為南寧知府。遷威茂兵備副使，轉廣東參政。從提督吳桂芳平李亞元，別擊賊首張韶南、黃仕良等。遷廣西按察使，歷左、右布政使。隆慶四年大破古田賊，斬獲七千有奇。已，從巡撫殷正茂平古田，再進秩。

正茂遷總督，遂擢應聘右副都御史代之。府江瑤反。府江上起陽朔，下達昭平，亙三百餘里。諸瑤夾江居，怙險剽劫。成化、正德間，都御史韓雍、陳金討平之，至是攻圍荔浦、永安，劫知州楊惟執、指揮胡翰。事聞，大學士張居正奏假便宜，寓書應聘曰：「炎荒瘴癘區，役數萬眾，不宜淹留，速破其巢，則余賊破膽。」應聘集土、漢兵六萬，令總兵官李錫進討。未行，而懷遠瑤亦殺知縣馬希武反。應聘與正茂議先征府江，三閱月悉定，乃檄錫討懷遠。天大雨雪，無功而還。懷遠，古牂牁，地界湖、貴靖、黎諸州，環郭皆瑤，編氓處其外。嘉靖中，征之不克，知縣寄居府城，遙示羈縻而已。古田既復，瑤懾兵威，願服屬，希武始入其地。議築城，董作過峻，瑤遂亂，希武見殺。及是，師出無功。應聘益調諸路兵，鎮撫白杲、黃土、大梅、青淇侗、僮，以孤賊勢，而錫與諸將連破賊，斬其魁，懷遠乃下。事皆具錫傳。初議行師，錫以陽朔金寶嶺賊近，欲先滅之。應聘曰：「君第往，吾自有處。」錫行數日，應聘與按察使吳一介出不意襲殺其魁。比懷遠克復，陽朔亦定，乃分遣諸將門崇文、楊照、亦孔昭等討洛容、上油、邊山。五叛瑤悉平。神宗大悅，進兵部右侍郎兼右副都御史，巡撫如故。

萬曆二年，召為戶部右侍郎，尋以憂歸。八年起，改兵部，兼右僉都御史，仍撫廣西。時十寨初下，應聘與總督劉堯誨奏設三鎮，隸賓州，以土巡檢守之，而統於思恩參將，十寨遂安。進右都御史兼兵部右侍郎，總督兩廣軍務。前總督多受將吏金，應聘悉謝絕。逾年，召掌南京都察院，以吳文華代。頃之，就拜兵部尚書，參贊機務。久之，引疾歸。應聘在廣西，奏復陳獻章、王守仁祠。劉臺謫戍潯州，為僦居供廩，歿復賻斂歸其喪，像祀之。官南京，與海瑞敦儉素，士大夫不敢侈汰。歸七月卒。贈太子少保，謚襄靖。

吳文華，字子彬，連江人。父世澤，府江兵備副使，有威名。文華舉嘉靖三十五年進士，授南京兵部主事。歷四川右參政，與平土官鳳繼祖。四遷河南左布政使。萬曆三年，以右副都御史巡撫廣西。討平南鄉、陸平、周塘、板寨瑤及昭平黎福莊父子。偕總督淩雲翼征河池、咘咳、北三瑤。三瑤未為逆，雲翼喜事，殺戮甚慘，得蔭襲，文華亦受賞。遷戶部右侍郎，請終養歸。起兵部右侍郎兼右僉都御史，仍撫廣西。遷總督兩廣軍務，巡撫廣東。進右都御史。會巡撫吳善、總兵呼良朋討平嚴秀珠。岑崗賊李珍、江月照拒命久，文華購擒月照，平珍。尋入為南京工部尚書，就改兵部。引疾去。仍起南京工部，力辭，虛位三年以待。卒，年七十八。贈太子少保，謚襄惠。

耿定向
耿定向，字在倫，黃安人。嘉靖三十五年進士。除行人，擢御史。嚴嵩父子竊政，吏部尚書吳鵬附之。定向疏鵬六罪，因言鵬婿學士董份總裁會試，私鵬子紹，宜並斥。嵩為營護，事竟寢。出按甘肅，舉劾無所私。去任，行笥一肩。有以石經饋者，留境上而去。還督南京學政。隆慶初，擢大理右寺丞。高拱執政，定向嘗譏其褊淺無大臣度，拱嗛之。及拱掌吏部，以考察謫定向橫州判官。拱罷，量移衡州推官。萬曆中，累官右副都御史。吏部侍郎陸光祖為御史周之翰所劾，光祖已留，定向復頌光祖賢，詆之翰。給事中李以謙言定向擠言官，定向求去，帝不問。歷刑部左、右侍郎，擢南京右都御史。御史王藩臣劾應天巡撫周繼，疏發逾月不以白定向。定向怒，守故事力爭，自劾求罷，且詆藩臣論劾失當。因言故江西巡撫陳有年、四川巡撫徐元泰皆賢，為御史方萬山、王麟趾劾罷，今宜召用，而量罰藩臣。藩臣坐停俸二月。於是給事中許弘綱、觀政進士薛敷教、南京御史黃仁榮及麟趾連章劾定向。麟趾言：「南臺去京師遠，章疏先傳，人得為計。如御史孫鳴治論魏國公徐邦瑞，陳揚善論主事劉以煥，皆因奏辭豫聞，一則夤緣幸免，一則捃摭被誣。故邇來投揭有遲浹月者，事理宜然，非自藩臣始。」語並侵大學士許國、左都御史吳時來、副都御史詹仰庇。執政方惡言者，勒敷教還籍省過，麟趾、仁榮亦停俸。時已除定向戶部尚書督倉場，定向因力辭求退。章屢上，乃許。卒，年七十三。贈太子少保，謚恭簡。

定向初立朝有時望。後歷徐階、張居正、申時行、王錫爵四輔，皆能無齟齬。至居正奪情，寓書友人譽為伊尹而貶言者，時議訾之。其學本王守仁。嘗招晉江李贄於黃安，後漸惡之，贄亦屢短定向。士大夫好禪者往往從贄遊。贄小有才，機辨，定向不能勝也。贄為姚安知府，一旦自去其發，冠服坐堂皇，上官勒令解任。居黃安，日引士人講學，雜以婦女，專崇釋氏，卑侮孔、孟。後北遊通州，為給事中張問達所劾，逮死獄中。

定向弟定理、定力。定理終諸生。與定向俱講學，專主禪機。定力，隆慶中進士，除工部主事。萬曆中，累官右僉都御史，督操江，疏陳礦使之患。再遷南京兵部右侍郎。卒，贈尚書。

王樵
王樵，字明遠，金壇人。父臬，兵部主事。諫武宗南巡，被杖。終山東副使。樵舉嘉靖二十六年進士，授行人。歷刑部員外郎。著《讀律私箋》，甚精核。胡宗憲計降汪直，欲赦直以示信。樵言此叛民與他納降異，直遂誅。遷山東僉事，移疾歸。萬曆初，張居正柄國，雅知樵，起補浙江僉事，擢尚寶卿。劉臺劾居正，居正乞歸。諸曹奏留之，樵獨請全諫臣以安大臣，略言：「自古明主欲開言路，言不當，猶優容之；大臣欲廣上德，人攻己，猶薦拔之。如宋文彥博於唐介是也。今居正留而臺得罪，無乃非仁宗待唐介意乎！」居正大恚，出為南京鴻臚卿。旋因星變自陳，罷之。家居十余年，起南京太仆少卿，時年七十余矣。歲中再遷大理卿，尋拜南京刑部右侍郎。誠意伯劉世延主使殺人，樵當世延革任。尋就擢右都御史。給事中盧大中劾其衰老，帝令致仕。

樵恬淡誠愨，溫然長者。邃經學，《易》、《書》、《春秋》皆有纂述。卒，贈太子少保，謚恭簡。

子肯堂，字宇泰。舉萬曆十七年進士，選庶吉士，授檢討。倭寇朝鮮，疏陳十議，願假御史銜練兵海上。疏留中，因引疾歸。京察，降調。家居久之，吏部侍郎楊時喬薦補南京行人司副。終福建參政。肯堂好讀書，尤精於醫，所著《證治準繩》該博精粹，世競傳之。

魏時亮
魏時亮，字工甫，南昌人。嘉靖三十八年進士。授中書舍人，擢兵科給事中。隆慶元年正月七日，有詔免朝，越三日，復傳免。時亮以新政不宜遽怠，上疏切諫。尋以左給事中副檢討許國使朝鮮。故事，王北面聽詔，使者西面。時亮爭之，乃南面宣詔。還，進戶科給事中，因列上遼東事宜。已，請慎起居，罷遊宴，日禦便殿省章奏，召大臣裁決。報聞。興都莊地八千三百頃，中官奪民田，復增八百頃，立三十六莊。帝從撫按奏，屬有司征租，還兼並者於民。中官張堯為請，又許之。時亮極諫，不納。

帝臨朝，拱默未嘗發一言。及石州陷，有請帝詰問大臣者。越二日，講罷，帝果問石州破狀。中官王本輒從旁詬諸臣欺蔽。帝慍，目懾之，本猶刺刺語。帝不悅而罷。時亮劾本無人臣禮，大不敬，且數其不法數事。疏雖不行，士論壯之。十月初，詔停日講。時亮率同列言天未冱寒，不宜遽輟。俄請以薛瑄、陳獻章、王守仁從祀文廟，章下所司。又言方春東作，宜敕有司釋輕系，停訟獄，詔可。

明年六月言：「今天下大患三：藩祿不給也，邊餉不支也，公私交困也。宗藩有一時之計，有百世之計。亟立宗學，教之禮讓，祿萬石者歲捐五之一，二千石者十之一，千石者二十之一，以贍貧宗，立為定制。此一時計也。各宗聚居一城，貧日益甚，宜令就近散處，給閑田使耕以代祿；奸生之孽，重行黜削。此百世計也。邊餉莫要於屯鹽，近遴大臣龐尚鵬、鄒應龍、淩儒經理，事權雖重，顧往河東者兼理四川，往江北者兼理山東、河南，往江南者兼理浙、湖、雲、貴，重內地而輕塞下，非初旨也。且一人領數道，曠遠難周。請在內地者專責巡撫，令尚鵬等三人分任塞下屯事，久任責成，有功待以不次，則利興而邊儲自裕。今天下府庫殫虛，百姓困瘁，而建議者欲罄天下庫藏輸內府，以濟旦夕之用。脫州郡有變，何以待之？夫守令以養民為職，要在勸農桑、清徭賦、重鄉約、嚴保甲，而簿書獄訟、催科巧拙不與焉。」疏上，多議行。其冬，復疏言：「天下可憂在民窮，能為民紓憂者，知府而已，宜慎重其選。治行卓越，即擢京卿若巡撫，則人自激勸。督學者，天下名教所系，當擇學行兼懋者，毋限以時。教行望峻，則召為祭酒或入翰林，以示風勵。」下部議，卒不行。

三年，擢太仆少卿。初，徐階、高拱相構，時亮與朝臣攻去拱。已而拱復入，考察言官，排異己者；時亮及陳瓚、張槚已擢京卿，皆被斥。時亮坐不謹，落職。萬曆十二年，用丘橓、余懋學等薦，起南京大理丞。累遷右副都御史，攝京營戎政，陳安攘要務十四事。尋請以水利、義倉、生養、賦役、清獄、弭盜、善俗七條課守令，歲終報部院及科，計吏時以修廢定殿最。又請皇長子出閣講學。歷刑部左、右侍郎，拜南京刑部尚書。逾年卒官。

時亮初好交遊，負意氣。嘗劾罷左都御史張永明，為時論所非。時亮亦悔之。中遭挫抑，潛心性理之學。天啟中，謚莊靖。

陳瓚，字廷稞，常熟人。嘉靖三十五年進士。授江西永豐知縣。治最，擢刑科給事中。劾罷嚴嵩黨祭酒王才、諭德唐汝楫。遷左給事中。劾文選郎南軒，請錄建言廢斥者。帝震怒，杖六十除名。隆慶元年，起官吏科，請恤楊最、楊爵、羅洪先、楊繼盛，而誅奸黨之殺沈煉者。帝可之，楊順、路楷皆逮治。其冬，擢太常少卿。高拱惡瓚為徐階所引，瓚已移疾歸，竟坐浮躁謫洛川丞，不赴。萬曆中，累官刑部左侍郎。初，瓚為拱所惡，被斥，及張居正柄政，亦惡之，不召。居正死，始以薦起會稽縣丞。其後官侍郎。稽勛郎顧憲成疏論時弊謫官，瓚責大學士王錫爵曰：「憲成疏最公，何以得譴？」錫爵曰：「彼執書生之言，徇道旁之口，安知吾輩苦心。」瓚曰：「恐書生之言當信，道旁之口當察，憲成苦心亦不可不知也。」錫爵默然。瓚前後忤執政如此。卒官，贈右都御史，謚莊靖。槚見《鄒應龍傳》。

郝傑
郝傑，字彥輔，蔚州人。父銘，御史。傑舉嘉靖三十五年進士，授行人，擢御史。隆慶元年，巡撫畿輔。冬，寇大入永平，疏請蠲被掠地徭賦，且言：「比年罰行於文臣而於武弁，及於主帥而略於偏裨，請飭法以振國威。」俱報可。已，劾薊督劉燾、巡撫耿隨卿觀望，寇退則斷死者報首功，又奪遼東將士棒槌崖戰績，並論副使沈應乾，遊擊李信、周冕罪。帝為黜應乾，下信、冕獄，敕燾、隨卿還籍聽勘。詔遣中官李祐督蘇、杭織造，工部執奏，不從。傑言：「登極詔書罷織造甫一年，敕使復遣，非畫一之政。且內臣專恣，有司剝下奉之，損聖德非小。」帝終不聽。駕幸南海子，命京營諸軍盡從。徐階、楊博等諫，不聽，傑復爭之，卒不從。刑部侍郎洪朝選以拾遺罷，上疏自辨，傑等劾其違制，遂削職。以嘗論高拱非宰輔器，為所嫉。及拱再召，傑遂請急去。拱罷，起故官。旋以私議張居正逐拱非是，出為陜西副使。再遷山東左布政使。被劾，降遼東苑馬寺卿兼海道兵備，加山東按察使。

十七年，擢右僉都御史，巡撫遼東。以督諸將擊敵，錄一子官。時李成梁為總兵官，威望甚著，然上功不無抵欺。寇入塞，或斂兵避，既退，始尾襲老弱，或乘虛搗零部，誘殺附塞者充首功，習以為常。督撫諸臣庇之，傑獨不與比。十九年春，成梁用參將郭夢徵策，使副將李寧襲板升於鎮夷堡，獲老弱二百八十余級。師旋，為別部所遮，寧先走，將士數千人失亡大半，成梁飾功邀敘。傑具奏草，直言其故，要總督蹇達共奏。達匿其草，自為奏論功。巡按御史胡克儉馳疏劾寧，詞連成梁，亦詆傑。兵部置寧罪不議。克儉大憤，盡發成梁、達隱蔽狀。先是，十八年冬，海州被掠十三日，副將孫守廉不戰，成梁亦弗救。克儉既劾守謙，申時行、許國庇之，止令聽勘。克儉乃言：「臣初劾守廉，時行以書沮臣；及劾寧，又與國諭臣寬其罪。徇私背公，將壞邊事。」並歷詆一鶚、達及兵科給事中張應登朋奸欺罔，達置傑會稿功罪疏不奏，遂追數成梁前數年冒功狀。帝謂成梁前功皆由巡按勘報，克儉懸度妄議。卒置成梁等不問，而心以傑為不欺。

旋就進右副都御史。日本陷朝鮮，達遣裨將祖承訓以三千人往，皆沒。事聞，傑亦被劾，帝特免之。朝鮮王避難將入遼，傑請擇境外善地處之，且周給其從官、衛士，報可。尋遷兵部右侍郎，總督薊、遼、保定軍務。召理戎政，進右都御史。日本封貢議起，傑曰：「平秀吉罪不勝誅，顧加以爵命，荒外聞之，謂中朝無人。」議不合，徙南京戶部尚書。移疾歸。起南京工部尚書。就改兵部，參贊機務。卒官。贈太子少保。

胡克儉，字共之，光山人。萬曆十四年進士。由庶吉士改御史，巡按山東。遼東其所轄也，奏禁買功、竊級諸弊。既劾成梁，為要人所忌。會克儉劾左都御史李世達曲庇罪囚，至詆為賊，執政遂言克儉妄排執法大臣，不可居言路，謫蘄水丞。上官以事遣歸，裏居三十年。光宗立，起光祿少卿。天啟中，歷刑部右侍郎。五年冬，逆黨李恒茂論其衰朽，落職歸。崇禎初，復官。卒贈尚書。克儉本姓扶，冒胡姓，久之始復故。

趙參魯
趙參魯，字宗傳，鄞人。隆慶五年進士。選庶吉士，改戶科給事中。萬曆二年，慈聖太后立廟涿州，祀碧霞元君。部科臣執奏，不從。參魯斥其不經，且言：「南北被寇，流害生民，興役浚河，鬻及妻子。陛下發帑治橋建廟，已五萬有奇。茍移振貧民，植福當更大。」亦不聽。南京中官張進醉辱給事中王頤，給事中鄭嶽、楊節交章論，未報，參魯復上言：「進乃守備中官申信黨，不並治信，無以厭人心。」時信方結馮保，朝議遂奪嶽等俸，謫參魯高安典史。遷饒州推官，擢福建提學僉事，請急歸。遭喪，服除，仍督學福建。歷南京太常卿。十七年，以右副都御史巡撫福建。申嚴海禁，戮奸商通倭者。遷大理卿。召為刑部左侍郎，改兵部，旋改吏部。日本封貢議起，參魯持不可。總督顧養謙不懌，爭於朝，且言參魯熟倭情，宜任。章下廷臣，參魯復持前說，因著《東封三議》，辨利害甚悉。其後封事卒不成。拜南京刑部尚書。誠意伯劉世延妄指星象，欲起兵勤王，被劾下吏，參魯當以死。南京工部主事趙學仕以侵牟為侍郎周思敬所劾，擬戍。學仕移罪家僮，法司予輕比。御史朱吾弼復劾之，並及參魯，言學仕乃大學士誌臯族父，故參魯庇之。參魯乞休。吏部尚書孫丕揚等言參魯履行素高，不當聽其去，詔留之。累加太子太保。致仕，卒，謚端簡。

張孟男
張孟男，字元嗣，中牟人。嘉靖四十四年進士。授廣平推官。稍遷漢中同知。入為順天治中，累進尚寶丞。高拱以內閣兼吏部，其妻，孟男姑也，自公事外無私語。拱憾之，四歲不遷。及拱被逐，親知皆引匿，孟男獨留拱邸，為治裝送之郊。張居正用事，擢孟男太仆少卿。孟男復不附，失居正意，不調。久之，居正敗，始累遷南京工部右侍郎。尋召入，以本官掌通政司事。

萬曆十七年，帝不視朝者八月，孟男疏諫，且言：「嶺南人訟故都御史李材功，蔡人訟故令曹世卿枉，章並留中，其人系兵馬司，橐饘不繼，莫必其生，虧損聖德。」帝心動，乃間一禦門。其冬，改戶部，進左侍郎。尋拜南京工部尚書，就改戶部。時留都儲峙耗竭，孟男受事，粟僅支二年，不再歲遂有七年之蓄。水衡修倉，發公羨二千金助之。或謂奈何耘人田，孟男曰：「公家事，乃畫區畔耶？」南京御史陳所聞劾孟男貪鄙，吏部尚書孫鑨言孟男忠誠謹恪，臺臣所論，事由郎官，帝乃留之。孟男求去，不允。再疏請，乃聽歸。久之，召拜故官。

三十年春，有詔罷礦稅。已，弗果行。孟男率同列諫，不報。加太子少保。五上章乞歸，不許。時礦稅患日劇，孟男草遺疏數千言，極陳其害，言：「臣備員地官，所征天下租稅，皆鬻男市女、朘骨割肉之余也。臣以催科為職，臣得其職，而民病矣。聚財以病民，虐民以搖國，有臣如此，安所用之？臣不勝哀鳴，為陛下杞人憂耳。」屬其子上之，明日遂卒。南京尚書趙參魯等奏其清忠，贈太子太保。

衛承芳，字君大，達州人。隆慶二年進士。萬曆中，累官溫州知府。公廉善撫字。進浙江副使，謝病歸。薦起山東參政，歷南京鴻臚卿。吏部推太常少卿朱敬循為右通政，以承芳貳之。敬循，大學士賡子也。賡言：「承芳臣同年進士，恬淡之操，世罕能及，臣子不當先。」帝許焉。尋遷南京光祿卿，擢右副都御史，巡撫江西。嚴絕饋遺，屬吏爭自飭。入為南京兵部右侍郎，就拜戶部尚書。福王乞蘆洲，自江都抵太平南北千餘里，自遣內官征課。承芳抗疏爭，卒不從。萬曆間，南京戶部尚書有清名者，前有張孟男，後則稱承芳。尋就改吏部。卒官。贈太子太保，謚清敏。

李禎
李禎，字維卿，安化人。隆慶五年進士。除高平知縣，征授御史。萬曆初，傅應禎以直言下詔獄，禎與同官喬嚴、給事中徐貞明擁入護視之，坐謫長蘆鹽運司知事。遷歸德推官、禮部主事，三遷順天府丞。十八年，洮、河有警，極言貢市非策，因歷詆邊吏四失。帝以納款二十年，不當咎始事，遂寢其議。以右僉都御史巡撫湖廣，言：「知縣梁道凝循吏，反註下考，宜懲挾私者以勵其余。薦舉屬吏，不應專及高秩，下僚如趙蛟、楊果者，亦當顯旌之。」蛟、果，萬曆初以吏員超擢者也。詔皆報可。召為左僉都御史，再遷戶部右侍郎。趙用賢以絕婚事被訐，戶部郎中鄭材復詆之。禎駁材疏，語侵其父洛。材憤，疏詆禎，禎遂乞休，不允。御史宋興祖請改材他部避禎，全大臣體，乃出材南京。禎尋調兵部，進左侍郎。

二十四年，日本封貢事僨，首輔趙誌臯、尚書石星俱被劾。廷臣議戰守，章悉下兵部。禎等言：「今所議惟戰守封三事。封則李宗城雖征，楊方亨尚在。若遽議罷，無論中國數百人淪於異域，而我兵食未集，勢難遠征。宜令方亨靜俟關白來迎則封，不迎則止。我以戰守為實務，而相機應之。且朝鮮素守禮，王師所屯，宜嚴禁擾掠。」得旨如議。而疏內言誌臯、星當去。詔詰禎，止令議戰守事，何擅及大臣去留，姑勿問。誌臯自是不悅禎。明年，星得罪，命禎攝部事。禎以平壤、王京、釜山皆朝鮮要地，請修建大城，興屯開鎮，且列上戰守十五策，俱允行。後又數上方略。

四川被寇，禎言：「川、陜接界，而松潘向無寇患者，以諸番為屏蔽也。自俺答西牧，隴右騷然。其後隴右備嚴，寇不得逞，而禍乃移之川矣。今諸番強半折入於西部。臣閱地圖，從北界迤西間道達蜀地，多不隔三舍。幸層巖疊嶂，屹然天險，如鎮虜堡為漳臘門戶，虹橋關為松城咽喉。關堡之外，或嶺或崖，皆可據守。守阿玉嶺，則不能越咂際而窺堡。守黃勝場，則不敢逾塞墩而寇關。他如橫山、寡石崖尤為要害，皆當亟議防禦，令撫鎮臣計畫以聞。」報可。

禎質直方剛，署事規畫頗當。有欲即用為尚書者，誌臯以故憾，陰沮之。而張位、沈一貫雅與經略邢玠、經理楊鎬通，亦不便禎所為，言禎非將材，惟蕭大亨堪任。帝不聽。其後玠、鎬益無功，誌臯等又請罷禎，御史況上進劾禎庸鄙。帝皆不聽。甘肅缺巡撫，禎以劉敏寬名上。給事楊應文言敏寬方坐事勘，不當推舉。帝以詰禎，禎言：「前奉詔，敏寬須巡撫缺用，臣故舉之。」帝怒禎不引罪，調之南京。後考察，南京言官拾遺及禎，遂命致仕。

久之，起南京刑部尚書。逾年復引疾，不俟報徑歸，帝怒。大學士葉向高言：「禎實病，不可深責。十余年來，大臣乞休得請者，百無一二。李廷機、趙世卿皆羈留數載，疏至百余上。今尚書孫丕揚、李化龍又以考察軍政疏不下，相率求去。若復踵禎轍，實傷國體。諸臣求去，約有數端。疾病當去，被言當去，不得其職當去。宜曲體其情，可留留之，不可留則聽之。」帝竟奪禎職閑住。未幾卒。

丁賓
丁賓，字禮原，嘉善人。隆慶五年進士。授句容知縣。征授御史。大學士張居正，賓座主也，誣劉臺以贓，屬賓往遼東按之。賓力辭，忤居正意，去官。萬曆十九年，用薦起故官，復以憂去。起南京大理丞。累遷南京右僉都御史兼督操江。江防多懈，賓率將校乘一舟往來周視，增守兵戍要害，部內宴然。南衛世職率赴京師請襲，留滯不得官，賓請就南勘襲。妖民劉天緒左道事覺，兵部尚書孫钅廣欲窮治之，詔下法司訊鞫。賓兼攝刑部大理事，力平反，論七人死，余皆獲釋。召拜工部左侍郎，尋擢南京工部尚書。自上元至丹陽道路，盡易以石，行旅頌之。數引年乞罷，光宗立，始予致仕。

賓官南都三十年，每遇旱潦，輒請振貸，時出家財佐之。初以御史家居，及丁憂歸，連三年大饑，鹹捐資以振。至天啟五年，復捐粟三千石振貧民，以資三千金代下戶之不能輸賦者。撫按錄上其先後事，時已加太子少保，詔進太子太保，旌其門。以年高，三被存問。崇禎六年卒，年九十一。謚清惠。

贊曰：南京卿長，體貌尊而官守無責，故為養望之地，資地深而譽聞重者處焉。或強直無所附麗，不為執政所喜，則以此遠之。袁洪愈諸人類以清強居優閑之地，不竟其用，亦以自全。幹時冒進之徒，可以風矣。


Chinese text: This work was published before January 1, 1923, and is in the
public domain worldwide because the author died at least 100 years ago.
