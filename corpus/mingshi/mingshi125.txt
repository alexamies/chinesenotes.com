徐達 常遇春

目录
1	徐達
2	常遇春
徐達
　　徐達，字天德，濠人，世業農。達少有大志，長身高顴，剛毅武勇。太祖之為郭子興部帥也，達時年二十二，往從之，一見語合。及太祖南略定遠，帥二十四人往，達首與焉。尋從破元兵於滁州澗，從取和州，子興授達鎮撫。子興執孫德崖，德崖軍亦執太祖，達挺身詣德崖軍請代，太祖乃得歸，達亦獲免。從渡江，拔採石，取太平，與常遇春皆為軍鋒冠。從破擒元將陳野先，別將兵取溧陽、溧水，從下集慶。太祖身居守，而命達為大將，帥諸軍東攻鎮江，拔之。號令明肅，城中宴然。授淮興翼統軍元帥。

　　時張士誠已據常州，挾江東叛將陳保二以舟師攻鎮江。達敗之于龍潭，遂請益兵以圍常州。士誠遣將來援。達以敵狡而銳，未易力取，乃離城設二伏以待，別遣將王均用為奇兵，而自督軍戰。敵退走遇伏，大敗之，獲其張、湯二將，進圍常州。明年克之。進僉樞密院事。繼克甯國，徇宜興，使前鋒趙德勝下常熟，擒士誠弟士德。明年復攻宜興，克之。太祖自將攻婺州，命達留守應天，別遣兵襲破天完將趙普勝，復池州。遷奉國上將軍、同知樞密院事。進攻安慶，自無為陸行，夜掩浮山寨，破普勝部將于青山，遂克潛山。還鎮池州，與遇春設伏，敗陳友諒軍于九華山下，斬首萬人，生擒三千人。遇春曰：「此勁旅也，不殺為後患。」達不可，乃以狀聞。而遇春先以夜坑其人過半，太祖不懌，悉縱遣餘眾。於是始命達盡護諸將。陳友諒犯龍江，達軍南門外，與諸將力戰破之，追及之慈湖，焚其舟。

　　明年，從伐漢，取江州。友諒走武昌，達追之。友諒出戰艦沔陽，達營漢陽沌口以遏之。進中書右丞。明年，太祖定南昌，降將祝宗、康泰叛。達以沌口軍討平之。從援安豐，破吳將呂珍，遂圍廬州。會漢人寇南昌，太祖召達自廬州來會師，遇於鄱陽湖。友諒軍甚盛，達身先諸將力戰，敗其前鋒，殺千五百人，獲一巨舟。太祖知敵可破，而慮士誠內犯，即夜遣達還守應天，自帥諸將鏖戰，竟斃友諒。

　　明年，太祖稱吳王，以達為左相國。復引兵圍廬州，克其城。略下江陵、辰州、衡州、寶慶諸路，湖、湘平。召還，帥遇春等徇淮東，克泰州。吳人陷宜興，達還救復之。復引兵渡江，克高郵，俘吳將士千餘人。會遇春攻淮安，破吳軍于馬騾港，守將梅思祖以城降。進破安豐，獲元將忻都，走左君弼，盡得其運艘。元兵侵徐州，迎擊，大破之，俘斬萬計。淮南、北悉平。

　　師還，太祖議征吳。右相國李善長請緩之。達曰：「張氏汰而苛，大將李伯升輩徒擁子女玉帛，易與耳。用事者，黃、蔡、葉三參軍，書生不知大計。臣奉主上威德，以大軍蹙之，三吳可計日定。」太祖大悅，拜達大將軍，平章遇春為副將軍，帥舟師二十萬人薄湖州。敵三道出戰，達亦分三軍應之，別遣兵扼其歸路。敵戰敗返走，不得入城。還戰，大破之，擒將吏二百人，圍其城。士誠遣呂珍等以兵六萬赴救，屯舊館，築五寨自固。達使遇春等為十壘以遮之。士誠自以精兵來援，大破之于皁林。士誠走，遂拔升山水陸寨。五太子、硃暹、呂珍等皆降，以徇於城下，湖州降。遂下吳江州，從太湖進圍平江。達軍葑門，遇春軍虎丘，郭子興軍婁門，華雲龍軍胥門，湯和軍閶門，王弼軍盤門，張溫軍西門，康茂才軍北門，耿炳文軍城東北，仇成軍城西南，何文輝軍城西北，築長圍困之。架木塔與城中浮屠等。別築台三成，瞰城中，置弓弩火筒。臺上又置巨礮，所擊輒糜碎。城中大震。達遣使請事，太祖敕勞之曰：「將軍謀勇絕倫，故能遏亂略，削群雄。今事必稟命，此將軍之忠，吾甚嘉之。然將在外，君不禦。軍中緩急，將軍其便宜行之，吾不中制。」既而平江破，執士誠，傳送應天，得勝兵二十五萬人。城之將破也，達與遇春約曰：「師入，我營其左，公營其右。」又令荅士曰：「掠民財者死，毀民居者死，離營二十里者死。」既入，吳人安堵如故。師還，封信國公。

　　尋拜征虜大將軍，以遇春為副，帥步騎二十五萬人，北取中原，太祖親祃于龍江。是時稱名將，必推達、遇春。兩人才勇相類，皆太祖所倚重。遇春剽疾敢深入，而達尤長於謀略。遇春下城邑不能無誅僇，達所至不擾，即獲壯士與諜，結以恩義，俾為己用。由此多樂附大將軍者。至是，太祖諭諸將禦軍持重有紀律，戰勝攻取得為將之體者，莫如大將軍達。又謂達，進取方略，宜自山東始。師行，克沂州，降守將王宣。進克嶧州，王宣復叛，擊斬之。莒、密、海諸州悉下。乃使韓政分兵扼河，張興祖取東平、濟寧，而自帥大軍拔益都，徇下濰、膠諸州縣。濟南降，分兵取登、萊。齊地悉定。

　　洪武元年，太祖即帝位，以達為右丞相。冊立皇太子，以達兼太子少傅。副將軍遇春克東昌，會師濟南，擊斬樂安反者。還軍濟寧，引舟師溯河，趨汴梁，守將李克彝走，左君弼、竹貞等降。遂自虎牢關入洛陽，與元將脫因帖木兒大戰洛水北，破走之。梁王阿魯溫以河南隆，略定嵩、陝、陳、汝諸州，遂搗潼關。李思齊奔鳳翔，張思道奔鹿阝城，遂入關，西至華州。

　　捷聞，太祖幸汴梁，召達詣行在所，置酒勞之，且謀北伐。達曰：「大軍平齊魯，掃河洛，王保保逡巡觀望；潼關既克，思齊輩狼狽西奔。元聲援已絕，今乘勢直搗元都，可不戰有也。」帝曰：「善。」達復進曰：「元都克，而其主北走，將窮追之乎？」帝曰：「元運衰矣，行自澌滅，不煩窮兵。出塞之後，固守封疆，防其侵軼可也。」達頓首受命。遂與副將軍會師河陰，遣裨將分道徇河北地，連下衛輝、彰德、廣平。師次臨清，使傅友德開陸道通步騎，顧時浚河通舟師，遂引而北。遇春已克德州，合兵取長蘆，扼直沽，作浮橋以濟師。水陸並進，大敗元軍於河西務，進克通州。順帝帥後妃太子北去。逾日，達陳兵齊化門，填濠登城。監國淮王帖木兒不花，左丞相慶童，平章迭兒必失、樸賽因不花，右丞張康伯，御史中丞滿川等不降，斬之，其餘不戮一人。封府庫，籍圖書寶物，令指揮張勝以兵千人守宮殿門，使宦者護視諸宮人、妃、主，禁士卒毋所侵暴。吏民安居，市不易肆。

　　捷聞，詔以元都為北平府，置六衛，留孫興祖等守之，而命達與遇春進取山西。遇春先下保定、中山、真定，馮勝、湯和下懷慶，度太行，取澤、潞，達以大軍繼之。時擴廓帖木兒方引兵出雁門，將由居庸以攻北平。達聞之，與諸將謀曰：「擴廓遠出，太原必虛。北平有孫都督在，足以禦之。今乘敵不備，直搗太原，使進不得戰，退無所守，所謂批亢搗虛者也。彼若西還自救，此成擒耳。」諸將皆曰：「善。」乃引兵趨太原。擴廓至保安，果還救。達選精兵夜襲其營。擴廓以十八騎遁去。盡降其眾，遂克太原。乘勢收大同，分兵徇未下州縣。山西悉平。

　　二年引兵西渡河。至鹿台，張思道遁，遂克奉元。時遇春下鳳翔，李思齊走臨洮，達會諸將議所向。皆曰：「張思道之才不如李思齊，而慶陽易於臨洮，請先慶陽。」達曰：「不然，慶陽城險而兵精，猝未易拔也。臨洮北界河、湟，西控羌、戎，得之，其人足備戰鬥，物產足佐軍儲。蹙以大兵，思齊不走，則束手縛矣。臨洮既克，于旁郡何有？」遂渡隴，克秦州，下伏羌、寧遠，入鞏昌，遣右副將軍馮勝逼臨洮，思齊果不戰降。分兵克蘭州，襲走豫王，盡收其部落輜重。還出蕭關，下平涼。思道走寧夏，為擴廓所執，其弟良臣以慶陽降。達遣薛顯受之。良臣復叛，夜出兵襲傷顯。達督軍圍之。擴廓遣將來援，逆擊敗去，遂拔慶陽。良臣父子投于井，引出斬之。盡定陝西地。詔達班師，賜白金文綺甚厚。

　　將論功大封，會擴廓攻蘭州，殺指揮使，副將軍遇春已卒，三年春帝復以達為大將軍，平章李文忠為副將軍，分道出兵。達自潼關出西道，搗定西，取擴廓。文忠自居庸出東道，絕大漠，追元嗣主。達至定西，擴廓退屯沈兒峪，進軍薄之。隔溝而壘，日數交。擴廓遣精兵從間道劫東南壘，左丞胡德濟倉卒失措，軍驚擾，達帥兵擊卻之。德濟，大海子也，達以其功臣子，械送之京師，而斬其下指揮等數人以徇。明日，整兵奪溝，殊死戰，大破擴廓兵。擒郯王、文濟王及國公、平章以下文武僚屬千八百六十餘人，將士八萬四千五百余人，馬駝雜畜以巨萬計。擴廓僅挾妻子數人奔和林。德濟至京，帝釋之，而以書諭達：「將軍效衛青不斬蘇建耳，獨不見穰苴之待莊賈乎？將軍誅之，則已。今下廷議，吾且念其信州、諸暨功，不忍加誅。繼自今，將軍毋事姑息。」達既破擴廓，即帥師自徽州南一百八渡至略陽，克沔州，入連雲棧，攻興元，取之。而副將軍文忠亦克應昌，獲元嫡孫妃主將相。先後露布聞，詔振旅還京師。帝迎勞于龍江。乃下詔大封功臣，授達開國輔運推誠宣力武臣，特進光祿大夫、左柱國、太傅、中書右丞相參軍國事，改封魏國公，歲祿五千石，予世券。明年帥盛熙等赴北平練軍馬，修城池，徙山后軍民實諸衛府，置二百五十四屯，墾田一千三百餘頃。其冬，召還。

　　五年復大發兵征擴廓。達以征虜大將軍出中道，左副將軍李文忠出東道，征西將軍馮勝出西道，各將五萬騎出塞。達遣都督藍玉擊敗擴廓於土刺河。擴廓與賀宗哲合兵力拒，達戰不利，死者數萬人。帝以達功大，弗問也。時文忠軍亦不利，引還。獨勝至西涼獲全勝，坐匿駝馬，賞不行，事具《文忠》、《勝傳》。明年，達復帥諸將行邊，破敵於答剌海，還軍北平，留三年而歸。十四年，復帥湯和等討乃兒不花。已，復還鎮。

　　每歲春出，冬暮召還，以為常。還輒上將印，賜休沐，宴見歡飲，有布衣兄弟稱，而達愈恭慎。帝嘗從容言：「徐兄功大，未有甯居，可賜以舊邸。」舊邸者，太祖為吳王時所居也。達固辭。一日，帝與達之邸，強飲之醉，而蒙之被，舁臥正寢。達醒，驚趨下階，俯伏呼死罪。帝覘之，大悅。乃命有司即舊邸前治甲第，表其坊曰「大功」。胡惟庸為丞相，欲結好于達，達薄其人，不答，則賂達閽者福壽使圖達。福壽發之，達亦不問；惟時時為帝言惟庸不任相。後果敗，帝益重達。十七年，太陰犯上將，帝心惡之。達在北平病背疽，稍愈，帝遣達長子輝祖齎敕往勞，尋召還。明年二月，病篤，遂卒，年五十四。帝為輟朝，臨喪悲慟不已。追封中山王，諡武寧，贈三世皆王爵。賜葬鐘山之陰，禦制神道碑文。配享太廟，肖像功臣廟，位皆第一。

　　達言簡慮精。在軍，令出不二。諸將奉持凜凜，而帝前恭謹如不能言。善拊循，與下同甘苦，士無不感恩效死，以故所向克捷。尤嚴戢部伍，所平大都二，省會三，郡邑百數，閭井宴然，民不苦兵。歸朝之日，單車就舍，延禮儒生，談議終日，雍雍如也。帝嘗稱之曰：「受命而出，成功而旋，不矜不伐，婦女無所愛，財寶無所取，中正無疵，昭明乎日月，大將軍一人而已。」子四：輝祖、添福、膺緒、增壽。長女為文皇帝後，次代王妃，次安王妃。

　　輝祖，初名允恭，長八尺五寸，有才氣，以勳衛署左軍都督府事。達薨，嗣爵。以避皇太孫諱，賜今名。數出練兵陝西、北平、山東、河南。元將阿魯帖木兒隸燕府，有異志，捕誅之。還領中軍都督府。建文初，加太子太傅。燕王子高煦，輝祖甥也。王將起兵，高煦方留京師，竊其善馬而逃。輝祖大驚，遣人追之，不及，乃以聞，遂見親信。久之，命帥師援山東，敗燕兵于齊眉山。燕人大懼。俄被詔還，諸將勢孤，遂相次敗績。及燕兵渡江，輝祖猶引兵力戰。成祖入京師，輝祖獨守父祠弗迎。於是下吏命供罪狀，惟書其父開國勳及券中免死語。成祖大怒，削爵幽之私第。永樂五年卒。萬曆中錄建文忠臣，廟祀南都，以輝祖居首。後追贈太師，諡忠貞。

　　輝祖死逾月，成祖詔群臣：「輝祖與齊、黃輩謀危社稷。朕念中山王有大功，曲赦之。今輝祖死，中山王不可無後。」遂命輝祖長子欽嗣。九年，欽與成國公勇、定國公景昌、永康侯忠等，俱以縱恣為言官所劾。帝宥勇等，而令欽歸就學。十九年來朝，遽辭歸。帝怒，罷為民。仁宗即位，復故爵，傳子顯宗、承宗。承宗，天順初，守備南京，兼領中軍府，公廉恤士有賢聲。卒，子俌嗣。俌字公輔，持重，善容止。南京守備體最隆，懷柔伯施钅監以協同守備位俌上。亻甫不平，言於朝，詔以爵為序，著為令。弘治十二年，給事中胡易、御史胡獻以災異陳言下獄，俌上章救之。正德中，上書諫遊畋，語切直。嘗與無錫民爭田，賄劉瑾，為時所譏。俌嗣五十二年而卒，贈太傅，諡莊靖。孫鵬舉嗣，嬖其妾，冒封夫人，欲立其子為嫡，坐奪祿。傳子邦瑞，孫維志，曾孫弘基。自承宗至弘基六世，皆守備南京，領軍府事。弘基累加太傅，卒，諡莊武，子文爵嗣。明亡，爵除。

　　增壽以父任仕至左都督。建文帝疑燕王反，嘗以問增壽。增壽頓首曰：「燕王先帝同氣，富貴已極，何故反！」及燕師起，數以京師虛實輸于燕。帝覺之，未及問。比燕兵渡江，帝召增壽詰之，不對，手劍斬之殿廡下。王入，撫屍哭。即位，追封武陽侯，諡忠湣。尋進封定國公，祿二千五百石。以其子景昌嗣。驕縱，數被劾，成祖輒宥之。成祖崩，景昌坐居喪不出宿，奪冠服歲祿，已而復之。三傳至玄孫光祚，累典軍府，加太師，嗣四十五年卒，諡榮僖。傳子至孫文璧，萬曆中，領後軍府。以小心謹畏見親於帝，數代郊天，加太師。累上書請建儲，罷礦稅，釋逮系。嗣三十五年卒，諡康惠。再傳至曾孫允禎，崇禎末為流賊所殺。洪武諸功臣，惟達子孫有二公，分居兩京。魏國之後多賢，而累朝恩數，定國常倍之。嘉靖中詔裁恩澤世封，有言定國功弗稱者，竟弗奪也。

　　添福早卒。膺緒，授尚寶司卿，累遷中軍都督僉事，奉朝請，世襲指揮使。

常遇春
　　常遇春，字伯仁，懷遠人。貌奇偉，勇力絕人，猿臂善射。初從劉聚為盜，察聚終無成，歸太祖于和陽。未至，困臥田間，夢神人被甲擁盾呼曰：「起起，主君來。」驚寤，而太祖適至，即迎拜。時至正十五年四月也。無何，自請為前鋒。太祖曰：「汝特饑來就食耳，吾安得汝留也。」遇春固請。太祖曰：「俟渡江，事我未晚也。」及兵薄牛渚磯，元兵陳磯上，舟距岸且三丈余，莫能登。遇春飛舸至，太祖麾之前。遇春應聲，奮戈直前。敵接其戈，乘勢躍而上，大呼跳蕩，元軍披靡。諸將乘之，遂拔採石，進取太平。授總管府先鋒，進總管都督。

　　時將士妻子輜重皆在和州，元中丞蠻子海牙復以舟師襲據採石，道中梗。太祖自將攻之，遣遇春多張疑兵分敵勢。戰既合，遇春操輕舸，沖海牙舟為二。左右縱擊，大敗之，盡得其舟。江路復通。尋命守溧陽，從攻集慶，功最。從元帥徐達取鎮江，進取常州。吳兵圍達于牛塘，遇春往援，破解之，擒其將，進統軍大元帥。克常州，遷中翼大元帥。從達攻甯國，中流矢，裹創鬥，克之。別取馬駝沙，以舟師攻池州，下之，進行省都督馬步水軍大元帥。從取婺州，轉同僉樞密院事，守婺。移兵圍衢州，以奇兵突入南門甕城，毀其戰具，急攻之，遂下，得甲士萬人，進僉樞密院事。攻杭州，失利，召還應天。從達拔趙普勝之水寨，從守池州，大破漢兵于九華山下，語具《達傳》。

　　友諒薄龍灣，遇春以五翼軍設伏，大破之，遂復太平，功最。太祖追友諒于江州，命遇春留守，用法嚴，軍民肅然無敢犯，進行省參知政事。從取安慶。漢軍出江遊徼，遇春擊之，皆反走，乘勝取江州。還守龍灣，援長興，俘殺吳兵五千餘人，其將李伯升解圍遁。命甓安慶城。

　　先是，太祖所任將帥最著者，平章邵榮、右丞徐達與遇春為三。而榮尤宿將善戰，至是驕蹇有異志，與參政趙繼祖謀伏兵為變。事覺，太祖欲宥榮死，遇春直前曰：「人臣以反名，尚何可宥，臣義不與共生。」太祖乃飲榮酒，流涕而戮之，以是益愛重遇春。

　　池州帥羅友賢據神山寨，通張士誠，遇春破斬之。從援安豐。比至，呂珍已陷其城，殺劉福通，聞大軍至，盛兵拒守。太祖左右軍皆敗，遇春橫擊其陣，三戰三破之，俘獲士馬無算。遂從達圍廬州。城將下，陳友諒圍洪都，召還。會師伐漢，遇于彭蠡之康郎山。漢軍舟大，乘上流，鋒銳甚。遇春偕諸將大戰，呼聲動天地，無不一當百。友諒驍將張定邊直犯太祖舟，舟膠於淺，幾殆。遇春射中定邊，太祖舟得脫，而遇春舟復膠於淺。有敗舟順流下，觸遇春舟乃脫。轉戰三日，縱火焚漢舟，湖水皆赤，友諒不敢復戰。諸將以漢軍尚強，欲縱之去，遇春獨無言。比出湖口，諸將欲放舟東下，太祖命扼上流。遇春乃溯江而上，諸將從之。友諒窮蹙，以百艘突圍。諸將邀擊之，漢軍遂大潰，友諒死。師還，第功最，賚金帛土田甚厚。從圍武昌，太祖還應天，留遇春督軍困之。

　　明年，太祖即吳王位，進遇春平章政事。太祖復視師武昌。漢丞相張必先自嶽來援。遇春乘其未集，急擊擒之。城中由是氣奪，陳理遂降，盡取荊、湖地。從左相國達取廬州，別將兵略定臨江之沙坑、麻嶺、牛陂諸寨，擒偽知州鄧克明，遂下吉安。圍贛州，熊天瑞固守不下。太祖使使諭遇春：「克城無多殺。苟得地，無民何益？」於是遇春浚壕立柵以困之。頓兵六月，天瑞力盡乃降，遇春果不殺。太祖大喜，賜書褒勉。遇春遂因兵威諭降南雄、韶州，還定安陸、襄陽。復從徐達克泰州，敗士誠援兵，督水軍壁海安壩以遏之。

　　其秋拜副將軍，伐吳。敗吳軍於太湖，於毘山，於三里橋，遂薄湖州。士誠遣兵來援，屯於舊館，出大軍後。遇春將奇兵由大全港營東阡，更出其後。敵出精卒搏戰，奮擊破之。襲其右丞徐義于平望，盡燔其赤龍船，復敗之于烏鎮，逐北至升山，破其水陸寨，悉俘舊館兵，湖州遂下。進圍平江，軍虎丘。士誠潛師趨遇春，遇春與戰北濠，破之，幾獲士誠。久之，諸將破葑門，遇春亦破閶門以入，吳平。進中書平章軍國重事，封鄂國公。

　　復拜副將軍，與大將軍達帥兵北征。帝親諭曰：「當百萬眾，摧鋒陷堅，莫如副將軍。不慮不能戰，慮輕戰耳。身為大將，顧好與小校角，甚非所望也。」遇春拜謝。既行，以遇春兼太子少保，從下山東諸郡，取汴梁，進攻河南。元兵五萬陳洛水北。遇春單騎突其陣，敵二十餘騎攢朔刺之。遇春一矢殪其前鋒，大呼馳入，麾下壯士從之。敵大潰，追奔五十餘里。降梁王阿魯溫，河南郡邑以次下。謁帝於汴梁，遂與大將軍下河北諸郡。先驅取德州，將舟師並河而進，破元兵於河西務，克通州，遂入元都。別下保定、河間、真定。

　　與大將軍攻太原，擴廓帖木兒來援。遇春言于達曰：「我騎兵雖集，步卒未至，驟與戰必多殺傷，夜劫之可得志。」達曰：「善。」會擴廓部將豁鼻馬來約降，且請為內應，乃選精騎夜銜枚往襲。擴廓方燃燭治軍書，倉卒不知所出，跣一足，乘孱馬，以十八騎走大同。豁鼻馬降，得甲士四萬，遂克太原。遇春追擴廓至忻州而還。詔改遇春左副將軍，居右副將軍馮勝上。北取大同，轉徇河東，下奉元路，與勝軍合，西拔鳳翔。

　　會元將也速攻通州，詔遇春還備，以平章李文忠副之，帥步騎九萬，發北平，徑會州，敗敵將江文清於錦州，敗也速于全寧。進攻大興州，分千騎為八伏。守將夜遁，盡擒之，遂拔開平。元帝北走，追奔數百里。獲其宗王慶生及平章鼎住等將士萬人，車萬輛，馬三千匹，牛五萬頭，子女寶貨稱是。師還，次柳河川，暴疾卒，年僅四十。太祖聞之，大震悼。喪至龍江，親出奠，命禮官議天子為大臣發哀禮。議上，用宋太宗喪韓王趙普故事。制曰「可」。賜葬鐘山原，給明器九十事納墓中。贈翊運推誠宣德靖遠功臣、開府儀同三司、上柱國、太保、中書右丞相，追封開平王，諡忠武。配享太廟，肖像功臣廟，位皆第二。

　　遇春沉鷙果敢，善撫士卒，摧鋒陷陣，未嘗敗北。雖不習書史，用兵輒與古合。長於大將軍達二歲，數從征伐，聽約束惟謹，一時名將稱徐、常。遇春嘗自言能將十萬眾，橫行天下，軍中又稱「常十萬」雲。

　　遇春從弟榮，積功為指揮同知，從李文忠出塞，戰死臚朐河。遇春二子，茂、升。

　　茂以遇春功，封鄭國公，食祿二千石，予世券，驕稚不習事。洪武二十年命從大將軍馮勝征納哈出於金山。勝，茂婦翁也。茂多不奉勝約束，勝數誚責之。茂應之慢，勝益怒，未有以發也。會納哈出請降，詣右副將軍藍玉營，酒次，與玉相失，納哈出取酒澆地，顧其下咄咄語。茂方在坐，麾下趙指揮者，解蒙古語，密告茂：「納哈出將遁矣。」茂因出不意，直前搏之。納哈出大驚，起欲就馬。茂拔刀，砍其臂傷。納哈出所部聞之，有驚潰者。勝故怒茂，增飾其狀，奏茂激變，遂械系至京。茂亦言勝諸不法事。帝收勝總兵印，而安置茂于龍州，二十四年卒。初，龍州土官趙貼堅死，從子宗壽當襲。貼堅妻黃以愛女予茂為小妻，擅州事。茂既死，黃與宗壽爭州印，相告訐。或構蜚語，謂茂實不死，宗壽知狀。帝怒，責令獻茂自贖，命楊文、韓觀出師討龍州。已而知茂果死，宗壽亦輸款，乃罷兵。

　　茂無子，弟升，改封開國公，數出練軍，加太子太保。升之沒，《實錄》不載。其他書紀傳謂，建文末，升及魏國公輝祖力戰浦子口，死于永樂初。或謂升洪武中坐藍玉黨，有告其聚兵三山者，誅死。常氏為興宗外戚，建文時恩禮宜厚，事遭革除，無可考，其死亦遂傳聞異詞。升子繼祖，永樂元年遷雲南之臨安衛，時甫七歲。繼祖子甯，寧子復。弘治五年詔曰：「太廟配享諸功臣，其贈王者，皆佐皇祖平定天下，有大功。而子孫或不沾寸祿，淪於氓隸。朕不忍，所司可求其世嫡，量授一官，奉先祀。」乃自雲南召復，授南京錦衣衛世指揮使。嘉靖十一年紹封四王后，封復孫玄振為懷遠侯，傳至曾孫延齡，有賢行。崇禎十六年，全楚淪陷，延齡請統京兵赴九江協守。又言江都有地名常家沙，族丁數千皆其始祖遠裔，請鼓以忠義，練為親兵。帝嘉之，不果行。南都諸勳戚多恣睢自肆，獨延齡以守職稱。國亡，身自灌園，蕭然布衣終老。

　　贊曰：明太祖奮自滁陽，戡定四方，雖曰天授，蓋二王之力多焉。中山持重有謀，功高不伐，自古名世之佐無以過之。開平摧鋒陷陣，所向必克，智勇不在中山下；而公忠謙遜，善持其功名，允為元勳之冠。身依日月，剖符錫土，若二王者，可謂極盛矣。顧中山賞延後裔，世叨榮寵；而開平天不假年，子孫亦復衰替。貴匹勳齊，而食報或爽，其故何也？太祖嘗語諸將曰：「為將不妄殺人，豈惟國家之利，爾子孫實受其福。」信哉，可為為將帥者鑒矣。


Chinese text: This work was published before January 1, 1923, and is in the
public domain worldwide because the author died at least 100 years ago.
