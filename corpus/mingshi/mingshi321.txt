　　安南，古交阯地。唐以前皆隸中國。五代時，始為土人曲承美竊據。宋初，封丁部領為交阯郡王，三傳為大臣黎桓所篡。黎氏亦三傳為大臣李公蘊所篡。李氏八傳，無子，傳其婿陳日炬。元時，屢破其國。

　　洪武元年，王日煃聞廖永忠定兩廣，將遣使納款，以梁王在雲南未果。十二月，太祖命漢陽知府易濟招諭之。日煃遣少中大夫同時敏，正大夫段悌、黎安世等，奉表來朝，貢方物。明年六月達京師。帝喜，賜宴，命侍讀學士張以甯、典簿牛諒往封為安南國王，賜駝紐塗金銀印。詔曰：「咨爾安南國王陳日煃，惟乃祖父，守境南陲，稱籓中國，克恭臣職，以永世封。朕荷天地之靈，肅清華夏，馳書往報。卿即奉表稱臣，專使來賀，法前人之訓，安遐壤之民。眷茲勤誠，深可嘉尚。是用遣使齎印，仍封爾為安南國王。於戲！視廣同仁，思效哲王之盛典；爵超五等，俾承奕葉之遺芳。益茂令猷，永為籓輔，欽哉。」賜日煃《大統曆》、織金文綺紗羅四十匹，同時敏以下皆有賜。

　　以寧等至，日煃先卒，侄日熞嗣位。遣其臣阮汝亮來迎，請誥印，以寧等不予。日熞乃復遣杜舜欽等請命於朝，以甯駐安南俟命。時安南、占城構兵，帝命翰林編修羅復仁、兵部主事張福諭令罷兵，兩國皆奉詔。明年，舜欽等至告哀。帝素服禦西華門引見，遂命編修王廉往祭，賻白金五十兩、帛五十匹。別遣吏部主事林唐臣封日熞為王，賜金印及織金文綺紗羅四十匹。廉既行，帝以漢馬援立銅柱鎮南蠻，厥功甚偉，命廉就祀之。尋頒科舉詔于其國，且以更定嶽瀆神號及廓清沙漠，兩遣官詔告之。日熞遣上大夫阮兼、中大夫莫季龍、下大夫黎元普等謝恩，貢方物。兼卒於道，詔賜其王及使臣，而送兼柩歸國。頃之，復仁等還，言卻其贐不受，帝嘉之，加賜季龍等。

　　四年春，遣使貢象，賀平沙漠，復遣使隨以寧等來朝。其冬，日熞為伯父叔明逼死。叔明懼罪，貢象及方物。逾年至京，禮官見署表非日熞名，詰得其實，詔卻之。叔明復朝貢謝罪，且請封。其使者抵言日熞實病死，叔明遜避於外，為國人所推。帝命國人為日熞服，而叔明姑以前王印視事。七年，叔明遣使謝恩，自稱年老，乞命弟耑攝政，從之。耑遣使謝恩，請貢期。詔三年一貢，新王世見。尋復遣使貢，帝令所司諭卻，且定使者毋過三四人，貢物無厚。

　　十年，耑侵佔城，敗沒。弟煒代立，遣使告哀，命中官陳能往祭。時安南怙強，欲滅占城，反致喪敗。帝遣官諭前王叔明毋構釁貽禍，以叔明實主國事也，叔明貢方物謝罪。廣西思明土官訴安南犯境，安南亦訴思明擾邊。帝移檄數其奸誑罪，敕守臣勿納其使。煒懼，遣使謝罪，頻年貢奄豎、金銀、紫金盤、黃金酒尊、象馬之屬。帝命助教楊盤往使，令饋雲南軍餉，煒即輸五千石于臨安。二十一年，帝復命禮部郎中邢文偉齎敕及幣往賜。煒遣使謝，復進象。帝以其頻煩，且貢物侈，命仍三歲一貢，毋進犀象。時國相黎季犛竊柄，廢其主煒，尋弑之，立叔明子日焜昆主國事，仍假煒名入貢。朝廷不知而納之，越數年始覺，命廣西守臣絕其使。季犛懼，二十七年遣使由廣東入貢。帝怒，遣宜詰責，卻其貢。季犛益懼，明年復詭詞入貢。帝雖惡其弑逆，不欲勞師遠征，乃納之。大軍方討龍州趙宗壽，命禮部尚書任亨泰、御史嚴震直諭日焜，毋自疑。季犛聞言，稍自安。帝又遣刑部尚書楊靖諭令輸米八萬石，餉龍州軍。季犛輸一萬石，饋金千兩、銀二萬兩，言龍州陸道險，請運至憑祥洞。靖不可，令輸二萬石于沲海江，江距龍州止半日。靖因言：「日焜年幼，國事皆決季犛父子，乃敢觀望如此。」時帝以宗壽納款，移兵征向武諸蠻，遂諭靖令輸二萬石給軍，而免其所饋金銀。明年，季犛告前王叔明之訃。帝以叔明本篡弑，弔祭則獎亂，止不行，移檄使知之。

　　思明土官黃廣成言：「自元設思明總管府，所轄左江州縣，東上思州，南銅柱為界。元征交阯，去銅柱百里立永平寨萬戶府，遣兵戍守，令交人給其軍。元季喪亂，交人攻破永平，越銅柱二百餘里，侵奪思明所屬丘溫、如嶅、慶遠、淵、脫等五縣地，近又告任尚書置驛思明洞登地。臣嘗具奏，蒙遣楊尚書勘實。乞敕安南以五縣地還臣，仍畫銅柱為界。」帝命行人陳誠、呂讓往諭，季犛執不從。誠自為書諭日焜，季犛貽書爭，且為日焜書移戶部。誠等復命，帝知其終不肯還，乃曰：「蠻夷相爭，自古有之。彼恃頑，必召禍，姑俟之。」建文元年，季犛弑日焜，立其子顒。又弑顒，立其弟案，方在繈褓中，復弑之。大殺陳氏宗族而自立，更姓名為胡一元，名其子蒼曰胡，謂出帝舜裔胡公後，僭國號大虞，年號元聖，尋自稱太上皇，傳位，朝廷不知也。

　　成祖既承大統，遣官以即位詔告其國。永樂元年，自署權理安南國事，遣使奉表朝貢，言：「高皇帝時安南王日煃率先輸誠，不幸早亡，後嗣絕。臣陳氏甥，為眾所推，權理國事，於今四年。望天恩賜封爵，臣有死無二。」事下禮部，部臣疑之，請遣官廉訪。乃命行人楊渤等齎敕諭其陪臣父老，凡陳氏繼嗣之有無，胡推戴之誠偽，具以實聞。賚使者遣還，復命行人呂讓、丘智賜絨錦、文綺、紗羅。既而使隨渤等還，進陪臣父老所上表，如所以誑帝者，乞即賜封爵。帝乃命禮部郎中夏止善封為安南國王。遣使謝恩，然帝其國中自若也。

　　思明所轄祿州、西平州、永平寨為所侵奪，帝諭令還，不聽。占城訴安南侵掠，詔令修好。陽言奉命，侵掠如故，且授印章逼為屬，又邀奪天朝賜物。帝惡之，方遣官切責，而故陪臣裴伯耆詣闕告難，言：「臣祖父皆執政大夫，死國事。臣母，陳氏近族。故臣幼侍國王，官五品，後隸武節侯陳渴真為裨將。洪武末，代渴真禦寇東海。而賊臣黎季犛父子弑主篡位，屠戮忠良，滅族者以百十數，臣兄弟妻孥亦遭害。遣人捕臣，欲加誅醢。臣棄軍遁逃，伏處山谷，思詣闕庭，披瀝肝膽，輾轉數年，始睹天日。竊惟季犛乃故經略使黎國髦之子，世事陳氏，叨竊寵榮，及其子蒼，亦蒙貴任。一旦篡奪，更姓易名，僭號改元，不恭朝命。忠臣良士疾首痛心，願興吊伐之師，隆繼絕之義，蕩除奸凶，復立陳氏後，臣死且不朽。敢效申包胥之忠，哀鳴闕下，惟皇帝垂察。」帝得奏感動，命所司周以衣食。會老撾送陳天平至，言：「臣天平，前王日烜孫，奣子，日煃弟也。黎賊盡滅陳族，臣越在外州獲免。臣僚佐激于忠義，推臣為主以討賊。方議招軍，賊兵見迫，倉皇出走，竄伏岩穀，萬死一生，得達老撾。恭聞皇帝陛下入正大統，臣有所依歸。匍匐萬里，哀訴明庭。陳氏後裔止臣一人，臣與此賊不共戴天。伏祈聖慈垂憐，迅發六師，用章天討。」帝益感動，命所司館之。

　　方遣使賀正旦，帝出天平示之，皆錯愕下拜，有泣者。伯耆責使者以大義，惶恐不能答。帝諭侍臣：「父子悖逆，鬼神所不容，而國中臣民共為欺蔽。一國皆罪人也，朕烏能容。」三年命御史李琦、行人王樞齎敕責，令具篡弑之實以聞。雲南寧遠州復訴侵奪七寨，掠其婿女。遣其臣阮景真從琦等入朝謝罪，抵言未嘗僭號改元，請迎天平歸，奉為主，且退還祿州、寧遠地。帝不虞其詐，許之。命行人聶聰齎敕往諭，言：「果迎還天平，事以君禮，當建爾上公，封以大郡。」復遣景真從聰等還報，迎天平。聰力言誠可信，帝乃冬天平還國，敕廣西左、右副將軍黃中、呂毅將兵五千送之。

　　四年，天平陛辭，帝厚加賚，敕封順化郡公，盡食所屬州縣。三月，中等護天平入雞陵關，將至芹站，伏兵邀殺天平，中等敗還。帝大怒，召成國公硃能等謀，決意討之。七月命能佩征夷將軍印充總兵官，四平侯沐晟佩征夷副將軍印為左副將軍，新城侯張輔為右副將軍，豐城侯李彬、雲陽伯陳旭為左、右參將，督師南征。能至龍州病卒，輔代將其軍。入安南坡壘關，傳檄數一元父子二十大罪，諭國人以輔立陳氏子孫意。師次芹站，遂造浮橋于昌江以濟。前鋒抵富良江北嘉林縣，而輔由芹站西取他道至北江府新福縣，諜晟、彬軍亦自雲南至白鶴，乃遣驃騎將軍硃榮往會之。時輔等分道進兵，所至皆克。賊乃緣江樹柵，增築土城於多邦隘，城柵連九百餘里，大發江北民二百余萬守之。諸江海口皆下木樁，所居東都，嚴守備，水陸兵號七百萬，欲持久以老官軍。輔等乃移營三帶州個招市江口，造戰艦。帝慮賊緩師以待瘴癘，敕輔等必以明年春滅賊。十二月，晟次洮江北岸，與多邦城對壘。輔遣旭攻洮江州，造浮橋濟師，遂俱抵城下，攻拔之。賊所恃惟此城，既破，膽裂。大軍循富良江南下，遂搗東都。賊棄城走，大軍入據之，薄西都。賊大燒宮室，駕舟入海。郡縣相繼納款，抗拒者輒擊破之。士民上書陳黎氏罪惡，日以百數。

　　五年正月大破季犛于木丸江，宣詔訪求陳氏子孫。於是耆老千一百二十餘人詣軍門，言：「陳氏為黎賊殺盡，無可繼者。安南本中國地，乞仍入職方，同內郡。」輔等以聞。尋大破賊于富良江，季犛父子以數舟遁去。諸軍水陸並追，次茶籠縣，知季犛走乂安，遂循舉厥江，追至日南州奇羅海口，命柳升出海追之。賊數敗，不能軍。五月獲季犛及偽太子于高望山，安南盡平。群臣請如耆老言，設郡縣。

　　六月朔，詔告天下，改安南為交阯，設三司：以都督僉事呂毅掌都司事，黃中副之，前工部侍郎張顯宗、福建布政司左參政王平為左、右布政使，前河南按察使阮友彰為按察使，裴伯耆授右參議，又命尚書黃福兼掌布、按二司事。設交州、北江、諒江、三江、建平、新安、建昌、奉化、清化、鎮蠻、諒山、新平、演州、乂安、順化十五府，分轄三十六州，一百八十一縣。又設太原、宣化、嘉興、歸化、廣威五州，直隸布政司，分轄二十九縣。其他要害，咸設衛所控制之。乃敕有司，陳氏諸王被弑者鹹予贈諡，建祠治塚，各置灑掃二十戶。宗族被害者贈官，軍民死亡暴露者瘞埋之。居官者仍其舊，與新除者參治。黎氏苛政一切蠲除，遭刑者悉放免。禮待高年碩德。鰥寡孤獨無告者設養濟院。懷才抱德之彥敦遣赴京。又詔訪求山林隱逸、明經博學、賢良方正、孝弟力田、聰明正直、廉能幹濟、練達吏事、精通書算、明習兵法及容貌魁岸、詔言便利、膂力勇敢、陰陽術數、醫藥方脈諸人，悉以禮敦致，送京錄用。於是張輔等先後奏舉九千餘人。九月，季犛、蒼父子俘至闕下，與偽將相胡杜等悉屬吏。赦蒼弟衛國大王澄、子芮，所司給衣食。

　　六年六月，輔等振旅還京，上交阯地圖，東西一千七百六十里，南北二千八百里。安撫人民三百一十二萬有奇，獲蠻人二百八萬七千五百有奇，象、馬、牛二十三萬五千九百有奇，米粟一千三百六十萬石，船八千六百七十餘艘，軍器二百五十三萬九千八百。於是大行封賞，輔進英國公，晟黔國公，餘敘賚有差。

　　時中朝所置吏，務以寬厚輯新造，而蠻人自以非類，數相驚恐。陳氏故官簡定者，先降，將遣詣京師，偕其党陳希葛逃去，與化州偽官鄧悉、阮帥等謀亂。定乃僭大號，紀元興慶，國曰大越。出沒乂安、化州山中，伺大軍還，即出攻盤灘咸子關，扼三江府往來孔道，寇交州近境。慈廉、威蠻、上洪、天堂、應平、石室諸州縣皆向應，守將屢出討，皆無功。事聞，命沐晟為征夷將軍，統雲南、貴州、四川軍四萬人，由雲南征討。而遣使齎敕招降者予世官。賊不應，晟與戰生厥江，大敗，呂毅及參贊尚書劉俊死之。

　　七年，敗書聞，益發南畿、浙江、江西、福建、湖廣、廣東、廣西軍四萬七千人，從英國公輔征之。輔以賊負江海，不利陸師，乃駐北江仙遊，大造戰艦，而撫諸遭寇逋播者，遂連破慈廉、廣威諸營柵。偵其党鄧景異扼南策州盧渡江太平橋，乃進軍咸子關。偽金吾將軍阮世每眾二萬，對岸立寨柵，列船六百餘艘，樹樁東南以扞蔽。時八月，西北風急，輔督陳旭、硃廣、俞讓、方政等舟齊進，砲矢飆發，斬首三千級，生擒偽監門將軍潘低等二百餘人，獲船四百餘艘。遂進擊景異，景異先走，乃定交州、北江、諒江、新安、建昌、鎮蠻諸府。追破景異太平海口，獲其党范必栗。

　　時阮帥等推簡定為太上皇，別立陳季擴為帝，紀元重光。乃遣使自稱前安南王孫，求封爵。輔叱斬之，由黃江、阿江、大安海口至福成江，轉入神投海口，盡去賊所樹樁柵。十餘日抵清化，水陸畢會。定已奔演州，季擴走乂安，帥、景異等亦散亡。於是駐軍，捕餘黨。定走美良縣吉利柵，輔等窮追及之。定走入山，大索不得，遂圍之，並其偽將相陳希葛、阮汝勵、阮晏等俱就擒。

　　先是，賊党阮師檜僭王，與偽金吾上將軍杜元措等據東潮州安老縣之宜陽社，眾二萬餘人。八年正月，輔進擊之，斬首四千五百餘級，擒其党范支、陳原卿、阮人柱等二千餘人，悉斬之，築京觀。輔將班師，言：「季擴及党阮帥、胡具、鄧景異等尚在演州、晙安，逼清化。而鄧熔塞神投福成江口，據清化要路，出沒乂安諸處。若諸軍盡還，恐沐晟兵少不敵。請留都督江浩，都指揮俞讓、花英、師祐等軍，佐晟守禦。」從之。五月，晟追季擴至虞江，賊棄柵遁。追至古靈縣及會潮、靈長海口，斬首三千餘級，獲偽將軍黎弄。季擴大蹙，奉表乞降。帝心知其詐，姑許之，詔授交阯布政使，阮帥、胡具、鄧景異、鄧熔並都指揮，陳原樽右參政，潘季祐按察副使。詔既下，念賊無悛心，九年復命輔督軍二萬四千，合晟軍討之。賊據月常江，樹樁四十餘丈，兩崖置柵二三里，列船三百餘艘，設伏山右。秋，輔、晟等水陸並進，阮帥、胡具、鄧景異、鄧钅容等來拒。輔令硃廣等連艦拔樁以進，自率方政等以步隊剿其伏兵，水陸夾攻。賊大敗，帥等皆散走。生擒偽將軍鄧宗稷、黎德彝、阮忠、阮軒等，獲船百二十艘。輔乃督水軍剿季擴，聞石室、福安諸州縣偽龍虎將軍黎蕊等斷銳江浮橋阻生厥江交州後衛道路，遂往征之。蕊及範慷來拒，蕊中矢死。斬偽將軍阮陀，獲偽將軍楊汝梅、防禦使馮翕，斬首千五百級，追殺餘賊殆盡。慷及杜個旦、鄧明、阮思瑊等亦就擒。

　　十年，輔督方政等擊賊舟於神投海，大敗之，擒偽將軍陳磊、鄧汝戲等。阮帥等遠遁，追之不及。輔軍至乂安土黃，偽少保潘季祐等請降，率偽官十七人上謁。輔承制授季祐按察副使，署乂安府事。於是偽將軍、觀察、安撫、招討諸使陳敏、阮士勤、陳全勖、陳全敏等相繼降。明年，輔及晟合軍至順州。阮帥等設伏愛子江，而據昆傳山險，列象陣迎敵。諸軍大破之，生擒偽將軍潘徑、阮徐等五十六人，追至愛母江。賊潰散，鄧钅容弟偽侯鐵及將軍潘魯、潘勤等盡降。明年春，進軍政和。賊帥胡同降，言偽大將軍景異率党黎蟾等七百人逃暹蠻昆蒲柵。遂進羅蒙江，舍騎步行，比至，賊已遁。追至叱蒲捺柵，又遁。昏夜行二十餘里，聞更鼓聲，輔率政等銜枚疾趨，黎明抵叱蒲幹柵，江北賊猶寨南岸。官軍渡江圍之，矢中景異脅，擒之。鎔及弟鈗亡走，追擒之，盡獲其眾。別將硃廣追偽大將軍阮帥于暹蠻，大搜暹人關諸山，獲帥及季擴等家屬。帥逃南靈州，依土官阮茶匯。指揮薛聚追獲帥，斬茶匯。初，鄧鎔之就執也，季擴逃乂安竹排山。輔遣都指揮師祐襲之，走老撾。祐踵其後，老撾懼官軍躪其地，請自縛以獻。輔檄索之，令祐深入，克三關，抵金陵個，賊黨盡奔，遂獲季擴及其弟偽相國驩國王季揝，他賊盡平。明年二月，輔、晟等班師入京。四月復命輔佩征夷將軍印，出鎮。十四年召還。明年命豐城侯李彬代鎮。

　　交人故好亂。中官馬騏以採辦至，大索境內珍寶，人情騷動，桀黠者鼓煽之，大軍甫還，即並起為亂。陸那阮貞，順州黎核、潘強與土官同知陳可論、判官阮昭、千戶陳忷、南靈州判官阮擬、左平知縣范伯高、縣丞武萬、百戶陳已律等一時並反。彬皆遣將討滅之，而反者猶不止。俄樂巡檢黎利、四忙故知縣車綿之子三、乂安知府潘僚、南靈州千戶陳順慶、乂安衛百戶陳直誠，亦乘機作亂。其他奸宄，範軟起俄樂，武貢、黃汝曲起偈江，儂文曆起丘溫，陳木果起武定，阮特起快州，吳巨來起善誓，鄭公證、黎侄起同利，陶強起善才，丁宗老起大灣，范玉起安老，皆自署官爵，殺將吏，焚廬舍。有楊恭、阮多者，皆自稱王，署其党韋五、譚興邦、阮嘉為太師、平章，與群寇相倚，而潘僚、范玉尤猖獗。僚者，故乂安知府季祐子也，嗣父職，不堪馬騏虐，遂反。土官指揮路文律、千戶陳苔等從之。玉為塗山寺僧，自言天降印劍，遂僭稱羅平王，紀元永甯，與范善、吳中、黎行、陶承等為亂，署為相國、司空、大將軍，攻掠城邑。彬東西征剿，日不暇給。中朝以賊久未平，十八年命榮昌伯陳智為左參將，助之。又降敕責彬曰：「叛寇潘僚、黎利、車三、儂文曆等迄今未獲，兵何時得息，民何時得安。宣廣為方略，速奏蕩平。」彬皇恐，督諸將追剿。明年秋，賊悉破滅，惟黎利不能得。

　　利初仕陳季擴為金吾將軍，後歸正，用為清化府俄樂縣巡檢，邑邑不得志。及大軍還，遂反，僭稱平定王，以弟石為相國，與其党段莽、范柳、范晏等放兵肆掠。官軍討之，生擒晏等，利遁去。久之，出據可藍柵行劫。諸將方政、師祐剿獲其偽將軍阮個立等，利逃匿老撾。及政等還，利潛出，殺玉局巡檢。已，復出掠磊江，每追擊輒遁去。及群盜盡滅，利益深匿。彬奏言：「利竄老撾，老撾請官軍毋入，黨盡發所部兵捕利。今久不遣，情叵測。」帝疑老撾匿賊，令彬送其使臣至京詰問，老撾乃逐利。二十年春，彬卒，詔智代彬。二十一年，智追利於甯化州車來縣，敗之，利復遠竄。明年秋，智奏利初逃老撾，後被逐歸瑰縣。官軍進擊，其頭目范仰等已率男婦千六百人降，利雖求撫，願以所部來歸，而止俄樂不出，造國器未已，必當進兵。奏至，會仁宗以踐阼大赦天下，因敕智善撫之，而利已寇茶籠州，敗方政軍，殺指揮伍雲。

　　利未叛時，與鎮守中官山壽善。至是壽還朝，力言利與己相信，今往諭之，必來歸。帝曰：「此賊狡詐，若為所紿，則其勢益熾，不易制也。」壽叩頭言：「如臣往諭，而利不來，臣當萬死。」帝頷之，遣壽齎敕授利清化知府，慰諭甚至。敕甫降，利已寇清化，殺都指揮陳忠。利得敕，無降意，即借撫愚守臣，佯言俟秋涼赴官，而寇掠不已。時洪熙改元，鑄將軍印分頒邊將，智得征夷副將軍印，又命安平伯李甯往佐之。智素無將略，憚賊，因借撫以愚中朝，且與方政迕，遂頓兵不進。賊益無所忌，再圍茶籠，智等坐視不救。閱七月，城中糧盡，巡按御史以聞，奏至而仁宗崩。宣宗初即位，敕責智及三司官。智等不為意，茶籠遂陷，知州琴彭死之。尚書掌布按二司陳洽言：「利雖乞降，內攜貳，既陷茶籠，復結玉麻土官、老撾酋長與之同惡。始言俟秋涼，今秋已過，復言與參政梁汝笏有怨，乞改授茶籠州，而遣逆党潘僚、路文律等往嘉興、廣威諸州招集徒眾，勢日滋蔓。乞命總兵者速行剿滅。」奏上，為降敕切責，期來春平賊。智始懼，與政薄可留關，敗還，至茶籠又敗。政勇而寡謀，智懦而多忌，素不相能，而山壽專招撫，擁兵晙安不救，是以屢敗。

　　宣德元年春，事聞，復降敕切責。時渠魁未平，而小寇蜂起，美留潘可利助逆，宣化周莊、太原黃庵等結雲南寧遠州紅衣賊大掠。帝敕沐晟剿寧遠，又發西南諸衛軍萬五千、弩手三千赴交阯，且敕老撾不得容叛人。四月，命成山侯王通為征夷將軍，都督馬瑛為參將，往討黎利。削陳智、方政職，充為事官。通未至，賊犯清化。政不出戰，都指揮王演擊敗之。詔大赦交阯罪人，黎利、潘僚降亦授職；停採辦金銀、香貨，冀以弭賊，而賊無悛心。政督諸軍進討，李安及都指揮于瓚、謝鳳、薛聚、硃廣等先奔，政由此敗，俱謫為事官，立功贖罪。未幾，智遣都指揮袁亮擊賊黎善於廣威州，欲渡河，土官何加伉言有伏。亮不從，遣指揮陶森、錢輔等渡河，中伏並死，亮亦被執。善遂分兵三道犯交州，其攻下關者為都督陳濬所敗，攻邊江小門者為李安所敗，善夜走。通聞之，亦分兵三道出擊。馬瑛敗賊清威，至石室與通會，俱至應平寧橋。士卒行泥濘中，遇伏兵，大敗。尚書陳洽死焉，通亦中脅還。利在乂安聞之，鼓行至清潭，攻北江，進圍東關。通素無戰功，以父真死事封。朝廷不知其庸劣，誤用之。一戰而敗，心膽皆喪，舉動乖張，不奉朝命，擅割清化以南地予賊，盡撤官吏軍民還東關。惟清化知州羅通不從，利移兵攻之不下。賊分兵萬人圍隘留關，百戶萬琮奮擊，乃退。帝聞通敗，大駭，命安遠侯柳升為總兵官，保定伯梁銘副之，督師赴討，又命沐晟為征南將軍，興安伯徐亨、新甯伯譚忠為左、右副將軍，從雲南進兵，兩軍共七萬餘人。復敕通固守，俟升。

　　二年春，利犯交州。通與戰，斬偽太監黎秘及太尉、司徒、司空等官，獲首級萬計。利破膽奔遁，諸將請乘勢追之，通逗留三日。賊知其怯，復立寨濬濠，四出剽掠。三月復發三萬三千人，從柳升、沐晟征討。賊分兵圍丘溫，都指揮孫聚力拒之。先是，賊以昌江為大軍往來要道，發眾八萬餘人來攻，都指揮李任等力拒，殺賊甚眾。閱九月，諸將觀望不救，賊懼升大軍至，攻益力。夏四月，城陷，任死之。時賊圍交州久，通閉城不敢出，賊益易之，致書請和。通欲許之，集眾議，按察使楊時習曰：「奉命討賊，與之和，而擅退師，何以逃罪！」通怒，厲聲叱之，眾不敢言，遂以利書聞。

　　升奉命久，俟諸軍集，九月始抵隘留關。利既與通有成言，乃詭稱陳氏有後，率大小頭目具書詣升軍，乞罷兵，立陳氏裔。升不啟封，遣使奏聞。無何，升進薄倒馬坡，陷歿，後軍相繼盡歿。通聞，懼甚，大集軍民官吏，出下哨河，立壇與利盟誓，約退師。遂遣官偕賊使奉表及方物進獻。沐晟軍至水尾，造船將進，聞通已議和，亦引退，賊乘之，大敗。

　　鴻臚寺進賊與升書，略言：「高皇帝龍飛，安南首朝貢，特蒙褒賞，錫以玉章。後黎賊篡弑，太宗皇帝興師討滅，求陳氏子孫。陳族避禍方遠竄，故無從訪求。今有遺嗣皓，潛身老撾二十年，本國人民不忘先王遺澤，已訪得之。倘蒙轉達黼宸，循太宗皇帝繼絕明詔，還其爵土，匪獨陳氏一宗，實蠻邦億萬生民之幸。」帝得書頷之。明日，皓表亦至，稱「臣皓，先王暊三世嫡孫」，其詞與利書略同。帝心知其詐，欲藉此息兵，遂納其言。初，帝嗣位，與楊士奇、楊榮語交阯事，即欲棄之。至是，以表示廷臣，諭以罷兵息民意。士奇、榮力贊之，惟蹇義、夏原吉不可。然帝意已決，廷臣不敢爭。十一月朔，命禮部左寺郎李琦、工部右侍郎羅汝敬為正使，右通政黃驥、鴻臚卿徐永達為副使，齎詔撫諭安南人民，盡赦其罪，與之更新，令具陳氏後人之實以聞。因敕利以興滅繼絕之意，並諭通及三司官，盡撤軍民北還。詔未至，通已棄交阯，由陸路還廣西，中官山壽、馬騏及三司守令，由水路還欽州。凡得還者止八萬六千人，為賊所殺及拘留者不可勝計。天下舉疾通棄地殃民，而帝不怒也。

　　三年夏，通等至京，文武諸臣合奏其罪，廷鞫具服，乃與陳智、馬瑛、方政、山壽、馬騏及布政使弋謙，俱論死下獄，籍其家。帝終不誅，長系待決而已。騏恣虐激變，罪尤重，而謙實無罪，皆同論，時議非之。廷臣復劾沐晟、徐亨、譚忠逗留及喪師辱國罪，帝不問。

　　琦等還朝，利遣使奉表謝恩，詭言皓於正月物故，陳氏子孫絕，國人推利守其國，謹俟朝命。帝亦知其詐，不欲遽封，復遣汝敬、永達諭利及其下，令訪陳氏，並盡還官吏人民及其眷屬。明年春，汝敬等還，利復言陳氏無遺種，請別命。因貢方物及代身金人。又言：「臣九歲女遭亂離散，後知馬騏攜歸充宮婢，臣不勝兒女私，冒昧以請。」帝心知陳氏即有後，利必不言，然以封利無名，復命琦、汝敬敕諭再訪，且以利女病死告之。

　　五年春，琦等還，利遣使貢金銀器方物，復飾詞具奏，並具頭目耆老奏請令利攝國政。使臣歸，帝復以訪陳氏裔，還中國遺民二事諭之，詞不甚堅。明年夏，利遣使謝罪，以二事飾詞對，復進頭目耆老奏，仍為利乞封。帝乃許之，命禮部右侍郎章敞、右通政徐琦齎敕印，命利權署安南國事。利遣使齎表及金銀器方物，隨敞等入貢。七年二月達京師，比還，利及使臣皆有賜。明年八月來貢，命兵部侍郎徐琦等與其使偕行，諭以順天保民之道。是年，利卒。利雖受敕命，其居國稱帝，紀元順天，建東、西二都，分十三道：「曰山南、京北、山西、海陽、安邦、諒山、太原、，明光、諒化、清華、晙安、，順化、廣南。各設承政司、憲察司、總兵使司，擬中國三司。東都在交州府，西都在清華府。置百官，設學校，以經義、詩賦二科取士，彬彬有華風焉。僭位六年，私諡太祖。子麟繼，麟一名龍。自是其君長皆有二名，以一名奏天朝，貢獻不絕如常制。麟遣使告訃，命侍郎章敞、行人侯璡敕麟權署國事。明年遣使入貢謝恩。

　　正統元年四月以宣宗賓天，遣使進香。又以英宗登極及尊上太皇太后、皇太后位號，並遣使表賀，貢方物。閏六月復貢。帝以陳氏宗支既絕，欲使麟正位，下廷議，鹹以為宜。乃命兵部右侍郎李郁、左通政李亨齎敕印，封麟為安南國王。明年遣使入貢謝恩。時安南思郎州土官攻掠廣西安平、思陵二州，據二峒二十一村。帝命給事中湯鼐、行人高寅敕麟還侵地。麟奉命，遣使謝罪，而訴安平、思陵土官侵掠思郎。帝令守臣嚴飭。七年，安南貢使還，令齎皮弁冠服、金織襲衣賜其王。是歲，麟卒，私諡太宗。改元二：紹平六年，大寶三年。子濬繼，一名基隆，遣使告訃。命光祿少卿宋傑、兵科都給事中薛謙持節冊封為國王。濬遣將侵佔城，奪新州港，擄其王摩訶賁該以歸。帝為立新王摩訶貴來，敕安南使，諭濬歸其故王。濬不奉詔，侵掠人口至三萬三千餘，占城入訴。

　　景泰元年賜敕戒濬，迄不奉詔。四年遣使賀冊立皇太子。天順元年遣使入貢，乞賜袞冕，如朝鮮例，不從。其使者乞以土物易書籍、藥材，從之。二年遣使賀英宗復辟。三年十月，其庶兄諒山王琮弑之而自立。濬改元二：大利十一年，延寧六年。私諡仁宗。琮，一名宜民，篡位九月，改元天與，為國人所誅，貶厲德侯，以濬弟灝繼。灝，一名思誠。初，琮弑濬，以遊湖溺死奏。天朝不知，將遣官弔祭。琮恐天使至覺其情，言禮不吊溺，不敢煩天使，帝即已之。使者言濬無子，請封琮。命通政參議尹旻、禮科給事中王豫往封。未入境，聞琮已誅，灝嗣位，即卻還。灝連遣使朝貢請封，禮官疑其詐，請命廣西守臣核實奏請，從之。使臣言：「禮，生有封，死有祭。今濬死既白，請賜祭。」乃命行人往祭。六年二月命侍讀學士錢溥、給事中王豫封灝為國王。

　　憲宗踐阼，命尚寶卿淩信、行人邵震賜王及妃彩幣。灝遣使來貢，因請冕服，不從，但賜皮弁冠服及紗帽犀帶。成化元年八月以英宗賓天，遣使進香，命赴裕陵行禮。

　　灝雄桀，自負國富兵強，輒坐大。四年侵據廣西憑祥。帝聞，命守臣謹備之。七年破占城，執其王盤羅茶全，逾三年又破之，執其王盤羅茶悅，遂改其國為交南州，設兵戍守。安南貢道，故由廣西。時雲南鎮守中官錢能貪恣，遣指揮郭景齎敕取其貨。灝素欲窺雲南，遂以解送廣西龍州罪人為詞，隨景假道雲南入京，索夫六百餘，且發兵繼其後，雲南大擾。兵部言雲南非貢道，龍州罪人宜解廣西，不必赴京。乃令守臣檄諭，且嚴邊備。灝既得憑祥，滅占城，遂侵廣東瓊、雷，盜珠池。廣西之龍州、右平，雲南之臨安、廣南、鎮安，亦數告警。詔守臣詰之，輒詭詞對。廟堂務姑息，雖屢降敕諭，無厲詞。灝益玩侮無畏忌，言：「占城王盤羅茶全侵化州道，為其弟盤羅茶悅所弑，因自立。及將受封，又為子茶質苔所弑。其國自亂，非臣灝罪。」中朝知其詐，不能詰，但勸令還其土宇。灝奏言：「占城非沃壤，家鮮積貯，野絕桑麻，山無金寶之收，海乏魚鹽之利，止產象牙、犀角、烏木、沉香。得其地不可居，得其民不可使，得其貨不足富，此臣不侵奪占城故也。明詔令臣復其土宇，乞遣朝使申畫郊圻，俾兩國邊陲休息，臣不勝至願。」時占城久為所據，而其詞誕如此。

　　先是，安南入貢，多攜私物，道憑祥、龍州，乏人轉運，輒興仇釁。會遣使賀冊立皇太子，有詔禁飭之。十五年冬，灝遣兵八百餘人，越雲南蒙自界，聲言捕盜，擅結營築室以居。守臣力止之，始退。灝既破占城，志意益廣，親督兵九萬，開山為三道，攻破哀牢，侵老撾，復大破之，殺宣慰刀板雅、蘭、掌父子三人，其季子怕雅賽走八百以免。灝復積糧練兵，頒偽敕于車裏，征其兵合攻八百。將士暴死者數千，咸言為雷霆所擊。八百乃遏其歸路，襲殺萬餘人，灝始引還。帝下廷議，請令廣西布政司檄灝斂兵，雲南、兩廣守臣戒邊備而已。既而灝言未侵老撾，且不知八百疆宇何在，語甚誑誕。帝復慰諭之，迄不奉命。十七年秋，滿剌加亦以被侵告，帝敕使諭令睦鄰保國。未幾，使臣入貢，請如暹羅、爪哇例賜冠帶。許之，不為例。

　　孝宗踐阼，命侍讀劉戩詔諭其國。其使臣來貢，以大喪免引奏。弘治三年，時占城王古來以天朝力得還國，復訴安南見侵。兵部尚書馬文升召安南使臣曰：「歸諭爾主，各保疆土享太平。不然，朝廷一旦赫然震怒，天兵壓境，如永樂朝事，爾主得無悔乎？」安南自是有所畏。十年，灝卒，私諡聖宗。其改元二：光順十年，洪德二十八年。子暉繼，一名鏳，遣使告訃，命行人徐鈺往祭。尋賜暉皮弁服、金犀帶。其使臣言，國主受王封，賜服與臣下無別，乞改賜。禮官言：「安南名為王，實中國臣也。嗣王新立，必賜皮弁冠服，使不失主宰一國之尊，又賜一品常服，俾不忘臣事中國之義。今所請，紊亂祖制，不可許。然此非使臣罪，乃通事者導之妄奏，安懲。」帝特宥之。十七年，暉卒，私諡憲宗，其改元曰景統。子氵牽繼，一名敬甫，七月而卒，私諡肅宗。弟誼繼，一名璿。

　　武宗踐阼，命修撰倫文敘、給事中張弘至詔諭其國。誼亦遣使告訃，命官致祭如常儀。正德元年冊為王。誼寵任母党阮種、阮伯勝兄弟，恣行威虐，屠戮宗親，鴆殺祖母。種等怙寵竊權，四年逼誼自殺，擁立其弟伯勝，貶誼為厲湣王。國人黎廣等討誅之，立灝孫晭，改諡誼威穆帝。誼在位四年，改元端慶。晭，一名瀅，七年受封，多行不義。十一年，社堂燒香官陳皓與二子昺、升作亂，殺晭而自立。詭言前王陳氏後，仍稱大虞皇帝，改元應天，貶晭為靈隱王。晭臣都力士莫登庸初附皓，後與黎氏大臣阮私裕等起兵討之。皓敗走，獲昺及其党陳璲等。皓與升奔諒山道，據長寧、太原、清節三府自保。登庸等乃共立晭兄灝之子譓，改諡晭襄翼帝。晭在位七年，改元洪順。譓將請封，因國亂不果。以登庸有功，封武川伯，總水陸諸軍。既握兵柄，潛蓄異志。黎氏臣鄭綏，以譓徒擁虛位，別立其族子酉榜，發兵攻都城。譓出走，登庸擊破綏兵，捕酉榜殺之，益恃功專恣，遂逼妻譓母，迎譓歸，自為太傅仁國公。十六年率兵攻陳皓，皓敗走死。

　　嘉靖元年，登庸自稱安興王，謀弑譓。譓母以告，乃與其臣杜溫潤間行以免，居於清華。登庸立其庶弟廣，遷居海東長慶府。世宗踐阼，命編修孫承恩、給事中俞敦詔諭其國。至龍州，聞其國大亂，道不通，乃卻還。四年夏，譓遣使間道通貢，並請封，為登庸所阻。明年春，登庸賂欽州判官唐清，為廣求封。總督張嵿逮清，死於獄。六年，登庸令其党危範嘉謨偽為廣禪詔，篡其位，改元明德，立子方瀛為皇太子。旋鴆殺■，諡為恭皇帝。逾年，遣使來貢，至諒山城，被攻而還。九年，登庸禪位於方瀛，自稱太上皇，移居都齋、海陽，為方瀛外援，作《大誥》五十九條，頒之國中。方瀛改元大正。其年九月，黎譓卒于清華，國亡。

　　十五年冬，皇子生，當頒詔安南。禮官夏言言：「安南不貢已二十年，兩廣守臣謂黎譓、黎■均非黎晭應立之嫡，莫登庸陳皓俱彼國纂逆之臣，宜遣官按問，求罪人主名。且前使既以道阻不通，今宜暫停使命。帝以安南叛逆昭然，宜急遣官往勘，命言會兵部議征討。言及本兵張瓚等力言逆臣篡主奪國，朝貢不修，決宜致討。乞先遣錦衣官二人往核其實，敕兩廣、雲南守臣整兵積餉，以俟師期，制可。乃命千戶陶鳳儀、鄭璽等，分往廣西、雲南，詰罪人主名，敕四川、貴州、湖廣、福建、江西守臣，預備兵食，候徵調。戶部侍郎唐胄上疏，力陳用兵七不可，語詳其傳中，末言：「安南雖亂，猶頻奉表箋，具方物，款關求入。守臣以其姓名不符，拒之。是彼欲貢不得，非負固不貢也。」章下兵部，亦以為然，命俟勘官還更議。

　　十六年，安南黎甯遣國人鄭惟僚等赴京，備陳登庸篡弑狀，言：「寧即譓子。譓卒，國人立甯為世孫，權主國事。屢馳書邊臣告難，俱為登庸邀殺。乞興師問罪，亟除國賊。」時嚴嵩掌禮部，謂其言未可盡信，請羈之，待勘官回奏，從之。尋召鳳儀等還，命禮、兵二部會廷臣議，列登庸十大罪，請大振宸斷，克期徂征。乃起右都御史毛伯溫于家，參贊軍務，命戶部侍郎胡璉、高公韶先馳雲、貴、兩廣調度軍食，以都督僉事江桓、牛桓為左、右副總兵，督軍征討，其大將需後命。兵部復奉詔，條用兵機宜十二事。獨侍郎潘珍持不可，抗疏切諫。帝怒，褫其職。兩廣總督潘旦亦馳疏請停前命，言：「朝廷方興問罪之師，登庸即有求貢之使，宜因而許之，戒嚴觀變，以待彼國之自定。」嚴嵩、張瓚窺帝旨，力言不可宥，且言黎寧在清都圖恢復，而旦謂彼國俱定，上表求貢，決不可許。旦疏遂寢。五月，伯溫至京，奏上方略六事，以旦不可共事，請易之，優旨褒答。及兵部議上，帝意忽中變，謂黎寧誠偽未審，令三方守臣從宜撫剿，參贊、督餉大臣俱暫停，旦調用，以張經代之。時御史徐九皋、給事中謝廷■以修省陳言，亦請罷征南之師。八月，雲南巡撫汪文盛以獲登庸間諜及所撰偽《大誥》上聞。帝震怒，命守臣仍遵前詔征討。時文盛招納黎氏舊臣武文淵得其進兵地圖，謂登庸以可破，遂上之朝。廣東按臣餘光言：「莫之篡黎，猶黎之篡陳，不足深較。但當罪其不庭，責以稱臣修貢，不必遠征，疲敝中國。臣已遣使宣諭，彼如來歸，宜因以撫納。」帝以光輕率，奪祿一年。文盛即傳檄安南，登庸能束身歸命，籍上輿圖，待以不死。於是登庸父子遣使奉表乞降，且投牒文盛及黔國公沐朝輔，具述黎氏衰亂，陳皓叛逆，己與方瀛有功，為國人歸附，所有土地，已載《一統志》中，乞貰其罪，修貢如制。朝輔等以十七年三月奏聞，而黎寧承前詔，懼天朝竟納其降，備以本國篡弑始末及軍馬之數、水陸進兵道里來上。俱下兵部，集廷臣議。僉言莫氏罪不可赦，亟宜進師。請以原推咸甯侯仇鸞總督軍務，伯溫仍為參贊，從之。張經上言：「安南進兵之道有六，兵當用三十萬，一歲之餉當用百六十萬，造舟、市馬、制器、犒軍諸費又須七十余萬。況我調大眾，涉炎海，與彼勞逸殊勢，不可不審處也。」疏方上，欽州知州林希元又力陳登庸可取狀。兵部不能決，復請廷議。及議上，帝不悅曰：「朕聞卿士大夫私議，鹹謂不當興師。爾等職司邦政，漫無主持，悉委之會議。既不協心謀國，其已之。鸞、伯溫別用。」

　　十八年冊立皇太子，當頒詔安南。特起黃綰為禮部尚書，學士張治副之，往使其國。命甫下，方瀛遣使上表降，並籍其土地、戶口，聽天朝處分，凡為府五十有三，州四十有九，縣一百七十有六。帝納之，下禮、兵二部協議。至七月，綰猶未行，以忤旨落職，遂停使命。初，征討之議發自夏言，帝既責綰，因發怒曰：「安南事，本一人倡，眾皆隨之。乃訕上聽言計，共作慢詞。此國應棄應討，宜有定議，兵部即集議以聞。」於是瓚及廷臣惶懼，請如前詔，仍遣鸞、伯溫南征。如登庸父子束手歸命，無異心，則待以不死，從之。登庸聞，大喜。

　　十九年，伯溫等抵廣西，傳檄諭以納款宥罪意。時方瀛已卒，登庸即遣使請降。十一月率從子文明及部目四十二人入鎮南關，囚首徒跣，匍匐叩頭壇上，進降表，伯溫稱詔赦之。復詣軍門匍匐再拜，上土地軍民藉，請奉正朔，永為籓臣。伯溫等宣示威德，令歸國俟命。疏聞，帝大喜，命削安南國為安南都統使司，授登庸都統使，秩從二品，銀印。舊所僭擬制度悉除去，改其十三道為十三宣撫司，各設宣撫、同知、副使、僉事，聽都統黜陟。廣西歲給《大統曆》，仍三歲一貢以為常。更令核黎寧真偽，果黎氏後，割所據四府奉其祀事，否則已之。制下，登庸悚惕受命。

　　二十二年，登庸卒，方瀛子福海嗣，遣宣撫同知阮典敬等來朝。二十五年，福海卒，子宏瀷嗣。初，登庸以石室人阮敬為義子，封西寧侯。敬有女嫁方瀛次子敬典，因與方瀛妻武氏通，得專兵柄。宏瀷立，方五歲，敬益專恣用事。登庸次子正中及文明避之都齋，其同輩阮如桂、範子儀等亦避居田裏。敬舉兵逼都齋，正中、如桂、子儀等禦之，不勝。正中、文明率家屬奔欽州，子儀收殘卒遁海東。敬詭稱宏瀷歿，以迎立正中為詞，犯欽州，為參將俞大猷所敗，誅死。宏瀷初立時，遣使黎光賁來貢，至南寧，守臣以聞。禮官以其國內亂，名分未定，止來使勿進，而令守臣核所當立者。至三十年事白，命授宏瀷都統使，赴關領牒。會部目黎伯驪與黎甯臣鄭檢合兵來攻，宏瀷奔海陽，不克赴。光賁等留南寧且十五年，其偕來使人物故大半。宏瀷祈守臣代請，詔許入京，其都統告身，仍俟宏瀷赴關則給。四十三年，宏瀷卒，子茂洽嗣。萬曆元年授都統使。三年遣使謝恩，賀即位，進方物，又補累年所缺之貢。

　　時莫氏漸衰，黎氏復興，互相構兵，其國益多故。始黎甯之據清華也，仍僭帝號，以嘉靖九年改元元和。居四年，為登庸所攻，竄占城界。國人立其弟憲，改元光照。十五年廉知寧所在，迎歸清華，後遷于漆馬江。甯卒，其臣鄭檢立寧子寵。寵卒，無子，國人共立黎暉四世孫維邦。維邦卒，檢子松立其子維潭，世居清華，自為一國。

　　萬曆十九年，維潭漸強，舉兵攻茂洽，茂洽敗奔嘉林縣。明年冬，松誘土人內應，襲殺茂洽，奪其都統使印，親黨多遇害。有莫敦讓者，奔防城告難，總督陳蕖以聞。松復擒敦讓，勢益張。茂洽子敬恭與宗人履遜等奔廣西思陵州，莫履機奔欽州。獨莫敬邦有眾十余萬，起京北道，擊走黎党範拔萃、范百祿諸軍，敦讓得復歸。眾乃推敬邦署都統，諸流寓思陵、欽州者悉還。黎兵攻南策州，敬邦被殺，莫氏勢益衰。敬恭、敬用屯諒山高平，敬璋屯東海新安，懼黎兵追索，竄至龍州、憑祥界，令土官列狀告當事。維潭亦叩關求通貢，識以國王金印。

　　二十一年，廣西巡撫陳大科等上言：「蠻邦易姓如弈棋，不當以彼之叛服為順逆，止當以彼之叛我服我為順逆。今維潭雖圖恢復，而茂洽固天翰外臣也，安得不請命而扌間然戮之。竊謂黎氏擅興之罪，不可不問。莫氏孑遺之緒，亦不可不存。倘如先朝故事，聽黎氏納款，而仍存莫氏，比諸漆馬江，亦不翦其祀，于計為便。」廷議如其言。明年，大科方遣官往察，敬用即遣使叩軍門告難，且乞兵。明年秋，維潭亦遣使謝罪，求款。時大科已為兩廣總督，與廣西巡撫戴耀並以屬左江副使楊寅秋，寅秋竊計曰：「不拒黎，亦不棄莫，吾策定矣。」兩遣官往問，以敬恭等願居高平來告，而維潭求款之使亦數至。寅秋乃與之期，具報督撫。會敬璋率眾赴永安，為黎氏兵擊敗，海東、新安地盡失，於是款議益決。時維潭圖恢復名，不欲以登庸自處，無束身入關意。寅秋復遣官諭之，其使者來報如約，至期忽言于關吏曰：「士卒饑病，款儀未備。且莫氏吾仇也，棲之高平，未敢聞命。」遂中宵遁去。大科等疏聞，謂其臣鄭松專權所致。維潭復遣使叩關，自己非遁。大科等再遣官諭之，維潭聽命。

　　二十五年遣使請期，寅秋示以四月。郕期，維潭至關外，譯者詰以六事。首擅殺茂洽，曰：「復仇急，不遑請命。」次維潭宗派，曰：「世孫也，祖暉，天朝曾錫命。」次鄭松，曰：「此黎氏世臣，非亂黎氏也。」然則何宵遁，曰：「以儀物之不戒，非遁也。」何以用王章，曰：「權仿為之，立銷矣。」惟割高平居莫氏，猶相持不絕。復諭之曰：「均貢臣也，黎昔可棲漆馬江，莫獨不可棲高平乎？」乃聽命。授以款關儀節，俾習之。維潭率其下入關謁禦幄，一如登庸舊儀。退謁寅秋，請用賓主禮，不從，四拜成禮而退。安南復定。詔授維潭都統使，頒曆奉貢。一如莫氏故事。先是，黎利及登庸進代身金人，皆囚首面縛，維潭以恢復名正，獨立而肅容。當事嫌其倨，令改制，乃為俯伏狀，鐫其背曰：「安南黎氏世孫，臣黎維潭不得蒲伏天門，恭進代身金人，悔罪乞恩。」自是，安南復為黎氏有，而莫氏但保高平一郡。

　　二十七年，維潭卒，子維新嗣，鄭松專其柄。會叛酋潘彥構亂，維新與松移保清化。三十四年遣使入貢，命授都統使。時莫氏宗黨多竄處海隅，往往僭稱公侯伯名號，侵軼邊境，維新亦不能制。守臣檄問，數發兵夾剿，雖應時破滅，而邊方頗受其害。維新卒，子維祺嗣。天啟四年，發兵擊莫敬寬，克之，殺其長子，掠其妻妾及少子以歸。敬寬與次子逃入山中，復回高平，勢益弱。然迄明之世，二姓分據，終不能歸一雲。

　　安南都會在交州，即唐都護治所。其疆域東距海，西接老撾，南渡海即占城，北連廣西之思明、南寧，雲南之臨安、元江。土膏腴，氣候熱，穀歲二稔。人性獷悍。驩、演二州多文學，交、愛二州多倜儻士，較他方為異。


Chinese text: This work was published before January 1, 1923, and is in the
public domain worldwide because the author died at least 100 years ago.
