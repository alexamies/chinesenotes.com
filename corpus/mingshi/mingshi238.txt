李成梁子:如松 如柏 如楨 如樟 如梅 麻貴兄:錦

目录
1	李成梁
1.1	子 如松
1.2	子 如柏
1.3	子 如楨
1.4	子 如樟
1.5	子 如梅
2	麻貴
2.1	兄 錦
李成梁
　　李成梁，字汝契。高祖英自朝鮮內附，授世鐵嶺衛指揮僉事，遂家焉。成梁英毅驍健，有大將才。家貧，不能襲職，年四十猶為諸生。巡按御史器之，資入京，乃得襲。積功為遼東險山參將。隆慶元年，士蠻大入永平。成梁赴援有功，進副總兵，仍守險山。尋協守遼陽。三年四月，張擺失等屯塞下，成梁迎擊斬之，殲其卒百六十有奇。餘眾遠徙，遂空其地。錄功，進秩一等。四年九月，辛愛大入遼東。總兵官王治道戰死，擢成梁署都督僉事代之。當是時，俺答雖款塞，而插漢部長土蠻與從父黑石炭，弟委正、大委正，從弟暖兔、拱兔，子卜言台周，從子黃台吉勢方強。泰甯部長速把亥、炒花，朵顏部長董狐狸、長昂佐之。東則王杲、王兀堂、清佳砮、楊吉砮之屬，亦時窺塞下。十年之間，殷尚質、楊照、王治道三大將皆戰死。成梁乃大修戎備，甄拔將校，收召四方健兒，給以厚餼，用為選鋒。軍聲始振。

　　明年五月，敵犯盤山驛，指揮蘇成勳擊走之。無何，土蠻大入。成梁遇于卓山，麾副將趙完等夾擊，斷其首尾。乘勝抵巢，馘部長二人，斬首五百八十餘級。進署都督同知，世廕千戶。又明年十月，土蠻六百騎營舊遼陽北河，去邊二百餘里，俟眾集大舉，成梁擊走之。萬曆元年，又擊走之前屯。已，又破走之鐵嶺鎮西諸堡。增秩二等。朵顏兀露絲罕以四千騎毀牆入，成梁禦卻之。

　　建州都指揮王杲故與撫順通馬市。及是，誘殺備禦裴承祖，成梁謀討之。明年十月，杲復大舉入。成梁檄副將楊騰、遊擊王惟屏分屯要害，而令參將曹簠挑戰。諸軍四面起，敵大奔，盡聚杲寨。寨地高，杲深溝堅壘以自固。成梁用火器攻之，破數柵，矢石雨下。把總于志文、秦得倚先登，諸將繼之。杲走高臺，射殺志文。會大風起，縱火焚之，先後斬馘千一百餘級，毀其營壘而還。進左都督，世廕都指揮同知。杲大創，不能軍，走匿阿哈納寨。曹簠勒精騎往，杲走南關。都督王台執以獻，斬之。

　　三年春，土蠻犯長勇堡，擊敗之。其冬，炒花大會黑石炭、黃台吉、卜言台周、以兒鄧、暖兔、拱兔、堵剌兒等二萬餘騎，從平虜堡南掠。副將曹簠馳擊，遂轉掠瀋陽。見城外列營，乃據西北高墩。成梁邀戰，發火器。敵大潰，棄輜重走。追至河溝，乘勝渡河，擊斬以千計。加太子太保，世廕錦衣千戶。明年，黑石炭、大委正營大清堡邊外，謀錦、義。成梁率選鋒馳二百里，逼其營，攻破之。殺部長四人，獲級六十有奇。五年五月，士蠻復入，聯營河東，而遣零騎西掠。成梁掩其巢，得利而還。明年正月，速把亥糾土蠻大入，營劈山。成梁馳至丁字泊，敵方分騎繞牆入。成梁夜出塞二百里，搗破劈山營，獲級四百三十，馘其長五人。加太保，世廕本衛指揮使。三月，遊擊陶承嚳擊敵長定堡，獻馘四百七十有奇。帝已告謝郊廟，大行賞賚，廕成梁世指揮僉事。有言所殺乃土蠻部曲，因盜牛羊事覺，懼罪來歸，承嚳掩殺之。給事中光懋因請治承嚳殺降罪，御史勘如懋言。兵部尚書方逢時，督撫梁夢龍、周詠先與承嚳同敘功，力為解。卒如御史奏，盡奪諸臣恩命。六月，敵犯鎮靜堡，復擊退之。十二月，速把亥、炒花、暖兔、拱兔會土蠻黃台吉，大、小委正，卜兒亥，慌忽太等三萬餘騎壁遼河，攻東昌堡，深入至耀州。成梁遣諸將分屯要害以遏之，而親提銳卒，出塞二百餘里，直搗圜山。斬首八百四十，及其長九人，獲馬千二百匹。敵聞之，皆倉皇走出塞。論功，封甯遠伯，歲祿八百石。是時，土蠻數求貢市，關吏不許，大恨。七年十月，復以四萬騎自前屯錦川營深入。成梁命諸將堅壁，自督參將楊粟等遏其沖。會戚繼光亦來援，敵遂退。俄又與速把亥合壁紅土城，聲言入海州，而分兵入錦、義。成梁逾塞二百餘里，直抵紅土城，擊敗之，獲首功四百七十有奇。

　　迤東都督王兀堂故通市寬奠，後參將徐國輔弟國臣強抑市價，兀堂乃與趙鎖羅骨數遣零騎侵邊。明年三月，以六百騎犯靉陽及黃岡嶺，指揮王宗義戰死。復以千餘騎從永奠入，成梁擊走之。追出塞二百里。敵以騎卒拒，而步卒登山鼓噪。成梁大敗之，斬首七百五十，盡毀其營壘。捷聞，並錄紅土城功，予成梁世襲。其秋，兀堂復犯寬奠，副將姚大節擊破之。兀堂由是不振。

　　土蠻數侵邊不得志，忿甚，益征諸部兵分犯錦、義及右屯、大淩河。以城堡堅，不可克，而成梁及薊鎮兵亦集，乃引去。無何，復以二萬餘騎從大鎮堡入攻錦州。參將熊朝臣固守，而遣部將周之望、王應榮出戰，頗有斬獲。矢盡，皆戰死。敵乃分掠小淩河、松山、杏山。成梁馳援，始出境。九年正月，土蠻復與黑石炭，大、小委正，卜言台周，腦毛大，黃台吉，以兒鄧，暖兔，拱兔，炒戶兒聚兵塞下，謀入廣寧。成梁帥輕騎從大寧堡出。去塞四百餘里，至襖郎兔大戰。自辰迄未，敵不支，敗走。官軍將還，敵來追。成梁逆擊，且戰且行。先後斬首三百四十，及其長八人。錄功，增歲祿百石，世廕一等。四月，黑石炭、以兒鄧、小歹青、卜言兔入遼陽。副將曹簠追至長安堡，遇伏，失千總陳鵬以下三百十七人，馬死者四百六十匹，遂大掠人畜而去。簠等下吏，成梁不問。十月，土蠻復連速把亥等十余萬騎攻圍廣寧，不克，轉掠團山堡、盤山驛及十三山驛，攻義州。成梁禦卻之。十年三月，速把亥率弟炒花、子卜言兔入犯義州。成梁禦之鎮夷堡，設伏待之。速把亥入，參將李平胡射中其脅，墜馬，蒼頭李有名前斬之。寇大奔，追馘百餘級。炒花等慟哭去。速把亥為遼左患二十年，至是死。帝大喜，詔賜甲第京師，世廕錦衣指揮使。

　　初，王杲死，其子阿台走依王台長子虎兒罕。以王台獻其父，嘗欲報之。王台死，虎兒罕勢衰，阿台遂附北關合攻虎兒罕。又數犯孤山、汛河。成梁出塞，遇于曹子穀，斬首一千有奇，獲馬五百。阿台復糾阿海連兵入，抵瀋陽城南渾河，大掠去。成梁從撫順出塞百餘里，火攻古勒塞，射死阿台。連破阿海寨，擊殺之，獻馘二千三百。杲部遂滅。錄功，增歲祿百石，世廕指揮僉事。

　　北關清佳砮、楊吉砮素仇南關。王台沒，屢侵台季子猛骨孛羅，且藉土蠻、暖兔、慌忽太兵侵邊境。其年十二月，巡撫李松使備禦霍九皋許之貢市。清佳砮、楊吉砮率二千餘騎詣鎮北關謁。松、九皋見其兵盛，譙讓之，則以三百騎入。松先伏甲於旁，約二人不受撫則砲舉甲起。頃之，二人抵關，據鞍不遜，松叱之，九皋麾使下，其徒遽拔刀擊九皋，並殺侍卒十餘人。於是軍中砲鳴，伏盡起，擊斬二人並其從騎，與清佳砮子兀孫孛羅、楊吉砮子哈兒哈麻盡殲焉。成梁聞砲，急出塞，擊其留騎，斬首千五百有奇。余眾刑白馬，攢刀，誓永受約束，乃旋師。錄功，增歲祿二百石，改前廕指揮僉事為錦衣衛指揮使。方成梁之出塞也，炒花等以數萬騎入蒲河及大寧堡。將士防禦六日，始出塞。

　　十三年二月，把兔兒欲報父速把亥之怨，偕從父炒花、姑婿花大糾西部以兒鄧等以數萬騎入掠瀋陽。既退，駐牧遼河，聲犯開原、鐵嶺。成梁與巡撫李松潛為浮橋濟師，逾塞百五十里，疾掩其帳。寇已先覺，整眾逆戰。成梁為疊陣，親督前陣擊，而松以後陣繼之，斬首八百有奇。捷聞，增歲祿百石，改廕錦衣指揮使為都指揮使。其年五月，敵犯瀋陽，伏精騎塞下，誘官軍。遊擊韓元功追襲之，敗死。閏九月，諸部長復犯蒲河，殺裨將數人，大剽掠，而西部銀燈亦窺遼、瀋。成梁令部將李平胡出塞三百五十里，搗破銀燈營，斬首一百八級。諸部長聞之，始引去。十四年二月，士蠻部長一克灰正糾把兔兒、炒花、花大等三萬騎，約土蠻諸子共馳遼陽挾賞。成梁偵得之，率副將楊燮，參將李甯、李興、孫守廉以輕騎出鎮邊堡。晝伏夜行二百餘里，至可哥毋林。大風雷，敵不覺。既至，風日晴朗，敵大驚，發矢如雨。將士冒死陷陣，獲首功九百，斬其長二十四人。其年十月，敵七八萬騎犯鎮夷諸堡，閱五日始去。十五年春，東西部連營入犯。其秋八月，復以七八萬騎犯鎮夷堡。十月，把漢大成糾土蠻十萬騎由鎮夷、大清二堡入，數日始出。

　　北關既被創，後清佳砮子卜寨與楊吉砮子那林孛羅漸強盛，數與南關虎兒罕子歹商構兵。成梁以南關勢弱，謀討北關以輔翊之。明年五月，率師直搗其巢。卜寨走，與那林孛羅合，憑城守。城四重，攻之不下。用巨砲擊之，碎其外郛，遂拔二城，斬馘五百餘級。卜寨等請降，設誓不復叛，乃班師。

　　十七年三月，敵犯義州，復入太平堡，把總硃永壽等一軍盡沒。九月，腦毛大合白洪大、長昂三萬騎復犯平虜堡，備禦李有年、把總馮文升皆戰死，成梁選鋒沒者數百人。敵大掠瀋陽蒲河、榆林，八日始去。明年二月，卜言台周，黃台吉，大、小委正結西部叉漢塔塔兒五萬余騎復深入遼、瀋、海、蓋。成梁潛遣兵出塞襲之，遇伏，死者千人。成梁乃報首功二百八十，得增祿廕。土蠻族弟士墨台豬借西部青把都、恰不慎及長昂、滾兔十萬騎深入海州。成梁不敢擊，縱掠數日而去。十九年閏三月，成梁乘給事侯先春閱視，謀邀搗巢功，使副將李甯等出鎮夷堡潛襲板升，殺二百八十人。師還遇敵，死者數千人。成梁及總督蹇達不以聞。巡按御史胡克儉盡發其先後欺罔狀，語多侵政府。疏雖不行，成梁由是不安於位。及先春還朝，詆尤力，帝意頗動。成梁再疏辭疾，言者亦踵至。其年十一月，帝竟從御史張鶴鳴言，解成梁任，以甯遠伯奉朝請。明年，哱拜反寧夏，御史梅國楨請用成梁，給事中王德完持不可，乃寢。

　　成梁鎮遼二十二年，先後奏大捷者十，帝輒祭告郊廟，受廷臣賀，蟒衣金繒歲賜稠疊。邊帥武功之盛，二百年來未有也。其始銳意封拜，師出必捷，威振絕域。已而位望益隆，子弟盡列崇階，僕隸無不榮顯。貴極而驕，奢侈無度。軍貲、馬價、鹽課、市賞，歲幹沒不貲，全遼商民之利盡籠入己。以是灌輸權門，結納朝士，中外要人，無不飽其重賕，為之左右。每一奏捷，內自閣部，外自督撫而下，大者進官廕子，小亦增俸賚金。恩施優渥，震耀當世。而其戰功率在塞外，易為緣飾。若敵入內地，則以堅壁清野為詞，擁兵觀望；甚或掩敗為功，殺良民冒級。閣部共為蒙蔽，督撫、監司稍忤意，輒排去之，不得舉其法。先後巡按陳登雲、許守恩廉得其殺降冒功狀，擬論奏之，為巡撫李松、顧養謙所沮止。既而物議沸騰，御史硃應轂、給事中任應徵、僉事李琯交章抨擊。事頗有跡，卒賴奧援，反詰責言者。及申時行、許國、王錫爵相繼謝政，成梁失內主，遂以去位。

　　成梁諸戰功率藉健兒。其後健兒李平胡、李甯、李興、秦得倚、孫守廉輩皆富貴，擁專城。暮氣難振，又轉相掊克，士馬蕭耗。迨成梁去遼，十年之間更易八帥，邊備益弛。

　　二十九年八月，馬林獲罪。大學士沈一貫言成梁雖老，尚堪將兵。乃命再鎮遼東，年已七十有六矣。是時，土蠻、長昂及把兔兒已死，寇鈔漸稀。而開原、廣寧之前復開馬、木二市。諸部耽市賞利，爭就款。以故成梁復鎮八年，遼左少事。以閱視敘勞，加至太傅。

　　當萬曆初元時，兵部侍郎汪道昆閱邊，成梁獻議移建孤山堡于張其哈剌佃，險山堡於寬佃，沿江新安四堡於長佃、長嶺諸處，仍以孤山、險山二參將戍之，可拓地七八百里，益收耕牧之利。道昆上於朝，報可。自是生聚日繁，至六萬四千餘戶。及三十四年，成梁以地孤懸難守，與督、撫蹇達、趙楫建議棄之，盡徙居民于內地。居民戀家室，則以大軍驅迫之，死者狼籍。成梁等反以招復逃人功，增秩受賞。兵科給事中宋一韓力言棄地非策。巡按御史熊廷弼勘奏如一韓言，一韓復連章極論。帝素眷成梁，悉留中不下。久之卒，年九十。

　　弟成材，參將。

　　子如松、如柏、如楨、如樟、如梅皆總兵官；如梓、如梧、如桂、如楠亦皆至參將。

子 如松
　　如松，字子茂，成梁長子。以父廕為都指揮同知，充甯遠伯勳衛。驍果敢戰，少從父諳兵機。再遷署都督僉事，為神機營右副將。萬曆十一年，出為山西總兵官。給事中黃道瞻等數言如松父子不當並居重鎮，大學士申時行請保全之，乃召僉書右府。尋提督京城巡捕。給事中邵庶嘗劾如松及其弟副總兵如柏不法，且請稍抑，以全終始，不納。十五年，復以總兵官鎮宣府。巡撫許守謙閱操，如松引坐與並。參政王學書卻之，語不相下，幾攘臂。巡按御史王之棟因劾如松驕橫，並詆學書，帝為兩奪其俸。已復被論，給事中葉初春請改調之，乃命與山西李迎恩更鎮。其後，軍政拾遺，給事中閱視，數遭論劾。帝終眷之，不為動，召僉書中府。

　　二十年，哱拜反寧夏，御史梅國楨薦如松大將才，其弟如梅、如樟並年少英傑，宜令討賊。乃命如松為提督陝西討逆軍務總兵官，即以國楨監之。武臣有提督，自如松始也。已命盡統遼東、宣府、大同、山西諸道援軍。六月抵寧夏。如松以權任既重，不欲受總督制，事輒專行。兵科許弘綱等以為非制，尚書石星亦言如松敕書受督臣節度，不得自專，帝乃下詔申飭。先是，諸將董一奎、麻貴等數攻城不下。如松至，攻益力。用布囊三萬，實以土，踐之登，為砲石所卻。如樟夜攀雲梯上，不克。遊擊龔子敬提苗兵攻南關，如松乘勢將登，亦不克，乃決策水攻。拜窘，遣養子克力蓋往勾套寇，如松令部將李寧追斬之。已，套寇以萬余騎至張亮堡。如松力戰，手斬士卒畏縮者，寇竟敗去。水侵北關，城崩。如松及蕭如薰等佯擊北關誘賊，而潛以銳師襲南關，攀雲梯而上。拜及子承恩自斬叛黨劉東暘、許朝乞貸死。於是如松先登，如薰及麻貴、劉承嗣等繼之，盡滅拜族。錄功，進都督，世廕錦衣指揮同知。

　　會朝鮮倭患棘，詔如松提督薊、遼、保定、山東諸軍，克期東征。弟如柏、如梅並率師援剿。如松新立功，氣益驕，與經略宋應昌不相下。故事，大帥初見督師，甲胄庭謁，出易冠帶，始加禮貌。如松用監司謁督撫儀，素服側坐而已。十二月，如松至軍，沈惟敬自倭歸，言倭酋行長願封，請退平壤迄西，以大同江為界。如松叱惟敬憸邪，欲斬之。參謀李應試曰：「藉惟敬紿倭封，而陰襲之，奇計也。」如松以為然，乃置惟敬于營，誓師渡江。

　　二十一年正月四日，師次肅寧館。行長以為封使將至，遣牙將二十人來迎，如松檄遊擊李寧生縛之。倭猝起格鬥，僅獲三人，餘走還。行長大駭，復遣所親信小西飛來謁，如松慰遣之。六日，次平壤。行長猶以為封使也，踔風月樓以待，群倭花衣夾道迎。如松分佈諸軍，抵平壤城，諸將逡巡未入，形大露，倭悉登陴拒守。是夜，襲如柏營，擊卻之。明旦，如松下令諸軍無割首級，攻圍缺東面。以倭素易朝鮮軍，令副將祖承訓詭為其裝，潛伏西南。令遊擊吳惟忠攻迄北牡丹峰。而如松親提大軍直抵城下，攻其東南。倭砲矢如雨，軍少卻。如松斬先退者以徇。募死士，援鉤梯直上。倭方輕南面朝鮮軍，承訓等乃卸裝露明甲。倭大驚，急分兵捍拒，如松已督副將楊元等軍自小西門先登，如柏等亦從大西門入。火器併發，煙焰蔽空。惟忠中砲傷胸，猶奮呼督戰。如松馬斃于砲，易馬馳，墮塹，躍而上，麾兵益進。將士無不一當百，遂克之。獲首功千二百有奇。倭退保風月樓。夜半，行長渡大同江，遁還龍山。甯及參將查大受率精卒三千潛伏東江間道，復斬級三百六十。乘勝逐北。十九日，如柏遂復開城。所失黃海、平安、京畿、江源四道並復。酋清正據鹹鏡，亦遁還王京。

　　官軍既連勝，有輕敵心。二十七日再進師。朝鮮人以賊棄王京告。如松信之，將輕騎趨碧蹄館。距王京三十里，猝遇倭，圍數重。如松督部下鏖戰。一金甲倭搏如松急，指揮李有聲殊死救，被殺。如柏、寧等奮前夾擊，如梅射金甲倭墜馬，楊元兵亦至，斫重圍入，倭乃退，官軍喪失甚多。會天久雨，騎入稻畦中不得逞。倭背嶽山，面漢水，聯營城中，廣樹飛樓，箭砲不絕，官軍乃退駐開城。二月既望，諜報倭以二十萬眾入寇。如松令元軍平壤，扼大同江，接餉道；如柏等軍寶山諸處為聲援；大受軍臨津；留寧、承訓軍開城；而身自東西調度。聞倭將平秀嘉據龍山倉，積粟數十萬，密令大受率死士從間焚之。倭遂乏食。

　　初，官軍捷平壤，鋒銳甚，不復問封貢事。及碧蹄敗衄，如鬆氣大索，應昌、如松急欲休息，而倭亦芻糧並絕，且懲平壤之敗，有歸志，於是惟敬款議復行。四月十八日，倭棄王京遁，如松與應昌入城，遣兵渡漢江尾倭後，將擊其惰歸。倭步步為營，分番迭休，官軍不敢擊。倭乃結營釜山，為久留計。時兵部尚書石星力主封貢，議撤兵，獨留劉綎拒守。如松乃以十二月班師。論功，加太子太保，增歲祿百石。言者詆其和親辱國，屢攻擊之。帝不問。

　　二十五年冬，遼東總兵董一元罷，廷推者三，中旨特用如松。言路復交章力爭，帝置不報。如松感帝知，氣益奮。明年四月，土蠻寇犯遼東。如松率輕騎遠出搗巢，中伏力戰死。帝痛悼，令具衣冠歸葬，贈少保、甯遠伯，立祠，諡忠烈。以其弟如梅代為總兵官，授長子世忠錦衣衛指揮使，掌南鎮撫司，仍充甯遠伯勳衛，復廕一子本衛指揮使，世襲。恤典優渥，皆出特恩雲。世忠未久卒，無子。弟顯忠由廕曆遼東副總兵，當嗣爵，朝臣方惡李氏，無為言者。至崇禎中，如松妻武氏訴於朝。章下部議，竟寢。後莊烈帝念成梁功，顯忠子尊祖得嗣甯遠伯。闖賊陷京師，遇難。

子 如柏
　　如柏，字子貞，成梁第二子。由父廕為錦衣千戶。嘗與客會飲，砲聲徹大內，下吏免官。再以廕為指揮僉事。數從父出塞有功，曆密雲遊擊，黃花嶺參將，薊鎮副總兵。萬曆十六年，御史任養心言：「李氏兵權太盛。姻親廝養分操兵柄，環神京數千里，縱橫蟠據，不可動搖。如柏貪淫，跋扈尤甚。不早為計，恐生他變。」帝乃解如伯任。於是成梁上書乞罷，並請盡罷子弟官，帝慰留不許。久之，起故官，署宣府參將。引疾歸。

　　如松之禦倭朝鮮也，詔如柏署都督僉事，先率師赴援。既拔平壤，如柏疾趨開城，攻克之，斬首百六十有奇。師旋，進都督同知，為五軍營副將。尋出為貴州總兵官。二十三年，改鎮寧夏。著力兔犯平虜、橫城，如伯邀之，大獲，斬首二百七十有奇。進右都督。再以疾歸，家居二十餘年。會遼東總兵官張承廕戰歿，文武大臣英國公張惟賢等合疏薦如柏，詔以故官鎮遼東。蒙古炒花入犯，督諸將擊卻之。

　　始成梁、如松為將，厚畜健兒，故所向克捷。至是，父兄故部曲已無復存，而如柏暨諸弟放情酒色，亦無復少年英銳。特以李氏世將，起自廢籍中。顧如柏中情怯，惟左次避敵而已。我大清師臨河，如柏故引軍防懿路。及楊鎬四路出師，令如柏以一軍出鴉鶻關。甫抵虎攔路，鎬聞杜松、馬林兩軍已覆，急檄如柏還。大清哨兵二十人見之，登山鳴螺，作大軍追擊狀，如柏軍大驚，奔走相蹴死者千余人。御史給事中交章論劾，給事中李奇珍連疏爭尤力。帝終念李氏，詔還候勘。既入都，言者不已。如柏懼，遂自裁。

子 如楨
　　如楨，成梁第三子。由父廕為指揮使。屢加至右都督，並在錦衣。嘗掌南、北鎮撫司，提督西司房，列環衛者四十年。最後，軍政拾遺，部議罷職，章久留不下。如楨雖將家子，然未曆行陣，不知兵。及兄如柏革任，遼人謂李氏世鎮遼東，邊人憚服，非再用李氏不可，巡撫周永春以為言。而是時如柏兄弟獨如楨在，兵部尚書黃嘉善遂徇其請，以如楨名上，帝即可之。時萬曆四十七年四月也。

　　如楨藉父兄勢，又自以錦衣近臣，不肯居人下。未出關，即遣使與總督汪可受講鈞禮，朝議譁然，嘉善亦特疏言之。如楨始怏怏去。既抵遼，經略楊鎬使守鐵嶺。鐵嶺故李氏宗族墳墓所在。當如柏還京，其族党部曲高貲者悉隨之而西，城中為空。後鎬以孤城難守，令如楨還屯瀋陽，僅以參將丁碧等防守，力益弱。大清兵臨城，如楨擁兵不救，城遂失。言官交章論列，經略熊廷弼亦論如楨十不堪，乃罷任。天啟初，言者復力攻，下獄論死。崇禎四年，帝念成梁勳，特免死充軍。

子 如樟
　　如樟，亦由父廕，曆都指揮僉事。從兄如松征寧夏，先登有功，累進都督僉事。曆廣西、延綏總兵官。

子 如梅
　　如梅，字子清。亦由父廕，曆都指揮僉事。從兄如松征日本，卻敵先登。屢遷遼東副總兵。二十四年，炒花、卜言兔將入犯，如梅謀先襲之。督部將方時新等出塞三百里，直搗其廬帳，斬首百餘級而還。明年，如梅與參政楊鎬謀復從鎮西堡出塞，潛襲敵營，失利，損部將十人，士卒百六十人。如梅以血戰重創，免罪。

　　日本封事敗，其年八月，進署都督僉事，充禦倭副總兵，赴朝鮮援剿，時麻貴三路進師，令如梅將左軍，與右軍共攻蔚山。如梅偕參將楊登山騎兵先進，設伏海濱，而令遊擊擺賽以輕騎誘賊，斬首四百有奇，餘賊遁歸島山。副將陳寅冒矢石奮呼上，破柵兩重。至第三柵，垂拔，楊鎬為總理，宿與如梅昵，不欲寅功出其上，遽鳴金收軍。翊日，如梅至，攻之，不能拔。已而賊援至，如梅軍先奔，諸軍亦相繼潰。贊畫主事丁應泰劾鎬，並劾如梅當斬者二，當罪者十，帝不納。旋用為禦倭總兵官。會其兄如松戰歿，即命如梅馳代之。逾年，坐擁兵畏敵，劾罷。久之，起僉書左府。四十年，鎬巡撫遼東，力薦如梅為帥。不得，至以死爭。給事中麻僖、御史楊州鶴力持不可，乃止。

　　成梁諸子，如松最果敢，有父風。其次稱如梅，然躁動，非大將才，獨楊鎬深信。後復倚任其兄如柏，卒以致敗。

麻貴
　　麻貴，大同右衛人。父祿，嘉靖中為大同參將，從鎮帥劉漢襲板升，大獲。俺答圍右衛，祿與副將尚表固守，乘間擊斬其部長，寇乃引退。辛愛犯京東，祿以宣府副總兵入衛，與子遊擊錦並有卻敵功。

　　貴由舍人從軍，積功至都指揮僉事，充宣府遊擊將軍。隆慶中，遷大同新平堡參將。寇大入，掠山陰、懷仁、應州。將吏並獲罪，獨貴與兄副將錦拒戰有功，受賞。萬曆初，再遷大同副總兵。十年冬，以都督僉事充寧夏總兵官。無何，徙鎮大同。時諸部納款久，撦力克襲封順義王，奉中國益虔。貴頻以安邊勞蒙賜賚。

　　十九年，為閱視少卿曾乾亨所劾，謫戍邊。明年，寧夏哱拜反。廷議貴健將知兵，且多畜家丁，乃起戍中為副將，總兵討賊。屢攻城不克。其五月，哱拜以套寇五百騎圍平虜堡，貴選精卒三百間道馳卻之。俄以總督魏學曾命撫著力兔、銀定、宰僧於橫城，啖以重利，皆不應，貴乃還攻城。寧夏總兵董一奎攻其南，固原總兵李昫攻其西，故總兵劉承嗣攻其北，牛秉忠攻其東，貴以遊兵主策應。哱拜自北門出戰，將往勾套部，貴逐之入城，別遣將馬孔英、麻承詔等擊套寇援兵，俘斬百二十人。拜初與套部深相結，諸部長稱之為王。日坐著力兔帳中，主籌畫，至是不敢復出。俄朝命蕭如薰代董一奎，盡將諸道援兵，以貴為副。而李如松軍亦至，攻益急。賊奉黃金、繡蟒于卜失兔等，請急徇靈州，先據下馬關，沮餉道。卜失兔與莊禿賴果合兵犯定邊，而宰僧從花馬池西沙湃入。貴迎擊，挫宰僧于石溝。會董一元搗土昧巢，諸部長俱解去。賊復乞援於著力兔，擁眾大入。如松率勁騎迎戰張亮堡，自卯迄巳，敵銳甚。會貴及李如樟等兵至，夾擊之，寇乃卻。逐北至賀蘭山，獲首級百二十餘。持示賊，賊益洶懼。無何城破，賊盡平。貴以功增秩，子予。尋擢總兵官，鎮守延綏。

　　二十二年七月，卜失兔糾諸部深入定邊，營張春井。貴乘虛搗其帳於套中，斬首二百五十有奇。還自寧塞，復邀其零騎。會寇留內地久，轉掠至下馬關。寧夏總兵蕭如薰不能禦，總督葉夢熊急檄貴赴援。督副將蕭如蘭等連戰曬馬台、薛家窪，斬首二百三十有奇，獲畜產萬五千。帝為告廟宣捷，進署都督同知，予世廕。明年，卜失兔復入塞，掠八日而還。順義王撦力克約之納款，不從，復擬大入。貴勒兵萬五千人：遊擊閻逢時等出紅山為中軍，參將師以律等出高家堡、神木、孤山為左軍，參將孫朝梁等出定邊、安邊、平山為右軍，而自以大軍當一面。銜枚疾趨，逾塞六十里。寇莫知所防，大潰。俘斬四百有奇，獲馬駝牛羊千五百。再進秩，予廕。尋以病歸。

　　二十五年，日本封事敗，起貴備倭總兵官，赴朝鮮。已，加提督，盡統南北諸軍。貴馳至王京，倭已入慶州，據閑山島，圍南原。守將楊元遁，全州守將陳愚衷亦遁，倭乘勢逼王京。貴別遣副將解生守稷山，朝鮮亦令都體察使李元翼出忠清道遮賊鋒。生頗有斬獲功，參將彭友德亦破賊青山。倭將行長退屯井邑，清正還慶州。經略邢玠、經理楊鎬先後至，分兵三協：左李如梅，右李芳春、解生，中高策。貴與鎬督左右協兵專攻清正。策駐宜寧，東援兩協，西扼行長。諸軍至慶州，倭悉退屯蔚山，如梅誘敗之。清正退保島山，築三砦自固。遊擊茅國器率死士拔其砦，斬馘六百五十，諸軍遂進圍其城。城新築以石，堅甚，將士仰攻多死。圍十日，倭襲敗生兵。明年正月二日，行長來援，九將兵俱潰。賊張旗幟江上，鎬大懼，倉皇撤師，以捷奏。既而敗狀聞，帝罷鎬，責貴以功贖。與劉綎、陳璘、董一元分四路。貴居東，當清正，數戰有功。會平秀吉死，官軍益力攻。十一月，清正先遁，貴遂入島山、西浦，諸路共俘斬二千二百有奇。明年三月，旋師。進右都督，予世廕。

　　三十八年，命貴鎮遼東。泰寧炒花素桀驁，九子各將兵，他部宰賽、暖兔又助之。邊將畏戰，但以增歲賞為事，寇益無所忌。明年，臨邊要賞，將士出不意擊之，拔營遁，徙額力素居焉。其地忽天鳴地震，炒花驚懼，再徙渡老河，去邊幾四百里，其第三子色特哂之，南移可哥毋林，伺隙入犯。貴伏兵敗之，追北至白雲山，斬馘三百四十有奇。色特憤，謀復仇。糾宰賽、以兒鄧，皆不應。乃東糾卜言顧、伯要兒，西糾哈剌漢乃蠻，合犯清河，皆潰。以兒鄧等懼，代炒花求款，邊境乃寧。明年，插漢虎墩兔以三萬騎入掠穆家堡。禦之，敗去。其夏，貴引病乞罷，詔乘傳歸。

　　貴果毅驍捷，善用兵，東西並著功伐。先後承特賜者七，錫世廕者六。及歿，予祭葬。稱一時良將焉。

兄 錦
　　兄錦，少從父行陣，有戰功。累官千總，協守大同右衛。千戶魏昂者，坐罪亡入沙漠，引寇至城下，挾取妻子，錦伏甲擒之。俺答圍城，數突圍，城卒完。尋以殺人，並父奪官下吏。當事以塞上方用兵，而錦父子兄弟並敢戰，曲法貸之。屢遷宣府遊擊將軍。以勤王功，進秩一等，遷大同參將。隆慶初，進本鎮副總兵，從趙岢出塞敗寇兵，與弟貴並有保境功。俺答納款，錦招塞外叛人歸者甚眾。萬曆五年，擢山西總兵官。尋改鎮宣府，卒。

　　錦子承勳，遼東副總兵，都督僉事，南京後府僉書。從子承恩，都督同知，宣府、延綏、大同總兵官。更曆諸鎮，以勇力聞。後起援遼東，屢退避，下獄當死。詔納馬八百匹免罪，其家遂破。承詔，寧夏參將。從平哱拜有功。後為蒼頭所弑。承訓，薊鎮副總兵。承宣，洮、岷副總兵。承宗，遼東副總兵。天啟初，戰死沙嶺。

　　麻氏多將才。人以方鐵嶺李氏，曰「東李西麻」。

　　贊曰：自俺答款宣、大，薊門設守固，而遼獨被兵。成梁遂擅戰功，至剖符受封，震耀一時，倘亦有天幸歟！麻貴宣力東西，勳閥可稱。兩家子弟，多曆要鎮，是以時論以李、麻並列。然列戟擁麾，世傳將種，而恇怯退避，隳其家聲。語曰「將門有將」，諸人得無愧乎！


Chinese text: This work was published before January 1, 1923, and is in the
public domain worldwide because the author died at least 100 years ago.
