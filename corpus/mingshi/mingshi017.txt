【世宗一】

　　世宗，欽天履道英毅神聖宣文廣武洪仁大孝肅皇帝，諱厚熜，憲宗孫也。父興獻王祐杬，國安陸，正德十四年薨。帝年十有三，以世子理國事。

　　十六年三月辛酉，未除服，特命襲封。丙寅，武宗崩，無嗣，慈壽皇太后與大學士楊廷和定策，遣太監谷大用、韋彬、張錦，大學士梁儲，定國公徐光祚，駙馬都尉崔元，禮部尚書毛澄，以遺詔迎王于興邸。夏四月癸未，發安陸。癸卯，至京師，止於郊外。禮官具儀，請如皇太子即位禮。王顧長史袁宗皋曰：「遺詔以我嗣皇帝位，非皇子也。」大學士楊廷和等請如禮臣所具儀，由東安門入居文華殿，擇日登極。不允。會皇太后趣群臣上箋勸進，乃即郊外受箋。是日日中，入自大明門，遣官告宗廟社稷，謁大行皇帝几筵，朝皇太后，出禦奉天殿，即皇帝位。以明年為嘉靖元年，大赦天下。恤錄正德中言事罪廢諸臣，賜天下明年田租之半，自正德十五年以前逋賦盡免之。丙午，遣使奉迎母妃蔣氏。召費宏復入閣。戊申，命禮臣集議興獻王封號。五月乙卯，罷大理銀礦。丙辰，梁儲致仕。壬戌，吏部侍郎袁宗皋為禮部尚書兼文淵閣大學士，預機務。壬申，強尼伏誅。六月戊子，江彬伏誅。乙未，縱內苑禽獸，令天下毋得進獻。丁酉，革錦衣衛冒濫軍校三萬餘人。戊戌，振江西災。壬寅，革傳升官。癸卯，振遼東饑。秋七月壬子，進士張璁言，繼統不繼嗣，請尊崇所生，立興獻王廟于京師。初，禮臣議考孝宗，改稱興獻王皇叔父，援宋程頤議濮王禮以進，不允。至是，下璁奏，命廷臣集議。楊廷和等抗疏力爭，皆不聽。癸丑，命自今親喪不得奪情，著為令。丁巳，小王子犯莊浪，指揮劉爵禦卻之。丙子，革錦衣衛所及監局寺廠司庫、旗校、軍士、匠役投充新設者，凡十四萬八千餘人。丁丑，寧津盜起。德平知縣龔諒死之。九月乙卯，袁宗皋卒。庚午，葬毅皇帝于康陵。冬十月己卯朔，追尊父興獻王為興獻帝，祖母憲宗貴妃邵氏為皇太后，母妃為興獻后。壬午，興獻后至自安陸。十一月庚戌，振江西災。丁巳，錄平宸濠功，封王守仁新建伯。甲戌，乾清宮成。罷廣西貢香。諭各鎮巡守備官，凡額外之征悉罷之。

　　嘉靖元年春正月癸丑，享太廟。己未，大祀天地於南郊。清甯宮後殿災。命稱孝宗皇考，慈壽皇太后聖母，興獻帝后為本生父母。己巳，甘州兵亂，殺巡撫都御史許銘。二月己卯，耕耤田。三月辛亥，弗提衛獻生豹，卻之。甲寅，釋奠于先師孔子。丁巳，上慈壽皇太后尊號曰昭聖慈壽皇太后，武宗皇后曰莊肅皇后。戊午，上皇太后尊號曰壽安皇太后，興獻后曰興國太后。夏四月壬辰，命各邊巡按御史三年一閱軍馬器械。秋七月己酉，以南畿、浙江、江西、湖廣、四川旱，詔撫按官講求荒政。九月辛未，立皇后陳氏。冬十月辛卯，振南畿、湖廣、江西、廣西災，免稅糧有差。壬辰，以災傷敕群臣修省。十一月庚申，壽安皇太后崩。十二月戊寅。振陝西被寇及山東礦賊流劫者。是年，琉球入貢。

　　二年春正月乙卯，大祀天地於南郊。丁卯，小王子犯沙河堡，總兵官杭雄戰卻之。二月癸未，振遼東饑。壬辰，總督軍務右都御史俞諫、總兵官魯綱討平河南、山東賊。三月乙巳，俺答寇大同。甲寅，武宗神主祔太廟。戊午，賜姚淶等進士及第、出身有差。夏四月壬申，以災異敕群臣修省。癸未，以宋硃熹裔孫墅為《五經》博士。癸巳，命兩京三品以上及撫、按官舉堪任守令者。五月庚午，小王子犯密雲石塘嶺，殺指揮使殷隆。六月癸丑，以災傷免嘉靖元年天下稅糧之半。秋八月辛酉，小王子犯丁字堡，都指揮王綱戰死。冬十一月丁卯，免南畿被災稅糧。己丑，振河南饑。是年，撒馬兒罕、土魯番、天方入貢。

　　三年春正月丙寅朔，兩畿、河南、山東、陝西同時地震。丁丑，大祀天地於南郊。丙戌，南京刑部主事桂萼請改稱孝宗皇伯考，下廷臣議。是月，朵顏入寇。二月丙午，楊廷和致仕。庚戌，南京地震。三月壬申，振淮、揚饑。辛巳，振河南饑。夏四月己酉，上昭聖皇太后尊號曰昭聖康惠慈壽皇太后。庚戌，上興國太后尊號曰本生聖母章聖皇太后。癸丑，追尊興獻帝為本生皇考恭穆獻皇帝，大赦。辛酉，編修鄒守益請罷興獻帝稱考立廟，下錦衣衛獄。五月乙丑，蔣冕致仕。修撰呂柟言大禮未正，下錦衣衛獄。丁丑，遣使迎獻皇帝神主于安陸。己卯，吏部尚書石珤兼文淵閣大學士，預機務。六月，御史段續、陳相請正席書、桂萼罪，吏部員外郎薛蕙上《為人後解》，鴻臚少卿胡侍言張璁等議禮之失，俱下獄。秋七月乙亥，更定章聖皇太后尊號，去本生之稱。戊寅，廷臣伏闕固爭，下員外郎馬理等一百三十四人錦衣衛獄。癸未，杖馬理等於廷，死者十有六人。甲申，奉安獻皇帝神主于觀德殿。己丑，毛紀致仕。辛卯，杖修撰楊慎，檢討王元正，給事中劉濟、安磐、張漢卿、張原，御史王時柯於廷。原死，慎等戍謫有差。是月，免南畿、河南被災稅糧。八月癸巳，大同兵變，殺巡撫都御史張文錦。乙卯，吏部侍郎賈詠為禮部尚書兼文淵閣大學士，預機務。九月丙寅，定稱孝宗為皇伯考，昭聖皇太后為皇伯母，獻皇帝為皇考，章聖皇太后為聖母。丙子，詔天下。丙戌，土魯番入寇，圍肅州。兵部尚書金獻民總制軍務，署都督僉事杭雄充總兵官，太監張忠提督軍務，禦之。冬十一月己卯，戶部侍郎胡瓚提督宣、大軍務，都督魯綱充總兵官，討大同叛卒。十二月壬子，甘、涼寇退，召金獻民還。戊午，起致仕大學士楊一清為兵部尚書，總制陝西三邊軍務。是年，琉球入貢，魯迷國貢獅子、犀牛。

　　四年春正月丙寅，西海卜兒孩犯甘肅，總兵官姜奭擊敗之。辛未，大祀天地於南郊。二月乙卯，禁淹獄囚。三月壬午，仁壽宮災。夏五月甲戌，賜廬州知府龍誥官秩，詔天下仿誥備荒振濟法。庚辰，作世廟祀獻皇帝。八月戊子，作仁壽宮。冬十月丁亥，作玉德殿，景福、安喜二宮。十二月辛丑，《大禮集議》成，頒示天下。閏月乙卯朔，日有食之。乙亥，振遼東災。是年，天方入貢。

　　五年春正月乙未，大祀天地於南郊。二月甲寅，命道士邵元節為真人。庚辰，免山西被災稅糧。壬午，振京師饑。三月辛丑，賜龔用卿等進士及第、出身有差。丁未，定有司久任法。夏五月庚子，楊一清復入閣。秋七月庚寅，免四川被災稅糧。八月丙寅，振湖廣饑。九月己亥，章聖皇太后有事于世廟。冬十月辛亥朔，親享如太廟禮。壬子，振南畿、浙江災，免稅糧物料。庚午，頒禦制《敬一箴》于學宮。是年，暹羅入貢。

　　六年春正月癸未，命群臣陳民間利病。己丑，大祀天地於南郊。二月辛亥，小王子犯宣府，參將王經戰死。癸亥，費宏、石珤致仕。庚午，召謝遷復入閣。三月庚辰，寇復犯宣府，參將關山戰死。甲午，禮部侍郎翟鑾為吏部侍郎兼翰林學士，入閣預機務。夏四月己巳，免廣西被災稅糧。五月丁丑朔，日有食之。丁亥，前南京兵部尚書王守仁兼左都御史，總制兩廣、江西、湖廣軍務，討田州叛蠻。秋八月庚戌，以議李福達獄，下刑部尚書顏頤壽、左都御史聶賢、大理寺卿湯沐等於錦衣衛獄，侍郎桂萼、張璁，少詹事方獻夫署三法司，雜治之。總制尚書王憲擊敗小王子于石臼墩。癸亥，賈詠致仕。庚午，振湖廣水災。九月己卯，免江西、河南、山西被災秋糧。壬午，頒《欽明大獄錄》於天下。冬十月戊申，兵部侍郎張璁為禮部尚書兼文淵閣大學士，預機務。是年，魯迷入貢。

　　七年春正月癸未，考核天下巡撫官。丙戌，大祀天地於南郊。三月戊寅，謝遷致仕。癸巳，右都御史伍文定為兵部尚書提督軍務，侍郎梁材督理糧儲，討雲南叛蠻。夏四月甲寅，甘露降，告於郊廟。六月辛丑，《明倫大典》成，頒示天下。癸卯，定議禮諸臣罪，追削楊廷和等籍。丁卯，雲南蠻平。秋七月己卯，追尊孝惠皇太后為太皇太后，恭穆獻皇帝為恭睿淵仁寬穆純聖獻皇帝。辛巳，尊章聖皇太后為章聖慈仁皇太后。戊子，詔天下。八月壬子，免河南被災稅糧。九月甲戌，王守仁討廣西蠻，悉平之。壬午，振嘉興、湖州災。冬十月丁未，皇后崩。十一月丙寅，立順妃張氏為皇后。十二月丙子，小王子犯大同，指揮趙源戰死。是年，琉球入貢。

　　八年春正月己亥，振山西災。庚戌，大祀天地於南郊。二月癸酉，吏部尚書桂萼兼武英殿大學士，預機務。丁丑，振襄陽饑。甲申，旱，躬禱於南郊。乙酉，禱於社稷。三月丙申，葬悼靈皇后。戊戌，振河南饑。甲寅，賜羅洪先等進士及第、出身有差。秋七月甲午，以議獄不當，下郎中魏應召等於獄，右都御史熊浹削籍。八月丙子，張璁、桂萼罷。壬午，始親祭山川，著為令。九月癸巳，召張璁復入閣。癸丑，楊一清罷。是月，免兩畿、河南被災稅糧，振江西、湖廣饑。冬十月癸亥朔，日有食之。己巳，除外戚世封，著為令。十一月庚子，召桂萼復入閣。甲辰，振浙江災。戊申，禱雪。己酉，雪。丁巳，親詣郊壇告謝。百官表賀。是年，天方、撒馬兒罕、土魯番入貢。

　　九年春正月丁酉，大祀天地於南郊。丙午，作先蠶壇於北郊。丁巳，振山西饑。二月戊辰，耕耤田。乙亥，振京師饑。丁丑，禁官民服舍器用逾制。三月丁巳，皇后親蠶于北郊。夏四月丙戌，振延綏饑。五月己亥，更建四郊。六月癸亥，立曲阜孔、顏、孟三氏學。秋八月壬午，免江西被災稅糧。九月壬辰，罷雲南鎮守中官。乙未，免南畿被災秋糧。冬十一月辛丑，更正孔廟祀典，定孔子諡號曰至聖先師孔子。己酉，祀昊天上帝於南郊，禮成，大赦。是年，琉球入貢。

　　十年春正月辛卯，祈谷於大祀殿，奉太祖、太宗配。甲午，更定廟祀，奉德祖於祧廟。乙巳，桂萼致仕。二月甲戌，免廬、鳳、淮、揚被災秋糧。壬申，賜張璁名孚敬。三月戊申，罷四川分守中官。夏四月丁巳，皇后親蠶于西苑。甲子，禘於太廟。五月壬子，祀皇地祇于方澤。閏六月己丑，罷浙江、湖廣、福建、兩廣及獨石、萬全、永寧鎮守中官。秋七月癸丑，侍郎葉相振陝西饑。戊午，張孚敬罷。辛巳，鄭王厚烷獻白雀，薦之宗廟。八月辛丑，改安陸州曰承天府。九月乙丑，西苑宮殿成，設成祖位致祭，宴群臣。丙寅，禮部尚書李時兼文淵閣大學士，預機務。壬申，幸西苑，禦無逸殿，命李時、翟鑾進講，宴儒臣於豳風亭。冬十一月甲寅，祀天於南郊。戊辰，免陝西被災秋糧。丁丑，召張孚敬復入閣。十二月戊子，御史喻希禮、石金因修醮請宥議禮諸臣罪，下錦衣衛獄。

　　十一年春正月辛未，祈谷於圜丘，始命武定侯郭勳攝事。二月戊戌，免湖廣被災稅糧。三月戊辰，賜林大欽等進士及第、出身有差。夏四月辛卯，續封常遇春、李文忠、鄧愈、湯和後為侯。五月丙子，前吏部尚書方獻夫兼武英殿大學士，預機務。六月壬午，免畿內被災秋糧。甲申，續封劉基後誠意伯。秋七月戊辰，免南畿被災夏稅。八月戊子，以星變敕群臣修省。辛丑，張孚敬罷。九月丁巳，振陝西饑。冬十月甲申，編修楊名以災異陳言，下獄謫戍。是月，免山東被災稅糧，振山西饑。十一月甲寅，四川巡撫都御史宋滄獻白兔，群臣表賀。庚申，祀天於南郊。十二月己亥，免畿內被災稅糧。是年，琉球、哈密、土魯番、天方、撒馬兒罕入貢。

　　十二年春正月丙午，湖南巡撫都御史吳山獻白鹿，群臣表賀。自後，諸瑞異表賀以為常。丙辰，召張孚敬復入閣。是月，免浙江、河南被災稅糧。二月乙酉，振雲南饑。三月丙辰，釋奠于先師孔子。秋八月乙未，以皇子生，詔赦天下。九月庚戌，廣東巢賊亂，提督侍郎陶諧討平之。冬十月乙亥，大同兵亂，殺總兵官李瑾，代王奔宣府。丙子，下建昌侯張延齡於獄。十一月己亥，振遼東災。癸丑，翟鑾以憂去。十二月己卯，吉囊犯寧夏，總兵官王效、副總兵梁震擊敗之。是年，土魯番、天方入貢。

　　十三年春正月癸卯，廢皇后張氏。壬子，立德妃方氏為皇后。二月己丑，總督宣大侍郎張瓚撫定大同亂卒。辛卯，代王返國。三月壬申，振大同被兵者。乙酉，吉囊犯響水堡，參將任傑擊敗之。夏四月己酉，方獻夫致仕。六月甲子，南京太廟災。秋八月壬子，寇犯花馬池，梁震禦卻之。冬十一月庚午，祀天於南郊。是年，琉球入貢。

　　十四年春正月壬申，罷督理倉場中官。丙戌，莊肅皇后崩。二月己亥，作九廟。丁未，禁冠服非制。三月戊子，葬孝靜皇后于康陵。己丑，遼東軍亂，執都御史呂經。夏四月甲午，張孚敬致仕，召費宏復入閣。丙申，賜韓應龍等進士及第、出身有差。丙午，廣寧兵亂。六月，吉囊犯大同，總兵官魯綱禦卻之。秋七月甲申，廣甯亂卒平。八月乙巳，詔九卿會推巡撫官，著為令。冬十月戊申，費宏卒。十一月乙亥，祀天於南郊。是年，烏斯藏入貢。

　　十五年春二月癸巳，振湖廣災。三月丙子，奉章聖皇太后如天壽山謁陵，免昌平今年稅糧三之二，賜高年粟帛。癸未，謁恭讓章皇后、景皇帝陵。是日還宮。夏四月癸巳，詔建山陵。癸卯，詣七陵祭告。癸丑，還宮。是月，吉囊犯甘、涼，總兵官姜奭擊敗之。秋九月庚午，如天壽山。丁丑，還宮。是秋，吉囊犯延綏，官軍四戰皆敗之。冬十月己亥，更定世廟為獻皇帝廟。戊申，如天壽山。壬子，還宮。十一月戊午，以皇長子生，詔赦天下。辛巳，祀天於南郊。十二月辛卯，九廟成。閏月癸亥，以定廟制，加上兩宮皇太后徽號，詔赦天下。乙丑，禮部尚書夏言兼武英殿大學士，預機務。丙寅，享九廟。是年，免山西、山東被災稅糧。琉球、烏斯藏入貢。

　　十六年春二月壬子，安南黎寧遣使告莫登庸之難。癸酉，如天壽山。三月甲申，還宮。丙午，幸大峪山視壽陵。夏四月癸丑，還宮。六月癸酉，吉囊寇宣府，指揮趙鏜戰死。秋八月，復寇宣府，殺參將張國輔。冬十一月，故昌國公張鶴齡下獄，瘐死。是年，土魯番、天方、撒馬兒罕入貢。

　　十七年春二月戊辰，如天壽山。壬申，還宮。三月壬辰，賜茅瓚等進士及第、出身有差。辛丑，咸甯侯仇鸞為征夷副將軍。充總兵官，兵部尚書毛伯溫參贊軍務，討安南莫登庸。夏四月庚戌，如天壽山。甲寅，還宮。戊午，罷安南師。甲子，禱雨於郊壇。戊辰，雨。六月，寇犯宣府，都指揮周冕戰死。丙辰，定明堂大饗禮。下戶部侍郎唐胄于獄。秋七月辛卯，開河南、雲南銀礦。癸巳，慈甯宮成。八月甲辰，吉囊犯河西，總督都御史劉天和禦卻之。丙辰，禮部尚書掌詹事府事顧鼎臣兼文淵閣大學士，預機務。九月戊寅，免畿內被災稅糧。辛巳，上太宗廟號成祖，獻皇帝廟號睿宗。遂奉睿宗神主祔太廟，躋武宗上。辛卯，大享上帝于玄極寶殿，奉睿宗配。乙未，如天壽山。丁酉，還宮。冬十一月辛未朔，詣南郊，上皇天上帝號。還詣太廟，上太祖高皇帝、高皇后尊號。辛卯，禮天於南郊。詔赦天下。乙未，免江西被災稅糧。十二月癸卯，章聖皇太后崩。壬子，如大峪山相視山陵。甲寅，還宮。乙卯，李時卒。戊午，振寧夏災。是年，琉球、土魯番入貢。

　　十八年春二月庚子朔，立皇子載壑為皇太子，封載為裕王，載圳景王。辛丑，詔赦天下。起黃綰為禮部尚書，宣諭安南。壬寅，起翟鑾為兵部尚書兼右都御史，充行邊使。丁未，祈谷于玄極寶殿。先賢曾子裔孫質粹為翰林院世襲《五經》博士。壬子，振遼東饑。癸丑，安南莫方瀛請降。乙卯，幸承天，太子監國。辛酉，次真定，望於北嶽。丁卯，次衛輝，行宮火。三月己巳，渡河，祭大河之神。辛未，次鈞州，望於中嶽。甲戌，免畿內被災稅糧。庚辰，至承天。辛巳，謁顯陵。甲申，享上帝于龍飛殿，奉睿宗配。秩于國社、國稷，遍群祀。戊子，禦龍飛殿受賀，詔赦天下。給復承天三年，免湖廣明年田賦五之二，畿內、河南三之一。夏四月壬子，至自承天。壬戌，免湖廣被災稅糧。甲子，幸大峪山。丙寅，還宮。秋閏七月庚申，葬獻皇后于顯陵。辛酉，復命仇鸞、毛伯溫征安南。九月辛酉，如天壽山。侍郎王杲振河南饑。冬十月丙寅，還宮。十一月丙申，祀天於南郊。是年，日本、哈密入貢。

　　十九年春正月丙午，召翟鑾復入閣。辛亥，吉囊寇大同，殺指揮周岐。三月戊戌，詔修仁壽宮。夏六月辛巳，瓦剌部長款塞。秋七月癸卯，吉囊入萬全右衛，總兵官白爵逆戰于宣平，敗之。壬子，又敗之于桑乾河。戊午，振江西災。八月丁丑，太僕卿楊最諫服丹藥，予杖死。九月，吉囊犯固原，周尚文敗之于黑水苑。延綏總兵官任傑追擊於鐵柱泉，又敗之。己酉，召仇鸞還。冬十月庚申，罷礦場。甲子，顧鼎臣卒。十一月丙辰，慈慶宮成。是年，琉球、日本入貢。

　　二十年春正月，免南畿被災稅糧。二月乙丑，顯陵成，給復承天三年。丙寅，御史楊爵言時政，下錦衣衛獄。三月乙巳，賜沈坤等進士及第、出身有差。是春，吉囊寇蘭州，參將鄭東戰死。夏四月己未，莫登庸納款，改安南國為安南都統使司，以登庸為都統使。辛酉，九廟災，毀成祖、仁宗主。丙子，詔行寬恤之政。五月戊子，采木於湖廣、四川。甲寅，振遼東饑。六月，振畿內、山西饑。秋七月丁酉，俺答、阿不孩遣使款塞求貢，詔卻之。是月，免河南、陝西、山東被災稅糧。八月辛酉，昭聖皇太后崩。庚辰，夏言罷。是月，俺答、阿不孩、吉囊分道入寇，總兵官趙卿帥京營兵，都御史翟鵬理軍務，禦之。九月乙未，翊國公郭勳有罪，下獄死。辛亥，俺答犯山西，入石州。冬十月癸丑，振山西被寇者，復徭役二年。丁卯，召夏言復入閣。十一月辛卯，葬敬皇后于泰陵。丙申，免四川被災稅糧。是年，琉球入貢。

　　二十一年夏四月庚申，大高玄殿成。閏五月戊辰，俺答、阿不孩遣使款大同塞，巡撫都御史龍大有誘殺之。六月辛卯，俺答寇朔州。壬寅，入雁門關。丁未，犯太原。秋七月己酉朔，日有食之。夏言罷。己未，俺答寇潞安，掠沁、汾、襄垣、長子，參將張世忠戰死。八月辛巳，募兵于直隸、山東、河南。壬午，振山西被兵州縣，免田租。癸巳，禮部尚書嚴嵩兼武英殿大學士，預機務。九月癸亥，員外郎劉魁諫營雷殿，予杖下獄。冬十月丁酉，宮人謀逆伏誅，磔端妃曹氏、甯嬪王氏於市。是年，免畿內、陝西、河南、福建被災稅糧。安南入貢。


Chinese text: This work was published before January 1, 1923, and is in the
public domain worldwide because the author died at least 100 years ago.
