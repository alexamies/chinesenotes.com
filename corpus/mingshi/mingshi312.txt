播州宣慰司永寧宣撫司酉陽宣撫司石砫宣撫司

目录
1	播州宣慰司
2	永寧宣撫司
3	酉陽宣撫司
4	石砫宣撫司
播州宣慰司
遵義府即播州。秦為夜郎且蘭地。漢屬牂牁。唐貞觀中，改播州。乾符初，南詔陷播，太原楊端應募復其城，為播人所懷服，歷五代，子孫世有其地。宋大觀中，楊文貴納土，置遵義軍。元世祖授楊邦憲宣慰使，賜其子漢英名賽因不花，封播國公。

洪武四年平蜀，遣使諭之。五年，播州宣慰使楊鏗、同知羅琛、總管何嬰、蠻夷總管鄭瑚等，相率來歸，貢方物，納元所授金牌、銀印、銅章。詔賜鏗衣幣，仍置播州宣慰使司，鏗、琛皆仍舊職。領安撫司二，曰草塘，曰黃平；長官司六，曰真州，曰播州，曰余慶，曰白泥，曰容山，曰重安。以嬰等為長官。七年，中書省奏：「播州土地既入版圖，當收其貢賦，歲納糧二千五百石為軍儲。」帝以其率先來歸，田稅隨所入，不必以額。已，復置播州黃平宣撫司。播州江渡蠻黃安作亂，貴州衛指揮張岱討平之。八年，鏗遣其弟锜來貢，賜衣幣。自是，每三歲一入貢。十四年遣使賫敕諭鏗：「比聞爾聽浮言，生疑貳。今大軍南征，多用戰騎，宜率兵二萬、馬三千為先鋒，庶表爾誠。」十五年城播州沙溪，以官兵一千人、土兵二千人戍之。改播州宣慰司隸貴州，改黃平衛為千戶所。十七年，鏗子震卒於京，命有司歸其喪。二十年征鏗入朝，貢馬十匹。帝諭以守土保身之道，賜鈔五百錠。二十一年，播州宣慰使司並所屬宣撫司官，各遣其子來朝，請入太學，帝敕國子監官善訓導之。

永樂四年免播州荒田租，設重安長官司，隸播州宣慰司，以張佛保為長官，以佛保嘗招輯重安蠻民向化故也。七年，宣慰使楊升招諭草塘、黃平、重安所轄當科、葛雍等十二寨蠻人來歸。宣德三年，升賀萬壽節後期，禮部議予半賞。帝以道遠，勿奪其賜。七年，草塘所屬谷亻散等四十一寨蠻作亂，總兵陳懷剿撫之，旋定。

正統十四年，宣慰使楊綱老疾，以其子輝代。景泰三年，輝奏：「湖、貴所轄臻、剖、五坌等苗賊，糾合草塘、江渡諸苗黃龍、韋保等，殺掠人民，屢撫復叛，乞調兵征剿，以靖民患。」帝命總督王來、總兵梁缶等，會同四川巡撫剿之。七年，調輝兵征銅鼓、五開叛苗，賜敕頒賞。

成化十年以播州賊賫果等屢歲為患，敕責川、貴鎮巡官。正統末，苗蠻聚眾寇邊，土官同知羅宏奏，輝有疾，乞以其子愛代。帝命愛襲職，仍敕愛即率兵從總兵官剿賊。先是，輝奏所屬夭壩幹地五十三寨及重安所轄灣溪等寨，屢被苗蠻占據，乞令湖、貴會兵征之。命如輝言。部議以愛年幼，請仍起輝暫理軍事。又以輝難獨任，宜敕都御史張瓚親至播州督理，勵輝等振揚威武，以備征調，其機宜悉聽瓚裁處。

十二年，瓚督諸軍及輝攻敗灣溪、夭壩幹地諸苗，凡破山寨十六，斬首四百九十六級，撫男婦九千八百余口。事下兵部，以苗就撫者多，宜量為處分。瓚議設安寧宣撫司，並懷遠、宣化二長官司，建靖南、龍場二堡，命輝董其役。輝調兵民五千余，立治所，委所屬黃平諸長官，分甓城垣。將竣，輝因奏：「各寨苗蠻，近頗知懼，但大軍還後，難保無虞。播州向設操守土兵一千五百人，今撥守懷遠、靖南、夭漂、龍場各二百人，宣化百人，安寧六百人，其家屬宜徙之同居，為固守計。其工之未畢者，宜命臣子愛董之，而聽臣致仕如故。」詔從之。時灣溪既立安寧宣撫，爛土諸蠻惡其逼，遂引賫果等攻陷夭漂、靖南城堡，圍安寧。愛新襲，力弗能支，求援於川、貴二鎮。兵部奏起輝再統兵剿之，又敕川、貴兵為助。十五年，貴州巡撫陳儼奏：「苗賊賫果轉橫，乞調川、湖等官軍五萬五千，剋期會貴州，聽儼節制。」兵部言：「賊作於四川，而貴州守臣自欲節制諸軍，恐有邀功之人主之。且興師五萬，以半年計，須軍儲十三萬五千石，山路險峻，輸運之夫須二十七萬眾，況天將暑，瘴癘可虞。」帝然其奏。

二十二年，愛兄宣撫楊友訐奏愛，帝命刑部侍郎何喬新往勘。二十三年，喬新奏：「輝在日，溺其庶子友，欲令承襲，長官張淵阿順之。安撫宋韜謂楊氏家法，立嗣以嫡，愛宜立。輝不得已立愛，又欲割地以授友，謀於淵，因以夭壩幹乃本州懷遠故地，為生苗所據，請兵取之。容山長官韓瑄以土民安輯日久，不宜征。淵與輝計執瑄，杖殺之。前巡撫張瓚受輝賂，以其地設安寧宣撫司，冒以友任宣撫。輝立券，以所有金玉、服用、莊田召諸子均分之。輝沒，淵乃與友潛謀刺愛，淵弟深亦與謀，不果，友遂奏愛居處器用僭擬朝廷，又通唐府，密書往來，私習兵法、天文，謀不軌，事皆誣。」帝命斬淵、深。以愛信讒薄兄，友因公擅殺，且謀嫡，盜官錢，皆有罪。愛贖復任，友遷保寧羈管，仍敕喬新從宜處治。

弘治元年增設重安守禦千戶所，命播州歲調土兵一千助戍守。七年，以平苗功，賜敕勞愛。十四年，調播州兵五千征貴州賊婦米魯等。

正德二年升播州宣慰使楊斌為四川按察使，仍理宣慰事。舊制，土官有功，賜衣帶，或旌賞部眾，無列銜方面者。斌狡橫，不受兩司節制，諷安撫羅忠等上其平普安等戰功，重賂劉瑾，得之。逾年，巡按御史俞緇言不宜授，乃裁之，仍原職。初，友既編置保寧，愛益恣，厚斂以賄中貴，征取友向所居凱裏地者獨苛。同知楊才居安寧，乘之，朘剝尤甚，諸苗憤怨。凱裏民為友奏復官，弗得，乃潛入保寧，以友還，糾眾作亂，攻播州，焚愛居第及公私廨宇略盡，遂殺才，多所殘戮。愛屢奏於朝，帝命鎮巡官調兵征之。會友死，遂緩師。已而鎮巡官言：「友子弘能悔過自新，且善撫馭，蠻眾願聽其約束。其前為友所焚殺者，俱已隨土俗折償，且還所侵奪於官。乞授弘冠帶為土舍，協同播州經歷司撫輯諸蠻。其家眾置保寧者仍歸之，隸播州管轄。並諭斌與弘協和，不得再造釁端。」報可。未幾，播州安撫宋淮奏：「貴州凱口爛土苗婚於凱裏草塘諸寨，陰相構結，誘出苗為亂。乞賜斌敕，令每年巡視邊境，會湖廣鎮巡官撫處。」部議，土官向無領敕出巡者。諭斌宜撫綏土眾，輯睦親族，以副朝廷優待之意。因授致仕宣慰愛為昭毅將軍，給誥命，賜麒麟服。時斌又為其父請進階及服色，禮科駁之，以服色等威所系，不可假。兵部以愛舊有剿賊功，皆許之。斌復為其子相請入學，並得賜冠帶。

十二年，播州安撫羅忠、宋淮等奏：「斌有父喪，欲援文臣例守制，但邊防為重，乞仍令掌印理事。」初，楊弘既歸凱裏，與重安土舍馮綸等有怨。弘卒，綸等誘苗蠻攻之，更相仇殺，侵軼貴州境。巡撫鄒文盛言狀，且請移文四川，會官撫處，逾歲不報。文盛乃遣參議蔡潮入播州，督致仕楊斌撫平之。因言：「宜復安寧宣撫，俾弘子弟襲之。斌未衰，宜仍起任事，以制諸蠻寨。潮有撫蠻勞，宜量擢。」兵部議：「安寧已革不可復，斌子既代，亦不可起。土官應襲與否，屬四川，非黔所得專。盛所請難行，而功不可誣。」十六年賜斌蟒衣玉帶。

嘉靖元年賜播州儒學《四書集註》，從宣慰楊相奏也。弘既死，其弟張求襲職不得，時盜邊，劫白泥司印信，復與相構兵。守臣乞改凱裏屬貴州，以張為土知州解釋之。兵部議：「張習父兄之惡，幸免於辜；敢肆然執印信以要挾，當命川、貴守臣按其前後爭產殺人諸罪，置於理。若張悔過輸情，還所獲印，尚可量授一官，聽調殺賊以自效。倘或怙終，必誅以為玩法戒。」既，遂許張襲宣撫，而改安寧為凱裏，隸貴川。初，楊相之祖父皆以嫡庶相爭，梯禍數世。至是，相復寵庶子煦。嫡子烈母張，悍甚，與烈盜兵逐相，相走，客死水西。烈求父屍，宣慰安萬銓因要挾水煙、天旺故地，而後予屍，烈陽許之。及相喪還，烈靳地不予，遂與水西構難，又殺其長官王黻。時嘉靖二十三年也。烈既代襲，遂與黻黨李保治兵相攻，垂十年，總督馮嶽調總兵石邦憲討平之。真州苗盧阿項者亦久稱亂，邦憲以兵七千擊敗之。有言賊求援於播者，邦憲曰：「吾方調水西兵，聲揚烈助逆罪，烈暇救人乎。」已，擒阿項父子，斬獲四百余人。初，嘉靖初，議分凱裏屬貴州，既，又以播地多在貴州境，並改屬思石兵備。及真州盜平，地方安靖，播人以為非便。川、貴守臣異議不決，命總督會勘。總督奏，仍以播歸四川，而貴州思石兵備仍兼制播、酉、平、邑諸土司事，報可。

隆慶五年，烈死，子應龍請襲，命予職。萬歷元年給應龍宣慰使敕書。八年賜故宣慰楊烈祭葬，從應龍請也。十四年，應龍獻大木七十，材美，賜飛魚服，又復引其祖斌賜蟒例。部議，以斌有軍功，且出特恩，未可為比。帝命以都指揮使銜授應龍。

十八年，貴州巡撫葉夢熊疏論應龍兇惡諸事，巡按陳效歷數應龍二十四大罪。時方防禦松潘，調播州土兵協守，四川巡按李化龍疏請暫免勘問，俾應龍戴罪圖功。由是，川、貴撫按疏辨，在蜀者謂應龍無可勘之罪，在黔者謂蜀有私匿應龍之心。於是給事中張希臯等，以事屬重大，兩省利害，豈漫不相關者，乞從公會勘，無執成心。十九年，夢熊主議，播州所轄五司改土為流，悉屬重慶，與化龍意復相左。化龍遂引嫌求斥。蓋應龍本雄猜，阻兵嗜殺，所轄五司七姓悉叛離。嬖妾田屠妻張氏，並及其母。妻叔張時照與所部何恩、宋世臣等上變，告應龍反。夢熊請發兵剿之，蜀中士大夫悉謂蜀三面鄰播，屬裔以什伯數，皆其彈壓，且兵驍勇，數征調有功，剪除未為長策。以故，蜀撫按並主撫。朝議命勘，應龍願赴蜀，不赴黔。

二十年，應龍詣重慶對簿，坐法當斬，請以二萬金贖。御史張鶴鳴方駁問，會倭大入朝鮮，征天下兵，應龍因奏辨，且願將五千兵征倭自贖，詔釋之。兵已啟行，尋報罷。巡撫王繼光至，嚴提勘結，應龍抗不出。張時照等復詣奏闕下，繼光用兵之議遂決。二十一年，繼光至重慶，與總兵劉承嗣等分兵三道進婁山關，屯白石口。應龍佯約降，而統苗兵據關沖擊。承嗣兵敗，殺傷大半。會繼光論罷，即撤兵，委棄輜重略盡。黔師協剿，亦無功。時四川新撫譚希忠與貴州鎮、撫再議剿，御史薛繼茂主撫。應龍上書自白，遣其黨攜金入京行間，執原奏何恩詣綦江縣。

二十二年，以兵部侍郎刑玠總督貴州。二十三年，玠至蜀，察永寧、酉陽皆應龍姻媾，而黃平、白泥久為仇仇，宜剪其枝黨。乃檄應龍，謂當待以不死。會水西宣慰安疆臣請父國亨恤典，兵部尚書石星手劄示疆臣，趣應龍就吏得貰，疆臣奉劄至播招應龍。時七姓恐應龍出得除罪，而四方亡命竄匿其間，又幸龍反，因以為利，驛傳文移，輒從中阻。玠檄重慶知府王士琦詣綦江，趣應龍安穩聽勘。應龍使弟兆龍至安穩，治郵舍，儲糒叩頭郊迎，致餼牽如禮，言：「應龍縛渠魁，待罪松坎。所不敢至安穩者，恐墮安穩仇民不測禍也，幸請至松坎受事。」士琦曰，「松坎亦曩奏勘地。」即單騎往。應龍果面縛道旁，泣請死罪，願執罪人，獻罰金，得自比安國亨。國亨者，曩亦被訐懼罪不出界，故應龍引之。士琦為請於玠，許之，應龍乃縛獻黃元等十二人。案驗，抵應龍斬，論贖，輸四萬金助采木，仍革職，以子朝棟代，次子可棟羈府追贖，黃元等斬重慶市，總督以聞。時倭氛未靖，兵部欲緩應龍，事東方，朝廷亦以應龍向有積勞，可其奏，於松坎設同知治焉，以士琦為川東兵備副使彈治之。應龍獲寬，益怙終不悛。尋可棟死於重慶，益痛恨。促喪歸不得，復檄完贖，大言曰：「吾子活，銀即至矣。」擁兵驅千余僧招魂去。分遣土目，署關據險。厚撫諸苗，名其健者為硬手；州人稍殷厚者，沒入其貲以養苗。苗人鹹願為出死力。

二十四年，應龍殘余慶，掠大阡、都壩，焚劫草塘、余慶二司及興隆、都勻各衛。又遣其黨圍黃平，戮重安長官家，勢復大熾。二十五年流劫江津及南川，臨合江，索其仇袁子升，縋城下，磔之。時兵備王士琦調征倭，應龍益統苗兵，大掠貴州洪頭、高坪、新村諸屯。已，又侵湖廣四十八屯，阻塞驛站。诇原奏仇民宋世臣、羅承恩等挈家匿偏橋衛，襲破之。大索城中，戮其父母，淫其妻女，備極慘酷。

二十七年，貴州巡撫江東之令都司楊國柱部卒三千剿應龍，奪三百落。賊佯北，誘師殲焉，國柱等盡死。東之罷，以郭子章代，而起李化龍節制川、湖、貴州諸軍事，調東征諸將劉綎、麻貴、陳璘、董一元南征。時應龍乘大兵未集，勒兵犯綦江。城中新募兵不滿三千，賊兵八萬奄至，遊擊張良賢巷戰死，綦江陷。應龍盡殺城中人，投屍蔽江，水為赤。益結九股生苗及黑腳苗等為助，屯官壩，聲窺蜀。已，遂焚東坡、爛橋，楚、黔路梗。

二十八年，應龍五道並出，破龍泉司。時總督李化龍已移駐重慶，征兵大集，遂以二月十二月誓師，分八路進。每路約三萬人，官兵三之，土司七之，旗鼓甲仗森列，苗大驚。總兵劉綎破其前鋒，楊朝棟僅以身免，賊膽落。遂連克桑木、烏江、河渡三關，奪天都、三百落諸囤。賊連敗，乃乘隙突犯烏江，詐稱水西隴澄會哨，誘永順兵，斷橋，淹死將卒無算。尋綎破九盤，入婁山關。關為賊前門，萬峰插天，中通一線。綎從間道攀藤毀柵入，陷焉。四月朔，師屯白石，應龍率諸苗決死戰。綎親勒騎沖中堅，分兩翼夾擊，敗之。追奔至養馬城，連破龍爪、海雲險囤，壓海龍囤，賊所倚天險，謂飛鳥騰猿不能逾者。時偏沅師已破青蛇囤，安疆臣亦奪落濛關，至大水田，焚桃溪莊。賊見勢急，父子相抱哭，上囤死守，每路投降文緩師。總兵吳廣入崖門關，營水牛塘，與賊力戰三日，卻之。賊詭令婦人於囤上拜表痛哭云：「田氏且降。」復訴為應龍仰藥死報廣，廣輕信按兵。已，覘賊詐，益厲兵攻，燒二關，奪賊樵汲路。八路師大集海龍囤，遂築長圍，更番叠攻。賊知必死。會化龍聞父喪，詔以缞墨視師。化龍念賊前囤險不能越，令馬孔英率兵並力攻其後。天苦雨，將士馳泥淖中苦戰。六月四日，天忽霽，綎先士卒，克土城。應龍益迫，散金募死士拒戰，無應者。起，提刀巡壘，見四面火光燭天，大兵已登囤，破土城入。應龍倉皇同愛妾二闔室縊，且自焚。吳廣獲其子朝棟，急覓應龍屍，出焰中。賊平。計出師至滅賊，百十有四日，八路共斬級二萬余，生獲朝棟等百余人。化龍露布以聞，獻俘闕下，剉應龍屍，磔朝棟、兆龍等於市。播州自唐入楊氏，傳二十九世，八百余年，至應龍而亡。三十一年，播州余逆吳洪、盧文秀等叛，總兵李應祥等討平之。分播地為二，屬蜀者曰遵義府，屬黔者為平越府。

永寧宣撫司
永寧，唐藺州地。宋為滬州江安、合江二縣境。元置永寧路，領筠連州及騰川縣，後改為永寧宣撫司。

洪武四年平蜀，永寧內附，置永寧衛。六年，筠連州滕大寨蠻編張等叛，詐稱雲南兵，據湖南長寧諸州縣，命成都衛指揮袁洪討之。洪引兵至敘州慶符縣，攻破清平關，擒偽千戶李文質等。編張遁走，復以兵犯江安諸縣。洪追及之，又敗其眾，焚其九寨，獲編張子偽鎮撫張壽。編張遁匿溪洞，余黨散入雲南。帝聞之，敕諭洪曰：「南蠻叛服不常，不足罪。既獲其俘，宜編為軍。且駐境上，必以兵震之，使詟天威，無遺後患。」未幾，張復聚眾據滕大寨，洪移兵討敗之。追至小芒部，張遁去，遂取得花寨，擒阿普等。自是，張不敢復出，其寨悉平。遂降筠連州為縣，屬敘州，以九姓長官司隸永寧安撫司。

七年升永寧等處軍民安撫司為宣撫使司，秩正三品。八年以祿照為宣撫使。十七年，永寧宣撫使祿照貢馬，詔賜鈔幣冠服，定三年一貢如例。十八年，祿照遣弟阿居來朝，言比年賦馬皆已輸，惟糧不能如數。緣大軍南征，蠻民驚竄，耕種失時，加以兵後疾疫死亡者多，故輸納不及。命蠲之。二十三年，永寧宣撫言，所轄地水道有一百九十灘，其江門大灘有八十二處，皆石塞其流。詔景川侯曹震往疏鑿之。二十四年，震至瀘州按視，有枝河通永寧，乃鑿石削崖，以通漕運。

二十六年，以祿照子阿聶襲職。先是，祿照坐事逮至京，得直，還卒於途。其子阿聶與弟智皆在太學，遂以庶母奢尾署司事。至是，奢尾入朝，請以阿聶襲，從之。永樂四年，免永寧荒田租。

宣德八年，故宣撫阿聶妻奢蘇朝貢。九年，宣撫奢蘇奏：「生儒皆土僚，朝廷所授官言語不通，難以訓誨。永寧監生李源資厚學通，乞如雲南鶴慶府例，授為儒學訓導。」詔從之。景泰二年，減永寧宣撫司稅課局鈔，以苗賊竊發，客商路阻，從布政司請也。

成化元年，山都掌大壩等寨蠻賊分劫江安等縣，兵部以聞。二年，國子學錄黃明善奏：「四川山都掌蠻屢歲出沒，殺掠良民。景泰元年招之復叛，天順六年撫之又反。近總兵李安令永寧宣撫奢貴赴大壩招撫，亦未效。恐開釁無已，宜及大兵之集，早為定計，毋釀邊患。」三年，明善復言：「宋時多剛縣蠻為寇，用白芀子兵破之。白芀子者，即今之民壯；多剛縣者，即今之都掌多剛寨也。前代用鄉兵有明效，宜急募民壯，以助官軍。都掌水稻十月熟，宜督兵先時取其田禾，則三月之內蠻必餒矣。軍宜分三路：南從金鵝池攻大壩，中從戎縣攻箐前，北從高縣攻都掌。小寨破，大寨自拔。又大壩南百余裏為芒部，西南二百里為烏蒙，令二府土官截其險要。更用火器自下而上，順鳳延熱，寨必可攻。且征調土兵，須處置得宜，招募民壯，須賞罰必信。」詔總兵官參用之。時總督尚書程信亦奏：「都掌地勢險要，必得土兵響道。請敕東川、芒部、烏蒙、烏撒諸府兵，並速調湖廣永順、保靖兵，以備征遣。」又請南京戰馬一千應用。皆報可。四年，信奏：「永寧宣撫奢貴開通運道，擒獲賊首，宜降璽書獎賚。」從之。

十六年，白羅羅羿子與都掌大壩蠻相攻，禮部侍郎周洪謨言：「臣敘人也，知敘蠻情。戎、珙、筠、高諸縣，在前代皆土官，國朝始代以流，言語性情不相習，用激變。洪、永、宣、正四朝，四命將徂征，隨服隨叛。景泰初，益滋蔓，至今為梗。臣向嘗言仍立土官治之，為久遠計。而都御史汪浩僥幸邊功，誣殺所保土官及寨主二百余人，諸蠻怨入骨髓，轉肆劫掠。及尚書程信統大兵，僅能克之。臣以謂及今順蠻人之情，擇其眾所推服者，許為大寨主，俾世襲，庶可相安。」又言：「白羅羅者，相傳為廣西流蠻，有眾數千，無統屬。景泰中，糾戎、珙苗，攻破長寧九縣，今又侵擾都掌。其所居，崖險箐深，既難剪滅，亦宜立長官司治之。地近芒部，宜即隸之。羿子者，永寧宣撫所轄。而永寧乃雲、貴要沖，南跨赤水、畢節六七百里，以一柔婦人制數萬強梁之眾，故每肆劫掠。臣以為宣撫土僚，仍令宣撫奢貴治之。其南境寨蠻近赤水、畢節要路者，宜立二長官司，仍隸永寧宣撫。夫土官有職無俸，無損國儲，有益邊備。」從之。二十五年，永寧宣撫司女土官奢祿獻大木，給誥如例。

萬歷元年，四川巡撫曾省吾奏：「都蠻叛逆，發兵征討，土官奢效忠首在調，但與貴州土官安國亨有仇。請並令總兵官劉顯節制，使不得藉口復仇，妄有騷動。」從之。初，烏撒與永寧、烏蒙、水西、沾益諸土官境相連，復以世戚親厚。既而安國亨殺安信，信兄智結永寧宣撫奢效忠報仇，彼此相攻。而安國亨部下吏目與智有親，恐為國亨所殺，因投安路墨。墨詐稱為土知府安承祖，赴京代奏。已而國亨亦令其子安民陳訴，與奢效忠俱奉命聽勘於川貴巡撫。議照蠻俗罰牛贖罪，報可。效忠死，妻世統無子，妾世續有幼子崇周。世統以嫡欲奪印，相仇殺。方奏報間，總兵郭成、參將馬呈文利其所有，遽發兵千余，深入落紅。奢氏九世所積，搜掠一空。世續亦發兵尾其後。效忠弟沙卜出拒戰，且邀水西兵報仇。成兵敗績，乃檄取沙卜於世統，統不應，復殺把總三人，聚苗兵萬余，欲攻永寧泄怨。巡按劾成等邀利起釁，宜逮；而議予二土婦冠帶，仍分地各管所屬，其宣撫司印俟奢崇周成立，赴襲理事。報可。十四年，奢崇周代職，未幾死。

奢崇明者，效忠親弟盡忠子也。幼孤，依世統撫養一十三年。至是，送之永寧，世續遺之氈馬，許出印給之。事已定，而諸奸閻宗傳等自以昔從世續逐世統，殺沙卜，懼崇明立，必復前恨，遂附水西，立阿利以自固。安疆臣陰陽其間，蠻兵四出，焚劫屯堡，官兵不能禁。總督以聞，朝議命奢崇明暫管宣撫事，冀崇明蠲夙恨，以收人心。而閻宗傳等攻掠永寧、普市、麾尼如故。崇明承襲幾一載，世續印竟不與，且以印私安疆臣妻弟阿利。巡撫遣都司張神武執世續索印，世續言印在鎮雄隴澄處。隴澄者，水西安堯臣也。隴氏垂絕，堯臣入贅，遂冒隴姓，稱隴澄。敘平播州、敘州功，澄與焉，中朝不知其為堯臣也。堯臣外怙播功，內仗水西，有據鎮雄制永寧心。蜀撫按以堯臣非隴氏種，無授鎮雄意。堯臣以是懷兩端，陰助世續。意世續得授阿利，則己據鎮雄益堅。又朝廷厭兵，宗傳、阿利等方驛騷，己可臥取隴氏也。而閻宗傳等每焚掠，必稱鎮雄兵，以怖諸部。川南道梅國樓所俘蠻醜者言，鎮雄遣將魯大功督兵五營屯大壩，水西兵已渡馬鈴堡，約攻永寧，普市遂潰，宗傳等以空城棄去。奢崇明又言，堯臣所遣目把彭月政、魯仲賢六大營助逆不退，聲言將抵敘南，攻永寧、滬州。於是總兵侯國弼等，皆歸惡於堯臣。都司張神武等所俘喚者、朗者，皆鎮雄土目，堯臣亦不能解。

黔中撫按以西南多事，兵食俱詘，無意取鎮雄。堯臣因以普市、摩尼諸焚掠，皆歸之蜀將。議者遂以貪功起釁，為蜀將罪。四川巡撫喬璧星言：「堯臣狡謀，欲篡鎮雄，垂涎蘭地有年矣。宗傳之背逆恃鎮雄，猶鎮雄之恃水西也。水西疆臣不助兵，臣已得其狀，宜乘逆孽未成，令貴州撫按調兵與臣會剿。倘堯臣稔惡如故，臣即移師擊之，毋使弗摧之虺復為蛇，弗窒之罅復為河也。」疏上，廷議無敢決用師者。久之，阿利死，印亦出，蜀中欲逐堯臣之論，卒不可解。時播州清疆之議方沸騰，黔、蜀各紛紛。至是，永寧議兵又如聚訟矣。時朝廷已一意休兵。三十五年，命釋奢世續，赦閻宗傳等罪，訪求隴氏子孫為鎮雄後。並令安疆臣約束堯臣歸本土司，聽遙授職銜，不許冒襲隴職。於是宗傳降，堯臣請避去，黔督遂請撤師。舊制，永寧衛隸黔，土司隸蜀。自水、蘭交攻，軍民激變，奢崇明雖立，而行勘未報。摩尼、普市千戶張大策等復請將永寧宣撫改土為流。兵部言，無故改流，置崇明何地，命速完前勘諸案。於是蜀撫擬張大策以失守城池罪，應斬，黔撫擬張神武以擅兵劫掠，罪亦應斬。策斬策，黔人，武，蜀人也。由是兩情皆不平，諸臣自相構訟，復紛結不解。會奢崇明子寅與水西已故土官妻奢社輝爭地，安兵馬十倍奢，而奢之兵精，兩相持。蜀、黔撫按不能制，以狀聞。四十八年，黔撫張鶴鳴以赤水衛白撒所屯地為永寧占據，宜清還，皆待勘未決。

天啟元年，崇明請調馬步兵二萬援遼，從之。崇明與子寅久蓄異志，借調兵援遼，遣其婿樊龍、部黨張彤等，領兵至重慶，久駐不發。巡撫徐可求移鎮重慶，趣永寧兵。樊龍等以增行糧為名乘機反，殺巡撫、道、府、總兵等官二十余員，遂據重慶。分兵攻合江、納溪，破滬州，陷遵義，興文知縣張振德死之。興文，故九絲蠻地也。進圍成都，偽號大梁，布政使朱燮元、周著，按察使林宰分門固守。石砫土司女官秦良玉遣弟民屏、侄翼明等，發兵四千，倍道兼行，潛渡重慶，營南坪關。良玉自統精兵六千，沿江上趨成都。諸援兵亦漸集。時寅攻城急，陰納劉勛等為內應，事覺伏誅。復造雲梯及旱船，晝夜薄城，城中亦以炮石擊毀之。相持百日，會賊將羅乾象遣人輸款，願殺賊自效。是夜，乾象縱火焚營，賊兵亂，崇明父子倉皇奔，錢帛谷米委棄山積，窮民賴以得活。乾象因率其黨胡汝高等來降。時燮元已授巡撫，率川卒追崇明，江安、新都、遵義諸郡邑皆復。時二年三月也。樊龍收余眾數萬，據重慶險塞。燮元督良玉等奪二郎關，總兵杜文煥破佛圖關，諸將迫重慶而軍。奢寅遣賊黨周鼎等分道來救，鼎敗走，為合江民所縛。官軍與平茶、酉陽、石砫三土司合圍重慶，城中乏食。燮元遂以計擒樊龍，殺之，張彤亦為亂兵所殺，生擒龍子友邦及其黨張國用、石永高等三十余人，遂復重慶。

時安邦彥反於貴州，崇明遙倚為聲援。三年，川師復遵義，進攻永寧，遇奢寅於土地坎，率兵搏戰。大兵奮擊，敗之。寅被創遁，樊虎亦戰死。進克其城，降賊二萬。得進拔紅崖、天臺諸囤寨，降者日至。崇明勢益蹙，求救於水西，邦彥遣十六營過河援之。羅乾象急破蘭州，焚九鳳樓，覆其巢。崇明踉蹌走，投水西。邦彥與合兵，分犯遵義、永寧。川師敗之於芝麻塘，賊遁入青山。諸將逼渭河，鏖入龍場陣，獲崇明妻安氏及奢崇輝等，斬獲萬計。蘭州平。總督朱燮元請以赤水河為界，河東龍場屬黔，河西赤水、永寧屬蜀。永寧設道、府，與遵義、建武聲勢聯絡。未幾，貴州巡撫王三善為邦彥所襲死，崇明勢復張，將以逾春大舉寇永寧。會奢寅為其下所殺，而燮元亦以父喪去，崇明、邦彥得稽誅。崇明稱大梁王，邦彥號四裔大長老，諸稱元帥者不可勝計，合兵十余萬，規先犯赤水。崇禎初，起燮元總督貴、湖、雲、川、廣諸軍務，大會師。燮元定計誘賊深入向永寧，邀之於五峰山桃紅壩，令總兵侯良柱大敗之，崇明、邦彥皆授首。是役也，掃蕩蜀、黔數十年巨憝，前後皆燮元功雲。

酉陽宣撫司
酉陽，漢武陵郡酉陽縣地，宋為酉陽州。元屬懷德府。洪武五年，酉陽軍民宣慰司冉如彪遣弟如喜來朝貢。置酉陽州，以如彪為知州。八年改為宣撫司，仍以冉如彪為使。置平茶、邑梅、麻兔、石耶四洞長官司，以楊底綱、楊金奉、冉德原、楊隆為之，每三年一入貢。石耶不能親至京，命附於酉陽。二十七年，平茶洞署長官楊再勝，謀殺兄子正賢及洞長楊通保等。正賢等覺之，逃至京師，訴其事，且言再勝與景川侯謀反。帝命逮再勝鞫之，再勝辭服，當族誅，正賢亦應緣坐。帝誅再勝，釋正賢，使襲長官。酉陽宣撫冉興邦以襲職來朝，命改隸渝州。

永樂三年，指揮丁能、杜福撫諭亞堅等十一寨生苗一百三十六戶，各遣子入朝，命隸酉陽宣撫司。四年免酉陽荒田租。五年，興邦遣部長龔俊等貢方物，並謝立儒學恩。

景泰七年調宣撫僉事冉廷璋兵，征五開、銅鼓叛苗，賜敕諭賞賚。天順十三年命進宣撫冉雲散官一階，以助討叛苗及擒石全州之功也。

弘治七年，宣撫冉舜臣以征貴州叛苗功，乞升職。兵部以非例，請進舜臣階明威將軍，賜敕褒之。十二年，舜臣奏宋農寨蠻賊糾脅諸寨洞蠻，殺掠焚劫，乞剿捕。保靖、永順二宣慰亦奏，邑梅副長官楊勝剛父子謀據酉陽，結俊倍洞長楊廣震等，號召宋農、後溪諸蠻，聚兵殺掠，請並討。兵部議，酉陽溪洞連絡，易煽動，宜即撲滅，請行鎮巡官酌機宜。十四年調酉陽兵五千協剿貴州賊婦米魯。

正德三年，酉陽宣撫司護印舍人冉廷璽及邑梅長官司奏，湖廣鎮溪所洞苗聚眾攻劫，請兵剿捕。八年，宣撫冉元獻大木二十，乞免男維翰襲職赴京，從之。二十年，元再獻大木二十，詔量加服色酬賞。

萬歷十七年，宣撫再維屏獻大木二十，價逾三千。工部議，應加從三品服，以為土官輸誠之勸，從之。四十六年調酉陽兵四千，命宣撫冉躍龍將之援遼。四十七年，躍龍遣子天胤及文光等領兵赴遼陽，駐虎皮、黃山等處三載，解奉集之圍。再援沈陽，以渾河失利，冉見龍戰沒，死者千余人。撤守遼陽，又以降敵縱火，冉文煥等戰沒，死者七百余人。兵部尚書張鶴鳴言：「躍龍遣子弟萬里勤王，見龍既殺身殉國，躍龍又自捐金二千兩，運軍器至山海關，振困招魂，忠義可嘉。臣在貴州時，躍龍亦自捐餉征紅苗，屢建奇功。今又著節於邊，宜加優恤，以風諸邊。」

天啟元年授躍龍宣慰使，並妻舒氏，皆給誥命，仍恤陣亡千七百余家。二年，奢崇明叛，躍龍率援師合圍重慶。及崇明誅，其土舍冉紹文與有功。四年，躍龍以東西赴調效命，為弟見龍及諸陣亡者請賚恤。命下所司。崇禎九年，宣慰使冉天麟疏言：「庶孽天胤假旨謀奪臣爵土，不遂，擅兵戕殺。」下撫按察勘。時蜀方憂盜，大吏自顧不暇，土官事多寢閣雲。

石砫宣撫司
石砫，以石潼關、砫薄關而名。後周置施州。唐改青江郡。宋末，置石砫安撫司。元改石砫軍民府，尋仍為安撫司。

洪武七年，石砫安撫使馬克用遣其子付德與同知陳世顯入朝，貢方物。八年，改石砫安撫司為宣撫司，隸重慶府。十六年，石砫溪蠻寇施州，黔江守禦官軍擊破之。十八年，石砫宣撫同知陳世顯遣子興潮等奉表貢方物，賀明年正旦。二十四年賜石砫宣撫同知陳興潮及其子文義白金百兩，以從征散毛洞有功故也。

宣德五年命宣撫馬應仁子鎮為宣撫。初，應仁有罪應死，貸謫戍。至是，帝念其祖克用嘗效力先朝，命求其子孫之良者用之，故有是命。

成化十八年，四川巡撫孫仁奏：「三月內盜三百人入石砫，殺宣撫馬澄及隸卒二十余人，焚掠而去。以石砫地鄰酆都，互爭銀場相訐，有司不為區治，致相仇殺。」命責有司捕賊。仁奏：「石砫歲辦鉛課五千一百三十斤，正統後停之。鄰境軍民假以征課，乘機竊取，釀成禍階。請除其課，閉其洞，仍移忠州臨江巡檢於酆都南賓裏之姜池，以便防守。」從之。是年，命馬徽為宣撫。

萬歷二十二年，石砫女土官覃氏行宣撫事。土吏馬邦聘謀奪其印，與其黨馬鬥斛、鬥霖等，集眾數千，圍覃氏，縱火焚公私廬舍八十余所，殺掠一空。覃氏上書言：「臣自從征疊、茂，擊賊大雪山，斬首捕寇，皆著有成勞，屢膺上官獎賞。今邦聘無故虔劉孤寡，臣豈不能出一旅與之角勝負，誠以非朝命，不敢也。今叛人斯在，請比先年楚金洞舍覃碧謀篡事，願與邦聘同就吏。」二十三年命四川撫，按讞其獄，事未決。會楊應龍反播州，覃與應龍為姻，而鬥斛亦結應龍，兩家觀望，獄遂解。覃氏有智計，性淫，故與應龍通。長子千乘失愛，匿次子千駟，謂應龍可恃，因聘其女為千駟妻。千駟入播，同應龍反。千乘襲馬氏爵，應調，與酉陽冉禦龍同征應龍。應龍敗。千駟伏誅，而千乘為宣撫如故。千乘卒，妻秦良玉以功封夫人，自有傳。


Chinese text: This work was published before January 1, 1923, and is in the
public domain worldwide because the author died at least 100 years ago.
