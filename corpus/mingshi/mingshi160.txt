王彰 魏源 金濂 石璞 王巹 羅通 羅綺 張固 張瑄 張鵬 李裕
　　王彰，字文昭，鄭人。洪武二十年舉於鄉，補國子生。使山東平糴，以廉幹稱，擢吏科源士。逾年，革源士，改給事中，累遷山西左參政。

　　永樂五年召為禮部侍郎。父喪，服除，改戶部。陝西大疫，奉使祀西嶽。新安民鬻子女償賦。彰奏為蠲除，贖還所鬻。改右副都御史。

　　陝西僉事馬英激肅州番為變，殺御史及都指揮。彰劾英，置極典。又劾御史陳孟旭受賕枉法、文獻盜銀課、及金吾指揮李嚴逐母不養，皆坐死。他所論劾甚眾。十一年從帝北巡。彰有母年八十餘矣，命歸省，賜其母冠服金幣。諭之曰：「君子居官不忘親，居家不忘君。凡所過，民安否，吏賢不肖，悉以聞。」彰還，奏事稱旨。久之，進右都御史。

　　十九年，帝遣廷臣二十六人巡撫天下，彰與給事中王勵往河南。終明世，大臣得撫鄉土者，彰與葉春而已。河南水災，民多流亡，長吏不加恤。彰奏黜貪刻者百餘人，罷不急之征十餘事。招復流民，發廩振貸，多所全活。還朝，命督餉北征。仁宗即位，河溢開封，命彰與都指揮李信往振恤。

　　宣德元年五月，命彰自良鄉抵南京巡撫軍民。尋以所言率常事，降敕切責，令詳具利病以聞。復諭侍臣曰：「兩京相距數千里，驛使往來為擾，或遘水旱，小民失所，朝使還及御史巡曆皆不以告，故遣彰往視。今所奏多細故。大臣如此，朕復何望！卿等當悉朕意，君臣同體，勿有所疑。」尋召還，命與都督山雲巡山海至居庸諸關隘。逾二月還，奏將士擅離者，帝命逮治。遂命兵部三月一遣御史、給事中點閱。明年四月卒於官。

　　彰嚴介自持，請托皆絕，然用法過刻。其母屢以為言，不能改。時劉觀為左都御史。人謂「彰公而不恕，觀私而不刻」雲。

　　魏源，字文淵，建昌縣人。永樂四年進士。除監察御史。辨松江知府黃子威誣。奏減浙東瀕海漁課。巡按陝西。西安大疫，療活甚眾。奏言：「諸府倉粟積一千九十余萬石，足支十年。今民疫妨農，請輸鈔代兩稅之半。」從之。涼州土寇將為變。亟請剿，亂遂息。兩遭喪，俱起復。洪熙元年出為浙江按察副使。

　　宣德三年召署刑部右侍郎。五年，河南旱荒，民多轉徙。帝以源廉正有為，命為左布政使，俾馳驛之任。時侍郎許廓往撫輯，廷議又起丁憂布政使李昌祺原官。源與廓、昌祺發倉廩，免逋賦雜役，流民漸歸。雨亦旋降，歲大豐。居三年，召還，授刑部左侍郎。明年，永豐民夏九旭等據大盤山為亂。帝以源江西人，命撫之，都督任禮帥兵隨其後。未至，官軍擒九旭，因命二人采木四川，兼飭邊務。

　　英宗即位，進尚書。正統二年五月命整飭大同、宣府諸邊，許便宜行事。源遣都督僉事李謙守獨石，楊洪副之，劾萬全衛指揮杜衡戍廣西。明年奏大同總兵官譚廣老，帝命黃真、楊洪充左右參將協鎮，諸將肅然。按行天城、朔州諸險要，令將吏分守。設威遠衛，增修開平、龍門城，自獨石抵宣府，增置墩堠。免屯軍租一年，儲火器為邊備，諸依權貴避役者悉括歸伍。尋以宣、大軍務久弛，請召還巡撫僉都御史盧睿，而薦兵部侍郎于謙為鎮守參贊。朝廷以謙方撫山西、河南，不聽。於是言官以臨邊擅易置大臣為源罪，合疏劾之。且言源為御史嘗犯贓，乃冒領誥命。帝以源有勞，置不問。事竣還朝，與都御史陳智相詈於直廬。智以聞，詔兩責之。

　　歲旱，錄上疑獄，且請推行於天下，報可。旋坐決獄不當，與侍郎何文淵俱下獄。得宥，復以上遼王貴烚罪狀，不言其內亂事，與三司官皆系詔獄。累月，釋還職。源在刑部久，議獄多平恕。陝西僉事計資言，武臣雜犯等罪，予半俸，謫極邊。源以所言深刻，奏寢之。郎中林厚言禁刁訟、告訐及擇理刑官、勘重囚務憑贓具四事，皆以源議得施行。六年以足疾命朝朔望。八年致仕，卒。

　　金濂，字宗瀚，山陽人。永樂十六年進士，授御史。宣德初，巡按廣東，廉能最。改按江西、浙江。捕巨盜不獲，坐免。盜就執，乃復官。嘗言郡縣吏貪濁，宜敕按察司、巡按御史察廉能者，如洪武間故事，遣使勞賚，則清濁分，循良勸。帝嘉納之。用薦遷陝西副使。

　　正統元年上書請補衛所缺官，益寧夏守兵，設漢中鎮守都指揮使，多議行。三年擢僉都御史，參贊寧夏軍務。濂有心計，善籌畫，西陲晏然。寧夏舊有五渠，而鳴沙洲、七星漢、伯石灰三渠淤。濂請浚之，溉蕪田一千三百餘頃。時詔富民輸米助邊，千石以上褒以璽書。濂言邊地粟貴，請並旌不及額者，儲由此充。六年詔僉都御史盧睿與濂更代。明年，睿召還，濂復出鎮。尋加右副都御史，與睿代者再。

　　八年秋拜刑部尚書，侍經筵。十一年，安鄉伯張安與弟爭祿，詔逮治。法司與戶部相諉，言官劾濂及戶部尚書王佐，右都御史陳鎰，侍郎丁鉉、馬昂，副都御史丁璿、程富等，俱下獄。數日，釋之。

　　福建賊鄧茂七等為亂，都督劉聚、都御史張楷征之，不克。十三年十一月大發兵，命甯陽侯陳懋等為將軍往討，以濂參軍務。比至，御史丁瑄已大破賊。茂七死，餘賊擁其兄子伯孫據九龍山，拒官軍。濂與眾謀，羸師誘之出，伏精兵，入其壘，遂擒伯孫。帝乃移楷討浙寇，而留濂擊平餘賊未下者。會英宗北狩，兵事棘，召還。言者交劾濂無功，景帝不問，加濂太子賓客，給二俸。尋改戶部尚書，進太子太保。

　　時四方用兵，需餉急，濂綜核無遺，議上撙節便宜十六事，國用得無乏。未幾，上皇還。也先請遣使往來如初，帝堅意絕之。濂再疏諫，不聽。初，帝即位，詔免景泰二年天下租十之三。濂檄有司，但減米麥，其折收銀布絲帛者征如故。三年二月，學士江淵以為言，命部查理。濂內慚，抵無有。給事中李侃等請詰天下有司違詔故。濂恐事敗，乃言：「銀布絲帛，詔書未載，若概減免，國用何資？」於是給事中御史劾濂失信於民，為國斂怨，且訐其陰事。帝欲宥之，而侃與御史王允力爭，遂下都察院獄。越三日釋之，削宮保，改工部。吏部尚書何文淵言理財非濂不可，乃復還戶部。濂上疏自理，遂乞骸骨，帝慰留之。東宮建，復宮保。尋復條上節軍匠及僧道冗食共十事。五年卒官，以軍功追封沭陽伯，諡榮襄。

　　濂剛果有才，所至以嚴辦稱，然接下多暴怒。在刑部持法稍深。及為戶部，值兵興財詘，頗厚斂以足用雲。

　　石璞，字仲玉，臨漳人。永樂九年舉於鄉，入國學。選授御史。

　　正統初，歷任江西按察使。三年坐逸囚，降副使。璞善斷疑獄。民娶婦，三日歸寧，失之。婦翁訟婿殺女，誣服論死。璞禱於神，夢神示以麥字。璞曰：「麥者，兩人夾一人也。」比明，械囚趣行刑。未出，一童子窺門屏間。捕入，則道士徒也。叱曰：「爾師令爾偵事乎？」童子首實，果二道士匿婦槁麥中。立捕，論如法。在江西數年，風紀整肅，雖婦豎無不知石憲使者。

　　七年遷山西布政使。明年，以朝廷歲用物料，有司科派擾民，請於折糧銀內歲存千兩，令官買辦，庶官用可完，民亦不擾。從之。

　　工部尚書王巹以不能屈意王振，十三年致仕去。璞為振所善，遂召為尚書。明年，處州賊葉宗留作亂，總兵官徐恭等往討，以璞參其軍事。師未至，宗留已為其党陳鑒胡所殺。巡撫張驥招降鑒胡，賊勢稍息。璞等逗遛無功，為御史張洪等所劾，詔俟師旋以聞。

　　已而景帝嗣位，召還。論功，兼大理寺卿。尋出募天下義勇，還朝。會中官金英下獄，法司劾璞嘗賂英，遂並下璞獄，當斬，特宥之。出理大同軍餉。敵犯馬營，命提督宣府軍務。至則寇已退，還理部事。加太子太保，給二俸。

　　河決沙灣，命治之。璞以決口未易塞，別浚渠。自黑洋山至徐州，以通漕艘，而決口如故。乃命內官黎賢等偕御史彭誼助之。于沙灣築石堤以禦決河，開月河二，引水益運河以殺水勢，決乃塞。璞還言：「京師盜賊多出軍伍。間有獲者，輒雲『糧餉虧減，妻孥饑凍故』。又聞兩畿、山東、河南被災窮民多事剽掠，不及今拊循，恐方來之憂甚于邊患。口外守軍，夜行晝伏，艱苦萬狀。今邊疆未靖，宜增餉以作士氣，乃反減其月糧，此實啟盜誤國之端，非節財足用之術。」帝深納其言。沙灣復決，璞再往治之。以母憂歸，起復。

　　六年改兵部尚書，與于謙協理部事。明年，湖廣苗亂，命璞總督軍務，與南和伯方瑛討之。天順元年以捷聞。召還，命致仕。既而論功，賜鈔幣。四年冬用李賢薦，召為南京左都御史。時璞已老聵，不能任事。七年為錦衣衛指揮僉事門達所劾罷，歸卒。

　　王巹，郿人。永樂中鄉薦，曆山東左布政使，所至有惠政。正統六年入為工部侍郎，代吳中為尚書。歸家十五年卒。

　　羅通，字學古，吉水人。永樂十年進士。授御史，巡按四川。都指揮郭贇與清軍御史汪琳中交通為奸利，通劾奏，逮治之。三殿災，偕同官何忠等極陳時政闕失。忤旨，出為交阯清化知州。

　　宣德元年，黎利反，王通戰敗，擅傳檄割清化迤南畀賊。賊方圍清化，通與指揮打忠堅守，乘間破賊，殺傷甚眾。賊將遁而檄至，通曰：「吾輩殺賊多，出城必無全理，與就縛，曷若盡忠死。」乃與忠益固守。賊久攻不下，令降將蔡福說降，通登陴大罵。賊知城不可拔，引去。及還京，宣宗大獎勞之。改戶部員外郎，出理宣府軍餉。奏言：「朝議儲餉開平，令每軍運一石，又當以騎士護行，計所費率二石七鬥而致一石。今軍民多願輸米易鹽，請捐舊例五分之二，則人自樂輸，餉足而兵不疲。」帝可之。

　　正統初，遷兵部郎中，從尚書王驥整飭甘肅邊務。從破敵于兀魯乃還，以貪淫事為驥所覺。驥遣通奏邊情，即疏通罪。下獄，謫廣西容山閘官。已，調東莞河泊所官。九年，都督僉事曹儉薦其有文武才，乞收用。吏部執不可。

　　景帝監國，以于謙、陳循薦，起兵部員外郎，守居庸關。俄進郎中。帝即位，進右副都御史。也先犯京師，別部攻居庸甚急。天大寒，通汲水灌城，水堅不得近。七日遁走，追擊破之。

　　景泰元年召還。時楊洪督京營，命通參軍務兼理院事。言：「諸邊報警，率由守將畏徵調，飾詐以惑朝廷，遇賊數十輒稱殺敗數千。向者德勝等門外不知斬馘幾何，而獲官者至六萬六千餘人。輦下且然，何況塞外。且韓信起自行伍，穰苴拔於寒微，宜博搜將士中如信、苴者，與議軍事。若今腰玉珥貂，皆苟全性命保爵祿之人，憎賢忌才，能言而不能行，未足與議也。」意蓋詆謙與石亨輩。謙疏辨，言：「概責邊報不實，果有警，不奏必致誤事。德勝門外官軍升級，惟武清侯石亨功次冊當先者萬九千八百餘人，及陣亡三千餘人而已，安所得六萬之多？通以為濫，宜將臣及亨等升爵削奪。有如韓信、穰苴者，乞即命指薦，並罷臣營務，俾專治部事。」疏下廷議。廷臣共言謙及石亨、楊洪實堪其任；又謂通志在滅賊，無他。帝兩解之。尋敕謙錄功，不得如從前冒濫，蓋因通言而發也。給事中覃浩等言通本以知兵用，不宜理院事，乃解其兼職。

　　塞上軍民多為寇所掠。通請榜諸邊能自歸者，軍免戍守三年，民復徭役終身。又請懸封爵重賞，募能擒斬也先、伯顏帖木兒、喜甯者。已，又言：「古之將帥務搜拔眾才，如知山川形勢者可使導軍，能騰高越險者可使覘敵，能風角鳥占者可使備變。今軍中未見其人，乞敕廷臣各舉所知，命總兵官楊洪、副將孫鏜同臣考驗。」詔皆行之。

　　宣府有警，總兵官硃謙告急。廷推都督同知范廣帥兵往，以通提督軍務。寇退，駐師懷來、宣府，以邊儲不敷，召還。六月，于謙以山西近寇，請遣大臣往鎮，楊洪亦乞遣重臣從雁門關護餉大同。帝以命通。通不欲行，請得與謙、洪俱。謙言國家多難，非臣子辭勞之日，奏乞躬往。帝不允，卒命通。通本謙所舉，而每事牴牾，人由是不直通。

　　二年召還，仍贊軍務。東宮改建，加太子少保。上言：「貢使攜馬四萬餘匹，宜量增價酬之。價增則後來益眾，此亦強中國弱外裔之一策。」帝以所貢馬率不堪用，若增價正墮賊計，寢通奏。四年進右都御史，贊軍務如故。

　　通好大言，遇人輒談兵。自陳殺賊功，求世襲武職，為給事中王竑所劾。帝釋不罪。天順初，自陳預謀迎駕，恐為石亨等所掩，乃授其二子所鎮撫。三年致仕。成化六年卒。賜祭葬如例。

　　羅綺，磁州人。宣德五年進士。英宗即位，授御史，按直隸、福建，有能名。

　　正統九年參贊寧夏軍務。逾年當代，軍民詣鎮守都御史陳鎰乞留。以聞，命復任。尋擢大理右寺丞，參贊如故。常以事劾指揮任信、陳斌。二人皆王振黨。十一年四月，信、斌訐綺不法事，下總兵官黃真覆核。真謂綺常詈宦官為「老奴」，以激怒振。召還京。法司擬贖，振改令錦衣衛再鞫。指揮同知馬順鍛煉成獄，謫戍遼東。景帝立，綺訴冤，不聽。尋用尚書于謙、金濂薦，召復故官，進右少卿，副李實使瓦剌。

　　上皇還，以勞擢刑部左侍郎。明年二月，出督雲南、四川軍儲。已，代寇深鎮守松潘。賊首卓勞糾他寨阿兒結等頻為寇，綺擒斬之。土官王永、高茂林、董敏相仇殺，守將不能制。綺搗永巢誅之。又敗黑虎諸塞番，斬馘三百五十。在鎮七年，威名甚震。

　　天順初，召為左副都御史，以功賜二品祿。御史張鵬、楊瑄劾石亨。亨謂綺與右都御史耿九疇使之，並下獄，降廣東參政。綺鞅鞅未赴。明年閏二月，綺鄉人告磁州同知龍約自京還，與綺言天子仍寵宦官，刻香木為王振形以葬。綺微笑云：「朝廷失政，致吾輩降黜。」奏上，捕綺下吏，坐死。籍其家，陳所籍財賄于文華門示百官。家屬戍邊，婦女沒入浣衣局。憲宗立，赦為民，還其資產。

　　時與綺先後鎮四川者，張固，字公正，新喻人。宣德八年進士。正統初，授刑科給事中。改吏科，奉命撫裕州流民。景泰改元，給事中李實請於四川行都司設鎮守大臣，乃遷固大理右少卿，鎮建昌。有政績。三年還理寺事。山東盜起，奉命督捕。適霖潦災，流人載道，固盡心振釁，盜賊弭散。還，卒於官。固在諫職敢言，大臣多被彈劾，又劾都御史陳鎰等舉屬官出身掾吏者為知府。自是掾吏不得曆知府，著為例。英宗將北征，偕同官疏諫。復辟，追念之，已卒。遣使諭祭，官其一子。子黼，仕至廣西按察使。

　　張瑄，字廷璽，江浦人。正統七年進士。授刑部主事，曆郎中，有能聲。

　　景泰時，賜敕為吉安知府。俗尚巫，迎神無休日。瑄遇諸途，設神水中。俄遘危疾，父老皆言神為祟，請復之。瑄怒，不許，疾亦愈。歲大饑，陳牒上官，不俟報，輒發廩振貸。

　　居八年，用薦擢廣東右布政使。廣西賊莫文章等越境陷連山，瑄擊斬之。又破陽山賊周公轉、新興賊鄧李保等。既而大藤峽賊頻陷屬邑，瑄坐停俸。成化初，韓雍平賊，錄瑄轉餉勞，賜銀幣，給俸如初。瑄按行所部，督建預備倉六十二，修陂塘圩岸四千六百，增築廣州新會諸城垣一十二。民德瑄，惟恐其去。既轉左布政使，會滿九載，當赴京，軍民相率乞留。巡撫陳濂等為之請，乃仍故任。

　　八年始以右副都御史巡撫福建。平賊林壽六、魏懷三等。福安、壽甯諸縣鄰江、浙，賊首葉旺、葉春等負險。瑄捕誅之，餘盡解散。帝降敕勞之，改撫河南。議事入都，陳撫流民、振滯才十八事，所司多議行。黃河水溢，瑄請振，且移王府祿米於他所，留應輸榆林餉濟荒，石取直八錢輸榆林，民稱便。

　　還理院事。尋遷南京刑部侍郎。久之，進尚書。二十年，星變，被劾，帝弗問。居三年，給事御史復劾之，遂落職。孝宗立，復官，致仕。張鵬，字騰霄，淶水人。景泰二年進士。授御史。上疏言：「懷利事君，人臣所戒。比每遇聖節，或進羊馬錦綺，交錯殿廷。自非貪賄，安有餘財充進奉？且陛下富有四海，豈借是足國哉？宜一切停罷，塞諂諛奔競之途。」疏凡四事，帝頗採用。出按大同、宣府，奏：「兩鎮軍士敝衣菲食，病無藥，死無棺。乞官給醫藥、棺槥，設義塚，俾饗曆祭。死者蒙恩，則生者勸。」帝立報可，且命諸邊概行之。奏停淮、揚征賦，給牛種。

　　天順元年，同官楊瑄劾石亨、曹吉祥。鵬亦偕劉泰、魏瀚、康驥論劾。俱得罪，下詔獄。諸御史多謫官，而鵬、瑄戍遼東。頃之赦免，復戍南丹。憲宗立，廷臣交薦，召復原官。尋超擢福建按察使。

　　成化四年，以右僉都御史巡撫廣西，剿蠻寇有功。其冬罷巡撫官，命還理南京都察院事。改督漕運，兼撫淮、揚四府。尋解漕務，專理巡撫事。復還南院，進副都御史，巡撫寧夏。召還，曆兵部左、右侍郎。

　　十八年代陳鉞為兵部尚書。守珠池宦官韋助乞往來高、肇、瓊、廉，會守巡官捕寇。鵬執不可，帝竟許之。南北印馬，率遣勳臣、內侍，後以災傷止遣御史。是年，帝復欲遣內侍，鵬等執不可。帝勉從之，命俟後仍如故事。鎮守大同中官汪直言小王子將大舉，請發京兵援。鵬等言：「大同士馬四萬已足用，所請宜勿許。且京軍困營造，精力銷沮，猝有急，何以作威厲氣，請悉停其役。」詔可。尋加太子少保。

　　鵬初為御史，剛直尚氣節，有盛名。後揚曆中外，惟事安靜。群小竊柄，閣臣萬安、劉吉輩專營私，鵬循職而已，不能有所匡救。二十一年，星變，鵬偕僚屬言：「傳奉武職至八百餘人，乞悉令閑住，非軍功毋濫授。四方鎮守、監槍、守備內官，非正統間原設者，悉宜召還。」廷臣亦交以請，下兵部復核。鵬畏中官，不敢堅其議，帝遂盡留之。時論皆咎鵬。奸民章瑾獻珍寶，得為錦衣鎮撫。理刑缺，鵬所上不允。知帝意屬瑾，即推用焉。台諫劾大臣不職者多及鵬，鵬力求去，遂賜敕給驛以歸。弘治四年卒。諡懿簡。

　　李裕，字資德，豐城人。景泰五年進士。授御史。天順中，巡按陝西，上安邊八事。石彪濫報首功，詔裕核實。彪從父亨以書抵裕，裕焚之，以實聞。亨亦旋敗。由是有強直聲。都御史寇深遇僚屬嚴，惟裕不為屈。

　　以才擢山東按察使。重囚二百餘人，或經十餘年未判，裕旬月間決遣殆盡。大峴山賊寨七十餘，裕捕戮其魁，縱脅從，除其逋負，亂遂平。

　　成化初，遷陝西左布政使，入為順天府尹。政聲大著。進右副都御史，總督漕運兼巡撫江北諸府。浚白塔、孟瀆二河以便漕。張秋南旺及淮安西湖舊編木捍沖激，勞費無已。裕與郎中楊恭等謀，易以石，遂為永利。淮、鳳方饑，而太僕征預備馬二萬匹。裕論罷之。在淮六歲，每歲入計事，陳利病，多施行。父憂歸，服除，留佐院事。

　　十九年代戴縉為右都御史。縉附汪直，嘗請復立西廠者也，在台綱紀不立。裕欲振之。御史有過，或遭箠撻，由是得謗。汪直敗，偕副都御史屠滽請雪諸忤直得罪者。帝不悅，奪俸。又坐累，調南京都察院。考績赴都，留為工部尚書。

　　初，吏部尚書尹旻罷，耿裕代之。以持正不為萬安所喜。而李孜省方貴幸用事，欲引鄉人，乃協謀去耿裕，以裕代之。裕本廉介負時望，以孜省故，名頗損。其銓敘亦平。故事，考察目有四：曰老疾，曰罷軟，曰貪酷，曰不謹。裕言：「人材質不同。偏執類酷，遲鈍類軟。乞立『才力不及』一途，以寓愛惜人才之意。」帝善之，遂著為令。考宗立，言官交章劾裕進由孜省。裕不平，為《辨誣錄》，連疏乞休去。正德中卒，年八十八。

　　贊曰：王彰等或以性行未純，為時訾議。綜其生平，瑕瑜互見。然揚曆中外，勞績多有可紀。《書》稱「與人不求備」，《春秋》之義「善善長」，則諸人固不失為國家幹濟材歟。


Chinese text: This work was published before January 1, 1923, and is in the
public domain worldwide because the author died at least 100 years ago.
