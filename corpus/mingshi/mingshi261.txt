盧象升〈（弟象晉象觀從弟象同）〉劉之綸邱民仰〈（邱禾嘉）〉

盧象升，字建鬥，宜興人。祖立誌，儀封知縣。象升白皙而臞，膊獨骨，負殊力。舉天啟二年進士，授戶部主事。歷員外郎，稍遷大名知府。

崇禎二年，京師戒嚴，募萬人入衛。明年，進右參政兼副使，整飭大名、廣平、順德三府兵備，號「天雄軍」。又明年舉治行卓異，進按察使，治兵如故。象升雖文士，善射，嫻將略，能治軍。

六年，山西賊流入畿輔，據臨城之西山。象升擊卻之，與總兵梁甫、參議寇從化連敗賊。賊走還西山，圍遊擊董維坤冷水村。象升設伏石城南，大破之，又破之青龍岡，又破之武安。連斬賊魁十一人，殲其黨，收還男女二萬。三郡之民，安堵者數歲。象升每臨陣，身先士卒，與賊格鬥，刃及鞍勿顧，失馬即步戰，逐賊危崖，一賊自巔射中象升額，又一矢仆夫斃馬下，象升提刀戰益疾。賊駭走，相戒曰：「盧廉使遇即死，不可犯。」象升以是有能兵名。賊懼，南渡河。

明年，賊入楚，陷鄖陽六縣。命象升以右僉都御史，代蔣允儀撫治鄖陽。時蜀寇返楚者駐鄖之黃龍灘，象升與總督陳奇瑜分道夾擊，自烏林關、乜家溝、石泉壩、康寧坪、獅子山、太平河、竹木砭、箐口諸處，連戰皆捷，斬馘五千六百有奇，漢南寇幾盡。因請益鄖主兵，減稅賦，繕城郭，貸鄰郡倉谷，募商采銅鑄錢，鄖得完輯。

八年五月，擢象升右副都御史，代唐暉巡撫湖廣。八月，命總理江北、河南、山東、湖廣、四川軍務，兼湖廣巡撫。總督洪承疇辦西北，象升辦東南。尋解巡撫任，進兵部侍郎，加督山西、陜西軍務，賜尚方劍，便宜行事。汝、洛告警，象升倍道馳入汝。賊部眾三十余萬，連營百里，勢甚盛。象升督副將李重鎮、雷時聲等擊高迎祥於城西，用強弩射殺賊千余人。迎祥、李自成走，陷光州，象升復大破之確山。先是，大帥曹文詔、艾萬年陣亡，尤世威敗衄，諸將率畏賊不敢前，象升每慷慨灑泣，激以忠義。軍中嘗絕三日餉，象升亦水漿不入口，以是得將士心，戰輒有功。

九年正月，大會諸將於鳳陽。象升乃上言曰：「賊橫而後調兵，賊多而後增兵，是為後局；兵至而後議餉，兵集而後請餉，是為危形。況請餉未敷，兵將從賊而為寇，是八年來所請之兵皆賊黨，所用之餉皆盜糧也。」又言：「總督、總理宜有專兵專餉。請調鹹寧、甘、固之兵屬總督，薊、遼、關、寧之兵屬總理。」又言：「各直省撫臣，俱有封疆重任，毋得一有賊警即求援求調。不應則吳、越也，分應則何以支。」又言：「臺諫諸臣，不問難易，不顧死生，專以求全責備。雖有長材，從何展布。臣與督臣，有剿法無堵法，有戰法無守法。」言皆切中機宜。

於是迎祥圍廬州，不克，分道陷含山、和州，進圍滁州。象升率總兵祖寬、遊擊羅岱救滁州，大戰城東五里橋，斬賊首搖天動，奪其駿馬。賊連營俱潰，逐北五十里，朱龍橋至關山，積屍填溝委塹，滁水為不流。賊乃北趨鳳陽，圍壽州，突潁、霍、蕭、碭、靈璧、虹，窺曹、單。總兵劉澤清拒河，乃掠考城、儀封而西。其犯亳者，折入歸德。永寧總兵官祖大樂邀擊之，賊乃北向開封。陳永福敗之朱仙鎮，賊遂走登封，與他賊合，分趨裕州、南陽。象升合寬、大樂、岱兵大破之七頂山，殲自成精騎殆盡。已，次南陽，令大樂備汝寧，寬備鄧州，而躬率諸軍蹙賊。遣使告湖廣巡撫王夢尹、鄖陽撫治宋祖舜曰：「賊疲矣，東西邀擊，前阻漢江，可一戰殲也。」兩人竟不能禦，賊遂自光化潛渡漢入鄖。象升遣總兵秦翼明、副將雷時聲由南漳、谷城入山擊賊。寬等騎軍，不利阻隘，副將王進忠軍嘩，羅岱、劉肇基兵多逃，追之則彎弓內向。象升乃調四川及筸子土兵，搜捕均州賊。是時，楚、豫賊及迎祥等俱在秦、楚、蜀之交萬山中，象升自南陽趨襄陽進兵。賊多兵少，而河南大饑，餉乏，邊兵益洶洶。承疇、象升議，關中平曠，利騎兵，以寬、重鎮軍入陜，而襄陽、均、宜、谷、上津、南漳，環山皆賊。七月，象升渡淅河而南。九月，追賊至鄖西。

京師戒嚴，有詔入衛，再賜尚方劍。既行，賊遂大逞，骎驍乎不可復制矣。既解嚴，詔遷兵部左侍郎，總督宣、大、山西軍務。大興屯政，谷熟，畝一鐘，積粟二十余萬。天子諭九邊皆式宣、大。

明年春，聞宣警，即夜馳至天城。矢檄旁午，言二百里外乞炭馬蹄闊踏四十里。象升曰：「此大舉也。」問：「入口乎？」曰：「未。」象升曰：「殆欲右窺雲、晉，令我兵集宣，則彼乘虛入耳。」因檄雲、晉兵勿動，自率師次右衛，戒邊吏毋輕言戰。持一月，象升曰：「懈矣，可擊。」哨知三十六營離墻六十里，潛召雲師西來，宣師東來，自督兵直子午，出羊房堡，計日鏖戰。乞炭聞之遂遁。象升在陽和，乞炭不敢近邊。五月，丁外艱，疏十上，乞奔喪。時楊嗣昌奪情任中樞，亦起陳新甲制中，而令象升席喪候代。進兵部尚書。新甲在遠，未即至。

九月，大清兵入墻子嶺、青口山，殺總督吳阿衡，毀正關，至營城石匣，駐於牛蘭。召宣、大、山西三總兵楊國柱、王樸、虎大威入衛，三賜象升尚方劍，督天下援兵。象升麻衣草履，誓師及郊，馳疏報曰：「臣非軍旅才。愚心任事，誼不避難。但自臣父奄逝，長途慘傷，潰亂五官，非復昔時；兼以草土之身踞三軍上，豈惟觀瞻不聳，尤虞金鼓不靈。」已聞總監中官高起潛亦衰绖臨戎，象升謂所親曰：「吾三人皆不祥之身也。人臣無親，安有君。樞輔奪情，亦欲予變禮以分愆耶？處心若此，安可與事君。他日必面責之。」當是時，嗣昌、起潛主和議。象升聞之，頓足嘆曰：「予受國恩，恨不得死所，有如萬分一不幸，寧捐軀斷脰耳。」及都，帝召對，問方略。對曰：「臣主戰。」帝色變，良久曰：「撫乃外廷議耳，其出與嗣昌、起潛議。」出與議，不合。明日，帝發萬金犒軍，嗣昌送之，屏左右，戒毋浪戰，遂別去。師次昌平，帝復遣中官賫帑金三萬犒軍。明日，又賜禦馬百，太仆馬千，銀鐵鞭五百。象升曰：「果然外廷議也，帝意銳甚矣。」決策議戰，然事多為嗣昌、起潛撓。疏請分兵，則議宣、大、山西三帥屬象升，關、寧諸路屬起潛。象升名督天下兵，實不及二萬。次順義。

先是，有瞽而賣卜者周元忠，善遼人，時遣之為媾。會嗣昌至軍，象升責數之曰：「文弱，子不聞城下盟《春秋》恥之，而日為媾。長安口舌如鋒，袁崇煥之禍其能免乎？」嗣昌頰赤，曰：「公直以尚方劍加我矣。」象升曰：「既不奔喪，又不能戰，齒劍者我也，安能加人？」嗣昌辭遁。象升即言：「元忠講款，往來非一日，事始於薊門督監，受成於本兵，通國聞之，誰可諱也？」嗣昌語塞而去。又數日，會起潛安定門，兩人各持一議。新甲亦至昌平，象升分兵與之。當是時，象升自將馬步軍列營都城之外，沖鋒陷陣，軍律甚整。

大清兵南下，三路出師：一由淶水攻易，一由新城攻雄，一由定興攻安肅。象升遂由涿進據保定，命諸將分道出擊，大戰於慶都。編修楊廷麟上疏言：「南仲在內，李綱無功；潛善秉成，宗澤殞恨。國有若人，非封疆福。」嗣昌大怒，改廷麟兵部主事，贊畫行營，奪象升尚書，侍郎視事。命大學士劉宇亮輔臣督師，巡撫張其平閉絕餉。俄又以雲、晉警，趣出關，王樸徑引兵去。

象升提殘卒，次宿三宮野外。畿南三郡父老聞之，鹹叩軍門請曰：「天下洶洶且十年，明公出萬死不顧一生之計為天下先。乃奸臣在內，孤忠見嫉。三軍捧出關之檄，將士懷西歸之心，棲遲絕野，一飽無時。脫巾狂噪，雲帥其見告矣。明公誠從愚計，移軍廣順，召集義師。三郡子弟喜公之來，皆以昔非公死賊，今非公死兵，同心戮力，一呼而裹糧從者可十萬，孰與只臂無援，立而就死哉！」象升泫然流涕而謂父老曰：「感父老義。雖然，自予與賊角，經數十百戰未嘗衄。今者，分疲卒五千，大敵西沖，援師東隔，事由中制，食盡力窮，旦夕死矣，無徒累爾父老為也。」眾號泣雷動，各攜床頭鬥粟餉軍，或貽棗一升，曰：「公煮為糧。」十二月十一日，進師至鉅鹿賈莊。起潛擁關、寧兵在雞澤，距賈莊五十里而近，象升遣廷麟往乞援，不應。師至蒿水橋，遇大清兵。象升將中軍，大威帥左，國柱帥右遂戰。夜半，觱篥聲四起。旦日，騎數萬環之三匝。象升麾兵疾戰，呼聲動天，自辰迄未，炮盡矢窮。奮身鬥，後騎皆進，手擊殺數十人，身中四矢三刃，遂仆。掌牧楊陸凱懼眾之殘其屍而伏其上，背負二十四矢以死。仆顧顯者殉，一軍盡覆。大威、國柱潰圍乃得脫。

起潛聞敗，倉皇遁，不言象升死狀。嗣昌疑之，有詔驗視。廷麟得其屍戰場，麻衣白網巾。一卒遙見，即號泣曰：「此吾盧公也。」三郡之民聞之，哭失聲。順德知府於穎上狀，嗣昌故靳之，八十日而後殮。明年，象升妻王請恤。又明年，其弟象晉、象觀又請，不許。久之，嗣昌敗，廷臣多為言者，乃贈太子少師、兵部尚書，賜祭葬，世蔭錦衣千戶。福王時，追謚忠烈，建祠奉祀。

象升少有大誌，為學不事章句。居官勤勞倍下吏，夜刻燭，雞鳴盥櫛，得一機要，披衣起，立行之。暇即角射，箭銜花，五十步外，發必中。愛才惜下如不及，三賜劍，未嘗戮一偏裨。

高平知縣侯弘文者，奇士也。僑寓襄陽，散家財，募滇軍隨象升討賊。象升移宣、大，弘文率募兵至楚，巡撫王夢尹以擾驛聞。象升上疏救，不得，弘文卒遣戍。天下由是惜弘文而多象升。

象升好畜駿馬，皆有名字。嘗逐賊南漳，敗，追兵至沙河，水闊數丈，一躍而過，即所號五明驥也。

方象升之戰歿也，嗣昌遣三邏卒察其死狀。其一人俞振龍者，歸言象升實死。嗣昌怒，鞭之三日夜，且死，張目曰：「天道神明，無枉忠臣。」於是天下聞之，莫不欷歔，益恚嗣昌矣。

其後南都亡，象觀赴水死，象晉為僧，一門先後赴難者百余人。從弟象同及其部將陳安死尤烈。

象觀，崇禎十五年，鄉薦第一，成進士。官中書。象晉、象同皆諸生。象升死時，年三十九。

劉之綸，字元誠，宜賓人。家世務農。之綸少從父兄力田，間艾薪樵，賣之市中。歸而學書，銘其座曰「必為聖人」，里中由是號之綸劉聖人。天啟初，舉鄉試。奢崇明反，以策幹監司扼賊歸路，監司不能用。

崇禎元年第進士，改庶吉士。與同館金聲及所客申甫三人者相與為友，造單輪火車、偏廂車、獸車，刳木為西洋大小炮，不費司農錢。

明年冬，京師戒嚴。聲上書得召見，薦之綸及甫。帝立召之綸、甫。之綸言兵，了了口辨。帝大悅，授甫京營副總兵，資之金十七萬召募；改聲御史，監其軍；授之綸兵部右侍郎，副尚書閔夢得協理京營戎政。於是之綸賓賓以新進驟躋卿貳矣。

初，正月元日有黑氣起東北亙西方。甫見之大驚，趨語之綸、聲曰：「天變如此，汝知之乎？今年當喋血京城下，可畏也。」聞者皆笑。及冬十一月三日，大清兵破遵化，十五日至壩上，二十日薄都城，自北而西。都人從城上望之，如雲萬許片馳風，須臾已過。遂克良鄉，還至蘆溝，夜殺甫一軍七千余人，黎明掩殺大帥滿桂、孫祖壽，生擒黑雲龍、麻登雲以去。之綸曰：「元日之言驗矣。」請行，無兵，則請京營兵，不許；則請關外川兵，不許；則議召募，召募得萬人，遂行。抵通州，時永平已陷，天大雨雪。之綸奏軍機，七上，不報。

明年正月，師次薊。當是時，大清兵蒙古諸部號十余萬，駐永平；諸勤王軍數萬在薊。之綸乃與總兵馬世龍、吳自勉約，由薊趨永平，牽之無動，而自率兵八路進攻遵化。既由石門至白草頂，距遵化八里娘娘山而營，世龍、自勉不赴約。二十二日，大清兵自永平趨三屯營，驍騎三萬，望見山上軍，縱擊之。之綸發炮，炮炸，軍營自亂。左右請結陣徐退，以為後圖，之綸叱曰：「毋多言！吾受國恩，吾死耳！」嚴鼓再戰，流矢四集。之綸解所佩印付家人，「持此歸報天子」，遂死。一軍皆哭，拔營野戰，皆死之。屍還，矢飲於顱，不可拔，聲以齒嚙之出，以授其家人。

初，講官文震孟入都，之綸、聲往見之，震孟教以持重。之綸既受命視師，驟貴，廷臣抑之。震孟使人諷之，謂宜辭侍郎而易科銜以行，不聽。既行，通州守者不納，雨雪宿古廟中，御史董羽宸劾其行留。之綸曰：「小人意忌，有事則委卸，無事則議論，止從一侍郎起見耳。乞削臣今官，賜骸骨。」不許。及戰死，天子嘉其忠，從優恤，贈兵部尚書。震孟止之曰：「死綏，分也，侍郎非不尊。」遂不予贈，賜一祭半葬，任一子。之綸母老，二子幼，貧不能返柩，請於朝，給驛還。久之，贈尚書。後十五年，聲死難。

邱民仰，字長白，渭南人。萬歷中舉於鄉。以教諭遷順天東安知縣，厘宿弊十二事。河嚙，歲旱蝗，為文祭禱。河他徙，蝗亦盡。調繁保定之新城。

崇禎二年，縣被兵，晨夕登陴守。四方勤王軍畢出其地，民仰調度有方，民不知擾。擢御史，號敢言。時四方多盜，鎮撫率怯懦不敢戰，釀成大亂。吳橋兵變，列城多陷，巡撫余大成、孫元化皆主撫。流賊擾山西，巡撫宋統殷下令，殺賊者抵死。民仰先後疏論其非，後皆如民仰言。遭妻喪，告歸。出為河間知府，遷天津副使，調大同監軍汝寧，遷永平右參政，移督寧前兵備。民仰善理劇，以故所移皆要地。

十三年三月，擢右僉都御史，代方一藻巡撫遼東，按行關外八城，駐寧遠。十四年春，錦州被圍，填壕毀塹，聲援斷絕。有傳其帥祖大壽語者：「逼以車營，毋輕戰。」總督洪承疇集兵，民仰轉餉，未發。帝憂之。朝議兩端。命郎中張若麒就行營計議，若麒至，則趣進師。七月，師次乳峰，去錦州五六里而營，旦日，楊國柱之軍潰。逾月，王樸軍亦潰。未幾，馬科等五將皆潰。大清兵掘松山，斷我歸路，遂大敗，蹂躪殺溺無算，退保松山。圍急，外援不至，芻糧竭。至明年二月，且半年矣，城破，承疇降，民仰死，若麒跳從海上蕩漁舟而還，寧遠、關門勁旅盡喪。事聞，帝驚悼甚，設壇都城，承疇十六，民仰六，賜祭盡哀。贈民仰右副都御史，官為營葬，錄其一子。尋命建祠都城外，與承疇並列，帝將親臨祭焉。將祭，聞承疇降，乃止。

邱禾嘉，貴州新添衛人。舉萬歷四十一年鄉試，好談兵。天啟時，安邦彥反，捐資制器，協擒其黨何中蔚。選祁門教諭，以貴州巡撫蔡復一請，遷翰林待詔，參復一軍。

崇禎元年，有薦其知兵者，命條上方略。帝稱善，即授兵部職方主事。三年正月，薊遼總督梁廷棟入主中樞，銜總理馬世龍違節制，命禾嘉監紀其軍。時永平四城失守，樞輔孫承宗在關門，聲息阻絕。薊遼總督張鳳翼未至，而順天巡撫方大任老病不能軍，惟禾嘉議通關門聲援，率軍入開平。二月，大清兵來攻，禾嘉力拒守，乃引去。已，分略古治鄉，禾嘉令副將何可綱、張洪謨、金國奇、劉光祚等迎戰，抵灤州。甫還，而大清兵復攻牛門、水門，又督參將曹文詔等轉戰，抵遵化而返。無何，四城皆復。

寧遠自畢自肅遇害，遂廢巡撫官，以經略兼之，至是議復設。廷棟力推禾嘉才，超拜右僉都御史，巡撫其地，兼轄山海關諸處。禾嘉初蒞鎮，大清兵以二萬騎圍錦州，禾嘉督諸將赴救，城獲全。登萊巡撫孫元化議徹島上兵於關外，規復廣寧及金、海、蓋三衛，禾嘉議用島兵復廣寧、義州、右屯。廷棟慮其難，以咨承宗。承宗上奏曰：「廣寧去海百八十里，去河百六十里，陸運難。義州地偏，去廣寧遠，必先據右屯，聚兵積粟，乃可漸逼廣寧。」又言：「右屯城已隳，修築而後可守。築之，敵必至，必復大、小淩河，以接松、杏、錦州。錦州繞海而居敵，難陸運。而右屯之後即海，據此則糧可給，兵可聚，始得為發軔地。」奏入，廷棟力主之，於是有大淩築城之議。

會禾嘉訐祖大壽，大壽亦發其贓私。承宗不欲以武將去文臣，抑使弗奏，密聞於朝，請改禾嘉他職。四年五月，命調南京太仆卿，以孫谷代。谷未至，部檄促城甚急。大壽以兵四千據其地，發班軍萬四千人築之，護以石矽土兵萬人。禾嘉往視之，條九議以上。工垂成，廷棟罷去。廷議大淩荒遠不當城，撤班軍赴薊，責撫鎮矯舉，令回奏。禾嘉懼，盡撤防兵，留班軍萬人，輸糧萬石濟之。

八月，大清兵抵城下，掘濠築墻，四面合圍，別遣一軍截錦州大道。城外堠臺皆下，城中兵出，悉敗還。禾嘉聞之，馳入錦州，與總兵官吳襄、宋偉合兵赴救。離松山三十餘里，與大清兵遇，大戰長山、小淩河間，互有傷損。九月望，大清兵薄錦州，分五隊直抵城下。襄、偉出戰不勝，乃入城。二十四日，監軍張春會襄、偉兵，過小淩河東五里，築壘列車營，為大淩聲援。大清兵扼長山，不得進。禾嘉遣副將張洪謨、祖大壽、靳國臣、孟道等出戰五里莊，亦不勝。夜趨小淩河，至長山接戰，大敗。春及副將洪謨、楊華征、薛大湖等三十三人俱被執，副將張吉甫、滿庫、王之敬等戰歿。大壽不敢出，淩城援自此絕。敗書聞，舉朝震駭。孫谷代禾嘉，未至而罷，改命謝璉。璉畏懼，久不至。後兵事亟，召璉駐關外，禾嘉留治中。及是聞敗，移駐松山，圖再舉，言官以推委詆之帝。帝以禾嘉獨守松山，非卸責，戒飭而已。

大淩糧盡食人馬。大清屢移書招之，大壽許諾，獨副將可綱不從。十月二十七日，大壽殺可綱，與副將張存仁等三十九人投誓書約降。是夕出見，以妻子在錦州，請設計誘降錦州守將，而留諸子於大清。禾嘉聞大淩城炮聲，謂大壽得脫，與襄及中官李明臣、高起潛發兵往迎。適大壽偽逃還，遂俱入錦州。大淩城人民商旅三萬有奇，僅存三之一，悉為大清所有，城亦被毀。十一月六日，大清復攻杏山，明日攻中左所。城上用炮擊，乃退。大壽入錦州，未得間，而禾嘉知其納款狀，具疏聞於朝。因初奏大壽突圍出，前後不讎，引罪請死。於是言官交劾，嚴旨飭禾嘉。而帝於大壽欲羈縻之，弗罪也。

新撫璉已至，禾嘉猶在錦州，會廷議山海別設巡撫。詔罷璉，令方一藻撫寧遠，禾嘉仍以僉都御史巡撫山海、永平。尋論築城召釁罪，貶二秩，巡撫如故。禾嘉請為監視中官設標兵。御史宋賢詆其諂附中人，帝怒，貶賢三秩。禾嘉持論每與承宗異，不為所喜，時有詆諆。既遭喪敗，廷論益不容，遂堅以疾請。五年四月，詔許還京，以楊嗣昌代。令其妻代陳病狀。乃命歸田，未出都卒。

明世舉於鄉而仕至巡撫者，隆慶朝止海瑞，萬歷朝張守中、艾穆。莊烈帝破格求才，得十人：邱民仰、宋一鶴、何騰蛟、張亮以忠義著，劉可訓以武功聞，劉應遇、孫元化、徐起元皆以勤勞致位，而陳新甲官最顯。

贊曰：危亂之世，未嘗乏才，顧往往不盡其用。用矣，或掣其肘而驅之必死。若是者，人實為之，要之亦天意也。盧象升在莊烈帝時，豈非不世之才，乃困抑之以至死，何耶！至忠義激發，危不顧身，若劉之綸、邱民仰之徒，又相與俱盡，則天意可知矣。


Chinese text: This work was published before January 1, 1923, and is in the
public domain worldwide because the author died at least 100 years ago.
