陳遇
　　陳遇，字中行，先世曹人。高祖義甫，宋翰林學士，徙居建康，子孫因家焉。遇天資沉粹，篤學博覽，精象數之學。元末為溫州教授，已而棄官歸隱。學者稱為靜誠先生。太祖渡江，以秦從龍薦，發書聘之，引伊、呂、諸葛為喻。遇至，與語，大悅，遂留參密議，日見親信。太祖為吳王，授供奉司丞，辭。即皇帝位，三授翰林學士，皆辭。乃賜肩輿一乘，衛士十人護出入，以示榮寵。

　　洪武三年，奉命至浙江廉察民隱，還賜金帛。除中書左丞，又辭。明年召對華蓋殿，賜坐，命草《平西詔》。授禮部侍郎，兼弘文館大學士，復辭。西域進良馬，遇引漢故事以諫。除太常少卿，固辭。強之，不可。最後除禮部尚書，又固辭。帝沉吟良久，從之。自是不復強以官。帝嘗從容言欲官其子，遇曰：「臣三子皆幼，學未成，請俟異日。」帝亦弗強也。

　　遇自開基之始，即侍帷幄。帝嘗問保國安民至計，遇對：「以不嗜殺人，薄斂，任賢，復先王禮樂為首務。」廷臣或有過被譴責，遇力為解，多得全釋。其計畫多秘不傳，而寵禮之隆，勛戚大臣無與比者。數監幸其第，語必稱「先生」，或呼為「君子」。命爵輒辭，終成其高。十七年卒，賜葬鐘山。

　　子恭，舉人，累官工部尚書，有能聲。遇弟遠，字中復，嘗隨遇侍帝。永樂初，為翰林待詔，精繪事。遠子孟顒，善書。

附 秦從龍
　　秦從龍，字元之，洛陽人。仕元，官江南行台侍御史。兵亂，避居鎮江。徐達之攻鎮江也，太祖謂之曰：「聞有秦元之者，才器老成，汝當詢訪，致吾欲見意。」達下鎮江，訪得之。太祖命從子文正、甥李文忠奉金綺造其廬聘焉。從龍與妻陳偕來，太祖自迎之於龍江。

　　時太祖居富民家，因邀從龍與同處，朝夕訪以時事。已，即元御史台為府，居從龍西華門外，事無大小悉與之謀。嘗以筆書漆簡，問答甚密，左右皆不能知。從龍生日，太祖與世子厚有贈遺，或親至其家燕飲。至正二十五年冬，從龍子澤死，請告歸。太祖出郊握手送之。尋病卒，年七十，太祖驚悼。時方督軍至鎮江，親臨哭之，厚恤其家，命有司營葬。

葉兌
　　葉兌，字良仲，寧海人。以經濟自負，尤精天文、地理、卜筮之書。元末，知天運有歸，以布衣獻書太祖。列一綱三目，言天下大計。時太祖已定寧越，規取張士誠、方國珍。而察罕兵勢甚盛，遣使至金陵招太祖，故兌書於三者籌之為詳。其略曰：

　　愚聞：取天下者，必有一定之規模。韓信初見高祖，畫楚、漢成敗；孔明臥草廬，與先主論三分形勢者是也。今之規模，宜北絕李察罕，南並張九四。撫溫、台，取閩、越，定都建康，拓地江、廣。進則越兩淮以北征，退則畫長江而自守。夫金陵，古稱龍蟠虎踞帝王之都。藉其兵力資財，以攻則克，以守則固，百察罕能如吾何哉？江之所備，莫急上流。今義師已克江州，足蔽全吳。況自滁、和至廣陵，皆吾所有。非直守江，兼可守淮矣。張氏傾覆可坐而待，淮東諸郡亦將來歸。北略中原，李氏可並也。今聞察罕妄自尊大，致書明公，如曹操之招孫權。竊以元運將終，人心不屬，而察罕欲效操所為，事勢不侔。宜如魯肅計，鼎足江東，以觀天下之釁，此其大綱也。

　　至其目有三。張九四之地，南包杭、紹，北跨通、泰，而以平江為巢穴。今欲攻之，莫若聲言掩取杭、紹、湖、秀，而大兵直搗平江。城固難以驟拔，則以鎖城法困之。於城外矢石不到之地別築長圍，分命將卒四面立營，屯田固守，斷其出入之路。分兵略定屬邑，收其稅糧以贍軍中。彼坐守空城，安得不困？平江既下，巢穴已傾，杭、越必歸，余郡解體。此上計也。

　　張氏重鎮在紹興。紹興懸隔江海，所以數攻而不克者，以彼糧道在三江斗門也。若一軍攻平江，斷其糧道；一軍攻杭州，絕其援兵，紹興必拔。所攻在蘇、杭，所取在紹興，所謂多方以誤之者也。紹興既拔，杭城勢孤，湖、秀風靡，然後進攻平江，犁其心腹，江北餘孽隨而瓦解。此次計也。

　　方國珍狼子野心，不可馴狎。往年大兵取婺州，彼即奉書納款。後遣夏煜、陳顯道招諭，彼復狐疑不從。顧遣使從海道報元，謂江東委之納款，誘令張昶齎詔而來。且遣韓叔義為說客，欲說明公奉詔。彼既降我，而反欲招我降元。其反覆狡獪如是，宜興師問罪。然彼以水為命，一聞兵至，挈家航海，中原步騎無如之何。夫上兵攻心，彼言杭、趙一平，即當納土，不過欲款我師耳。攻之之術，宜限以日期，責其歸順。彼自方國璋之沒，自知兵不可用。又叔義還稱義師之盛，氣已先挫。今因陳顯道以自通，正可脅之而從也。事宜速不宜緩。宣諭之後，更置官吏，拘集舟艦，潛收其兵權，以消未然之變。三郡可不勞而定。

　　福建本浙江一道，兵脃城陋。兩浙既平，必圖歸附。下之一辯士力耳。如復稽遲，則大兵自溫、處入，奇兵自海道入，福州必不支。福州下，旁郡迎刃解矣。威聲已震，然後進取兩廣，猶反掌也。

　　太祖奇其言，欲留用之，力辭去。賜銀幣襲衣。後數歲，削平天下，規模次第，略如兌言。

范常
　　范常，字子權，滁人。太祖軍滁，杖策謁軍門。太祖夙知其名，與語意合，留置幕下。有疑輒問，常悉以實對。諸將克和州，兵不戢。常言於太祖曰：「得一城而使人肝腦塗地，何以成大事？」太祖乃切責諸將。搜軍中所掠婦女，還其家，民大悅。太祖以四方割據，戰爭無虛日，命常為文，禱於上帝。其辭曰：「今天下紛紜，生民塗炭，不有所屬，物類盡矣。倘元祚未終，則群雄當早伏其辜。某亦在群雄中，請自某始。若已厭元德，有天命者宜歸之，無使斯民久阽危苦。存亡之機，驗於三月。」太祖嘉其能達己意，命典文牘，授元帥府都事。取太平，命為知府，諭之曰：「太平，吾股肱郡，其民數困於兵，當令得所。」常以簡易為治，興學恤民。官廩有谷數千石，請給民乏種者，秋稔輸官，公私皆足。居三年，民親愛之，召入為侍儀。

　　洪武元年，擢翰林直學士兼太常卿。帝銳意稽古禮文。群臣集議，間有異同。常能參合眾言，委曲當上意。尋以病免歸。歲餘，手詔征詣闕，仍故官。帝宴閒，輒命儒臣列坐，賦詩為樂。常每先成，語多率。帝笑曰：「老范詩質朴，殊似其為人也。」遷起居注。常有足疾，數在告，賜以安車。尋乞歸，帝賦詩四章送之。賜宅於太平。子祖，歷官雲南左參政，有修潔稱。

附:潘庭堅
　　潘庭堅，字叔聞，當塗人。元末為富陽教諭，謝去。太祖駐太平，以陶安薦，征庭堅為帥府教授。慎密謙約，為太祖所稱。下集慶，擢中書省博士。婺州下，改為金華府，以庭堅同知府事。時上游諸郡次第平定，擇儒臣撫綏之。先後用陶安、汪廣洋於江西，而庭堅與王愷守浙東。太祖為吳王，設翰林院，與安同召為學士。而庭堅已老，遂告歸。洪武四年復召至，主會試。

　　子黼，字章甫。有文名，官至江西按察使。會修律令，留為議律官。書成，卒。黼謹飭類父，而文采清雅過之。父子皆以鄉校顯，時以為榮。

宋思顏
　　宋思顏，不知何許人。太祖克太平，以思顏居幕府。及定集慶，置江南行中書省，太祖總省事，以李善長及思顏為參議。同時所設省中官李夢庚、郭景祥、侯元善、楊元杲、陶安、阮弘道、孔克仁、王愷、欒鳳、夏煜等數十人。而思顏獨與善長並授參議，其任較諸人為重。已，建大都督府，以思顏兼參軍事。太祖嘗視事東閣，天暑，汗沾衣。左右更以衣進，皆數經浣濯者。思顏曰：「主公躬行節儉，真可示法子孫，惟願終始如一。」太祖嘉其直，賜之幣。他日又進曰：「句容虎為害，既捕獲，宜除之，今豢養民間何益？」太祖欣然，即命殺虎。其隨事納忠類如此。後出為河南道按察僉事，坐事死。

附 夏煜
　　夏煜，字允中，江寧人。有俊才，工詩，辟為中書省博士。婺州平，調浙東分省，兩使方國珍，咸稱旨。太祖征陳友諒，儒臣惟劉基與煜侍。鄱陽戰勝，太祖所與草檄賦詩者，煜其一也。洪武元年使總制浙東諸府，與高見賢、楊憲、凌說四人以伺察搏擊為事，後俱以不良死。

郭景祥〈（李夢庚）〉
　　郭景祥，濠人。與鳳陽李夢庚皆從渡江，典文書，佐謀議，分任行中書省左右司郎中。既同調浙東分省，尋復同入為大都督府參軍。景祥性諒直，博涉書史，遇事敢言，太祖親信之。嘗曰：「景祥文吏，而有折衝禦侮才，能盡忠於我，可大任也。」先是，克滁州、太平、溧陽。以城郭不完，輒命景祥董治之。既而和州守臣言，州城久廢，命景祥相度，即故址城之，九旬而工畢。太祖以為能，授和州總制。景祥益治城隍樓櫓，廣屯田，練士卒，威望肅然。和遂為重鎮。璽書褒勞。仕終浙江行省參政。

　　謝再興之守諸全也，部將私販易吳境。太祖怒殺部將，召諭再興，命夢庚往諸全總制軍事。再興還鎮，忿夢庚出己上，遂叛。執夢庚降於吳，夢庚死之。其時，參佐行省者，又有毛騏、王濂。

附 王濂
　　濂，字習古，定遠人，李善長婦兄也。才嗜學，事親孝。初從汝、潁賊，太祖克集慶，乃渡江來歸。善長為言，得召見，除執法官，讞獄平允。遷中書省員外郎，出為浙江按察僉事，治行著聞。大風晝晦，濂應詔言民瘼，請緩征。太祖納之。洪武三年卒。帝謂善長曰：「濂有王佐才，今死，朕失一臂。」後善長坐事，帝嘆曰：「使王濂在，必不至是。」

附 毛騏
　　騏，字國祥，與濂同里。太祖自濠引兵趨定遠，騏扶縣令出降。太祖喜，留與飲食，籌兵事，悉當意。取滁州，擢總管府經歷。典倉廩，兼掌晨昏歷，稽將帥之失伍者。從渡江，擢兵省郎中。是時太祖左右惟善長及騏，文書機密，皆兩人協贊。尋授參議官。征婺州，命權理中書省事，委以心膂。俄病卒，太祖親為文哭之，臨視其葬。

　　子驤，管軍千戶，積功擢親軍指揮僉事。從定中原，進指揮使。滕州段士雄反，驤討平之。捕倭浙東，斬獲多，擢都督僉事，見親任，嘗掌錦衣衛事，典詔獄。後坐胡惟庸黨死。

楊元杲〈（阮弘道）〉
　　楊元杲、阮弘道，皆滁人，家世皆儒者。從渡江，同為行省左右司員外郎，與陶安等更番掌行機宜文字。元杲以郎中擢理軍儲於金華，而弘道亦於是歲以郎中從大都督文正守南昌，皆有功。二人皆於太祖最故，又皆儒雅，嗜文學，練達政體，而元杲知慮尤周密。帝嘗曰：「文臣從渡江，掌簿書文字，勤勞十餘年，無如楊元杲、阮弘道、李夢庚、侯元善、樊景昭者。」其後，元杲歷應天府尹，弘道歷福建、江西行省參政，皆卒官。

　　元杲子賁，博學強記，以詞翰知名，薦授大名知縣，仕至周府紀善。

　　元善，全椒人，歷官參知政事，與樊景昭俱無所表見。

附 汪河
　　又汪河者，舒城人。嘗師余闕，以文章名。從渡江，為行中書省掾，數陳時務。太祖高其才，進大都督府都事。使察罕，議論稱旨。後奉命偕錢楨至河南，報擴廓聘，為所留。太祖前後七致擴廓書，終不報。洪武元年，大軍下河、洛，擴廓走定西，河始得歸，被拘凡六年。帝甚嘉之，進吏部侍郎，備陳西征方略。二年改御史台侍御史。九年，拜晉王左相，親御便殿諭遣之。居數歲，卒於官。

孔克仁
　　孔克仁，句容人。由行省都事進郎中。嘗偕宋濂侍太祖，太祖數與論天下形勢及前代興亡事。陳友諒既滅，太祖志圖中原，謂克仁曰：「元運既隳，豪傑互爭，其釁可乘。吾欲督兩淮、江南諸郡之民，及時耕種，加以訓練。兵農兼資，進取退守。仍於兩淮間饋運可通之處，儲糧以俟。兵食既足，中原可圖。卿以為何如？」克仁對曰：「積糧訓兵，觀釁待時，此長策也。」當是時，江左兵勢日盛，太祖以漢高自期，嘗謂克仁曰：「秦政暴虐，漢高帝起布衣，以寬大馭群雄，遂為天下主。今群雄蜂起，皆不知修法度以明軍政，此其所以無成也。」因感嘆久之。又曰：「天下用兵，河北有孛羅帖木兒，河南有擴廓帖木兒，關中有李思齊、張良弼。然有兵而無紀律者河北也；稍有紀律而兵不振者河南也；道途不通、饋餉不繼者關中也。江南則惟我與張士誠耳。士誠多奸謀，尚間諜，御眾無紀律。我以數十萬眾，修軍政，任將帥，相時而動，其勢有不足平者。」克仁頓首曰：「主上神武，當定天下於一矣。」

　　嘗閱《漢書》，濂與克仁侍。太祖曰：「漢治道不純者何？」克仁對曰：「王霸雜故也。」太祖曰：「誰執其咎？」克仁曰：「責在高祖。」太祖曰：「高祖創業，遭秦滅學，民憔悴甫蘇，禮樂之事固所未講。孝文為令主，正當制禮作樂，以復三代之舊。乃逡巡未遑，使漢業終於如是。帝王之道，貴不違時。三代之王有其時而能為之，漢文有其時而不為，周世宗則無其時而為之者也。」又嘗問克仁：「漢高起徒步為萬乘主，所操何道？」克仁對曰：「知人善任使。」太祖曰：「項羽南面稱孤，仁義不施，而自矜功伐。高祖知其然，承以柔遜，濟以寬仁，卒以勝之。今豪傑非一，我守江左，任賢撫民，以觀天下之變。若徒與角力，則猝難定也。」及徐達等下淮東、西，又謂克仁曰：「壬辰之亂，生民塗炭。中原諸將，孛羅擁兵犯闕，亂倫干紀，行已夷滅。擴廓挾太子以稱戈，急私仇，無敵愾之志。思齊輩碌碌，竊據一方，民受其害。士誠外假元名，反覆兩端。明玉珍父子據蜀僭號，喜於自用而無遠謀。觀其所為，皆不能有成。予揆天時，審人事，有可定之機。今師西出襄、樊，東逾淮、泗，首尾相應，擊之必勝。大事可成，天下不難定。既定之後，生息猶難，方勞思慮耳。」

　　克仁侍帷幄最久，故獲聞太祖謀略居多。洪武二年四月，命克仁等授諸子經，功臣子弟亦令入學。已，出知江州，入為參議，坐事死。

　　贊曰：太祖起布衣，經營天下。渡江以來，規模宏遠，聲教風馳。雖曰天授，抑亦左右丞弼多國士之助歟。陳遇見禮不下劉基，而超然利祿之外。葉兌於天下大計，籌之審矣，亦能抗節肥遯，其高致均非人所易及。孔克仁無可稱述，以太祖之雄謀大略具其事中，故敘列於篇。


Chinese text: This work was published before January 1, 1923, and is in the
public domain worldwide because the author died at least 100 years ago.
