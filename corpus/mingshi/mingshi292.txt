張允登〈（郭景嵩郭應響）〉張光奎〈（楊於楷等）〉李中正〈（馬足輕等）〉方國儒〈（王紹正常存畏劉定國）〉何承光〈（高日臨等）〉龐瑜〈（董三謨等）〉尹夢鰲〈（趙士寬等）〉盧謙〈（張有俊等）〉龔元祥〈（子炳衡姚允恭）〉王信史記言〈（李君賜等）〉梁誌仁〈（單思仁等）〉王國訓〈（胡爾純等）〉黎弘業〈（馬如蛟等）〉張紹登〈（張國勛等）〉王燾〈（魏時光）〉蔣佳徵〈（吳暢春等）〉徐尚卿〈（王時化等）〉阮之鈿郝景春〈（子鳴鑾等）〉張克儉〈（鄺曰廣等）〉徐世淳〈（子肇梁余塙等）〉

張允登，漢州人。萬歷三十八年進士。歷知咸寧、咸陽，有善政。其成進士，出湯賓尹之門，賓尹弗善也，而東林以賓尹故，惡之。舉卓異，得刑部主事，累遷河西兵備副使。鄜、延歲饑，亟遭盜，允登拊循備至，士民德之。崇禎四年閏十一月督餉至甘泉，降卒潛與流賊通，殺知縣郭永固，劫餉。允登力禦，不敵死。鄜人素服迎其喪，哭聲震十里，罷市三日。

當是時，流賊日熾，總督洪承疇往來奔擊，日不暇給。逾月陷宜君，又陷葭州，僉事郭景嵩死之。明年二月陷鄜州，兵備副使郭應響死之。應響，福清人，萬歷丙午舉鄉試第一。寧塞余賊來犯，應響禦之，斬賊常山虎等十五人。至是，混天猴率眾夜突至，應響登北關，集士卒拒守，手殺三賊，力不支遂死。事聞，贈光祿寺少卿，謚忠烈，予祭葬，蔭一子入監讀書。

張光奎，澤州人。仕至山東右參政。崇禎五年，流賊躪山西，監司王肇生以便宜署歙人吳開先為將，使擊賊，戰澤州城西。賊敗去，從沁水轉掠陽城。開先恃勇渡沁，戰北留墩下，擊斬數百人，炮盡無援，一軍盡沒。賊乃再犯澤州，光奎方里居，與兄守備光璽、千總劉自安等率眾固守八日，援兵不至，城陷，並死之。澤，大州也，遠近為震動。事聞，贈光祿卿，光璽等贈恤有差。

是歲，紫金梁等寇遼州，裏居行人楊於楷與主事張友程，佐知州信陽李呈章拒守，力屈城陷，於楷被執，罵賊死。呈章、友程及舉人趙一亨、侯標並死之。明年六月，賊陷和順，裏居昌平副使樂濟眾被傷，不屈，投井死。贈於楷光祿少卿，濟眾太仆少卿。有徐明揚者，浮梁人，由選貢生為平順知縣。六年四月，賊來犯，設策守禦，城破不屈死。

李中正，盧氏人。萬歷末，舉會試，以天啟二年赴廷對，授承天府推官，遷兵部主事。崇禎初，謝病歸。六年，群盜大亂河北。其冬，乘冰渡河，遂由澠池犯盧氏。中州承平久，不設備。驟聞賊至，吏民惶駴，知縣金會嘉棄城遁。十二月，賊入城，中正勒家眾及里中壯士奮擊，眾寡不敵，力戰死。賊縱掠城中，執舉人靳謙書，使跪，不屈，大罵而死。

賊以是冬始入河南，自是屢陷名城，殺將吏無算，鄉官舉貢多被難。其宜陽馬足輕，靈寶許煇，新安劉君培、馬山、李登英，偃師裴君合，陜州張我正、張我德，孟津孫挺生，嵩縣傅世濟、李佩玉，上蔡劉時寵輩，則先後以布衣抗節顯。

足輕，性孝友。弟惑婦言，迫分產，乃取田磽薄者自予。萬歷末，歲大兇，出粟六百石以振，焚券千余。崇禎六年冬，流賊渡河而南，挈家避之石龍崖。三女皆殊色，慮賊汙，悉投崖死。足輕被執，厲聲大罵。賊怒，並三子殺之。家眾皆遇害，惟存次子駿一人，後登鄉薦。煇為縣陰陽官，為賊所掠，大罵見殺。

君培有義行，攜子及從孫避難，道遇賊，欲殺其從孫。君培曰：「我尚有男，此子乃遺孤，幸舍之而殺我。」賊如其言，二子獲免。

山性剛直，土寇於大中陷新安，獲山，使負米。叱曰：「我天朝百性，肯為賊負米邪！」大罵而死。登英亦以罵賊死。

君合幼孤，母苦節，孝養惟謹。賊至，聚眾保沙岸寨。攻圍十晝夜不克，說之降，大罵不從。寨破，被磔。

我正素豪俠，集眾保鄉里，一方賴之。十四年勒眾禦賊，馘三人。俄賊大至，眾悉奔，奮臂獨戰。賊愛其男，欲生致之，詬罵自刎死。我德知賊至，恐妻子受辱，驅一家二十七人登樓自焚。

挺生精星術，預卜十五年有寇禍，編茅河渚以居。賊蹤跡得之，語其妻梁氏曰：「此匹夫徇義之秋也。」夫婦對泣，詬賊而死。世濟與兄世舟並為土寇於大中所執，將殺之。兄弟相抱泣，賊議釋其一，世濟即奪賊刀自殺，世舟獲免。

佩玉者，御史興元孫也。崇禎末，中州盡殘，佩玉結遺民捍鄉井，與鄰寨相掎角，往往尾賊後，奪其輜重。賊憚之，不敢出其境。後大舉圍別寨，佩玉往救，力戰而死，裏人聚哭之。

時寵有孝行。賊陷城，其父宗祀以年老不能行，命之速避，遂自殺。時寵慟哭，刺殺一子、三女，夫婦並自剄。其妹適歸寧，亦從死，一家死者八人。

方國儒，字道醇，歙縣人。四歲失父，奉母以孝聞。天啟元年舉於鄉。崇禎間，授保康知縣。流賊大入湖廣，將吏率望風先奔。保康小邑素無兵，七年正月賊至，國儒急率鄉兵出禦，力不支，城遂陷。亡何，賊退，國儒還入城。逾月復至，督吏民固拒。賊至益眾，復陷。國儒官服坐堂上，被執大罵，身中七刃死。

賊陷竹谿，訓導王紹正死之。谷城舉人常存畏會試赴京，道遇賊，欲劫為首領，罵不絕口死。他賊犯興山，知縣劉定國堅守。城將陷，遣吏懷印送上官，罵賊死。

何承光，貴州鎮遠人。萬歷四十年舉於鄉。崇禎中，歷夔州同知。七年二月，賊由荊州入夔門，犯夔州。副使周士登在涪州，城中倉猝無備，通判、推官、知縣悉遁。承光攝府事，率吏民固守，力竭城陷。承光整冠帶危坐，賊入殺之，投屍於江。事聞，贈承光夔州知府。

自賊起陜西，轉寇山西、畿輔、河南、北及湖廣、四川，陷州縣以數十許，未有破大郡者，至是天下為震動。

其他部自漢中犯大寧，知縣高日臨見勢弱不能守，嚙指書牒乞援上官，率眾禦之北門。兵敗被執，大罵不屈，賊碎其體焚之。訓導高錫及妻女，巡檢陳國俊及妻，皆遇害。日臨，字儼若，鄱陽恩貢生。

賊陷夔州，他賊即以次日陷巫山，通江巡檢郭纘化陣沒，通江指揮王永年力戰死。至四月，守備郭震辰、指揮田實擊賊百丈關，兵敗被執，罵賊死。

龐瑜，字堅白，公安人。家貧，躬耕自給。夏轉水灌田，執書從牛後，朗誦不輟。由歲貢生授京山訓導。崇禎七年擢陜西崇信知縣。縣無城，兵荒，貧民止百余戶。瑜知賊必至，言於監司陸夢龍，以無兵辭。瑜集士民築土垣以守，流涕誓死職。閏八月天大雨，土垣盡圮。賊掩至，瑜急解印遣家人賫送上官，端坐堂上以待。賊至，捽令跪。瑜罵曰：「賊奴敢辱官長！」拔刀脅之，罵益厲。賊掠城中無所有，執至野外，剖心裂屍而去。贈固原知州。

時賊盡趨秦中，長吏多殉城者。

山陽陷，知縣董三謨，黎平舉人也，及父嗣成、弟三元俱死之，妻李氏亦攜子女偕死。贈光祿丞，立祠，與嗣成、三元並祀，妻女建坊旌表。

吉永祚，輝縣人。為鳳縣主簿，謝事將歸。會賊至，知縣棄城遁，永祚倡義拒守。城陷，北面再拜曰：「臣雖小吏，嘗食祿於朝，不敢以謝事逃責。」大罵死之。子士樞、士模皆死。教諭李之蔚、鄉官魏炳亦不屈死。永祚贈漢中衛經歷，余贈恤有差。

婁琇知涇州。閏八月，城陷死，贈太仆少卿。

蒲來舉知甘泉。賊來犯，守備孫守法等擁兵不救。城破，來舉手刃一賊，傷六賊而後死。贈光祿少卿。

呂鳴世，福建人。由恩貢生為麟遊知縣。兵燹後，拊居民有恩。城陷，賊不忍加害，自絕食六日卒。有宋緒湯者，耀州諸生，被獲，大罵死。

尹夢鰲，雲南太和人。萬歷時舉於鄉。崇禎中知潁州。八年正月方謁上官於鳳陽，聞流賊大至，立馳還。賊已抵城下，乃偕通判趙士寬率民固守。城北有高樓間城中，諸生劉廷傳請先據之，夢鰲以為然。而廷傳所統皆市人，不可用。賊遂據樓以攻，且鑿城，頹數丈，城上人皆走，止之不可。夢鰲持大刀，獨當城壞處，殺賊十余人，身被數刃。賊眾畢登，遂投城下烏龍潭死，弟侄七人皆死之。

廷傳者，故布政使九光從子，任俠好義，亦罵賊死。九光子廷石分守西城，中賊刃未絕，口授友人方略，令繕牘上當事，旋卒。

士寬，字汝良，掖縣人。由門蔭為鳳陽通判，駐潁州。以正旦詣郡城，聞警，一日夜馳三百里返州。城陷，率家眾巷戰，力竭，亦投烏龍潭死。妻李攜三女登樓自焚，仆王丹亦罵賊死。鄉官尚書張鶴鳴、弟副使鶴勝、子大同，中書舍人田之穎，知縣劉道遠，光祿署正李生白，訓導丁嘉遇，舉人郭三傑，諸生韓光祿等，皆死之。

光祖，進士獻策父也，被執，賊捽使跪。叱曰：「吾生平讀書，止知忠義。」遂大罵。賊殺之，碎其屍。妻武偕一妹、一女並獻策妻李赴井死。妾李方有娠，賊剖腹剔胎死。次子定策、孫日曦罵賊死，獨獻策獲存。時被難者共一百三人，城中婦人死節者三十七人，烈女八人。潁州忠烈，稱獨盛雲。

潁州衛隸河南，流賊至，指揮李從師、王廷俊，千戶孫升、田三震，百戶羅元慶、田得民、王之麟俱乘城戰死。賊既陷潁州，屠其民。其別部即以是月由壽州犯鳳陽。

鳳陽故無城，中都留守朱國相率指揮袁瑞徵、呂承蔭、郭希聖、張鵬翼、周時望、李郁、嶽光祚，千戶陳弘祖、陳其忠、金龍化等，以兵三千逆賊上窯山，多斬獲。俄賊數萬至，矢集如猬，遂敗，國相自刎死，余皆陣沒。賊遂犯皇陵，大肆焚掠。

知府顏容暄囚服匿於獄，釋囚獲之，容暄大罵，賊杖殺之。血浸石階，宛如其像，滌之不滅。士民乃取石立冢，建祠奉祀。

推官萬文英臥病，賊索之。子元亨，年十六，泣語父曰：「兒不得復事親矣！」出門呼曰：「若索官，何為？我即官也。賊縶之。顧見其師萬師尹亦被縶，紿賊曰：「若欲得者，官爾。何縶此賤隸？」賊遂釋之。元亨乃極口大罵。賊怒，斷脛死，文英獲免。

容暄，漳浦人。文英，南昌人。皆進士。一時同死者，千戶陳永齡、百戶盛可學等四十一人，諸生六十六人。舉人蔣思宸聞變，投繯死。

後給事中林正亨錄上其狀，贈夢鰲光祿少卿，士寬光祿丞，余贈恤有差。

盧謙，字吉甫，廬江人。萬歷三十二年進士。授永豐知縣。擢御史，出為江西右參政，引疾歸。崇禎八年二月，流賊犯廬江，士民具財帛求免，賊偽許之。俄襲陷其城，謙服命服，危坐中門。賊至，欲屈之，罵曰：「吾朝廷憲臣，肯為賊屈邪？鼠輩滅亡在即，安敢無禮！」賊怒殺之，投屍於池，池水盡赤。舉人張受、畢尹周亦不屈被殺。是年正月，賊陷霍丘，縣丞張有俊，教諭倪可大，訓導何炳，鄉官田既庭、戴廷對，舉人王毓貞死焉。賊陷巢縣，知縣嚴覺被執不屈，一門皆死。二月犯太湖，知縣金應元據城東大濠以守。奸人導賊渡濠，執應元，斫之未殊，自經死。訓導扈永寧亦死之。謙贈光祿卿，余贈恤如制。覺，歸安人。應元，浙江山陰人。皆舉人。

龔元祥，字子禎，長洲人。舉於鄉。崇禎四年為霍山教諭，厲廉隅，以名教自任，與訓導姚允恭友善。八年，賊陷鳳陽，元祥偕縣令守禦。賊掩至，令逸去，元祥督士民固守。或勸之避，元祥曰：「食祿而避難，不忠。臨危而棄城，不義。吾平日講說者謂何？倘不測，死爾。」及賊陷城，元祥整衣冠危坐。賊至，侃侃諭以大義。賊欲屈之，厲聲曰：「死即死，賊輩何敢辱我！」賊怒，執之去，罵不絕口，遂遇害。子炳衡號呼罵賊，賊又殺之。閱五日，允恭斂其屍，即自縊，適令至，解免。越日，賊復入，允恭卒死之。事聞，贈元祥國子助教，建祠曰忠孝，以其子配。允恭亦被旌。

王信，陜西寧州人。父歿，廬墓三年。母歿，信年已六十，足不逾閾者三年。崇禎初，由歲貢生除靈璧訓導，遷真陽知縣。八年二月出撫土寇，會流賊猝至，被執，使諭降羅山、真陽。信大罵不從，斷頭剖腹而死。閱四日，其子來覓，猶舒指握子手。贈光祿丞，建祠奉祀。

史記言，字司直，當塗人。崇禎中舉人，由長沙知縣遷知陜州。陜當賊沖，記言出私財募士，聘少室僧訓練之。八年冬十一月，流賊犯陜，記言禦之，斬數十級，生擒二十余人。老回回憤，率數萬人攻城，不克，乘雪夜來襲，而所練士方調他郡，城遂陷。記言縱火自焚，兩僧掖之出曰：「死此，何以自明？」乃越女墻下。賊追獲之，令降，叱曰：「有死知州，無降知州也！」遂被殺。指揮李君賜殺數賊而死。訓導王誠心，裏居教諭張敏行、姚良弼，指揮楊道泰、阮我疆，鎮撫陳三元，亦不屈死。是月，賊陷盧氏，知縣白楹自剄。十年九月陷澠池，知縣李邁林死之。記言贈光祿少卿，余贈恤有差。

梁誌仁，南京人，保定侯銘之裔也。萬歷末年舉於鄉。崇禎六年授衡陽知縣，調羅田。賊大擾湖廣，誌仁日夕儆備。羅汝才謂左右曰：「羅田城小易克，然梁君長者，吾不忍加兵。俟其去，當取之。」會邑豪江猶龍與賊通，誌仁捕下獄。猶龍知必死，潛導汝才別校來攻。八年二月猝攻城。誌仁急偕典史單思仁、教諭吳鳳來、訓導盧大受督民守禦。城陷，誌仁持長矛巷戰，殺六賊。力屈被縶，抑使跪。罵曰：「我天子命官，肯屈膝賊輩邪！」賊怒，碎其支體，焚之。妻唐被逼，大罵，奪賊刀不得，口嚙賊手，遂遇害。思仁等亦不屈死。汝才在英山，聞之，馳至羅田，斬其別校，曰：「奈何擅害長者！」以錦繡斂其夫婦屍。鳳來，福建舉人。大受，寶慶貢生。詔贈誌仁蘄州知州，思仁羅田主簿，鳳來國子助教，大受學錄，蔭子，祭葬有差。

王國訓，字振之，解州人。天啟二年進士。歷知金鄉、壽張、滋陽、武清。坐大計，久之，補調扶風。國訓性剛嚴，恥幹進，故官久不遷。崇禎八年秋，賊來犯，偕主簿夏建忠、典史陳紹南、教諭張弘綱、訓導陳繻嬰城固守。閱兩月，外援不至，城陷，罵賊死。建忠等亦不屈死。贈國訓光祿少卿，建忠等皆贈恤。

當是時，大帥曹文詔、艾萬年等並戰歿，賊勢益張，關中諸州縣悉殘破。八月，賊陷永壽，殺知縣薄匡宇。尋陷咸陽，殺知縣趙躋昌。

其時長吏以死聞者，隴州知州胡爾純，自經死。延長知縣萬代芳與教諭譚恩、驛丞羅文魁協力守城，城陷皆死之。代芳妻劉、妾梁從死。爾純，山東人，贈光祿少卿。代芳贈光祿丞，妻妾建坊旌表。恩等亦賜祭。

有孫仲嗣者，膚施人，由貢生為階州學正。當事知其才，委以城守。賊大至，盡瘁死守。城破，與妻子十余人並死之。贈國子博士。又有楊呈秀，華陰人。由進士歷官順慶知府，大計罷歸。賊攻城，佐有司禦賊以死，贈恤如制。

黎弘業，字孟擴，順德人。由舉人知和州。崇禎八年，流賊犯和州，禦卻之。十二月復至，與鄉官馬如蛟募死士，登陴固守。城將陷，弘業系印於肘，跪告其母曰：「兒不肖，貪微官以累母，奈何！」母李泣諭曰：「汝勿以我為意，事至此，有死而已。」遂自縊。妻楊、妾李及女四人繼之。弘業北面慟哭再拜，自刎未殊，濡頸血大書曰：「為臣盡忠，為子盡孝，何惜一死。」賊入，傷數刃而死。贈太仆少卿，任一子。判官錢大用偕妻妾子婦俱死。吏目景一高被創死。學正康正諫，祁門人，舉人。偕妻汪、子婦章赴水死，贈國子監丞。訓導趙世選不屈死，贈國子學錄。

馬如蛟，字騰仲，州人。天啟二年進士。授浙江山陰知縣，有清操。崇禎元年征授御史，劾罷魏忠賢黨徐紹吉、張訥。出按四川，蜀中奸民悉以他人田產投勢家，如蛟列上十事，永革其弊。還朝，監武會試。武舉董姓者，以技勇聞於帝，及入試，文不中程，被黜。帝怒，黜考官，如蛟亦落職。八年論平邦彥功，復故官，以父憂未赴。流賊至，如蛟傾貲募士，佐弘業固守。麾壯士出擊，兩戰皆捷。賊將奔，會風雪大作，不辨人色，守者皆潰，賊遂入城。如蛟急下令，能擊賊者，予百金，須臾得百余人。巷戰，賊多傷，力屈，遂戰死。兄鹽運司判官如虬、諸生如虹及家屬十四人皆死。事聞，贈太仆少卿，官一子。

張紹登，字振夫，南城人。崇禎中舉人，知應城縣。九年，賊來犯，偕訓導張國勛、鄉官饒可久悉力禦之。國勛曰：「賊不一創，城不易守。」率壯士出擊，力戰一日夜，斬獲甚眾。賊去，邑侍郎王瑊之子權結怨於族黨，怨家潛導賊復來攻。國勛佐紹登力守，而乞援於上官。副將鄧祖禹來救，守西南，國勛守東北，紹登往來策應。會賊射書索權，權懼，斬北關以出，賊乘間登南城。紹登還署，端坐堂上，賊至，奮拳擊之。群賊大至，乃被殺。賊渠嘆其忠，以冠帶覆屍，埋堂側。

國勛，黃陂歲貢生。賊既入，朝服北面拜，走捧先聖神主，拱立以待。賊遂焚文廟，投國勛於烈焰中。祖禹亦不屈死。

可久，幼孤，事母孝，舉於鄉。知大興縣。崇禎初，疏請更《三朝要典》，時奄宦擅權，謫光祿典簿。遷應天府推官、刑部主事，歷知府，丁艱歸。賊入，語妻程曰：「臣死忠，婦死節，分也。」於是妻女相對自經。可久被執，賊強之拜，曰：「頭可斷，膝不可屈也！」遂遇害。瑊為賊支解。

事聞，贈紹登尚寶少卿，國勛國子學正。

王燾，字浚仲，昆山人。少孤貧，九歲為人後。族人有謀其產者，燾舉以讓之，迎養嗣祖母及母惟謹。萬歷末，舉於鄉，由教諭歷隨州知州。州經群盜焚掠，戶不滿千。燾訓民兵，繕守具。土寇李良喬為亂，殲滅之。十年正月，大賊奄至。燾且守且戰，擊斬三百余人。賊攻益力，相持二十余日。天大風雪，守者多散。燾知必敗，入署，整冠帶自經。賊焚其署，火燭不及燾死所，屍直立不仆，賊望見駭走。已，覓州印，得之燾所立尺士下。事聞，贈太常少卿。福王時，賜謚烈湣，建雙忠祠，與同邑蔡懋德並祀。

有魏時光者，南昌人。善舞雙刀。崇禎九年夏，為廣濟典史。邑遭殘破，長吏設排兵三百人，委之教練。其冬，賊據蘄州河口，憚時光不敢渡。時光益募死士，夜襲其營，手殺數賊，賊不敢逼。俄賊大至，部卒皆散，時光單騎據高坡，又殺數人。賊環繞之，靷斷被執，不屈死。其兄陳於上官，卻不奏。兄憤發病死，友人收殮之，哭盡哀，曰：「弟為國死，兄為弟死，吾獨不能表暴之乎！」具牘力陳，乃奏聞。贈廣濟主簿，予恤典。

蔣佳徵，灌陽人。天啟四年舉於鄉。崇禎中，知盱眙縣，有聲。縣故無城，佳徵知賊必至，訓民為兵。十年秋，賊果來犯，設伏要害，親率兵往誘，賊殲甚眾。賊怒，環攻之，力戰死。母聞之，亦投繯死。兵部議贈奉訓大夫、尚寶少卿。未幾，巡按御史言佳徵子忠母義，宜賜謚蔭，以植倫常。乃建表忠祠，並母奉祀。

同時江北死難者，有吳暢春。崇禎八年為潛山天堂寨巡檢，練鄉兵防賊。明年冬，賊至，夜設燎，大驚去之。逾年，賊再至，暢春死守，力屈，仰天嘆曰：「吾得死所矣！」手刃數賊，被執不屈死。贈迪功郎、安慶府經歷，蔭子所鎮撫。

又有王寅，錢塘人。膂力絕人，舉武鄉試，以父征播功為千戶。崇禎中，擢撫標守備。見步卒脆弱，詫曰：「曩戚將軍練浙兵，聞天下，今若爾邪！」督教之，卒始可用。十年遷龍江都司，調赴泗州護祖陵。賊來犯，寅曰：「賊眾我寡，及其未集，可破也。」卷甲疾趨，至盱眙，斬其先鋒一人。戰自午迄申，賊來益眾，與守備陳正亨陷陣死。贈鎮國將軍、都指揮僉事。正亨贈昭勇將軍、指揮使。並官一子。

徐尚卿，南平人。舉於鄉，知劍州。崇禎十年十月，李自成、惠登相等以數十萬眾入四川，大將侯良柱敗歿於廣元，遂攻陷昭化，知縣王時化死之。尚卿知賊必至，集士民泣曰：「城必不能守，若輩速去，吾死此。」眾泣，請偕去，尚卿不可。閱二日，城陷，投繯死，吏目李英俊從之。賊遂長驅陷江油、彰明、安縣、羅江、德陽、漢州，吏民皆先遁。尋掠郫縣，主簿張應奇死之。陷金堂，典史潘孟科死之。是月也，賊陷州縣三十六，以死事聞者四人。事定，贈尚卿右參議，時化光祿丞，應奇按察司知事，孟科將仕郎，並賜恤典。時化，湖廣人，舉鄉試第一。

阮之鈿，字實甫，桐城諸生。崇禎中，下詔保舉人才，同郡諭德劉若宰以之鈿應，授谷城知縣。十一年正月，之鈿未至，張獻忠襲陷其城，據以求撫。總理熊文燦許之，處其眾數萬於四郊，居民洶洶欲竄。之鈿至，盡心調劑，民稍安，乃上疏言：「獻忠虎踞邑城，其謀叵測。所要求之地，實兵餉取道咽喉，秦、蜀交會脈絡，今皆為所據。奸民甘心效用，善良悉為迫脅。臣守土牧民之官，至無土可守，無民可牧。庫藏殫虛，民產被奪，無賦可征。名雖縣令，實贅員爾。乃廟堂之上專主撫議，臣愚妄謂撫剿二策可合言，未可分言，致損國威，而挫士氣。」時不能用。賊眾漸出野外行劫，之鈿執之以告其營將，稍置之法。及再告，皆不應，曰：「官司不給餉耳，得餉自止。」由是村民徙亡殆盡，遂掠及阛阓。稍拒，輒挺刃相向，日有死者，一城大囂。監軍僉事張大經奉文燦令來鎮撫，亦不能禁。

明年，獻忠反形漸露，之鈿往說之曰：「將軍始所為甚悖，今幸得為王臣，當從軍立功，垂名竹帛。且不見劉將軍國能乎？天子手詔進宮，厚賫金帛，此赤誠效也。將軍若疑天朝有異論，之鈿請以百口保。何嫌何疑，而復懷他誌。」獻忠素銜之鈿，遂惡言極罵之。之鈿憂憤成病，題數語於壁，自誓以死，遂不視事。至五月，獻忠果反，劫庫縱囚，毀其城。之鈿仰藥未絕，獻忠遣使索印，堅不予，賊遂殺之。旋縱火焚公署，骸骨為燼。而大經為賊劫去，不能死。迨瑪瑙山戰敗，偕賊將曹威等出降，士論醜之。之鈿後贈尚寶少卿。

郝景春，字和滿，江都人。舉於鄉，署鹽城教諭，坐事罷歸。起陜西苑馬寺萬安監錄事，量移黃州照磨，攝黃安縣事。甫三日，群賊奄至，堅守八日夜，始解去。

崇禎十一年，擢知房縣。羅汝才率九營之眾請降於熊文燦，文燦受之。汝才猶豫，景春單騎入其營，偕汝才及其黨白貴、黑雲祥歃血盟。汝才詣軍門降，分諸營於竹谿、保康、上津，而自與貴、雲祥居房縣之野。當是時，鄖陽諸屬邑，城郭為墟，獨房賴景春拊循，粗可守。及大眾雜處，居民日惴惴。景春乃與主簿朱邦聞、守備楊道選修守具，輯諸營。

明年五月，張獻忠反谷城，約汝才同反。景春子鳴鑾，諸生也，力敵萬夫，謂父曰：「吾城當賊沖，而羸卒止二百，城何以守？」乃擐甲詣汝才曰：「若不念香火盟乎？慎毋從亂。」汝才佯諾。鳴鑾覺其偽，歸與道選授兵登陴，而獻忠所遣前鋒已至，擊斬其將上天龍。遣使縋城乞援於文燦，凡十四往，不報。

已而賊大至，獻忠兵張白幟，汝才兵張赤幟，俄二幟相雜，環城力攻。貴、雲祥策馬呼曰：「以城讓我，保無他也。」獻忠又以張大經檄諭降，景春大罵碎之。鳴鸞且守且戰，閱五日，賊多死。乃負板穴城，城將崩，鳴鑾熱油灌之。又擊傷獻忠左足，殺其所愛善馬。乃用間入賊壘，陰識獻忠所臥帳，將襲擒之。指揮張三錫啟北門揖汝才入，道選巷戰死。大經使汝才說景春降，怒不答。問庫藏儲蓄安在，叱曰：「庫藏若有物，城豈為汝陷！」賊怒，殺一典史、一守備恐之，卒不屈，與鳴鑾俱被殺。仆陳宜赤死之。邦聞及其家人並不屈死。事聞，贈景春尚寶少卿，建祠奉祀，道選等亦贈恤。已，帝召見輔臣賀逢聖，備述其死事狀，改贈太仆少卿。三錫後為官軍所獲，磔死。

張克儉，字禹型，屯留人。崇禎四年進士。授輝縣知縣。六年春，賊犯武安，守備曹鳴鶚戰死，遂犯輝縣。克儉乘城固守，賊不能下，屯百泉書院，三日而去。遷兵部主事，被薦召對，稱旨。十二年擢湖廣僉事，監鄖、襄諸軍。楊嗣昌鎮襄陽，深倚仗之。張獻忠、羅汝才之敗也，小秦王、渾世王、過天星等皆降，嗣昌處之房、竹山中，命克儉安輯。而諸賊得免死牌，莫肯散，自擇便地，連營數百里。時河南、北大饑，流民就食襄、漢者日數萬，降卒多闌入流民中。克儉深憂之，上書嗣昌曰：「襄陽自古要區，本朝筦鑰獻陵，視昔尤重。近兩河饑民雲集，新舊降丁逼處其間，一夫叫呼，即足致亂。況秦兵以長、武之變，西歸鄖、房。軍府粗立，降營棋置，奚啻放虎自衛。紫、漢、西、興，初無重門之備，何恃不恐。」嗣昌不以為意，報曰：「昔高仁厚六日降賊百萬，迄擒阡能，監軍何怯耶？」及嗣昌入蜀，委克儉以留務。錄破賊功，加右參議，監軍如故。未幾，以本官移守下川南道，鄖陽巡撫袁繼咸奏留之。

十四年二月擢右僉都御史，巡撫河南。未聞命，獻忠令人假督府軍符誑入襄陽城。克儉不能辨，夜分，賊從中起，焚襄王府。克儉倉皇奔救，為賊所執，大罵死。推官鄺曰廣、攝縣事李大覺、遊擊黎民安死焉。

曰廣，番禺人。崇禎十年進士。居官有守。奉檄核軍儲於荊州，甫還任而難作，中刃死，妻子女俱遇害。大覺，字覺之，金谿人。由鄉舉知谷城，兼署襄陽縣。聞變，系印於肘，縊死堂上。民安，大覺同縣人。城中火起，率所部千余人搏戰，矢盡被縛，抗罵死。獨知府夏邑王承曾遁免。

初，獻忠敗於瑪瑙山，其妻敖氏、高氏被獲，他將搜山，又獲其軍師潘獨鰲，皆系襄陽獄。承曾年少輕佻，每夕托問賊中情形，與獻忠二妻笑語。獄吏又多納賊金，禁防盡弛，獨鰲等脫桎梏恣飲。嗣昌移牒戒之，承曾笑曰：「是豈能飛至耶？」及是，獨鰲果從獄中起，承曾率眾奪門走。事聞，命逮治。時河南亦大亂，久逮不至，未知所終。

徐世淳，字中明，秀水人。父必達，字德夫，萬歷二十年進士。知溧水縣，築石臼湖堤，奏除齊泰姻戚子孫軍籍二十六家。累遷吏部考功郎中，與吏科給事中儲純臣同領察事。純臣受贓吏賕，當大計日，必達進狀請黜純臣，面揖之退，一座大驚。遷光祿丞，陳白糧利弊十一事，悉允行。進少卿，巡漕御史孫居相以船壞不治，請雇民船濟運，必達爭止之。天啟初，以右僉都御史督操江軍。白蓮賊將窺徐州，必達募銳卒會山東兵擊破之。遷兵部右侍郎，以拾遺罷歸，卒。

世淳，崇禎中舉人。十三年冬，歷隨州知州。州嘗被賊，居民蕭然。世淳知賊必復至，集士民誓以死守。會歲大荒，士多就食粥廠，嘆曰：「可使士以餒失禮乎？」分粟振之。潰兵過隨索餉，世淳授兵登陴，而單騎入見軍帥曰：「軍食不供，有司罪也。殺我足矣，請械我以見督師。」帥氣奪，斂眾去。

明年三月，張獻忠自襄陽來犯，世淳寢食南城譙樓，曉夜固守，告急於巡撫宋一鶴。一鶴遣兵來援，為監司守承天者邀去。守月余，援絕力窮，賊急攻南城，而潛兵墮北城以入。世淳命子肇梁{艹}印廨後，勒馬巷戰，矢貫頤，耳鼻橫斷，墜馬，亂刃斫死。肇梁奔赴，且哭且罵，賊將殺之，呼州人告以{艹}印處，乃死。世淳妾趙、王及臧獲十八人皆死。後贈太仆少卿，建祠，以肇梁祔。

隨自十年正月陷，及是再陷，至七月復陷，判官余塙死焉。三陷之後，城中幾無孑遺。


Chinese text: This work was published before January 1, 1923, and is in the
public domain worldwide because the author died at least 100 years ago.
