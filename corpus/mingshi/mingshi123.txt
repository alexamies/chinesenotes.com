陳友諒 張士誠 方國珍 明玉珍

目录
1	陳友諒
2	張士誠
3	方國珍
4	明玉珍
陳友諒
　　陳友諒，沔陽漁家子也。本謝氏，祖贅于陳，因從其姓。少讀書，略通文義。有術者相其先世墓地，曰「法當貴」，友諒心竊喜。嘗為縣小吏，非其好也。徐壽輝兵起，友諒往從之，依其將倪文俊為簿掾。

　　壽輝，羅田人，又名真一，業販布。元末盜起，袁州僧彭瑩玉以妖術與麻城鄒普勝聚眾為亂，用紅巾為號，奇壽輝狀貌，遂推為主。至正十一年九月陷蘄水及黃州路，敗元威順王寬徹不花。遂即蘄水為都，稱皇帝，國號天完，建元治平，以普勝為太師。未幾，陷饒、信。明年分兵四出，連陷湖廣、江西諸郡縣。遂破昱嶺關，陷杭州。別將趙普勝等陷太平諸路。勢大振。然無遠志，所得不能守。明年為元師所破，壽輝走免。已而復熾，遷都漢陽，為其丞相倪文俊所制。

　　十七年九月，文俊謀弑壽輝，不克，奔黃州。時友諒隸文俊麾下，數有功，為領兵元帥。遂乘釁殺文俊，並其兵，自稱宣慰使，尋稱平章政事。

　　明年，陷安慶，又破龍興、瑞州，分兵取邵武、吉安，而自以兵入撫州。已，又破建昌、贛、汀、信、衢。

　　當是時，江以南惟友諒兵最強。太祖之取太平也，與為鄰。友諒陷元池州，太祖遣常遇春擊取之，由是數相攻擊。趙普勝者，故驍將，號「雙刀趙」。初與俞通海等屯巢湖，同歸太祖，叛去歸壽輝。至是為友諒守安慶，數引兵爭池州、太平，往來掠境上。太祖患之，啖普勝客，使潛入友諒軍間普勝。普勝不之覺，見友諒使者輒訴功，悻悻有德色。友諒銜之，疑其貳於己，以會師為名，自江州猝至。普勝以燒羊逆於雁漢。甫登舟，友諒即殺普勝，並其軍。乃以輕兵襲池州，為徐達等擊敗，師盡覆。

　　始友諒破龍興，壽輝欲徙都之，友諒不可。未幾，壽輝遽發漢陽，次江州。江州，友諒治所也，伏兵郭外，迎壽輝入，即閉城門，悉殺其所部。即江州為都，奉壽輝以居，而自稱漢王，置王府官屬。遂挾壽輝東下，攻太平。太平城堅不可拔，乃引巨舟薄城西南。士卒緣舟尾攀堞而登，遂克之。志益驕。進駐採石磯，遣部將陽白事壽輝前，戒壯士挾鐵撾擊碎其首。壽輝既死，以採石五通廟為行殿，即皇帝位，國號漢，改元大義，太師鄒普勝以下皆仍故官。會大風雨，群臣班沙岸稱賀，不能成禮。

　　友諒性雄猜，好以權術馭下。既僭號，盡有江西、湖廣之地，恃其兵強，欲東取應天。太祖患友諒與張士誠合，乃設計令其故人康茂才為書誘之，令速來。友諒果引舟師東下，至江東橋，呼茂才不應，始知為所紿。戰于龍灣，大敗。潮落舟膠，死者無算，亡戰艦數百，乘輕舸走。張德勝追敗之慈湖，焚其舟。馮國勝以五翼軍蹙之，友諒出皁旗軍迎戰，又大敗。遂棄太平，走江州。太祖兵乘勝取安慶，其將于光、歐普祥皆降。明年，友諒遣兵復陷安慶。太祖自將伐之，復安慶，長驅至江州。友諒戰敗，夜挈妻子奔武昌。其將吳宏以饒降，王溥以建昌降，胡廷瑞以龍興降。

　　友諒忿疆土日蹙，乃大治樓船數百艘，皆高數丈，飾以丹漆，每船三重，置走馬棚，上下人語聲不相聞，艫箱皆裹以鐵。載家屬百官，盡銳攻南昌，飛梯沖車，百道並進。太祖從子文正及鄧愈堅守，三月不能下，太祖自將救之。友諒聞太祖至，撤圍，東出鄱陽湖，遇于康郎山。友諒集巨艦，連鎖為陣，太祖兵不能仰攻，連戰三日，幾殆。已，東北風起，乃縱火焚友諒舟，其弟友仁等皆燒死。友仁號五王，眇一目，有勇略，既死，友諒氣沮。是戰也，太祖舟雖小，然輕駛，友諒軍俱艨艟巨艦，不利進退，以是敗。

　　太祖所乘舟檣白，友諒約軍士明日並力攻白檣舟。太祖知之，令舟檣盡白。翌日復戰，自辰至午，友諒軍大敗。友諒欲退保奚山，太祖已先扼湖口，邀其歸路。持數日，友諒謀于眾。右金吾將軍曰：「出湖難，宜焚舟登陸，直趨湖南圖再舉。」左金吾將軍曰：「此示弱也，彼以步騎躡我，進退失所據，大事去矣。」友諒不能決，既而曰：「右金吾言是也。」左金吾以言不用，舉所部來降。右金吾知之，亦降。友諒益困。太祖凡再移友諒書，其略曰：「吾欲與公約從，各安一方，以俟天命。公失計，肆毒於我。我輕師間出，奄有公龍興十一郡，猶不自悔禍，復構兵端。一困于洪都，再敗于康郎，骨肉將士重罹塗炭。公即幸生還，亦宜卻帝號，坐待真主，不則喪家滅姓，悔晚矣。」友諒得書忿恚，不報。久之乏食，突圍出湖口。諸將自上流邀擊之，大戰涇江口。漢軍且鬥且走，日暮猶不解。友諒從舟中引首出，有所指捴，驟中流矢，貫晴及顱死。軍大潰，太子善兒被執。太尉張定邊夜挾友諒次子理，載其屍遁還武昌。友諒豪侈，嘗造鏤金床甚工，宮中器物類是。既亡，江西行省以床進。太祖歎曰：「此與孟昶七寶溺器何異！」命有司毀之。友諒僭號凡四年。

　　子理既還武昌，嗣偽位，改元德壽。是冬，太祖親征武昌。明年二月再親征。其丞相張必先自岳州來援，次洪山。常遇春擊擒之，徇於城下。必先，驍將也，軍中號「潑張」，倚為重。及被擒，城中大懼，由是欲降者眾。太祖乃遣其故臣羅復仁入城招理。理遂降，入軍門，俯伏不敢視。太祖見理幼弱，掖之起，握其手曰：「吾不汝罪也。」府庫財物恣理取，旋應天，授爵歸德侯。

　　友諒之從徐壽輝也，其父普才止之。不聽。及貴，往迎之。普才曰：「汝違吾命，吾不知死所矣。」普才五子：長友富，次友直，又次友諒，又次友仁、友貴。友仁、友貴前死鄱陽。太祖平武昌，封普才承恩侯，友富歸仁伯，友直懷恩伯，贈友仁康山王，命所司立廟祀之，以友貴祔。理居京師，邑邑出怨望語。帝曰：「此童孺小過耳，恐細人蠱惑，不克全朕恩，宜處之遠方。」洪武五年，理及歸義侯明升並徙高麗，遣元降臣樞密使延安答理護行。賜高麗王羅綺，俾善視之。亦徙普才等滁陽。

　　熊天瑞者，本荊州樂工，從徐壽輝抄略江、湘間。後受陳友諒命，攻陷臨江、吉安，又陷贛州。友諒俾以參知政事，守贛，兼統吉安、南安、南雄、韶州諸路。久之，陽言東下，署其幟曰「無敵」，自稱金紫光祿大夫、司徒、平章軍國重事。友諒不能制。陰圖取廣東，造戰艦于南雄，帥數萬眾趨廣州。元將何真以兵迎于胥江。會天大雷雨，震其艦檣折，天瑞懼而還。太祖兵克臨江，遣常遇春等攻贛，天瑞拒守五越月，至正二十五年正月，乃帥其養子元震肉袒詣軍門降。太祖宥之，授指揮使。明年從攻浙西，叛降于張士誠，教士誠飛礮擊外軍。城中木石俱盡，外軍多傷者。士誠滅，天瑞伏誅。

　　有周時中者，龍泉人，嘗為壽輝平章。後帥所部降，策天瑞必叛。後果如其言。時中累官吏部尚書，出為鎮江知府，曆福建鹽運副使。

　　元震本姓田氏，善戰有名。遇春之圍贛也，元震竊出覘兵，遇春亦引數騎出，猝與遇。元震不知為遇春也，過之。及遇春還，始覺，遂單騎前襲遇春。遇春遣從騎揮刀擊之，元震奮鐵撾且鬥且走。遇春曰：「壯男子也。」舍之。由是喜其才勇。既從天瑞降，薦以為指揮使。天瑞誅，復故姓雲。

張士誠
　　張士誠，小字九四，泰州白駒場亭人。有弟三人，並以操舟運鹽為業，緣私作奸利。頗輕財好施，得群輩心。常鬻鹽諸富家，富家多陵侮之，或負其直不酬。而弓手丘義尤窘辱士誠甚。士誠忿，即帥諸弟及壯士李伯升等十八人殺義，並滅諸富家，縱火焚其居。入旁郡場，招少年起兵。鹽丁方苦重役，遂共推為主，陷泰州。高郵守李齊諭降之，復叛。殺行省參政趙璉，並陷興化，結砦德勝湖，有眾萬餘。元以萬戶告身招之。不受。紿殺李齊，襲據高郵，自稱誠王，僭號大周，建元天祐。是歲至正十三年也。

　　明年，元右丞相脫脫總大軍出討，數敗士誠，圍高郵，隳其外城。城且下，順帝信讒，解脫脫兵柄，削官爵，以他將代之。士誠乘間奮擊，元兵潰去，由是復振。逾年，淮東饑，士誠乃遣弟士德由通州渡江入常熟。

　　十六年二月陷平江，並陷湖州、松江及常州諸路。改平江為隆平府，士誠自高郵來都之。即承天寺為府第，踞坐大殿中，射三矢於棟以識。是歲，太祖亦下集慶，遣楊憲通好於士誠。其書曰：「昔隗囂稱雄於天水，今足下亦擅號于姑蘇，事勢相等，吾深為足下喜。睦鄰守境，古人所貴，竊甚慕焉。自今信使往來，毋惑讒言，以生邊釁。」士誠得書，留憲不報。已，遣舟師攻鎮江。徐達敗之于龍潭。太祖遣達及湯和攻常州。士誠兵來援，大敗，失張、湯二將，乃以書求和，請歲輸粟二十萬石，黃金五百兩，白金三百斤。太祖答書，責其歸楊憲，歲輸五十萬石。士誠復不報。

　　初，士誠既得平江，即以兵攻嘉興。元守將苗帥楊完者數敗其兵。乃遣士德間道破杭州。完者還救，復敗歸。明年，耿炳文取長興，徐達取常州，吳良等取江陰，士誠兵不得四出，勢漸蹙。亡何，徐達兵徇宜興，攻常熟。士德迎戰敗，為前鋒趙德勝所擒。士德，小字九六，善戰有謀，能得士心，浙西地皆其所略定。既被擒，士誠大沮。太祖欲留士德以招士誠。士德間道貽士誠書，俾降元。士誠遂決計請降。江浙右丞相達識帖睦邇為言於朝，授士誠太尉，官其將吏有差。士德在金陵竟不食死。士誠雖去偽號，擅甲兵土地如故。達識帖睦邇在杭與楊完者有隙，陰召士誠兵。士誠遣史文炳襲殺完者，遂有杭州。順帝遣使征糧，賜之龍衣禦酒。士誠自海道輸糧十一萬石於大都，歲以為常。既而益驕，令其下頌功德，邀王爵。不許。

　　二十三年九月，士誠復自立為吳王，尊其母曹氏為王太妃，置官屬，別治府第於城中，以士信為浙江行省左丞相，幽達識帖睦邇於嘉興。元征糧不復與。參軍俞思齊者，字中孚，泰州人，諫士誠曰：「向為賊，可無貢；今為臣，不貢可乎？」士誠怒，抵案僕地，思齊即引疾去。當是時，士誠所據，南抵紹興，北逾徐州，達于濟甯之金溝，西距汝、潁、濠、泗，東薄海，二千餘里，帶甲數十萬。以士信及女夫潘元紹為腹心，左丞徐義、李伯升、呂珍為爪牙，參軍黃敬夫、蔡彥文、葉德新主謀議，元學士陳基、右丞饒介典文章。又好招延賓客，所贈遺輿馬、居室、什器甚具。諸僑寓貧無籍者爭趨之。

　　士誠為人，外遲重寡言，似有器量，而實無遠圖。既據有吳中，吳承平久，戶口殷盛，士誠漸奢縱，怠於政事。士信、元紹尤好聚斂，金玉珍寶及古法書名畫，無不充牣。日夜歌舞自娛。將帥亦偃蹇不用命，每有攻戰，輒稱疾，邀官爵田宅然後起。甫至軍，所載婢妾樂器踵相接不絕，或大會游談之士，樗蒲蹴踘，皆不以軍務為意。及喪師失地還，士誠概置不問。已，復用為將。上下嬉娛，以至於亡。

　　太祖與士誠接境。士誠數以兵攻常州、江陰、建德、長興、諸全，輒不利去。而太祖遣邵榮攻湖州，胡大海攻紹興，常遇春攻杭州，亦皆不能下。廖永安被執，謝再興叛降士誠，會太祖與陳友諒相持，未暇及也。友諒亦遣使約士誠夾攻太祖，而士誠欲守境觀變，許使者，卒不行。太祖既平武昌，師還，即命徐達等規取准東，克泰州、通州，圍高郵。士誠以舟師溯江來援，太祖自將擊走之。達等遂拔高郵，取淮安，悉定淮北地。於是移檄平江，數士誠八罪。徐達、常遇春帥兵自太湖趨湖州，吳人迎戰於毘山，又戰於七里橋，皆敗，遂圍湖州。士誠遣硃暹、五太子等以六萬眾來援，屯於舊館，築五砦自固。達、遇春築十壘以遮之，斷其糧道。士誠知事急，親督兵來戰，敗于皁林。其將徐志堅敗於東遷，潘元紹敗于烏鎮，升山水陸寨皆破，舊館援絕，五太子、硃暹、呂珍皆降。五太子者，士誠養子，短小精悍，能平地躍丈餘，又善沒水，珍、暹皆宿將善戰，至是降。達等以徇於湖州。守將李伯升等以城降，嘉興、松江相繼降。潘原明亦以杭州降于李文忠。

　　二十六年十一月，大軍進攻平江，築長圍困之。士誠距守數月。太祖貽書招之曰：「古之豪傑，以畏天順民為賢，以全身保族為智，漢竇融、宋錢俶是也。爾宜三思，勿自取夷滅，為天下笑。」士誠不報，數突圍決戰，不利。李伯升知士誠困甚，遣所善客逾城說士誠曰：「初公所恃者，湖州、嘉興、杭州耳，今皆失矣。獨守此城，恐變從中起，公雖欲死，不可得也。莫若順天命，遣使金陵，稱公所以歸義救民之意，開城門，幅巾待命，當不失萬戶侯。且公之地，譬如博者，得人之物而復失之，于公何損？」士誠仰觀良久曰：「吾將思之。」乃謝客，竟不降。士誠故有勇勝軍號「十條龍」者，皆驍猛善鬥，每被銀鎧錦衣出入陣中，至是亦悉敗，溺萬里橋下死。最後丞相士信中礮死，城中洶洶無固志。二十七年九月，城破，士誠收余眾戰于萬壽寺東街，眾散走。倉皇歸府第，拒戶自縊。故部將趙世雄解之。大將軍達數遣李伯升、潘元紹等諭意，士誠瞑目不答。舁出葑門，入舟，不復食。至金陵，竟自縊死，年四十七。命具棺葬之。

　　方士誠之被圍也，語其妻劉曰：「吾敗且死矣，若曹何為？」劉答曰：「君無憂，妾必不負君。」積薪齊雲樓下。城破，驅群妾登樓，令養子辰保縱火焚之，亦自縊。有二幼子匿民間，不知所終。先是，黃敬夫等三人用事，吳人知士誠必敗，有「黃菜葉」十七字之謠，其後卒驗雲。

　　莫天祐者，元末聚眾保無錫州，士誠招之。不從。以兵攻之，亦不克。士誠既受元官，天祐乃降。士誠累表為同僉樞密院事。及平江既圍，他城皆下，惟天祐堅守。士誠破，胡廷瑞急攻之，乃降。太祖以其多傷我兵，誅之。

　　李伯升仕士誠至司徒，既降，命仍故官，進中書平章同知詹事府事。嘗將兵討平湖廣慈利蠻，又為征南右副將軍，同吳良討靖州蠻。後坐胡黨死。潘元明以平章守杭州降，仍為行省平章，與伯升俱歲食祿七百五十石，不治事。雲南平，以元明署布政司事，卒官。

　　士誠自起至亡，凡十四年。

方國珍
　　方國珍，黃岩人。長身黑面，體白如瓠，力逐奔馬。世以販鹽浮海為業。元至正八年，有蔡亂頭者，行剽海上，有司發兵捕之。國珍怨家告其通寇。國珍殺怨家，遂與兄國璋、弟國瑛、國瑉亡入海，聚眾數千人，劫運艘，梗海道。行省參政朵兒只班討之，兵敗，為所執，脅使請於朝，授定海尉。尋叛，寇溫州。元以孛羅帖木兒為行省左丞，督兵往討，復敗，被執。乃遣大司農達識帖睦邇招之降。已而汝、潁兵起，元募舟師守江。國珍疑懼，復叛。誘殺台州路達魯花赤泰不華，亡入海。使人潛至京師，賂諸權貴，仍許降，授徽州路治中。國珍不聽命，陷台州，焚蘇之太倉。元復以海道漕運萬戶招之，乃受官。尋進行省參政，俾以兵攻張士誠。士誠遣將禦之昆山。國珍七戰七捷。會士誠亦降，乃罷兵。

　　先是，天下承平，國珍兄弟始倡亂海上，有司憚於用兵，一意招撫。惟都事劉基以國珍首逆，數降數叛，不可赦。朝議不聽。國珍既授官，據有慶元、溫、台之地，益強不可制。國珍之初作亂也，元出空名宣敕數十道募人擊賊。海濱壯士多應募立功。所司邀重賄，不輒與，有一家數人死事卒不得官者。而國珍之徒，一再招諭，皆至大官。由是民慕為盜，從國珍者益眾。元既失江、淮，資國珍舟以通海運，重以官爵羈縻之，而無以難也。有張子善者，好縱橫術，說國珍以師溯江窺江東，北略青、徐、遼海。國珍曰：「吾始志不及此。」謝之去。

　　太祖已取婺州，使主簿蔡元剛使慶元。國珍謀於其下曰：「江左號令嚴明，恐不能與抗。況為我敵者，西有吳，南有閩。莫若姑示順從，藉為聲援以觀變。」眾以為然。於是遣使奉書進黃金五十斤，白金百斤，文綺百匹。太祖復遣鎮撫孫養浩報之。國珍請以溫、台、慶元三郡獻，且遣次子關為質。太祖卻其質，厚賜而遣之；復使博士夏煜往，拜國珍福建行省平章事，弟國瑛參知政事，國瑉樞密分院僉事。國珍名獻三郡，實陰持兩端。煜既至，乃詐稱疾，自言老不任職，惟受平章印誥而已。太祖察其情，以書諭曰：「吾始以汝豪傑識時務，故命汝專制一方。汝顧中懷叵測，欲覘我虛實則遣侍子，欲卻我官爵則稱老病。夫智者轉敗為功，賢者因禍成福，汝審圖之。」是時國珍歲歲治海舟，為元氵曹張士誠粟十余萬石于京師，元累進國珍官至江浙行省左丞相衢國公，分省慶元。國珍受之如故，特以甘言謝太祖，絕無內附意。及得所諭書，竟不省。太祖復以書諭曰：「福基於至誠，禍生於反覆，隗囂、公孫述故轍可鑒。大軍一出，不可虛辭解也。」國珍詐窮，復陽為惶懼謝罪，以金寶飾鞍馬獻。太祖復卻之。

　　已而苗帥蔣英等叛，殺胡大海，持首奔國珍，國珍不受，自台州奔福建。國璋守台，邀擊之，為所敗，被殺，太祖遣使弔祭。逾年，溫人周宗道以平陽來降。國珍從子明善守溫以兵爭。參軍胡深擊敗之，遂下里安，進兵溫州。國珍恐，請歲輸白金三萬兩給軍，俟杭州下，即納土來歸。太祖詔深班師。

　　吳元年克杭州。國珍據境自如，遣間諜假貢獻名覘勝負，又數通好於擴廓帖木兒及陳友定，圖為掎角。太祖聞之怒，貽書數其十二罪，復責軍糧二十萬石。國珍集眾議，郎中張本仁、左丞劉庸等皆言不可從。有丘楠者，獨爭曰：「彼所言均非公福也。惟智可以決事，惟信可以守國，惟直可以用兵。公經營浙東十餘年矣，遷延猶豫，計不早定，不可謂智。既許之降，抑又倍焉，不可謂信。彼之征師，則有詞矣，我實負彼，不可謂直。幸而扶服請命，庶幾可視錢俶乎？」國珍不聽，惟日夜運珍寶，治舟楫，為航海計。

　　九月，太祖已破平江，命參政硃亮祖攻台州，國瑛迎戰敗走。進克溫州。征南將軍湯和以大軍長驅抵慶元。國珍帥所部遁入海。追敗之盤嶼，其部將相次降。和數令人示以順逆，國珍乃遣子關奉表乞降曰：「臣聞天無所不覆，地無所不載。王者體天法地，於人無所不容。臣荷主上覆載之德舊矣，不敢自絕於天地，故一陳愚衷。臣本庸才，遭時多故，起身海島，非有父兄相藉之力，又非有帝制自為之心。方主上霆擊電掣，至於婺州，臣愚即遣子入侍，固已知主上有今日矣，將以依日月之末光，望雨露之餘潤。而主上推誠布公，俾守鄉郡，如故吳越事。臣遵奉條約，不敢妄生節目。子姓不戒，潛構釁端，猥勞問罪之師，私心戰兢，用是俾守者出迎。然而未免浮海，何也？孝子之於親，小杖則受，大杖則走，臣之情事適與此類。即欲面縛待罪闕廷，復恐嬰斧鉞之誅，使天下後世不知臣得罪之深，將謂主上不能容臣，豈不累天地大德哉。」蓋幕下士詹鼎詞也。

　　太祖覽而憐之，賜書曰：「汝違吾諭，不即斂手歸命，次且海外，負恩實多。今者窮蹙無聊，情詞哀懇，吾當以汝此誠為誠，不以前過為過，汝勿自疑。」遂促國珍入朝，面讓之曰：「若來得毋晚乎！」國珍頓首謝。授廣西行省左丞，食祿不之官。數歲，卒于京師。

　　子禮，官廣洋衛指揮僉事；關，虎賁衛千戶所鎮撫。關弟行，字明敏，善詩，承旨宋濂嘗稱之。

　　劉仁本，字德元，國珍同縣人。元末進士乙科，曆官浙江行省郎中，與張本仁俱入國珍幕。數從名士趙俶、謝理、硃右等賦詩，有稱于時。國珍海運輸元，實仁本司其事。硃亮祖之下溫州也，獲仁本。太祖數其罪，鞭背潰爛死。余官屬從國珍降者皆徙滁州，獨赦丘楠，以為韶州知府。

　　詹鼎者，寧海人，有才學。為國珍府都事，判上虞，有治聲。既至京，未見用，草封事萬言，候駕出獻之。帝為立馬受讀，命丞相官鼎。楊憲忌其才，沮之。憲敗，除留守經歷，遷刑部郎中，坐累死。

明玉珍
　　明玉珍，隨州人。身長八尺餘，目重瞳子。徐壽輝起，玉珍與里中父老團結千餘人，屯青山。及壽輝稱帝，使人招玉珍曰：「來則共富貴，不來舉兵屠之。」玉珍引眾降，以元帥守沔陽。與元將哈麻禿戰湖中，飛矢中右目，遂眇。久之，玉珍帥鬥船五十艘掠糧川、峽間，將引還。時元右丞完者都募兵重慶，義兵元帥楊漢應募至，欲殺之而並其軍，不克。漢走出峽，遇玉珍為言：「重慶無重兵，完者都與右丞哈麻禿不相能，若回船出不意襲之，可取而有也。」玉珍意未決，部將戴壽曰：「機不可失也。可分船為二，半貯糧歸沔陽，半因漢兵攻重慶，不濟則掠財物而還。」玉珍從其策，襲重慶，走完者都，執哈麻禿獻壽輝。壽輝授玉珍隴蜀行省右丞。至正十七年也。

　　已而完者都自果州來，會平章朗革歹、參政趙資，謀復重慶，屯嘉定之大佛寺，玉珍遣萬勝禦之。勝，黃陂人，有智勇，玉珍寵愛之，使從己姓，眾呼為明二，後乃復姓名。勝攻嘉定，半年不下。玉珍帥眾圍之，遣勝以輕兵襲陷成都，虜朗革歹及資妻子。朗革歹妻自沉于江。以資妻子徇嘉定，招資降。資引弓射殺妻。俄城破，執資及完者都、朗革歹歸於重慶，館諸治平寺，欲使為己用。三人者執不可，乃斬於市，以禮葬之，蜀人謂之「三忠」。於是諸郡縣相次來附。

　　二十年，陳友諒弑徐壽輝自立。玉珍曰：「與友諒俱臣徐氏，顧悖逆如此。」命以兵塞瞿塘，絕不與通。立壽輝廟于城南隅，歲時致祀。自立為隴蜀王，以劉楨為參謀。

　　楨，字維周，瀘州人。元進士。嘗為大名路經歷，棄官家居。玉珍之攻重慶也，道瀘，部將劉澤民薦之。玉珍往見，與語大悅，即日延至舟中，尊禮備至。次年，楨屏人說曰：「西蜀形勝地，大王撫而有之，休養傷殘，用賢治兵，可以立不世業。不於此時稱大號以系人心，一旦將士思鄉土，瓦解星散，大王孰與建國乎。」玉珍善之，乃謀於眾，以二十二年春僭即皇帝位於重慶，國號夏，建元天統。立妻彭氏為皇后，子升為太子。效周制，設六卿，以劉楨為宗伯。分蜀地為八道，更置府州縣官名。蜀兵視諸國為弱，勝兵不滿萬人。玉珍素無遠略，然性節儉，頗好學，折節下士。既即位，設國子監，教公卿子弟，設提舉司教授，建社稷宗廟，求雅樂，開進士科，定賦稅，以十分取一。蜀人悉便安之。皆劉楨為之謀也。

　　明年，遣萬勝由界首，鄒興由建昌，又指揮李某者由八番，分道攻雲南。兩路皆不至，惟勝兵深入，元梁王走營金馬山。逾年，王挾大理兵擊勝，勝以孤軍無繼引還。復遣興取巴州。久之，復更六卿為中書省樞密院，改塚宰戴壽、司馬萬勝為左、右丞相，司寇向大亨、司空張文炳知樞密院事，司徒鄒興鎮成都，吳友仁鎮保甯，司寇莫仁壽鎮夔關，皆平章事。

　　是歲，遣勝取興元，使參政江儼通好于太祖。太祖遣都事孫養浩報聘，遺玉珍書曰：「足下處西蜀，予處江左，蓋與漢季孫、劉相類。近者王保保以鐵騎勁兵，虎踞中原，其志殆不在曹操下，使有謀臣如攸、彧，猛將如遼、郃，予兩人能高枕無憂乎。予與足下實脣齒邦，願以孫劉相吞噬為鑒。」自後信使往返不絕。

　　二十六年春，玉珍病革，召壽等諭曰：「西蜀險固，若協力同心，左右嗣子，則可以自守。不然，後事非所知也。」遂卒。凡立五年，年三十六。

　　子升嗣，改元開熙，葬玉珍於江水之北，號永昌陵，廟號太祖。尊母彭氏為皇太后，同聽政。升甫十歲，諸大臣皆粗暴，不肯相下。而萬勝與張文炳有隙，勝密遣人殺之。文炳所善玉珍養子明昭，復矯彭氏旨縊殺勝。勝於明氏功最多，其死，蜀人多憐之。吳友仁自保寧移檄，以清君側為名。升命戴壽討之。友仁遺壽書謂：「不誅昭，則國必不安，眾必不服。昭朝誅，吾當夕至。」壽乃奏誅昭，友仁入朝謝罪。於是諸大臣用事，而友仁尤專恣，國柄旁落，遂益不振。萬勝既死，劉楨為右丞相，後三年卒。是歲，升遣使告哀于太祖，已，又遣使入聘。太祖亦遣侍御史蔡哲報之。

　　洪武元年，太祖克元都，升奉書稱賀。明年，太祖遣使求大木。升遂並獻方物。帝答以璽書。其冬，遣平章楊璟諭升歸命。升不從。璟復遺升書曰：

　　古之為國者，同力度德，同德度義，，故能身家兩全，流譽無窮，反是者輒敗。足下幼沖，席先人業，據有巴、蜀，不咨至計，而聽群下之議，以瞿塘、劍閣之險，一夫負戈，萬人無如之何。此皆不達時變以誤足下之言也。昔據蜀最盛者，莫如漢昭烈。且以諸葛武侯佐之，綜核官守，訓練士卒，財用不足，皆取之南詔。然猶朝不謀夕，僅能自保。今足下疆場，南不過播州，北不過漢中，以此准彼，相去萬萬，而欲藉一隅之地，延命頃刻，可謂智乎？我主上仁聖威武，神明回應，順附者無不加恩，負固者然後致討。以足下先人通好之故，不忍加師，數使使諭意。又以足下年幼，未曆事變，恐惑於狂瞽，失遠大計，故復遣璟面諭禍福。深仁厚德，所以待明氏者不淺，足下可不深念乎？且向者如陳、張之屬，竊據吳、楚，造舟塞江河，積糧過山嶽，強將勁兵，自謂無敵。然鄱陽一戰，友諒授首，旋師東討，張氏面縛。此非人力，實天命也。足下視此何如？友諒子竄歸江夏，王師致伐，勢窮銜璧。主上宥其罪愆，剖符錫爵，恩榮之盛，天下所知。足下無彼之過，而能翻然覺悟，自求多福，則必享茅土之封，保先人之祀，世世不絕，豈不賢智矣哉？若必欲崛強一隅，假息頃刻，魚遊沸鼎，燕巢危幕，禍害將至，恬不自知。璟恐天兵一臨，凡今為足下謀者，他日或各自為身計，以取富貴。當此之時，老母弱子，將安所歸？禍福利害，瞭然可睹，在足下審之而已。

　　升終不聽。

　　又明年，興元守將以城降。吳友仁數往攻之，不克。是歲，太祖遣使假道征雲南，升不奉詔。四年正月命征西將軍湯和帥副將軍廖永忠等以舟師由瞿塘趨重慶，前將軍傅友德帥副將軍顧時等以步騎由秦、隴趨成都，伐蜀。初，壽言於升曰：「以王保保、李思齊之強，猶莫能與明抗，況吾蜀乎！一旦有警，計安出？」友仁曰：「不然，吾蜀襟山帶江，非中原比，莫若外交好而內修備。」升以為然，遣莫仁壽以鐵索橫斷瞿塘峽口。至是又遣壽、友仁、鄒興等益兵為助。北倚羊角山，南倚南城砦，鑿兩岸石壁，引鐵索為飛橋，用木板置礮以拒敵。和軍至，不能進。傅友德覘階、文無備，進破之，又破綿州。壽乃留興等守瞿塘，而自與友仁還，會向大亨之師以援漢州。數戰皆大敗，壽、大亨走成都，友仁走保寧。時永忠亦破瞿塘關。飛橋鐵索皆燒斷，興中矢死，夏兵皆潰。遂下夔州，師次銅羅峽。升大懼，右丞劉仁勸奔成都。升母彭泣曰：「成都可到，亦僅延旦夕命。大軍所過，勢如破竹，不如早降以活民命。」於是遣使齎表乞降。升面縛銜璧輿櫬，與母彭及官屬降於軍門。和受璧，永忠解縛，承旨撫慰，下令諸將不得有所侵擾。而壽、大亨亦以成都降于友德。升等悉送京師，禮臣奏言：「皇帝御奉天殿，明升等俯伏待罪午門外，有司宣制赦，如孟昶降宋故事。」帝曰：「升幼弱，事由臣下，與孟昶異，宜免其伏地上表待罪之儀。」是日授升爵歸義侯，賜第京師。

　　冬十月，和等悉定川、蜀諸郡縣，執友仁于保寧，遂班師。壽、大亨、仁壽皆鑿舟自沉死。丁世貞者，文州守將也，友德攻文州，據險力戰，汪興祖死焉。文州破，遁去。已復以兵破文州，殺硃顯忠，友德擊走之。夏亡，復集余眾圍秦州五十日。兵敗，夜宿梓潼廟，為其下所殺。友仁至京師，帝以其寇漢中，首造兵端，令明氏失國，僇於市。戍他將校於徐州。明年徙升於高麗。

　　贊曰：友諒、士誠起刀筆負販，因亂僭竊，恃其富強，而卒皆敗於其所恃。跡其始終成敗之故，太祖料之審矣。國珍首亂，反覆無信，然竟獲良死，玉珍乘勢，割據一隅，僭號二世，皆不可謂非幸也。國珍又名谷珍，蓋降後避明諱雲。


Chinese text: This work was published before January 1, 1923, and is in the
public domain worldwide because the author died at least 100 years ago.
