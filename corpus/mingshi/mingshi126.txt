李文忠
　　李文忠，字思本，小字保兒，盱眙人，太祖姊子也。年十二而母死，父貞攜之轉側亂軍中，瀕死者數矣。逾二年乃謁太祖于滁陽。太祖見保兒，喜甚，撫以為子，令從己姓。讀書穎敏如素習。年十九，以舍人將親軍，從援池州，破天完軍，驍勇冠諸將。別攻青陽、石埭、太平、旌德，皆下之。敗元院判阿魯灰於萬年街，復敗苗軍于於潛、昌化。進攻淳安，夜襲洪元帥，降其眾千餘，授帳前左副都指揮兼領元帥府事。尋會鄧愈、胡大海之師，取建德，以為嚴州府，守之。

　　苗帥楊完者以苗、僚數萬水陸奄至。文忠將輕兵破其陸軍，取所馘首，浮巨筏上。水軍見之亦遁。完者復來犯，與鄧愈擊卻之。進克浦江，禁焚掠，示恩信。義門鄭氏避兵山谷，招之還，以兵護之。民大悅。完者死，其部將乞降，撫之，得三萬餘人。

　　與胡大海拔諸暨。張士誠寇嚴州，禦之東門，使別將出小北門，間道襲其後，夾擊大破之。逾月，復來攻，又破之大浪灘，乘勝克分水。士誠遣將據三溪，復擊敗之，斬陸元帥，焚其壘。士誠自是不敢窺嚴州。進同僉行樞密院事。

　　胡大海得漢將李明道、王漢二，送文忠所，釋而禮之，使招建昌守將王溥。溥降。苗將蔣英、劉震殺大海，以金華叛。文忠遣將擊走之，親撫定其眾。處州苗軍亦殺耿再成叛。文忠遣將屯縉雲以圖之。拜浙東行省左丞，總制嚴、衢、信、處、諸全軍事。

　　吳兵十萬方急攻諸全，守將謝再興告急，遣同僉胡德濟往援。再興復請益兵，文忠兵少無以應。會太祖使邵榮討處州亂卒，文忠乃揚言徐右丞、邵平章將大軍刻日進。吳軍聞之懼，謀夜遁。德濟與再興帥死士夜半開門突擊，大破之，諸全遂完。

　　明年，再興叛降于吳，以吳軍犯東陽。文忠與胡深迎戰于義烏，將千騎橫突其陣，大敗之。已，用深策去諸全五十里別築一城，以相掎角。士誠遣司徒李伯升以十六萬眾來攻，不克。逾年，復以二十萬眾攻新城。文忠帥硃亮祖等馳救，去新城十里而軍。德濟使人告賊勢盛，宜少駐以俟大軍。文忠曰：「兵在謀不在眾。」乃下令曰：「彼眾而驕，我少而銳，以銳遇驕，必克之矣。彼軍輜重山積，此天以富汝曹也。勉之。」會有白氣自東北來覆軍上，占之曰「必勝」。詰朝會戰，天大霧晦冥，文忠集諸將仰天誓曰：「國家之事在此一舉，文忠不敢愛死以後三軍。」乃使元帥徐大興、湯克明等將左軍，嚴德、王德等將右軍，而自以中軍當敵沖。會處州援兵亦至，奮前搏擊。霧稍開，文忠橫槊引鐵騎數十，乘高馳下，沖其中堅。敵以精騎圍文忠數重。文忠手所格殺甚眾，縱騎馳突，所向皆披靡。大軍乘之，城中兵亦鼓噪出，敵遂大潰。逐北數十里，斬首數萬級，溪水盡赤，獲將校六百，甲士三千，鎧仗芻粟收數日不盡，伯升僅以身免。捷聞，太祖大喜，召歸，宴勞彌日，賜禦衣名馬，遣還鎮。

　　明年秋，大軍伐吳，令攻杭州以牽制之。文忠帥亮祖等克桐廬、新城、富陽，遂攻余杭。守將謝五，再興弟也，諭之降，許以不死。五與再興子五人出降。諸將請僇之，文忠不可。遂趨杭州，守將潘元明亦降，整軍入。元明以女樂迎，麾去之。營於麗譙，下令曰：「擅入民居者死。」一卒借民釜，斬以徇，城中帖然。得兵三萬，糧二十萬。就加榮祿大夫、浙江行省平章事，復姓李氏。大軍征閩，文忠別引軍屯浦城以逼之。師還，余寇金子隆等聚眾剽掠，文忠復討擒之，遂定建、延、汀三州。命軍中收養道上棄兒，所全活無算。

　　洪武二年春，以偏將軍從右副將軍常遇春出塞，薄上都，走元帝，語具《遇春傳》。遇春卒，命文忠代將其軍，奉詔會大將軍徐達攻慶陽。行次太原，聞大同圍急，謂左丞趙庸曰：「我等受命而來，閫外之事苟利於國，專之可也。今大同甚急，援之便。」遂出雁門，次馬邑，敗元遊兵，擒平章劉帖木，進至白楊門。天雨雪，已駐營，文忠令移前五里，阻水自固。元兵乘夜來劫，文忠堅壁不動。質明，敵大至。以二營委之，殊死戰，度敵疲，乃出精兵左右擊，大破之，擒其將脫列伯，俘斬萬餘人，窮追至莽哥倉而還。

　　明年拜征虜左副將軍。與大將軍分道北征，以十萬人出野狐嶺，至興和，降其守將。進兵察罕腦兒，擒平章竹真。次駱駝山，走平章沙不丁。次開平，降平章上都罕等。時元帝已崩，太子愛猷識裏達臘新立。文忠諜知之，兼程趨應昌。元嗣君北走，獲其嫡子買的立八剌暨後妃宮人諸王將相官屬數百人，及宋、元玉璽金寶十五，玉冊二，鎮圭、大圭、玉帶、玉斧各一。出精騎窮追至北慶州而還。道興州，擒國公江文清等，降三萬七千人。至紅羅山，又降楊思祖之眾萬六千餘人。獻捷京師，帝御奉天門受朝賀。大封功臣，文忠功最，授開國輔運推誠宣力武臣，特進榮祿大夫、右柱國、大都督府左都督，封曹國公，同知軍國事，食祿三千石，予世券。

　　四年秋，傅友德等平蜀，令文忠往拊循之。築成都新城，發軍戍諸郡要害，乃還。明年復以左副將軍由東道北征，出居庸，趨和林，至口溫，元人遁。進至臚朐河，令部將韓政等守輜重，而自帥大軍，人齎二十日糧，疾馳至土剌河。元太師蠻子哈剌章悉眾渡河，列騎以待。文忠引軍薄之，敵稍卻。至阿魯渾河，敵來益眾。文忠馬中流矢，下馬持短兵鬥。指揮李榮以所乘馬授文忠，而自奪敵馬乘之。文忠得馬，益殊死戰，遂破敵，虜獲萬計。追奔至稱海，敵兵復大集。文忠乃斂兵據險，椎牛饗士，縱所獲馬畜於野。敵疑有伏，稍稍引去。文忠亦引還，失故道。至桑哥兒麻，乏水，渴甚，禱於天。所乘馬跑地，泉湧出，三軍皆給，乃刑牲以祭。遂還。是役也，兩軍勝負相當，而宣甯侯曹良臣，指揮使周顯、常榮、張耀俱戰死，以故賞不行。

　　六年行北平、山西邊，敗敵於三角村。七年遣部將分道出塞。至三不剌川，俘平章陳安禮。至順甯、楊門，斬真珠驢。至白登，擒太尉不花。其秋帥師攻大寧、高州，克之，斬宗王朵朵失裏，擒承旨百家奴。追奔至氈帽山，擊斬魯王，獲其妃及司徒答海等。進師豐州，擒元故官十二人，馬駝牛羊甚眾，窮追至百幹兒乃還。是後屢出備邊。

　　十年命與韓國公李善長議軍國重事。十二年，洮州十八番族叛，與西平侯沐英合兵討平之，築城東籠山南川，置洮州衛。還言西安城中水鹼鹵不可飲，請鑿地引龍首渠入城以便汲，從之。還掌大都督府兼領國子監事。

　　文忠器量沉宏，人莫測其際。臨陣踔厲曆風發，遇大敵益壯。頗好學問，常師事金華范祖幹、胡翰，通曉經義，為詩歌雄駿可觀。初，太祖定應天，以軍興不給，增民田租，文忠請之，得減額。其釋兵家居，恂恂若儒者，帝雅愛重之。家故多客，嘗以客言，勸帝少誅戮，又諫帝征日本，及言宦者過盛，非天子不近刑人之義。以是積忤旨，不免譴責。十六年冬遂得疾。帝親臨視，使淮安侯華中護醫藥。明年三月卒，年四十六。帝疑中毒之，貶中爵，放其家屬于建昌衛，諸醫並妻子皆斬。親為文致祭，追封岐陽王，諡武靖。配享太廟，肖像功臣廟，位皆第三。父貞前卒，贈隴西王，諡恭獻。

　　文忠三子，長景隆，次增枝、芳英，皆帝賜名。增枝初授勳衛，擢前軍左都督。芳英官至中都正留守。

　　景隆，小字九江。讀書通典故。長身，眉目疏秀，顧盼偉然。每朝會，進止雍容甚都，太祖數目屬之。十九年襲爵，屢出練軍湖廣、陝西、河南，市馬西番。進掌左軍都督府事，加太子太傅。

　　建文帝即位，景隆以肺腑見親任，嘗被命執周王橚。及燕兵起，長興侯耿炳文討燕失利，齊泰、黃子澄等共薦景隆。乃以景隆代炳文為大將軍，將兵五十萬北伐。賜通天犀帶，帝親為推輪，餞之江滸，令一切便宜行事。景隆貴公子，不知兵，惟自尊大，諸宿將多怏怏不為用。景隆馳至德州，會兵進營河間。燕王聞之喜，語諸將曰：「李九江，紈綺少年耳，易與也。」遂命世子居守，戒勿出戰，而自引兵援永平，直趨大寧。景隆聞之，進圍北平。都督瞿能攻張掖門，垂破。景隆忌能功，止之。及燕師破大寧，還軍擊景隆。景隆屢大敗，奔德州，諸軍皆潰。明年正月，燕王攻大同，景隆引軍出紫荊關往救，無功而還。帝慮景隆權尚輕，遣中官齎璽書賜黃鉞弓矢，專征伐。方渡江，風雨舟壞，賜物盡失，乃更制以賜。四月，景隆大誓師於德州，會武定侯郭英、安陸侯吳傑等於真定，合軍六十萬，進營白溝河。與燕軍連戰，復大敗，璽書斧鉞皆委棄，走德州，復走濟南。斯役也，王師死者數十萬人，南軍遂不支，帝始詔景隆還。黃子澄慚憤，執景隆于朝班，請誅之以謝天下。燕師渡江，帝旁皇甚，方孝孺復請誅景隆。帝皆不問。使景隆及尚書茹瑺、都督王佐如燕軍，割地請和。燕兵屯金川門，景隆與谷王橞開門迎降。

　　燕王即帝位，授景隆奉天輔運推誠宣力武臣、特進光祿大夫、左柱國，增歲祿千石。朝廷有大事，景隆猶以班首主議，諸功臣咸不平。永樂二年，周王發其建文時至邸受賂事，刑部尚書鄭賜等亦劾景隆包藏禍心，蓄養亡命，謀為不軌。詔勿問。已，成國公硃能、吏部尚書蹇義與文武群臣，廷劾景隆及弟增枝逆謀有狀，六科給事中張信等復劾之。詔削勳號，絕朝請，以公歸第，奉長公主祀。亡何，禮部尚書李至剛等復言：「景隆在家，坐受閽人伏謁如君臣禮，大不道；增枝多立莊田，蓄僮僕無慮千百，意叵測。」於是奪景隆爵，並增枝及妻子數十人錮私第，沒其財產。景隆嘗絕食旬日不死，至永樂末乃卒。

　　正統十三年始下詔令增枝等啟門第，得自便。弘治初，錄文忠後，以景隆曾孫璿為南京錦衣衛世指揮使。卒，子濂嗣。卒，子性嗣。嘉靖十一年詔封性為臨淮侯，祿千石。逾年卒，無子，復以濂弟沂紹封。卒，子庭竹嗣。屢典軍府，提督操江，佩平蠻將軍印，鎮湖廣。卒，子言恭嗣。守備南京，入督京營，累加少保。言恭，字惟寅，好學能詩，折節寒素。子宗城，少以文學知名。萬曆中，倭犯朝鮮，兵部尚書石星主封貢，薦宗城才，授都督僉事，充正使，持節往，指揮楊方亨副之。宗城至朝鮮釜山，倭來益眾，道路籍籍，言且劫二使。宗城恐，變服逃歸。而方亨渡海，為倭所辱。宗城下獄論戍，以其子邦鎮嗣侯。明亡，爵絕。

鄧愈
　　鄧愈，虹人。初名友德，太祖為賜名。父順興，據臨濠，與元兵戰死，兄友隆代之，復病死，眾推愈領軍事。愈年甫十六，每戰必先登陷陣，軍中鹹服其勇。太祖起滁陽，愈自盱眙來歸，授管軍總管。從渡江。克太平，破擒陳野先，略定溧陽、溧水，下集慶，取鎮江，皆有功。進廣興翼元帥，出守廣德州，破長槍帥謝國璽於城下，俘其總管武世榮，獲甲士千人。移鎮宣州，以其兵取績溪，與胡大海克徽州，遷行樞密院判官守之。

　　苗帥楊完者以十萬眾來攻，守禦單弱，愈激勵將士，與大海合擊，破走之。進拔休寧、婺源，獲卒三千，徇下高河壘。與李文忠、胡大海攻建德，道遂安，破長槍帥餘子貞，逐北至淳安，又破其援兵，遂克建德。楊完者來攻，破擒其將李副樞，降溪洞兵三萬。逾月，復破完者于烏龍嶺。再遷僉行樞密院事。

　　略臨安，李伯升來援，敗之閑林寨。遣使說降饒州守將於光，遂移守饒。饒濱彭蠡湖，與友諒接境，數來侵，輒擊卻之。進江南行省參政，總制各翼軍馬。取浮梁，徇樂平，餘幹、建昌皆下。

　　友諒撫州守將鄧克明為吳宏所攻，遣使偽降以緩師。愈知其情，卷甲夜馳二百里，比明入其城。克明出不意，單騎走。愈號令嚴肅，秋毫不犯，遂定撫州。克明不得已降。會友諒丞相胡廷瑞獻龍興路，改洪都府，以愈為江西行省參政守之，而命降將祝宗、康泰以所部從。二人初不欲降，及奉命從徐達攻武昌，遂反。舟次女兒港，趨還，乘夜破新城門而入。愈倉卒聞變，以數十騎走，數與賊遇。從騎死且盡，窘甚。連易三馬，馬輒踣。最後得養子馬乘之，始得奪撫州門以出，奔還應天。太祖弗之罪也。既而徐達還師復洪都，復命愈佐大都督硃文正鎮之。其明年，友諒眾六十萬入寇，樓船高與城等，乘漲直抵城下，圍數百重。愈分守撫州門，當要衝。友諒親督眾來攻，城壞且三十餘丈，愈且築且戰。敵攻益急，晝夜不解甲者三月。太祖自將來援，圍始解，論功與克敵等。太祖已平武昌，使愈帥兵徇江西未附州縣。鄧克明之弟志清據永豐，有卒二萬。愈擊破之，擒其大帥五十餘人。從常遇春平沙坑、麻嶺諸寨，進兵取吉安，圍贛州，五月乃克之。進江西行省右丞，時年二十八。兵興，諸將早貴未有如愈與李文忠者。

　　愈為人簡重慎密，不憚危苦，將軍嚴，善撫降附。其徇安福也，部卒有虜掠者。判官潘樞入謁，面責之。愈驚起謝，趣下令掠民者斬，索軍中所得子女盡出之。樞因閉置空舍中，自坐舍外，作糜食之。卒有謀乘夜劫取者，愈鞭之以徇。樞悉護遣還其家，民大悅。已而遇春克襄陽，以愈為湖廣行省平章鎮其地，賜以書曰：「爾戍襄陽，宜謹守法度。山寨來歸者，兵民悉仍故籍，小校以下悉令屯種，且耕且戰。爾所戍地鄰擴廓，若爾愛加於民，法行於軍，則彼所部皆將慕義來歸，如脫虎口就慈母。我賴爾如長城，爾其勉之！」愈披荊棘，立軍府營屯，拊循招徠，威惠甚著。

　　吳元年建御史台，召為右御史大夫，領台事。洪武元年兼太子諭德。大軍經略中原，愈為征戍將軍，帥襄、漢兵取南陽以北未附州郡。遂克唐州，進攻南陽，敗元兵於瓦店，逐北抵城下，遂克之，擒史國公等二十六人。隋、葉、舞陽、魯山諸州縣相繼降。攻下牛心、光石、洪山諸山寨，均、房、金、商之地悉定。三年，以征虜左副副將軍從大將軍出定西。擴廓屯車道峴，愈直抵其壘，立柵逼之，擴廓敗走。分兵自臨洮進克河州，招諭吐蕃諸酋長，宣慰何鎖南普等皆納印請降。追豫王至西黃河，抵黑松林，破斬其大將。河州以西朵甘、烏斯藏諸部悉歸附。出甘肅西北數千里而還。論功授開國輔運推誠宣力武臣、特進榮祿大夫、右柱國，封衛國公，同參軍國事，歲祿三千石，予世券。

　　四年伐蜀，命愈赴襄陽練軍馬，運糧給軍士。五年，辰、澧諸蠻作亂，以愈為征南將軍，江夏侯周德興、江陰侯吳良為副。討之。愈帥楊璟、黃彬出澧州，克四十八洞，又捕斬房州反者。六年，以右副將軍從徐達巡西北邊。十年，吐番川藏為梗，剽貢使，愈以征西將軍偕副將軍沐英討之。分兵為三道，窮追至昆侖山，俘斬萬計，獲馬牛羊十余萬，留兵戍諸要害乃還。道病，至壽春卒，年四十一。追封甯河王，諡武順。長子鎮嗣，改封申國公，以征南副將軍平永新龍泉山寇。再出塞，有功。其妻，李善長外孫也，善長敗，坐奸黨誅。弟銘錦衣衛指揮僉事，征蠻，卒於軍。有子源為鎮後。弘治中，授源孫炳為南京錦衣衛世指揮使。嘉靖十一年詔封炳子繼坤定遠侯。五傳至文明，崇禎末，死流賊之難。

湯和
　　湯和，字鼎臣，濠人，與太祖同里閈。幼有奇志，嬉戲嘗習騎射，部勒群兒。及長，身長七尺，倜儻多計略。郭子興初起，和帥壯士十余人歸之，以功授千戶。從太祖攻大洪山，克滁州，授管軍總管。從取和州。時諸將多太祖等夷，莫肯為下。和長太祖三歲，獨奉約束甚謹，太祖甚悅之。從定太平，獲馬三百。從擊陳野先，流矢中左股，拔矢復鬥，卒與諸將破擒野先。別下溧水、句容，從定集慶。從徐達取鎮江，進統軍元師。徇奔牛、呂城，降陳保二。取金壇、常州，以和為樞密院同僉守之。

　　常與吳接境，張士誠間諜百出，和防禦嚴密，敵莫能窺。再寇，再擊卻之，俘斬千計。進攻無錫，大破吳軍於錫山，走莫天祐，獲其妻子，進中書左丞。以舟師徇黃楊山，敗吳水軍，獲千戶四十九人，拜平章政事。援長興，與張士信戰城下。城中兵出夾擊，大敗之，俘卒八千，解圍而還。討平江西諸山寨。永新守將周安叛，進擊敗之，連破其十七寨，圍城三月，克之，執安以獻，還守常州。從大軍伐士誠，克太湖水寨，下吳江州，圍平江，戰於閶門，飛礮傷左臂，召還應天，創愈復往，攻克之，論功賜金帛。

　　初建御史台，以和為左御史大夫兼太子諭德。尋拜征南將軍，與副將軍吳禎帥常州、長興、江陰諸軍，討方國珍。渡曹娥江，下余姚、上虞，取慶元。國珍走入海，追擊敗之，獲其大帥二人、海舟二十五艘，斬馘無算，還定諸屬城。遣使招國珍，國珍詣軍門降，得卒二萬四千，海舟四百餘艘。浙東悉定。遂與副將軍廖永忠伐陳友定，自明州由海道乘風抵福州之五虎門，駐師南台，使人諭降。不應，遂圍之。敗平章曲出於城下。參政袁仁請降，遂乘城入。分兵徇興化、漳、泉及福甯諸州縣。進拔延平，執友定送京師。時洪武元年正月也。

　　大軍方北伐，命造舟明州，運糧輸直沽。海多颶風，輸鎮江而還。拜偏將軍。從大將軍西征，與右副將軍馮勝自懷慶逾太行，取澤、潞、晉、絳諸州郡。從大將軍拔河中。明年，渡河入潼關，分兵趨涇州，使部將招降張良臣，既而叛去。會大軍圍慶陽，執斬之。又明年，復以右副副將軍從大將軍敗擴廓於定西，遂定寧夏，逐北至察罕腦兒，擒猛將虎陳，獲馬牛羊十余萬。徇東勝、大同、宣府皆有功。還，授開國輔運推誠宣力武臣、榮祿大夫、柱國，封中山侯，歲祿千五百石，予世券。

　　四年拜征西將軍，與副將軍廖永忠帥舟師溯江伐夏。夏人以兵扼險，攻不克。江水暴漲，駐師大溪口，久不進，而傅友德已自秦、隴深入，取漢中。永忠先驅破瞿塘關，入夔州。和乃引軍繼之，入重慶，降明升。師還，友德、永忠受上賞，而和不及。明年從大將軍北伐，遇敵於斷頭山，戰敗，亡一指揮，帝不問。尋與李善長營中都宮闕。鎮北平，甓彰德城。征察罕腦兒，大捷。九年，伯顏帖木兒為邊患，以征西將軍防延安。伯顏乞和，乃還。十一年春，進封信國公，歲祿三千石，議軍國事。數出中都、臨清、北平練軍伍，完城郭。十四年以左副將軍出塞，征乃兒不花，破敵灰山營，獲平章別裏哥、樞密使久通而還。十八年，思州蠻叛，以征虜將軍從楚王討平之，俘獲四萬，擒其酋以歸。

　　和沉敏多智數，頗有酒過。守常州時，嘗請事于太祖，不得，醉出怨言曰：「吾鎮此城，如坐屋脊，左顧則左，右顧則右。」太祖聞而銜之。平中原師還論功，以和征閩時放遣陳友定餘孽，八郡復擾，師還，為秀蘭山賊所襲，失二指揮，故不得封公。伐蜀還，面數其逗撓罪。頓首謝，乃已。其封信國公也，猶數其常州時過失，鐫之券。于時，帝春秋浸高，天下無事，魏國、曹國皆前卒，意不欲諸將久典兵，未有以發也。和以間從容言：「臣犬馬齒長，不堪復任驅策，願得歸故鄉，為容棺之墟，以待骸骨。」帝大悅，立賜鈔治第中都，並為諸公、侯治第。

　　既而倭寇上海，帝患之，顧謂和曰：「卿雖老，強為朕一行。」和請與方鳴謙俱。鳴謙，國珍從子也，習海事，常訪以禦倭策。鳴謙曰：「倭海上來，則海上御之耳。請量地遠近，置衛所，陸聚步兵，水具戰艦，則倭不得入，入亦不得傅岸。近海民四丁籍一以為軍，戍守之，可無煩客兵也。」帝以為然。和乃度地浙西東，並海設衛所城五十有九，選丁壯三萬五千人築之，盡發州縣錢及籍罪人貲給役。役夫往往過望，而民不能無擾，浙人頗苦之。或謂和曰：「民讟矣，奈何？」和曰：「成遠算者不恤近怨，任大事者不顧細謹，復有讟者，齒吾劍。」逾年而城成。稽軍次，定考格，立賞令。浙東民四丁以上者，戶取一丁戍之，凡得五萬八千七百餘人。明年，閩中並海城工竣，和還報命，中都新第亦成。和帥妻子陛辭，賜黃金三百兩、白金二千兩、鈔三千錠、彩幣四十有副，夫人胡氏賜亦稱是。並降璽書褒諭，諸功臣莫得比焉。自是和歲一朝京師。

　　二十三年朝正旦，感疾失音。帝即日臨視，惋歎久之，遣還裏。疾小間，復命其子迎至都，俾以安車入內殿，宴勞備至，賜金帛禦膳法酒相屬。二十七年，病浸篤不能興。帝思見之，詔以安車入覲，手拊摩之，與敘裏閈故舊及兵興艱難事甚悉。和不能對，稽首而已。帝為流涕，厚賜金帛為葬費。明年八月卒，年七十，追封東甌王，諡襄武。

　　和晚年益為恭慎，入聞國論，一語不敢外泄。媵妾百餘，病後悉資遣之。所得賞賜，多分遺鄉曲，見布衣時故交遺老，歡如也。當時公、侯諸宿將坐奸党，先後麗法，稀得免者，而和獨享壽考，以功名終。嘉靖間，東南苦倭患，和所築沿海城戍，皆堅緻，久且不己，浙人賴以自保，多歌思之。巡按御史請於朝，立廟以祀。

　　和五子。長子鼎為前軍都督僉事，從征雲南，道卒。少子醴，積功至左軍都督同知，征五開，卒於軍。鼎子晟，晟子文瑜，皆早世，不得嗣。英宗時，文瑜子傑乞嗣爵，竟以曆四十餘年未襲，罷之。傑無子，以弟倫之子紹宗為後。孝宗錄功臣後，授紹宗南京錦衣衛世指揮使。嘉靖十一年封靈璧侯，食祿千石。傳子至孫世隆，隆慶中協守南京，兼領後府，改提督漕運，曆四十餘年，以勞加太子太保，進少保。卒，諡僖敏。傳爵至明亡乃絕。

　　和曾孫胤勣，字公讓。為諸生，工詩，負才使氣。巡撫尚書周忱使作啟事，即席具數萬言。忱薦之朝。少保于謙召詢古今將略及兵事，胤勣應對如響。累授錦衣千戶。偕中書舍人趙榮通問英宗於沙漠，脫脫不花問中朝事，慷慨酬答不少屈。景泰中，用尚書胡濙薦，署指揮僉事。天順中，錦衣偵事者摭胤勣舊事以聞，謫為民。成化初，復故官。三年擢署都指揮僉事，為延綏東路參將，分守孤山堡。孤山最當寇沖，胤勣奏請築城聚糧，增兵戍守。未報，寇大至。胤勣病，力疾上馬，陷伏死。事聞，贈祭如例。

沐英
　　沐英，字文英，定遠人。少孤，從母避兵，母又死。太祖與孝慈皇后憐之，撫為子，從硃姓。年十八，授帳前都尉，守鎮江。稍遷指揮使，守廣信。已，從大軍征福建，破分水關，略崇安，別破閔溪十八寨，縛馮穀保。始命復姓。移鎮建甯，節制邵武、延平、汀州三衛。尋遷大都督府僉事，進同知。府中機務繁積，英年少明敏，剖決無滯。後數稱其才，帝亦器重之。

　　洪武九年命乘傳詣關、陝，抵熙河，問民疾苦，事有不便，更置以聞。明年充征西副將軍，從衛國公鄧愈討吐番，西略川、藏，耀兵昆侖。功多，封開國輔運推誠宣力武臣、榮祿大夫、柱國、西平侯，食祿二千五百石，予世券。明年拜征西將軍，討西番，敗之土門峽。徑洮州，獲其長阿昌失納，築城東籠山，擊擒酋長三副使癭嗉子等，平朵甘納兒七站，拓地數千里，俘男女二萬、雜畜二十余萬，乃班師。元國公脫火赤等屯和林，數擾邊。十三年命英總陝西兵出塞，略亦集乃路，渡黃河，登賀蘭山，涉流沙，七日至其境。分四翼夜擊之，而自以驍騎沖其中堅。擒脫火赤及知院愛足等，獲其全部以歸。明年，又從大將軍北征，異道出塞，略公主山長寨，克全寧四部，度臚朐河，執知院李宣，盡俘其眾。

　　尋拜征南右副將軍，同永昌侯藍玉從將軍傅友德取雲南。元梁王遣平章達裏麻以兵十余萬拒于曲靖。英乘霧趨白石江。霧霽，兩軍相望，達裏麻大驚。友德欲渡江，英曰：「我兵罷，懼為所扼。」乃帥諸軍嚴陳，若將渡者。而奇兵從下流濟，出其陳後，張疑幟山谷間，人吹一銅角。元兵驚擾。英急麾軍渡江，以善泅者先之，長刀斫其軍。軍卻，師畢濟。鏖戰良久，復縱鐵騎，遂大敗之，生擒達裏麻，僵屍十餘里。長驅入雲南，梁王走死，右丞觀音保以城降，屬郡皆下。獨大理倚點蒼山、洱海，扼龍首、龍尾二關。關故南詔築，土酋段世守之。英自將抵下關，遣王弼由洱水東趨上關，胡海由石門間道渡河，扳點蒼山而上，立旗幟。英亂流斬關進，山上軍亦馳下，夾擊，擒段世，遂拔大理。分兵收未附諸蠻，設官立衛守之。回軍，與友德會滇池，分道平烏撒、東川、建昌、芒部諸蠻，立烏撒、畢節二衛。土酋楊苴等復煽諸蠻二十余萬圍雲南城。英馳救，蠻潰竄山谷中，分兵捕滅之，斬級六萬。明年詔友德及玉班師，而留英鎮滇中。

　　十七年，曲靖亦佐酋作亂，討降之。因定普定、廣南諸蠻，通田州糧道。二十年平浪穹蠻，奉詔自永寧至大理，六十里設一堡，留軍屯田。明年，百夷思倫發叛，誘群蠻入寇摩沙勒寨，遣都督甯正擊破之。二十二年，思倫發復寇定邊，眾號三十萬。英選騎三萬馳救，置火砲勁弩為三行。蠻驅百象，被甲荷欄盾，左右挾大竹為筒，筒置標槍，銳甚。英分軍為三，都督馮誠將前軍，甯正將左，都指揮同知湯昭將右。將戰，令曰：「今日之事，有進無退。」因乘風大呼，駮弩併發，象皆反走。昔剌亦者，寇梟將也，殊死鬥，左軍小卻。英登高望之，取佩刀，命左右斬帥首來。左帥見一人握刀馳下，恐，奮呼突陣。大軍乘之，斬馘四萬餘人，生獲三十七象，餘象盡殪。賊渠帥各被百餘矢，伏象背以死。思倫發遁去，諸蠻震懼，麓川始不復梗。已，會穎國公傅友德討平東川蠻，又平越州酋阿資及廣西阿赤部。是年冬，入朝，賜宴奉天殿，賚黃金二百兩、白金五千兩、鈔五百錠、彩幣百疋，遣還。陛辭，帝親拊之曰：「使我高枕無南顧憂者，汝英也。」還鎮，再敗百夷于景東。思倫發乞降，貢方物。阿資又叛，擊降之。南中悉定。使使以兵威諭降諸番，番部有重譯入貢者。

　　二十五年六月，聞皇太子薨，哭極哀。初，高皇后崩，英哭至嘔血。至是感疾，卒於鎮，年四十八。軍民巷哭，遠夷皆為流涕。歸葬京師，追封黔甯王，諡昭靖，侑享太廟。

　　英沉毅寡言笑，好賢禮士，撫卒伍有恩，未嘗妄殺。在滇，百務具舉，簡守令，課農桑，歲較屯田增損以為賞罰，墾田至百萬餘畝。滇池隘，浚而廣之，無復水患。通鹽井之利以來商旅，辨方物以定貢稅，視民數以均力役。疏節闊目，民以便安。居常讀書不釋卷，暇則延諸儒生講說經史。太祖初起時，數養他姓為子，攻下郡邑，輒遣之出守，多至二十餘人，惟英在西南勳最大。子春、晟、昂皆鎮雲南。昕駙馬都尉，尚成祖女常甯公主。

　　春，字景春，材武有父風。年十七，從英征西番，又從征雲南，從平江西寇，皆先登。積功授後軍都督府僉事。群臣請試職，帝曰：「兒，我家人，勿試也。」遂予實授。嘗命錄烈山囚，又命鞫叛黨於蔚州，所開釋各數百人。英卒，命嗣爵，鎮雲南。洪武二十六年，維摩十一寨亂，遣瞿能討平之。明年平越巂蠻，立瀾滄衛。其冬，阿資復叛，與何福討之。春曰：「此賊積年逋誅者，以與諸土酋姻婭，輾轉亡匿。今悉發諸酋從軍，縻系之，而多設營堡，制其出人，授首必矣。」遂趨越州，分道逼其城，伏精兵道左，以羸卒誘賊，縱擊大敗之。阿資亡穀中，春陰結旁近土官，詗知所在，樹壘斷其糧道。賊困甚。已，出不意搗其巢，遂擒阿資，並誅其黨二百四十人。越州遂平。廣南酋儂貞佑糾黨蠻拒官軍，破擒之，俘斬千計。寧遠酋刀拜爛依交址不順命，遣何福討降之。

　　三十年，麓川宣慰使思倫發為其屬刀幹孟所逐。來奔。春挾與俱朝，受上方略，遂拜春為征虜前將軍，帥何福、徐凱討之。先以兵送思倫發于金齒，檄幹孟來迎。不應。乃選卒五千，令福與瞿能將，逾高良公山，直搗南甸，大破之，斬其酋刀名孟。回軍擊景罕寨。賊乘高堅守，官軍糧且盡，福告急。春帥五百騎救之。夜渡怒江，旦抵寨，下令騎騁，揚塵蔽天，賊大驚潰。乘勝擊崆峒寨，亦潰。前後降者七萬人。將士欲屠之，春不可。幹孟乞降，帝不許，命春總滇、黔、蜀兵攻之。末發而春卒，年三十六。諡惠襄。

　　春在鎮七年，大修屯政，辟田三十余萬畝，鑿鐵池河，灌宜良涸田數萬畝，民復業者五千餘戶，為立祠祀之。無子，弟晟嗣。

　　晟，字景茂，少凝重，寡言笑，喜讀書。太祖愛之。曆官後軍左都督。建文元年嗣侯。比就鎮，而何福已破擒刀幹孟，歸思倫發。亡何，思倫發死，諸蠻分據其地，晟討平之。以其地為三府二州五長官司，又於怒江西置屯衛千戶所戍之，麓川遂定。初，岷王封雲南，不法，為建文帝所囚。成祖即位。遣歸籓，益驕恣。晟稍持之。王怒，譖晟。帝以王故詔誡晟，貽書岷王，稱其父功，毋督過。

　　永樂三年，八百大甸寇邊，遏貢使，晟會車裏、木邦討定之。明年大發兵討交址，拜晟征夷左副將軍，與大將軍張輔異道自雲南入。遂由蒙自徑野蒲斬木通道，奪猛烈、掤華諸關隘。舁舟夜出洮水，渡富良江，與輔會師。共破多邦城，搗其東西二都，蕩諸巢，擒偽王黎季犛，語在《輔傳》。論功封黔國公，歲祿三千石，予世券。

　　交址簡定復叛，命晟佩征夷將軍印討之，戰生厥江，敗績。輔再出帥師合討，擒定送京師。輔還，晟留捕陳季擴，連戰不能下。輔復出帥師會晟，窮追至占城，獲季擴，乃班師，晟亦受上賞。十七年，富州蠻叛，晟引兵臨之，弗攻，使人譬曉，竟下之。

　　仁宗立，加太傅，鑄征南將軍印給之。沐氏繼鎮者，輒予印以為常。宣德元年，交址黎利勢熾，詔晟會安遠侯柳升進討。升敗死，晟亦退兵。群臣交劾晟，帝封其章示之。正統三年，麓川思任發反。晟抵金齒，與弟昂及都督方政會兵。政為前鋒，破賊沿江諸寨，大軍逐北至高黎共山下，再破之。明年復破其舊寨。政中伏死，官軍敗績。晟引還，慚懼發病，至楚雄卒。贈定遠王，諡忠敬。

　　晟席父兄業，用兵非所長，戰數不利。朝廷以其絕遠，且世將，寬假之。而滇人懾晟父子威信，莊事如朝廷。片楮下，土酋具威儀出郭迎，盥而後啟，曰：「此令旨也。」晟久鎮，置田園三百六十區，資財充牣，善事朝貴，賂遺不絕，以故得中外聲。晟有子斌，字文輝，幼嗣公爵，居京師，而以昂代鎮。

　　昂，字景高，初為府軍左衛指揮僉事。成祖將使晟南討，乃擢昂都指揮同知，領雲南都司，累遷至右都督。正統四年佩將印，討麓川，抵金齒。畏賊盛，遷延者久之。參將張榮前驅至芒部敗，昂不救，引還，貶秩二級。已，思任發入寇，擊卻之，又捕斬師宗反者。六年，兵部尚書王驥、定西伯蔣貴將大軍討思任發，昂主饋運。賊破，復昂職，命督軍捕思任發，不能得。十年，昂卒。贈定邊伯，諡武襄。

　　斌始之鎮，會緬甸執思任發送京師，其子思機發來襲，斌擊卻之。思機發復據孟養。十三年復大發兵，使驥等討之，而斌為後拒，督餉無乏。卒，贈太傅，諡榮康。

　　子琮幼，景泰初，命昂孫璘以都督同知代鎮。璘字廷章，素儒雅，滇人易之，既而號令肅然不可犯，天順初卒。琮猶幼，擢璘弟錦衣副千戶瓚為都督同知，往代。居七年，先後討平沾祿諸寨及土官之構兵者，降思卜發，勒還諸蠻侵地。功多，然頗黷貨。

　　成化三年春，琮始之鎮，而以瓚為副總兵，移鎮金齒。琮字廷芳，通經義，能詞章，屬夷饋贄無所受。尋甸酋殺兄子，求為守，琮捕誅之。廣西土官虐，所部為亂，琮請更設流官，民大便。以次討平馬龍、麗江、劍川、順甯、羅雄諸叛蠻，捕擒橋甸、南窩反者。卒，贈太師，諡武僖。無子，以瓚孫昆嗣。

　　昆字元中，初襲錦衣指揮僉事。琮撫為子，朝議以昆西平侯裔孫當嗣侯，而守臣爭之，謂滇人知黔國公不知西平侯也，侯之恐為所輕。孝宗以為然，令嗣公，佩印如故。弘治十二年平龜山、竹箐諸蠻，又平普安賊，再益歲祿。正德二年，師宗民阿本作亂，與都御史吳文度督兵分三道進。一出師宗，一出羅雄，一出彌勒，而別遣一軍伏盤江，截賊巢，遂大破之。七年，安南長官司那代爭襲，殺土官，復與都御史顧源討擒之，再加太子太傅。昆初喜文學，自矜厲，其後通賂權近，所請無不得。浸驕，淩三司，使從角門入。諸言官論劾者，輒得罪去。卒，贈太師，諡莊襄。

　　子紹勳嗣。尋甸土舍安銓叛，都御史傅習討之，敗績。武定土舍鳳朝文亦叛，與銓連兵攻雲南，大擾。世宗遣尚書伍文定將大軍征之。未至，而紹勳督所部先進，告土官子弟當襲者，先予冠帶，破賊後當為請。眾多奮戰，賊大敗。朝文絕普渡河走，追斬之東川。銓還尋甸，列砦數十，官軍攻破之，擒銓於芒部。先後擒賊党千餘人，俘斬無算。時嘉靖七年也。捷聞，加太子太傅，益歲祿。而是時老撾、木邦、孟養、緬甸、孟密相仇殺，師宗、納樓、思陀、八寨皆亂，久不解。紹勳使使者遍曆諸蠻，諷以武定、尋甸事，皆懾伏，願還侵地，而木邦、孟養俱貢方物謝罪。南中悉定。紹勳有勇略，用兵輒勝。卒，贈太師，諡敏靖。

　　子朝輔嗣。都御史劉渠索賂，朝輔與之，因上章言：「臣家世守茲土，上下相承。今有司紛更典制，關臣職守，率不與聞，接見不循故例。臣疏遠孤危，動作掣肘，無以彈壓蠻方。乞申敕諸臣，悉如其舊。」詔許之。給事中萬虞愷劾朝輔，並論渠。詔罷渠而令朝輔治事如故。卒，贈太保，諡恭僖。

　　二子融、鞏皆幼。詔視琮、璘故事，令融嗣公，給半祿，而授朝輔弟朝弼都督僉事，佩印代鎮。居三年，融卒，鞏當嗣，朝弼心害之，於是朝弼嫡母李請護鞏居京師，待其長而還鎮。報可。鞏未至京卒，朝弼遂得嗣。嘉靖三十年，元江土舍那鑒叛。詔朝弼與都御史石簡討之，分五軍薄其城。城垂拔，以瘴發引還。詔罷簡，將再出師。鑒懼仰藥死，乃已。四十四年討擒叛蠻阿方李向陽。隆慶初，平武定叛酋鳳繼祖，破賊巢三十餘。朝弼素驕，事母嫂不如禮，奪兄田宅，匿罪人蔣旭等，用調兵火符遣人詗京師。乃罷朝弼，以其子昌祚嗣，給半祿。朝弼怏怏，益放縱。葬母至南京，都御史請留之。詔許還滇，毋得預滇事。朝弼恚，欲殺昌祚。撫按交章言狀，併發其殺人通番諸不法事，逮系詔獄論死。援功，錮之南京，卒。

　　昌祚初以都督僉事總兵官鎮守，久之嗣公爵。萬曆元年，姚安蠻羅思等叛，殺郡守。昌祚與都御史鄒應龍發土、漢兵討之，破向寧、鮓摩等十餘寨，犁其巢，盡得思等。十一年，隴川賊嶽鳳叛附緬甸，挾其兵侵旁近土司。昌祚壁洱海，督裨將鄧子龍、劉綎等斬木邦叛酋罕虔，以暑瘴退師。明年復攻罕虔故巢，三道併入，擒其酋罕招等，又破緬兵於猛臉。嶽鳳降。論功加太子太保，悉食故祿。復以次平羅雄諸叛蠻，再賜銀幣。緬兵攻猛廣，昌祚會師壁永昌，緬人遁，追擊至那莫江，瘴作而還。二十一年，緬人復入寇，昌祚逐之。連戰俱捷，遂傅於緬，會群蠻內亂乃還。

　　沐氏在滇久，威權日盛，尊重擬親王。昌祚出，僉事楊寅秋不避道，昌祚笞其輿人。寅秋訴於朝，下詔切責。已，以病，命子叡代鎮。武定土酋阿克叛，攻會城，脅府印去。叡被逮下獄，昌祚復理鎮事。卒，孫啟元嗣。卒，子天波嗣。十餘年而土司沙定洲作亂，天波奔永昌。亂定，復歸於滇。永明王由榔入滇，天波任職如故。已，從奔緬甸。緬人欲劫之，不屈死。初，沙定洲之亂，天波母陳氏、妻焦氏自焚死。後天波奔緬，妾夏氏不及從，自縊死。逾數十日收葬，支體不壞，人以為節義所感焉。

　　贊曰：明興諸將，以六王為稱首。非獨功茂，亦由其忠誠有以契主知焉。親莫如岐陽，舊莫如東甌，而寧河、黔甯皆以英年膺腹心之寄。汗馬宣勞，純勤不二，旂常炳耀，洵無愧矣。岐陽敦詩說禮，以儒雅見重，東甌乞身歸第，以明哲自全，皆卓然非人所能及。獨黔寧威震遐荒，剖符弈世，勳名與明相始終。而寧河盡瘁馳驅，功高齡促，後嗣亦少所表見。論者謂諸王之遺澤，隆替有殊，然而中山有增壽，與岐陽之有景隆，追溯先烈，不無遺憾。榮遇之弗齊，亦安見其有幸有不幸哉。


Chinese text: This work was published before January 1, 1923, and is in the
public domain worldwide because the author died at least 100 years ago.
