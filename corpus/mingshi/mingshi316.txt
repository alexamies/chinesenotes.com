貴州，古羅施鬼國。漢西南夷牂牁、武陵諸傍郡地。元置八番、順元諸軍民宣慰使司，以羈縻之。明太祖既克陳友諒，兵威遠振，思南宣慰、思州宣撫率先歸附，即令以故官世守之，時至正二十五年也。及洪武五年，貴州宣慰靄翠與宋蒙古歹及普定府女總管適爾等先後來歸，皆予以原官世襲。帝方北伐中原，未遑經理南荒。又田仁智等歲修職貢，最恭順，乃以衛指揮僉事顧成築城以守，賦稅聽自輸納，未置郡縣。

永樂十一年，思南、思州相仇殺，始命成以兵五萬執之，送京師。乃分其地為八府四州，設貴州布政使司，而以長官司七十五分隸焉，屬戶部。置貴州都指揮使，領十八衛，而以長官司七隸焉，屬兵部。府以下參用土官。其土官之朝貢符信屬禮部，承襲屬吏部，領土兵者屬兵部。其後府並為六，州並為四，長官司或分或合，厘革不一。其地西接滇、蜀，東連荊、粵。太祖於《平滇詔書》言：「靄翠輩不盡服之，雖有雲南不能守也」，則誌已在黔，至成祖遂成之。然貴州地皆崇山深菁，鳥道蠶叢，諸蠻種類，嗜淫好殺，畔服不常。靄翠歸附之初，請討其隴居部落。帝曰：「中國之兵，豈外夷報怨之具。」及仁智入朝，帝諭之曰：「天下守土之臣，皆朝廷命吏，人民皆朝廷赤子，汝歸善撫之，使各安其生，則汝可長享富貴。夫禮莫大於敬上，德莫盛於愛下，能敬能愛，人臣之道也。」二十一年，部臣以貴州逋賦請，帝曰：「蠻方僻遠，來納租賦，是能遵聲教矣。逋負之故，必由水旱之災，宜行蠲免。自今定其數以為常，從寬減焉。」二十九年，清水江之亂既平，守臣以賊首匿宣慰家，宜並罪。帝曰：「蠻人鴟張鼠伏，自其常態，勿復問。」明初禦蠻之道，其後世之龜鑒也夫。

○貴陽思南〈（思州附）〉鎮遠銅仁黎平安順都勻平越石阡新添〈（金築安撫司附）〉

貴陽府，舊為程番長官司。洪武初，置貴州宣慰司，隸四川。永樂十一年改隸貴州。成化十二年置程番府。隆慶三年移程番府為貴陽府，與宣慰司同城，府轄城北，司轄城南。萬歷時，改為貴陽軍民府。領安撫司一，曰金築；領長官司十八，曰貴竹，曰麻向，曰本瓜，曰大華，曰程番，曰韋番，曰方番，曰洪番，曰臥龍番，曰金石番，曰小龍番，曰羅番，曰大龍番，曰小程番，曰上馬橋，曰盧番，曰盧山，曰平伐。其貴州宣慰司所領長官司九，曰水東，曰中曹，曰青山，曰劄佐，曰龍裏，曰白納，曰底寨，曰乖西，曰養龍坑。

自蜀漢時，濟火從諸葛亮南征有功，封羅甸國王。後五十六代為宋普貴，傳至元阿畫，世有土於水西宣慰司。靄翠，其裔也，後為安氏。洪武初，同宣慰宋蒙古歹來歸，賜名欽，俱令領原職世襲。及設布政使司，而宣慰司如故。安氏領水西，宋氏領水東。八番降者，皆令世其職。六年詔靄翠位各宣慰之上。靄翠每年貢方物與馬，帝賜錦綺鈔幣有加。十四年，宋欽死，妻劉淑貞隨其子誠入朝，賜米三十石、鈔三百錠、衣三襲。時靄翠亦死，妻奢香代襲。都督馬曄欲盡滅諸羅，代以流官，故以事撻香，激為兵端。諸羅果怒，欲反。劉淑貞聞止之，為走訴京師。帝既召問，命淑貞歸，招香，賜以綺鈔。十七年，奢香率所屬來朝，並訴曄激變狀，且願效力開西鄙，世世保境。帝悅，賜香錦綺、珠翠、如竟冠、金環、襲衣，而召曄還，罪之。香遂開偏橋、水東，以達烏蒙、烏撒及容山、草塘諸境，立龍場九驛。二十年，香進馬二十三匹，每歲定輸賦三萬石。子安的襲，貢馬謝恩。帝曰：「安的居水西，最為誠恪。」命禮部厚賞其使。二十五年，的來朝，賜三品服並襲衣金帶、白金三百兩、鈔五十錠。香復遣其子婦奢助及其部長來貢馬六十六匹，詔賜香銀四百兩，錦綺鈔幣有差。自是每歲貢獻不絕，報施之隆，亦非他土司所敢望也。二十九年，香死，朝廷遣使祭之，的貢馬謝恩。

正統七年，水西宣慰隴富自陳：「祖父以來，累朝皆賜金帶。臣蒙恩受職，乞如例。」從之。是時，宋誠之子斌年老，以子昂代，昂死，然代。十四年賜敕隴富母子，嘉其調兵保境之功。隴富頗驕。天順三年，東苗之亂，富不時出兵，聞朝廷有意督之，乃進馬謝罪，賜敕警之。富死，侄觀襲。觀老，子貴榮襲。巡撫陳儀以西堡獅子孔之平，由觀與子貴榮統部眾二萬攻白石崖，四旬而克，家自饋餉，口不言功，特給觀正三品昭勇將軍誥。初，安氏世居水西，管苗民四十八族，宋氏世居貴州城側，管水東、貴竹等十長官司，皆設治所於城內，銜列左右。而安氏掌印，非有公事不得擅還水西。至是總兵官為之請，許其以時巡歷所部，趣辦貢賦，聽暫還水西，以印授宣慰宋然代理。貴榮老，請以子佐襲，命賜貴榮父子錦纻。

先是，宋然貪淫，所管陳湖等十二馬頭科害苗民，致激變。而貴榮欲並然地，誘其眾作亂。於是阿朵等聚眾二萬余，署立名號，攻陷寨堡，襲據然所居大羊腸，然僅以身免。貴榮遽以狀上，冀令己按治之。會阿朵黨泄其情，官軍進討。貴榮懼，乃自率所部為助。及賊平，貴榮已死，坐追奪，然坐斬。然奏世受爵土，負國厚恩。但變起於榮，而身陷重辟，乞分釋。因從末減，依土俗納粟贖罪。都御史請以貴築、平伐七長官司地設立府縣，皆以流官撫理。巡撫覆奏以蠻民不願，遂寢。宋氏亦遂衰，子孫守世官，衣租食稅，聽征調而已。

時安萬鐘應襲，驕縱不法。漢民張純、土目烏掛等導之遊獵，酒酣，輒射人為戲。又嘗撻其左右，為所殺。無子，其從弟萬鎰宜襲，鎰以賊未獲辭。烏掛等遂以疏族幼子普者冒萬鐘弟曰萬鈞告襲，承勘官入其賄，遂暫委鐘妻奢播攝事。萬鎰悔不立，而恨烏掛之主其謀也，遂以兵襲烏掛，烏掛亦發兵相仇殺，皆以萬鐘之死為辭。巡按御史上其狀，以萬鎰宜襲，但與烏掛相誣訐，宜各宥輸贖。而梟殺鐘者，並戍純等，受其賄者亦罰治，詔如之。未幾，鎰死，子阿寫幼，命以萬銓借襲。萬銓有助平阿向功，提督尚書伍文定為之請。萬銓亦自陳其功，乞加參政銜，賜蟒衣，帝命賜以應得之服。後阿寫長，襲職，改名仁。未幾死，子國亨襲。淫虐，乃以事殺萬銓之子信。信兄智與其母別居於安順州，聞之，因告國亨反。巡撫王諍遽請發兵誅國亨，智遂為總兵安大朝畫策，且約輸兵糧數萬。及師至陸廣河，智糧不至。諍乃令人諭國亨，而止大朝毋進。兵已渡河，為國亨所敗。國亨懼大誅，遣使哀辭乞降，朝廷未之許。巡撫阮文中至，檄捕諸反者，密使語國亨，亟出諸奸徒，割地以處安智母子，還所費兵糧，朝廷當待汝以不死。於是國亨悉聽命，帝果赦不誅，而命國亨子民襲。國亨事起於隆慶四年，至成歷五年乃已。國亨既革任，日遣人至京納賂，為起復地。十三年，播州宣慰楊應龍以獻大木得賜飛魚服，國亨亦請以大木進，乞還給冠帶誥封如播例。既而木竟不至，乃諉罪於木商。上怒，命奪所賚。國亨請補貢以明不欺，上仍如所請。

萬歷二十六年，國亨子疆臣襲職。會播州楊應龍反，疆臣亦以戕殺安定事為有司所案。科臣有言其逆節漸萌者，詔不問，許殺賊圖功。疆臣奏稱：「播警方殷，臣心未白。」上復優詔報之。巡撫郭子章許疆臣以應龍平後還播所侵水西烏江地六百里以酬功，於是疆臣兵從沙溪入。有蜚語水西佐賊者，總督李化龍檄詰之，疆臣遂執賊二十余人，率所部奪落濛關，至大水田，焚桃溪莊。應龍伏誅。初，應龍之祖以內難走水西，客死。宣慰萬銓挾之，索水煙、天旺地，聽還葬，其地遂為水西所據。及播州平，分其地為遵義、平越二府，分隸蜀、黔，以渭河中心為界。總督王象乾代化龍，命疆臣歸所侵播州地。子章奏言：「侵地始於萬銓，而非疆臣。安氏迫取於楊相喪亂之時，非擅取於應龍蕩平之日。且臣曾許其裂土，今反奪其故地，臣無面目以謝疆臣，願罷去。」象乾疏言：「疆臣征番，殲應龍子惟棟不實，首功可知。至佯敗棄陣，送藥往來，欺君助逆，跡已昭然。令還侵地，不咎既往，已屬國家寬大。若因其挾而予之，彼不為恩，我且示弱。疆臣既無功，不與之地，正所以全撫臣之信。宜留撫臣罷臣，以為重臣無能與蕞爾苗噂沓者之戒。」於是清疆之議，累年不決。兵部責令兩省巡按御史勘報，而南北言官交章詆象乾貪功起釁。科臣呂邦耀復劾子章納賄縱奸，子章求去益力。象乾執疆臣所遣入京行賄之人與金，以聞於朝。然議者多右疆臣，尚書蕭大亨遂主巡按李時華疏，謂：「征播之役，水西不惟假道，且又助兵。矧失之土司，得之土司，播固輸糧，水亦納賦，不宜以土地之故傷字小之仁，地宜歸疆臣。」於是疆臣增官進秩，其母得賜祭，水西尾大之患，亦於是乎不可制矣。

三十六年，疆臣死，弟堯臣襲。四十一年，烏撒土舍謀逐安效良，堯臣以追印為名，領兵數萬長驅入滇，直薄沾益州，所過焚掠，備極慘毒。朝廷方以越境擅兵欲加堯臣罪，而堯臣死。子位幼，命其妻奢社輝攝事。社輝，永寧宣撫奢崇明女弟。崇明子寅獷悍，與社輝爭地，相仇恨。而安邦彥者，位之叔父也，素懷異志，陰與崇明合。及崇明反，調兵水西，邦彥遂挾位叛以應之，位幼弱不能制。邦彥更招故宣慰土舍宋萬化為助，率兵趨畢節，陷之，分兵破安順、平壩、沾益。而萬化亦率苗仲九股陷龍裏，遂圍貴陽，自稱羅甸王，時天啟二年二月也。巡撫李枟方受代，聞變，與巡按御史史永安悉力拒守。賊攻不能克，則沿巖制柵，斷城中出入。鎮將張彥芳將兵二萬赴援，隔龍裏不得進。貴州總兵楊愈懋、推官郭象儀與賊戰於江門而死。外援既絕，攻益急，城中糧盡，人相食，而拒守不遺余力。中朝方急遼，不之省。已，以王三善為巡撫，倉卒調兵食，大會將士，分兵二道進。三日抵龍頭營，屢敗賊兵，遂奪龍裏。邦彥聞新撫自將大兵數十萬，懼甚，遂退屯龍洞。前鋒楊明楷率烏羅兵擊死安邦俊，遂乘勝抵貴陽城下，先以五騎傳呼曰：「新撫至矣。」舉城歡呼更生。貴陽被圍十余月，城中軍民男婦四十萬，至是餓死幾盡，僅余二百人。詳《李枟》及《三善傳》中。

貴陽圍既解，邦彥遠遁陸廣河外。三善遣使諭社輝母子縛邦彥以降。大軍至者日益眾，三善欲因糧於敵。又諸軍視賊過易，楊明楷營於三十里外。邦彥復糾諸苗來攻，師敗，明楷為所執。邦彥勢復張，合眾欲再圍貴陽。三善遣兵三路禦之，破生苗寨二百余，擒萬化等，焚其積聚數萬。龍裏、定番四路並通，諸苗畔者相繼降。邦彥氣奪不敢出，於鴨池、陸廣諸要地掘塹屯兵，為自守計。時奢崇明為蜀兵所敗，計窮投水西，與邦彥合。

三年，三善督兵攻大方賊巢，擒土司何中尉等，進營紅崖。連破天臺、水腳等七囤，奪其天險。別將亦破賊於羊耳，追至鴨池河，奪其戰象。遂深入至紅鳥岡，諸苗奔潰。三善率兵直入大方，奢社輝、安位焚其巢，竄火灼堡，邦彥奔織金。位遂遣人赴鎮遠，乞降於總督楊述中。許之，令擒崇明父子自贖，一意主撫。而三善責並獻邦彥，當並用剿，議不合。往返間已逾數月，邦彥得益兵為備。三善糧不繼，焚大方，還貴州，道遇賊，三善為所害。邦彥率數萬眾來追，總理魯欽力禦之，大戰數日，大軍無糧，乘夜皆潰，欽自剄。賊燒劫諸堡，苗兵復助逆，貴陽三十里外樵蘇不行，城中復大震。初，大方東倚播，北倚藺，相為掎角。後播、藺既平，賊惟恃烏撒為援，而畢節為四夷交通處。當三善由貴陽陸廣深入大方百七十里，皆羅鬼巢窟，以失地利而陷。天啟間，朱燮元為蜀督，建議滇兵出沾益，遏安效良應援，分兵於天生橋、尋甸等處，以絕其走；蜀兵臨畢節，扼其交通之路，而別出龍場巖後，以奪其險；黔兵由普定渡思臘河，徑趨邦彥巢，由陸廣、鴨池搗其虛；粵西兵出泗城，分道策應；然後大軍由遵義鼓行而前。尋以憂去，未及用。總督閔夢得繼之，亦以貴州抵大方路險，賊惟恃畢節一路外通。我兵宜從永寧始，自永寧而普市，而摩泥，而赤水，百五十里皆坦途。赤水有城郭可憑而守，宜結營進逼。四十里為白巖，六十里為層臺，又六十里為畢節。畢節至大方不及六十里，賊必並力來禦，須重兵扼之，斷其四走之路，然後遵義、貴陽克期而進，亦不果用。及是黔事棘，詔起燮元總督貴、雲、川、廣。於是燮元再蒞黔，時崇禎元年也。

奢崇明自號大梁王，安邦彥自號四裔大長老，其部眾悉號元帥。悉力趨永寧，先犯赤水。燮元授意守將佯北，誘深入，度賊已抵永寧，分遣別將林兆鼎從三岔入，王國禎從陸廣入，劉養鯤從遵義入。邦彥分兵四應，力不支。羅乾象復以奇兵繞其背，急擊之，賊大驚潰，崇明、邦彥皆授首。邦彥亂七年而誅。燮元乃移檄安位，赦其罪，許歸附。位豎子不能決，其下謀合潰兵來拒。燮元扼其要害，四面叠攻，斬首萬余級。復得向導，輒發窖粟就食，賊益饑。復遣人至大方燒其室廬，位大恐，遂率四十八目出降。燮元奏請許之，報可。而前助邦彥故宣慰宋萬化之子嗣殷亦至是始剿滅。乃以宋氏洪邊十二馬頭地置開州，建城設官。燮元復遣兵平擺金五洞諸叛苗，水西勢益孤。十年，安位死，無嗣，族屬爭立。朝議欲乘其敝郡縣之。燮元奏未可驟，乃傳檄土目，諭以威德，諸苗爭納土獻印。貴陽甫定，而明亦旋亡矣。

思南，即唐思州。宋宣和中，番部田祐恭內附，世有其地。元改宣慰司。明洪武初，析為二宣慰，屬湖廣。永樂十一年置思南府，領長官司四：曰水德江，曰蠻夷，曰沿河祐溪，曰朗溪。思州領長官司四：曰都坪峨異溪，曰都素，曰施溪，曰黃道溪。

初，太祖起兵平偽漢，略地湖南。思南宣慰使田仁智遣都事楊琛來歸附，並納元所授宣慰誥。帝以率先來歸，俾仍為思南道宣慰使，以三品銀印給之，並授琛為宣撫使。思州宣撫使田仁厚亦遣都事林憲、萬戶張思溫來獻鎮遠、古州軍民二府，婺川、功水、常寧等十縣，龍泉、瑞溪、沿河等三十四州。於是命改思州宣撫為思南鎮西等處宣慰使司，以仁厚為使，俱歲朝貢不絕。

二年，仁厚死，子弘正襲。帝以思南土官世居荒服，未嘗詣闕，詔令率其部長入朝。九年，仁智入覲，加賜織金文綺，並諭以敬上愛下保守爵祿之道。仁智辭歸，至九江龍城驛病卒。有司以聞，遣官致祭，並敕送柩歸思南。時思州田弘正與其弟弘道等來朝，帝命禮部皆優賜。十一年，仁智子大雅襲，奉表謝恩。命思南收集各洞弩手二千人，備征調。十四年，大雅入朝。十八年，思州諸洞蠻作亂，命信國公湯和等討之。時寇出沒不常，聞師至，輒竄山谷間，退則復出剽掠。和等師抵其地，恐蠻人驚潰，乃令軍士於諸洞分屯立柵，與蠻人雜耕，使不復疑。久之，以計擒其魁，余黨悉定，留兵鎮之。二十年移思南宣慰於鎮遠。大雅來謝恩。思州宣慰弘正死，子琛襲。三十年，大雅母楊氏來朝。

永樂八年，大雅死，子宗鼎襲。初，宗鼎兇暴，與其副使黃禧構怨，奏訐累年。朝廷以田氏世守其土，又先歸誠，曲與保全，改禧為辰州知府。未幾，思州宣慰田琛與宗鼎爭沙坑地有怨。禧遂與琛結，圖宗鼎，構兵。琛自稱天主，禧為大將，率兵攻思南。宗鼎挈家走，琛殺其弟，發其墳墓，並戮其母屍。宗鼎訴於朝，屢敕琛、禧赴闕自辨，皆拒命不至，潛使奸人入教坊司，伺隙為變。事覺，遣行人蔣廷瓚召之，命鎮遠侯顧成以兵壓其境，執琛、禧械送京師，皆引服。琛妻冉氏尤強悍，遣人招誘臺羅等寨苗普亮為亂，冀朝廷遣琛還招撫，以免死。帝聞而錮之。

以宗鼎窮蹙來歸，得未減，令復職，還思南。而宗鼎必得報怨，以絕禍根。帝以宗鼎幸免禍，不自懲，乃更逞忿，亦留之。宗鼎出誹言，因發祖母陰事，謂與禧奸，實造禍本。祖母亦發宗鼎縊殺親母瀆亂人倫事。帝命刑部正其罪，諭戶部尚書夏原吉曰：「琛、宗鼎分治思州、思南，皆為民害。琛不道，已正其辜。宗鼎滅倫，罪不可宥。其思州、思南三十九長官地，可更郡縣，設貴州布政使司總轄之。」命顧成剿臺羅諸寨。成斬苗賊普亮，思州乃平。十二年遂分其地為八府四州，貴州為內地，自是始。兩宣慰廢，田氏遂亡。

正統初，蠻夷長官司奏土官衙門婚姻，皆從土俗，乞頒恩命。帝以土司循襲舊俗，因親結婚者，既累經赦宥不論，繼今悉依朝廷禮法，違者罪之。景泰間，思南府奏府四面皆山，關隘五處，無城可守，乞發附近土軍修築。命巡撫王來經畫之。

鎮遠，故為豎眼大田溪洞。元初，置鎮遠沿邊溪洞招討使，後改為鎮遠府。洪武五年改為州，隸湖廣。永樂十一年仍改府，屬貴州。領長官司二：曰遍橋，曰邛水十五洞。領縣二：曰鎮遠，即金容金達、楊溪公俄二長官司地；曰施秉，即施秉長官司地也。洪武二十年，土官趙士能來朝，貢馬。三十年，鎮遠鬼長菁等處苗民作亂，指揮萬繼、百戶吳彬戰死。都指揮許能率兵會偏橋衛軍擊敗之，眾散走。永樂初，鎮遠長官何惠言：「每歲修治清浪、焦溪、鎮遠三橋，工費浩大。所部臨溪部民，皆佯、儣、亻苗、佬，力不勝役，乞令軍民參助。」從之。

宣德初，鎮遠邛水奧洞蠻苗章奴劫掠清浪道中，為思州都坪峨異溪長官司所獲。其父苗銀總劫取之，聚兵欲攻思州。因令赤溪洞長官楊通諒往撫，銀總伏兵殺諒，又掠埂洞。命總兵官蕭授調辰、沅諸衛兵萬四千人剿之，會於清浪衛，指揮張名討銀總，克奧洞，盡殺其黨，銀總遁。正統三年革鎮遠州，以鎮遠、施秉二長官司隸鎮遠府。十二年，巡按御史虞禎奏：「貴州蠻賊出沒，撫之不從，捕之不得，若非設策，難以控制。臣觀清水江等處，峭壁層崖，僅通一徑出入，彼得恃險為惡。若將江外山口盡行閉塞，江內山口並津渡俱設關堡，屯兵守禦，又擇寨長有才幹者為辦事官，庶毋疏虞。」從之。十四年命振偏橋衛，以被苗寇殺掠，不能自存，有司以請，從之。

天順七年，鎮守湖廣太監郭閔奏：「貴州洪江賊苗蟲蝦等糾合二千余人，偽稱王侯，攻劫鎮遠屯寨。撫諭不服，請合兵進討。」命總兵官李震、李安等分道入，賊退守平坤寨，官兵追至清水江，獲蟲蝦，並斬賊首飛天侯、苗老底、額頭等六百四十余人，並復黎平之赤溪湳洞，賊平。弘治十年改鎮遠金容金達長官司為鎮遠州，設流官。時土官碖父子罪死，土人思得流官，守臣以聞，報可。

萬歷末，邛水長官司楊光春貪暴，土目彭必信濟之箕斂。苗不堪，將上訴改設流官，光春與必信遂謀反，言官兵欲剿諸苗，當斂金贖，得金五百余。都御史何起鳴诇知之，捕光春下獄，瘐死。於是每四戶擇壯兵一人，立四哨，不為兵者佐糗糧魚鹽，簡土吏何文奎等掌之。必信復醵諸苗金，訴於朝，言巴也、梁止諸寨為亂，指揮使陶效忠不問，反索土官楊光春金而殺之。改舊例用新法，不便。書上，意自得，歸謁知府王一麟。一麟縛之下獄，檄諸苗，言：「若等十五洞所苦者，以兵餉月米三斗過甚耳。然歲給白蟲鋪米，每洞月八斗，他於平溪驛剩余征銀兩，皆可足餉。我為若通之，毋為必信所誣。」苗皆悅服，乃坐必信罪。時有土舍楊載清者應襲推官，嘗中貴州鄉試，命於本衛加俸級優異之。

天啟五年，巡撫傅宗龍奏：「苗寇披猖，地方受害，乞敕偏沅撫臣移鎮偏橋，勿復回沅，凡思、石、偏、鎮等處俾練兵萬余人，平時以之剿苗，大征即統為督臣後勁，庶苗患寧而西賊之氣亦漸奪矣。」報可。

銅仁，元為銅人大小江等處軍民長官司。洪武初，改為銅仁長官司。永樂十一年置銅仁府。萬歷二十六年始改銅仁長官司為縣治。領長官司五：曰省溪，曰提溪，曰大萬山，曰烏羅，曰平頭著可。烏羅者，本永樂時分置貴州八府之一也，所屬有朗溪長官司、答意長官司、治古長官司，而平頭著可長官司亦隸焉。

宣德五年，烏羅知府嚴律己言：「所屬治古、答意二長官石各野等聚眾出沒銅仁、平頭、甕橋諸處，誘脅蠻賊石雞娘並筸子坪長官吳畢郎等共為亂，招撫不從。緣其地與鎮溪、酉陽諸蠻接境，恐相煽為亂。請調官土軍分據要地，絕其糧道，且捕且撫。事平之後，宜置衛所巡司以守之。」事聞，命總兵官蕭授及鎮巡諸司議。於是授築二十四堡，環其地守之。兵力分，卒難扞禦。賊四出劫掠，殺清浪衛鎮撫葉受，勢益獗。七年，巡按御史以聞，且言生苗之地不過三百余裏，乞別遣良將督諸軍殄滅。授言：「殘苗吳不爾等遁入筸子坪，結生苗龍不登等攻劫湖廣五寨及白崖諸寨，為患滋甚。宜令川、湖、貴州接境諸官軍、土兵分路並力攻剿，庶除邊患。」從之。既降敕諭授，言：「暴師久，恐蹉跌為蠻羞，或撫或剿，朕觀成功，不從中制。

八年，授奏言：「臣受命統率諸軍進攻賊巢，破新郎等寨，前後生擒賊首吳不跳等二百一十二人，斬吳不爾、王老虎、龍安軸等五百九十余級，皆梟以徇，余黨悉平。還所掠軍民男婦九十八口，悉給所親。獲賊婦女幼弱一千六百余口，以給從征將士。」並械吳不跳等獻京師。帝顧謂侍臣曰：「蠻苗好亂，自取滅亡，然於朕心，不能無惻然也。」授威服南荒，前後凡二十余年。

正統三年革烏羅府，所屬治古、答意二長官司，亂後殘民無幾，亦並革之，以烏羅、平頭著可隸銅仁，以朗溪隸思南，從巡按御史請也。景泰七年，平頭著可長官司奏其地多為蠻賊侵害，乞立土城固守，從之。成化十一年，總兵官李震奏：「烏羅苗人石全州，妄稱元末明氏子孫，僭稱明王，糾眾於執銀等處作亂，鄰洞多應之。因調官軍往剿，石全州已就擒，而諸苗攻劫未已。」命鎮巡官設策撫捕，未幾平。嘉靖二十二年，平頭苗賊龍桑科作亂，流劫湖廣桂陽間，甚獗。帝以諸苗再叛，責激亂者，而起都御史萬鏜往討之。明年，鏜奏叛苗以次殄滅，惟龍母叟雖降，然其罪大，宜置重典。命安置遼東。未幾，龍子賢復叛。二十六年，湖貴巡按御史奏官軍討賊不力，降旨切責。三十九年，總兵官石邦憲剿之，擒首惡龍老羅等，遂平。

黎平，元潭溪地也。洪武初，仍各長官司。永樂十一年改置黎平、新化二府。宣德十年並新化入黎平。領長官司十三：曰潭溪，曰八舟，曰洪舟泊裏，曰曹滴洞，曰古州，曰西山陽洞，曰湖耳，曰亮寨，曰歐陽，曰新化，曰中林驗洞，曰赤溪湳洞，曰龍裏。

初，洪武三年，辰州衛指揮劉宣武率兵招降湖耳、潭溪、新化、萬平江、歐陽諸洞，於是諸洞長官皆來朝，納元所授印敕。帝命皆仍其原官，以轄洞民，隸辰州衛。既改龍裏長官司為龍裏衛，又增立五開衛以鎮之，隸思州。二十九年，清水江蠻金牌黃作亂，都司發兵捕之，金牌黃遁去。捕獲其黨五百余人，械至京，以其脅從，宥死，戍遠衛。既有言金牌黃匿宣慰家者，詔勿問。三十年，古州洞蠻林寬者，自號小師，聚眾作亂，攻龍裏。千戶吳得、鎮撫井孚力戰死之。寬遂犯新化，突至平茶，千戶紀達率壯士擊之。達突陣殺數人，以槍橫挑一人擲之，流矢中臂，達拔矢復戰。賊驚曰：「是平茶紀蒙邪？」遁去。蠻稱官為蒙雲。已，復熾，命湖廣都指揮使齊讓為平羌將軍，統兵五萬征之。既以讓逗遛，命楊文代之。又命楚王楨、湘王柏各率護衛兵進討，城銅鼓衛。未幾，讓擒寬等，械入京，誅之。三十一年復平其余黨，並俘獲三十岡等處洞蠻二千九百人以歸，遂班師。

永樂五年，寨長韋萬木來朝，自陳所統四十七寨，乞設官。因設西山陽洞長官司，以萬木為屯長。宣德六年改永從蠻夷長官司為永從縣，置流官，以土官李瑛絕故也。又割思州新溪等十一寨隸黎平赤溪湳洞長官司。正統四年，計砂苗賊苗金蟲等糾合洪江生苗，偽立統千侯、統萬侯名號，劫掠四出，命都督蕭授調兵剿之。賊首苗總牌等為都督吳亮所戮，洪江生苗遂詣軍門降。授諭遣之，命千戶尹勝誘執苗金蟲，斬以徇。

景泰五年，巡撫王永壽以苗賊蒙能攻圍龍裏、新化、銅鼓諸城，乞調兵剿之。時賊欲取龍裏為巢穴，攻破亮寨、銅鼓、羅圍堡諸城，都指揮汪迪為賊所殺。朝議以南和伯方瑛為平蠻將軍，統湖廣諸軍討之。蒙能糾賊眾三萬出攻平溪衛，瑛遣指揮鄭泰等以火槍攻，斃賊三千人，能亦死。而能黨李珍等尚煽惑苗眾，官軍計擒之，克復銅鼓、藕洞，連破鬼板等一百六十余寨，覃洞、上隆諸苗悉降。

天順元年，鎮守太監阮讓言：「東苗為貴州諸苗之首，負固據險，僭號稱王，逼脅他種，東苗平則諸苗服。臣會同方瑛計議，並請師期。」於是頒諭四川、湖廣諸宣慰、宣撫會師討賊。三年，督理軍務都御史白圭以谷種山箐，乃東苗羽翼，宜先剿。因同瑛進青崖，令總兵李貴進牛皮箐，參將劉玉進谷種，參將李震進鬼山。所向皆捷，克水車壩等一百十七寨。諸將復合兵青崖，攻石門山，克擺傷等三十九寨。仍分兵四路，進攻董農、竹蓋、甲底等四百三十七寨。賊首幹把豬退守六美山。合兵大進，斬五千余級，生擒幹把豬，送京師伏誅。先是，麻城人李添保以逋賦逃入苗中，詭稱唐後，聚眾萬余，僭稱王，建元武烈。署故賊首蒙能子聰為總兵官，遺之銀印敕書，縱兵剽掠，震動遠近。至是為李震所敗，余賊大潰。添保僅以身免，潛入鬼池及絞洞諸寨，復煽諸苗劫攻中林、龍裏，亦為震擒，伏誅。

萬歷二十八年，皮林逆苗吳國佐、石纂太等作亂。國佐本洪州司特洞寨苗，頗知書，嘗入永從學為生員，素桀黠，皮林諸苗推服之。因娶叛人吳大榮妾，為黎平府所持，遂反。自稱天皇上將，陽聽撫而陰與播賊通。纂太亦自稱太保，殺百戶黃鐘等百余人，與國佐合兵圍上黃堡。參將黃沖霄討之，敗績。殺守備張世忠，焚五開，破永從縣，圍中潮所。總兵陳良比、陳璘合湖、貴兵進討，亦失利，國佐益橫。二十九年命巡撫江鐸會兵分七路進剿，苗據險不出。陳璘潛師奪隘，縱火焚其巢。國佐逃，擒之，纂太亦為他將誘縛，皆伏誅。

安順，普裏部蠻所居。元世祖置普定府，成宗時改普定路，又為普安路，並屬雲南。洪武初為普定府，十六年改為安順州，隸四川。正統三年改屬貴州。萬歷中改安順軍民府，以普安等州屬焉。普安，故軍民府也，初隸雲南，尋廢為衛。永樂間改為州，始隸貴州，領長官司二：曰寧谷，曰西堡。

洪武五年，普定府女總管適爾及其弟阿甕來朝，遂命適爾為知府，許世襲。六年設普定府流官二員。十四年城普定。十五年，普定軍民知府者額來朝，賜米及衣鈔，命諭其部眾，有子弟皆令入國學。十六年，者額遣弟阿昌及八十一砦長阿窩等來朝。二十年詔征普定、安順等州六長官赴京，命以銀二十萬備糴，遣普定侯陳桓等率諸軍駐普安屯田，明年，越州叛苗阿資率眾寇普安，燒府治，大肆剽掠。征南將軍傅友德擊走之，旦詣軍門降，遂改軍民府為指揮使司。二十三年，西平侯沐英奏普安百夫長密即叛，殺屯田官軍及驛丞試百戶。調指揮張泰討之於盤江木窄關，官軍失利。更調指揮蔣文統烏撒、畢節、永寧三衛軍剿之，乃遁。二十六年，普定西堡長官司阿德及諸寨長作亂，命貴州都指揮顧成討平之。二十八年，成討平西堡土官阿傍。三十一年，西堡滄浪寨長必莫者聚眾亂，阿革傍等亦糾三千余人助惡。成皆擊斬之，其地悉平。

永樂元年，故普安安撫者昌之子慈長言：「建文時父任是職，宜襲，吏部罷之。本境地闊民稠，輸糧三千余石，乞仍前職報效。」命仍予安撫。十三年改普安安撫司為普安州。十四年，慈長謀占營長地，且強娶民人妻為妾，殺其夫，閹其子。事聞，命布政司孟驥按狀。慈長糾兵萬余圍驥，驥以計擒之，逮至京，死於獄。

天順四年，西堡蠻賊聚眾焚劫，鎮守貴州內官鄭忠、右副總兵李貴請調川雲都司官兵二萬，並貴州宣慰安隴富兵二萬進剿。至阿果，擒賊首楚得隆等，斬首二百余級。余賊奔白石崖，復斬級七百余，焚其巢而還。十年，安順土知州張承祖與所屬寧谷寨長官顧鐘爭地仇殺。下巡撫究治，命各貢馬贖罪。

成化十四年，貴州總兵吳經奏，西堡獅子孔洞等苗作亂，先調雲南軍八千助防守。聞雲南有警，乞改調沅州、清浪諸軍應援。十五年，經奏已擒斬賊首阿屯、堅婁等，以捷聞。

弘治十一年，普安州土判官隆暢妻米魯反。米魯者，沾益州土知州安民女也，適暢被出，居其父家。暢老，前妻子禮襲，父子不相能。米魯與營長阿保通，因令阿保諷禮迎己，禮與阿保同烝之。暢聞怒，立殺禮，毀阿保寨。阿保挾魯與其子阿鲊等攻暢，暢走雲南。時東寧伯焦俊為總兵官，與巡撫錢鉞和解之。魯於道中毒暢死，遂與保據寨反。暢妾曰適烏，生二子，別居南安。米魯欲並殺之，築寨圍其城。又別築三寨於普安，而令阿鲊等防守。名所居寨曰承天，自號無敵天王，出入建黃纛，官兵不能制，鎮巡以聞。發十衛及諸土兵萬三千人分道進，責安民殺賊自贖。民乃攻斬阿保父子於查剌寨，米魯亡走。焦俊等責安民獻魯，民陰資魯兵五百襲殺適烏及其二子，據別寨殺掠，又自請襲為女土官。鎮巡官皆受魯賂，請宥魯。嚴旨切責，必得魯乃已。貴州副使劉福陰索賂於魯，故緩師。賊益熾，官兵敗於阿馬坡，都指揮吳遠被擄，普安幾陷。帝命南京戶部尚書王軾、巡撫陳金、都指揮李政進剿，破二十余寨。魯竄馬尾籠，官兵圍之，就擒，伏誅。安民自辨，得赦。正德元年，暢族婦適擦襲土判官，赴京朝貢，帝嘉之。或曰適擦亦暢妾雲。

西堡阿得、獅子孔阿江二種，皆革僚也。初據滄浪六寨，不供常賦。土官溫愷懼罪自縊，其子廷玉請免賦，不允。往征，為其寨長乜呂等所殺。六年，廷玉弟廷瑞訴於守臣，會乜呂死，指揮楊仁撫其眾。巡撫蕭翀請令其輸賦，免用兵，從之。

都勻，元曰都雲。洪武十九年置都勻安撫司。二十九年改為軍民指揮使司，屬四川。永樂十一年改隸貴州。弘治七年置府，領州二，曰麻哈，曰獨山，即合江洲陳蒙爛土長官司地。領縣一，曰清平，即清平長官司地也。領長官司八：屬府者曰都勻，曰平浪，曰邦水，曰平州六洞；屬獨山者曰九名九姓，曰豐寧；屬麻哈者曰樂平，曰平定。洪武二十二年，都督何福奏討都勻叛苗，斬四千七百余級，擒獲六千三百九十余人，收降寨洞一百五十二處。二十三年城都勻衛，命指揮同知董庸守之。二十五年，九名九姓蠻亂，命何福平之。二十八年，豐寧三藍等寨亂，命顧成平之。二十九年，平浪蠻殺土官王應名，都指揮程暹平之。應名妻吳攜九歲子阿童來訴，詔予襲。永樂四年，鎮遠侯顧成招諭合江州十五寨來歸。

宣德元年，平浪賊紀那、阿魯等占副長官地，殺掠葉果諸寨，招諭不聽。詔蕭授平之。七年，陳蒙爛土副長官張勉奏，所司去衛遠，地連古州生苗，與廣西僚洞近，化從寨長韋翁同等煽亂，乞立堡，並請調泗城州土兵一千鎮守，從之。九年，翁同糾下高大刀蠻合廣西賊韋萬良等恣殺掠。指揮陳原討擒萬良等三人，翁同遂聽撫，而落昌、蔡郎等四十寨仍聚眾拒敵。總兵蕭授遣指揮顧勇進討，平之。

成化十四年，陳蒙爛土長官司張鏞奏：「夭壩幹賊首賫果侵掠，請於所侵大陳、大步等寨設一司，隸安寧宣撫。」而豐寧長官司楊泰亦奏峰峒陸光翁等聚爛土為亂。先是，宣慰楊輝平夭壩幹後，即灣溪立安寧宣撫司。爛土諸苗惡其逼己，至是果等既攻陷夭漂，遂圍豐寧。時輝已致仕，子愛承襲，力弗支，求援於川、貴二鎮。各奏聞，命仍起輝，會兵討之。十六年，鏞復奏賫果糾合九姓、豐寧並荔波賊萬人，攻剽愈亟。帝責諸守臣玩寇。於是巡撫謝杲言：「自天順四年以來，諸苗攻劫舟溪等處，不靖至今。」乃命鎮守太監張成、總兵吳經相機剿撫。二十年，爛土苗賊龍洛道潛號稱王，聲言犯都勻、清平諸衛。豐寧長官楊泰與土目楊和有隙，誘廣西泗城州農民九千，於銕坑等一百余寨殺掠，於是苗患愈盛。弘治二年，苗賊七千人攻圍楊安堡，都指揮劉英統兵覘之，為所困。命鎮巡官往援，乃得出。五年命鎮遠侯顧溥率官兵八萬人，巡撫鄧廷瓚提督軍務，太監江德監諸軍，往征之。七年，諸軍分道進剿，令熟苗詐降於賊，誘令入寇，伏兵擒之，直搗其巢，凡破一百十余寨，以捷聞。於是開置都勻府及獨山、麻哈二州。

正德三年，都勻長官司吳欽與其族吳敏爭襲仇殺，鎮巡以聞，言：「欽之祖賴洪武間立功為長官，陣亡。子琮幼，弟貴署之。及琮長，仍襲，傳至欽三世。敏不得以貴故妄爭。」詔可之。

嘉靖十五年，平浪叛苗王聰攻奪凱口屯，執參將李佑等。初，王阿向先世為土官，為王仲武先人所奪，至阿向，與仲武爭印煽亂。總兵楊仁、巡撫陳克宅平之，斬阿向等，盡逐其黨，以地屬都勻府，改名滅苗鎮。仲武因諸苗失業，陰為招復，旋科索之。諸苗不勝怨，遂推阿向余孽王聰、王佑為主。巡按楊春芳遣李佑等撫諭之，賊質佑等，乞還土田官印，乃釋佑。春芳以聞，詔巡撫調官軍三萬人集屯下。屯故絕險，其要害處置弩樓，疊石為防。攻之三月不克，復調宣慰安萬銓兵合剿。萬銓力戰破賊，聰等皆伏誅，前後斬首二百六十余級，降苗寨一百五十余，男婦二萬余口。捷聞，敘功賞賚有差。又有黑苗曰夭漂者，在湖、貴、川、廣界，與者亞鼎足居。萬歷六年，夭漂請內附。都御史遣指揮郭懷恩及長官金篆往問狀，而阻於者亞，乃遠從丹彰間道通夭漂。會苗坪、黨銀等亦以格於者亞不得通，都御史王緝遣使責者亞部長阿鬥。鬥願歸附平定，緝謂鬥故養善牌部，何故欲屬平定，必有他謀。下吏按驗，果得實，蓋欲往平定借諸蒙兵襲養善，皆內地奸人夭金貴等導之。遂治金貴罪，以者亞仍屬養善，路遂通。於是苗坪、夭漂皆請奉貢賦，比編氓，名其地曰歸化，隸都勻府。凡使命往來，自生齒以上，悉跪拜迎送，夾騶從行，前吹蘆笙，唱蠻歌，呼導而馳。事聞，帝嘉之。七年，者亞、阿鬥以反誅，乃罷樂平吏目，增設麻哈州州判一員，令居樂平司，以養鵝、者亞、羊腸諸苗屬之。

初，者亞、阿鬥反，答幹寨阿其應之。鬥誅，阿其屢犯順。十四年，土舍吳楠、王國聘慮阿其叵測禍及己，請以答幹、雞賈、甲多諸寨屬蒙詔，立宣威營，歲輸賦。獨阿其不服，引者亞殘苗圍宣威營大噪，曰：「此我地，誰令爾營此？」蒙詔常征秋稅，阿其度使至，以血釁門，令勿通。居常張傘鼓角，繪龍鳳器，遂與雞賈、甲多、仰枯諸苗擊牛酒為誓，劫歸化，官兵不敢近。獨山土吏蒙天眷願以兵進剿，乃使人佯言，漢已黜蒙詔，令以宣威營地還阿其，旦暮撤兵去矣。阿其乃親馳樂邦牛場诇視，言人人同，遂弛備。天眷驟入，斬阿其，雞賈、甲多皆降。其屬蒙詔者，自答幹、雞賈、甲多外，有塘蛙、當井、鬥坡等十七寨。小橋熟苗龍木恰視寨事，年老，子俸襲，頒糧者遂不及恰，恰輒奪俸之有以為養。俸訴於官，官逮問恰，非罪之也。恰輒鎖漢使，已而逐之曰：「速去，此我家事，再來我當以烏雞諸寨踐漢邊矣。」官以計擒之，死獄中。無何，龍化龍羊山苗引川苗作亂，曰：「漢無故殺苗，苗請報之。」官軍戰不利。既而都司蔡兆吉招諭令降，待以不死，於是諸苗皆散，俸視事如故。

四十三年，平州長官楊進雄兇惡，土人苦之。雄無子，以兄繼祿子珂為後，既生子治安，而疏珂。珂怨雄，雄乃奪珂財產，並其父逐之。珂頗得民心，遂為亂，據唐宿坉，攻雄。雄敗走，屠其家。各上疏訐奏，詔推問。都御史趙釴以雄不法，逮之獄，檄獨山土酋蒙繼武諭珂歸命，許改土為流以安之。治安計不便，乃陰許以六洞賂繼武借兵。繼武乃發兵攻珂，復平州，珂走廣西之泗城。繼武遂屯耕六洞地，六洞民不服，復助珂，與繼武相攻。珂復據平州。巡撫吳嶽招降其父繼祿，六洞乃安。

平越，古黎峨裏。元為平月長官司。洪武十四年置衛。十七年改為軍民指揮使司，屬四川。萬歷中，始置府，置貴州。領州一，曰黃平，即黃平安撫司地。領縣四：曰平越，曰湄潭，曰甕安，即甕水、草塘二長官司地；曰余慶，即白泥、余慶二長官司地。領長官司一，曰揚義。初，洪武八年，貴州江力、江松、剌回四十余寨苗把具、播共桶等連結苗、僚二千作亂，平越安撫司乞兵援，命指揮同知胡汝討之。九年，黃平蠻僚都麻堰亂，宣撫司捕之，不克，千戶所以兵討之，亦敗。乃命重慶諸衛合擊，大破之，平其地。十九年，平越衛麻哈苗楊孟等作亂，命傅友德平之。時麻哈長官宋成陣歿，命其子襲。二十二年，察隴、牛場、乾溪苗亂，傅友德平之。二十三年命延安侯唐勝宗往黃平、平越、鎮遠、貴州諸處訓練軍士，提督屯田，相機剿寇。

正統末，鎮遠蠻苗金臺偽稱順天王，與播州苗相煽亂，遂圍平越、新添等衛。半年城中糧盡，官兵逃者九千余人，貴州東路閉。時王驥征麓川，班師過其地，不之顧。景泰元年命保定伯梁缶佩平蠻將軍印督師進剿，大破之，平八十余寨，擒賊首王阿同等，平越諸衛圍乃解。二年，都御史王來奏，貴州苗韋同烈聚眾於興隆之截洞，復攻平越、清平等衛。梁缶自沅州發兵由東路，都督方瑛由西路，合兵興隆，擊破之，同烈退保香爐山。瑛由龍場，都督陳友由萬潮山，都督毛福壽由重安江，攻破黎樹、翁滿等三百余寨，斬三千余級，招撫袞水等二百余寨，合兵香爐山下。眾縛同烈降，械至京。五年，副總兵李貴奏，黎從等寨賊首阿拿、王阿傍、苗金虎等偽號苗王，與銅鼓諸賊相應，乞加兵。七年，巡撫蔣琳奏，剿苗賊於平越，斬四百余級。其阿傍等據車碗寨，仍為亂於清平、平越地方，殺指揮王杞，據香爐山，掠偏橋。

正德十一年命巡撫秦金剿之。初，黔、楚之交，群苗嘯聚，連寨相望。而香爐山周回四十里，高數百尋，四面陡絕，其上平衍，向為叛苗巢穴。阿傍等據之，糾諸寨苗作亂。巡撫鄒文盛、總兵官李昂等分漢、土兵為五，克其前柵。密遣人援崖先登，殺賊守路者，眾蟻附而上，焚賊巢，擒阿傍，余賊猶堅守不下。參將洛忠等詭言招撫，自山後擊之，殲焉。遂移師龍頭、黎、蘭等寨，悉破之，賊遂平。

天啟四年，凱裏土司楊世慰叛，合安邦彥兵與平茶群苗來修怨，復窺香爐山，搖動四衛，梗塞糧運。總督楊述中檄總兵魯欽馳至清平，相機進剿，調副使顏欲章等為後援。欽督將領攻破巖頭，分遣朗溪司田景祥截平茶賊援。用藥弩及炮殺傷賊眾，賊乘夜遠遁。自是不敢再窺爐山，四衛得安。

石阡，本思州地。永樂十一年置府，隸貴州，領長官司四：曰石阡，曰苗民，曰葛彰葛商，曰龍泉坪。宣德六年，葛彰葛商長官安民奏：「前以官鈔糴糧儲備，令蠻民守視。溪洞險僻，無所支用，恐歲久腐爛，賠納實難，請以充有司祭祀過使廩給之用。」縱之。萬歷中，改龍泉坪為縣。

新添衛，故麥新地也。宋時克麥新地，乃改為新添。元置新添葛蠻安撫司。洪武四年置長官司。二十三年改為衛。二十九年置新添衛軍民指揮使司，領長官司五：曰新添，曰小平伐，曰把平寨，曰丹平，曰丹行。洪武五年春，新添安撫宋亦憐真子仁來朝。其秋，平伐、蘆山、山木等砦長來降。七年，平伐、谷霞、谷浪等苗攻劫的敖諸寨，指揮僉事張岱討之。岱攻谷峽、剌向關破之，追至的敖，大破之，擒的令、的若而還，蠻大詟。

永樂二年置丹行、丹平二長官。宣德元年，新添土舍宋誌道糾洞蠻肆掠，蕭授討擒之。九年，丹行土舍羅朝煽誘寨長卜長、逃民羅阿記等侵占臥龍番長官龍保地，又攻猱平寨焚劫。時苗民素憚指揮李政，尚書王驥因奏遣政往撫諭。景泰二年，苗賊有在新添行劫，聚於西廬者，官軍破之以聞。成化九年，以旱災免新添衛糧。

萬歷三十四年，貴州巡撫郭子章討平貴州苗，斬獲苗長吳老喬、阿倫、阿皆等十二人，招降男婦甚眾。先是，東西二路苗名曰仲家者，盤踞貴龍、平新之間，為諸苗渠帥。其在水硍山介於銅仁、思、石者，曰山苗，紅苗之羽翼也，窺黔自平播後財力殫竭，有輕漢心，經年剽掠無虛日。子章奏討之，命相機進兵。子章乃命總兵陳璘、參政洪澄源率官軍五千，益以土兵五千，攻水硍山。監軍布政趙健率宣慰土兵萬人，使遊擊劉嶽等督之。及兩路會師，皆九十余日而克。二寇既平，專命總兵陳璘率漢、土兵五千移營新添，進攻東路苗，不一月復克其六箐，諸苗盡平。

金築安撫司，洪武四年，故元安撫密定來朝貢馬，詔賜文綺三匹，置金築長官司，秩正六品，隸四川行省，以密定為長官，世襲。十四年敕勞密定曰：「西南諸部雖歸附，然暫入貢而已。爾密定首獻馬五百匹，以助征討，其誠可嘉，故遣特使往諭，俟班師之日，重勞爾功。」升金築長官司為安撫司，仍以密定為安撫使，予世襲。十六年，密定遣使貢方物。十八年，密定遣弟保珠來貢。二十九年以金築安撫司隸貴州軍民指揮使司。永樂初年，金築安撫得垛來朝，賜絨錦文綺。洪熙、宣德改元，皆貢馬。十年，直隸貴州布政司。正統五年，安撫金鏞貢馬。成化、弘治、隆慶時歷朝貢。萬歷四十年，吏部覆巡撫胡桂芳奏：「金築安撫土舍金大章乞改土為流，設官建治，欽定州名，鑄給印信，改州判為流官。授大章土知州，予四品服色，不許管事。子孫承襲，隸州於貴陽府。」遂改金築安撫司為廣順州。


Chinese text: This work was published before January 1, 1923, and is in the
public domain worldwide because the author died at least 100 years ago.
