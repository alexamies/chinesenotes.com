蜀王椿　湘王柏　代王桂 襄垣王遜燂　靈丘王遜烇　成𨨣　廷鄣　肅王楧　遼王植　慶王㮵　寧王權

蜀獻王椿，太祖第十一子，洪武十一年封。十八年命駐鳳陽。二十三年就藩成都。性孝友慈祥，博綜典籍，容止都雅，帝嘗呼為「蜀秀才」。在鳳陽時，闢西堂，延李叔荊、蘇伯衡商榷文史。既至蜀，聘方孝孺為世子傅，表其居曰「正學」，以風蜀人。詣講郡學，知諸博士貧，分祿餼之，月一石，後為定制。造安車賜長史陳南賓。聞義烏王紳賢，聘至，待以客禮。紳父禕死雲南，往求遺骼，資給之。

時諸王皆備邊練士卒，椿獨以禮教守西陲。番人入寇，燒黑崖關。椿請於朝，遣都指揮瞿能隨涼國公藍玉出大渡河邀擊之。自是番人讋伏。前代兩川之亂，皆因內地不逞者鉤致為患。有司私市蠻中物，或需索啟爭端。椿請繒錦香扇之屬，從王邸定為常貢，此外悉免宣索。蜀人由此安業，日益殷富。川中二百年不被兵革，椿力也。

成祖即位，來朝。賜予倍諸藩。谷王橞，椿母弟也，圖不軌。椿子悅燇，獲咎於椿，走橞所，橞稱為故建文君以詭衆。永樂十四年，椿暴其罪。帝報曰：「王此舉，周公安王室之心也。」入朝，賚金銀繒綵鉅萬。二十一年薨。

世子悅熑先卒，孫靖王友堉嗣。初，華陽王悅爠謀奪嫡，椿覺之，會有他過，杖之百，將械於朝。友堉為力請，得釋。椿之薨，友堉方在京師，悅爠竊王帑，友堉歸不問。悅爠更誣奏友堉怨誹。成祖召入訊之，會崩。仁宗察其誣，命歸藩。召悅爠，悅爠猶執奏，仁宗抵其章於地，遷之武岡，復遷澧州。宣德五年，總兵官陳懷奏都司私遺蜀邸砲，用以警夜，非制。詔逮都司首領官。明年獻還二護衞。從之。是年薨。妃李、侍姬黃皆自經以殉。無子，弟僖王友土黨由羅江王嗣，九年薨。獻王第五子和王悅𤉎由保寧王嗣，天順五年薨。繼妃徐氏，年二十六，不食死，諡靜節。子定王友垓嗣，七年薨。子懷王申鈘嗣，成化七年薨。弟惠王申鑿嗣，弘治六年薨。子昭王賓瀚嗣，正德三年薨。子成王讓栩嗣。

自椿以下四世七王，幾百五十年，皆檢飭守禮法，好學能文。孝宗恒稱蜀多賢王，舉獻王家範為諸宗法。讓栩尤賢明，喜儒雅，不邇聲伎，創義學，修水利，振災卹荒。嘉靖十五年，巡撫都御史吳山、巡按御史金粲以聞。賜敕嘉獎，署坊表曰「忠孝賢良」。二十年建太廟，獻黃金六十斤，白金六百斤。酬以玉帶幣帛。二十六年薨。子康王承爚嗣，三十七年薨。子端王宣圻嗣，萬曆四十年薨。子恭王奉銓嗣，四十三年薨。子至澍嗣。崇禎末，京師陷，蜀尚無恙。未幾，張獻忠陷成都，合宗被害，至澍率妃妾投於井。


湘獻王柏，太祖第十二子。洪武十一年封。十八年就藩荊州。性嗜學，讀書每至夜分。開景元閣，招納俊乂，日事校讐，志在經國。喜談兵，膂力過人，善弓矢刀槊，馳馬若飛。三十年五月，同楚王楨討古州蠻，每出入，縹囊載書以隨，遇山水勝境，輒徘徊終日。尤善道家言，自號紫虛子。建文初，有告柏反者，帝遣使即訊。柏懼，無以自明，闔宮焚死。諡曰戾。王無子，封除。永樂初，改諡獻，置祠官守其園。


代簡王桂，太祖第十三子。洪武十一年封豫王，二十五年改封代。是年就藩大同。糧餉艱遠，令立衞屯田以省轉運。明年詔帥護衞兵出塞，受晉王節制。桂性暴，建文時，以罪廢為庶人。

成祖即位，復爵。永樂元年正月還舊封。十一月賜璽書曰：「聞弟縱戮取財，國人甚苦，告者數矣，且王獨不記建文時耶？」尋命有司，自今王府不得擅役軍民、斂財物，聽者治之。已復有告其不軌者，賜敕列其三十二罪，召入朝，不至。再召，至中途，遣還，革其三護衞及官屬。王妃中山王徐達女，仁孝文皇后妹也，驕妒，嘗漆桂二侍女為癩。事聞，帝以中山王故，不罪。桂移怒世子遜煓，出其母子居外舍。桂已老，尚時時與諸子遜炓、遜焴窄衣禿帽，遊行市中，袖錘斧傷人。王府教授楊普上言：「遜炓狎軍人武亮，與博戲，致箠殺軍人。」朝廷杖治亮，降敕責戒，稍斂戢。十六年四月復護衞及官屬。

正統十一年，桂薨。世子遜煓先卒，孫隱王仕㙻嗣。景泰中，嘗上言總兵官郭登守城功，朝廷為勞登。天順七年薨。子惠王成鍊嗣，弘治二年薨。子聰沫先封武邑王，以肆酒革爵。已，居惠王喪，益淫酗，廢為庶人，遷太原。久之，惠王妃為疏理，復封武邑王，卒。子懿王俊杖襲封代王。

嘉靖三年，大同軍叛，圍王宮，俊杖走免。事平，賜書慰問。六年薨。子昭王充燿嗣。十二年，大同軍又叛，充燿走宣府，再賜慰問。事平，返國，奏：「亂賊既除，軍民交困，乞遣大臣振撫。」詔允行。二十四年，和川奉國將軍充灼坐罪奪祿，怨充燿不為解，乃與襄垣中尉充�謀引敵入大同殺王。會應州人羅廷璽等以白蓮教惑衆，見充灼為妖言，因畫策，約奉小王子入塞，藉其兵攻鴈門，取平陽，立充灼為主，事定，即計殺小王子。充灼然之。先遣人陰持火箭，焚大同草場五六所，而令通蒙古語者衞奉闌出邊，為總兵周尚文邏卒所獲，並得其所獻小王子表，鞫實以聞。逮充灼等至京，賜死，焚其屍，王府長史等官皆逮治。總督侍郎翁萬達疏言：「大同狹瘠，祿餉不支，代宗日繁衍，衆聚而貧。且地近邊，易生反側。請量移和川、昌化諸郡王於山、陝隙地。」詔改遷於山西。先是，景泰間，昌化王仕墰乞移封，景帝不許，至是乃遷。代宗自簡至懿。封郡王者凡二十有三，而外徙者十王。

二十六年，充燿薨。子恭王廷埼嗣。饒陽王充〈弓吉灬〉數以事侵廷埼，恐得罪，乃以陳邊事為名，三十一年奏鎮、巡官之罪。世宗為黜巡撫都御史何思，逮總兵官徐仁等。充〈弓吉灬〉益驕，遂與廷埼互訐，前後勘官莫能判。巡撫都御史侯鉞奏奪其祿，充〈弓吉灬〉怒不承。三十三年詔遣司禮少監王臻即訊，充〈弓吉灬〉乃伏，下法司，錮高牆。萬曆元年，廷埼薨。子定王鼐鉉嗣，三十二年薨。無子，弟新寧王鼐鈞嗣，薨。子康王鼎渭嗣，崇禎二年薨。再傳至孫傳㸄。崇禎十七年三月，李自成入大同，闔門遇害。


襄垣王遜燂，簡王第五子，分封蒲州。諸王就藩後，非請命不得歲時定省。遜燂念大同不置，作思親篇，詞甚悲切。其後，宗人聰瀺、聰泈、俊㰙、俊榷、俊𤱧、俊杓、俊噤、充焞，皆嫻於文章。俊噤，字若訥，尤博學，有盛名，不慕榮利。姊陵川縣君，適裴禹卿，地震城崩，禹卿死。縣君以首觸棺，嘔血卒。年二十有一。詔諡貞節。


靈邱王遜烇，簡王第六子。宣宗時封。好學工詩，尤善醫，嘗施藥治瘟疫，全活無算。子仕𡒳、孫成鈠、曾孫聰滆，三王皆以孝旌。聰滆子俊格，能文善書。嘉靖時，獻皇儲明堂二頌、興獻帝后挽歌，賜金帛。聰滆嘗乞封其孫廷址為曾長孫，禮官奏無故事。帝以王壽考，特許之。已而復封廷址子鼐鐮為玄長孫。聰滆薨，年八十三。鼐鐮襲高祖爵。聰滆之從父成䥩亦有孝行，聰滆聞於朝，賜金幣獎諭。詔禮官自今宗室中孝行卓異如成䥩者，撫、按疏聞。


又成𨨣者，隰川王諸孫。父仕𡍫，坐罪幽鳳陽，病死。成𨨣微服走鳳陽視喪，上疏自劾越禁，乞負父骨歸葬澤州，即不得，願為庶人，止墓側，歲時省視。詔許歸葬。弟成鐎亦好學，有志槩。嘉靖十三年上言：「雲中叛卒之變幸獲銷弭。究其釁端，實貪酷官吏激成之。臣慮天下之禍隱於民心，異日不獨雲中而已。」指陳切直，帝下廷臣飭行。時以其兄弟為二難焉。萬曆二十年，西夏弗寧，山陰王俊柵奏詩八章，寓規諷之旨。代處塞上，諸宗洊經禍亂，其言皆憂深思遠，有中朝士大夫所不及者。


廷鄣，代府宗室也。崇禎中，為鞏昌府通判，署秦州事，有廉直聲。十六年冬，賊陷秦州，被執。使之跪，叱曰：「我天朝宗姓，頭可斷，膝不可屈。」賊欲活之，大呼曰：「今日惟求一死。」坐自若，遂見害。


肅莊王楧，太祖第十四子。洪武十一年封漢王。二十四年命偕衞、谷、慶、寧、岷五王練兵臨清。明年改封肅。又明年，詔之國，以陝西各衞兵未集，命駐平涼。二十八年始就藩甘州。詔王理陝西行都司甘州五衞軍務。三十年令督軍屯糧，遇征伐以長興侯耿炳文從。建文元年乞內徙，遂移蘭州。永樂六年，以捶殺衞卒三人及受哈密進馬，逮其長史官屬。已，又聽百戶劉成言，罪平涼衞軍，敕械成等京師。十七年薨。


子康王瞻燄嗣。宣德七年上二護衞。府中被盜，為榜募告捕者。御史言非制，罪其長史楊威。瞻燄又請加歲祿。敕曰：「洪武、永樂間，歲祿不過五百石，莊王不言者，以朝廷念遠地轉輸難故也。仁考即位，加五百石矣。朕守祖制不敢違。」正統元年上言：「甘州舊邸改都司，而先王墳園尚在，乞禁近邸樵採。」從之。天順三年上馬五百匹備邊，予直不受。帝強予之。八年薨。


子簡王祿埤嗣，成化十五年薨。子恭王貢錝嗣，嘉靖十五年薨。世子真淤、長孫弼桓皆早卒，次孫定王弼桄嗣，四十一年薨。子縉炯先卒，孫懷王紳堵嗣，踰二年薨。無子，靖王第四子弼柿子輔國將軍縉𤏳，以屬近宜嗣。禮官言，縉𤏳，懷王從父，不宜襲。詔以本職理府事，上冊寶，罷諸官屬。穆宗即位，定王妃吳氏及延長王真滰等先後上言：「聖祖刈羣雄，定天下，報功之典有隆無替。臣祖莊王受封邊境，操練征戍，屏衞天家。不幸大宗中絕，反拘於昭穆之次，不及勳武繼絕之典，非所以崇本支，厚藩衞也。」下部議，議以郡王理藩政。帝不許。隆慶五年，特命縉𤏳嗣肅王，設官屬之半。萬曆十六年薨，諡曰懿。子憲王紳堯嗣，四十六年薨。子識鋐嗣。崇禎十六年冬，李自成破蘭州，被執，宗人皆死。


遼簡王植，太祖第十五子。洪武十一年封衞王，二十五年改封遼。明年就藩廣寧。以宮室未成，蹔駐大凌河北，樹柵為營。帝命武定侯郭英為築城郭宮室。英，王妃父也，督工峻急。會高麗自國中至鴨綠江皆積粟，帝慮其有陰謀，而役作軍士艱苦，令輟役。至三十年，始命都督楊文督遼東諸衞士繕治之，增其雉堞，以嚴邊衞。復圖西北沿邊要害，示植與寧王權，諭之曰：「自東勝以西至寧夏、河西、察罕腦兒，東勝以東至大同、宣府、開平，又東南至大寧，又東至遼東，抵鴨綠江，北至大漠，又自鴈門關外，西抵黃河，渡河至察罕腦兒，又東至紫荊關，又東至居庸關及古北口，又東至山海衞，凡軍民屯種地，毋縱畜牧。其荒曠地及山場，聽諸王駙馬牧放樵採，東西往來營駐，因以時練兵防寇。違者論之。」植在邊，習軍旅，屢樹軍功。建文中，「靖難」兵起，召植及寧王權還京。植渡海歸朝，改封荊州。永樂元年入朝，帝以植初貳於己，嫌之。十年削其護衞，留軍校廚役三百人，備使令。二十二年薨。子長陽王貴烚嗣。

初，植庶子遠安王貴燮、巴東王貴煊嘗告其父有異謀。及父死，又不奔喪。仁宗即位，皆廢為庶人。正統元年，府僚乞加王祿。敕曰：「簡王得罪朝廷，成祖特厚待，仁宗朝加祿，得支二千石。宣宗又給旗軍三百人，親親已至。王素乖禮度，府臣不匡正，顧為王請乎！」不許。三年，巡撫侍郎吳政奏王不友諸弟，待庶母寡恩，捶死長史杜述，居國多過。召訊京師，盡得其淫穢黷倫、兇暴諸不法事。明年四月廢為庶人，守簡王園。弟肅王貴𤊐嗣，成化七年薨。子靖王豪墭嗣，十四年薨。子惠王恩𨯀。

弘治五年，松滋王府諸宗人恩鑡等闌入荊州府支歲祿，恩𨯀禁之，皆怨。已，儀賓袁鏞復誘恩鑡等招羣小，奪軍民商賈利。恩𨯀發其事，恩鑡等愈怨，謀殺王。朝廷遣官按實，幽恩鑡等鳳陽，謫戍其黨有差。恩𨯀陰使送者刑梏之，斃八十餘人。不數日，世子暴卒。八年，恩𨯀疽發背薨。子恭王寵涭嗣，與弟光澤王寵𤃆友愛，飲食服御必俱。寵𤃆有令德，寵涭有事必咨之後行。正德十六年薨。子莊王致格嗣，病不視事。妃毛氏明書史，沉毅有斷，中外肅然，賢聲聞天下。

嘉靖十六年，致格薨。子憲㸅嗣，以奉道為世宗所寵，賜號清微忠教真人，予金印。隆慶元年，御史陳省劾憲㸅諸不法事，詔奪真人號及印。明年，巡按御史郜光先復劾其大罪十三，命刑部侍郎洪朝選往勘，具得其淫虐僭擬諸罪狀。帝以憲㸅宜誅，念宗親免死，廢為庶人，錮高牆。初，副使施篤臣憾憲㸅甚，朝選至湖廣，篤臣詐為憲㸅書餽朝選，因劫持之。憲㸅建白纛，曰「訟冤之纛」。篤臣驚曰：「王反矣。」使卒五百圍王宮。朝選還朝，實王罪，不言王反。大學士張居正家荊州，故與憲㸅有隙，嫌朝選不坐憲㸅反。久之，屬巡撫都御史勞堪羅織朝選，死獄中。其後居正死，憲㸅訟冤，籍居正家，而篤臣亦死。遼國除，諸宗隸楚藩，以廣元王術〈土周〉為宗理。


慶靖王㮵，太祖第十六子。洪武二十四年封。二十六年就藩寧夏。以餉未敷，令駐慶陽北古韋州城，就延安、綏、寧租賦。二十八年詔王理慶陽、寧夏、延安、綏德諸衞軍務。三十年始建邸。王好學有文，忠孝出天性。成祖善之，令歲一至韋州度夏。宣德初，言寧夏卑濕，水泉惡，乞仍居韋。不許，令歲一往來，如成祖時。正統初，寧夏總兵官史昭奏王沮邊務，占靈州草場畜牧，遣使由綏德草地往還，煽惑土民。章未下，或告王閱兵，造戎器，購天文書。㮵疑皆昭為之。三年上書，請徙國避昭。英宗不可，貽書慰諭。其年薨，子康王秩煃嗣。景泰元年以寧夏屢被兵，乞徙內地，不許。成化五年薨。子懹王邃𡓱嗣，十五年薨。弟莊王邃塀嗣，弘治四年薨。子恭王寘錖嗣，十一年薨。子定王台浤嗣。

正德五年，安化王寘鐇反，台浤稽首行君臣禮。詔削護衞，革祿三之一，戍其承奉、長史。嘉靖三年，台浤賄鎮守太監李昕、總兵官种勛，求為奏請復祿。昕、勛不納，台浤銜之。會寧夏衞指揮楊欽等得罪於巡撫都御史張璿，謀藉王殺璿及勛。事覺，下都司、按察司按治，欽等誣台浤不軌，璿以聞。帝使太監扶安、副都御史王時中等復按，上言：「台浤他罪有之，無謀不軌事。」詔廷臣定議，坐前屈事寘鐇，蒙恩不悛，煽構羣小，謀害守臣，廢為庶人，留邸，歲與米三百石，以其叔父鞏昌王寘銂攝府事。

寘銂裁慶邸宮妃薪米，取邸中金帛萬計。台浤子鼒櫍幼失愛於父，逃寘銂所。寘銂造台浤謀逆謠語，使寺人誘鼒櫍吟誦，圖陷台浤自立。懷王妃王氏奏寘銂裁減衣食，至不能自存。豐林王台瀚亦欲陷寘銂，遂發其瀆亂人倫諸罪。驗實，廢為庶人，幽高牆。廷議謂台浤父子乖離，徙台浤西安，而封鼒櫍世子，視府事，十一年十月也。十五年以兩宮徽號恩復台浤冠帶，薨。

鼒櫍先卒，弟惠王鼒枋嗣。好學樂善，以禮飭諸宗。世宗賜之敕，建坊表之。寧夏築邊牆，鼒枋出銀米佐工。萬曆二年薨。子端王倪𤏳嗣，十六年薨。子憲王伸域嗣，十九年薨。明年，寧夏賊哱拜反，王妃方氏匿其子帥鋅地窖中，自經死。時壽陽嗣王倪爋，哱拜脅降之，不屈，為所囚。鎮原王伸塇理府事，謀襲賊弗克，府中人皆被殺。賊平，御史劉芳譽言：「諸宗死節者俱應卹錄，方妃宜建祠旌表。」詔從之，給銀一萬五千兩，分振諸宗人。帥鋅嗣，薨。子倬㴶嗣。崇禎十六年，流賊破寧夏，被執。


安塞王秩炅，靖王季子也，十二而孤，母位氏誨之。性通敏，過目不忘，善古文。遇縉紳學士，質難辨惑，移日不倦。所著有隨筆二十卷。


庶人寘鐇，祖秩炵，靖王第四子也。封安化王。父邃墁，鎮國將軍，以寘鐇襲王爵。性狂誕，相者言其當大貴，巫王九兒教鸚鵡妄言禍福，寘鐇遂覬望非分。寧夏指揮周昂，千戶何錦、丁廣，諸衞學生孫景文、孟彬、史連輩，皆往來寘鐇所。正德五年，帝遣大理少卿周東度寧夏屯田。東希劉瑾意，以五十畝為一頃，又畝斂銀為瑾賄，敲扑慘酷，戍將衞卒皆憤怨。而巡撫都御史安惟學數杖辱將士妻，將士銜刺骨。寘鐇知衆怒，令景文飲諸武臣酒，以言激之，諸武臣多願從寘鐇者。又令人結平虜城戍將及素所厚張欽等。會有邊警，參將仇鉞、副總兵楊英帥兵出防禦。總兵官姜漢簡銳卒六十人為牙兵，令周昂領之，遂與何錦定約。四月五日，寘鐇設宴，邀撫、鎮官飲於第，惟學、東不至。錦、昂帥牙兵直入，殺姜漢及太監李增、鄧廣於坐，分遣卒殺惟學、東及都指揮楊忠於公署。遂焚官府，釋囚繫，撤黃河渡船於西岸以絕渡者。遣人招楊英、仇鉞，皆佯許之。英率衆保王宏堡，衆潰，英奔靈州。鉞引還，寘鐇奪其軍，出金帛犒將士。偽署何錦大將軍，周昂、丁廣副將軍，張欽先鋒，魏鎮、楊泰等總兵都護。令孫景文作檄，以討劉瑾為名。

陝西總兵官曹雄聞變，遣指揮黃正駐靈州，檄楊英督靈州兵防黃河。都指揮韓斌、總兵官侯勳、參將時源各以兵會。英密使蒼頭報仇鉞為內應，令史墉浮渡奪西岸船，營河東，焚大、小二壩草。寘鐇懼，令錦等出禦，獨留昂守城，使使召鉞。鉞稱病，昂來問疾，鉞刺昂死。令親兵馳寘鐇第，擊殺景文、連等十餘人，遂禽寘鐇，迎英衆入。寘鐇反十有八日而禽。錦、廣、泰、欽先後皆獲，械送伏誅。寘鐇賜死，諸子弟皆論死。有孫鼒材逃出，削髮為僧，居永寧山中。未幾，為土僧所凌，詣官言狀。傳至京，安化宮人左寶瓶在浣衣局，使驗之，咤曰：「此鼒材殿下也。」帝念其自歸，免死。安置鳳陽。


寧獻王權，太祖第十七子。洪武二十四年封。踰二年，就藩大寧。大寧在喜峯口外，古會州地，東連遼左，西接宣府，為巨鎮。帶甲八萬，革車六千，所屬朶顏三衞騎兵皆驍勇善戰。權數會諸王出塞，以善謀稱。燕王初起兵，與諸將議曰：「曩余巡塞上，見大寧諸軍慓悍。吾得大寧，斷遼東，取邊騎助戰，大事濟矣。」建文元年，朝議恐權與燕合，使人召權，權不至，坐削三護衞。其年九月，江陰侯吳高攻永平，燕王往救。高退，燕王遂自劉家口間道趨大寧，詭言窮蹙來求救。權邀燕王單騎入城，執手大慟，具言不得已起兵故，求代草表謝罪。居數日，欵洽不為備。北平銳卒伏城外，吏士稍稍入城，陰結三衞部長及諸戍卒。燕王辭去，權祖之郊，伏兵起，擁權行。三衞彍騎及諸戍卒，一呼畢集。守將朱鑑不能禦，戰歿。王府妃妾世子皆隨入松亭關，歸北平，大寧城為空。權入燕軍，時時為燕王草檄。燕王謂權，事成，當中分天下。比即位，王乞改南土。請蘇州，曰：「畿內也。」請錢塘，曰：「皇考以予五弟，竟不果。建文無道，以王其弟，亦不克享。建寧、重慶、荊州、東昌皆善地，惟弟擇焉。」

永樂元年二月改封南昌，帝親製詩送之，詔即布政司為邸，瓴甋規制無所更。已而人告權巫蠱誹謗事，密探無驗，得已。自是日韜晦，搆精廬一區，鼓琴讀書其間，終成祖世得無患。

仁宗時，法禁稍解，乃上書言南昌非其封國。帝答書曰：「南昌，叔父受之皇考已二十餘年，非封國而何？」宣德三年請乞近郭灌城鄉土田。明年又論宗室不應定品級。帝怒，頗有所詰責。權上書謝過。時年已老，有司多齮齕以示威重。權日與文學士相往還，託志翀舉，自號臞仙。嘗奉敕輯通鑑博論二卷，又作家訓六篇，寧國儀範七十四章，漢唐祕史二卷，史斷一卷，文譜八卷，詩譜一卷，其他註纂數十種。正統十三年薨。

世子盤烒先卒，孫靖王奠培嗣。奠培善文辭，而性卞急，多嫌猜。景泰七年，弟弋陽王奠壏訐其反逆，巡撫韓雍以聞。帝遣官往讞，不實。時軍民連逮者六七百人，會英宗復辟，俱赦釋，惟謫戍其教授游堅。奠培由是憾守土官，不為禮。布政使崔恭積不平，王府事多持不行。奠培遂劾奏恭不法。恭與按察使原傑亦奏奠培私獻、惠二王宮人，逼內官熊璧自盡。按問皆實，遂奪護衞。踰三年，而奠壏以有罪賜死。初，錦衣衞指揮逯杲聽詗事者言，誣奠壏烝母。帝令奠培具實以聞，復遣駙馬都尉薛桓與杲按問。奠培奏無是事，杲按亦無實。帝怒，責問杲。杲懼，仍以為實，遂賜奠壏母子自盡，焚其屍。是日雷雨大作，平地水深數尺，衆咸冤之。

弘治四年，奠培薨。子康王覲鈞嗣，十年薨。子上高王宸濠嗣。其母，故娼也。始生，靖王夢蛇啖其室，旦日鴟鳴，惡之。及長，輕佻無威儀，而善以文行自飾。術士李自然、李日芳妄言其有異表，又謂城東南有天子氣。宸濠喜，時時詗中朝事，聞謗言輒喜。或言帝明聖，朝廷治，即怒。武宗末年無子，羣臣數請召宗室子子之。宸濠屬疎，顧深結左右，於帝前稱其賢。初，宸濠賄劉瑾，復所奪護衞。瑾誅，仍論奪。及陸完為兵部尚書，宸濠結嬖人錢寧、臧賢為內主，欲奏復，大學士費宏執不可。諸嬖人乘宏讀廷試卷，取中旨行之。宸濠益恣，擅殺都指揮戴宣，逐布政使鄭岳、御史范輅，幽知府鄭巘、宋以方。盡奪諸附王府民廬，責民間子錢，強奪田宅子女，養羣盜，劫財江、湖間，有司不敢問。日與致仕都御史李士實、舉人劉養正等謀不軌。副使胡世寧請朝廷早裁抑之。宸濠連奏世寧罪，世寧坐謫戍，自是無敢言者。

正德十二年，典儀閻順，內官陳宣、劉良間行詣闕上變。寧、賢等庇之，不問。宸濠疑出承奉周儀，殺儀家及典仗查武等數百人。巡撫都御史孫燧列其事，中道為所邀，不得達。宸濠又賄錢寧，求取中旨，召其子司香太廟。寧言於帝，用異色龍牋，加金報賜。異色龍牋者，故事所賜監國書牋也。宸濠大喜，列仗受賀。復勒諸生、父老奏闕下，稱其孝且勤。時邊將江彬新得幸，太監張忠附彬，欲傾寧、賢，乘間為帝言：「寧、賢盛稱寧王，陛下以為何如？」帝曰：「薦文武百執事，可任使也。薦藩王何為者？」忠曰：「賢稱寧王孝，譏陛下不孝耳。稱寧王勤，譏陛下不勤耳。」帝曰：「然。」下詔逐王府人，毋留闕下。是時宸濠與士實、養正日夜謀，益遣姦人盧孔章等分布水陸孔道，萬里傳報，浹旬往返，蹤跡大露，朝野皆知其必反。巡撫都御史孫燧七上章言之，皆為所邀沮。諸權姦多得宸濠金錢，匿其事不以聞。

十四年，御史蕭淮疏言宸濠諸罪，謂不早制，將來之患有不可勝言者。疏下內閣，大學士楊廷和謂宜如宣宗處趙府事，遣勳戚大臣宣諭，令王自新。帝命駙馬都尉崔元、都御史顏頤壽、太監賴義持諭往，收其護衞，令還所奪官民田。宸濠聞元等且至，乃定計，以己生辰日宴諸守土官。詰旦皆入謝。宸濠命甲士環之，稱奉太后密旨，令起兵入朝。孫燧及副使許逵不從，縛出斬之。執御史王金，主事馬思聰、金山，參議黃宏、許傚廉，布政使胡廉，參政陳杲、劉棐，僉事賴鳳，指揮許金、白昂等下獄。參政王綸、季斆，僉事潘鵬、師夔，布政使梁宸，按察使楊璋，副使唐錦皆從逆。以李士實、劉養正為左、右丞相，王綸為兵部尚書，集兵號十萬。命其承奉涂欽與素所蓄羣盜閔念四等，略九江、南康，破之。馳檄指斥朝廷。七月壬辰朔，宸濠出江西，留其黨宜春王拱樤、內官萬銳等守城，自帥舟師蔽江下，攻安慶。

汀贛巡撫僉都御史王守仁聞變，與吉安知府伍文定等檄諸郡兵先後至。乃使奉新知縣劉守緒破其墳廠伏兵。戊申，直攻南昌。辛亥，城破，拱樤、銳等皆就禽，宮人自焚死。宸濠方攻安慶不克，聞南昌破，大恐，解圍還，守仁逆擊之。乙卯，遇於黃家渡，賊兵乘風進薄，氣驕甚。文定及指揮余恩佯北，誘賊趨利，前後不相及。知府邢珣、徐璉、戴德孺從後急擊，文定帥還兵乘之，賊潰，斬溺萬計。又別遣知府陳槐、林瑊、曾璵、周朝佐復九江、南康。明日，復戰，官兵稍却，文定帥士卒殊死鬬，禽斬二千餘級，宸濠乃退保樵舍。明日，官軍以火攻之，宸濠大敗。諸妃嬪皆赴水死，將士焚溺死者三萬餘人。宸濠及其世子、郡王、儀賓並李士實、劉養正、涂欽、王綸等俱就禽。宸濠自舉事至敗，蓋四十有三日。

時帝聞宸濠反，下詔暴其罪，告宗廟，廢為庶人。逮繫尚書陸完，嬖人錢寧、臧賢等，籍其家。江彬、張忠從臾帝親征，至良鄉，守仁捷奏至，檄止之。守仁已械繫宸濠等，取道浙江。帝留南京，遣許泰、朱暉及內臣張永、張忠搜捕江西餘黨，民不勝其擾。檄守仁還江西。守仁至杭州，遇張永，以俘付之，使送行在。十五年十二月，帝受所獻俘回鑾，至通州誅之，封除。初，宸濠謀逆，其妃婁氏嘗諫。及敗，歎曰：「昔紂用婦言亡，我以不用婦言亡，悔何及。」

嘉靖四年，弋陽王拱樻等言：「獻王、惠王四服子孫所共祀，非宸濠一人所自出，如臣等皆得甄別，守職業如故，而二王不獲廟享，臣竊痛之。」疏三上，帝命弋陽王以郡王奉祀，樂舞齋郎之屬半給之。寧藩既廢，諸郡王勢頡頏，莫能一，帝命拱樻攝府事。卒，樂安王拱欏攝。拱欏奏以建安、樂安、弋陽三王分治八支，著為令。


石城王奠堵，惠王第四子。性莊毅，家法甚嚴。靖王奠培與諸郡王交惡，臨川、弋陽皆被搆得罪，奠堵獨謹約，不能坐以過失。子覲鎬，孝友有令譽，早卒。孫宸浮嗣，與母弟宸浦、庶兄宸潣、弟宸澅皆淫縱殺人。弘治十二年互訐奏，宸浮、宸浦並革為庶人，宸澅、宸潣奪祿。宸澅遂從宸濠反，雷震死。嘉靖二十四年，復宸浮、宸浦冠帶，宸潣子拱梃上書為父澡雪，亦還爵。


宸澅弟宸浫素方正，宸濠欲屈之，不得，數使人火其居，而諷諸宗資給之以示惠，宸浫辭不受。宸濠敗，宸浫得免。子輔國將軍拱槩，孫奉國將軍多𤎲，曾孫鎮國中尉謀㙔，三世皆端謹自好，而謀㙔尤貫串羣籍，通曉朝廷典故。諸王子孫好學敦行，自周藩中尉睦㮮而外，莫及謀㙔者。萬曆二十二年，廷議增設石城、宜春管理，命謀㙔以中尉理石城王府事，得劾治不法者。典藩政三十年，宗人咸就約束。暇則閉戶讀書，著易象通、詩故、春秋戴記魯論箋及他書，凡百十有二種，皆手自繕寫。黃汝亨為進賢令，投謁抗禮，劇談久之，逡巡改席。次日，北面稱弟子，人兩稱之。病革，猶與諸子說易。子八人，皆賢而好學。從弟謀㬜築室龍沙，躬耕賦詩以終。


奉國將軍拱榣，瑞昌王奠墠四世孫也。父宸渠為宸濠累，逮繫中都。兄拱枘請以身代，拱榣佐之，卒得白。嘉靖九年上書請建宗學，令宗室設壇墠，行耕桑禮，謹祀典，加意恤刑，皆得旨俞允。捐田白鹿洞贍學者。其後以議禮稱旨，拱枘上大禮頌，並賜敕褒諭。諸子羣從多知名者。多熅、多燩以孝友著。多煪、多𤆼以秉禮嚴重稱。多𤏳、多煃、多炘以善詞賦名。而多熅與從兄多煡獨杜門却掃，多購異書，校讐以為樂。萬曆中，督撫薦理瑞昌王府事，謝不起。多煪父拱樛以宸濠事被逮，多煪甫十餘齡，哭走軍門，乞以身代，王守仁見而異之。嘉靖二年疏訟父冤，得釋歸，復爵。時諸郡王統於弋陽，而瑞昌始王不祀。多煪自謂小宗宜典宗祏，請於朝，特敕許焉。乃益祭田，修飭家政，儼若朝典。四子皆莊謹嗜學。


奉國將軍多煌，惠王第五子弋陽王奠壏五世孫也。孝友嗜學。弋陽五傳而絕，宗人舉多煌賢能，敕攝府事，瑞昌諸宗皆屬焉。性廉靜寡欲，淑人熊氏早卒，不再娶，獨處齋閣者二十六年。萬曆四十一年，撫、按以行誼聞。詔褒之。會病卒，詔守臣加祭一壇。又多炡者，亦奉國將軍，潁敏善詩歌，嘗變姓名出遊，蹤跡遍吳、楚。晚病羸，猶不廢吟誦。卒，門人私諡曰清敏先生。子謀堚亦有父風。時樂安輔國將軍多𤉰有詩癖，與謀堚等放志文酒，終其世。


Chinese text: This work was published before January 1, 1923, and is in the
public domain worldwide because the author died at least 100 years ago.
