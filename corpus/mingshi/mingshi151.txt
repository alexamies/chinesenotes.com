茹常嚴震直張紞〈（毛泰亨）〉王鈍鄭賜郭資呂震李至剛方賓吳中劉觀

茹常，衡山人。洪武中，由監生除承敕郎，歷通政使。勤於職，太祖賢之。二十三年拜右副都御史，又試兵部尚書，尋實授，加太子少保。及惠帝即位，改吏部，與黃子澄不相能，刑部尚書暴昭發其贓罪，出掌河南布政司事。尋復召為兵部尚書。

燕兵至龍潭，帝遣常及曹國公李景隆、都督同知王佐詣燕軍議和。常等見成祖，伏地流汗，不能發一言。成祖曰：「公等言即言耳，何懼至是。」久之，乃言奉詔割地講和。成祖笑曰：「吾無罪而削為庶人，今救死，何以地為！且皇考封諸子，已各有分地矣。其縛奸臣來，吾即解甲謁孝陵歸藩。」常等唯唯頓首還。

成祖入京師，召常。常首勸進。成祖既即位，下詔言景隆、常、佐及陳瑄事太祖忠，功甚重。封常忠誠伯，食祿一千石，終其身。仍兵部尚書、太子少保。選其子鑒為秦府長安郡主儀賓。即命常出營郡主府第。

還朝，坐不送趙王，遣歸裏。既而為家人所訟，逮至京。釋還。過長沙不謁谷王，王以為言。時方重藩王禮，谷王又開金川門有功，帝意向之。陳瑛遂劾常違祖制，逮下錦衣獄。常知不免，命子銓市毒藥，服之死。時永樂七年二月也。法司劾銓毒其父，請以謀殺父母論。後以銓實承父命，減死，與兄弟家屬二十七人謫戍廣西河池。仁宗立，釋還。宣宗與所沒田廬。

瑺居官謹慎，謙和有容。其死也，人頗惜之。

嚴震直，字子敏，烏程人。洪武時以富民擇糧長，歲部糧萬石至京師，無後期，帝才之。二十三年特授通政司參議，再遷為工部侍郎。二十六年六月進尚書。時朝廷事營建，集天下工匠於京師，凡二十余萬戶。震直請戶役一人，書其姓名、所業於官，有役則按籍更番召之，役者稱便。鄉民訴其弟侄不法，帝付震直訊。具獄上，帝以為不欺，赦其弟侄。已，坐事降御史，數雪冤獄。

二十八年討龍州，使震直偕尚書任亨泰諭安南。還，條奏利病，稱旨。尋命修廣西興安縣靈渠。審度地勢，導湘、漓二江，浚渠五千余丈，築渼潭及龍母祠土堤百五十余丈，又增高中江石堤，建陡閘三十有六，鑿去灘石之礙舟者，漕運悉通。歸奏，帝稱善。

三十年二月疏言：「廣東舊運鹽八十五萬余引於廣西，召商中買。今終年所運，才十之一。請分三十萬八千余引貯廣東，別募商入粟廣西之糧衛所，支鹽廣東，鬻之江西南安、贛州、吉安、臨江四府便。」帝從之。廣鹽行於江西自此始。

其年四月擢右都御史，尋復為工部尚書。建文中，嘗督餉山東，已而致仕。成祖即位，召見，命以故官巡視山西。至澤州，病卒。

張紞，字昭季，富平人。洪武中，舉明經。為東宮侍書，累遷試左通政。十五年，雲南平，出為左參政。陛辭，帝賦詩二章賜之。歷左布政使。二十年春入覲，治行為天下第一，特令吏部勿考。賜璽書曰：「曩者討平西南，命官撫守，爾紞實先往，於今五年。諸蠻聽服，誠信相孚，克恭乃職，不待考而朕知其功出天下十二牧上。故嘉爾績，命爾仍治滇南。往，欽哉。」紞在滇凡十七年，土地貢賦、法令條格皆所裁定。民間喪祭冠婚鹹有定制，務變其俗。滇人遵用之。朝士董倫、王景輩謫其地，皆接以禮意。

惠帝即位，召為吏部尚書。詔征遺逸士集闕下。紞所選用，皆當其才。會修《太祖實錄》，命試翰林編纂官，紞奏楊士奇第一。士奇由是知名。

成祖入京師，錄中朝奸臣二十九人，紞與焉。以茹常言，宥仍故職。無何，帝臨朝而嘆，咎建文時之改官制者。乃令紞及戶部尚書王鈍解職務，月給半俸，居京師。紞懼，自經於吏部後堂，妻子相率投池中死。

紞在吏部，值變官制，小吏張祖言曰：「高皇帝立法創制，規模甚遠。今更之，未必勝，徒滋人口，願公力持之。」紞不能用，然心賢祖，奏為京衛知事。後紞死，屬吏無敢視者，唯祖經紀其喪。世傳燕師入京，紞即自經死；嚴震直奉使至雲南，遇建文君悲愴吞金死。考諸國史，非其實也。

時有毛泰亨者，建文時為吏部侍郎，與紞同事。紞死，泰亨亦死。

王鈍，字士魯，太康人。元末猗氏縣尹。洪武中，征授禮部主事，歷官福建參政，以廉慎聞。遣諭麓川，卻其贈。或曰：「不受恐遠人疑貳。」鈍乃受之。還至雲南，輸之官庫。二十三年遷浙江左布政使。在浙十年，名與張紞埒。帝嘗稱於朝，以勸庶僚。

建文初，拜戶部尚書。成祖入，逾城走，為邏卒所執。詔仍故官。未幾，與紞俱罷。尋命同工部尚書嚴震直等分巡山西、河南、陜西、山東，又同新昌伯唐雲經理北平屯種。承制再上疏言事，皆允行。永樂二年四月賜敕以布政使致仕。既歸，郁郁死。

子淪，永樂四年進士。仁宗時遷鄭王府左長史，數以禮諫王。嘗擬荀卿《成相篇》，撰十二章以獻。語切，與王不合。召改戶部郎中。英宗即位，擢戶部右侍郎，巡撫浙江，有惠政。母喪起復，入覲，留攝部事。尋以老乞歸，卒。

鄭賜，字彥嘉，建寧人。洪武十八年進士。授監察御史。時天下郡邑吏多坐罪謫戍，賜嘗奉命於龍江編次行伍。方暑，諸囚憊甚。賜脫其械，俾僦舍止息，周其飲食，病者與醫藥，多所全活。秩滿當遷，湖廣布政司參議闕，命賜與檢討吳文為之。二人協心劃弊，民以寧輯，苗獠畏懷。母喪，去。服除，改北平參議，事成祖甚謹。復坐累謫戍安東屯。及惠帝即位，成祖及楚王楨皆舉賜為長史。不許，召為工部尚書。燕兵起，督河南軍扼燕。成祖入京師，李景隆訐賜罪亞齊、黃。逮至，帝曰：「吾於汝何如，乃相背耶？」賜曰：「盡臣職耳。」帝笑釋之，授刑部尚書。

永樂元年，劾都督孫嶽擅毀太祖所建寺，詔安置海南。嶽，建文時守鳳陽，嘗毀寺材，修戰艦以禦燕軍，燕知其有備，取他道南下，故賜劾之。二年劾李景隆陰養亡命，謀不軌。又與陳瑛同劾耿炳文僭侈，炳文自經死。皆揣帝意所惡者。祁陽教諭康孔高朝京師還，枉道省母。會母疾，留侍九閱月不行。賜請逮問孔高，罪當杖。帝曰：「母子暌數年，一旦相見難遽舍，況有疾，可矜也。」命復其官。

三年秋，代李至剛為禮部尚書。四年正月，西域貢佛舍利，賜因請釋囚。帝曰：「梁武、元順溺佛教，有罪者不刑，紀綱大壞，此豈可效！」是年六月朔，日當食，陰雲不見，賜請賀。不許。賜言「宋盛時嘗行之。」帝曰：「天下大矣，京師不見，如天下見之何？」卒不許。

賜為人頗和厚，然不識大體，帝意輕之。為同官趙羾所間，六年六月憂悸卒。帝疑其自盡。楊士奇曰：「賜有疾數日，惶懼不敢求退。昨立右順門，力不支仆地，口鼻有噓無吸。」語未竟，帝曰：「微汝言，幾誤疑賜。賜固善人，才短耳。」命予葬祭。洪熙元年贈太子少保，謚文安。

郭資，武安人。洪武十八年進士。累官北平左布政使，陰附於成祖。及兵起，張昺等死，資與左參政孫瑜、按察司副使墨麟、僉事呂震率先降，呼萬歲。成祖悅，命輔世子居守。

成祖轉戰三年，資主給軍餉。及即位，以資為戶部尚書，掌北平布政司。北京建，改行部尚書，統六曹事。定都，仍改戶部。時營城郭宮殿，置官吏及出塞北征，工役繁興，資舉職無廢事。仁宗立，以舊勞兼太子賓客。尋以老病，加太子太師，賜敕致仕。宣德四年，復起戶部尚書，奉職益勤。八年十二月卒，年七十三。贈湯陰伯，謚忠襄。官其子佑戶部主事。

資治錢谷有能稱，仁宗嘗以問楊士奇。對曰：「資性強毅，人不能幹以私。然蠲租詔數下不奉行，使陛下恩澤不流者，資也。」

呂震，字克聲，臨潼人。洪武十九年以鄉舉入太學。時命太學生出稽郡邑壤地，以均貢賦。震承檄之兩浙，還奏稱旨，擢山東按察司試僉事。入為戶部主事，遷北平按察司僉事。燕兵起，震降於成祖，命侍世子居守。永樂初，遷真定知府，入為大理寺少卿。三年遷刑部尚書。六年改禮部。皇太子監國，震婿主事張鶴朝參失儀，太子以震故宥之。帝聞之怒，下震及蹇義於錦衣衛獄。已，復職。仁宗即位，命兼太子少師，尋進太子太保兼禮部尚書。宣德元年四月卒。

震嘗三奉命省親，兩值關中饑，令所司出粟振之，還始以聞。然無學術，為禮官，不知大體。成祖崩，遺詔二十七日釋缞服。及期，震建議群臣皆易烏紗帽，黑角帶。近臣言：「仁孝皇后崩，既釋缞服，太宗易素冠布腰绖。」震勃然變色，詆其異己。仁宗黜震議，易素冠布腰绖。洪熙元年，分遣群臣祀嶽鎮海瀆及先代帝王陵，震乞祀周文、武、成、康。便道省母，私以妻喪柩與香帛同載。祀太廟致齋，飲酒西番僧舍，大醉歸，一夕卒。

震為人佞諛傾險。永樂時，曹縣獻騶虞，榜葛剌國、麻林國進麒麟，震請賀。帝曰：「天下治安，無麒麒何害？」貴州布政使蔣廷瓚言：「帝北征班師，詔至思南大巖山，有呼萬歲者三。」震言：「此山川效靈。」帝曰：「山谷之聲，空虛相應，理或有之。震為國大臣，不能辯其非，又欲因之進媚，豈君子事君之道？」郎中周訥請封禪，震力贊之，帝責其謬。震雖累受面斥，然終不能改。金水河、太液池冰，具樓閣龍鳳花卉狀。帝召群臣觀之。震因請賀。不許。而隆平侯張信奏太和山五色雲見，侍郎胡濙圖上瑞光榔梅靈芝，震率群臣先後表賀雲。

成祖初巡北京，命定太子留守事宜。震請常事聽太子處分，章奏分貯南京六科，回鑾日通奏。報可。十一年、十四年，震再請如前制。十七年，帝在北京，因事索章奏，侍臣言留南京。帝忘震前請，曰：「章奏宜達行在，豈禮部別有議耶？」問震。震懼罪，曰：「無之，奏章當達行在。」三問，對如前。遂以擅留奏章，殺右給事中李能。眾知能冤，畏震莫敢言。尹昌隆之禍，由震構之。事具《昌隆傳》。夏原吉、方賓以言北征餉絀得罪，以震兼領戶、兵部事。震亦自危。帝令官校十人隨之，曰：「若震自盡，爾十人皆死。」

震有精力，能強記，才足以濟其為人。凡奏事，他尚書皆執副本，又與左右侍郎更進叠奏。震既兼三部，奏牘益多，皆自占奏，侍郎不與也。情狀委曲，千緒萬端，背誦如流，未嘗有誤。嘗扈北狩，帝見碑立沙磧中，率從臣讀其文。後一年，與諸文學臣語及碑，詔禮部遣官往錄之。震言不須遣使，請筆劄帝前疏之。帝密使人拓其本校之，無一字脫誤者。

子熊。宣宗初立，震數於帝前乞官，至流涕。帝不得已，授兵科給事中。

李至剛，名鋼，以字行，松江華亭人。洪武二十一年舉明經。選侍懿文太子，授禮部郎中。坐累謫戍邊，尋召為工部郎中，遷河南右參議。河決汴堤，至剛議借王府積木，作筏濟之。建文中，調湖廣左參議，坐事系獄。

成祖即位，左右稱其才，遂以為右通政。與修《太祖實錄》，朝夕在上左右，稱說洪武中事，甚見親信。尋進禮部尚書。永樂二年冊立皇太子，至剛兼左春坊大學士，直東宮講筵，與解縉後先進講。已，復坐事下獄，久之得釋，降禮部郎中。恨解縉，中傷之。縉下獄，詞連至剛，亦坐系十余年。仁宗即位，得釋，復以為左通政。給事中梁盛等劾至剛輩十余人，當大行晏駕，不宿公署，飲酒食肉，恬無戚容。帝念至剛先朝舊人，出為興化知府，時年已七十。再歲，歿於官。

至剛為人敏給，能治繁劇，善傅會。首發建都北平議，請禁言事者挾私，成祖從之。既得上心，務為佞諛。嘗言太祖忌辰，宜效宋制，令僧道誦經。山東野蠶成繭，至剛請賀。陜西進瑞麥，至剛率百官賀。帝皆不聽。中官使真臘，從者逃三人，國王以國中三人補之。帝令遣還，至剛言：「中國三人，安知非彼私匿？」帝曰：「朕以至誠待內外，何用逆詐。」所建白多不用。

妻父麗重法，至剛為乞免。帝曰：「獄輕重，外人何以知之？」至剛曰：「都御史黃信為臣言。」帝怒，誅信。初，至剛與解縉交甚厚。帝書大臣姓名十人，命縉疏其人品，言至剛不端。縉謫廣西，至剛遂奏其怨望，改謫交阯。

方賓，錢塘人。洪武時由太學生試兵部郎中。建文中，署應天府事。坐罪戍廣東。以茹常薦，召復官。成祖入京師，賓與侍郎劉俊等迎附，特見委用，進兵部侍郎。四年，俊以尚書出征黎利，賓理部事，有幹才，應務不滯。性警敏，能揣上意，見知於帝，頗恃寵貪恣。七年進尚書，扈從北京，兼掌行在吏部事。明年從北征，與學士胡廣、金幼孜、楊榮，侍郎金純並與機密。自後帝北巡，賓輒扈從。

十九年，議親征。尚書夏原吉、吳中、呂震與賓共議，宜且休兵養民。未奏，會帝召賓，賓言糧餉不足，召原吉，亦以不給對。帝怒，遣原吉視糧開平，旋召還下獄。賓方提調靈濟宮。中使進香至，語賓以帝怒。賓懼，自縊死。帝實無意殺賓，聞賓死，乃益怒，戮其屍。

吳中，字思正，武城人。洪武末，為營州後屯衛經歷。成祖取大寧，迎降。以轉餉捍禦功，累遷至右都御史。永樂五年，改工部尚書。從北征，艱歸。起復，改刑部。十九年，與夏原吉、方賓等同以言北征餉絀，忤旨系獄。仁宗即位，出之，復其官，兼詹事，加太子少保。宣德元年從征樂安。三年坐以官木石遺中官楊慶作宅，下獄，落宮保，奪祿一年。正統六年，殿工成，進少師。明年卒，年七十。追封茌平伯，謚榮襄。

中勤敏多計算。先後在工部二十余年，北京宮殿，長、獻、景三陵，皆中所營造。職務填委，規畫井然。然不恤工匠，又湛於聲色，時論鄙之。

劉觀，雄縣人。洪武十八年進士。授太谷縣丞，以薦擢監察御史。三十年遷署左僉都御史。坐事下獄，尋釋。出為嘉興知府，丁父憂去。

永樂元年，擢雲南按察使，未行，拜戶部右侍郎。二年調左副都御史。時左都御史陳瑛殘刻，右都御史吳中寬和，觀委蛇二人間，務為容悅。四年，北京營造宮室，觀奉命采木浙江，未幾還。明年冬，帝以山西旱，命觀馳傳往，散遣采木軍民。六年，鄭賜卒，擢禮部尚書。十二月與刑部尚書呂震易官。坐事為皇太子譴責。帝在北京聞之，以大臣有小過，不宜遽折辱，特賜書諭太子。八年，都督僉事費瓛討涼州叛羌，命觀贊軍事。還，坐事，謫本部吏。十三年還職，改左都御史。十五年督浚河漕。十九年命巡撫陜西，考察官吏。

仁宗嗣位，兼太子賓客，旋加太子少保，給二俸。時大理少卿弋謙數言事，帝厭其繁瑣。尚書呂震、大理卿虞謙希旨劾奏，觀復令十四道御史論其誣妄，以是為輿論所鄙。

時未有官妓之禁。宣德初，臣僚宴樂，以奢相尚，歌妓滿前。觀私納賄賂，而諸御史亦貪縱無忌。三年六月朝罷，帝召大學士楊士奇、楊榮至文華門，諭曰：「祖宗時，朝臣謹飭。年來貪濁成風，何也？」士奇對曰：「永樂末已有之，今為甚耳。」榮曰：「永樂時，無逾方賓。」帝問：「今日誰最甚者？」榮對曰：「劉觀。」又問：「誰可代者？」士奇、榮薦通政使顧佐。帝乃出觀視河道，以佐為右都御史。於是御史張循理等交章劾觀，並其子輻諸贓汙不法事。帝怒，逮觀父子，以彈章示之。觀疏辯。帝益怒，出廷臣先後密奏，中有枉法受賕至千金者。觀引伏，遂下錦衣衛獄。明年將置重典。士奇、榮乞貸其死。乃謫輻戍遼東，而命觀隨往，觀竟客死。七年，士奇請命風憲官考察奏罷有司之貪汙者，帝曰：「然。向使不罷劉觀，風憲安得肅。」

贊曰：成祖封茹常，以事太祖有功。然考之，未有所表見，意史軼之歟？嚴震直之於廣西，張紞之於雲南，治效卓然。王鈍、鄭賜為方伯、監司，聲績頗著。至其晚節，皆不克自振，惜夫。郭資、呂震之徒，有幹濟才，而操行無取。李至剛之險，吳中、劉觀之墨，又不足道矣。


Chinese text: This work was published before January 1, 1923, and is in the
public domain worldwide because the author died at least 100 years ago.
