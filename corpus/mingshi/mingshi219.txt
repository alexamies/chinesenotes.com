張四維 馬自強 許國 趙志臯 張位 朱賡
目录
1	張四維
1.1	張泰徵、張甲徵
2	馬自強
2.1	馬怡、馬慥
3	許國
4	趙志臯
5	張位
6	朱賡
6.1	朱敬循
7	贊曰
8	校勘記
張四維
張四維，字子維，蒲州人．嘉靖三十二年進士．改庶吉士，授編修．隆慶初，進右中允，直經筵，尋遷左諭德．四維倜儻有才智，明習時事．楊博、王崇古久歷邊陲，善談兵．四維，博同里而崇古姊子也，以故亦習知邊務．高拱深器之．

拱掌吏部，超擢翰林學士．甫兩月，拜吏部右侍郎．俺答封貢議起，朝右持不決．四維為交關於拱，款事遂成．拱益才四維，四維亦干進不已，朝士頗有疾之者．御史郜永春視鹽河東，言鹽法之壞由勢要橫行，大商專利，指四維、崇古為勢要，四維父、崇古弟為大商．四維奏辨，因乞去．拱力護之，溫詔慰留焉．

初，趙貞吉去位，拱欲援四維入閣，而殷士儋夤緣得之，諸人遂相搆．及御史趙應龍劾士儋，士儋未去，言路復有劾四維者．四維已進左侍郎，不得已引去，無何士儋亦去．東宮出閤，召四維充侍班官．給事中曹大埜言四維賄拱得召，四維馳疏辨，求罷．帝不許，趣入朝．未至而穆宗崩，拱罷政，張居正當國，復移疾歸．

四維家素封，歲時餽問居正不絕．武清伯李偉，慈聖太后父也，故籍山西，四維結為援．萬曆二年復召掌詹事府．明年三月，居正請增置閣臣，引薦四維，馮保亦與善，遂以禮部尚書兼東閣大學士入贊機務．當是時，政事一決居正．居正無所推讓，視同列蔑如也．四維由居正進，謹事之，不敢相可否，隨其後，拜賜進官而已．居正卒，四維始當國．累加至少師、吏部尚書、中極殿大學士．

初，四維曲事居正，積不能堪，擬旨不盡如居正意，居正亦漸惡之．既得政，知中外積苦居正，欲大收人心．會皇子生，頒詔天下，疏言：「今法紀修明，海宇寧謐，足稱治平．而文武諸臣，不達朝廷勵精本意，務為促急煩碎，致徵斂無藝，政令乖舛，中外囂然，喪其樂生之心．誠宜及此大慶，蕩滌煩苛，弘敷惠澤，俾四海烝黎，咸戴帝德，此固人心培國脈之要術也．」帝嘉納之．自是，朝政稍變，言路亦發舒，詆居正時事．

於是居正黨大懼．王篆、曾省吾輩，厚結申時行以為助．而馮保欲因兩宮徽號封己為伯，惡四維持之．篆、省吾知之，厚賄保，數短四維；而使所善御史曹一夔劾吏部尚書王國光媚四維，拔其中表弟王謙為吏部主事．時行遂擬旨罷國光，並謫謙．四維以帝慰留，復起視事．命甫下，御史張問達復劾四維．四維窘，求保心腹徐爵、張大受賄保，保意稍解．時行乃謫問達於外，以安四維．四維以時行與謀也，卒銜之．已而中官張誠譖保，保眷大衰，四維乃授意門生李植輩發保奸狀．保及篆、省吾皆逐，朝事一大變．

於是四維稍汲引海內正人為居正所沉抑者．雖未即盡登用，然力反前事，時望頗屬焉．雲南貢金後期，帝欲罪守土官，又詔取雲南舊貯礦銀二十萬，皆以四維言而止．尋以父喪歸．服將闋，卒．贈太師，諡文毅．

張泰徵、張甲徵
子泰徵、甲徵皆四維柄政時舉進士．泰徵累官湖廣參政，甲徵工部郎中．

馬自強
馬自強，字體乾，同州人．嘉靖三十二年進士．改庶吉士，授檢討．隆慶中，歷洗馬，直經筵．遷國子祭酒，振飭學政，請寄不行．遷少詹事兼侍讀學士，掌翰林院．

神宗為皇太子出閤，充講官．敷陳明切，遂受眷．及即位，自強已遷詹事，教習庶吉士，乃擢禮部右侍郎，為日講官．尋以左侍郎掌詹事府，直講如故．丁繼母憂歸．服闋，詔以故官協理詹事府．至則遷吏部左侍郎，仍直經筵．甫兩月，廷推禮部尚書．帝遣使詢居正尚書得兼講官否，居正言，事繁不得兼．乃用為尚書，罷日講，充經筵講官．

禮官所掌，宗藩事最多，先後條例自相牴牾，黠吏得恣為奸利．自強擇其當者俾僚吏遵守，諸不可用者悉屏之．每藩府疏至，應時裁決，榜之部門，明示行止，吏無所牟利．龍虎山正一真人，隆慶時已降為提點，奪印敕．至是，張國祥求復故號，自強寢其奏．國祥乃重賄馮保固求復，自強力持不可，卒以中旨許之．初，俺答通貢市，賞有定額，後邊臣徇其求，額漸溢．自強請申故約，濫乞者勿與，歲省費不貲．世宗實錄成，加太子少保．

六年三月，居正將歸葬父．念閣臣在鄉里者，高拱與己有深隙，殷士儋多奧援，或乘間以出，惟徐階老易與，擬薦之自代．已遣使報階，既念階前輩，己還，當位其下，乃請增置閣臣．帝即令居正推擇，遂以人望薦自強及所厚申時行．詔加自強太子太保兼文淵閣大學士，與時行並參機務．自強初以救吳中行、趙用賢忤居正，自分不敢望，及制下，人更以是多居正．時呂調陽、張四維先在閣．調陽衰，數寢疾不出，小事四維代擬旨，大事則馳報居正於江陵，聽其裁決．自強雖持正，亦不能有為，守位而已．

已，居正還朝，調陽謝政，自強亦得疾卒．詔贈少保，諡文莊，遣行人護喪還．

馬怡、馬慥
子怡，舉人，終參議；慥，進士，尚寶卿．

關中人入閣者，自自強始．其後薛國觀繼之．終明世，惟二人．

許國
許國，字維楨，歙縣人．舉鄉試第一，登嘉靖四十四年進士．改庶吉士，授檢討．神宗為太子出閤，兼校書．及即位，進右贊善，充日講官．歷禮部左、右侍郎，改吏部，掌詹事府．

十一年四月以禮部尚書兼東閣大學士入參機務．國與首輔申時行善．以丁此呂事與言者相攻，語侵吳中行、趙用賢，由是物議沸然．已而御史陳性學復摭前事劾國，時行右國，請薄罰性學．國再疏求去，力攻言者．帝命鴻臚宣諭，始起視事．南京給事中伍可受復劾國，帝為謫可受官．國復三疏乞休，語憤激，帝不允．性學旋出為廣東僉事．先是，帝考卜壽宮，加國太子太保，改文淵閣，以雲南功進太子太傅．國以父母未葬，乞歸襄事．帝不允，命其子代．御史馬象乾以劾中官張鯨獲罪，國懇救．帝為霽威受之．

十七年，進士薛敷教劾吳時來，南京御史王麟趾、黃仁榮疏論臺規，辭皆侵國．國憤，連疏力詆，及主事饒伸．伸方攻大學士王錫爵，公議益不直國．國性木強，遇事輒發．數與言者為難，無大臣度，以故士論不附．

明年秋，火落赤犯臨洮、鞏昌，西陲震動，帝召對輔臣暖閣．時行言款貢足恃，國謂渝盟犯順，桀驁已極，宜一大創之，不可復羈縻．帝心然國言，而時行為政不能奪．無何，給事中任讓論國庸鄙．國疏辨，帝奪讓俸．國、時行初無嫌．而時行適為國門生萬國欽所論，讓則時行門生也，故為其師報復云．福建守臣報日本結琉球入寇，國因言：「今四裔交犯，而中外小臣爭務攻擊，致大臣紛紛求去，誰復為國家任事者？請申諭諸臣，各修職業，毋恣胸臆．」帝遂下詔嚴禁．國始終忿疾言者如此．

廷臣爭請冊立，得旨二十年春舉行．十九年秋，工部郎張有德以儀注請，帝怒奪俸．時行適在告，國與王家屏慮事中變，欲因而就之，引前旨力請．帝果不悅，責大臣不當與小臣比．國不自安，遂求去．疏五上，乃賜敕馳傳歸．踰一日，時行亦罷，[一]而冊立竟停．人謂時行以論劾去，國以爭執去，為二相優劣焉．

國在閣九年，廉慎自守，故累遭攻擊，不能被以汙名．卒，贈太保，諡文穆．

趙志臯
趙志，字汝邁，蘭谿人．隆慶二年進士及第，授編修．萬曆初，進侍讀．張居正奪情，將廷杖吳中行、趙用賢．志偕張位、習孔教等疏救，格不上，則請以中行等疏宣付史館，居正恚．會星變考察京朝官，遂出志為廣東副使．居三年，再以京察謫其官．居正歿，言者交薦，起解州同知．旋改南京太僕丞，歷國子監司業、祭酒，再遷吏部右侍郎，並在南京．尋召為吏部左侍郎．

十九年秋，申時行謝政，薦志及張位自代．遂進禮部尚書兼東閣大學士，入參機務．明年春，王家屏罷，王錫爵召未至，志暫居首輔．會寧夏變起，兵事多所咨決．主事岳元聲疏論錫爵，中言當事者變亂傾危，為主事諸壽賢、給事中許弘綱所駁．志再辨，帝皆不問．

二十一年，錫爵還朝，明年五月遂歸，志始當國．遼東失事，詔褫巡撫韓取善職，逮副使馮時泰詔獄，而總兵官楊紹勳止下御史問．給事中吳文梓等論其失平，志亦言：「封疆被寇，武臣罪也．今寬紹勳而深罪文吏，武臣益恣，文吏益喪氣．」帝不從，時泰竟謫戍．皇太后誕辰，帝受賀畢，召見輔臣暖閣，志論宥御史彭應參．言官乞減織造，志等因合詞請．尋極論章奏留中之弊，請盡付諸曹議行．帝惡中官張誠黨霍文炳，以言官不舉發，貶黜者三十餘人．志等連疏諫，皆不納．累坐少傅，加太子太傅，改建極殿．

時兩宮災，彗星見，日食九分有奇，三殿又災，連歲間變異迭出．志請下罪己詔，因累疏陳時政缺失．而其大者定國本、罷礦稅諸事，凡十一條．優詔報聞而已．皇長子年十六時，志嘗請舉冠婚禮．帝命禮官具儀．及儀上，不果行．二十六年三月，志等復以為言，終不允．

張居正柄國，權震主．申時行繼之，勢猶盛．王錫爵性剛負氣，人亦畏之．志為首輔，年七十餘，耄矣，柔而懦，為朝士所輕，詬誶四起．其始為首輔也，值西華門災，御史趙文炳論之．無何，南京御史柳佐、給事中章守誠言，吏部郎顧憲成等空司而逐志，實激帝怒．已而給事中張濤、楊洵，御史冀體、況上進，南京評事龍起雷相繼披詆．而巡按御史吳崇禮劾其子兩淮運副鳳威，鳳威坐停俸．未幾，工部郎中岳元聲極言志宜放，給事中劉道亨詆尤力．志憤，言：「同一閣臣也，往日勢重而權有所歸，則相率附之以媒進．今日勢輕而權有所分，則相率擊之以博名．」因求退益切．帝慰諭之．

初，日本封貢議起，石星力主之．志亦冀無事，相與應和．及封事敗，議者蜂起，凡劾星者必及志．志每被言，輒疏辨求退，帝悉勉留．先嘗譴言者以謝之，後言者益，則多寢不下，而留志益堅．迨封事大壞，星坐欺罔下獄論死，位亦以楊鎬故褫官，而志終不問．然志已病不能視事，乞休疏累上，御史于永清、給事中桂有根復疏論之．志身在褥，於罷礦、建儲諸大政，數力疾草疏爭，帝歲時恩賜亦如故．

志疾轉篤．在告四年，疏八十餘上．二十九年秋卒於邸舍．贈太傅，諡文懿．

張位
張位，字明成，新建人．隆慶二年進士．改庶吉士．授編修，預修世宗實錄．

萬曆元年，位以前代皆有起居注，而本朝獨無，疏言：「臣備員纂修，竊見先朝政事，自非出於詔令，形諸章疏，悉湮沒無考．鴻猷茂烈，鬱而未章，徒使野史流傳，用偽亂真．今史官充位，無以自．宜日分數人入直，凡詔旨起居，朝端政務，皆據見聞書之，待內閣裁定，為他年實錄之助．」張居正善其議，奏行焉．

後以救吳中行、趙用賢忤居正意．時已遷侍講，抑授南京司業．未行，復以京察，謫徐州同知．居正卒之明年，用給事中馮景隆、御史孫維城薦，[二]擢南京尚寶丞．俄召為左中允，管司業事，進祭酒．疏陳六事，多議行．以禮部右侍郎，教習庶吉士，引疾歸．詔起故官，協理詹事府，辭不赴．久之，以申時行薦，拜吏部左侍郎兼東閣大學士，與趙志並命．

王錫爵還朝，帝適降諭三王並封，以待嫡為辭．而志、位遽請帝篤修交泰，早兆高禖，議者竊哂之．趙南星以考察事褫官，朝士詆錫爵者多及位．錫爵去，志為首輔．位與志相厚善．志衰，位精悍敢任，政事多所裁決．時黜陟權盡還吏部，政府不得侵撓．位深憾之，事多掣其肘．以故孫鑨、陳有年、孫丕揚、蔡國珍皆不安其位而去．

二十四年，兩宮災，礦稅議起，位等不能沮．及奸人請稅煤炭，開臨清皇店，位與沈一貫乃執奏不可，不報．明年春，偕一貫陳經理朝鮮事宜．請於開城、平壤建置重鎮，練兵屯田，通商惠工，省中國輸輓．且擇人為長帥，分署朝鮮八道，為持久計．事下朝鮮議．其國君臣慮中國遂其土，疏陳非便，乃寢．頃之，日本封事壞，位力薦參政楊鎬才，請付以朝鮮軍務．鎬遭父喪，又請奪情視事，且薦邢玠為總督．帝皆從之．位已進禮部尚書，改文淵閣，以甘肅破賊功，加太子太保，復以延鎮功，進少保、吏部尚書，改武英殿．

三殿災，志適在告，位偕同列請面慰，不許．乃請帝引咎頒赦，勤朝講，發章奏，躬郊廟，建皇儲，錄廢棄，容狂直，宥細過，補缺官，減織造，停礦使，徹稅監，釋繫囚．帝優詔報之，不能盡行．位又言：「臣等請停礦稅，非遽停之也，蓋欲責成撫按，使上不虧國，下不累民耳．」於是給事中張正學劾位逢迎遷就，宜斥．帝亦不省．

位初官翰林，聲望甚重，朝士冀其大用．及入政府，招權示威，素望漸衰．給事中劉道亨劾位奸貪數十事．位憤，力辨，遂落道亨三官．呂坤、張養蒙與孫丕揚交好，而沈思孝、徐作、劉應秋、劉楚先、戴士衡、楊廷蘭則與位善，各有所左右．丕揚嘗劾位，指道亨為其黨．道亨恥之，劾位以自解．已而贊畫主事丁應泰劾楊鎬喪師，言位與鎬密書往來，朋黨欺罔，鎬拔擢由賄位得之．帝怒下廷議．位惶恐奏辨，帝猶慰留．給事中趙完璧、徐觀瀾復交章論．位窘，亟奏：「言交攻，孤忠可憫．臣心無纖毫愧，惟上矜察．」帝怒曰：「鎬由卿密揭屢薦，故奪哀授任．今乃朋欺隱慝，辱國損威，猶云無愧．」遂奪職閒住．

無何，有獲妖書名憂危竑議者，御史趙之翰言位實主謀．帝亦疑位怨望有他志，詔除名為民，遇赦不宥．其親故右都御史徐作、侍郎劉楚先、祭酒劉應秋、給事中楊廷蘭、主事萬建崑皆貶黜有差．

位有才，果於自用，任氣好矜．其敗也，廷臣莫之救．既卒，亦無湔雪之者．天啟中，復官，贈太保，諡文莊．

朱賡
朱賡，字少欽，浙江山陰人．父公節，泰州知州．兄應，刑部主事．賡登隆慶二年進士，改庶吉士，授編修．萬曆六年以侍讀為日講官．宮中方興土木，治苑囿．賡因講宋史，極言「花石綱」之害，帝為悚然．歷禮部左、右侍郎．帝營壽宮於大峪山，命賡往視．中官示帝意欲倣永陵制，賡言：「昭陵在望，制過之，非所安．」疏入，久不下．已，竟如其言．累官禮部尚書，遭繼母喪去．

二十九年秋，趙志卒，沈一貫獨當國，請增置閣臣．帝素慮大臣植黨，欲用林居及久廢者．詔賡以故官兼東閣大學士參預機務，遣行人召之．再辭，不允．明年四月詣闕，即捐一歲俸助殿工．其秋極陳礦稅之害，帝不能用．既而與一貫及沈鯉共獻守成、遣使、權宜三論，大指為礦稅發，賡手筆也．賡於己邸門獲妖書，而書辭誣賡動搖國本，大懼．立以疏聞，乞避位．帝慰諭有加．一貫倡小窮治不已．賡在告，再貽書一貫，請速具獄無株連，事乃得解．

三十三年大計京官．帝留被察者錢夢輩，及南京察疏上，亦欲有所留．賡力陳不可，曰：「北察之留，旨從中出，人猶咎臣等．今若出自票擬，則二百餘年大典，自臣壞之，死不敢奉詔．」言官劾溫純及鯉，中使傳帝意欲去純．賡言大臣去國必採公論，豈可於劾疏報允．帝下南察疏，而純竟去．其冬，工部請營三殿．時方濬河、繕城，賡力請俟之異日．帝皆納之，不果行．

三十四年，一貫、鯉去位，賡獨當國，年七十有二矣．朝政日弛，中外解體．賡疏揭月數上，十不能一下．御史宋燾首諷切賡，給事中汪若霖繼之．賡緣二人言，力請帝更新庶政，於增閣臣、補大僚、充言路三事語尤切．帝優詔答之而不行．賡乃素服詣文華門懇請，終不得命．賡以老，屢引疾，閣中空無人．帝諭簡閣臣，而廷臣慮帝出中旨如往年趙志、張位故事．賡力疾請付廷推，乃用于慎行、李廷機、葉向高，而召王錫爵於家，以為首輔．給事中王元翰、胡忻以廷機之用，賡實主之，疏詆廷機並侵賡．賡疏辭，帝為切責言者．既而姜士昌及燾被謫，言路謂出賡意，益不平．禮部主事鄭振先遂劾賡十二大罪，且言賡與一貫、錫爵為過去、見在、未來三身．帝怒，貶振先三秩．俄以言官論救，再貶二秩．

先，考選科道，吏部擬上七十八人．候命踰年，不下，賡連疏趣之．三十六年秋，命始下．諸人列言路，方欲見風采，而給事中若霖先嘗忤賡，及是見黜，適當賡病起入直時．謂賡修郤，攻訐四起，先後疏論至五十餘人．給事中喻安性者，賡里人，為賡上疏言：「今日政權不由內閣，盡移於司禮．」言者遂交章劾安性，復侵賡．是時賡已寢疾，乞休疏二十餘上．言者慮其復起，攻不已，而賡以十一月卒於官．遺疏陳時政，語極悲切．賡先加少保兼太子太保，進吏部尚書、文華殿大學士．及卒，贈太保，諡文懿．御史彭端吾復疏詆賡，給事中胡忻請停其贈諡，帝不聽．

賡醇謹無大過，與沈一貫同鄉相比，暱給事中陳治則、姚文蔚等，以故蒙詬病云．

朱敬循
子敬循，官禮部郎中，改稽勳．前此無正郎改吏部者，自敬循始．終右通政．

贊曰
贊曰：四維等當軸處中，頗滋物議。其時言路勢張，恣為抨擊。是非瞀亂，賢否混淆，相敵仇，罔顧國是。詬誶日積，又烏足為定論乎。然謂光明磊落有大臣之節，則斯人亦不能無愧辭焉。

校勘記
[一]　踰一日時行亦罷　一日，原作「一月」。本書卷一一０宰輔年表萬曆十九年：時行「九月致仕」，國「九月致仕」。兩人致仕都在九月。神宗實錄卷二四０萬曆十九年九月、國榷卷七五頁四六五八都作壬申許國去，甲戌，申時行去，正踰一日。據改。

[二]　用給事中馮景隆御史孫維城薦　孫維城，原作「孫惟成」，據神宗實錄卷一三三萬曆十一年丙戌條、明進士題名碑錄隆慶辛未科改。


Chinese text: This work was published before January 1, 1923, and is in the
public domain worldwide because the author died at least 100 years ago.
