粵自司馬遷、班固創述《儒林》，著漢興諸儒修明經藝之由，朝廷廣厲學官之路，與一代政治相表裏。後史沿其體制，士之抱遺經以相授受者，雖無他事業，率類次為篇。《宋史》判《道學》、《儒林》為二，以明伊、雒淵源，上承洙、泗，儒宗統緒，莫正於是。所關於世道人心者甚巨，是以載籍雖繁，莫可廢也。

明太祖起布衣，定天下，當幹戈搶攘之時，所至征召耆儒，講論道德，修明治術，興起教化，煥乎成一代之宏規。雖天亶英姿，而諸儒之功不為無助也。制科取士，一以經義為先，網羅碩學。嗣世承平，文教特盛，大臣以文學登用者，林立朝右。而英宗之世，河東薛瑄以醇儒預機政，雖弗究於用，其清修篤學，海內宗焉。吳與弼以名儒被薦，天子修幣聘之殊禮，前席延見，想望風采，而譽隆於實，詬誶叢滋。自是積重甲科，儒風少替。白沙而後，曠典缺如。

原夫明初諸儒，皆朱子門人之支流余裔，師承有自，矩矱秩然。曹端、胡居仁篤踐履，謹繩墨，守儒先之正傳，無敢改錯。學術之分，則自陳獻章、王守仁始。宗獻章者曰江門之學，孤行獨詣，其傳不遠。宗守仁者曰姚江之學，別立宗旨，顯與朱子背馳，門徒遍天下，流傳逾百年，其教大行，其弊滋甚。嘉、隆而後，篤信程、朱，不遷異說者，無復幾人矣。要之，有明諸儒，衍伊、雒之緒言，探性命之奧旨，錙銖或爽，遂啟岐趨，襲謬承訛，指歸彌遠。至專門經訓授受源流，則二百七十余年間，未聞以此名家者。經學非漢、唐之精專，性理襲宋、元之糟粕，論者謂科舉盛而儒術微，殆其然乎。

今差別其人，準前史例，作《儒林傳》。有事功可見，列於正傳者，茲不復及。其先聖、先賢後裔，明代亟為表章，衍聖列爵上公，與國終始。其他簪纓逢掖，奕葉承恩，亦儒林盛事也。考其原始，別自為篇，附諸末簡，以備一代之故云。

○範祖幹〈（葉儀等）〉謝應芳汪克寬梁寅趙汸陳謨薛瑄〈（閻禹錫周蕙等）〉胡居仁〈（余祐）〉蔡清〈（陳琛林希元等）〉羅欽順曹端吳與弼〈（胡九韶等）〉陳真晟呂柟〈（呂潛等）〉邵寶〈（王問）〉楊廉劉觀〈（孫鼎李中）〉馬理魏校〈（王應電王敬臣）〉周瑛潘府崔銑何瑭唐伯元黃淳耀〈（弟淵耀）〉

範祖幹，字景先，金華人。從同邑許謙遊，得其指要。其學以誠意為主，而嚴以慎獨持守之功。太祖下婺州，與葉儀並召。祖幹持《大學》以進，太祖問治道何先，對曰：「不出是書。」太祖令剖陳其義，祖幹謂帝王之道，自修身齊家以至治國平天下，必上下四旁，均齊方正，使萬物各得其所，而後可以言治。太祖曰：「聖人之道，所以為萬世法。吾自起兵以來，號令賞罰，一有不平，何以服眾。夫武定禍亂，文致太平，悉是道也。」深加禮貌，命二人為諮議，祖幹以親老辭歸。李文忠守處州，特加敬禮，恒稱之為師。祖幹事親孝，父母皆八十余而終。家貧不能葬，鄉里共為營辦，悲哀三年如一日。有司以聞，命表其所居曰純孝坊，學者稱為純孝先生。

葉儀，字景翰，金華人。受業於許謙，謙誨之曰：「學者必以五性人倫為本，以開明心術、變化氣質為先。」儀朝夕惕厲，研究奧旨。已而授徒講學，士爭趨之。其語學者曰：「聖賢言行，盡於《六經》、《四書》，其微詞奧義，則近代先儒之說備矣。由其言以求其心，涵泳從容，久自得之，不可先立己意，而妄有是非也。」太祖克婺州，召見，授為諮議，以老病辭。已而知府王宗顯聘儀及宋濂為《五經》師，非久亦辭歸，隱居養親。所著有《南陽雜槁》。吳沈稱其理明識精，一介不茍。安貧樂道，守死不變。

門人何壽朋，字德齡，亦金華人。窮經守誌，不妄幹人。洪武初，舉孝廉，以二親俱老辭。父歿，舍所居宅易地以葬。學者因其自號，稱曰歸全先生。

同邑汪與立，字師道，祖幹門人。其德行與壽朋齊名而文學為優。隱居教授，以高壽終。

謝應芳，字子蘭，武進人也。自幼篤誌好學，潛心性理，以道義名節自勵。元至正初，隱白鶴溪上。構小室，顏曰「龜巢」，因以為號。郡辟教鄉校子弟，先質後文，諸生皆循循雅飭。疾異端惑世，嘗輯聖賢格言、古今明鑒為《辨惑編》。有舉為三衢書院山長者，不就。及天下兵起，避地吳中，吳人爭延致為弟子師。久之，江南底定，始來歸，年逾七十矣。徙居芳茂山，一室蕭然，晏如也。有司征修郡誌，強起赴之。年益高，學行益劭。達官縉紳過郡者，必訪於其廬，應芳布衣韋帶與之抗禮。議論必關世教，切民隱，而導善之誌不衰。詩文雅麗蘊藉，而所自得者，理學為深。卒年九十七。

汪克寬，字德一，祁門人。祖華，受業雙峰饒魯，得勉齋黃氏之傳。克寬十歲時，父授以雙峰問答之書，輒有悟。乃取《四書》，自定句讀，晝夜誦習，專勤異凡兒。後從父之浮梁，問業於吳仲迂，誌益篤。元泰定中，舉應鄉試，中選。會試以答策伉直見黜，慨然棄科舉業，盡力於經學。《春秋》則以胡安國為主，而博考眾說，會萃成書，名之曰《春秋經傳附錄纂疏》。《易》則有《程朱傳義音考》。《詩》有《集傳音義會通》。《禮》有《禮經補逸》。《綱目》有《凡例考異》。四方學士，執經門下者甚眾。至正間，蘄、黃兵至，室廬貲財盡遭焚掠。簞瓢屢空，怡然自得。洪武初，聘至京師，同修《元史》。書成將授官，固辭老疾。賜銀幣，給驛還。五年冬卒，年六十有九。

梁寅，字孟敬，新喻人。世業農，家貧，自力於學，淹貫《五經》、百氏。累舉不第，遂棄去。辟集慶路儒學訓導，居二歲，以親老辭歸。明年，天下兵起，遂隱居教授。太祖定四方，征天下名儒修述禮樂。寅就征，年六十余矣。時以禮、律、制度，分為三局，寅在禮局中，討論精審，諸儒皆推服。書成，賜金幣，將授官，以老病辭，還。結廬石門山，四方士多從學，稱為梁五經，又稱石門先生。鄰邑子初入官，詣寅請教。寅曰：「清、慎、勤，居官三字符也。」其人問天德王道之要，寅微笑曰：「言忠信，行篤敬，天德也。不傷財，不害民，王道也。」其人退曰：「梁子所言，平平耳。」後以不檢敗，語人曰：「吾不敢再見石門先生。」寅卒，年八十二。

趙汸，字子常，休寧人。生而姿稟卓絕。初就外傅，讀朱子《四書》，多所疑難，乃盡取朱子書讀之。聞九江黃澤有學行，往從之遊。澤之學，以精思自悟為主。其教人，引而不發。汸一再登門，乃得《六經》疑義千余條以歸。已，復往，留二歲，得口授六十四卦大義與學《春秋》之要。後復從臨川虞集遊，獲聞吳澄之學。乃築東山精舍，讀書著述其中。雞初鳴輒起，澄心默坐。由是造詣精深，諸經無不通貫，而尤邃於《春秋》。初以聞於黃澤者，為《春秋師說》三卷，復廣之為《春秋集傳》十五卷。因《禮記》經解有「屬辭比事《春秋》教」之語，乃復著《春秋屬辭》八篇。又以為學《春秋》者，必考《左傳》事實為先，杜預、陳傅良有得於此，而各有所蔽，乃復著《左氏補註》十卷。當是時，天下兵起，汸轉側幹戈間，顛沛流離，而進修之功不懈。太祖既定天下，詔修《元史》，征汸預其事。書成，辭歸。未幾卒，年五十有一。學者稱東山先生。

陳謨，字一德，泰和人。幼能詩文，邃於經學，旁及子史百家，涉流探源，辨析純駁，犁然要於至當。隱居不求仕，而究心經世之務。嘗謂：「學必敦本，莫加於性，莫重於倫，莫先於變化氣質。若禮樂、刑政、錢谷、甲兵、度數之詳，亦不可不講習。」一時經生學子多從之遊。事親孝，友於其弟。鄉人有為不善者，不敢使聞。洪武初，征詣京師，賜坐議學。學士宋濂、待制王祎請留為國學師，謨引疾辭歸。屢應聘為江、浙考試官，著書教授以終。

薛瑄，字德溫，河津人。父貞，洪武初領鄉薦，為元氏教諭。母齊，夢一紫衣人謁見，已而生瑄。性穎敏，甫就塾，授之《詩》、《書》，輒成誦，日記千百言。及貞改任滎陽，瑄侍行。時年十二，以所作詩賦呈監司，監司奇之。既而聞高密魏希文、海寧範汝舟深於理學，貞乃並禮為瑄師。由是盡焚所作詩賦，究心洛、閩淵源，至忘寢食。後貞復改官鄢陵。瑄補鄢陵學生，遂舉河南鄉試第一，時永樂十有八年也。明年成進士。以省親歸。居父喪，悉遵古禮。宣德中服除，擢授御史。三楊當國，欲見之，謝不往。出監湖廣銀場，日探性理諸書，學益進。以繼母憂歸。

正統初還朝，尚書郭琎舉為山東提學僉事。首揭白鹿洞學規，開示學者。延見諸生，親為講授。才者樂其寬，而不才者憚其嚴，皆呼為薛夫子。王振語三楊：「吾鄉誰可為京卿者？」以瑄對，召為大理左少卿。三楊以用瑄出振意，欲瑄一往見，李賢語之。瑄正色曰：「拜爵公朝，謝恩私室，吾不為也。」其後議事東閣，公卿見振多趨拜，瑄獨屹立。振趨揖之，瑄亦無加禮，自是銜瑄。

指揮某死，妾有色，振從子山欲納之，指揮妻不肯。妾遂訐妻毒殺夫，下都察院訊，已誣服。瑄及同官辨其冤，三卻之。都御史王文承振旨，誣瑄及左、右少卿賀祖嗣、顧惟敬等故出人罪，振復諷言官劾瑄等受賄，並下獄。論瑄死，祖嗣等末減有差。系獄待決，瑄讀《易》自如。子三人，願一子代死，二子充軍，不允。及當行刑，振蒼頭忽泣於爨下。問故，泣益悲，曰：「聞今日薛夫子將刑也。」振大感動。會刑科三覆奏，兵部侍郎王偉亦申救，乃免。

景帝嗣位，用給事中程信薦，起大理寺丞。也先入犯，分守北門有功。尋出督貴州軍餉，事竣，即乞休，學士江淵奏留之。景泰二年，推南京大理寺卿。富豪殺人，獄久不決，瑄執置之法。召改北寺。蘇州大饑，貧民掠富豪粟，火其居，蹈海避罪。王文以閣臣出視，坐以叛，當死者二百余人，瑄力辨其誣。文恚曰：「此老倔強猶昔。」然卒得減死。屢疏告老，不許。英宗復辟，拜禮部右侍郎兼翰林院學士，入閣預機務。王文、於謙下獄，下群臣議，石亨等將置之極刑。瑄力言於帝，後二日文、謙死，獲減一等。帝數見瑄，所陳皆關君德事。已，見石亨、曹吉祥亂政，疏乞骸骨。帝心重瑄，微嫌其老，乃許之歸。

瑄學一本程、朱，其修已教人，以復性為主，充養邃密，言動鹹可法。嘗曰：「自考亭以還，斯道已大明，無煩著作，直須躬行耳。」有《讀書錄》二十卷，平易簡切，皆自言其所得，學者宗之。天順八年六月卒，年七十有二。贈禮部尚書，謚文清。弘治中，給事中張九功請從祀文廟，詔祀於鄉。已，給事中楊廉請頒《讀書錄》於國學，俾六館誦習。且請祠名，詔名「正學」。隆慶六年，允廷臣請，從祀先聖廟庭。

其弟子閻禹錫，字子與，洛陽人。父端，舉河南鄉試第一，為教諭，卒。禹錫方九歲，哭父幾滅性。長博涉群書，領正統九年鄉薦，除昌黎訓導。以母喪歸，廬墓三年，詔以孝行旌其閭。聞河津薛瑄講濂、洛之學，遂罷公車，往受業。久之，將歸，瑄送至裏門，告之曰：「為學之要，居敬窮理而已。」禹錫歸，得其大指，益務力行。

天順初，大學士李賢薦為國子學正。請嚴監規以塞奔競，復武學以講備禦，帝皆從之。尋升監丞，忤貴幸，左遷徽州府經歷。諸生伏闕乞留，不允。再遷至南京國子監丞，掌京衛武學，四為同考官，超拜監察御史。督畿內學，取周子《太極圖》、《通書》為士子講解，一時多士皆知響學。成化十二年卒，年五十一。

周蕙，字廷芳，泰州人。為臨洮衛卒，戍蘭州。年二十，聽人講《大學》首章，惕然感動，遂讀書。州人段堅，薛瑄門人也，時方講學於裏。蕙往聽之。與辨析，堅大服。誨以聖學，蕙乃研究《五經》。又從學安邑李昶。昶，亦瑄門人也，由舉人官清水教諭。學使者嘆其賢，薦昶代己，命未下而卒。蕙從之久，學益邃。恭順侯吳瑾鎮陜西，欲聘為子師，固辭不赴。或問之，蕙曰：「吾軍士也，召役則可。若以為師，師豈可召哉？」瑾躬送二子於其家，蕙始納贄焉。後還居泰州之小泉，幅巾深衣，動必由禮。州人多化之，稱為小泉先生。以父久遊江南不返，渡揚子江求父，舟覆溺死。蕙門人著者，薛敬之、李錦、王爵、夏尚樸。

敬之，字顯思，渭南人。五歲好讀書，不逐群兒戲。長從蕙遊，雞鳴候門啟，輒灑掃設座，跪而請教。嘗語人曰：「周先生躬行孝弟，學近伊、洛，吾以為師。陜州陳雲逵忠信狷介，事必持敬，吾以為友。」憲宗初，以歲貢生入國學，與同舍陳獻章並有盛名。會父母相繼歿，號哭徒行大雪中，遂成足疾。母嗜韭，終身不食韭。成化末，選應州知州，課績為天下第一。弘治九年遷金華同知。居二年，致仕，卒年七十四。所著有《道學基統》、《洙泗言學錄》、《爾雅便音》、《思庵埜錄》諸書。思庵者，敬之自號也。其門人呂柟最著，自有傳。

錦，字名中，鹹寧人。舉天順六年鄉試。入國學，為祭酒邢讓所知。讓坐事下吏，錦率眾抗章白其非辜。幼喪父，事母色養，執喪盡禮，不作浮屠法。巡撫余子俊欲延為子師，錦以齊衰不入公門，固辭。所居僅蔽風雨，布衣糲食，義不妄取。成化中選松江同知，卒官。

爵，字錫之，泰州人。弘治初，由國學生授保安州判官，有平允聲。其教門人也，務以誠敬為本。

胡居仁，字叔心，余幹人。聞吳與弼講學崇仁，往從之遊，絕意仕進。其學以主忠信為先，以求放心為要，操而勿失，莫大乎敬，因以敬名其齋。端莊凝重，對妻子如嚴賓。手置一冊，詳書得失，用自程考。鶉衣簞食，晏如也。築室山中，四方來學者甚眾，皆告之曰：「學以為己，勿求人知。」語治世，則曰：「惟王道能使萬物各得其所。」所著有《居業錄》，蓋取修辭立誠之義。每言：「與吾道相似莫如禪學。後之學者，誤認存心多流於禪，或欲屏絕思慮以求靜。不知聖賢惟戒慎恐懼，自無邪思，不求靜未嘗不靜也。故卑者溺於功利，高者騖於空虛，其患有二：一在所見不真，一在功夫間斷。」嘗作《進學箴》曰：「誠敬既立，本心自存。力行既久，全體皆仁。舉而措之，家齊國治，聖人能事畢矣。」

居仁性行淳篤，居喪骨立，非杖不能起，三年不入寢門。與人語，終日不及利祿。與羅倫、張元禎友善，數會於弋陽龜峰。嘗言，陳獻章學近禪悟，莊昶詩止豪曠，此風既成，為害不細。又病儒者撰述繁蕪，謂朱子註《參同契》、《陰符經》，皆不作可也。督學李齡、鐘成相繼聘主白鹿書院。過饒城，淮王請講《易傳》，待以賓師之禮。是時吳與弼以學名於世，受知朝廷，然學者或有間言。居仁暗修自守，布衣終其身，人以為薛瑄之後，粹然一出於正，居仁一人而已。卒年五十一。萬歷十三年從祀孔廟，復追謚文敬。其弟子余祐最著。

祐字子積，鄱陽人。年十九，師事居仁，居仁以女妻之。弘治十二年舉進士。為南京刑部員外郎，以事忤劉瑾，落職。瑾誅，起為福州知府。鎮守太監市物不予直，民群訴於祐。涕泣慰遣之，雲將列狀上聞。鎮守懼，稍戢，然恚甚，遣人入京告其黨曰：「不去余祐，鎮守不得自遂也。」然祐素廉，摭拾竟無所得。未幾，遷山東副使。父憂，服闋，補徐州兵備副使。中官王敬運進禦物入都，多挾商船，與知州樊準、指揮王良詬。良發其違禁物，敬懼，詣祐求解，祐不聽。敬誣奏準等毆己，遂並逮祐，謫為南寧府同知。稍遷韶州知府，投劾去。嘉靖初，歷雲南布政使，以太仆寺卿召，未行，改吏部右侍郎，祐已先卒。祐之學，墨守師說，在獄中作《性書》三卷。其言程、朱教人，專以誠敬入。學者誠能去其不誠不敬者，不患不至古人。時王守仁作《朱子晚年定論》，謂其學終歸於存養。祐謂：「朱子論心學凡三變，存齋記所言，乃少時所見，及見延平，而悟其失。後聞五峰之學於南軒，而其言又一變。最後改定已發未發之論，然後體用不偏，動靜交致其力，此其終身定見也。安得執少年未定之見，而反謂之晚年哉？」其辨出，守仁之徒不能難也。

蔡清，字介夫，晉江人。少走侯官，從林比學《易》，盡得其肯綮。舉成化十三年鄉試第一。二十年成進士，即乞假歸講學。已，謁選，得禮部祠祭主事。王恕長吏部，重清，調為稽勛主事，恒訪以時事。清乃上二劄：一請振紀綱，一薦劉大夏等三十余人。恕皆納用。尋以母憂歸，服闋，復除祠祭員外郎。乞便養，改南京文選郎中。一日心動，急乞假養父，歸甫兩月而父卒，自是家居授徒不出。正德改元，即家起江西提學副使。寧王宸濠驕恣，遇朔望，諸司先朝王，次日謁文廟。清不可，先廟而後王。王生辰，令諸司以朝服賀。清曰「非禮也」，去蔽膝而入，王積不悅。會王求復護衛，清有後言。王欲誣以詆毀詔旨，清遂乞休。王佯挽留，且許以女妻其子，競力辭去。劉瑾知天下議己，用蔡京召楊時故事，起清南京國子祭酒。命甫下而清已卒，時正德三年也，年五十六。

清之學，初主靜，後主虛，故以虛名齋。平生飭躬砥行，貧而樂施，為族黨依賴。以善《易》名。嘉靖八年，其子推官存遠以所著《易經》、《四書蒙引》進於朝，詔為刊布。萬歷中追謚文莊，贈禮部右侍郎。其門人陳琛、王宣、易時中、林同、趙逮、蔡烈並有名，而陳琛最著。

琛，字思獻，晉江人，杜門獨學。清見其文異之，曰：「吾得友此人足矣。」琛因介友人見清，清曰：「吾所發憤沈潛辛苦而僅得者，以語人常不解。子已盡得之，今且盡以付子矣。」清歿十年，琛舉進士，授刑部主事，改南京戶部，就擢考功主事，乞終養歸。嘉靖七年，有薦其恬退者，詔征之，琛辭。居一年，即家起貴州僉事，旋改江西，皆督學校，並辭不赴。家居，卻掃一室，偃臥其中，長吏莫得見其面。

同郡林希元，字懋貞，與琛同年進士。歷官雲南僉事，坐考察不謹罷歸。所著《存疑》等書，與琛所著《易經通典》、《四書淺說》，並為舉業所宗。

王宣，晉江人。弘治中舉於鄉，一赴會試不第，以親老須養，不再赴。嘗曰：「學者混朱、陸為一，便非真知。」為人廓落豪邁，俯視一世。

易時中，字嘉會，亦晉江人。舉於鄉，授東流教諭，遷夏津知縣，有惠政。稍遷順天府推官。以治胡守中獄失要人意，將中以他事，遂以終養歸。道出夏津，老稚爭獻果脯。將別，有哭失聲者。母年九十一而終，時中七十矣，毀不勝喪而卒。

趙逮，字子重，東平人。弘治中舉鄉試，受《易》於清。蔡氏《易》止行於閩南，及是北行齊、魯矣。居母喪毀瘠，後會試不第，遂抗誌不出。生平好濂、洛諸子之學，於明獨好薛氏《讀書錄》。

蔡烈，字文繼，龍溪人。父昊，瓊州知府。烈弱冠為諸生，受知於清及莆田陳茂烈。隱居鶴鳴山之白雲洞，不復應試。嘉靖十二年詔舉遣佚，知府陸金以烈應，以母老辭。巡按李元陽檄郡邑建書院，亦固辭。忽山鳴三日，烈遂卒。主簿詹道嘗請論心，烈曰：「宜論事。孔門求仁，未嘗出事外也。堯、舜之道，孝弟而已。夫子之道，忠恕而已。」學士豐熙戍鎮海，見烈，嘆曰：「先生不言躬行，熙已心醉矣。」

羅欽順，字允升，泰和人。弘治六年進士及第，授編修。遷南京國子監司業，與祭酒章懋以實行教士。未幾，奉親歸，因乞終養。劉瑾怒，奪職為民。瑾誅，復官，遷南京太常少卿，再遷南京吏部右侍郎，入為吏部左侍郎。世宗即位，命攝尚書事。上疏言久任、超遷，法當疏通，不報。大禮議起，欽順請慎大禮以全聖孝，不報。遷南京吏部尚書，省親乞歸。改禮部尚書，會居憂未及拜。再起禮部尚書，辭。又改吏部尚書，下詔敦促，再辭。許致仕，有司給祿米。時張總、桂萼以議禮驟貴，秉政樹黨，屏逐正人。欽順恥與同列，故屢詔不起。裏居二十余年，足不入城市，潛心格物致知之學。王守仁以心學立教，才知之士翕然師之。欽順致書守仁，略曰：「聖門設教，文行兼資，博學於文，厥有明訓。如謂學不資於外求，但當反觀內省，則『正心誠意』四字亦何所不盡，必於入門之際，加以格物工夫哉？」守仁得書，亦以書報，大略謂：「理無內外，性無內外，故學無內外。講習討論，未嘗非內也。反觀內省，未嘗遺外也。」反復二千余言。欽順再以書辨曰：「執事云：『格物者，格其心之物也，格其意之物也，格其知之物也。正心者，正其物之心也。誠意者，誠其物之意也。致知者，致其物之知也。』自有《大學》以來，未有此論。夫謂格其心之物，格其意之物，格其知之物，凡為物也三。謂正其物之心，誠其物之意，致其物之知，其為物也，一而已矣。就三而論，以程子格物之訓推之，猶可通也。以執事格物之訓推之，不可通也。就一物而論，則所謂物，果何物耶？如必以為意之用，雖極安排之巧，終無可通之日也。又執事論學書有云：『吾心之良知，即所謂天理。致吾心良知之天理於事物，則事事物物皆得其理矣。致吾心之良知者，致知也。事事物物各得其理者，格物也。」審如所言，則《大學》當云『格物在致知』，不當云『致知在格物』，與『物格而後知至』矣。」書未及達，守仁已歿。

欽順為學，專力於窮理、存心、知性。初由釋氏入，既悟其非，乃力排之，謂：「釋氏之明心見性，與吾儒之盡心知性，相似而實不同。釋氏之學，大抵有見於心，無見於性。今人明心之說，混於禪學，而不知有千里毫厘之謬。道之不明，將由於此，欽順有憂焉。」為著《困知記》，自號整庵。年八十三卒，贈太子太保，謚文莊。

曹端，字正夫，澠池人。永樂六年舉人。五歲見《河圖》、《洛書》，即畫地以質之父。及長，專心性理。其學務躬行實踐，而以靜存為要。讀宋儒《太極圖》、《通書》、《西銘》，嘆曰：「道在是矣。」篤誌研究，坐下著足處，兩磚皆穿。事父母至孝，父初好釋氏，端為《夜行燭》一書進之，謂：「佛氏以空為性，非天命之性。老氏以虛為道，非率性之道。」父欣然從之。繼遭二親喪，五味不入口。既葬，廬墓六年。

端初讀謝應芳《辨惑編》，篤好之，一切浮屠、巫覡、風水、時日之說屏不用。上書邑宰，毀淫祠百余，為設裏社、裏谷壇，使民祈報。年荒勸振，存活甚眾。為霍州學正，修明聖學。諸生服從其教，郡人皆化之，恥爭訟。知府郭晟問為政，端曰：「其公廉乎。公則民不敢謾，廉則吏不敢欺。」晟拜受。遭艱歸，澠池、霍諸生多就墓次受學。服闋，改蒲州學正。霍、蒲兩邑各上章爭之，霍奏先得請。先後在霍十六載，宣德九年卒官，年五十九。諸生服心喪三年，霍人罷市巷哭，童子皆流涕。貧不能歸葬，遂留葬霍。二子瑜、琛，亦戶端墓，相繼死，葬墓側，後改葬澠池。

端嘗言：「學欲至乎聖人之道，須從太極上立根腳。」又曰：「為人須從誌士勇士不忘上參取。」又曰：「孔、顏之樂仁也，孔子安仁而樂在其中，顏淵不違仁而不改其樂，程子令人自得之。」又曰：「天下無性外之物，而性無不在焉。性即理也，理之別名曰太極，曰至誠，曰至善，曰大德，曰大中，名不同而道則一。」初，伊、洛諸儒，自明道、伊川後，劉絢、李<頁>輩身及二程之門，至河南許衡、洛陽姚樞講道蘇門，北方之學者翕然宗之。洎明興三十余載，而端起崤、澠間，倡明絕學，論者推為明初理學之冠。所著有《孝經述解》、《四書詳說》、《周易乾坤二卦解義》、《太極圖說通書》《西銘》釋文、《性理文集》、《儒學宗統譜》、《存疑錄》諸書。

霍州李德與端同時，亦講學於其鄉。及見端，退語諸生曰：「學不厭，教不倦，曹子之盛德也。至其知古今，達事變，末學鮮或及之。古雲『得經師易，得人師難』，諸生得人師矣。」遂避席去。端亦高其行誼，命諸生延致之，講明正學。初，端作《川月交映圖》擬太極，學者稱月川先生。及歿，私謚靜修。正德中，尚書彭澤、河南巡撫李楨請從祀孔子廟庭，不果。

吳與弼，字子傳，崇仁人。父溥，建文時為國子司業，永樂中為翰林修撰。與弼年十九，見《伊洛淵源圖》，慨然響慕，遂罷舉子業，盡讀《四子》、《五經》、洛閩諸錄，不下樓者數年。中歲家益貧，躬親耕稼，非其義，一介不取。四方來學者，約己分少，飲食、教誨不倦。正統十一年，山西僉事何自學薦於朝，請授以文學高職。後御史塗謙、撫州知府王宇復薦之，俱不出。嘗嘆曰：「宦官、釋氏不除，而欲天下治平，難矣。」景泰七年，御史陳述又請禮聘與弼，俾侍經筵，或用之成均，教育胄子。詔江西巡撫韓雍備禮敦遣，竟不至。天順元年，石亨欲引賢者為己重，謀於大學士李賢，屬草疏薦之。帝乃命賢草敕加束帛，遣行人曹隆，賜璽書，賫禮幣，征與弼赴闕。比至，帝問賢曰：「與弼宜何官？」對曰：「宜以宮僚，侍太子講學。」遂授左春坊左諭德，與弼疏辭。賢請賜召問，且與館次供具。於是召見文華殿，顧語曰：「聞處士義高，特行征聘，奚辭職為？」對曰：「臣草茅賤士，本無高行，陛下垂聽虛聲，又不幸有狗馬疾。束帛造門，臣慚被異數，匍匐京師，今年且六十八矣，實不能官也。」帝曰：「宮僚優閑，不必辭。」賜文綺酒牢，遣中使送館次。顧謂賢曰：「此老非迂闊者，務令就職。」時帝眷遇良厚，而與弼辭益力。又疏稱：「學術荒陋，茍冒昧徇祿，必且曠官。」詔不許。乃請以白衣就邸舍，假讀秘閣書。帝曰：「欲觀秘書，勉受職耳。」命賢為諭意。與弼留京師二月，以疾篤請。賢請曲從放還，始終恩禮，以光曠舉。帝然之，賜敕慰勞，賫銀幣，復遣行人送還，命有司月給米二石。與弼歸，上表謝，陳崇聖誌、廣聖學等十事。成化五年卒，年七十九。

與弼始至京，賢推之上座，以賓師禮事之。編修尹直至，令坐於側。直大慍，出即謗與弼。及與弼歸，知府張貴謁見不得，大恚。募人代其弟投牒訟與弼，立遣吏攝之，大加侮慢，始遣還。與弼諒非弟意，友愛如初。編修張元楨不知其始末，遣書誚讓，有「上告素王，正名討罪，豈容先生久竊虛名」語。直後筆其事於《瑣綴錄》。又言與弼跋亨族譜，自稱門下士，士大夫用此訾與弼。後顧允成論之曰：「此好事者為之也。」與弼門人後皆從祀，而與弼竟不果。所著《日錄》，悉自言生平所得。

其門人最著者曰胡居仁、陳獻章、婁諒，次曰胡九韶、謝復、鄭伉。胡九韶，字鳳儀，少從與弼學。諸生來學者，與弼令先見九韶。及與弼歿，門人多轉師之。家貧，課子力耕，僅給衣食。成化中卒。謝復，字一陽，祁門人。聞與弼倡道，棄科舉業從之遊。身體力行，務求自得。居家孝友，喪祭冠婚，悉遵古禮。或問學，曰：「知行並進，否則落記誦詁訓矣。」晚卜室西山之麓，學者稱西山先生。弘治末年卒，年六十五。鄭伉，字孔明，常山人。為諸生，試有司，不偶，即棄去，師與弼。辭歸，日究諸儒論議，一切折衷於朱子。事親孝。設義學，立社倉，以惠族黨。所著《易義發明》、《讀史管見》、《觀物余論》、《蛙鳴集》，多燼於火。

陳真晟，字晦德，漳州鎮海衛人。初治舉赴鄉試，聞有司防察過嚴，無待士禮，恥之棄去，由是篤誌聖賢之學。讀《大學或問》，見朱子重言主敬，知「敬」為《大學》始基。又得程子主一之說，專心克治，嘆曰：「《大學》，誠意為鐵門關，主一二字，乃其玉鑰匙也。」天順二年詣闕上《程朱正學纂要》。其書首取程氏學制，次采朱子論說，次作二圖，一著聖人心與天地同運，一著學者之心法天之運，終言立明師、輔皇儲、隆教本數事，以畢圖說之意。書奏，下禮部議，侍郎鄒幹寢其事。真晟歸，聞臨川吳與弼方講學，欲就問之。過南昌，張元禎止之宿，與語，大推服曰：「斯道自程、朱以來，惟先生得其真。如康齋者，不可見，亦不必見也。」遂歸閩，潛思靜坐，自號漳南布衣。卒於成化十年，年六十四。真晟學無師承，獨得於遺經之中。自以僻處海濱，出而訪求當世學者，雖未與與弼相證，要其學頗似近之。

呂柟，字仲木，高陵人，別號涇野，學者稱涇野先生。正德三年登進士第一，授修撰。劉瑾以柟同鄉欲致之，謝不往。又因西夏事，疏請帝入宮親政事，潛消禍本。瑾惡其直，欲殺之，引疾去。瑾誅，以薦復官。乾清宮災，應詔陳六事，其言除義子，遣番僧，取回鎮守太監，尤人所不敢言。是年秋，以父病歸。都御史盛應期，御史朱節、熊相、曹珪累疏薦。適世宗嗣位，首召柟。上疏勸勤學以為新政之助，略曰：「克己慎獨，上對天心；親賢遠讒，下通民誌，庶太平之業可致。」大禮議興，與張、桂忤。以十三事自陳，中以大禮未定，諂言日進，引為己罪。上怒，下詔獄，謫解州判官，攝行州事。恤煢獨，減丁役，勸農桑，興水利，築堤護鹽池，行《呂氏鄉約》及《文公家禮》，求子夏後，建司馬溫公祠。四方學者日至，御史為辟解梁書院以居之。三年，御史盧煥等累薦，升南京宗人府經歷，歷官尚寶司卿。吳、楚、閩、越士從者百余人。晉南京太仆寺少卿。太廟災，乞罷黜，不允。選國子監祭酒，晉南京禮部右侍郎，署吏部事。帝將躬祀顯陵，累疏勸止，不報。值天變，遂乞致仕歸。年六十四卒，高陵人為罷市者三日。解梁及四方學者聞之，皆設位，持心喪。訃聞，上輟朝一日，賜祭葬。

柟受業渭南薛敬之，接河東薛瑄之傳，學以窮理實踐為主。官南都，與湛若水、鄒守益共主講席。仕三十余年，家無長物，終身未嘗有惰容。時天下言學者，不歸王守仁，則歸湛若水，獨守程、朱不變者，惟柟與羅欽順雲。所著有《四書因問》、《易說翼》、《書說要》、《詩說序》、《春秋說志》、《禮問內外篇》、《史約》、《小學釋》、《寒暑經圖解》、《史館獻納》、《宋四子抄釋》、《南省奏槁》、《涇野詩文集》。萬歷、崇禎間，李禎、趙錦、周子義、王士性、蔣德璟先後請從祀孔廟，下部議，未及行。柟弟子涇陽呂潛，字時見，舉於鄉。官工部司務。張節，字介夫。鹹寧李挺，字正五。皆有學行。

潛裏人郭郛，字維藩，由舉人官馬湖知府。藍田王之士，字欲立。由舉人以趙用賢薦，授國子博士。兩人不及柟門，亦秦士之篤學者也。

邵寶，字國賢，無錫人。年十九，學於江浦莊昶。成化二十年舉進士，授許州知州。月朔，會諸生於學宮，講明義利公私之辨。正潁考叔祠墓。改魏文帝廟以祠漢湣帝，不稱獻而稱湣，從昭烈所謚也。巫言龍骨出地中為禍福，寶取骨，毀於庭，杖巫而遣之。躬課農桑，仿朱子社倉，立積散法，行計口澆田法，以備兇荒。

弘治七年入為戶部員外郎，歷郎中，遷江西提學副使。釋菜周元公祠。修白鹿書院學舍，處學者。其教，以致知力行為本。江西俗好陰陽家言，有數十年不葬父母者。寶下令，士不葬親者不得與試，於是相率舉葬，以千計。寧王宸濠索詩文，峻卻之。後宸濠敗，有司校勘，獨無寶跡。遷浙江按察使，再遷右布政使。與鎮守太監勘處州銀礦，寶曰：「費多獲少，勞民傷財，慮生他變。」卒奏寢其事。進湖廣布政使。

正德四年擢右副都御史，總督漕運。劉瑾擅政，寶至京，絕不與通。瑾怒漕帥平江伯陳熊，欲使寶劾之，遣校尉數輩要寶左順門，危言恐之曰：「行逮汝。」張彩、曹元自內出，語寶曰：「郡第劾平江，無後患矣。」寶曰：「平江功臣後，督漕未久，無大過，不知所劾。」二人默然出。越三日，給事中劾熊並及寶，勒致仕去。瑾誅，起巡撫貴州，尋遷戶部右侍郎，進左侍郎。命兼左僉都御史，處置糧運。及會勘通州城濠歸，奏稱旨。尋疏請終養歸，御史唐鳳儀、葉忠請用之留都便養，乃拜南京禮部尚書，再疏辭免。世宗即位，起前官，復以母老懇辭。許之，命有司以禮存問。久之卒，贈太子太保，謚文莊。

寶三歲而孤，事母過氏至孝。甫十歲，母疾，為文告天，願減己算延母年。及終養歸，得疾，左手不仁，猶朝夕侍親側不懈。學以洛、閩為的，嘗曰：「吾願為真士大夫，不願為假道學。」舉南畿，受知於李東陽。為詩文，典重和雅，以東陽為宗。至於原本經術，粹然一出於正，則其所自得也。博綜群籍，有得則書之簡，取程子「今日格一物，明日格一物」之義，名之曰日格子。所著《學史》、簡端二錄，巡撫吳廷舉上於朝，外《定性書說》、《漕政舉要》諸集若干卷。學者稱二泉先生。

其門人，同邑王問，字子裕，以學行稱。嘉靖十七年成進士。授戶部主事，監徐州倉，減羨耗十二三。以父老，乞便養，改南京職方，遷車駕郎中、廣東僉事。行未半道，乞養歸。父卒，遂不復仕。築室湖上，讀書三十年，不履城市，數被薦不起。工詩文書畫，清修雅尚，士大夫皆慕之。卒年八十，門人私謚曰文靜先生。

子鑒，字汝明。嘉靖末年進士。累官吏部稽勛郎中。念父老，謝病歸，奉養不離側。父歿久之，進尚寶卿，改南京鴻臚卿，引年乞休。進太仆卿，致仕。鑒亦善畫，有言勝其父者，遂終身不復作。

楊廉，字方震，豐城人。父崇，永州知府，受業吳與弼門人胡九韶。廉承家學，早以文行稱。舉成化末年進士，改庶吉士。弘治三年，授南京戶科給事中。明年，京師地震，劾用事大臣。五年以災異上六事。一，經筵停罷時，宜日令講官更直待問。二，召用言事遷謫官，不當限臺諫及登極以後。三，治兩浙、三吳水患，停額外織造。四，召林下恬退諸臣。五，刪法司條例。六，災異策免大臣。末言，遇大政，宜召大臣面議，給事、御史隨入駁正。帝頗納之。吏部尚書王恕被讒，廉請斥讒邪，無為所惑。母喪，服闋，起任刑科。請祀薛瑄，取《讀書錄》貯國學。明年三月有詔以下旬禦經筵。廉言：「故事，經筵一月三舉，茍以月終起以月初罷，則進講有幾？且經筵啟而後日講繼之，今遲一日之經筵，即輟一旬之日講也。」報聞。以父老欲便養，復改南京兵科。中貴李廣死，得廷臣通賄籍。言官劾賄者，帝欲究而中止。廉率同官力爭，竟不納。已，請申明祀典，謂宋儒周、程、張、朱從祀之位，宜居漢、唐諸儒上。闕里廟，當更立木主。大成本樂名，不合謚法。皆不果行。遷南京光祿少卿。正德初，就改太仆，歷順天府尹。時京軍數出，車費動數千金，廉請大興遞運所余銀供之。奏免夏稅萬五千石，慮州縣巧取民財，置歲辦簿，吏無能為奸。乾清宮災，極陳時政缺失，疏留中。明年擢南京禮部右侍郎。上疏諫南巡，不報。帝駐南京，命百官戎服朝見。廉不可，乞用常儀，更請謁見太廟，俱報許。世宗即位，就遷尚書。

廉與羅欽順善，為居敬窮理之學，文必根《六經》，自禮樂、錢谷至星歷、算數，具識其本末。學者稱月湖先生。嘗以帝王之道莫切於《大學》，自為給事即上言，進講宜先《大學衍義》，至是首進《大學衍義節略》。帝優詔答之。疏論大禮，引程頤、朱熹言為證，且言：「今異議者率祖歐陽修。然修於考之一字，雖欲加之於濮王，未忍絕之於仁宗。今乃欲絕之於孝廟，此又修所不忍言者。」報聞。八疏乞休，至嘉靖二年，賜敕、馳驛，給夫廩如制。家居二年卒，年七十四。贈太子少保，謚文恪。

劉觀，字崇觀，吉水人。正統四年成進士。方年少，忽引疾告歸。尋丁內艱，服除，終不出。杜門讀書，求聖賢之學。四方來問道者，坐席嘗不給。縣令劉成為築書院於虎丘山，名曰「養中」。平居，飯脫粟，服浣衣，翛然自得。每日端坐一室，無懈容。或勸之仕，不應。又作《勤》、《儉》、《恭》、《恕》四《箴》，以教其家，取《呂氏鄉約》表著之，以教其鄉。冠婚喪祭，悉如《朱子家禮》。族有孤嫠不能自存者周之。或請著述，曰：「朱子及吳文正之言，尊信之足矣。復何言。」吳與弼，其鄰郡人也，極推重之。

觀前有孫鼎，廬陵人。永樂中為松江府教授，以孝弟立教。後督學南畿，人稱為貞孝先生。又有李中，吉水人，官副都御史，號谷平先生，在觀後。是為吉水三先生。

馬理，字伯循，三原人。同里尚書王恕家居，講學著書。理從之遊，得其指授。楊一清督學政，見理與呂柟、康海文，大奇之，曰：「康生之文章，馬生、呂生之經學，皆天下士也。」登鄉薦，入國學，與柟及林慮馬鄉，榆次寇天敘，安陽崔銑、張士隆，同縣秦偉，日切劘於學，名震都下。高麗使者慕之，錄其文以去。連遭艱，不預試。安南使者至，問主事黃清曰：「關中馬理先生安在，何不仕也？」其為外裔所重如此。

正德九年舉進士。一清為吏部尚書，即擢理稽勛主事。調文選，請告歸。起考功主事，偕郎中張衍瑞等諫南巡。詔跪闕門，予杖奪俸。未幾，復告歸。教授生徒，從遊者眾。嘉靖初，起稽勛員外郎，與郎中余寬等伏闕爭大禮。下詔獄，再予杖奪俸。屢遷考功郎中。故戶部郎中莊繹者，正德時首導劉瑾核天下庫藏。瑾敗，落職。至是奏辨求復，當路者屬理，理力持不可，寢其事。五年大計外吏，大學士賈詠、吏部尚書廖幻以私憾欲去廣東副使魏校、河南副使蕭鳴鳳、陜西副使唐龍。理力爭曰：「三人督學政，名著天下，必欲去三人，請先去理。」乃止。明年大計京官，黜張總、桂萼黨吏部郎中彭澤，總、萼竟取旨留之。理擢南京通政參議，請急去。居三年，起光祿卿，未幾告歸。閱十年，復起南京光祿卿，尋引年致仕。三十四年，陜西地震，理與妻皆死。

理學行純篤，居喪取古禮及司馬光《書儀》、朱熹《家禮》折衷用之，與呂柟並為關中學者所宗。穆宗立，贈右副都御史。天啟初，追謚忠憲。

魏校，字子才，昆山人。其先本李姓，居蘇州葑門之莊渠，因自號「莊渠」。弘治十八年成進士。歷南京刑部郎中。守備太監劉郎藉劉瑾勢張甚，或自判狀送法司，莫敢抗者。校直行己意，無所徇。改兵部郎中，移疾歸。嘉靖初，起為廣東提學副使。丁憂，服闋，補江西兵備副使。累遷國子祭酒，太常卿，尋致仕。

校私淑胡居仁主敬之學，而貫通諸儒之說，擇執尤精。嘗與余祐論性，略曰：「天地者，陰陽五行之本體也，故理無不具。人物之性，皆出於天地，然而人得其全，物得其偏。」又曰：「古聖賢論性有二：其一，性與情對言，此是性之本義，直指此理而言。其一，性與習對言，但取生字為義，非性之所以得名，蓋曰天所生為性，人所為曰習耳。先儒因『性相近』一語，遂謂性兼氣質而言，不知人性上下不可添一物，才著氣質，便不得謂之性矣。荀子論性惡，楊子論性善惡混，韓子論性有三品，眾言淆亂，必折之聖。若謂夫子『性相近』一言，正論性之所以得名，則前後說皆不謬於聖人，而孟子道性善，反為一偏之論矣。孟子見之分明，故言之直捷，但未言性為何物，故荀、楊、韓諸儒得以其說亂之。伊川一言以斷之，曰『性，即理也』，則諸說皆不攻自破矣。」所著有《大學指歸》、《六書精蘊》。卒，謚恭簡。唐順之、王應電、王敬臣，皆其弟子也。順之，自有傳。

王應電，字昭明，昆山人。受業於校，篤好《周禮》，謂《周禮》自宋以後，胡宏、季本各著書，指摘其瑕釁至數十萬言。而余壽翁、吳澄則以為《冬官》未嘗亡，雜見於五官中，而更次之。近世何喬新、陳鳳梧、舒芬亦各以己意更定。然此皆諸儒之《周禮》也。覃研十數載，先求聖人之心，溯斯禮之源；次考天象之文，原設官之意，推五官離合之故，見綱維統體之極。因顯以探微，因細而繹大，成《周禮傳詁》數十卷。以為百世繼周而治，必出於此。嘉靖中，家毀於兵燹，流寓江西泰和。以其書就正羅洪先，洪先大服。翰林陳昌積以師禮事之。胡松撫江西，刊行於世。

應電又研精字學，據《說文》所載為訛謬甚者，為之訂正，名曰《經傳正訛》。又著《同文備考》、《書法指要》、《六義音切貫珠圖》、《六義相關圖》。卒於泰和。昌積為經紀其喪，歸之昆山。

時有李如玉者，同安儒生，亦精於《周禮》，為《會要》十五卷。嘉靖八年詣闕上之，得旨嘉獎，賜冠帶。

王敬臣，字以道，長洲人，江西參議庭子也。十九為諸生，受業於校。性至孝，父疽發背，親自吮舐。老得瞀眩疾，則臥於榻下，夜不解衣，微聞謦咳聲，即躍起問安。事繼母如事父，妻失母歡，不入室者十三載。初，受校默成之旨，嘗言議論不如著述，著述不如躬行，故居常杜口不談。自見耿定向，語以聖賢無獨成之學，由是多所誘掖，弟子從遊者至四百余人。其學，以慎獨為先，而指親長之際、衽席之間為慎獨之本，尤以標立門戶為戒。鄉人尊為少湖先生。萬歷中，以廷臣薦，征授國子博士，辭不行。詔以所授官致仕。二十一年，巡按御史甘士價復薦。吏部以敬臣年高，請有司時加優禮，詔可。年八十五而終。

周瑛，字梁石，莆田人。成化五年進士。知廣德州，以善政聞，賜敕旌異。遷南京禮部郎中，出為撫州知府，調知鎮遠。秩滿，省親歸。弘治初，吏部尚書王恕起瑛四川參政，久之，進右布政使，鹹有善績，尤勵清節。給事、御史交章薦，大臣亦多知瑛，而瑛以母喪歸。服除，遂引年乞致仁。孝宗嘉之，詔進一階。正德中卒，年八十七。瑛始與陳獻章友，獻章之學主於靜。瑛不然之，謂學當以居敬為主，敬則心存，然後可以窮理。自《六經》之奧，以及天地萬物之廣，皆不可不窮。積累既多，則能通貫，而於道之一本，亦自得之矣，所謂求諸萬殊而後一本可得也。學者稱翠渠先生。子大謨，登進士，未仕卒。

潘府，字孔修，上虞人。成化末進士。值憲宗崩，孝宗踐阼甫二十日，禮官請衰服禦西角門視事，明日釋衰易素，翼善冠、麻衣腰绖。帝不許，命俟二十七日後行之。至百日，帝以大行未葬，麻衣衰绖如故。府因上疏請行三年喪，略言：「子為父，臣為君，皆斬衰三年，仁之至，義之盡也。漢文帝遺詔短喪，止欲便天下臣民，景帝遂自行之，使千古綱常一墜不振。晉武帝欲行而不能，魏孝文行之而不盡，宋孝宗銳誌復古，易月之外，猶執通喪，然不能推之於下，未足為聖王達孝也。先帝奄棄四海，臣庶銜哀，陛下惻恒由衷，麻衣視朝，百日未改。望排群議，斷自聖心，執喪三年一如三代舊制。詔禮官參考載籍，使喪不廢禮，朝不廢政，勒為彜典，傳之子孫，豈不偉哉。」疏入，衰绖待罪。詔輔臣會禮官詳議，並持成制，寢不行。

謁選，得長樂知縣，教民行《朱子家禮》。躬行郊野，勞問疾苦，田夫野老鹹謂府親己，就求筆劄，府輒欣然與之。遷南京兵部主事，陳軍民利病七事。父喪除，補刑部。值旱蝗、星變，北寇深入，孔廟災，疏請內修外攘，以謹天戒。又上救時十要。以便養乞南，改南京兵部，遷武選員外郎。尚書馬文升知其賢，超拜廣東提學副使。雲南晝晦七日，楚婦人須長三寸，上弭災三術。以母老乞休，不待命輒歸。已而吏部尚書楊一清及巡按御史吳華屢薦其學行，終不起。嘉靖改元，言官交薦，起太仆少卿，改太常，致仕。既歸，屏居南山，布衣蔬食，惟以發明經傳為事。時王守仁講學其鄉，相去不百里，頗有異同。嘗曰：「居官之本有三：薄奉養，廉之本也；遠聲色，勤之本也；去讒私，明之本也。」又曰：「薦賢當惟恐後，論功當惟恐先。」年七十三卒。故事，四品止予祭。世宗重府孝行，特詔予葬。

崔銑，字子鐘，安陽人。父升，官參政。銑舉弘治十八年進士，選庶吉士，授編修。預修《孝宗實錄》，與同官見太監劉瑾，獨長揖不拜，由是忤瑾。書成，出為南京吏部主事。瑾敗，召復故官，充經筵講官，進侍讀。引疾歸，作後渠書屋，讀書講學其中。世宗即位，擢南京國子監祭酒。嘉靖三年集議大禮，久不決。大學士蔣冕、尚書汪俊俱以執議去位，其他擯斥杖戍者相望，而張總、桂萼等驟貴顯用事。銑上疏求去，且劾總、萼等曰：「臣究觀議者，其文則歐陽修之唾余，其情則承望意響，求勝無已。悍者危法以激怒，柔者甘言以動聽。非有元功碩德，而遽以官賞之，得毋使僥幸之徒踵接至與？臣聞天子得四海歡心以事其親，未聞僅得一二人之心者也。賞之，適自章其私昵而已。夫守道為忠，忠則逆旨；希旨為邪，邪則畔道。今忠者日疏，而邪者日富。一邪亂邦，況可使富哉！」帝覽之不悅，令銑致仕。閱十五年，用薦起少詹事兼侍讀學士，擢南京禮部右侍郎。未幾疾作，復致仕。卒，贈禮部尚書，謚文敏。

銑少輕俊，好飲酒，盡數鬥不亂。中歲自厲於學，言動皆有則。嘗曰：「學在治心，功在慎動。」又曰：「孟子所謂良知良能者，心之用也。愛親敬長，性之本也。若去良能，而獨挈良知，是霸儒也。」又嘗作《政議》十篇，其《序》曰：「三代而上，並田封建，其民固，故道易行，三代而下，阡陌郡縣，其民散，故道難成。況沿而下趨至今日乎。然人心弗異，系乎主之者而已。」凡篇中所論說，悉仿此意。世多有其書，故不載。

何瑭，字粹夫，武陟人。年七歲，見家有佛像，抗言請去之。十九讀許衡、薛瑄遺書，輒欣然忘寢食。弘治十五年成進士，選庶吉士。閣試《克己復禮為仁論》，有曰：「仁者，人也。禮則人之元氣而已，則見侵於風寒暑濕者也。人能無為邪氣所勝，則元所復，元年復而其人成矣。」宿學鹹推服焉。劉瑾竊政，一日贈翰林川扇，有入而拜見者。瑭時官修撰，獨長揖。瑾怒，不以贈。受贈者復拜謝，瑭正色曰：「何仆仆也！」瑾大怒，詰其姓名。瑭直應曰：「修撰何瑭。」知必不為瑾所容，乃累疏致仕。後瑾誅，復官。以經筵觸忌諱，謫開州同知。修黃陵岡堤成，擢東昌府同知，乞歸。嘉靖初，起山西提學副使，以父憂不赴。服闋，起提學浙江。敦本尚實，士氣丕變。未幾，晉南京太常少卿。與湛若水等修明古太學之法，學者翕然宗之。歷工、戶、禮三部侍郎，晉南京右都御史，未幾致仕。

是時，王守仁以道學名於時，瑭獨默如。嘗言陸九淵、楊簡之學，流入禪宗，充塞仁義。後學未得遊、夏十一，而議論即過顏、曾，此吾道大害也。裏居十余年，教子姓以孝弟忠信，一介必嚴。兩執親喪，皆哀毀。後謚文定。所著《陰陽律呂》、《儒學管見》、《柏齋集》十二卷，皆行於世。

唐伯元，字仁卿，澄海人。萬歷二年進士。歷知萬年、泰和二縣，並有惠政，民生祠之。遷南京戶部主事，進郎中。伯元受業永豐呂懷，踐履篤實，而深疾王守仁新說。及守仁從祀文廟，上疏爭之。因請黜陸九淵，而躋有若及周、程、張、朱五子於十哲之列，祀羅欽順、章懋、呂柟、魏校、呂懷、蔡清、羅洪先、王艮於鄉。疏方下部，旋為南京給事中鐘宇淳所駁，伯元謫海州判官。屢遷尚寶司丞。吏部尚書楊巍雅不喜守仁學，心善伯元前疏，用為吏部員外郎。歷考功、文選郎中，佐尚書孫丕揚澄清吏治，苞苴不及其門。秩滿，推太常少卿，未得命。時吏部推補諸疏皆留中，伯元言：「賢愚同滯，朝野咨嗟，由臣擬議不當所致，乞賜罷斥。」帝不懌，特允其去，而諸疏仍留不下。居二年，甄別吏部諸郎，帝識伯元名，命改南京他部，而伯元已前卒。伯元清苦淡薄，人所不堪，甘之自如，為嶺海士大夫儀表。

黃淳耀，字蘊生，嘉定人。為諸生時，深疾科舉文浮靡淫麗，乃原本《六經》，一出以典雅。名士爭務聲利，獨淡漠自甘，不事征逐。崇禎十六年成進士。歸益研經籍，缊袍糲食，蕭然一室。京師陷，福王立南都，諸進士悉授官，淳耀獨不赴選。及南都亡，嘉定亦破。愾然太息，偕弟淵耀入僧舍，將自盡。僧曰：「公未服官，可無死。」淳耀曰：「城亡與亡，豈以出處貳心。」乃索筆書曰：「弘光元年七月二十四日，進士黃淳耀自裁於城西僧舍。嗚呼！進不能宣力王朝，退不能潔身自隱，讀書寡益，學道無成，耿耿不寐，此心而已。」遂與淵耀相對縊死，年四十有一。

淳耀弱冠即著《自監錄》、《知過錄》，有誌聖賢之學。後為日歷，晝之所為，夜必書之。凡語言得失，念慮純雜，無不備識，用自省改。晚而充養和粹，造詣益深。所作詩古文，悉軌先正，卓然名家。有《陶庵集》十五卷。其門人私謚之曰貞文。淵耀，字偉恭，諸生，好學敦行如其兄。


Chinese text: This work was published before January 1, 1923, and is in the
public domain worldwide because the author died at least 100 years ago.
