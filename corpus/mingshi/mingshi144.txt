盛庸平安何福顧成

盛庸，不知何許人。洪武中，累官至都指揮。建文初，以參將從耿炳文伐燕。李景隆代炳文，遂隸景隆麾下。二年四月，景隆敗於白溝河，走濟南。燕師隨至，景隆復南走。庸與參政鐵鉉悉力固守，燕師攻圍三月不克。庸、鉉乘夜出兵掩擊，燕眾大敗，解圍去。乘勝復德州。九月，論功封歷城侯，祿千石。尋命為平燕將軍，充總兵官。陳暉、平安為左右副總兵，馬溥、徐真為左右參將，進鉉兵部尚書參贊軍務。

時吳傑、平安守定州，庸駐德州，徐凱屯滄州，為犄角。是冬，燕兵襲滄州，破，擒凱。掠其輜重，進薄濟寧。庸引兵屯東昌以邀之，背城而陣。燕王帥兵直前薄庸軍左翼，不動。復沖中堅，庸開陣縱王入，圍之數重。燕將朱能帥番騎來救，王乘間突圍出。而燕軍為火器所傷甚眾，大將張玉死於陣。王獨以百騎殿，退至館陶。庸檄吳傑、平安自真定遮燕歸路。明年正月，傑、平安戰深州不利，燕師始得歸。是役也，燕精銳喪失幾盡，庸軍聲大振，帝為享廟告捷。三月，燕兵復南出保定。庸營夾河。王將輕騎來覘，掠陣而過。庸遣千騎追之，為燕兵射卻。及戰，庸軍列盾以進。王令步卒先攻，騎兵乘間馳入。庸麾軍力戰，斬其將譚淵。而朱能、張武等帥眾殊死鬥。王以勁騎貫陣與能合。庸部驍將莊得、皂旗張等俱戰死。是日，燕軍幾敗。明日復戰，燕軍東北，庸軍西南，自辰至未，互勝負。兩軍皆疲，將士各坐息。復起戰，忽東北風大起，飛塵蔽天。燕兵乘風大呼，左右橫擊。庸大敗走還德州，自是氣沮。已而燕將李遠焚糧艘於沛縣，庸軍遂乏餉。明年，靈璧戰敗，平安等被執。庸獨引軍而南，列戰艦淮南岸。燕將邱福等潛濟，出庸後。庸不能支，退為守江計。燕兵渡淮，由盱眙陷揚州。庸禦戰於六合及浦子口，皆失利，都督陳瑄帥舟師降燕，燕兵遂渡江。庸倉卒聚海艘出高資港迎戰，復敗，軍益潰散。

成祖入京師，庸以余眾降，即命守淮安。尋賜敕曰：「比以山東未定，命卿鎮守淮安。今鐵鉉就獲，諸郡悉平。朕念山東久困兵革，憊於轉輸。卿宜輯兵養民，以稱朕意。」永樂元年，致仕。無何，千戶王欽訐庸罪狀，立進欽指揮同知。於是都御史陳瑛劾庸怨望有異圖。庸自殺。

平安，滁人，小字保兒。父定，從太祖起兵，官濟寧衛指揮僉事。從常遇春下元都，戰沒。安初為太祖養子，驍勇善戰，力舉數百斤。襲父職，遷密雲指揮使，進右軍都督僉事。

建文元年，伐燕，安以列將從征。及李景隆代將，用安為先鋒。燕王將渡白溝河，安伏萬騎河側邀之。燕王曰：「平安，豎子耳。往歲從出塞，識我用兵，今當先破之。」及戰，不能挫安。時南軍六十萬，列陣河上。王帥將士馳入陣，戰至暝，互有殺傷。及夜深，乃各斂軍。燕王失道，從者僅三騎。下馬伏地視河流，辨東西，始知營壘所在。明日再戰，安擊敗燕蔣房寬、陳亨。燕王見事急，親冒矢石力戰。馬創矢竭，劍折不可擊。走登堤，佯舉鞭招後騎以疑敵。會高煦救至，乃得免。當是時，諸將中安戰最力，王幾為安槊所及。已而敗。語詳《成祖紀》。

燕兵圍濟南。安營單家橋，謀出御河奪燕餉舟。又選善水卒五千人渡河，將攻德州。圍乃解。安與吳傑進屯定州。明年，燕敗盛庸於夾河，回軍與安戰單家橋。安奮擊大破之，擒其將薛祿。無何，逸去。再戰滹沱河，又破之。安於陣中縛木為樓，高數丈，戰酣，輒登樓望，發強弩射燕軍，死者甚眾。忽大風起，發屋拔樹，聲如雷。都指揮鄧戩、陳鵬等陷敵中，安遂敗走真定。燕王與南軍數大戰，每親身陷陣，所向皆靡，惟安與庸二軍屢挫之。滹沱之戰，矢集王旗如蝟毛。王使人送旗北平，諭世子謹藏，以示後世。顧成已先被執在燕，見而泣曰：「臣自少從軍，今老矣，多歷戰陣，未嘗見若此也。」

逾月，燕師出大名。安與庸及吳傑等分兵擾其餉道。燕王患之，遣指揮武勝上書於朝，請撤安等息兵，為緩師計。帝不許。燕王亦決計南下。遣李遠等潛走沛縣，焚糧舟，掠彰德，破尾尖寨，諭降林縣。時安在真定，度北平空虛，帥萬騎直走北平。至平村，去城五十里而軍。燕王懼，遣劉江等馳還救。安戰不利，引還。時大同守將房昭引兵入紫荊關，據易州西水寨以窺北平，安自真定餉之。八月，燕兵北歸。安及燕將李彬戰於楊村，敗之。四年，燕兵復南下，破蕭縣。安引軍躡其後，至淝河。燕將白義、王真、劉江迎敵。安轉戰，斬真。真，驍將。燕王嘗曰：「諸將奮勇如王真，何事不成！」至是為安所殺。燕王乃身自迎戰，安部將火耳灰挺槊大呼，直前刺王。馬忽蹶，被擒。安稍引卻。已，復進至小河，張左右翼擊燕軍，斬其將陳文。已，復移軍齊眉山，與諸將列陣大戰。自午至酉，又敗之。燕諸將謀北還，圖後舉。王不聽。尋阻何福軍亦至，與安合。燕軍益大懼，王晝夜擐甲者數日。

福欲持久老燕師，移營靈璧，深塹高壘自固。而糧運為燕兵所陰，不得達。安分兵往迎，燕王以精騎遮安軍，分為二。福開壁來援，為高煦所敗。諸將謀移軍淮河就糧，夜令軍中聞三炮即走。翌日，燕軍猝薄壘，發三炮。軍中誤以為己號，爭趨門，遂大亂。燕兵乘之，人馬墜壕塹俱滿。福單騎走，安及陳暉、馬溥、徐真、孫成等三十七人皆被執。文臣宦官在軍被執者又百五十余人，時四月辛巳也。

安久駐真定，屢敗燕兵，斬驍將數人，燕將莫敢嬰其鋒。至是被擒，軍中歡呼動地，曰：「吾屬自此獲安矣！」爭請殺安。燕王惜其材勇，選銳卒衛送北平，命世子及郭資等善視之。

王即帝位，以安為北平都指揮使。尋進行後府都督僉事。永樂七年三月，帝巡北京。將至，覽章奏見安名，謂左右曰：「平保兒尚在耶？」安聞之，遂自殺。命以指揮使祿給其子。

何福，鳳陽人。洪武初，累功為金吾後衛指揮同知。從傅友德征雲南，擢都督僉事。又從藍玉出塞，至捕魚兒海。二十一年，江陰侯吳高帥迤北降人南征。抵沅江，眾叛，由思州出荊、樊，道渭河，欲遁歸沙漠。明年正月，福與都督聶緯追擊，及諸鹿阝、延，盡殲之。移兵討平都勻蠻，俘斬萬計。

二十四年，拜平羌將軍，討越州叛蠻阿資，破降之。擇地立柵處其眾，置寧越堡。遂平九名、九姓諸蠻。尋與都督茅鼎會兵，徇五開。未行，而畢節諸蠻復叛，大掠屯堡，殺吏士。福令畢節諸衛嚴備，而檄都督陶文等從鼎搗其巢。擒叛酋，戮之。分兵盡捕諸蠻，建堡設戍，乃趨五開。請因兵力討水西奢香，不許。三十年三月，水西蠻居宗必登等作亂，會顧成討平之。其冬拜征虜左將軍，副西平侯沐春討麓川叛蠻刀幹孟。明年，福與都督瞿能逾高良公山，搗南甸，擒其酋刀名孟。回軍擊景罕寨，不下。春以銳軍至，賊驚潰。幹孟懼，乞降。已而春卒，賊復懷貳。是時太祖已崩，惠帝初即位，拜福征虜將軍。福遂破擒刀幹孟，降其眾七萬。分兵徇下諸寨，麓川地悉定。建文元年，還京師，論功進都督同知。練兵德州，進左都督。與盛庸、平安會兵伐燕，戰淮北不利，奔還。

成祖即位，以福宿將知兵，推誠用之。聘其甥女徐氏為趙王妃。尋，命佩征虜將軍印，充總兵官，鎮寧夏，節制山、陜、河南諸軍。福至鎮，宣布德意，招徠遠人，塞外諸部降者相踵。邊陲無事，因請置驛、屯田、積谷，定賞罰，為經久計。會有讒之者。帝不聽，降敕褒慰。

永樂五年八月，移鎮甘肅。福馭軍嚴，下多不便者。帝間使使戒福，善自衛，毋為小人所中。六年，福請遣京師蕃將將迤北降人。帝報曰：「爾久總蕃、漢兵，恐勢眾致讒耳。爾老將，朕推誠倚重，毋顧慮。」尋請以布市馬，選其良者別為群，置官給印專領之。於是馬大蕃息。永昌苑牧馬自此始。

明年，本雅失裏糾阿魯臺將入寇，為瓦剌所敗，走臚朐河，欲收諸部潰卒窺河西。詔福嚴兵為備。迤北王子、國公、司徒以下十余人帥所部駐亦集乃，乞內附。福以聞，帝令庶子楊榮往，佐福經理，其眾悉降。福親至亦集乃鎮撫之，送其酋長於京師。帝嘉福功，命榮即軍中封福為寧遠侯，祿千石，且詔福軍中事先行後聞。

八年，帝北征，召福從出塞。初，帝以福有才略，寵任逾諸將。福亦善引嫌，有事未嘗專決。在鎮嘗請取西平侯家鞏昌蓄馬，以充孳牧。帝報曰：「皇考時貴近家多許養馬，以示共享富貴之意。爾所奏固為國矣，然非待勛戚之道。」不聽。其余有請輒行，委寄甚重。及從征，數違節度。群臣有言其罪者，福益怏怏有怨言。師還，都御史陳瑛復劾之。福懼，自縊死，爵除。而趙王妃亦尋廢。

顧成，字景韶，其先湘潭人。祖父業操舟，往來江、淮間，遂家江都。成少魁岸，膂力絕人，善馬槊，文其身以自異。太祖渡江，來歸，以勇選為帳前親兵，擎蓋出入。嘗從上出，舟膠於沙，成負舟而行。從攻鎮江，與勇士十人轉鬥入城，被執，十人皆死。成躍起斷縛，仆持刀者，脫歸。導眾攻城，克之，授百戶。大小數十戰，皆有功，進堅城衛指揮僉事。從伐蜀，攻羅江，擒元帥以下二十余人，進降漢州。蜀平，改成都後衛。洪武六年，擒重慶妖賊王元保。八年調守貴州。時群蠻叛服不常，成連歲出兵，悉平之。已，從潁川侯傅友德征雲南，為前鋒，首克普定，留成列柵以守。蠻數萬來攻，成出柵，手殺數十百人，賊退走。余賊猶在南城，成斬所俘而縱其一，曰：「吾夜二鼓來殺汝。」夜二鼓，吹角鳴炮，賊聞悉走，獲器甲無算。進指揮使。諸蠻隸普定者悉平。十七年，平阿黑、螺螄等十余寨。明年奏罷普定府，析其地為三州、六長官司。進貴州都指揮同知。有告其受賕及僭用玉器等物者，以久勞不問。二十九年遷右軍都督僉事，佩征南將軍印。會何福討水西蠻，斬其酋居宗必登。明年，西堡、滄浪諸寨蠻亂，成遣指揮陸秉與其子統分道討平之。成在貴州凡十余年，討平諸苗洞寨以百數，皆誅其渠魁，撫綏余眾。恩信大布，蠻人帖服。是年二月，召還京。

建文元年，為左軍都督，從耿炳文禦燕師，戰真定，被執。燕王解其縛曰：「此天以爾授我也！」送北平，輔世子居守。南軍圍城，防禦、調度一聽於成。燕王即位，論功，封鎮遠侯，食祿千五百石，予世券。命仍鎮貴州。

永樂元年，上書，請嚴備西北諸邊，及早建東宮。帝褒答之。六年三月召至京，賜金帛遣還。思州宣慰使田琛與思南宣慰使田宗鼎構兵，詔成以兵五萬壓其境，琛等就擒。於是分思州、思南地，更置州縣，遂設貴州布政司。其年八月，臺羅苗普亮等作亂，詔成帥二都司三衛兵討平之。

成性忠謹，涉獵書史。始居北平，多效謀畫，然終不肯將兵，賜兵器亦不受。再鎮貴州，屢平播州、都勻諸叛蠻，威鎮南中，土人立生祠祀焉。其被召至京也，命輔太子監國。成頓首言：「太子仁明，廷臣皆賢，輔導之事非愚臣所及，請歸備蠻。」時群小謀奪嫡，太子不自安。成入辭文華殿，因曰：「殿下但當竭誠孝敬，孳孳恤民。萬事在天，小人不足措意。」十二年五月卒，年八十有五。贈夏國公，謚武毅。

八子。長統，普定衛指揮，以成降燕被誅。

統子興祖嗣侯。仁宗即位，廣西蠻叛。詔興祖為總兵官討之。先後討平潯州、平樂、思恩、宜山諸苗，降附甚眾。宣德中，交阯黎利復叛，陷隘留關，圍邱溫。時興祖在南寧，坐擁兵不援，征下錦衣衛獄。逾年得釋。正統末，從北征，自土木脫歸，論死。也先逼都城，復冠帶，充副總兵，禦敵於城外。授都督同知，守備紫荊關。景泰三年，坐受賄，復下獄，尋釋。以立東宮恩，予伯爵。天順初，復侯，守備南京。卒。孫淳嗣。卒，無子。

從弟溥嗣，掌五軍右掖。弘治二年，拜平蠻將軍，鎮湖廣。始至，捕斬苗中首惡。五年十月，貴州都勻苗乜富架作亂，自稱都順王，梗滇、蜀道。詔溥充總兵官，帥兵八萬討之。分五路刻期並進，誅富架父子，斬首萬計。加太子太保，增祿二百石。召入提督團營，掌前軍都督府事。十六年，卒。謚襄恪。溥清慎守法，卒之日，囊無余資，英國公張懋出布帛以斂。

子仕隆嗣，管神機營左哨，得士心。正德初，出為漕運總兵，數請恤軍卒。鎮淮安十余年，以清白聞。武宗南巡，江彬橫甚，折辱諸大吏，惟仕隆不為屈。嘉靖初，移鎮湖廣。尋召還，論奉迎防守功。加太子太傅，掌中軍都督府事。錦衣千戶王邦奇者，怨大學士楊廷和、兵部尚書彭澤，上疏言：「哈密失策，事由兩人。」帝怒，逮系廷和諸子婿。給事中楊言疏救，忤旨。事下五府九卿科道議，仕隆言：「廷和功在社稷。邦奇小人，假邊事惑聖聽，傷國體。」有詔切責，移病解營務。卒。贈太傅，謚榮靖。

子寰嗣，守備南京。奉詔讞獄，多所平反。十七年為漕運總兵官。明年，獻皇后梓宮赴承天，漕舟以避梓宮後期者三千。而江南北多災傷，寰請被災地停漕一年，令改折色，軍民交便。又條上漕政七事，並施行。諸為漕蠹者病之，遂布蜚語，為給事中王交所劾。已，按驗不實，再鎮淮安。會安南事起，移鎮兩廣。

莫宏瀷者，安南都統使莫福海子也。福海死，宏瀷幼。其權臣阮敬與族人莫正中構兵，國內亂，正中逃入欽州。時有議乘釁取安南者，寰與提督侍郎周延決策，請於朝，令宏瀷襲都統使，安南遂定。三十年事也。尋以兵討平桂林、平樂叛瑤。復命鎮淮，有禦倭功。入總京營，加太子太保。復出督漕。召還。請老。隆慶五年，特起授京營總督。尋乞休。神宗嗣位，起掌左府。久之，致仕。加少保。萬歷九年卒。贈太傅，謚榮僖。

自溥至寰三世，皆寬和廉靖，內行飭謹，曉文藝。仕隆、寰兩世督漕，皆勤於職。三傳至孫肇跡，京師陷，死於賊。

贊曰：東昌、小河之戰，盛庸、平安屢挫燕師，斬其驍將，厥功甚壯。及至兵敗被執，不克引義自裁，隱忍偷生，視鐵鉉、暴昭輩，能無愧乎？何福、顧成皆太祖時宿將，著功邊僥。而一遇燕兵，或引卻南奔，或身遭俘馘。成祖棄瑕錄舊，均列茅土，亦雲幸矣。福固不以功名終，而成之延及苗裔，榮不勝辱，亦奚足取哉。


Chinese text: This work was published before January 1, 1923, and is in the
public domain worldwide because the author died at least 100 years ago.
