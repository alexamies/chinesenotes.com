楊博〈（子俊民）〉馬森劉體乾王廷〈（毛愷）〉葛守禮靳學顏〈（弟學曾）〉

楊博，字惟約，蒲州人。父瞻，御史，終四川僉事。博登嘉靖八年進士，除盩啡知縣，調長安。征為兵部武庫主事，歷職方郎中。大學士翟鑾巡九邊，以博自隨。所過山川形勢，土俗好惡，士卒多寡強弱，皆疏記之。至肅州，屬番數百遮道邀賞。鑾慮來者益眾，不能給。博請鑾盛儀衛，集諸番轅門外，數以天子宰相至，不悉眾遠迎，將縛以屬吏。諸番羅拜請罪，乃稍賚其先至者，余皆懼不復來。鑾還，薦博可屬大事。吉囊、俺答歲盜邊，尚書張瓚一切倚辦博。帝或中夜降手詔，博隨事條答，悉稱旨。毛伯溫代瓚，博當遷，特奏留之。已，遷山東提學副使，轉督糧參政。

二十五年，超拜右僉都御史，巡撫甘肅。大興屯利，請募民墾田，永不征租。又以暇修築肅州榆樹泉及甘州平川境外大蘆泉諸處墩臺，鑿龍首諸渠。初，罕東屬番避土魯番亂，遷肅州境上，時與居民戕殺。監生李時旸以為言，事下守臣。博為築金塔、白城七堡，召其長，令率屬徙居之。諸番徙七百余帳，州境為之肅清。總兵官王繼祖卻寇永昌，鎮羌參將蔡勛等戰鎮番、山丹，三告捷，斬首百四十余級。進博右副都御史。以母憂歸。仇鸞鎮甘肅，總督曾銑劾之，詔逮治。博亦發其貪罔三十事。鸞拜大將軍，數毀之，帝不聽。服闋，鸞已誅，召拜兵部右侍郎。轉左，經略薊州、保定。

初，俺答薄都城，由潮河川入，議者爭請為備。水湍悍，不可城。博緣水勢建石墩，置戍守，還督京城九門。時因寇警，歲七月分兵守陴。博曰：「寇至，須鎮靜，奈何先事自擾？」罷其令。尋遷總督薊、遼、保定軍務。博以薊逼京師，護畿甸陵寢為大，分布諸將，畫地為防。三十三年秋，把都兒及打來孫十余萬騎犯薊鎮，攻墻。帝憂甚，數遣騎偵博。博擐甲宿古北口城上，督總兵官周益昌等力禦。帝大喜，馳賜緋豸衣，犒軍萬金。寇攻四晝夜不得入，乃並攻孤山口，登墻。官軍斷一人腕，乃退屯虎頭山。博募死士，夜以火驚其營，寇擾亂，比明悉去。進右都御史，蔭子錦衣千戶。明年，打來孫復入益昌，擊卻之。遂擢博兵部尚書，錄防秋功，加太子少保。

嚴嵩父子招權利，諸司為所撓，博一切格不行。嵩恨博，會丁父憂去。兵部尚書許論罷，帝起博代之。博未終喪，疏辭。而帝以大同右衛圍急，改博總督宣、大、山西軍務。博墨缞馳出關。未至，侍郎江東等以大軍進，寇引去。時右衛圍六月，守將王德戰亡，城中芻粟且盡，士死守無二心。博厚撫恤，奏行善後十事。以給事中張學顏言，留博鎮撫。奏蠲被寇租，因僉其丁壯為義勇，分隸諸將。博以邊人不習車戰，寇入輒不支，請造箱車百輛，有警則右衛車東，左衛車西，使相聲援。又以大同墻圮，繕治為急；次則塞銀釵、驛馬諸嶺，以絕窺紫荊路；備居庸南山，以絕窺陵寢畿甸路；修陽神地諸墻塹，以絕入山西路。乃於大同牛心山諸處築堡九，墩臺九十二，接左衛高山站，以達鎮城。浚大濠二，各十八里，小濠六十有四。五旬訖功，賜敕獎賚。

帝數欲召博還，又虞邊，以問嵩。嵩雅不喜博，請令江東署部事，俟秋防畢徐議之，遂不召。秋防訖，加太子太保，留鎮如故。哱素把伶及叛人了都記等數以輕騎寇邊，博先後計擒之。又數出奇兵襲寇，寇稍徙帳。因議築故總督翁萬達所創邊墻，招還內地民為寇掠者千六百余人。又請通宣、大荒田水利，薄其租。報可。改薊遼總督。秋防竣，廷議欲召博還，吏部尚書吳鵬不可。鄭曉署兵部，爭之曰：「博在薊、遼則薊、遼安，在本兵則九邊俱安。」乃如還，加少保。

帝憂邊甚，博每先事為防，帝眷倚若左右手。嘗語閣臣：「自博入，朕每憂邊，其語博預為謀。」博上言：「今九邊，薊鎮為重。請敕邊臣逐大同寇，使不得近薊，宣、大諸將從獨石偵情形，預備黃花、古北諸要害，使一騎不得入關，即首功也。」帝是之。

四十二年十月，寇擁眾窺薊州，聲言犯遼陽。總督楊選帥師東，博檄止之。又手書三往，卒不從。博拊幾曰：「敗矣。」急征兵入援，寇已潰墻子嶺，犯通州。帝嘆曰：「庚戌事又見矣。」諸路兵先後至。命宣大總督江東統文武大臣分守皇城、京城，鎮遠侯顧寰以京營兵分布城內外。寇解而東，躪順義、三河，飽掠去。援兵不發一矢，取道斃及零騎傷殘者報首功。帝怏怏，諭博曰：「賊復飽飏，何以懲後？」遂誅選。博懼及，徐階力保持之。帝念博前功，不罪。久之，改吏部尚書。

隆慶改元，請遵遺詔，錄建言諸臣，死者皆贈恤。時方計群吏，山西人無一被黜者。給事中胡應嘉劾博庇其鄉人，博連疏乞休。並慰留，且斥言者。一品滿三考，進少傅兼太子太傅。帝將遊南海子，博率同列諫。御史詹仰庇以直言罷，博爭之。屯鹽都御史龐尚鵬被論，博議留。懺旨，遂謝病歸。尚書劉體乾等交章乞留，不聽。大學士高拱掌吏部，薦博堪本兵。詔以吏部尚書理兵部事。陳薊、昌戰守方略，謂：「議者以守墻為怯，言可聽，實無少效。墻外邀擊，害七利三；墻內格鬥，利一害九。夫因墻守，所謂先處戰地而待敵。名守，實戰也。臣為總督，嘗拒打來孫十萬眾，以為當守墻無疑。」因陳明應援、申駐守、處京營、諭屬夷、修內治諸事，帝悉從之。

博魁梧豐碩，臨事安閑有識量。出入中外四十余年，始終以兵事著。六年，高拱罷，乃改博吏部，進少師兼太子太師。明年秋，疾作，三疏乞致仕歸。逾年卒。贈太傅，謚襄毅。

拱柄國時，欲中徐階危禍，博造拱，力為解。拱亦心動，事獲已。其後張居正逐拱，將周內其罪，博毅然爭之。及興王大臣獄，博與都御史葛守禮詣居正力為解。居正憤曰：「二公謂我甘心高公耶？」博曰：「非敢然也，然非公不能回天。」會帝命守禮偕都督朱希孝會訊，博陰為畫計，使校尉怵大臣改供；又令拱仆雜稠人中，令大臣識別，茫然莫辨，事乃白。人以是稱博長者。

子俊民，字伯章，嘉靖四十一年進士。除戶部主事，歷禮部郎中。隆慶初，遷河南提學副使。萬歷初，歷太仆少卿。父博致政，侍歸。起故官，累遷兵部左侍郎署部事。時議撦力克嗣封。俊民言：「款未可遽罷。惟內修守備，而外勒西部，使盡還巢，申定市額，使無濫索而已。」議遂定。進戶部尚書，總督倉場。十九年，還理部事。河南大饑，人相食，請發銀米各數十萬。或議其稽緩，因自劾求罷。疏六上，不允。小人競請開礦，俊民爭不得，稅使乃四出。天下騷然，時以咎俊民。在事歷三考，累加太子太保。卒官，贈少保。後敘東征轉餉功，贈少傅兼太子太傅。

馬森，字孔養，懷安人。父俊，晚得子，家人抱之墜，殞焉。俊紿其妻曰「我誤也」，不之罪。逾年而舉森。嘉靖十四年成進士，授戶部主事，歷太平知府。民有兄弟訟者，予鏡令照曰：「若二人老矣，忍傷天性乎？」皆感泣謝去。再遷江西按察使。有進士嬖外婦而殺妻，撫按欲緩其獄，森卒抵之法。

歷左布政使，就擢巡撫右副都御史。入為刑部右侍郎，改戶部。初，森在江西薦布政使宋淳。淳後撫南、贛，以贓敗，森坐調大理卿。屢駁疑獄，與刑部尚書鄭曉、都御史周延稱為「三平」。病歸，起南京工部右侍郎。改戶部，督倉場，尋轉左。以右都御史總督漕運，兼巡撫鳳陽，遷南京戶部尚書。隆慶初，改北部。

是時，登極詔書蠲天下田租半。太倉歲入少，不能副經費，而京、通二倉積貯無幾。森鉤校搜剔，條行十余事。又列上錢谷出入之數，勸帝節儉。帝手詔責令措置，森奏：「祖宗舊制，河、淮以南以四百萬供京師，河、淮以北以八百萬供邊。一歲之入，足供一歲之用。後邊陲多事，支費漸繁，一變而有客兵之年例，再變而有主兵之年例。其初止三五十萬耳，後漸增至二百三十余萬。屯田十虧七八，鹽法十折四五，民運十逋二三，悉以年例補之。在邊則士馬不多於昔，在太倉則輸入不益於前，而所費數倍。重以詔書蠲除，故今日告匱，視往歲有加。臣前所區畫，算及錙銖，不過紓目前急，而於國之大體，民之元氣，未暇深慮。願廣集眾思，令廷臣各陳所見。」又奏河東、四川、雲南、福建、廣東、靈州鹽課事宜。詔皆如所請。帝嘗命中官崔敏發戶部銀六萬市黃金。森持不可，且言，故事禦劄皆由內閣下，無司禮徑傳者，事乃止。即，又命購珠寶，森亦力爭，不聽。三年，以母老乞終養。賜馳驛歸，後屢薦不起。

森為考官時，夏言婿出其門，欲介之見言，謝不往。嚴嵩聞而悅之，森亦不附。為徐階所重，遂引用之。裏居，贊巡撫龐尚鵬行一條鞭法，鄉人為立報功祠。萬歷八年卒。贈太子少保，謚恭敏。

劉體乾，字子元，東安人。嘉靖二十三年進士。授行人，改兵科給事中。司禮太監鮑忠卒，其黨李慶為其侄鮑恩等八人乞遷。帝已許之，以體乾言，止錄三人。轉左給事中。

帝以財用絀，詔廷臣集議。多請追宿逋，增賦額。體乾獨上奏曰：「蘇軾有言：『豐財之道，惟在去其害財者。』今之害最大者有二，冗吏、冗費是也。歷代官制，漢七千五百員，唐萬八千員，宋極冗至三萬四千員。本朝自成化五年，武職已逾八萬。合文職，蓋十萬余。今邊功升授、勛貴傳請、曹局添設、大臣恩蔭，加以廠衛、監局、勇士、匠人之屬，歲增月益，不可悉舉。多一官，則多一官之費。請嚴敕請曹，清革冗濫，減俸將不貲。又聞光錄庫金，自嘉靖改元至十五年，積至八十萬。自二十一年以後，供億日增，余藏頓盡。進禦果蔬，初無定額，止示內監片紙，如數供禦。乾沒狼籍，輒轉鬻市人。其他諸曹，侵盜尤多。宜著為令典，歲終使科道臣會計之，以清冗費。二冗既革，國計自裕。舍是而督逋、增賦，是揚湯止沸也。」於是部議請汰各監局人匠。從之。

累官通政使，遷刑部左侍郎。改戶部左侍郎，總督倉場。隆慶初，進南京戶部尚書。南畿、湖廣、江西銀布絹米積逋二百六十余萬，鳳陽園陵九衛官軍四萬，而倉粟無一月儲。體乾再疏請責成有司，又條上六事，皆報可。

馬森去，召改北部。詔取太倉銀三十萬兩。體乾言：「太倉銀所存三百七十萬耳，而九邊年例二百七十六萬有奇，在京軍糧商價百有余萬薊州、大同諸鎮例外奏乞不與焉。若復取以上供，經費安辦？」帝不聽。體乾復奏：「今國計絀乏，大小臣工所共知。即存庫之數，乃近遣御史所搜括，明歲則無策矣。今盡以供無益費，萬一變起倉卒，如國計何？」於是給事中李已、楊一魁、龍光，御史劉思問、蘇士潤、賀一桂，傅孟春交章乞如體乾言，閣臣李春芳等皆上疏請，乃命止進十萬兩。又奏太和山香稅宜如泰山例，有司董之，毋屬內臣。忤旨，奪俸半年。

帝嘗問九邊軍餉，太倉歲發及四方解納之數。體乾奏：「祖宗朝止遼東、大同、宣府、延綏四鎮，繼以寧夏、甘肅、薊州，又繼以固原、山西，今密雲、昌平、永平、易州俱列戍矣。各鎮防守有主兵。其後增召募，增客兵，而坐食愈眾。各鎮芻餉有屯田。其後加民糧，加鹽課，加京運，而橫費滋多。」因列上隆慶以來歲發之數。又奏：「國家歲入不足供所出，而額外陳乞者多。請以內外一切經費應存革者，刊勒成書。」報可。

詔市綿二萬五千斤，體乾請俟湖州貢。帝不從，趣之急。給事中李已言：「三月非用綿時，不宜重擾商戶。」體乾亦復爭，乃命止進萬斤。逾年，詔趣進金花銀，且購貓睛、祖母綠諸異寶。已上書力諫，體乾請從已言，不納。內承運庫以白劄索部帑十萬。體乾執奏，給事中劉繼文亦言白答刂非體。帝報有旨，竟取之。體乾又乞承運庫減稅額二十萬，為中官崔敏所格，不得請。是時內供已多，數下部取太倉銀，又趣市珍珠黃綠玉諸物。體乾清勁有執，每疏爭，積忤帝意，竟奪官。給事中光懋、御史淩琯等交章請留，不聽。

神宗即位，起南京兵部尚書，奏言：「留都根本重地，故額軍九萬，馬五千余匹。今軍止二萬二千，馬僅及半，單弱足慮。宜選諸衛余丁，隨伍操練，發貯庫草場銀買馬。」又條上防守四事。並從之。萬歷二年致仕，卒。贈太子少保。

王廷，字子正，南充人。嘉靖十一年進士。授戶部主事，改御史。疏劾吏部尚書汪鋐，謫亳州判官。歷蘇州知府，有政聲。累遷右副都御史，總理河道。三十九年，轉南京戶部右侍郎，總督糧儲。南京督儲，自成化後皆以都御史領之，至嘉靖二十六年，始命戶部侍郎兼理。及振武營軍亂，言者請復舊制，遂以副都御史章煥專領，而改廷南京刑部。未上，復改戶部右侍郎兼左僉都御史，總督漕運，巡撫鳳陽諸府。

時倭亂未靖，廷建議以江南屬鎮守總兵官，專駐吳淞，江北屬分守副總兵，專駐狼山。遂為定制。淮安大饑，與巡按御史朱綱奏留商稅餉軍，被詔切讓。給事中李邦義因劾廷拘滯，吏部尚書嚴訥為廷辨，始解。轉左侍郎，還理部事。以通州禦倭功，加俸二級。遷南京禮部尚書，召為左都御史。奏行慎選授、重分巡、謹刑獄、端表率、嚴檢束、公舉劾六事。

隆慶元年六月，京師雨潦壞廬舍，命廷督御史分行振恤。會朝覲天下官，廷請嚴禁饋遺，酌道里費，以儆官邪，蘇民力。帝謁諸陵，詔廷同英國公張溶居守。中官許義挾刃脅人財，為巡城御史李學道所笞。群珰伺學道早朝，邀擊之左掖門外。廷上其狀，論戍有差。

御史齊康為高拱劾徐階，廷言：「康懷奸黨邪，不重懲無以定國是。」帝為謫康，諭留階。拱遂引疾去。而給事中張齊者，嘗行邊，受賈人金。事稍泄，陰求階子璠居間，璠謝不見。齊恨，遂摭康疏語復論階，階亦引疾去。廷因發齊奸利事，言：「齊前奉命賞軍宣大，納鹽商楊四和數千金，為言恤邊商、革余鹽數事，為大學士階所格。四和抵齊取賄，蹤跡頗露。齊懼得罪，乃借攻階冀自掩。」遂下齊詔獄。刑部尚書毛愷當齊戍，詔釋為民。拱起再相，廷恐其修郤，而愷亦階所引，遂先後乞休以避之。給事中周蕓、御史李純樸訟齊事，謂廷、愷阿階意，羅織不辜。刑部尚書劉自強覆奏：「齊所坐無實，廷、愷屈法徇私。」詔奪愷職，廷斥為民，宥齊，補通州判官。

萬歷初，齊以不謹罷，愷已前卒。浙江巡按御史謝廷傑訟愷狷潔有古人風，坐按張齊奪官，今齊已黜，足知愷守正。詔復愷官。於是巡撫四川都御史曾省吾言：「廷守蘇州時，人比之趙清獻。直節勁氣，始終無改。宜如毛愷例復官。」詔以故官致仕。十六年，給夫廩如制，仍以高年特賜存問。明年卒，謚恭節。

毛愷，字達和，江山人。嘉靖十四年進士。授行人，擢御史。坐論洗馬鄒守益不當投散地，為執政所惡，謫寧國推官。歷刑部尚書。太監李芳驟諫忤穆宗，命刑部置重辟。愷奏：「芳罪狀未明，非所以示天下公。」芳仍得貰死。愷贈太子少保，謚端簡。

葛守禮，字與立，德平人。嘉靖七年，舉鄉試第一。明年成進士，授彰德推官。巨盜誣富家，株連以百數，守禮盡出之。主獄者譖之御史。會藩府獄久不決，屬守禮，一訊即得，乃大驚服。冬至，趙王戒百官朝服賀，守禮獨不可。遷兵部主事。父喪服闋，補禮部。寧府宗人悉錮高墻，後稍得脫，因請封。禮部尚書夏言議量復中尉數人。未上，而言入閣，嚴嵩代之。守禮適遷儀制郎中，駁不行。故事，郡王絕，近支得以本爵理府事，不得繼封。交城、懷仁、襄垣近支絕，以繼封請，守禮持之堅。會以疾在告，三邸人乘間行賂，遂得請。旗校诇其事以聞。所籍記賂遺十余萬，獨無守禮名，帝由是知守禮廉。遷河南提學副使，再遷山西按察使，進陜西布政使，擢右副都御史，巡撫河南。入為戶部侍郎，督餉宣、大。改吏部。自左侍郎遷南京禮部尚書。李本署吏部事，希嚴嵩指考察廷臣，署守禮下考，勒致仕。後帝問守禮安在，左右謬以老病對。帝為嘆惜久之。

隆慶元年，起戶部尚書。奏言：「畿輔、山東流移日眾，以有司變法亂常，起科太重，征派不均。且河南北，山東西，土地磽瘠，正供尚不能給，復重之徭役。工匠及富商大賈，皆以無田免役，而農夫獨受其困，此所謂舛也。乞正田賦之規，罷科差之法。又國初征糧，戶部定倉庫名目及石數價值，通行所司，分派小民，隨倉上納，完欠之數瞭然可稽。近乃定為一條鞭法，計畝征銀。不論倉口，不問石數。吏書夤緣為奸，增減灑派，弊端百出。至於收解，乃又變為一串鈴法，謂之夥收分解。收者不解，解者不收，收者獲積余之貲，解者任賠補之累。夫錢谷必分數明而後稽核審，今混而為一，是為那移者地也。願敕所司，酌復舊規。」詔悉舉行。於是奏定國計簿式，頒行天下。自嘉靖三十六年以後，完欠、起解、追征之數及貧民不能輸納，備錄簿中。自府州縣達布政，送戶部稽考，以清隱漏那移侵欺之弊。又以戶部專理財賦，必周知天下倉庫盈虛，然後可節縮調劑。祖宗時令天下歲以文冊報部，乃請遣御史譚啟、馬明謨、張問明、趙巖分行天下董其事，並承敕以行。覃恩例嘗邊軍，或言士伍虛冒，宜乘給賞汰之。守禮言：「此朝廷曠典，乃以賈怨耶？」議乃止。

大學士高拱與徐階不相能，舉朝攻拱。侍郎徐養正、劉自強，拱所厚，亦詣守禮言。守禮不可，養正等遂論拱。守禮尋乞養母歸。及拱再相，深德守禮，起為刑部尚書。初，階定方士王金等獄，坐妄進藥物，比子殺父律論死。詔下法司會訊。守禮等議金妄進藥無事實，但習故陶仲文術，左道惑眾，應坐為從律編戍。給事中趙奮言：「法司為天下平。昔則一主於入，而不為先帝地；今則一主於出，而不恤後世議。罪有首而後有從，金等為從，孰為首？將以陶仲文為首，則仲文死已久。為法如此，陛下何賴哉！」疏入，報聞。

尋改守禮左都御史。奏言：「畿內地勢窪下，河道堙塞，遇潦則千里為壑。請仿古井田之制，浚治溝洫，使旱潦有備。」章下有司。又申明巡撫事宜，條列官箴、士節六事。守禮議王金獄，與拱合，然不附拱。後張居正欲以王大臣事構殺拱，守禮力為解，乃免。階、拱、居正更用事，交相軋。守禮周旋其間，正色獨立，人以為難。萬歷三年，以老乞休。詔加太子少保，馳驛歸。六年卒。贈太子太保，謚端肅。

靳學顏，字子愚，濟寧人。嘉靖十三年舉鄉試第一。明年成進士，授南陽推官，以廉平稱。歷吉安知府，治行高，累遷左布政使。隆慶初，入為太仆卿，改光祿。旋拜右副都御史，巡撫山西。應詔陳理財，凡萬余言。言選兵、鑄錢、積谷最切。其略曰：

宋初禁軍十萬，總天下諸路亦不過十萬，其後慶歷、治平間增至百余萬。然其時財用不絀。我朝邊兵四十萬。其後雖增兵益戍，而主兵多缺，不若宋人十倍其初也。然自嘉靖中即以絀乏告，何哉？宋雖增兵，而天下無養兵費。我朝以民養兵，而新軍又一切仰太倉。舊餉不減，新餉日增，費一也。周豐鎬、漢四都，率有其名而無實。我朝留都之設，建官置衛，坐食公帑，費二也。唐、宋宗親或通名仕版，或散處民間。我朝分封列爵，不農不仕，吸民膏髓，費三也。有此三者，儲畜安得不匱。而其間尤耗天下之財者，兵而已。夫陷鋒摧堅，旗鼓相當，兵之實也。今邊兵有戰時，若腹兵則終世不一當敵。每盜賊竊發，非陰陽、醫藥、雜職，則丞貳判簿為之將；非鄉民裏保，則義勇快壯為之兵。在北則借鹽丁礦徒，在南則借狼土。此皆腹兵不足用之驗也。當限以輪番守戍之法。或遠不可征，或弱不可任，則聽其耕商，而移其食以餉邊。如免班軍而征償，省充發而輸贖，亦變通一策也。欲京兵強，亦宜責以輪番戍守。夫京師去宣府、薊鎮才數百里，京營九萬卒，歲以一萬戍二鎮，九年而一周，未為苦也，而怯者與邊兵同其勁矣。又以畿輔之卒填京戍之闕，其部伍、號令、月糧、犒賞亦與京卒同，而畿輔之卒皆親兵矣。夫京卒戍薊鎮，則延、固之費可省。戍宣府，則宣府、大同之氣自張。寇畏宣、大之力制其後，京卒之勁當其前，則仰攻深入之事鮮矣。

臣又睹天下之民皇皇以匱乏為慮者，非布帛五谷不足也，銀不足耳。夫銀，寒不可衣，饑不可食，不過貿遷以通衣食之用，獨奈何用銀而廢錢？錢益廢，銀益獨行。獨行則藏益深，而銀益貴，貨益賤，而折色之辦益難。豪右乘其賤收之，時其貴出之。銀積於豪右者愈厚，行於天下者愈少。更逾數十年，臣不知所底止矣。錢者，泉也，不可一日無。計者謂錢法之難有二：利不鸑本，民不願行。此皆非也。夫朝廷以山海之產為材，以億兆之力為工，以賢士大夫為役，何本之費？誠令民以銅炭贖罪，而匠役則取之營軍，一指麾間，錢遍天下矣。至不顧行錢者，獨奸豪爾。請自今事例、罰贖、征稅、賜賚、宗祿、官俸、軍餉之屬，悉銀錢兼支。上以是征，下以是輸，何患其不行哉。

臣又聞中原者，邊鄙之根本也。百姓者，中原之根本也，民有終身無銀，而不能終歲無衣，終日無食。今有司夙夜不遑者，乃在銀而不在谷，臣竊慮之。國家建都幽燕，北無郡國之衛，所恃為腹心股肱者，河南、山東、江北及畿內八府之人心耳。其人率鷙悍而輕生，易動而難戢，遊食而寡積者也。一不如意，則輕去其鄉；往往一夫作難，千人響應，前事已屢驗矣。弭之之計，不過曰恤農以系其家，足食以系其身，聚骨肉以系其心。今試核官廩之所藏，每府得數十萬，則司計者安枕可矣。得三萬焉，猶足塞轉徙者之望。設不滿萬，豈得無寒心？臣竊意不滿萬者多也。

臣近者疏請積谷，業蒙允行。第恐有司從事不力，無以塞明詔。敢即臣說申言之：

其一曰官倉，發官銀以糴也。一曰社倉，收民谷以充也。官倉非甚豐歲不能舉，社倉雖中歲皆可行。唐義倉之開，每歲自王公以下皆有入。宋則準民間正稅之數，取二十分之一以為社。誠仿而推之，就土俗，合人情，占歲候以通其變，計每歲二倉之入以驗其功，著為令，而歲歲修之，時其豐歉而斂散之。在官倉者，民有大饑則以振。在民倉者，雖官有大役亦不聽貸。借此藏富於民，即藏富於國也。今言財用者，不憂谷之不足，而憂銀之不足。夫銀實生亂，谷實弭亂。銀之不足，而泉貨代之；五谷不足，則孰可以代者哉？故曰明君不寶金玉，而寶五谷，伏惟聖明垂意。

疏入，下所司議，卒不能盡行也。

尋召為工部右侍郎，改吏部，進左侍郎。學顏內行修潔，見高拱以首輔掌銓，專恣甚，遂謝病歸，卒。弟學曾，山西副使。治績亦有聞。

贊曰：明之中葉，邊防墮，經費乏。當時任事之臣，能留意於此者鮮矣。若楊博、馬森、劉體乾、葛守禮、靳學顏之屬，庶幾負經濟之略者。就其設施與其所建白，究而行之，亦補苴一時而已，況言之不盡行，行之不能久乎！自時厥後，張居正始一整飭。居正歿，一切以空言從事，以迄於亡。蓋其壞非朝夕之積矣。


Chinese text: This work was published before January 1, 1923, and is in the
public domain worldwide because the author died at least 100 years ago.
