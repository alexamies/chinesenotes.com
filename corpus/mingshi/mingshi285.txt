楊維楨附:陸居仁 錢惟善 胡翰 苏伯衡 王冕附:郭奎 劉炳 戴良附:王逢 丁鶴年 危素 張以寧附:石光霽 秦裕伯 趙壎附:宋僖 等 徐一夔 趙捴謙附:樂良 等 袁凱 高啟附:楊基 等 高啟附:楊基 等 孫蕡附:王佐 等 王蒙附:郭傳
　　明初，文學之士承元季虞、柳、黃、吳之後，師友講貫，學有本原。宋濂、王禕、方孝孺以文雄，高、楊、張、徐、劉基、袁凱以詩著。其他勝代遺逸 ，風流標映，不可指數，蓋蔚然稱盛已。永、宣以還，作者遞興，皆沖融演迤，不事鉤棘，而氣體漸弱。弘、正之間，李東陽出入宋、元，溯流唐代，擅聲館閣。而李夢陽、何景明倡言復古，文自西京、詩自中唐而下，一切吐棄，操觚談藝之士翕然宗之。明之詩文，於斯一變。迨嘉靖時，王慎中、唐順之輩，文宗歐、曾，詩仿初唐。李攀龍、王世貞輩，文主秦、漢，詩規盛唐。王、李之持論，大率與夢陽、景明相倡和也。歸有光頗後出，以司馬、歐陽自命，力排李、何、王、李，而徐渭、湯顯祖、袁宏道、鐘惺之屬，亦各爭鳴一時，於是宗李、何、王、李者稍衰。至啟、禎時，錢謙益、艾南英準北宋之矩矱，張溥、陳子龍擷東漢之芳華，又一變矣。有明一代，文士卓卓表見者，其源流大抵如此。今博考諸家之集，參以眾論，錄其著者，作《文苑傳》。

目录
1	楊維楨附 陸居仁 錢惟善
2	胡翰
3	蘇伯衡
4	王冕附 郭奎 劉炳
5	戴良附 王逢 丁鶴年
6	危素
7	張以寧附 石光霽 秦裕伯
8	趙壎附 宋僖 等
9	徐一夔
10	趙捴謙附 樂良 等
11	陶宗儀附 顧德輝 等
12	袁凱
13	高啟附 楊基 等
14	王行附 唐肅 宋克 等
15	孫蕡附 王佐 等
16	王蒙附 郭傳
楊維楨附 陸居仁 錢惟善
　　楊維楨，字廉夫，山陰人。母李，夢月中金錢墜懷，而生維楨。少時，日記書數千言。父宏，築樓鐵崖山中，繞樓植梅百株，聚書數萬卷，去其梯，俾誦讀樓上者五年，因自號鐵崖。元泰定四年成進士，署天台尹，改錢清場鹽司令。狷直忤物，十年不調。會修遼、金、宋三史成，維楨著《正統辯》千余言，總裁官歐陽元功讀且嘆曰：「百年後，公論定於此矣。」將薦之而不果，轉建德路總管府推官。擢江西儒學提舉，未上，會兵亂，避地富春山，徙錢塘。張士誠累招之，不赴，遣其弟士信咨訪之，因撰五論，具書復士誠，反覆告以順逆成敗之說，士誠不能用也。又忤達識丞相，徙居松江之上，海內薦紳大夫與東南才俊之士，造門納履無虛日。酒酣以往，筆墨橫飛。或戴華陽巾，披羽衣坐船屋上，吹鐵笛，作《梅花弄》。或呼侍兒歌《白雪》之辭，自倚鳳琶和之。賓客皆蹁躚起舞，以為神仙中人。

　　洪武二年，太祖召諸儒纂禮樂書，以維楨前朝老文學，遣翰林詹同奉幣詣門，維楨謝曰：「豈有老婦將就木，而再理嫁者邪？」明年，復遣有司敦促，賦《老客婦謠》一章進御，曰：「皇帝竭吾之能，不強吾所不能則可，否則有蹈海死耳。」帝許之，賜安車詣闕廷，留百有一十日，所纂敘便例定，即乞骸骨。帝成其志，仍給安車還山。史館胄監之士祖帳西門外，宋濂贈之詩曰：「不受君王五色詔，白衣宣至白衣還」，蓋高之也。抵家卒，年七十五。

　　維楨詩名擅一時，號鐵崖體，與永嘉李孝光、茅山張羽、錫山倪瓚、昆山顧瑛為詩文友，碧桃叟釋臻、知歸叟釋現、清容叟釋信為方外友。張雨稱其古樂府出入少陵、二李間，有曠世金石聲。宋濂稱其論撰，如睹商敦、周彝，雲雷成文，而寒芒橫免。詩震蕩陵厲，鬼設神施，尤號名家雲。維楨徙松江時，與華亭陸居仁及僑居錢惟善相倡和。惟善，字思復，錢塘人。至正元年，省試《羅剎江賦》，時鎖院三千人，獨惟善據枚乘《七發》辨錢塘江為曲江，由是得名，號曲江居士。官副提舉。張士誠據吳，遂不仕。居仁，字宅之，中泰定三年鄉試，隱居教授，自號雲松野衲。兩人既歿，與維楨同葬干山，人目為三高士墓。

胡翰
　　胡翰，字仲申，金華人。幼聰穎異常兒。七歲時，道拾遺金，坐守侍其人還之。長從蘭溪吳師道、浦江吳萊學古文，復登同邑許謙之門。同郡黃溍、柳貫以文章名天下，見翰文，稱之不容口。游元都，公卿交譽之。與武威余闕、宣城貢師泰尤善。或勸之仕，不應。既歸，遭天下大亂，避地南華山，著書自適。文章與宋濂、王禕相上下。太祖下金華，召見，命與許元等會食中書省。後侍臣復有薦翰者，召至金陵。時方籍金華民為兵，翰從容進曰：「金華人多業儒，鮮習兵，籍之，徒糜餉耳。」太祖即罷之。授衢州教授。洪武初，聘修《元史》，書成，受賚歸。愛北山泉石，卜築其下，徜徉十數年而終，年七十有五。所著有《春秋集義》，文曰《胡仲子集》，詩曰《長山先生集》。

蘇伯衡
　　蘇伯衡，字平仲，金華人，宋門下侍郎轍之裔也。父友龍，受業許謙之門，官蕭山令，行省都事。明師下浙東，坐長子仕閩，謫徙滁州。李善長奏官之，力辭歸。伯衡警敏絕倫，博洽群籍，為古文有聲。元末貢於鄉。太祖置禮賢館，伯衡與焉。歲丙午用為國子學錄，遷學正。被薦，召見，擢翰林編修。力辭，乞省覲歸。洪武十年，學士宋濂致仕，太祖問誰可代者，濂對曰：「伯衡，臣鄉人，學博行修，文詞蔚贍有法。」太祖即征之，入見，復以疾辭，賜衣鈔而還。二十一年聘主會試，事竣復辭還。尋為處州教授，坐表箋誤，下吏死。二子恬、怡，救父，並被刑。

王冕附 郭奎 劉炳
　　王冕，字元章，諸暨人。幼貧，父使牧牛，竊入學舍，聽諸生誦書，墓乃返，亡其牛，父怒撻之，已而復然。母曰：「兒痴如此，曷不聽其所為。」冕因去依僧寺，夜坐佛膝上，映長明燈讀書。會稽韓性聞而異之，錄為弟子，遂稱通儒。性卒，門人事冕如事性。屢應舉不中，棄去，北游燕都，客秘書卿泰不花家，擬以館職薦，力辭不就。既歸，每大言天下將亂，攜妻孥隱九里山，樹梅千株，桃杏半之，自號梅花屋主，善畫梅，求者踵至，以幅長短為得米之差。嘗仿《周官》著書一卷，曰：「持此遇明主，伊、呂事業不難致也。」太祖下婺州，物色得之，置幕府，授諮議參軍，一夕病卒。

　　同時郭奎、劉炳皆早參戎幕，以詩名。奎，字子章，巢縣人。從余闕學，治經，闕亟稱之。太祖為吳國公，來歸，從事幕府。硃文正開大都督府於南昌，命奎參其軍事，文正得罪，奎坐誅。炳，字彥昺，鄱陽人。至正中，從軍於浙。太祖起淮南，獻書言事，用為中書典簽。洪武初，從事大都督府，出為知縣。閱兩考，以病告歸，久之卒。

戴良附 王逢 丁鶴年
　　戴良，字叔能，浦江人。通經、史百家暨醫、卜、釋、老之說。學古文於黃溍、柳貫、吳萊。貫卒，經紀其家。太祖初定金華，命與胡翰等十二人會食省中，日二人更番講經、史，陳治道。明年，用良為學正，與宋濂、葉儀輩訓諸生。太祖既旋師，良忽棄官逸去。辛丑，元順帝用薦者言，授良江北行省儒學提舉。良見時事不可為，避地吳中，依張士誠。久之，見士誠將敗，挈家泛海，抵登、萊，欲間行歸擴廓軍，道梗，寓昌樂數年。洪武六年始南還，變姓名，隱四明山。太祖物色得之。十五年召至京師，試以文，命居會同館，日給大官膳，欲官之，以老疾固辭，忤旨。明年四月暴卒，蓋自裁也。元亡後，惟良與王逢不忘故主，每形於歌詩，故卒不獲其死雲。良世居金華九靈山下，自號九靈山人。

　　逢，字原吉，江陰人。至正中，作《河清頌》，台臣薦之，稱疾辭。張士誠據吳，其弟士德用逢策，北降於元以拒明。太祖滅士誠，欲辟用之，堅臥不起，隱上海之烏涇，歌詠自適。洪武十五年以文學征，有司敦迫上道。時子掖為通事司令，以父年高，叩頭泣請，乃命吏部符止之。又六年卒，年七十，有《梧溪詩集》七卷。逢自稱席帽山人。

　　時又有丁鶴年者，回回人。曾祖阿老丁與弟烏馬兒皆世商。元世祖征西域，軍乏饟，老丁杖策軍門，盡以貲獻。論功，賜田宅京師，奉朝請。烏馬兒累官甘肅行省左丞。父職馬祿丁，以世廕為武昌縣達魯花赤，有惠政，解官，留葬其地。至正壬辰，武昌被兵，鶴年年十八，奉母走鎮江。母歿，鹽酪不入口者五年。避地四明。方國珍據浙東，最忌色目人，鶴年轉徙逃匿，為童子師，或寄僧舍，賣漿自給。及海內大定，牒請還武昌，而生母已道阻前死，瘞東村廢宅中，鶴年慟哭行求，母告以夢，乃齧血沁骨，斂而葬焉。烏斯道為作《丁孝子傳》。鶴年自以家世仕元，不忘故國，順帝北遁後，飲泣賦詩，情詞凄惻。晚學浮屠法，廬居父墓，以永樂中卒。鶴年好學洽聞，精詩律，楚昭、庄二王咸禮敬之。正統中，憲王刻其遺文行世。 　　

危素
　　危素，字太僕，金溪人，唐撫州刺史全諷之後。少通《五經》，游吳澄、范梈門。至正元年用大臣薦授經筵檢討。修宋、遼、金三史及注《爾雅》成，賜金及宮人，不受。由國子助教遷翰林編修。纂后妃等傳，事逸無據，素買餳餅饋宦寺，叩之得實，乃筆諸書，卒為全史。遷太常博士、兵部員外郎、監察御史、工部侍郎，轉大司農丞、禮部尚書。

　　時亂將亟，素每抗論得失。十八年參中書省事，請專任平章定住總西方兵，毋迎帝師悞軍事，用普顏不花為參政，經略江南，立兵農宣撫使司以安畿內，任賢守令以撫流竄之民。且曰：「今日之事，宜臥薪嘗膽，力圖中興。」尋進御史台治書侍御史。二十年拜參知政事，俄除翰林學士承旨，出為嶺北行省左丞。言事不報，棄官居房山。素為人侃直，數有建白，敢任事。上都宮殿火，敕重建大安、睿思二閣，素諫止之。請親祀南郊，筑北郊，以斥合祭之失。因進講陳民間疾苦，詔為發錢粟振河南、永平民。淮南兵亂，素往廉問，假便宜發楮幣，振維揚、京口飢。居房山者四年。明師將抵燕，淮王帖木兒不花監國，起為承旨如故。素甫至而師入，乃趨所居報恩寺，入井。寺僧大梓力挽起之，曰：「國史非公莫知。公死，是死國史也。」素遂止。兵迫史庫，往告鎮撫吳勉輩出之，《元實錄》得無失。

　　洪武二年授翰林侍講學士，數訪以元興亡之故，且詔撰《皇陵碑》文，皆稱旨。頃之，坐失朝，被劾罷。居一歲，復故官，兼弘文館學士，賜小庫，免朝謁。嘗偕諸學士賜宴，屢遣內官勸之酒，御制詩一章，以示恩寵，命各以詩進，素詩最後成，帝獨覽而善之曰：「素老成，有先憂之意。」時素已七十余矣。御史王著等論素亡國之臣，不宜列侍從，詔謫居和州，守余闕廟，歲余卒。

　　先是，至元間，西僧嗣古妙高欲毀宋會稽諸陵。夏人楊輦真珈為江南總攝，悉掘徽宗以下諸陵，攫取金寶，裒帝後遺骨，瘞於杭之故宮，築浮屠其上，名曰鎮南，以示厭勝，又截理宗顱骨為飲器。真珈敗，其資皆籍於官，顱骨亦入宣政院，以賜所謂帝師者。素在翰林時，宴見，備言始末。帝嘆息良久，命北平守將購得顱骨於西僧汝納所，諭有司厝於高坐寺西北。其明年，紹興以永穆陵圖來獻，遂敕葬故陵，實自素髮之雲。

張以寧附 石光霽 秦裕伯
　　張以寧，字志道，古田人。父一清，元福建、江西行省參知政事。以寧年八歲，或訟其伯父於縣系獄，以寧詣縣伸理，尹異之，命賦《琴堂詩》，立就，伯父得釋，以寧用是知名。泰定中，以《春秋》舉進士，由黃岩判官進六合尹，坐事免官，滯留江、淮者十年。順帝征為國子助教，累至翰林侍讀學士，知制誥。在朝宿儒虞集、歐陽元、揭傒斯、黃溍之屬相繼物故，以寧有俊才，博學強記，擅名於時，人呼小張學士。

　　明師取元都，與危素等皆赴京，奏對稱旨，復授侍講學士，特被寵遇。帝嘗登鐘山，以寧與硃升、秦裕伯等扈從擁翠亭，給筆札賦詩。洪武二年秋，奉使安南，封其主陳日煃為國王，御制詩一章遣之。甫抵境，而日煃卒，國人乞以印詔授其世子，以寧不聽，留居洱江上，諭世子告哀於朝，且請襲爵。既得令，俟後使者林唐臣至，然後入境將事。事竣，教世子服三年喪，令其國人效中國行頓首稽首禮。天子聞而嘉之，賜璽書，比諸陸賈、馬援，再賜御制詩八章。及還，道卒，詔有司歸其柩，所在致祭。

　　以寧為人潔清，不營財產，奉使往還，補被外無他物。本以《春秋》致高第，故所學尤專《春秋》，多所自得，撰《胡傳辨疑》最辨博，惟《春王正月考》未就，寓安南逾半歲，始卒業。元故官來京者，素及以寧名尤重。素長於史，以寧長於經。素宋、元史藁俱失傳，而以寧《春秋》學遂行。

　　門人石光霽，字仲濂，泰州人。讀書五行俱下。洪武十三年以明經舉，授國子學正，進博士，作《春秋鉤玄》，能傳以寧之學。

　　裕伯，字景容，大名人。仕元，累官至福建行省郎中。遭世亂，棄官，客揚州。久之，復避地上海。居母喪盡禮。張士誠據姑蘇，遣人招之，拒不納。吳元年，太祖命中書省檄起之。裕伯對使者曰：「食元祿二十餘年而背之，不忠也。母喪未終，忘哀而出，不孝也。」乃上中書省固辭。洪武元年復征，稱病不出。帝乃手書諭之曰：「海濱民好斗，裕伯智謀之士而居此地，堅守不起，恐有後悔。」裕伯拜書，涕泗橫流，不得已，偕使者入朝。授侍讀學士，固辭，不允。與張以寧等扈從，登鐘山擁翠亭，給筆札賦詩，甚見寵待。二年改待制，旋為治書侍御史。三年始詔設科取士，以裕伯與御史中丞劉基為京畿主考官。裕伯博辨善論說，占奏悉當帝意，帝數稱之。出知隴州，卒於官。

趙壎附 宋僖 等
　　趙壎，字伯友，新喻人，好學，工屬文。元至正中舉於鄉，為上猶教諭。洪武二年，太祖詔修《元史》，命左丞相李善長為監修官，前起居注宋濂、漳州府通判王禕為總裁官，征山林遺逸之士汪克寬、胡翰、宋僖、陶凱、陳基、曾魯、高啟、趙汸、張文海、徐尊生、黃篪、傅恕、王錡、傅著、謝徽為纂修官，而壎與焉。以是年二月，開局天界寺，取元《經世大典》諸書，用資參考。至八月成，諸儒並賜齎遣歸。而順帝一朝史猶未備，乃命儒士歐陽祐等往北平採遺事。明年二月還朝，重開史局，仍以宋濂、王禕為總裁，征四方文學士硃右、貝瓊、硃廉、王彝、張孟兼、高遜志、李懋、李汶、張宣、張簡、杜寅、殷弼、俞寅及壎為纂修官。先後纂修三十人，兩局並與者，壎一人而已。閱六月，書成，諸儒多授官，惟壎及硃右、硃廉不受歸。

　　尋召修日曆，授翰林編修。高麗遣使朝貢，賜宴，樂作，使者以國喪辭。熏進曰：「小國之喪，不廢大國之禮。」太祖甚悅，命與宋濂同職史館，濂兄事之。嘗奉詔撰《甘露頌》，太祖稱善。出為靖江王府長史，卒。

　　始與壎同纂修者汪克寬、陶凱、曾魯、高啟、趙汸、貝瓊、高遜志並有傳，今自宋僖以下可考者，附著於篇。

　　宋僖，字無逸，余姚人。元繁昌教諭，遭亂歸。史事竣，命典福建鄉試。

　　陳基，字敬初，臨海人。少與兄聚受業於義烏黃溍，從溍游京師，授經筵檢討。嘗為人草諫章，力陳順帝並後之失，順帝欲罪之，引避歸里。已，奉母入吳，參太尉張士誠軍事。士誠稱王，基獨諫止，欲殺之，不果。吳平，召修《元史》，賜金而還。洪武三年冬卒。初，士誠與太祖相持，基在其幕府，書檄多指斥，及吳亡，吳臣多見誅，基獨免。世所傳《夷白集》，其指斥之文猶備列雲。

　　張文海，鄞人，與同里傅恕併入史館。

　　徐尊生，字大年，淳安人。《元史》成，受賜歸，復同修日曆。後以宋濂薦授翰林應奉，文字草制，悉稱旨。尋以老疾辭還。

　　傅恕，字如心，鄞人。學通經史，與同郡烏斯道、鄭真皆有文名。洪武二年詣闕陳治道十二策，曰：正朝廷、重守令、馭外蕃、增祿秩、均民田、更法役、黜異端、易服制、興學校、慎選舉、罷榷鹽、停榷茶。太祖嘉納之，遂命修《元史》。事竣，授博野知縣，後坐累死。

　　斯道，字繼善，慈溪人，與兄本良俱有學行。洪武中，斯道被薦授石龍知縣，調永新，坐事謫役定遠，放還，卒。斯道工古文，兼精書法。子緝，亦善詩文。洪武四年舉鄉試第一，授臨淮教諭。入見，賜之宴，賦詩稱旨，除廣信教授，自號榮陽外史。

　　傅著，字則明，長洲人。史成，歸為常熟教諭。魏觀行鄉飲酒禮，長洲教諭周敏侍其父南老，著侍其父玉，皆降而北面立，觀禮者以為盛事焉。歷官知府，卒。

　　謝徽，字元懿，長洲人。史成，授翰林國史院編修。尋擢吏部郎中，力辭不拜，歸。復起國子助教，卒。徽博學工詩文，與同邑高啟齊名。弟恭，字元功，亦能詩。

　　硃右，字伯賢，臨海人。史成，辭歸。已，征修日曆、寶訓，授翰林編修。遷晉府右長史。九年卒官。

　　硃廉，字伯清，義烏人。幼力學，從黃溍學古文。知府王宗顯辟教郡學。李文忠鎮嚴州，延為釣台書院山長。洪武初，《元史》成，不受官歸。尋征修日曆，除翰林編修。八年扈駕中都，進詩十章，太祖稱善，為和六章賜之。已而授楚王經，遷楚府右長史。久之，辭疾歸。廉好程、硃之學，嘗取《硃子語類》，摘其精義，名曰《理學纂言》。

　　王彝，字常宗，其先蜀人，父為昆山教授，遂卜居嘉定。少孤貧，讀書天台山中，師事王貞文，得蘭溪金履祥之傳，學有端緒。嘗著論力詆楊維楨，目為文妖。《元史》成，賜銀幣還。又以薦入翰林，母老乞歸。坐知府魏觀事，與高啟俱被殺。

　　張孟兼，浦江人，名丁，以字行。史成，授國子學錄，歷禮部主事、太常司丞。劉基嘗為太祖言：「今天下文章，宋濂第一，其次即臣基，又次即孟兼。」太祖頷之。孟兼性傲，嘗坐累謫輸作。已，復官，太祖顧孟兼謂濂曰：「卿門人邪？」濂對：「非門人，乃邑子也。其為文有才，臣劉基嘗稱之。」太祖熟視孟兼曰：「生骨相薄，仕宦，徐徐乃可耳。」未幾，用為山西僉事。廉勁疾惡，糾摘奸猾，令相牽引，每事輒株連數十人。吏民聞張僉事行部，凜然墮膽。聲聞於朝，擢山東副使。布政使吳印者，僧也，太祖驟貴之，寵眷甚，孟兼易之。印謁孟兼，由中門入，孟兼杖守門卒。已，又以他事與相拄。太祖先入印言，逮笞孟兼。孟兼憤，捕為印書奏者，欲論以罪。印覆上書言狀，太祖大怒曰：「豎儒與我抗邪！」械至闕下，命棄市。

　　李汶，字宗茂，當塗人。博學多才，史成，除巴東知縣，移南和。晚年歸里，以經學訓後進。

　　張宣，字藻重，江陰人。洪武初，以考禮征。尋預修《元史》，太祖親書其名，召對殿廷，即日授翰林編修，呼為小秀才。奉詔歸娶，年已三十矣。六年坐事謫徙濠梁，道卒。

　　張簡，字仲簡，吳縣人。初師張雨為道士，隱居鴻山。元季兵亂，以母老歸養，遂返儒服。洪武三年，薦修《元史》。當元季，浙東、西士大夫以文墨相尚，每歲必聯詩社，聘一二文章鉅公主之，四方名士畢至，宴賞窮日夜，詩勝者輒有厚贈。臨川饒介為元淮南行省參政，豪於詩，自號醉樵，嘗大集諸名士賦《醉樵歌》。簡詩第一，贈黃金一餅；高啟次之，得白金三斤；楊基又次之，猶贈一鎰。

　　杜寅，字彥正，吳縣人。史成，官岐寧衛知事。洪武八年，番賊既降復叛，寅與經歷熊鼎俱被害。

徐一夔
　　徐一夔，字大章，天台人。工文，與義烏王禕善。洪武二年八月詔纂修禮書，一夔及儒士梁寅、劉於、曾魯、周子諒、胡行簡、劉宗弼、董彝、蔡深、滕公琰並與焉。明年書成，將續修《元史》，禕方為總裁官，以一夔薦。一夔遺書曰：

　　邇者縣令傳命，言朝廷以續修《元史》見征，且雲執事謂僕善敘事，薦之當路，私心竊怪執事何忄卷忄卷於不材多病之人也。僕素謂執事知我，今自審終不能副執事之望，何也？

　　近世論史者，莫過於日曆，日曆者，史之根柢也。自唐長壽中，史官姚璹奏請撰時政記，元和中，韋執誼又奏撰日曆。日曆以事系日，以日系月，以月系時，以時系年，猶有《春秋》遺意。至於起居注之說，亦專以甲子起例，蓋紀事之法無逾此也。

　　往宋極重史事，日曆之修，諸司必關白。如詔誥則三省必書，兵機邊務則樞司必報，百官之進退，刑賞之予奪，台諫之論列，給舍之繳駁，經筵之論答，臣僚之轉對，侍從之直前啟事，中外之囊封匭奏，下至錢谷、甲兵、獄訟、造作，凡有關政體者，無不隨日以錄。猶患其出於吏牘，或有訛失。故歐陽修奏請宰相監修者，於歲終檢點修撰官日所錄事，有失職者罰之。如此，則日曆不至訛失，他時會要之修取於此，實錄之修取於此，百年之後紀、志、列傳取於此，此宋氏之史所以為精確也。

　　元朝則不然，不置日曆，不置起居注，獨中書置時政科，遣一文學掾掌之，以事付史館。及一帝崩，則國史院據所付修實錄而已。其於史事，固甚疏略。幸而天歷間虞集仿六典法，纂《經世大典》，一代典章文物粗備。

　　是以前局之史，既有十三朝實錄，又有此書可以參稽，而一時纂修諸公，如胡仲申、陶中立、趙伯友、趙子常、徐大年輩皆有史才史學，{廠堇}而成書。至若順帝三十六年之事，既無實錄可據，又無參稽之書，惟憑採訪以足成之，竊恐事未必核也，言未必馴也，首尾未必穿貫也。而向之數公，或受官，或還山，復各散去。乃欲以不材多病如僕者承之於後，僕雖欲仰副執事之望，曷以哉！謹奉狀左右，乞賜矜察。

　　一夔遂不至。未幾，用薦署杭州教授。召修《大明日曆》，書成，將授翰林院官，以足疾辭，賜文綺遣還。

趙捴謙附 樂良 等
　　趙捴謙，名古則，更名謙，余姚人。幼孤貧，寄食山寺，與硃右、謝肅、徐一夔輩定文字交。天台鄭四表善《易》，則從之受《易》。定海樂良、鄞鄭真明《春秋》，山陰趙俶長於說《詩》，迮雨善樂府，廣陵張昱工歌詩，無為吳志淳、華亭硃芾工草書篆隸，捴謙悉與為友。博究《六經》、百氏之學，尤精六書，作《六書本義》，復作《聲音文字通》，時目為考古先生。洪武十二年命詞臣修《正韻》，捴謙年二十有八，應聘入京師，授中都國子監典簿。久之，以薦召為瓊山縣學教諭。二十八年，卒於番禺。其後，門人柴欽，字廣敬，以庶吉士與修《永樂大典》，進言其師所撰《聲音文字通》當採錄，遂奉命馳傳，即其家取之。

　　樂良，字季本。迮雨，字士霖。趙俶，字本初。洪武中，官國子監博士。以年老乞歸，加翰林待制。

　　張昱，字光弼，廬陵人。仕元，為江浙行省左、右司員外郎，行樞密院判官。留居西湖壽安坊，貧無以葺廬，酒間為瞿佑誦所作詩，笑曰：「我死埋骨湖上，題曰詩人張員外墓足矣。」太祖征至京，憫其老，曰「可閒矣」，厚賜遣還，乃自號可閒老人。年八十三卒。

　　吳志淳，字主一，元末知靖安、都昌二縣。奏除待制翰林，為權幸所阻，避兵於鄞。

　　硃芾，字孟辨，洪武初，官編修，改中書舍人。

陶宗儀附 顧德輝 等
　　陶宗儀，字九成，黃岩人。父煜，元福建、江西行樞密院都事。宗儀少試有司，一不中即棄去，務古學，無所不窺。出遊浙東、西，師事張翥、李孝光、杜本。為詩文，咸有程度，尤刻志字學，習舅氏趙雍篆法。浙帥泰不華、南台御史醜驢舉為行人，又辟為教官，皆不就。張士誠據吳，署為軍諮，亦不赴。洪武四年詔征天下儒士，六年命有司舉人才，皆及宗儀，引疾不赴。晚歲，有司聘為教官，非其志也。二十九年率諸生赴禮部試，讀《大誥》，賜鈔歸，久之卒。所著有《輟耕錄》三十卷，又葺《說郛》、《書史會要》、《四書備遺》，並傳於世。

　　顧德輝，字仲瑛，昆山人。家世素封，輕財結客，豪宕自喜。年三十，始折節讀書，購古書、名畫、彝鼎、秘玩，築別業於茜涇西，曰玉山佳處，晨夕與客置酒賦詩其中。四方文學士河東張翥、會稽楊維楨、天台柯九思、永嘉李孝光，方外士張雨、於彥、成琦、元璞輩，咸主其家。園池亭榭之盛，圖史之富暨餼館聲伎，並冠絕一時。而德輝才情妙麗，與諸名士亦略相當。嘗舉茂才，授會稽教諭，辟行省屬官，皆不就。張士誠據吳，欲強以官，去隱於嘉興之合溪。尋以子元臣為元水軍副都萬戶，封德輝武略將軍、飛騎尉、錢塘縣男。母喪歸綽溪，士誠再辟之，遂斷髮廬墓，自號金粟道人。及吳平，父子並徙濠梁。洪武二年卒。士誠之據吳也，頗收召知名士，東南士避兵於吳者依焉。

　　孫作，字大雅，江陰人。為文醇正典雅，動有據依。嘗著書十二篇，號《東家子》，宋濂為作《東家子傳》。元季，挈家避兵於吳，盡棄他物，獨載書兩簏。士誠廩祿之，旋以母病謝去，客松江，眾為買田築室居焉。洪武六年聘修《大明日曆》，授翰林編修，乞改太平府教授。召為國子助教，尋分教中都，逾年還國學，抉授司業，歸卒於家。

　　元末文人最盛，其以詞學知名者，又有張憲、周砥、高明、藍仁之屬。

　　張憲，字思廉，山陰人。學詩於楊維楨，最為所許。負才不羈，嘗走京師，恣言天下事，眾駭其狂。還入富春山，混緇流以自放。一日，升高呼所親，語曰：「禍至矣，亟去！」三日而寇至，死者五百家。後仕張士誠，為樞密院都事。吳平，變姓名，寄食杭州報國寺以歿。

　　周砥，字履道，吳人，僑無錫。博學工文詞，與宜興馬治善，遭亂客治家，治為具舟車，盡窮陽羡山溪之勝。其鄉多富人，與治善者咸置酒招砥。砥心厭之，一日貽書別治，夜半遁去，游會稽，歿於兵。治，字孝常，亦能詩。洪武時為內丘知縣，終建昌知府。

　　高明，字則誠，永嘉人。至正五年進士，授處州錄事，辟行省掾。方國珍叛，省臣以明諳海濱事，擇以自從，與論事不合。及國珍就撫，欲留置幕下，即日解官，旅寓鄞之櫟社。太祖聞其名，召之，以老疾辭，還卒於家。

　　藍仁，字靜之。弟智，字明之，崇安人。元時，清江杜本隱武夷，崇尚古學，仁兄弟俱往師之，授以四明任士林詩法，遂謝科舉，一意為詩。後辟武夷書院山長，遷邵武尉，不赴。內附後，例徙濠梁，數月放歸，卒。智，洪武十年被薦，起家廣西僉事，著廉聲。

袁凱
　　袁凱，字景文，松江華亭人。元末為府吏，博學有才辨，議論飆發，往往屈座人。洪武三年薦授御史。武臣恃功驕恣，得罪者漸眾，凱上言：「諸將習兵事，恐未悉君臣禮。請於都督府延通經學古之士，令諸武臣赴都堂聽講，庶得保族全身之道。」帝敕臺省延名士直午門，為諸將說書。後帝慮囚畢，命凱送皇太子覆訊，多所矜減。凱還報，帝問「朕與太子孰是？」凱頓首言：「陛下法之正，東宮心之慈。」帝以凱老猾持兩端，惡之。凱懼，佯狂免，告歸，久之以壽終。凱工詩，有盛名。性詼諧，自號海叟。背戴烏巾，倒騎黑牛，遊行九峰間，好事者至繪為圖。初，在楊維楨座，客出所賦《白燕詩》，凱微笑，別作一篇以獻。維楨大驚賞，遍示座客，人遂呼袁白燕雲。

高啟附 楊基 等
　　高啟，字季迪，長洲人。博學工詩。張士誠據吳，啟依外家，居吳淞江之青丘。洪武初，被薦，偕同縣謝徽召修《元史》，授翰林院國史編修官，覆命教授諸王。三年秋，帝御闕樓，啟、徽俱入對，擢啟戶部右侍郎，徽吏部郎中。啟自陳年少不敢當重任，徽亦固辭，乃見許。已，並賜白金放還。啟嘗賦詩，有所諷刺，帝嗛之未發也。及歸，居青丘，授書自給。知府魏觀為移其家郡中，旦夕延見，甚歡。觀以改修府治，獲譴。帝見啟所作上梁文，因發怒，腰斬於市，年三十有九。明初，吳下多詩人，啟與楊基、張羽、徐賁稱四傑，以配唐王、楊、盧、駱雲。

　　基，字孟載，其先蜀嘉州人，祖宦吳中，生基，遂家焉。九歲背誦《六經》，及長著書十萬余言，名曰《論鑒》。遭亂，隱吳之赤山。張士誠辟為丞相府記室，未幾辭去，客饒介所。明師下平江，基以饒氏客安置臨濠，旋徙河南。洪武二年放歸。尋起為滎陽知縣，謫居鐘離。被薦為江西行省幕官，以省臣得罪，落職。六年起官，奉使湖廣。召還，授兵部員外郎，遷山西副使。進按察使，被讒奪官，謫輸作，竟卒於工所。初，會稽楊維楨客吳中，以詩自豪。基於座上賦《鐵笛歌》，維楨驚喜，與俱東，語從游者曰：「吾在吳，又得一鐵矣。若曹就之學。優於老鐵學也。」

　　張羽，字來儀，後以字行，本潯陽人。從父宦江浙，兵阻不獲歸，與友徐賁約，卜居吳興。領鄉薦，為安定書院山長，再徙於吳。洪武四年征至京師，應對不稱旨，放還。再征授太常司丞。太祖重其文，十六年自述滁陽王事，命羽撰廟碑。尋坐事竄嶺南，未半道，召還。羽自知不免，投龍江以死。羽文章精潔有法，尤長於詩，作畫師小米。

　　徐賁，字幼文，其先蜀人，徙常州，再徙平江。工詩，善畫山水。張士誠辟為屬，已謝去。吳平，謫徙臨濠。洪武七年被薦至京。九年春，奉使晉、冀，有所廉訪。暨還，檢其橐，惟紀行詩數首，太祖悅，授給事中。改御史，巡按廣東。又改刑部主事，遷廣西參議。以政績卓異，擢河南左布政使。大軍征洮、岷，道其境，坐犒勞不時，下獄瘐死。

王行附 唐肅 宋克 等
　　王行，字止仲，吳縣人。幼隨父依賣藥徐翁家，徐媼好聽稗官小說，行日記數本，為媼誦之。媼喜，言於翁，授以《論語》，明日悉成誦。翁大異之，俾盡讀家所有書，遂淹貫經史百家言。未弱冠，謝去，授徒齊門，名士咸與交。富人沈萬三延之家塾，每文成，酬白金鎰計，行輒麾去曰：「使富而可守，則然臍之慘不及矣。」洪武初，有司延為學校師。已，謝去，隱於石湖。其二子役於京，行往視之，涼國公藍玉館於家，數薦之太祖，得召見。後玉誅，行父子亦坐死。

　　始吳中用兵，所在多列砲石自固，行私語所知曰：「兵法柔能制剛，若植大竹於地，系布其端，砲石至，布隨之低昂，則人不能害，而砲石無所用矣。」後常遇春取平江，果如其法。行亦自負知兵，以及於禍雲。

　　初，高啟家北郭，與行比鄰，徐賁、高遜志、唐肅、宋克、余堯臣、張羽、呂敏、陳則皆卜居相近，號北郭十友，又稱十才子。啟、賁、遜志、羽自有傳。

　　唐肅，字處敬，越州山陰人。通經史，兼習陰陽、醫卜、書數。少與上虞謝肅齊名，稱會稽二肅。至正壬寅舉鄉試。張士誠時，為杭州黃岡書院山長，遷嘉興路儒學正。士誠敗，例赴京。尋以父喪還。洪武三年用薦召修禮樂書，擢應奉翰林文字。其秋，科舉行，為分考官，免歸。六年謫佃濠梁，卒。子之淳，字愚士，宋濂亟稱之。建文二年，用方孝孺薦，擢翰林侍讀，與孝孺共領修書事，卒於官。

　　謝肅，官至福建僉事，坐事死。

　　宋克，字仲溫，長洲人。偉軀幹，博涉書史。少任俠，好學劍走馬，家素饒，結客飲博。迨壯，謝酒徒，學兵法，周流無所遇，益以氣自豪。張士誠欲羅致之，不就。性抗直，與人議論期必勝，援古切今，人莫能難也。杜門染翰，日費十紙，遂以善書名天下。時有宋廣，字昌裔，亦善草書，稱二宋。洪武初，克任鳳翔同知，卒。

　　堯臣，字唐卿，永嘉人。入吳，為士誠客。城破，例徙濠梁。洪武二年放還，授新鄭丞。

　　呂敏，字志學，無錫人。元時為道士，洪武初，官無錫教諭。十三年舉人才，不知其官所終。

　　陳則，字文度，昆山人。洪武六年舉秀才，授應天府治中。俄擢戶部侍郎，以閱實戶口，出為大同府同知，進知府。

孫蕡附 王佐 等
　　孫蕡，字仲衍，廣東順德人。性警敏，書無所不窺。詩文援筆立就，词采爛然。負節概，不妄交游。何真據嶺南，開府辟士，與王佐、趙介、李德、黃哲並受禮遇，稱五先生。廖永忠南征，蕡為真草降表，永忠辟典教事。洪武三年始行科舉，蕡與其選，授工部織染局使，遷虹縣主簿。兵燹後，蕡勞徠安輯，民多復業。居一年，召為翰林典籍，與修《洪武正韻》。九年遣監祀四川。居久之，出為平原主簿。坐累逮系，俾築京師望都門城垣。蕡謳唫為粵聲，主者以奏。召見，命誦所歌詩，語皆忠愛，乃釋之。十五年起為蘇州經歷，復坐累戍遼東。已，大治藍玉黨，蕡嘗為玉題畫，遂論死。臨刑，作詩長謳而逝。時門生黎貞亦戍遼東，蕡屍乃得收斂。貞，字彥晦，新會人。工詩文，嘗為本邑訓導，以事被誣，戍遼陽十八年，從游者甚眾。放還卒。蕡所著，有《通鑒前編綱目》、《孝經集善》、《理學訓蒙》及《西庵集》、《和陶集》，多佚不傳。番禺趙純稱其究極天人性命之理，為一時儒宗雲。

　　王佐，字彥舉，先河東人，元末侍父官南雄，經亂不能歸，遂占籍南海。與蕡結詩社。構辭敏捷，佐不如蕡，句意沉著，蕡亦不如佐。何真使佐掌書記，參謀議。真歸朝，佐亦還里。洪武六年被薦，征為給事中。太祖賜宋濂黃馬，復為歌，命侍臣屬和，佐立成。性不樂樞要，將告歸。時告者多獲重譴，或尼之曰：「君少忍，獨不虞性命邪？」佐乃遲徊二年，卒乞骸歸。

　　趙介，字伯貞，番禺人。博通六籍及釋、老書。氣豪邁，無仕進意。行以囊自隨，遇景，賦詩投其中，日往來西樵泉石間。有司累薦，皆辭免。洪武二十二年坐累逮赴京，卒於南昌舟次。四子，潔、絢、繹、純，皆善詩文，工篆隸。絢，隱居不出，有父風。純，仕御史。

　　李德，字仲修，番禺人。洪武三年以明經薦授洛陽典史，歷南陽、西安二府幕官，並能其職。以年衰乞改漢陽教諭，秩滿，調義寧。義寧在粵西，荒陋甚，德為振舉，文教漸興，解官歸卒。德初好為詩，晚究洛、閩之學，謂誠意為古聖喆心要，故嶺南人稱理學，必曰李仲修雲。黃哲，亦番禺人。歷仕州郡，以治行稱。

王蒙附 郭傳
　　王蒙，字叔明，湖州人，趙孟頫之甥也。敏於文，不尚榘度。工畫山水，兼善人物。少時賦宮詞，仁和俞友仁見之，曰「此唐人佳句也」，遂以妹妻焉。元末官理問，遇亂，隱居黃鶴山，自稱黃鶴山樵。洪武初，知泰安州事。蒙嘗謁胡惟庸於私第，與會稽郭傳、僧知聰觀畫。惟庸伏法，蒙坐事被逮，瘐死獄中。

　　郭傳，一名正傳，字文遠。洪武七年，帝御武樓，賜學士宋濂坐，謂曰：「天下既定，朕方垂意宿學之士，卿知其人乎？」對曰：「會稽有郭傳者，學有淵源，其文雄贍新麗，其議論根據《六經》，異才也。」既而濂持其文以進，帝召見於謹身殿，授翰林應奉，直起居注。遷兵部主事，再遷考功監丞，進監令，出署湖廣布政司參政。


Chinese text: This work was published before January 1, 1923, and is in the
public domain worldwide because the author died at least 100 years ago.
