顧憲成〈（歐陽東鳳吳炯）〉顧允成〈（張納陛賈巖諸壽賢彭遵古）〉錢一本〈（子春）〉於孔兼〈（陳泰來）〉史孟麟薛敷教安希範〈（吳弘濟譚一召孫繼有）〉劉元珍〈（龐時雍）〉葉茂才

顧憲成，字叔時，無錫人。萬歷四年，舉鄉試第一。八年成進士，授戶部主事。大學士張居正病，朝士群為之禱，憲成不可。同官代之署名，憲成手削去之。居正卒，改吏部主事。請告歸三年，補驗封主事。

十五年，大計京朝官，都御史辛自修掌計事。工部尚書何起鳴在拾遺中，自修坐是失執政意。給事中陳與郊承風旨並論起鳴、自修，實以攻自修而庇起鳴。於是二人並罷，並責御史糾起鳴者四人。憲成不平，上疏語侵執政，被旨切責，謫桂陽州判官。稍遷處州推官。丁母憂，服除，補泉州推官。舉公廉第一。擢吏部考功主事，歷員外郎。會有詔三皇子並封王。憲成偕同官上疏曰：

皇上因《祖訓》立嫡之條，欲暫令三皇子並封王，以待有嫡立嫡，無嫡立長。臣等伏而思之，「待」之一言，有大不可者。太子，天下本。豫定太子，所以固本。是故有嫡立嫡，無嫡立長，就見在論是也，待將來則非也。我朝建儲家法，東宮不待嫡，元子不並封。廷臣言甚詳，皇上概弗省，豈皇上創見有加列聖之上乎？有天下者稱天子，天子之元子稱太子。天子系乎天，君與天一體也；太子系乎父，父子一體也。主鬯承祧，於是乎在，不可得而爵。今欲並封三王，元子之封何所系乎？無所系，則難乎其為名；有所系，則難乎其為實。

皇上以為權宜雲耳。夫權宜者，不得已而行之也。元子為太子，諸子為藩王，於理順，於分稱，於情安，有何不得已而然乎？耦尊鈞大，逼所由生。皇上以《祖訓》為法，子孫以皇上為法。皇上不難創其所無，後世詎難襲其所有？自是而往，幸皆有嫡可也，不然，是無東宮也。又幸而如皇上之英明可也，不然，凡皇子皆東宮也，無乃啟萬世之大患乎？皇后與皇上共承宗祧，期於宗祧得人而已。皇上之元子諸子，即皇后之元子諸子。恭妃、皇貴妃不得而私之，統於尊也。豈必如輔臣王錫爵之請，須拜皇后為母，而後稱子哉？

況始者奉旨，少待二三年而已，俄改二十年，又改於二十一年，然猶可以歲月期也。今曰「待嫡」，是未可以歲月期也。命方布而忽更，意屢遷而愈緩。自並封命下，叩閽上封事者不可勝數，至裏巷小民亦聚族而竊議，是孰使之然哉？人心之公也。而皇上猶責輔臣以擔當。錫爵夙夜趣召，乃排群議而順上旨，豈所謂擔當？必積誠感悟納皇上於無過之地，乃真擔當耳。不然，皇上且不能如天下何，而況錫爵哉！

皇上神明天縱，非溺寵狎昵之比。而不諒者，見影而疑形，聞響而疑聲，即臣等亦有不能為皇上解者。皇上盛德大業，比隆三五。而乃來此意外之紛紛，不亦惜乎！伏乞令皇元子早正儲位，皇第三子、皇第五子各就王爵。父父子子，君君臣臣，兄兄弟弟。宗廟之福，社稷之慶，悉在是矣。

憲成又遺書錫爵，反覆辨論。其後並封議遂寢。

二十一年京察。吏部尚書孫籥、考功郎中趙南星盡黜執政私人，憲成實左右之。及南星被斥，憲成疏請同罷，不報。尋遷文選郎中。所推舉率與執政牴牾。先是，吏部缺尚書，錫爵欲用羅萬化，憲成不可，乃用陳有年。後廷推閣臣，萬化復不與。錫爵等皆恚，萬化乃獲推，會帝報罷而止。及是，錫爵將謝政，廷推代者。憲成舉故大學士王家屏，忤帝意，削籍歸。事具有年傳。

憲成既廢，名益高，中外推薦無慮百十疏，帝悉不報。至三十六年，始起南京光祿少卿，力辭不就。四十年，卒於家。天啟初，贈太常卿。魏忠賢亂政，其黨石三畏追論之，遂削奪。崇禎初，贈吏部右侍郎，謚端文。

憲成姿性絕人，幼即有誌聖學。暨削籍裏居，益覃精研究，力辟王守仁「無善無惡心之體」之說。邑故有東林書院，宋楊時講道處也，憲成與弟允成倡修之，常州知府歐陽東鳳與無錫知縣林宰為之營構。落成，偕同誌高攀龍、錢一本、薛敷教、史孟麟、於孔兼輩講學其中，學者稱涇陽先生。當是時，士大夫抱道忤時者，率退處林野，聞風響附，學舍至不能容。憲成嘗曰：「官輦轂，誌不在君父，官封疆，誌不在民生，居水邊林下，誌不在世道，君子無取焉。」故其講習之余，往往諷議朝政，裁量人物。朝士慕其風者，多遙相應和。由是東林名大著，而忌者亦多。

既而淮撫李三才被論，憲成貽書葉向高、孫丕揚為延譽。御史吳亮刻之邸抄中，攻三才者大嘩。而其時於玉立、黃正賓輩附麗其間，頗有輕浮好事名。徐兆魁之徒遂以東林為口實。兆魁騰疏攻憲成，恣意誣詆。謂滸墅有小河，東林專其稅為書院費；關使至，東林輒以書招之，即不赴，亦必致厚饋；講學所至，仆從如雲，縣令館谷供億，非二百金不辦；會時必談時政，郡邑行事偶相左，必令改圖；及受黃正賓賄。其言絕無左驗。光祿丞吳炯上言為一致辨，因言：「憲成貽書救三才，誠為出位，臣嘗咎之，憲成亦自悔。今憲成被誣，天下將以講學為戒，絕口不談孔、孟之道，國家正氣從此而損，非細事也。」疏入，不報。嗣後攻擊者不絕，比憲成歿，攻者猶未止。凡救三才者，爭辛亥京察者，衛國本者，發韓敬科場弊者，請行勘熊廷弼者，抗論張差梃擊者，最後爭移宮、紅丸者，忤魏忠賢者，率指目為東林，抨擊無虛日。借魏忠賢毒焰，一網盡去之。殺戮禁錮，善類為一空。崇禎立，始漸收用。而朋黨勢已成，小人卒大熾，禍中於國，迄明亡而後已。

歐陽東鳳，字千仞，潛江人。年十四喪父，哀毀骨立。母病嘔血，跪而食之。舉於鄉，縣令憫其貧，遺以田二百畝，謝不受。萬歷十七年成進士，除興化知縣。大水壞堤，請振於上官不應，遂自疏於朝。坐越奏停俸，然竟如所請。屢遷南京刑部郎中，擢平樂知府。撫諭生瑤，皆相親如子弟。因白督學監司，擇其俊秀者入學，瑤漸知禮讓。稅使橫行，東鳳力抗之。以才調常州。布帷瓦器，胥吏不能牟一錢，擒奸人劇盜且盡。憲成輩講學，為建東林書院。居四年，謝事歸。起山西副使，擢南京太仆少卿，並辭不就。卒於家。

吳炯，字晉明，松江華亭人。萬歷十七年成進士，授杭州推官。入為兵部主事，乞假歸。恬靜端介，不騖榮利。家居十二年，始起故官。久之，進光祿丞。天啟中，累遷南京太仆卿。魏忠賢私人石三畏追論炯黨庇憲成，落職閑住。崇禎初，復官。炯家世素封，無子，置義田以贍族人。郡中貧士及諸生赴舉者，多所資給。嘗輸萬金助邊，被詔旌獎。

顧允成，字季時，憲成弟。性耿介，厲名節，舉萬歷十一年會試，十四年始赴殿試。對策中有曰：「陛下以鄭妃勤於奉侍，冊為皇貴妃，廷臣不勝私憂過計。請立東宮，進封王恭妃，非報罷則峻逐。或不幸貴妃弄威福，其戚屬左右竊而張之，內外害可勝言！頃張居正罔上行私，陛下以為不足信，而付之二三匪人。恐居正之專，尚與陛下二。此屬之專，遂與陛下一。二則易間，一難圖也。」執政駭且恚，置末第。

會南畿督學御史德清人房寰連疏詆都御史海瑞，允成不勝憤。偕同年生彭遵古、諸壽賢抗疏劾之。略言：「寰妒賢醜正，不復知人間羞耽事。臣等自幼讀書，即知慕瑞，以為當代偉人。寰大肆貪汙，聞瑞之風，宜愧且死，反敢造言逞誣，臣等所為痛心。」因劾其欺罔七罪。始寰疏出，朝野多切齒。而政府庇之，但擬旨譙讓。及得允成等疏，謂寰已切讓，不當出位妄奏，奪三人冠帶，還家省愆，且令九卿約束辦事進士，毋妄言時政。南京太仆卿沈思孝上言：「二三年來，今日以建言防人，明日以越職加人罪，且移牒諸司約禁，而進士觀政者，復令堂官鉗束之。夫禁其作奸犯科可也，而反禁其讜言直諫；教其砥行立節可也，而反教以緘默取容。此風一開，流弊何極。諫官避禍希寵不言矣，庶官又不當言；大臣持祿養交不言矣，小臣又不許言。萬一權奸擅朝，傾危宗社，陛下安從聞之？臣歷稽先朝故事，練綱、鄒智、孫磐、張璁並以書生建言，未聞以為罪，獨奈何錮允成等耶？」疏入，忤旨被責，三人遂廢。寰復詆瑞及思孝，其言絕狂誕，自是獲罪清議，出為江西副使。給事中張鼎思劾其奸貪，寰亦訐鼎思請寄事。諸給事中不平，連章攻寰，寰與鼎思並謫，遂不復振。

久之，南京御史陳邦科請錄用允成等，不許。巡按御史復言之，詔許以教授用。允成歷任南康、保定。入為國子監博士，遷禮部主事。三王並封制下，偕同官張納陛、工部主事嶽元聲合疏諫曰：「冊立大典，年來無敢再瀆者，以奉二十一年舉行之明詔。茲既屆期，群臣莫不引領。而元輔王錫爵星駕趣朝，一見禮部尚書羅萬化、儀制郎於孔兼，即戒之弗言，慨然獨任，臣等實喜且慰。不意陛下出禁中密劄，竟付錫爵私邸，而三王並封之議遂成，即次輔趙誌臯、張位亦不預聞。夫天下事非一家私議。元子封王，祖宗以來未有此禮，錫爵安得專之，而陛下安得創之！」當是時，光祿丞朱維京、給事中王如堅疏先入。帝震怒，戍極邊。維京同官塗傑、王學曾繼之，斥為民。及是諫者益眾，帝知不可盡斥，但報「遵旨行」。已而竟寢。

未幾，吏部尚書孫鑨等以拾遺事被責。允成謂閣臣張位實為之，上疏力詆位，因及錫爵。納陛亦抗章極論，並侵附執政者。帝怒，謫允成光州判官，納陛鄧州判官。皆乞假歸，不復出。

納陛，字以登，宜興人。年十六，從王畿講學。舉萬歷十七年進士。由刑部主事改禮部。生平尚風節。鄉邑有利害，輒為請於有司而後已。東林書院之會，納陛為焉。又與同邑史孟麟、吳正誌為麗澤大會，東南人士爭赴之。

時與允成等同以部曹爭三王並封，又爭拾遺事者，戶部主事滁人賈巖，亦貶曹州判官。投劾歸，卒。天啟中，贈允成、納陛光祿少卿，巖尚寶丞。

諸壽賢，字延之，昆山人。既釋褐，上疏願放歸田，力學十年，然後從政。章下所司，寢不奏。既斥歸。久之，起南陽教授。入為國子助教，擢禮部主事。戚里中貴幹請，輒拒之。遘疾，請告歸，授徒自給。久之卒。

彭遵古，麻城人，終光祿少卿。

錢一本，字國瑞，武進人。萬歷十一年進士。除廬陵知縣，征授御史。入臺即發原任江西巡按祝大舟貪墨狀，大舟至遣戍。已，論請從祀曹端、陳真晟、羅倫、羅洪先於文廟。出按廣西。

帝以張有德請備大禮儀物，復更冊立東宮期，而申時行柄國，不能匡救。一本上論相、建儲二疏。其論相曰：

昨俞旨下輔臣，令輔臣總政。夫朝廷之政，輔臣安得總之？內閣代言擬旨，本顧問之遺，遇有章奏，閣臣宜各擬一旨。今一出時行專斷。皇上斷者十一，時行斷者十九。皇上斷謂之聖旨，時行斷亦謂之聖旨。惟嫌怨所在，則以出自聖斷為言，罪何可勝誅。所當論者一。

評事雒於仁進四藥之箴，陛下欲見之施行，輔臣力勸留中。既有言及輔臣之章，亦盡留中不下。道吾君以遂非文過如此，復安望其盡忠補過耶？所當論者二。

科場弊竇，汙人齒頰，而敢擬原無私弊之旨，以欺吾君。臣請執政子弟有中式而被人指摘者，除名改蔭。又與見從仕籍者，暫還裏居，俟父致政，乃議進止。毋令犬馬報主之心，不勝其牛馬子孫之計。所當論者三。

大臣以身殉國，安復有家。乃以遠臣為近臣府庫，又合遠近之臣為內閣府庫。開門受賂自執政始，而歲歲申饋遺之禁何為哉？所當論者四。

墨敕斜封，前代所患；密啟言事，先臣弗為。今閣臣或有救援之舉，或有密勿之謀，類具揭帖以進，雖格言正論，讜議忠謀，已類斜封密啟之為，非有公聽並觀之正。況所言公，當與天下公言之；所言私，忠臣不私。奈何援中書之故事，啟留中之弊端，昭恩怨之所由，示威福之自己。所當論者五。

我國家仿古為治，部院即分職之六卿，內閣即論道之三公。未聞三公可盡攬六卿之權，歸一人掌握，而六卿又頫首屏氣，唯唯聽命於三公，必為請教而後行也。所當論者六。

三公職在論道。師，道之教訓。今講幄經年不禦，是何師也？傅，傅之德義。今外帑匱乏，私藏充盈，不能一為救正，是何傅也？保，保其身體。今聖躬常年靜攝，尚以多疾為辭，是何保也？其兼銜必曰太子之師、傅、保，而冊立皇元子之儀，至今又復改遲，臣不知其所兼者何職矣。所當論者七。

翰林一途，謂之儲相。累貲躡級，循列卿位，以覬必得。遂使國家命相之大任，僅為閣臣援引之私物。庸者習軟熟結納之態，黠者恣憑陵侵奪之謀。外推內引，珰閣表裏。始進不正，安望其終？故自來內閣之臣一據其位，遠者二十年，近者十年，不敗不止。嵩之鑒不遠，而居正蹈之；居正之鑒不遠，而時行又蹈之。繼其後者庸碌罷駑，或甚於時行；褊隘執拗，又復為居正。若非大破常格，公天下以選舉，相道終未可言。所當論者八。

先民詢芻蕘之言，明王設誹謗之木。今大臣懼人攻己，而欲鉗天下之口，不目之為奸、為邪、為浮薄，必詈之為讒、為謗、為小人。目前之耳目可塗，身後之是非難罔。所當論者九。

君臣之分，等於天地。今上名之曰總政，己亦居之曰總政。以其身居於寵利之極，耐彈忍辱，必老死於位而後已。古所謂元老大臣，乃如是其不知進退存亡者耶？大臣既無難進易退之節，天下安有頑廉懦立之風！舉一世之人心風俗，糜爛於乞祼登壟之坑，滔滔而莫之止。是故陛下之治，前數年不勝其操切慘刻，而勢焰爍人；後數年不勝其姑息委靡，而賢愚共貫。前之政自居正總，今之政自時行總，而皆不自朝廷總故也。所當論者十。

然君道莫先論相，而取人亦在君身，願陛下勿以國本為兒戲。昔孔子以九經告君，而先之修身、勸賢。大抵讒夫女謁貨利之交，一有惑溺，則內之心誌決不清明，外之身體決不強固。矧以艷處之褒姒，而為善譖之驪姬，狐媚既以蠱其心，鹿臺又復移其誌。陛下之方寸，臣知其不能自持者多矣，抑何以貴德尊士，而修身取人哉！

其論國本曰：

陛下所以遲遲建儲者，謂欲效皇祖世宗之為耳。然皇祖中年嘗立莊敬為太子，封皇考為裕王，非終不立太子也。矧今日事體又迥然不同。皇貴妃寵過皇后。其處心積慮，無一日而不萌奪嫡之心，無一日而不思為援立其子之計。此世宗時所無也。凡子必依於母，皇元子之母壓於皇貴妃之下。陛下曰「長幼有序」，皇貴妃曰「貴賤有等」。倘一日遂其奪嫡之心，不審陛下何以處此？此世宗時所無也。景王就封，止皇考一人在京。今則章服不別，名分不正。弟既憑母之寵而朝夕近幸，母又覬子之立而日夜樹功。此世宗時所無也。傳聞陛下先曾失言於皇貴妃，皇貴妃執此為信。及今不斷，蠱惑日深，剛斷日餒，事體日難。此世宗時所無也。

前者有旨，不許諸司激擾，愈致遲延，非陛下預設機阱，以禦天下言者乎！使屆期無一人言及，則佯為不知，以冀其遲延。有一人言及，則禦之曰「此來激擾我也」，改遲一年。明年又一人言及，則又曰「此又來激擾我也」，又改二三年。必使天下無一人敢言而後已，庶幾依違遷就，以全其衽席昵愛之私，而曾不顧國本從此動搖，天下從此危亂。臣以為陛下之禦人至巧，而為謀則甚拙也。此等機智，不可以罔匹夫匹婦，顧欲以欺天下萬世耶！

疏入，留中。時廷臣相繼爭國本，惟一本言最戇直。帝銜之。無何，杖給事中孟養浩。中旨以養浩所逞之詞根托一本，造言誣君，搖亂大典，遂斥為民。屢薦，卒不用。一本既罷歸，潛心《六經》濂、洛諸書，尤研精《易》學。與顧憲成輩分主東林講席，學者稱啟新先生。裏居二十五年，預克卒日，賦詩誌之，如期而逝。天啟初，贈太仆寺少卿。

子春，字若木，萬歷三十二年進士。歷知高陽、獻二縣，征授御史。太仆少卿徐兆魁攻李三才，因痛詆顧憲成。春三疏首發其憸邪。出按湖廣，請予禮部侍郎郭正域及光祿少卿顧憲成恤典。楚宗人以訐偽王事，錮高墻者甚眾，春為訟冤，尋復請釋回故宗家屬，語甚切至。鹹寧知縣滿朝薦久系，奏請釋之，因請並釋王邦才、卞孔時。又再疏劾守備中官杜茂，且備陳采榷之害，言：「臣不忍皇上聽小人之謀，名出漢桓、唐德下，為我明基禍之主。」帝以湖廣地為福王莊田。春三疏力爭，帝降旨切責。葉向高致政去，方從哲為首輔。春抗疏言：「今天下人材則朝虛野實，貨財則野虛朝實。從哲不能救正，而第於福王則無事不曲從。臣嘗嘆皇上有為堯、舜之資，而輔佐無人。僅得王家屏、沈鯉，又俱不信用。其余大抵庸惡陋劣，奸回冒嫉之徒，不意至從哲而風益下。臣聞從哲每向人言，輒雲內相之意，是甘為萬安、焦芳，曾趙誌臯，沈一貫之不若也。」從哲疏辨乞去。帝慰留，而責春妄言瀆奏，出為福建右參議。尋丁父艱。天啟初，起故官。召為尚寶少卿，歷遷光祿卿。五年，魏忠賢黨門克新劾春倚恃東林，父作子述，削籍歸。

崇禎九年，召拜通政使。遷戶部右侍郎，歷尚書。總督倉場，條行厘弊十事。以勞瘁予告。未幾，起南京戶部尚書。疏請皇太子出閣，從之。累疏引疾，不允。九年，條上戰守之策，並論賊三可擊狀。帝如議敕行。十一年，黃道周、劉同升等諫楊嗣昌奪情，被貶謫。範景文等疏救，春名與焉。明年正月，削景文籍，置春不問。春為御史，甚有聲。及居大僚，循職無咎。會上疏請改折白糧，忤旨，罷歸。是年卒。

於孔兼，字元時，金壇人。萬歷八年進士。授九江推官。入為禮部主事，再遷儀制郎中。疏論都御史吳時來晚節不終，不當謚忠恪，因請謚楊爵、陳瓚、孟秋。乃奪時來謚，而謚爵忠介。大學士王家屏以爭冊立求去。孔兼上言：「陛下徇內嬖之情，而搖主鬯之器。不納輔臣之言，反重諫官之罰。且移怒吏部，削籍三人。夫萬國欽獲罪申時行，饒伸獲罪王錫爵，非獲罪於陛下也。輔臣於數千里外，能遙制朝權若此，毋乃陛下以此示恩，欲其復來共成他圖耶！自陛下有近日之舉，而善類寒心，邪臣鼓掌。將來逢君必巧，豫教無期，申生、楊廣再見於今，此宗廟之不利，非直臣等憂也。」帝得疏，怒甚。已，竟留中。

明年正月，有詔並封三王。孔兼與員外郎陳泰來合疏爭曰：「立嫡之訓，自古有之。然歷考祖宗以來，未有虛東宮之位以候嫡子者。昔陛下正位東宮，年甫六歲，仁聖皇太后方在盛年，先皇帝曾不少待，陛下豈不省記乎？地逼則嫌生，禮殊則分定。願收還新諭，建儲、封王一時並舉，宗社幸甚。」未報。孔兼又言：「陛下堅持待嫡之說，既疑群臣謗訕，又謂朝綱倒持，遂欲坐諫者以無禮於君之罪。夫謂元子當立不容緩者，君子也。此有禮於君者，王如堅諸人是也。謂並封可行逢上意者，小人也。此無禮於君者，許夢熊一人是也。今欲以無禮之罪，而加之有禮於其君者，何以服人心，昭國法？臣又惟巫蠱之謗啟於堯母；承乾之誅成於偏愛。自古亂臣，未有不窺人君之隙而逢迎以遂其奸者。始錫爵之兩諭並擬，其負國誤君大矣。既不能轉移君心決計於初，乃以杜門求去為計。夫前無失策，一去可以成名。失而後爭，爭而不得，雖去不足塞責矣。人謂錫爵言無不盡，特苦陛下聽斷之不行。臣則雲陛下悔心已萌，特憂錫爵感孚之未至。若姑雲徐徐，坐視君父之過舉，錫爵縱不為宗社計，獨不為身名計乎？」會廷臣多諫者，其事竟寢。

亡何，考功郎中趙南星坐京察削籍。孔兼、泰來各疏救。帝積前恨，謫孔兼安吉判官，泰來饒平典史。孔兼投牒歸。家居二十年，杜門讀書，矩矱整肅，鄉人稱之無間言。

泰來，字伯符，平湖人。年十九，舉萬歷五年進士，授順天教授，進國子博士。見執政與言路相水火，上書規之，坐是五年不調。南京禮部郎中馬應圖，泰來同邑，又同年生也，十三年，上疏譏切執政，又力詆給事中齊世臣，御史龔懋賢、蔡系周、孫愈賢、吳定，而盛稱吳中行、趙用賢、沈思孝、李植諸人。忤旨，謫大同典史。給事中王致祥、御史柴祥等希執政意，復連章劾應圖，且言泰來為點定奏章。帝以應圖既貶不問。泰來引疾歸。久之，起禮部主事，進員外郎。疏請建儲，不報。逾年遂卒，年三十六。天啟中，孔兼、泰來俱贈光祿少卿。

於氏為金壇望族。孔兼祖湛，戶部侍郎。兄文熙，大名兵備副使。再從弟仕廉，南京戶部侍郎，有清望。史孟麟，字際明，宜興人。萬歷十一年進士。授庶吉士，改吏科給事中。疏劾少詹事黃洪憲典試作奸，左都御史吳時來沮抑言路。執政庇之，格不行。員外郎趙南星、主事姜士昌相繼劾兩人，並及副都御史詹仰庇。執政滋不說。吏科都給事中陳與郊素附執政，屬同官李春開三疏訐南星、士昌妄言。帝止下春開疏，而留南星、士昌奏不發。給事中王繼光、萬自約不平，復抗章論時來等，詞甚峻切。孟麟亦上疏力攻春開，語並侵執政，因求罷，不許。孟麟竟自引歸。春開亦謝病去，後以考察罷。孟麟尋召為兵科右給事中。

二十年，大學士趙誌臯、張位言：「凡會議會推，並令廷臣類奏，取自上裁，用杜專權。」孟麟疏爭曰：「自臣通籍以來，竊見閣臣侵部院之權，言路希閣臣之指，官失其守，言失其責久矣。陛下更置輔臣，與天下更始，政事歸六部，公論付言官，天下方欣欣望治，奈何忽有此令？曩太祖罷中書省，分設六部，恐其專也；而官各有職，不相侵越，則又惟恐其不專。蓋以一事任一官，則專不為害；即使敗事，亦罪有所歸。此祖宗建官之意也。今令諸臣各書所見，類奏以聽上裁，則始以一部之事，分而散之於諸司；究以諸司之權，合而收之於禁密。事雖上裁，旨由閣擬。脫有私意奸其間，內托上旨，外諉廷言，誰執其咎？又脫有馮保、張居正者，夤緣為奸，授意外廷，小人趨承，扶同罔上，朝廷不得察其非，當官不能爭其是，又誰執其咎？臣竊謂政權分之六部，不可以為專。惟六部不專，則必有專之者。是乃收攬威權之漸，必不可從也。」忤旨，不納。

再遷吏科都給事中。三王並封議起，孟麟、於孔兼等詣王錫爵邸爭之。又進《或問》一篇，別白尤力。尚書孫鑨、考功郎中趙南星掌癸巳京察，孟麟實佐之。南星以讒言斥，孟麟亦引疾歸。召拜太仆少卿，復以疾去。

孟麟素砥名節，復與東林講會，時望益重。家居十五年，召起故官，督四夷館。會睹梃擊事，疏請冊立皇太孫，絕群小覬覦之望。且救御史劉光復。帝怒，謫兩浙鹽運判官。熹宗立，稍遷南京禮部主事。累擢太仆卿，卒。

薛敷教，字以身，武進人。祖應旗，字仲常。嘉靖十四年進士。由慈溪知縣屢遷南京考功郎中，主京察。大學士嚴嵩嘗為給事中王曄所劾，囑尚寶丞諸傑貽書應旗，令黜曄。應旗反黜傑，嵩大怒。應旗又黜常州知府符驗，嵩令御史桂榮劾應旗挾私黜郡守，謫建昌通判。歷浙江提學副使。應旗雅工場屋文字，與王鏊、唐順之、瞿景淳齊名。其閱文所品題，百不失一。以大計罷歸，顧憲成兄弟方少，從之學，敷教遂與善，用風節相期許。及舉萬歷十七年進士，與高攀龍同出趙南星門，益以名教自任。

會南京御史王藩臣疏劾巡撫周繼，不具揭都察院，為其長耿定向所劾。左都御史吳時來因請申飭憲規，藩臣坐停俸。敷教上言：「時來壅遏言路，代人狼噬。而二三輔臣，曲學險诐，又故繩庶寀，以崇九列，塞主上聰明。宜嚴黨邪之禁，更易兩都臺長，以清風憲。」疏上，大學士申時行等疏言：「故事，御史建白，北京即日投揭臺長，南京則以三日。藩臣廢故事，薄罰未為過。必如敷教言，將盡抑大臣而後可耶？」副都御史詹仰庇劾敷教煽惑人心，淆亂國是。詔敷教歸，省過三年，以教職用。大學士許國以敷教其門生，而疏語侵己，尤憤，自請罷斥。因言：「邇來建言成風，可要名，可躐秩，又可掩過，故人競趨之為捷徑，此風既成，莫可救止。方今京師訛言東南赤旱，臣未為憂，而獨憂此區區者，彼止一時之災，此則世道之慮也。」時來亦乞休，力詆敷教及主事饒伸。帝慰留國、時來。都給事中陳與郊復上疏極詆建言諸臣，帝亦不問。

二十年夏，起敷教鳳翔教授，旋遷國子助教。明年，力爭三王並封，又上書王錫爵。尋以救南星，謫光州學正。省母歸，遂不復出。敷教禔身嚴苦，垢衣糲食，終身未嘗受人饋。家居二十年，力持清議，大吏有舉動，多用敷教言而止。後與憲成兄弟及攀龍輩講學。卒，贈尚寶司丞。

安希範，字小範，無錫人。萬歷十四年進士。授行人。遷禮部主事，乞便養母，改南京吏部。二十一年，行人高攀龍以趙用賢去國，疏爭之，與鄭材、楊應宿相訐。攀龍謫揭陽典史。御史吳弘濟復爭，亦被黜。希範上疏曰：「近年以來，正直之臣不安於位。趙南星、孟化鯉為選郎，秉公持正，乃次第屏黜。趙用賢節概震天下，止以吳鎮豎子一疏而歸，使應宿、材得窺意指，交章攻擊。至如孫鑨之清修公正，李世達之練達剛明，李禎之孤介廉方，並朝廷儀表。鑨、世達先後去國，禎亦堅懷去誌，天下共惜諸臣不用，而疑閣臣冒嫉，不使竟其用也。高攀龍一疏，正直和平，此陛下忠臣，亦輔臣諍友。至如應宿辨疏，塗面喪心，無復人理。明旨下部科勘議，未嘗不是攀龍非應宿。及奉處分之詔，則應宿僅從薄謫，攀龍反竄炎荒。輔臣誤國不忠，無甚於此。乃動輒自文，諉之宸斷。坐視君父過舉，弼違補袞之謂何！茍俟降斥之後，陽為申救，以愚天下耳目，而天下早已知其肺腑矣。吳弘濟辨別君子小人，較若蒼素，乃與攀龍相繼得罪。臣之所惜，不為二臣，正恐君子皆退，小人皆進，誰為受其禍者。乞陛下立斥應宿、材，為小人媚竈之戒；復攀龍、弘濟官，以獎忠良；並嚴諭閣臣王錫爵，無挾私植黨，仇視正人。則相業光而聖德亦光矣。」時南京刑部郎中譚一召、主事孫繼有方以劾錫爵被譴。希範疏入，帝怒，斥為民。希範恬靜簡易，與東林講學之會。熹宗嗣位，將起官，先卒。贈光祿少卿。

吳弘濟，字春陽，秀水人。希範同年進士。由蒲圻知縣擢御史。連劾福建巡撫司汝濟、大理卿吳定、戎政侍郎郝傑、薊遼總督顧養謙，不納。三王並封詔下，偕同官抗疏爭。既而以論應宿、攀龍事，貶二秩調外。王錫爵等疏救，給事、御史、執政疏每上，輒重其罰，竟斥為民。未幾卒。熹宗時，贈官如希範。

譚一召，大庾人。孫繼有，余姚人。一召疏曰：「輔臣錫爵再輔政以來，斥逐言者無虛月。攀龍、弘濟之黜，一何甚也。自趙南星秉公考察，錫爵含怒積憤。故南星一掛彈章而斥，於孔兼、薛敷教、張納陛等以申救而斥，孟化鯉等以推張棟而斥，李世達、孫鑨又相繼罷去矣。怒心橫生，觸事輒發，又安知是非公論耶！」繼有疏曰：「吳弘濟救攀龍則黜，黃紀賢、吳文梓救弘濟則罰，鄭材傾陷善類，而黜罰不加，何其舛也。今所指為攀龍罪者，以攀龍謂陛下不親一事，批答盡出輔臣。然疏內初無此語，何以服攀龍心？然此猶小者耳。本兵、經略，安危所系，乃以匪人石星、宋應昌任之，豈不誤國家大計哉！」與一召疏並上。帝怒曰：「近罪攀龍，出朕獨斷。小臣無狀，詆誣閣臣，朋奸黨惡，不可不罪。其除一召名，謫繼有極邊雜職。」給事中葉繼美疏救二人及希範。帝益怒，並除繼有名，遣官逮希範、一召，奪繼美俸一年。錫爵力救，詔免逮。諸人遂廢於家。繼有終知府。

劉元珍，字伯先，無錫人。萬歷二十三年進士。初授南京禮部主事，進郎中，親老歸養。起南京職方，厘汰老弱營軍，歲省銀二萬有奇。

三十三年京察，吏部侍郎楊時喬、都御史溫純，盡黜政府私人錢夢臯等。大學士沈一貫密為地，詔給事、御史被黜者皆留，且不下察疏。元珍方服闋需次，抗疏言：「一貫自秉政以來，比昵憸人，叢集奸慝，假至尊之權以售私，竊朝廷之恩以市德，罔上不忠，孰大於是！近見夢臯有疏，每以黨加人。從古小人未有不以朋黨之說先空善類者。所關治亂安危之機，非細故也。」疏奏，留中。一貫亟自辨，乞明示獨斷之意，以釋群疑。夢臯亦詆元珍為溫純鷹犬。疏皆不報。未幾，敕諭廷臣以留用言官之故，貶元珍一秩，調邊方。一貫佯救，給事、御史侯慶遠、葉永盛等亦爭之，不從。時員外郎賀燦然、南京御史朱吾弼相繼論察典。而主事龐時雍則直攻一貫欺罔者十，誤國者十，且曰：「一貫之富貴日崇，陛下之社稷日壞。頃南郊雷震，正當一貫奏請頒行敕諭之時。意者天厭其奸，以警悟陛下，俾早除讒慝乎！」帝得疏怒，命並元珍、燦然貶三秩，調極邊。頃之，慶遠及御史李柟等申救。帝益怒，奪其俸，謫元珍等極邊雜職。俄御史周家棟指陳時政，語過激。帝遷怒元珍等，皆除其名。然察疏亦下，諸被留者皆自免去。

光宗即位，起元珍光祿少卿。時遼、瀋既沒，故贊畫主事劉國縉入南四衛，以招撫軍民為名，投牒督餉侍郎，令發舟南濟。議者欲推為東路巡撫，元珍上疏言：「國縉乃李成梁義兒，成梁棄封疆，國縉為營免，遂基禍本。楊鎬、李如柏喪師，國縉甫為贊畫，即奏保二人，欲坐杜松以違制。創議用遼人，冒官帑二十萬金募土兵三萬，曾不得一卒之用。被劾解官，乃忽擁數萬眾，欲問道登、萊，竄處內地。萬一敵中間諜闌入其間，何以備之？」疏下兵部巡撫議，遂寢。

未幾，元珍卒官。初，元珍罷歸，以講學為事。表節義，恤鰥寡，行義重於時。

時雍，汶上人。萬歷二十年進士。知丹徒縣，歷戶、兵二部主事。既除名，未及起用而卒。

葉茂才，字參之，無錫人。萬歷十七年進士。除刑部主事，以便養改南京工部。榷稅蕪湖，課登，輒縱民舟去。既而課羨，請以餉邊卒，不取一錢。就改吏部，進郎中，三遷南京大理丞。復引疾。四十年，起南京太仆少卿。時朝士方植黨爭權。祭酒湯賓尹、修撰韓敬既敗，其黨猶力庇之。御史湯世濟者，敬邑人也，疏陳時政，陰詆發敬奸弊者。茂才馳疏駁之。其黨給事中官應震輩遂連疏力爭。茂才更具揭發其隱，因移疾乞休。世濟益恚，偕同年金汝諧、牟誌夔攻之不已。茂才再疏折之，竟自引去。當是時，黨人悉踞言路，凡他曹有言，必合力逐之。茂才既去，黨人益專，無復操異議者。天啟初，召為太仆少卿，改太常，皆不赴。四年，擢南京工部右侍郎。明年抵官。甫三月，以時政日非，謝病歸。友人高攀龍被逮，赴水死，使者將逮其子，茂才力救免之。未幾卒。

茂才恬淡寡嗜好。通籍四十年，家食強半。始同邑顧憲成、允成、安希範、劉元珍及攀龍並建言去國，直聲震一時，茂才只以醇德稱。及官太仆，清流盡斥，邪議益棼，遂奮身與抗，人由是服其勇。時稱「東林八君子」，憲成、允成、攀龍、希範、元珍、武進錢一本、薛敷教及茂才也。

贊曰：成、弘以上，學術醇而士習正，其時講學未盛也。正、嘉之際，王守仁聚徒於軍旅之中，徐階講學於端揆之日，流風所被，傾動朝野。於是搢紳之士，遺佚之老，聯講會，立書院，相望於遠近。而名高速謗，氣盛招尤，物議橫生，黨禍繼作，乃至眾射之的，鹹指東林。甘陵之部，洛、蜀之爭，不烈於是矣。憲成諸人，清節誇修，為士林標準。雖未嘗激揚標榜，列「君宗」、「顧」、「俊」之目，而負物望者引以為重，獵時譽者資以梯榮，附麗遊揚，薰蕕猥雜，豈講學初心實然哉？語曰「為善無近名」，士君子亦可以知所處矣。


Chinese text: This work was published before January 1, 1923, and is in the
public domain worldwide because the author died at least 100 years ago.
