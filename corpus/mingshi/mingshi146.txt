張武陳珪孟善鄭亨徐忠郭亮〈（趙彜）〉張信〈（唐雲）〉徐祥李浚孫巖〈（房勝）〉陳旭陳賢張興陳誌王友

張武，瀏陽人。豁達有勇力，稍涉書史。為燕山右護衛百戶。從成祖起兵，克薊州，取雄縣，戰月漾橋，乘勝抵鄚州。與諸將敗耿炳文於真定。夾河之戰，帥壯士為前鋒，突陣，佯敗走。南軍追之，武還擊，南軍遂潰。攻西水寨，前軍夜失道，南軍來追。武引兵伏要路，擊卻之。戰小河，陳文歿於陣。武帥敢死士自林間突出，與騎兵合，大破南軍，斬首二萬級，溺死無算。累授都督同知。成祖即位，論功封成陽侯，祿千五百石，位次朱能下。是時侯者，陳珪、鄭亨、孟善、火真、顧成、王忠、王聰、徐忠、張信、李遠、郭亮、房寬十三人，武為第一。還守北平。永樂元年十月卒。出內廄馬以賻，贈潞國公，謚忠毅。無子，爵除。

陳珪，泰州人。洪武初，從大將軍徐達平中原，授龍虎衛百戶，改燕山中護衛。從成祖出塞為前鋒，進副千戶。已，從起兵，積功至指揮同知。還佐世子居守。累遷都督僉事，封泰寧侯，祿千二百石。佐世子居守如故。永樂四年董建北京宮殿，經畫有條理，甚見獎重。八年，帝北征，偕駙馬都尉袁容輔趙王留守北京。十五年命鑄繕工印給珪，並設官屬，兼掌行在後府。十七年四月卒，年八十五。贈靖國公，謚忠襄。

子瑜嗣。二十年從北征。失律，下獄死。兄子鐘嗣。再傳至瀛，歿土木，贈寧國公，謚恭湣。弟涇嗣。天順六年鎮廣西。明年九月，瑤賊作亂，涇將數千人駐梧州。是冬，大藤賊數百人夜入城，殺掠甚眾。涇擁兵不救。征還，下獄論斬。尋宥之。卒。子桓嗣。弘治初，鎮寧夏。中貴人多以所親冒功賞，桓拒絕之，為所譖，召還。卒。數傳至延祚，明亡，爵除。

孟善，海豐人，仕元為山東樞密院同僉。明初歸附，從大軍北征，授定遠衛百戶。從平雲南，進燕山中護衛千戶。燕師起，攻松亭關，戰白溝河，皆有功。已，守保定。南軍數萬攻城，城中兵才數千，善固守，城完。累遷右軍都督同知，封保定侯，祿千二百石。永樂元年鎮遼東。七年召還北京，須眉皓白。帝憫之，命致仕。十年六月卒。贈滕國公，謚忠勇。

子瑛嗣。將左軍，再從北征，督運餉。仁宗即位，為左參將，鎮交阯。坐庶兄常山護衛指揮賢永樂中謀立趙王事，並奪爵，毀其券，謫雲南。宣德六年放還，充為事官於宣府。英宗即位，授京衛指揮使。卒，子俊嗣官。天順初，以恩詔與伯爵。卒，子昂嗣。卒，爵除。

鄭亨，合肥人。父用，洪武時，積功為大興左衛副千戶。請老，亨嗣職。洪武二十五年，應募持檄諭韃靼，至斡難河。還，遷密雲衛指揮僉事。

燕師起，以所部降。戰真定，先登，進指揮使。襲大寧，至劉家口，諸將將攻關，成祖慮守關卒走報大寧得為備，乃令亨將勁騎數百卷旆登山，潛出關後，斷其歸路。急攻之，悉縛守關者，遂奄至大寧。進北平都指揮僉事。夜帥眾破鄭村壩兵，西破紫荊關，掠廣昌，取蔚州，直抵大同。還戰白溝河，逐北至濟南，進都指揮同知。攻滄州，軍北門，扼餉道東昌。戰敗，收散卒，還軍深州。明年戰夾河、槁城，略地至彰德，耀兵河上。還屯完縣。明年從破東平、汶上，軍小河。戰敗，王真死。諸將皆欲北還，惟亨與朱能不可。入京師，歷遷中府左都督，封武安侯，祿千五百石，予世券。留守北京。時父用猶在，受封爵視亨。

永樂元年，充總兵官，帥武成侯王聰、安平侯李遠備宣府。亨至邊，度宣府、萬全、懷來形便，每數堡相距，中擇一堡可容數堡士馬者，為高城深池，浚井蓄水，謹瞭望。寇至，夜舉火，晝鳴炮，並力堅守。規畫周詳，後莫能易。三年二月召還，旋遣之鎮。七年秋，備邊開平。

明年，帝北征，命亨督運。出塞，將右哨，追敗本雅失裏。大軍與阿魯臺遇。亨帥眾先，大破之。論功為諸將冠。其冬仍出鎮宣府。十二年復從北征，領中軍。戰忽失溫，追敵中流矢卻，復與大軍合破之。二十年復從出塞，將左哨，帥卒萬人，治龍門道過軍，破兀良哈於屈裂河。將輜重還，擊破寇之追躡者，仍守開平。成祖凡五出塞，亨皆在行。

仁宗即位，鎮大同。洪熙元年二月，頒制諭及將軍印於各邊總兵官。亨佩征西前將軍印。在鎮墾田積谷，邊備完固，自是大同希寇患。宣德元年召掌行後府事。已，仍鎮大同，轉餉宣府。招降迤北部長四十九人，請於朝，厚撫之，歸附者相屬。九年二月卒於鎮。

亨嚴肅重厚，善撫士卒，恥掊克。在大同時，鎮守中官撓軍政，亨裁之以理，其人不悅，然其卒也，深悼惜之。贈漳國公，謚忠毅。妾張氏，自經以殉，贈淑人。子能嗣，傳爵至明亡。

徐忠，合肥人，襲父爵為河南衛副千戶。累從大軍北征，多所俘獲，進濟陽衛指揮僉事。洪武末，鎮開平。燕兵破居庸、懷來，忠以開平降。從徇灤河，與陳旭拔其城。李景隆攻北平，燕師自大寧還救。至會州，置五軍：張玉將中軍，朱能將左軍，李彬將右軍，房寬將後軍，忠號驍勇，使將前軍。遂敗陳暉於白河，破景隆於鄭村壩。白溝河之戰，忠單騎突陣。一指中流矢，未暇去鏃，急抽刀斷之。控滿疾驅，殊死戰。燕王乘高見之，謂左右曰：「真壯士也！」進攻濟南，克滄州，大戰東昌、夾河。攻彰德，破西水寨，克東阿、東平、汶上，大戰靈璧。遂從渡江入京師。自指揮同知累遷都督僉事。封永康侯，祿一千一百石，予世券。

忠每戰，摧鋒跳蕩，為諸將先。而馭軍甚嚴，所過無擾。善撫降附，得其死力。事繼母以孝聞。夜歸，必揖家廟而後入。儉約恭謹，未嘗有過。成祖北巡，以忠老成，留輔太子監國。永樂十一年八月卒。贈蔡國公，謚忠烈。

傳爵至裔孫錫登，崇禎末，死於賊。從兄錫胤嘗襲侯，卒，無子。其妻朱氏，成國公純臣女也。夫歿，樓居十余年，不履地。城陷，捧廟主自焚死。

郭亮，合肥人，為永平衛千戶。燕兵至永平，與指揮趙彜以城降，即命為守。時燕師初起，先略定旁郡邑。既克居庸、懷來，山後諸州皆下。而永平地接山海關，障隔遼東。既降，北平益無患，成祖遂南敗耿炳文於真定。既而遼東鎮將江陰侯吳高、都督楊文等圍永平，亮拒守甚固。援師至，內外合擊，高退走。未幾，高中讒罷，楊文代將，復率眾來攻。亮及劉江合擊，大敗之。累進都督僉事。成祖即位，以守城功封成安侯，祿千二百石，世伯爵。永樂七年守開平，以不檢聞。二十一年三月卒。贈興國公，謚忠壯。妾韓氏自經以殉，贈淑人。

子晟當嗣伯，仁宗特命嗣侯。宣德五年，坐扈駕先歸革爵，尋復之。無子，弟昂嗣伯，傳爵至明亡。

趙彜，虹人。洪武時，為燕山右衛百戶。從傅友德北征，城宣府、萬全、懷來，擢永平衛指揮僉事。降燕，歷諸戰皆有功，累遷都指揮使。成祖稱帝，封忻城伯，祿千石。永樂八年，鎮宣府，嘗從北征。坐盜餉下獄，得釋。尋以呂梁洪湍險，命彜鎮徐州經理。復以擅殺運丁、盜官糧，為都御史李慶所劾。命法司論治，復得釋。仁宗立，召還。宣德初卒。子榮嗣。數傳至之龍。崇禎末，協守南京，大清兵下江南，之龍迎降。

張信，臨淮人。父興，永寧衛指揮僉事。信嗣官，移守普定、平越，積功進都指揮僉事。

惠帝初即位，大臣薦信謀勇，調北平都司。受密詔，令與張昺、謝貴謀燕王。信憂懼不知所為。母怪問之，信以告。母大驚曰：「不可。汝父每言王氣在燕。汝無妄舉，滅家族。」成祖稱病，信三造燕邸，辭不見。信固請，入拜床下。密以情輸成祖，成祖戄然起立，召諸將定計，起兵，奪九門。成祖入京師，論功比諸戰將，進都督僉事。封隆平侯，祿千石，與世伯券。

成祖德信甚，呼為「恩張」。欲納信女為妃，信固辭，以此益見重。凡察藩王動靜諸密事，皆命信。信怙寵頗驕。永樂八年冬，都御史陳瑛言信「無汗馬勞，忝冒侯爵，恣肆貪墨，強占丹陽練湖八十餘里、江陰官田七十余頃，請下有司驗治。」帝曰：「瑛言是也。昔中山王有沙洲一區，耕農水道所經，家僮阻之以擅利。王聞，即歸其地於官。今信何敢爾！」命法司雜治之。尋以舊勛不問。二十年從北征，督運餉。大閱於隰寧，信辭疾不至，謫充辦事官。已而復職。

仁宗即位，加少師，並支二俸，與世侯券。宣德元年，從征樂安。三年，帝巡邊，征兀良哈，命居守。明年督軍萬五千人浚河西務河道。正統七年五月卒於南京。贈鄖國公，謚恭僖。

子鏞，自立功為指揮僉事，先卒。子淳嗣，傳爵至明亡。

有唐雲者，燕山中護衛指揮也，不知所自起。成祖既殺張昺、謝貴等，將士猶據九門，閉甕城，陳戈戟內向。張玉等夜襲之，已克其八，惟西直門不下。成祖令雲解甲，騎馬導從如平時，諭守者曰：「天子已聽王自制一方。汝等急退，後者戮。」雲於諸指揮中年最長，素信謹，將士以為不欺，遂散。時眾心未附，雲告以天意所向，眾乃定。雲從成祖久，出入左右，甚見倚任。先後出師，皆留輔世子。南兵數攻城，拒守甚力，戰未嘗失利。累遷都指揮使。成祖稱帝，封新昌伯，世指揮使。明年七月卒。賜賚甚厚。

徐祥，大冶人。初仕陳友諒，歸太祖於江州，積功至燕山右護衛副千戶。成祖以其謹直，命侍左右。從起兵，轉戰四年，皆有功，累進都指揮使。成祖即位，論功封興安伯，祿千石。時封伯者，祥及徐理、李浚、張輔、唐雲、譚忠、孫巖、房勝、趙彜、陳旭、劉才、茹常、王佐、陳瑄十四人，祥第一。祥在諸將中年稍長。及封，益勤慎。永樂二年五月卒。年七十三。

孫亨嗣。十二年從北征，為中軍副將。至土剌河，獲馬三千。還守開平，將輕騎往來興和、大同備邊。後屢從出塞。宣德元年，以右副將征交阯，無功，奪爵。英宗即位，復之。正統九年，征兀良哈，出界嶺口、河北川，進侯。出鎮陜西，召還。天順初卒，謚武襄。

子賢嗣伯，以跛免朝謁，給半祿，卒。子盛嗣，卒，無子。再從弟良嗣。良祖母，故小妻也。繼祖母，定襄伯郭登女。至是其孫爭襲。朝議以郭氏初嘗適人，法不當為正嫡，良竟得嗣。良時年五十，家貧，傭大中橋汲水。都督府求興安伯後，良乃謝其鄰而去，僉書南京中府。忤劉瑾，革祿二百石。傳爵至明亡。

李濬，和州人。父旺，洪武中燕山左護衛副千戶。濬嗣官，從起兵，奪九門。招募薊州、永平壯勇數千人，破南軍於真定。從收大寧。鄭村壩之戰，帥精騎突陣，眾鼓噪乘之，大捷。轉戰山東，為前鋒。至小河，猝與南軍遇，帥敢死士先斷河橋，南軍不能爭。成祖至，遂大敗之。累遷都指揮使，封襄城伯，祿千石。永樂元年出鎮江西。永新盜起，捕誅其魁。尋召還。三年十一月卒。

子隆，字彥平，年十五嗣封。雄偉有將略。數從北征，出奇料敵，成祖器之。即遷都，以南京根本地，命隆留守。仁宗即位，命鎮山海關。未幾，復守南京。隆讀書好文，論事侃侃，清慎守法，尤敬禮士大夫。在南京十八年，前後賜璽書二百余。及召還，南都民流涕送之江上。正統五年入總禁軍。十一年巡大同邊，賜寶刀一，申飭戒備，內外凜凜。訖還，不僇一人。明年卒。子珍嗣。歿於土木，贈侯，謚悼僖。無子。

弟瑾嗣。成化三年，四川都掌蠻叛，命佩征夷將軍印，充總兵官往討。兵部尚書程信督之。師至永寧，分六路進。瑾與信居中節制，盡破諸蠻寨。前後斬首四千五百有奇，獲鎧仗、牲畜無算。分都掌地，設官建治控制之。師還，進侯，累加太保。弘治二年卒。贈芮國公，謚壯武。瑾性寬弘，能下士。兄璉以貌寢，不得嗣。瑾敬禮甚厚。璉卒，撫其子鄌如己子。瑾子黼嗣伯，數年卒。無子，鄌得嗣。

四傳至守锜，累典營務，加太子少保。崇禎初，總督京營，坐營卒為盜落職，憂憤卒。子國禎嗣。有口辯。嘗召對，指陳兵事甚悉，帝信以為才。十六年命總督京營，倚任之，而國禎實無他能。明年三月，李自成犯京師。三大營兵不戰而潰。再宿，城陷。賊勒國禎降，國禎解甲聽命。責賄不足，被拷折踝，自縊死。

孫巖，鳳陽人。從太祖渡江，累官燕山中護衛千戶，致仕。燕師起，通州守將房勝以城降。王以巖宿將，使與勝協守。南軍至，攻城甚急，樓堞皆毀。巖、勝多方捍禦。已，復突門力戰，追奔至張家灣，獲餉舟三百。累擢都指揮僉事。論功，以舊臣有守城功，封應城伯，祿千石。永樂十一年，備開平，旋移通州。以私憾椎殺千戶，奪爵，安置交阯。已而復之。十六年卒。贈侯，謚威武。子亨嗣，傳至明亡，爵除。

房勝，景陵人。初從陳友諒。來歸，累功至通州衛指揮僉事。燕兵起北平，勝首以通州降。成祖即位，以守城功，封富昌伯，祿千石，世指揮使。永樂四年卒。

陳旭，全椒人。父彬，從太祖為指揮僉事。旭嗣官，為會州衛指揮同知，舉城降燕。從徇灤河，功多。力戰真定。守德州，盛庸兵至，棄城走。置不問。從入京師，封雲陽伯，祿千石。永樂元年，命巡視中都及直隸衛所軍馬城池。四年從英國公張輔征交阯，為右參將。偕豐城侯李彬破西都。師還，與彬各加祿五百石。已而陳季擴叛，復從輔往剿。輔還，又命副沐晟。八年以疾卒於軍。無子，封絕。

陳賢，壽州人。初從太祖立功，授雄武衛百戶。從征西番、雲南；北征至捕魚兒海，皆有功。歷燕山右護衛指揮僉事。燕師起，從諸將轉戰，常突陣陷堅。軍中稱其驍勇。累遷都督僉事。永樂元年四月，成祖慮功臣封有遺闕，令邱福等議。福等言都督僉事李彬功不在房寬下，涇國公子懋、金鄉侯子通俱未襲爵，而陳賢、張興、陳誌、王友功與劉才等。於是封彬豐城侯，懋、通與賢等四人並封伯，祿皆千石。賢封榮昌伯。八年充神機將軍，從北征。十三年十一月卒。

子智，前立功為常山右護衛指揮，嗣父爵。宣德中，以參將佩征夷將軍印，鎮交阯。怯不任戰，又與都督方政相失。黎利勢盛，不能禦，敗績。奪爵，充為事官。從王通立功。尋以棄地還，下獄。得釋。正統初，復為指揮使。

張興，壽州人。起卒伍，為燕山左護衛指揮僉事。從起兵，功多，累遷都指揮同知。從子勇，有力敢戰，從興行陣為肘腋。興嘗單騎追敵，被數十創，傷重不任戰。以勇嗣指揮使，代將其兵。再論功，興封安鄉伯。永樂五年正月卒。無子。

勇嗣。永樂八年從北征，失律，謫交阯。赦還復爵，卒。子安嗣。正統十三年鎮廣東。黃蕭養寇廣州，安帥舟師遇賊於戙船澳。安方醉臥，官軍不能支，退至沙角尾。賊薄之，軍潰。安溺死。傳爵至光燦，死流寇。

陳誌，巴人。洪武中，為燕山中護衛指揮僉事。從起兵，累遷都指揮同知，封遂安伯。誌素以恭謹受知，戮力戎行，始終不懈。永樂八年五月卒。

孫瑛嗣。屢從出塞，鎮永平、山海、薊州，城雲州、獨石。爽闿有將材。然貪殘，人多怨者。卒，子塤嗣。歿於土木，謚榮懷。弟韶嗣。卒。孫钅惠嗣。總薊州兵。朵顏入寇，禦卻之。嘉靖初，敘奉迎功，加太子太保，進少保，委寄亞武定侯郭勛。嗣伯六十余年卒。又五傳而明亡。

王友，荊州人。襲父職為燕山護衛百戶。從起兵，定京師。論功當侯，以驕縱，授都指揮僉事。及丘福等議上，乃封清遠伯。明年充總兵官，帥舟師沿海捕倭。倭數掠海上，友無功，帝切責之。已，大破倭。帝喜，降敕褒勞，尋召還。四年從征交阯，與指揮柳琮合兵破籌江柵，困枚、普賴諸山，斬首三萬七千余級。六年七月進侯，加祿五百石，與世券。明年，再征交阯，為副總兵。八年還，從北征，督中軍。別與劉才築城飲馬河上。會知院失乃幹欲降，帝令友將士卒先行，諭以遇敵相機剿滅。友等至，與敵相距一程，迂道避之應昌。軍中乏食，多死者。帝震怒，屢旨切責，奪其軍屬張輔。還令群臣議罪。已而赦之。十二年，坐妾告友夫婦誹謗。有驗，奪爵。未幾卒。仁宗即位，官其子順為指揮僉事。

贊曰：張武、陳珪諸人，或從起藩封，或率先歸附，皆偏裨列校，非有勇略智計稱大將材也。一旦遘風雲之會，剖符策功，號稱佐命，與太祖開國諸臣埒，酬庸之義不亦厚歟！


Chinese text: This work was published before January 1, 1923, and is in the
public domain worldwide because the author died at least 100 years ago.
