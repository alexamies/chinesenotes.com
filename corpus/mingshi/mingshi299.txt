滑壽 葛乾孫 呂復 倪維德 周漢卿 王履 周顛 張中 張三丰 袁珙子:忠徹 戴思恭 盛寅 皇甫仲和 仝寅 吳傑附:許紳 王綸 淩雲附:李玉 李時珍附:繆希雍 周述學 張正常附:劉淵然等

　　左氏載醫和、緩、梓慎、裨灶、史蘇之屬，甚詳且核。下逮巫祝，亦往往張其事以神之。論者謂之浮誇，似矣。而《史記》傳扁鵲、倉公，日者，龜策，至黃石、赤松、倉海君之流，近于神仙荒忽，亦備錄不遺。范蔚宗乃以方術名傳。夫藝人術士，匪能登乎道德之途。然前民利用，亦先聖之緒餘，其精者至通神明，參造化，詎曰小道可觀已乎！

　　明初，周顛、張三丰之屬，蹤跡秘幻，莫可測識，而震動天子，要非妄誕取寵者所可幾。張中、袁珙，占驗奇中。夫事有非常理所能拘者，淺見鮮聞不足道也。醫與天文皆世業專官，亦本《周官》遺意。攻其術者，要必博極于古人之書，而會通其理，沈思獨詣，參以考驗，不為私智自用，乃足以名當世而為後學宗。今錄其最異者，作《方伎傳》。真人張氏，道家者流，而世蒙恩澤，其事蹟關當代典故，撮其大略附於篇。


目录
1	滑壽
2	葛乾孫
3	呂復
4	倪維德
5	周漢卿
6	王履
7	周顛
8	張中
9	張三丰
10	袁珙
10.1	子 忠徹
11	戴思恭
12	盛寅
13	皇甫仲和
14	仝寅
15	吳傑
15.1	附 許慎
15.2	附 王綸
16	淩雲
16.1	附 李玉
17	李時珍
17.1	附 繆希雍
18	周述學
19	張正常
19.1	附 劉淵然 等
滑壽
　　滑壽，字伯仁，先世襄城人，徙儀真，後又徙余姚。幼警敏好學，能詩。京口王居中，名醫也。壽從之學，授《素問》、《難經》。既卒業，請于師曰：「《素問》詳矣，多錯簡。愚將分藏象、經度等為十類，類抄而讀之。《難經》又本《素問》、《靈樞》，其間榮衛藏府與夫經絡腧穴，辨之博矣，而缺誤亦多。愚將本其義旨，注而讀之可乎？」居中躍然稱善。自是壽學日進。壽又參會張仲景、劉守真、李明之三家而會通之，所治疾無不中。既學針法于東平高洞陽，嘗言：「人身六脈雖皆有系屬，惟督任二經，則苞乎腹背，有專穴。諸經滿而溢者，此則受之，宜與十二經並論。」乃取《內經骨空》諸論及《靈樞篇》所述經脈，著《十四經發揮》三卷，通考隧穴六百四十有七。他如《讀傷寒論抄》、《診家樞要》、《痔瘺篇》又采諸書《本草》為《醫韻》，皆有功於世。晚自號攖寧生。江、浙間無不知攖寧生者。年七十余，容色如童孺，行步蹻捷，飲酒無算。天臺硃右摭其治疾神效者數十事，為作傳，故其著述益有稱於世。

葛乾孫
　　葛乾孫，字可久，長洲人。父應雷，以醫名。時北方劉守真、張潔古之學未行于南。有李姓者，中州名醫，官吳下，與應雷談論，大駭歎，因授以張、劉書。自是江南有二家學。乾孫體貌魁碩，好擊刺戰陣法。後折節讀書，兼通陰陽、律曆、星命之術。屢試不偶，乃傳父業。然不肯為人治疾，或施之，輒著奇效，名與金華硃丹溪埒。富家女病四支痿痹，目瞪不能食，眾醫治罔效。乾孫命悉去房中香奩、流蘇之屬，掘地坎，置女其中。久之，女手足動，能出聲。投藥一丸，明日女自坎中出矣。蓋此女嗜香，脾為香氣所蝕，故得是症。其療病奇中如此。

呂復
　　呂復，字元膺，鄞人。少孤貧，從師受經。後以母病求醫，遇名醫衢人鄭禮之，遂謹事之，因得其古先禁方及色脈藥論諸書，試輒有驗。乃盡購古今醫書，曉夜研究，自是出而行世，取效若神。其於《內經》、《素問》、《靈樞》、《本草》、《難經》、《傷寒論》、《脈經》、《脈訣》、《病原論》、《太始天元玉冊公誥》、《六微旨》、《五常政》、《玄珠密語》、《中藏經》、《聖濟經》等書，皆有辨論。前代名醫如扁鵲、倉公、華佗、張仲景至張子和、李東垣諸家，皆有評騭。所著有《內經或問》、《靈樞經脈箋》、《五色診奇眩》、《切脈樞要》、《運氣圖說》、《養生雜言》諸書甚眾。浦江戴良采其治效最著者數十事，為醫案。曆舉仙居、臨海教諭，台州教授，皆不就。

倪維德
　　倪維德，字仲賢，吳縣人。祖、父皆以醫顯。維德幼嗜學，已乃業醫，以《內經》為宗。病大觀以來，醫者率用裴宗元、陳師文《和劑局方》，故方新病多不合。乃求金人劉完素、張從正、李杲三家書讀之，出而治疾，無不立效。周萬戶子，八歲昏眊，不識饑飽寒暑，以土炭自塞其口。診之曰：「此慢脾風也。脾藏智，脾慢則智短。」以疏風助脾劑投之，即愈。顧顯卿右耳下生癭，大與首同，痛不可忍。診之曰：「此手足少陽經受邪也。」飲之藥，逾月愈。劉子正妻病氣厥，或哭或笑，人以為崇。診之曰：「兩手脈俱沉，胃脘必有所積，積則痛。」問之果然，以生熟水導之，吐痰涎數升愈。盛架閣妻左右肩臂奇癢，延及頭面，不可禁，灼之以艾，則暫止。診之曰：「左脈沉，右脈浮且盛，此滋味過盛所致也。」投以劑，旋愈。林仲實以勞得熱疾，熱隨日出入為進退，暄盛則增劇，夜涼及雨則否，如是者二年。診之曰：「此七情內傷，陽氣不升，陰火漸熾。故溫則進，涼則退。」投以東垣內傷之劑，亦立愈。他所療治，多類此。常言：「劉、張二氏多主攻，李氏惟調護中氣主補，蓋隨時推移，不得不然。」故其主方不執一說。常患眼科雜出方論，無全書，著《元機啟微》，又校訂《東垣試效方》，並刊行於世。洪武十年卒，年七十五。

周漢卿
　　周漢卿，松陽人。醫兼內外科，針尤神。鄉人蔣仲良，左目為馬所踶，睛突出如桃。他醫謂系絡已損不可治。漢卿封以神膏，越三日復故。華州陳明遠瞽十年。漢卿視之，曰：「可針也。」為翻睛刮翳，焱然辨五色。武城人病胃痛，奮擲乞死。漢卿納藥於鼻，俄噴赤蟲寸許，口眼悉具，痛旋止。馬氏婦有娠，十四月不產，尪且黑。漢卿曰：「此中蠱，非娠也。」下之，有物如金魚，病良已。永康人腹疾，佝僂行。漢卿解衣視之，氣沖起腹間者二，其大如臂。刺其一，砉然鳴，又刺其一亦如之，加以按摩，疾遂愈。長山徐嫗癇疾，手足顫掉，裸而走，或歌或笑。漢卿刺其十指端，出血而痊。錢塘王氏女生瘰鬁，環頭及腑，凡十九竅。竅破白沈出，將死矣。漢卿為剔竅母深二寸，其餘烙以火，數日結痂愈。山陰楊翁項有疣如瓜大，醉僕階下，潰血不能止。疣潰者必死。漢卿以藥糝其穴，血即止。義烏陳氏子腹有塊，捫之如罌。漢卿曰：「此腸癰也。」用大針灼而刺之，入三寸許，膿隨針迸出有聲，愈。諸暨黃生背曲，須杖行。他醫皆以風治之，漢卿曰：「血澀也。」刺兩足昆侖穴，頃之投杖去。其捷效如此。

王履
　　王履，字安道，昆山人。學醫于金華硃彥修，盡得其術。嘗謂張仲景《傷寒論》為諸家祖，後人不能出其範圍。且《素問》雲「傷寒為病熱」，言常不言變，至仲景始分寒熱，然義猶未盡。乃備常與變，作《傷寒立法考》。又謂《陽明篇》無目痛，《少陰篇》言胸背滿不言痛，《太陰篇》無嗌乾，《厥陰篇》無囊縮，必有脫簡。乃取三百九十七法，去其重者二百三十八條，復增益之，仍為三百九十七法。極論內外傷經旨異同，並《中風》、《中暑辨》，名曰《溯洄集》，凡二十一篇。又著《百病鉤玄》二十卷，《醫韻統》一百卷，醫家宗之。履工詩文，兼善繪事。嘗游華山絕頂，作圖四十幅，記四篇，詩一百五十首，為時所稱。

　　自滑壽以下五人，皆生於元，至明初始卒。

周顛
　　周顛，建昌人，無名字。年十四，得狂疾，走南昌市中乞食，語言無恒，皆呼之曰顛。及長，有異狀，數謁長官，曰「告太平」。時天下甯謐，人莫測也。後南昌為陳友諒所據，顛避去。太祖克南昌，顛謁道左。洎還金陵，顛亦隨至。一日，駕出，顛來謁。問「何為」，曰「告太平」。自是屢以告。太祖厭之，命覆以巨缸，積薪煆之。薪盡啟視，則無恙，頂上出微汗而已。太祖異之，命寄食蔣山僧寺。已而僧來訴，顛與沙彌爭飯，怒而不食且半月。太祖往視顛，顛無饑色。乃賜盛饌，食已閉空室中，絕其粒一月，比往視，如故。諸將士爭進酒饌，茹而吐之，太祖與共食則不吐。太祖將征友諒，問曰：「此行可乎？」對曰：「可。」曰：「彼已稱帝，克之不亦難乎？」顛仰首視天，正容曰：「天上無他座。」太祖攜之行，舟次安慶，無風，遣使問之，曰：「行則有風。」遂命牽舟進，須臾風大作，直抵小孤。太祖慮其妄言惑軍心，使人守之。至馬當，見江豚戲水，歎曰：「水怪見，損人多。」守者以告。太祖惡之，投諸江。師次湖口，顛復來，且乞食。太祖與之食，食已，即整衣作遠行狀，遂辭去。友諒既平，太祖遣使往廬山求之，不得，疑其仙去。洪武中，帝親撰《周顛仙傳》，紀其事。

張中
　　張中，字景華，臨川人。少應進士舉不第，遂放情山水。遇異人，授數學，談禍福，多奇中。太祖下南昌，以鄧愈薦召至，賜坐。問曰：「予下豫章，兵不血刃，此邦之人其少息乎？」對曰：「未也。旦夕此地當流血，廬舍毀且盡，鐵柱觀亦僅存一殿耳。」未幾，指揮康泰反，如其言。尋又言國中大臣有變，宜豫防。至秋，平章邵榮、參政趙繼祖伏甲北門為亂，事覺伏誅。陳友諒圍南昌三月，太祖伐之，召問之。曰：「五十日當大勝，亥子之日獲其渠帥。」帝命從行，舟次孤山，無風不能進。乃以洞玄法祭之，風大作，遂達鄱陽。大戰湖中，常遇春孤舟深入，敵舟圍之數重，眾憂之。曰：「無憂，亥時當自出。」已而果然。連戰大勝，友諒中流矢死，降其眾五萬。自啟行至受降，適五十日。始南昌被圍，帝問「何日當解」，曰「七月丙戌」。報至，乃乙酉，蓋術官算曆，是月差一日，實在丙戍也。其占驗奇中，多若此。為人狷介寡合。與之言，稍涉倫理，輒亂以他語，類佯狂玩世者。嘗好戴鐵冠，人稱為鐵冠子雲。

張三丰
　　張三丰，遼東懿州人，名全一，一名君寶，三丰其號也。以其不飾邊幅，又號張邋遢。頎而偉，龜形鶴背，大耳圓目，須髯如戟。寒暑惟一衲一蓑，所啖，升鬥輒盡，或數日一食，或數月不食。盡經目不忘，遊處無恒，或云能一日千里。善嬉諧，旁若無人。嘗游武當諸岩壑，語人曰：「此山異日必大興。」時五龍、南岩、紫霄俱毀於兵，三丰與其徒去荊榛，辟瓦礫，創草廬居之，已而舍去。

　　太祖故聞其名，洪武二十四年遣使覓之，不得。後居寶雞之金台觀。一日自言當死，留頌而逝，縣人共棺殮之。及葬，聞棺內有聲，啟視則復活。乃遊四川，見蜀獻王。復入武當，曆襄、漢，蹤跡益奇幻。永樂中，成祖遣給事中胡濙偕內侍硃祥齎璽書香幣往訪，遍曆荒徼，積數年不遇。乃命工部侍郎郭璡、隆平侯張信等，督丁夫三十余萬人，大營武當宮觀，費以百萬計。既成，賜名太和太嶽山，設官鑄印以守，竟符三丰言。

　　或言三丰金時人，元初與劉秉忠同師，後學道于鹿邑之太清宮，然皆不可考。天順三年，英宗賜誥，贈為通微顯化真人，終莫測其存亡也。

袁珙
　　袁珙，字廷玉，鄞人。高祖鏞，宋季舉進士。元兵至，不屈，舉家十七人皆死。父士元，翰林檢閱官。珙生有異稟，好學能詩。嘗遊海外洛伽山，遇異僧別古崖，授以相人術。先仰視皎日，目盡眩，布赤黑豆暗室中，辨之，又懸五色縷窗外，映月別其色，皆無訛，然後相人。其法以夜中燃兩炬視人形狀氣色，而參以所生年月，百無一謬。

　　珙在元時已有名，所相士大夫數十百，其於死生禍福，遲速大小，並刻時日，無不奇中。南台大夫普化帖木兒，由閩海道見珙。珙曰：「公神氣嚴肅，舉動風生，大貴驗也。但印堂司空有赤氣，到官一百十四日當奪印。然守正秉忠，名垂後世，願自勉。」普署台事於越，果為張士誠逼取印綬，抗節死。見江西憲副程徐曰：「君帝座上黃紫再見，千日內有二美除。但冷笑無情，非忠節相也。」徐於一年後拜兵部侍郎，擢尚書。又二年降於明，為吏部侍郎。嘗相陶凱曰：「君五嶽朝揖而氣色未開，五星分明而光澤未見，宜藏器待時。不十年以文進，為異代臣，官二品，其在荊、揚間乎！」凱後為禮部尚書、湖廣行省參政。其精類如此。洪武中，遇姚廣孝於嵩山寺，謂之曰：「公，劉秉忠之儔也，幸自愛。」後廣孝薦于燕王，召至北平。王雜衛士類己者九人，操弓矢，飲肆中。珙一見即前跪曰：「殿下何輕身至此。」九人者笑其謬，珙言益切。王乃起去，召珙宮中，諦視曰：「龍行虎步，日角插天，太平天子也。年四十，須過臍，即登大寶矣。」已見籓邸諸校卒，皆許以公侯將帥。王慮語泄，遣之還。及即位，召拜太常寺丞，賜冠服、鞍馬、文綺、寶鈔及居第。帝將建東宮，而意有所屬，故久不決。珙相仁宗曰：「天子也。」相宣宗曰：「萬歲天子。」儲位乃定。

　　珙相人即知其心術善惡。人不畏義，而畏禍患，往往因其不善導之於善，從而改行者甚多。為人孝友端厚，待族黨有恩。所居鄞城西，繞舍種柳，自號柳莊居士，有《柳莊集》。永樂八年卒，年七十有六。賜祭葬，贈太常少卿。

子 忠徹
　　子忠徹，字靜思。幼傳父術。從父謁燕王，王宴北平諸文武，使忠徹相之。謂都督宋忠面方耳大，身短氣浮，布政使張昺面方五小，行步如蛇，都指揮謝貴擁腫蚤肥而氣短，都督耿瓛顴骨插鬢，色如飛火，僉都御史景清身短聲雄，於法皆當刑死。王大喜，起兵意益決。及為帝，即召授鴻臚寺序班，賜齎甚厚。遷尚寶寺丞，已，改中書舍人，扈駕北巡。駕旋，仁宗監國，為讒言所中，帝怒，榜午門，凡東宮所處分事，悉不行。太子憂懼成疾，帝命蹇義、金忠偕忠徹視之。還奏，東宮面色青藍，驚憂象也，收午門榜可愈。帝從之，太子疾果已。帝嘗屏左右，密問武臣硃福、硃能、張輔、李遠、柳升、陳懋、薛祿，文臣姚廣孝、夏原吉、蹇義及金忠、呂震、方賓、吳中、李慶等禍福，後皆驗。九載秩滿，復為尚寶司丞，進少卿。

　　禮部郎周訥自福建還，言閩人祀南唐徐知諤、知誨，其神最靈。帝命往迎其像及廟祝以來，遂建靈濟宮於都城，祀之。帝每遘疾，輒遣使問神。廟祝詭為仙方以進，藥性多熱，服之輒痰壅氣逆，多暴怒，至失音，中外不敢諫。忠徹一日入侍，進諫曰：「此痰火虛逆之症，實靈濟宮符藥所致。」帝怒曰：「仙藥不服，服凡藥耶？」忠徹叩首哭，內侍二人亦哭。帝益怒，命曳二內侍杖之，且曰：「忠徹哭我，我遂死耶？」忠徹惶懼，趨伏階下，良久始解。帝識忠徹于籓邸，故待之異於外臣。忠徹亦以帝遇己厚，敢進讜言，嘗諫外國取寶之非，武臣宜許行服，衍聖公誥宜改賜玉軸，聞之韙之。

　　宣德初，睹帝容色曰：「七日內，宗室當有謀叛者。」漢王果反。嘗坐事下吏罰贖。正統中，復坐事下吏休致。二十餘年卒，年八十有三。

　　忠徹相術不殊其父，世所傳軼事甚多，不具載。其相王文，謂「面無人色，法曰瀝血頭」。相于謙，謂「目常上視，法曰望刀眼」。後果如其言。然性陰險，不如其父，與群臣有隙，即緣相法於上前齮齕之。頗好讀書，所著有《人相大成》及《鳳池吟稿》、《符台外集》，載元順帝為瀛國公子雲。

戴思恭
　　戴思恭，字原禮，浦江人，以字行。受學于義烏硃震亨。震亨師金華許謙，得硃子之傳，又學醫于宋內侍錢塘羅知悌。知悌得之荊山浮屠，浮屠則河間劉守真門人也。震亨醫學大行，時稱為丹溪先生。愛思恭才敏，盡以醫術授之。洪武中，征為御醫，所療治立效，太祖愛重之。燕王患瘕，太祖遣思恭往治，見他醫所用藥良是，念何以不效，乃問王何嗜。曰：「嗜生芹。」思恭曰：「得之矣。」投一劑，夜暴下，皆細蝗也。晉王疾，思恭療之愈。已，復發，即卒。太祖怒，逮治王府諸醫。思恭從容進曰：「臣前奉命視王疾，啟王曰：『今即愈，但毒在膏肓，恐復作不可療也。』今果然矣。」諸醫由是免死。思恭時已老，風雨輒免朝。太祖不豫，少間，出禦右順門，治諸醫侍疾無狀者，獨慰思恭曰：「汝仁義人也，毋恐。」已而太祖崩，太孫嗣位，罪諸醫，獨擢思恭太醫院使。永樂初，以年老乞歸。三年夏，復征入，免其拜，特召乃進見。其年冬，復乞骸骨，遣官護送，齎金幣，逾月而卒，年八十有二，遣行人致祭。所著有《證治要訣》、《證治類元》、《類證用藥》諸書，皆〈〉括丹谿之旨。又訂正丹谿《金匱鉤玄》三卷，附以己意。人謂無愧其師雲。

盛寅
　　盛寅，字啟東，吳江人。受業于郡人王賓。初，賓與金華戴原禮游，冀得其醫術。原禮笑曰：「吾固無所吝，君獨不能少屈乎？」賓謝曰：「吾老矣，不能復居弟子列。」他日伺原禮出，竊發其書以去，遂得其傳。將死，無子，以授寅。寅既得原禮之學，復討究《內經》以下諸方書，醫大有名。永樂初，為醫學正科。坐累，輸作天壽山。列侯監工者，見而奇之，令主書算。先是有中使督花鳥於江南，主寅舍，病脹，寅愈之。適遇諸途，驚曰：「盛先生固無恙耶！予所事太監，正苦脹，盍與我視之。」既視，投以藥立愈。會成祖較射西苑，太監往侍。成祖遙望見，愕然曰：「謂汝死矣，安得生？」太監具以告，因盛稱寅，即召入便殿，令診脈。寅奏，上脈有風濕病，帝大然之，進藥果效，遂授御醫。一日，雪霽，召見。帝語白溝河戰勝狀，氣以甚厲。寅曰：「是殆有天命耳。」帝不懌，起而視雪。寅復吟唐人詩「長安有貧者，宜瑞不宜多」句，聞者咋舌。他日，與同官對弈禦藥房。帝猝至，兩人斂枰伏地，謝死罪。帝命終之，且坐以觀，寅三勝。帝喜，命賦詩，立就。帝益喜，賜象牙棋枰並詞一闋。帝晚年猶欲出塞，寅以帝春秋高，勸毋行。不納，果有榆木川之變。

　　仁宗在東宮時，妃張氏經期不至者十月，眾醫以妊身賀。寅獨謂不然，出言病狀。妃遙聞之曰：「醫言甚當，有此人何不令早視我。」及疏方，乃破血劑。東宮怒，不用。數日病益甚，命寅再視，疏方如前。妃令進藥，而東宮慮墮胎，械寅以待。已而血大下，病旋愈。當寅之被系也，闔門惶怖曰：「是殆磔死。」既三日，紅仗前導還邸舍，賞賜甚厚。

　　寅與袁忠徹素為東宮所惡，既愈妃疾，而怒猶未解，懼甚。忠徹曉相術，知仁宗壽不永，密告寅，寅猶畏禍。及仁宗嗣位，求出為南京太醫院。宣宗立，召還。正統六年卒。兩京太醫院皆祀寅。寅弟宏亦精藥論，子孫傳其業。

　　初，寅晨直御醫房，忽昏眩欲死，募人療寅，莫能應。一草澤醫人應之，一服而愈。帝問狀，其人曰：「寅空心入藥房，猝中藥毒。能和解諸藥者，甘草也。」帝問寅，果空腹入，乃厚賜草澤醫人。

皇甫仲和
　　皇甫仲和，睢州人。精天文推步學。永樂中，成祖北征，仲和與袁忠徹扈從。師至漠北，不見寇，將引還，命仲和占之，言：「今日未申間，寇當從東南來。王師始卻，終必勝。」忠徹對如之。比日中不至，復問，二人對如初。帝命械二人，不驗，將誅死。頃之，中官奔告曰：「寇大至矣。」時初得安南神砲，寇一騎直前，即以砲擊之，一騎復前，再擊之，寇不動。帝登高望之曰：「東南不少卻乎？」亟麾大將譚廣等進擊，諸將奮斫馬足，寇少退。俄疾風揚沙，兩軍不相見，寇始引去。帝欲即夜班師，二人曰：「明日寇必降，請待之。」至期果降，帝始神其術，授仲和欽天監正。

　　英宗將北征，仲和時已老，學士曹鼐問曰：「駕可止乎？胡、王兩尚書已率百官諫矣。」曰：「不能也，紫微垣諸星已動矣。」曰：「然則奈何？」曰：「盍先治內。」曰：「命親王監國矣。」曰：「不如立儲君。」曰：「皇子幼，未易立也。」曰：「恐終不免立。」及車駕北狩，景帝遂即位。寇之薄都城也，城中人皆哭。仲和曰：「勿憂，雲向南，大將氣至，寇退矣。」明日，楊洪等入援，寇果退。一日出朝，有衛士請占。仲和辭，衛士怒。仲和笑曰：「汝室中妻妾正相鬥，可速返。」返則方鬥不解。或問：「何由知？」曰：「彼問時，適見兩鵲鬥屋上，是以知之。」其占事率類此。

仝寅
　　仝寅，字景明，安邑人。年十二歲而瞽，乃從師學京房術，占禍福多奇中。父清游大同，攜之行塞上。石亨為參將，頗信之，每事咨焉。英宗北狩，遣使問還期。筮得《乾》之初，曰：「大吉。四為初之應，初潛四躍，明年歲在午，其幹庚。午，躍候也。庚良，更新也。龍歲一躍，秋潛秋躍，明年仲秋駕必復。但繇勿用，應在淵，還而復，必失位。然象龍也，數九也。四近五，躍近飛。龍在醜，醜曰赤奮若，復在午。午色赤，午奮於醜，若，順也，天順之也。其于丁，象大明也。位於南方，火也。寅其生，午其王，壬其合也。至歲丁丑，月寅，日午，合於壬，帝其復辟乎？」已而悉驗。

　　石亨入督京營，挾自隨。及也先逼都城，城中人恟懼，或請筮之，寅曰：「彼驕我盛，戰必勝。」寇果敗去。明年，也先請遣使迎上皇，廷臣疑其詐。寅言於亨曰：「彼順天仗義，我中國反失奉迎禮，寧不貽笑外蕃。」亨乃與于謙決計，上皇果還。景泰三年，指揮盧忠告變，事連南宮。帝殺中官阮浪，猶窮治不已，外議洶洶。忠一日屏人請筮，寅叱之曰：「是兆大凶，死不足贖。」忠懼而徉狂，事得不竟。已而忠果伏誅。英宗復辟，將官寅，寅固辭。命賜金錢金卮諸物。其父官指揮僉事，將赴徐州。英宗慮寅偕行，乃授錦衣百戶，留京師。寅見石亨勢盛，每因筮戒之，亨不能用，卒及於禍。寅以筮游公卿貴人間，莫不信重之，然無一語及私。年幾九十乃卒。

吳傑
　　吳傑，武進人。弘治中，以善醫征至京師，試禮部高等。故事，高等入禦藥房，次入太醫院，下者遣還。傑言于尚書曰：「諸醫被征，待次都下十餘載，一旦遣還，誠流落可憫。傑願辭禦藥房，與諸人同入院。」尚書義而許之。正德中，武宗得疾，傑一藥而愈，即擢御醫。一日，帝射獵還，憊甚，感血疾。服傑藥愈，進一官。自是，每愈帝一疾，輒進一官，積至太醫院使，前後賜彪虎衣、繡春刀及銀幣甚厚。帝每行幸，必以傑扈行。帝欲南巡，傑諫曰：「聖躬未安，不宜遠涉。」帝怒，叱左右掖出。及駕還，漁於清江浦，溺而得疾。至臨清，急遣使召傑，比至，疾已深，遂扈歸通州。時江彬握兵居左右，慮帝晏駕己得禍，力請幸宣府。傑憂之，語近侍曰：「疾亟矣，僅可還大內。倘至宣府有不諱，吾輩寧有死所乎！」近侍懼，百方勸帝，始還京師。甫還而帝崩，彬伏誅，中外晏然，傑有力焉。未幾致仕。子希周，進士，戶科給事中；希曾，舉人。

附 許慎
　　又有許紳者，京師人。嘉靖初，供事禦藥房，受知于世宗，累遷太醫院使，曆加工部尚書，領院事。二十年，宮婢楊金英等謀逆，以帛縊帝，氣已絕。紳急調峻藥下之，辰時下藥，未時忽作聲，去紫血數升，遂能言，又數劑而愈。帝德紳，加太子太保、禮部尚書，賜齎甚厚。未幾，紳得疾，曰：「吾不起矣。曩者宮變，吾自分不效必殺身，因此驚悸，非藥石所能療也。」已而果卒，賜諡恭僖，官其一子，恤典有加。明世，醫者官最顯，止紳一人。

附 王綸
　　其士大夫以醫名者，有王綸、王肯堂。綸，字汝言，慈谿人，舉進士。正德中，以右副都御史巡撫湖廣，精於醫，所在治疾，無不立效。有《本草集要》、《名醫雜著》行於世。肯堂所著《證治準繩》，為醫家所宗，行履詳父《樵傳》。

淩雲
　　淩雲，字漢章，歸安人。為諸生，棄去。北游泰山，古廟前遇病人，氣垂絕，雲嗟歎久之。一道人忽曰：「汝欲生之乎？」曰：「然。」道人針其左股，立蘇，曰：「此人毒氣內侵，非死也，毒散自生耳。」因授雲針術，治疾無不效。

　　裏人病嗽，絕食五日，眾投以補劑，益甚。雲曰：「此寒濕積也，穴在頂，針之必暈絕，逾時始蘇。」命四人分牽其發，使勿傾側，乃針，果暈絕。家人皆哭，雲言笑自如。頃之，氣漸蘇，復加補，始出針，嘔積痰鬥許，病即除。有男子病後舌吐。雲兄亦知醫，謂雲曰：「此病後近女色太蚤也。舌者心之苗，腎水竭，不能制心火，病在陰虛。其穴在右股太陽，是當以陽攻陰。」雲曰：「然。」如其穴針之，舌吐如故。雲曰：「此知瀉而不知補也。」補數劑，舌漸復故。

　　淮陽王病風三載，請於朝，召四方名醫，治不效。雲投以針，不三日，行步如故。金華富家歸，少寡，得狂疾，至裸形野立。雲視曰：「是謂喪心。吾針其心，心正必知恥。蔽之帳中，慰以好言釋其愧，可不發。」乃令二人堅持，用涼水噴面，針之果愈。吳江婦臨產，胎不下者三日，呼號求死。雲針刺其心，針出，兒應手下。主人喜，問故。曰：「此抱心生也。手針痛則舒。」取兒掌視之，有針痕。

　　孝宗聞雲名，召至京，命太醫官出銅人，蔽以衣而試之，所刺無不中，乃授御醫。年七十七，卒於家。子孫傳其術，海內稱針法者，曰歸安淩氏。

附 李玉
　　有李玉者，官六安衛千戶，善針灸。或病頭痛不可忍，雖震雷不聞。玉診之曰：「此蟲啖腦也。」合殺蟲諸藥為末，吹鼻中，蟲悉從眼耳口鼻出，即愈。有跛人扶雙杖至，玉針之，立去其仗。兩京號「神針李玉」。兼善方劑。或病痿，玉察諸醫之方，與治法合而不效，疑之。忽悟曰：「藥有新陳，則效有遲速。此病在表而深，非小劑能愈。」乃熬藥二鍋傾缸內，稍冷，令病者坐其中，以藥澆之，逾時汗大出，立愈。

李時珍
　　李時珍，字東璧，蘄州人。好讀醫書，醫家《本草》，自神農所傳止三百六十五種，梁陶弘景所增亦如之，唐蘇恭增一百一十四種，宋劉翰又增一百二十種，至掌禹錫、唐慎微輩，先後增補合一千五百五十八種，時稱大備。然品類既煩，名稱多雜，或一物而析為二三，或二物而混為一品，時珍病之。乃窮搜博采，芟煩補闕，曆三十年，閱書八百餘家，稿三易而成書，曰《本草綱目》。增藥三百七十四種，厘為一十六部，合成五十二卷。首標正名為綱，餘各附釋為目，次以集解詳其出產、形色，又次以氣味、主治附方。書成，將上之朝，時珍遽卒。未幾，神宗詔修國史，購四方書籍。其子建元以父遺表及是書來獻，天子嘉之，命刊行天下，自是士大夫家有其書。時珍官楚王府奉祠正，子建中，四川蓬谿知縣。

附 繆希雍
　　又吳縣張頤、祁門汪機、杞縣李可大、常熟繆希雍皆精通醫術，治病多奇中。而希雍常謂《本草》出於神農，硃氏譬之《五經》，其後又復增補別錄，譬之注疏，惜硃墨錯互。乃沈研剖析，以本經為經，別錄為緯，著《本草單方》一書，行於世。

周述學
　　周述學，字繼志，山陰人。讀書好深湛之思，尤邃於曆學，撰《中經》。用中國之算，測西域之占。又推究五緯細行，為《星道五圖》，於是七曜皆有道可求。與武進唐順之論曆，取歷代史志之議，正其訛舛，刪其繁蕪。又撰《大統萬年二曆通議》，以補歷代之所未及。自曆以外，圖書、皇極、律呂、山經、水志、分野、輿地、演算法、太乙、壬遁、演禽、風角、鳥占、兵符、陣法、卦影、祿命、建除、葬術、五運六氣、海道針經，莫不各有成書，凡一千餘卷，統名曰《神道大編》。嘉靖中，錦衣陸炳訪士于經歷沈煉，煉舉述學。炳禮聘至京，服其英偉，薦之兵部尚書趙錦。錦就訪邊事，述學曰：「今歲主有邊兵，應在乾艮。艮為遼東，乾則宣、大二鎮，京師可無虞也。」已而果然。錦將薦諸朝，會仇鸞聞其名欲致之，述學識其必敗，乃還裏。總督胡宗憲征倭，招至幕中，亦不能薦，以布衣終。

張正常
　　張正常，字仲紀，漢張道陵四十二世孫也。世居貴谿龍虎山。元時賜號天師。太祖克南昌，正常遣使上謁，已而兩入朝。洪武元年入賀即位。太祖曰：「天有師乎？」乃改授正一嗣教真人，賜銀印，秩視二品。設寮佐，曰贊教，曰掌書。定為制。

　　長子宇初嗣。建文時，坐不法，奪印誥。成祖即位，復之。宇初嘗受道法于長春真人劉淵然，後與淵然不協，相詆訐。永樂八年卒，弟宇清嗣。宣德初，淵然進號大真人，宇清入朝懇禮部尚書胡濙為之請，亦加號崇謙守靜。

　　再傳至曾孫元吉，年幼，敕其祖母護持，而贈其父留綱為真人，封母高氏為元君。景泰五年入朝，乞給道童四百二十人度牒。濙復為請，許之。尋欲得大真人號，濙為請，又許之。天順七年再乞給道童三百五十人度牒，禮部尚書姚夔持不可，詔許度百五十人。

　　憲宗立，元吉復乞加母封，改太元君為太夫人，以吏部言不許，乃止。初，元吉已賜號沖虛守素昭祖崇法安恬樂靜玄同大真人，母慈惠靜淑太元君，至是加元吉號體玄悟法淵默靜虛闡道弘法妙應大真人，母慈和端惠貞淑太真君。然元吉素凶頑，至僭用乘輿器服，擅易制書。奪良家子女，逼取人財物。家置獄，前後殺四十餘人，有一家三人者。事聞，憲宗怒，械元吉至京，會百官廷訊，論死。於是刑部尚書陸瑜等請停襲，去真人號，不許。命仍舊制，擇其族人授之，有妄稱天師，印行符籙者，罪不貸。時成化五年四月也。元吉坐系二年，竟以夤緣免死，杖百，發肅州軍，尋釋為庶人。

　　族人元慶嗣，弘治中卒。子彥嗣，嘉靖二年進號大真人。彥知天子好神仙，遣其徒十餘人乘傳詣雲南、四川採取遺經、古器進上方，且以蟒衣玉帶遺鎮守中貴，為雲南巡撫歐陽重所劾，不問。十六年禱雪內庭有驗，賜金冠玉帶、蟒衣銀幣，易金印，敕稱卿不名。彥入朝所經，郵傳供應或後期，常山知縣吳襄等至下按臣治。

　　傳子永緒，嘉靖末卒，無子。吏部主事郭諫臣乘穆宗初政，上章請奪其世封。下江西守臣議，巡撫任士憑等力言宜革，乃去真人號，改授上清觀提點，秩五品，給銅印，以其宗人國祥為之。萬曆五年，馮保用事，復國祥故封，仍予金印。國祥傳至應京。崇禎十四年，帝以天下多故，召應京有所祈禱。既至，命賜宴。禮臣言：「天順中制，真人不與宴，但賜筵席。今應京奉有優旨，請仿宴法王佛子例，宴于靈濟宮，以內官主席。」從之。明年三月，應京請加三官神封號，中外一體尊奉。禮官力駁其謬，事得寢。張氏自正常以來，無他神異，專恃符籙，祈雨驅鬼，間有小驗。顧代相傳襲，閱世既久，卒莫廢去雲。

附 劉淵然 等
　　劉淵然者，贛縣人。幼為祥符宮道士，頗能呼召風雷。洪武二十六年，太社聞其名，召至，賜號高道，館朝天宮。永樂中，從至北京。仁宗立，賜號長春真人，給二品印誥，與正一真人等。宣德初，進大真人。七年乞歸朝天宮，禦制山水圖歌賜之。卒年八十二，閱七日入殮，端坐如生。淵然有道術，為人清靜自守，故為累朝所禮。其徒有邵以正者，雲南人，早得法於淵然。淵然請老，薦之，召為道籙司左玄義。正統中，遷左正一，領京師道教事。景泰時，賜號悟玄養素凝神沖默闡微振法通妙真人。天順三年，將行慶成宴。故事，真人列二品班末，至是，帝曰：「殿上宴文武官，真人安得與。」其送筵席與之，遂為制。

　　又有沈道寧者，亦有道術。仁宗初，命為混元純一沖虛湛寂清靜無為承宣佈澤助國佐民廣大至道高士，階正三品，賜以法服。

　　時有浮屠智光者，亦賜號圓融妙慧淨覺弘濟輔國光範衍教灌頂廣善大國師，賜以金印。智光，武定人。洪武時，奉命兩使烏斯藏諸國。永樂時，又使烏斯藏，迎尚師哈立麻，遂通番國諸經，多所譯解。曆事六朝，寵錫冠群僧，與淵然輩淡泊自甘，不失戒行。迨成化、正德、嘉靖朝，邪妄雜進，恩寵濫加，所由與先朝異矣。


Chinese text: This work was published before January 1, 1923, and is in the
public domain worldwide because the author died at least 100 years ago.
