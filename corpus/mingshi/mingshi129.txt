馮勝
　　馮勝，定遠人。初名國勝，又名宗異，最後名勝。生時黑氣滿室，經日不散。及長，雄勇多智略，與兄國用俱喜讀書，通兵法，元末結寨自保。太祖略地至妙山，國用偕勝來歸，甚見親信。太祖嘗從容詢天下大計，國用對曰：「金陵龍蟠虎踞，帝王之都，先拔之以為根本。然後四出征伐，倡仁義，收人心，勿貪子女玉帛，天下不足定也。」太祖大悅，俾居幕府，從克滁、和，戰三叉河、板門寨、雞籠山，皆有功。從渡江，取太平，遂命國用典親兵，委以心腹。太祖既擒陳野先，釋之，令招其部曲。國用策其必叛，不如弗遣。尋果叛，為其下所殺，其從子兆先復擁眾屯方山。蠻子海牙扼採石，國用與諸將攻破海牙水寨，又破擒兆先，盡降其眾三萬餘人。眾疑懼，太祖擇驍勇者五百人為親軍，宿衛帳中。悉屏舊人，獨留國用侍榻側，五百人者始安。即命國用將之，以攻集慶，爭效死先登。與諸將下鎮江、丹陽、甯國、泰興、宜興，從征金華，攻紹興，累擢親軍都指揮使。卒於軍，年三十六。太祖哭之慟。洪武三年追封郢國公，肖像功臣廟，位第八。

　　國用之卒，子誠幼，勝先已積功為元帥，遂命襲兄職，典親軍。

　　陳友諒逼龍灣。太祖禦之，戰石灰山。勝攻其中堅，大破之，又追究破之採石，遂復太平。從征友諒，破安慶水寨，長驅至江州，走友諒。進親軍都護。從解安豐圍，遷同知樞密院事。從戰鄱陽，下武昌，克廬州，移兵取江西諸路。與諸將收淮東，克海安壩，取泰州。徐達圍高郵未下，還師援宜興，以勝督軍。高郵守將詐降，勝令指揮康泰帥數百人先入城，敵閉門盡殺之。太祖怒，召勝決大杖十，令步詣高郵。勝慚憤，攻甚力。達亦自宜興還，益兵攻克之，遂取淮安。安豐破，擒吳將呂珍於舊館。下湖州，克平江，功次平章常遇春，再遷右都督。從大將軍達北征，下山東諸州郡。

　　洪武元年兼太子右詹事。坐小法貶一官，為都督同知。引兵溯河，取汴、洛，下陝州，趨潼關。守將宵遁，遂奪關，取華州。還汴，謁帝行在。授征虜右副將軍，留守汴梁。尋從大將軍征山西，由武陟取懷慶，逾太行，克碗子城，取澤、潞，擒元右丞賈成於猗氏。克平陽、絳州，擒元左丞田保保等，獲將士五百餘人。帝悅，詔右副將軍勝居常遇春下，偏將軍湯和居勝下，偏將軍楊璟居和下。

　　二年渡河趨陝西，克鳳翔。遂渡隴，取鞏昌，進逼臨洮，降李思齊。還從大將軍圍慶陽。擴廓遣將攻原州，為慶陽聲援。勝扼驛馬關敗其將，遂克慶陽，執張良臣。陝西悉平。

　　九月，帝召大將軍還，命勝駐慶陽，節制諸軍。勝以關陝既定，輒引兵還。帝怒，切責之。念其功大，赦勿治。而賞賚金幣，不能半大將軍。

　　明年正月復以右副將軍同大將軍出西安，搗定西，破擴廓帖木兒，獲士馬數萬。分兵自徽州南出一百八渡，徇略陽，擒元平章蔡琳，遂入沔州。遣別將自連雲棧取興元，移兵吐番，征哨極於西北。凱旋，論功授開國輔運推誠宣力武臣、特進榮祿大夫、右柱國、同參軍國事，封宋國公，食祿三千石，予世券。誥詞謂勝兄弟親同骨肉，十餘年間，除肘腑之患，建爪牙之功，平定中原，佐成混一。所以稱揚之者甚至。五年，以勝宣力四方，與魏國公達、曹國公文忠各賜彤弓。

　　擴廓在和林，數擾邊。帝患之，大發兵三道出塞。命勝為征西將軍，帥副將軍陳德、傅友德等出西道，取甘肅。至蘭州，友德以驍騎前驅，再敗元兵，勝復敗之掃林山。至甘肅，元將上都驢迎降。至亦集乃路，守將卜顏帖木兒亦降。次別篤山，岐王朵兒只班遁去，追獲其平章長加奴等二十七人及馬駝牛羊十余萬。是役也，大將軍達軍不利，左副將軍文忠殺傷相當，獨勝斬獲甚眾，全師而還。會有言其私匿駝馬者，賞不行。自後數出練兵臨清、北平，出大同征元遺眾，鎮陝西及河南。冊其女為周王妃。

　　久之，大將軍達、左副將軍文忠皆卒，而元太尉納哈出擁眾數十萬屯金山，數為遼東邊害。二十年命勝為征虜大將軍，穎國公傅友德、永昌侯藍玉為左右副將軍，帥南雄侯趙庸等以步騎二十萬征之。鄭國公常茂、曹國公李景隆、申國公鄧鎮等皆從。帝復遣故所獲納哈出部將乃剌吾者奉璽書往諭降。勝出松亭關，分築大寧、寬河、會州、富峪四城。駐大寧逾兩月，留兵五萬守之，而以全師壓金山。納哈出見乃剌吾驚曰：「爾尚存乎！」乃剌吾述帝恩德。納哈出喜，遣其左丞、探馬赤等獻馬，且覘勝軍。勝已深入，逾金山，至女直苦屯，降納哈出之將全國公觀童。大軍奄至，納哈出度不敵，因乃剌吾請降。勝使藍玉輕騎受之。玉飲納哈出酒，歡甚，解衣衣之。納哈出不肯服，顧左右咄咄語，謀遁去。勝之婿常茂在坐，遽起砍其臂。都督耿忠擁以見勝。納哈出將士妻子十余萬屯松花河，聞納哈出傷，驚潰。勝遣觀童諭之乃降，得所部二十余萬人，牛羊馬駝輜重互百餘里。還至亦迷河，復收其殘卒二萬余、車馬五萬。而都督濮英殿后，為敵所殺。師還，以捷聞，並奏常茂激變狀，盡將降眾二十萬人入關。帝大悅，使使者迎勞勝等，械系茂。會有言勝多匿良馬，使閽者行酒于納哈出之妻求大珠異寶，王子死二日強娶其女，失降附心，又失濮英三千騎，而茂亦訐勝過。帝怒，收勝大將軍印，命就第鳳陽，奉朝請，諸將士亦無賞。勝自是不復將大兵矣。

　　二十一年奉詔調東昌番兵征曲靖。番兵中道叛，勝鎮永甯撫安之。二十五年命籍太原、平陽民為軍，立衛屯田。皇太孫立，加太子太師，偕潁國公友德練軍山西、河南，諸公、侯皆聽節制。

　　時詔列勳臣望重者八人，勝居第三。太祖春秋高，多猜忌。勝功最多，數以細故失帝意。藍玉誅之月，召還京。逾二年，賜死，諸子皆不得嗣。而國用子誠積戰功雲南，累官至右軍左都督。

　　納哈出者，元木華黎裔孫，為太平路萬戶。太祖克太平被執，以名臣後，待之厚。知其不忘元，資遣北歸。元既亡，納哈出聚兵金山，畜牧蕃盛。帝遣使招諭之，終不報。數犯遼東，為葉旺所敗。勝等大兵臨之，乃降，封海西侯。從傅友德征雲南，道卒。子察罕，改封瀋陽侯，坐藍玉黨死。

傅友德
　　傅友德，其先宿州人，後徙碭山。元末從劉福通党李喜喜入蜀。喜喜敗，從明玉珍，玉珍珍不能用。走武昌，從陳友諒，無所知名。

　　太祖攻江州，至小孤山，友德帥所部降。帝與語，奇之，用為將。從常遇春援安豐，略廬州。還，從戰鄱陽湖，輕舟挫友諒前鋒。被數創，戰益力，復與諸將邀擊于涇江口，友諒敗死。從征武昌，城東南高冠山下瞰城中，漢兵據之，諸將相顧莫前。友德帥數百人，一鼓奪之。流矢中頰洞脅，不為沮。武昌平，授雄武衛指揮使。從徐達拔廬州，別將克夷陵、衡州、襄陽。攻安陸，被九創，破擒其將任亮。從大軍下淮東，破張士誠援兵于馬騾港，獲戰艘千，復大破元將竹貞于安豐。同陸聚守徐州，擴廓遣將李二來攻，次陵子村。友德度兵寡不敵，遂堅壁不戰。詗其眾方散掠，以二千人溯河至呂梁，登陸擊之，單騎奮槊刺其將韓乙。敵敗去。度且復至，亟還，開城門而陣於野，臥戈以待，約聞鼓即起。李二果至，鳴鼓，士騰躍搏戰，破擒二。召還，進江淮行省參知政事，撤御前麾蓋，鼓吹送歸第。

　　明年從大將軍北征，破沂州，下青州。元丞相也速來援，以輕騎誘敵入伏，奮擊敗走之。遂取萊陽、東昌。明年從定汴、洛，收諸山寨。渡河取衛輝、彰德，至臨清，獲元將為嚮導，取德州、滄州。既克元都，偵邏古北隘口，守盧溝橋，略大同，還下保定、真定，守定州。從攻山西，克太原。擴廓自保安來援，萬騎突至。友德以五十騎沖卻之，因夜襲其營。擴廓倉卒遁去，追至土門關，獲其士馬萬計。復敗賀宗哲于石州，敗脫列伯于宣府，遂西會大將軍，圍慶陽，以偏師駐靈州，遏其援兵，遂克慶陽。還，賜白金文綺。

　　洪武三年從大將軍搗定西，大破擴廓。移兵伐蜀，領前鋒出一百八渡，奪略陽關，遂入沔。分兵自連雲棧合攻漢中，克之。以饋餉不繼，還軍西安。蜀將吳友仁寇漢中。友德以三千騎救之，攻鬥山寨，令軍中人燃十炬布山上，蜀兵驚遁。是冬，論功授開國輔運推誠宣力武臣、榮祿大夫、柱國、同知大都督府事，封穎川侯，食祿千五百石，予世券。

　　明年充征虜前將軍，與征西將軍湯和分道伐蜀。和帥廖永忠等以舟師攻瞿塘，友德帥顧時等以步騎出秦、隴。太祖諭友德曰：「蜀人聞我西伐，必悉精銳東守瞿塘，北阻金牛，以抗我師。若出不意，直搗階、文，門戶既隳，腹心自潰。兵貴神速，患不勇耳。」友德疾馳至陝，集諸軍聲言出金牛，而潛引兵趨陳倉，攀援岩穀，晝夜行。抵階州，敗蜀將丁世珍，克其城。蜀人斷白龍江橋。友德修橋以渡，破五里關，遂拔文州。渡白水江，趨綿州。時漢江水漲，不得渡，伐木造戰艦。欲以軍聲通瞿塘，乃削木為牌為千，書克階、文、綿日月，投漢水，順流下。蜀守者見之，皆解體。

　　初，蜀人聞大軍西征，丞相戴壽等果悉眾守瞿塘。及聞友德破階、文，搗江油，始分兵援漢州，以保成都。未至，友德已破其守將向大亨于城下，謂將士曰：「援師遠來，聞大亨破，己膽落，無能為也。」迎擊，大敗之。遂拔漢州，進圍成都。壽等以象戰。友德令強弩火器沖之，身中流矢不退，將士殊死戰。象反走，躪藉死者甚眾。壽等聞其主明升已降，乃籍府庫倉廩面縛詣軍門。成都平。分兵徇州邑未下者，克保甯，執吳友仁送京師，蜀地悉定。友德之攻漢州也，湯和尚頓軍大溪口。既于江流得木牌，乃進師。而戴壽等撤其精兵西救漢州，留老弱守瞿塘，故永忠等得乘勝搗重慶，降明升，於是太祖制《平西蜀文》，盛稱友德功為第一，廖永忠次之。師還，受上賞。

　　五年副征西將軍馮勝征沙漠，敗失剌罕於西涼，至永昌，敗太尉朵兒只巴，獲馬牛羊十余萬。略甘肅，射殺平章不花，降太尉鎖納兒等。至瓜沙州，獲金銀印及雜畜二萬而還。是時師出三道，獨友德全勝。以主將勝坐小法，賞不行。明年復出雁門，為前鋒，獲平章鄧孛羅帖木兒。還鎮北平，陳便宜五事。皆從之。召還，從太子講武于荊山，益歲祿千石。九年破擒伯顏帖木兒于延安，降其眾。帝將征雲南，命友德巡行川、蜀、雅、播之境，修城郭，繕關梁，因兵威降金築、普定諸山寨。

　　十四年副大將軍達出塞，討乃兒不花，渡北黃河，襲灰山，斬獲甚眾。其年秋充征南將軍，帥左副將軍藍玉、右副將軍沐英，將步騎三十萬征雲南。至湖廣，分遣都督胡海等將兵五萬由永甯趨烏撒，而自帥大軍由辰、沅趨貴州。克普定、普安，降諸苗蠻。進攻曲靖，大戰白石江，擒元平章達裏麻。遂擊烏撒，循格孤山而南，以通永寧之兵，遣兩將軍趨雲南。元梁王走死。友德城烏撒，群蠻來爭，奮擊破之，得七星關以通畢節。又克可渡河，降東川、烏蒙、芒部諸蠻。烏撒諸蠻復叛，討之，斬首三萬餘級，獲牛馬十余萬，水西諸部皆降。十七年論功進封潁國公，食祿三千石，予世券。

　　十九年帥師討平雲南蠻。二十年副大將軍馮勝，征納哈出於金山。二十一年，東川蠻叛，復為征南將軍，帥師討平之。移兵討越州叛酋阿資，明年破之于普安。二十三年從晉王、燕王征沙漠，擒乃兒不花，還駐開平，復征寧夏。明年為征虜將軍，備邊北平。復從燕王征哈者舍利，追元遼王。軍甫行，遽令班師。敵不設備，因潛師深入至黑嶺，大破敵眾而還。再出，練兵山、陝，總屯田事。加太子太師，尋遣還鄉。

　　友德喑啞跳蕩，身冒百死。自偏裨至大將，每戰必先士卒。雖被創，戰益力，以故所至立功，帝屢敕獎勞。子忠，尚壽春公主，女為晉世子濟熺妃。

　　二十五年，友德請懷遠田千畝。帝不悅曰：「祿賜不薄矣，復侵民利何居？爾不聞公儀休事耶？」尋副宋國公勝分行山西，屯田於大同、東勝，立十六衛。是冬再練軍山西、河南。明年，偕召還。又明年賜死。以公主故，錄其孫彥名為金吾衛千戶。弘治中，晉王為友德五世孫瑛援六王例，求襲封。下禮官議，不許。嘉靖元年，雲南巡撫都御史何孟春請立祠祀友德。詔可，名曰「報功」。

廖永忠
　　廖永忠，巢人，楚國公永安弟也。從永安迎太祖于巢湖，年最少。太祖曰：「汝亦欲富貴乎？」永忠曰：「獲事明主，掃除寇亂，垂名竹帛，是所願耳。」太祖嘉焉。副永安將水軍渡江，拔採石、太平，擒陳野先，破蠻子海牙及陳兆先，定集慶，克鎮江、常州、池州，討江陰海寇，皆有功。

　　永安陷於吳，以永忠襲兄職，為樞密僉院，總其軍。攻趙普勝柵江營，復池州。陳友諒犯龍江，大呼突陣，諸軍從其後，大敗之。從伐友諒，至安慶，破其水寨，遂克安慶。從攻江州，州城臨江，守備甚固。永忠度城高下，造橋於船尾，名曰天橋，以船乘風倒行，橋傅於城，遂克之。進中書省右丞。

　　從下南昌，援安豐，戰鄱陽湖，決圍殊死戰。敵將張定邊直犯太祖舟，常遇春射走之。永忠乘飛舸追且射，定邊被百餘矢，漢卒多死傷。明日，復與俞通海等以七舟載葦荻，乘風縱火，焚敵樓船數百。又以六舟深入搏戰，復旋繞而出，敵驚為神。又邀擊之涇江口，友諒死。從征陳理，分兵柵四門，于江中連舟為長寨，絕其出入，理降。還京，太祖以漆牌書「功超群將，智邁雄師」八字賜之，懸於門。已，從徐達取淮東，張士誠遣舟師薄海安，太祖令永忠還兵水寨禦之，達遂克淮東諸郡。從伐士誠，取德清，進克平江，拜中書平章政事。

　　尋充征南副將軍，帥舟師自海道會湯和，討降方國珍，進克福州。洪武元年兼同知詹事院事。略定閩中諸郡，至延平，破執陳友定。尋拜征南將軍，以硃亮祖為副，由海道取廣東。永忠先發書諭元左丞何真，曉譬利害。真即奉表請降。至東莞，真帥官屬出迎。至廣州，降盧左丞。擒海寇邵宗愚，數其殘暴斬之。廣人大悅。馳諭九真、日南、硃崖、儋耳三十餘城，皆納印請吏。進取廣西，至梧州，降元達魯花赤拜住，潯、柳諸路皆下。遣亮祖會楊璟收未下州郡。永忠引兵克南寧，降象州。兩廣悉平。永忠善撫綏，民懷其惠，為之立祠。明年九月還京師，帝命太子帥百官迎勞于龍江。入見，仍命太子送還第。復出，撫定泉、漳。三年從大將軍徐達北征，克察罕腦兒。還，封德慶侯，食祿一千五百石，予世券。

　　明年，以征西副將軍從湯和帥舟師伐蜀。和駐大溪口，永忠先發。及舊夔府，破守將鄒興等兵。進至瞿塘關，山峻水急，蜀人設鐵鎖橋，橫據關口，舟不得進。永忠密遣數百人持糗糧水筒，舁小舟逾山渡關，出其上流。蜀山多草木，令將士皆衣青蓑衣，魚貫走崖石間。度已至，帥精銳出墨葉渡，夜五鼓，分兩軍攻其水陸寨。水軍皆以鐵裹船頭，置火器而前。黎明，蜀人始覺，盡銳來拒。永忠已破其陸寨，會將士舁舟出江者，一時併發，上下夾攻，大破之，鄒興死。遂焚三橋，斷橫江鐵索，擒同僉蔣達等八十餘人。飛天張、鐵頭張等皆遁去，遂入夔府。明日，和始至，乃與和分道進，期會于重慶。永忠帥舟師直搗重慶，次銅鑼峽。蜀主明升請降，永忠以和未至辭。俟和至，乃受降，承制撫慰。下令禁侵掠。卒取民七茄，立斬之。慰安戴壽、向大享等家，令其子弟持書往成都招諭。壽等已為傅友德所敗，及得書，遂降。蜀地悉平。帝制《平蜀文》旌其功，有「傅一廖二」之語，褒賚甚厚。明年北征，至和林。六年督舟師出海捕倭，尋還京。

　　初，韓林兒在滁州，太祖遣永忠迎歸應天，至瓜步覆其舟死，帝以咎永忠。及大封功臣，諭諸將曰：「永忠戰鄱陽時，忘軀拒敵，可謂奇男子。然使所善儒生窺朕意，徼封爵，故止封侯而不公。」及楊憲為相，永忠與相比。憲誅，永忠以功大得免。八年三月坐僭用龍鳳諸不法事，賜死，年五十三。

　　子權，十三年嗣侯，從傅友德征雲南，守畢節及瀘州，召還。十七年卒。子鏞不得嗣，以嫡子為散騎舍人，累官都督。建文時與議兵事，宿衛殿廷。與弟銘皆嘗受學于方孝孺。孝孺死，鏞、銘收其遺骸，葬到處寶門外山上。甫畢，亦見收，論死。弟鉞及從父指揮僉事升俱戍邊。

　　初，廖永忠等之歸太祖也，趙庸兄弟亦俱降，後亦有過不得封公，與永忠類。

趙庸
　　庸，廬州人，與兄仲中聚眾結水寨，屯巢湖，歸太祖。仲中累功為行樞密院僉事，守安慶。陳友諒陷安慶，仲中棄城走還龍江，法當誅。常遇春請原之。太祖不許，曰：「法不行，無以懲後。」遂誅仲中，而以其官授庸。從復安慶，徇江西諸路，進參知政事。從戰康郎山，與俞通海、廖永忠等以六舟深入敗敵。平武昌，克廬州，援安豐，皆有功。大軍取淮東，庸與華高帥舟師克海安、泰州，進國平江。吳平，擢中書左丞。從大將軍取山東。洪武元年命兼太子副詹事。河南平，命庸留守。復分兵渡河，徇下河北州縣，進克河間，守之。尋移守保定，並收未復山寨。又從大軍克太原，下關。陝。從常遇春北追元帝。師還，遇春卒，命庸為副將軍，同李文忠攻慶陽。行至太原，元兵攻大同急，文忠與庸謀，以便宜援大同，再敗元兵于馬邑，擒其將脫列伯。論功，賞賚亞于大將軍。三年復從文忠北伐，出野狐嶺，克應昌。師還，論功最，以在應昌私納奴婢，不得封公，封南雄侯，食祿一千五百石，予世券。已，從伐蜀，中途還。

　　十四年，閩、粵盜起，命庸討之。逾年悉平諸盜及陽山、歸善叛蠻，戮其魁，散遣餘眾，民得復業。奏籍蜒戶萬人為水軍。又平廣東盜號鏟平王者，獲賊党萬七千八百餘人，斬首八千八百餘級，降其民萬三千餘戶。還，賜彩幣、上尊、良馬。其冬出理山西軍務，巡撫北邊。二十年，以左參將從傅友德討納哈出。二十三年，以左副將軍從燕王出古北口，降乃兒不花。還，坐胡惟庸黨死。爵除。

楊璟
　　楊璟，合肥人。本儒家子。以管軍萬戶從太祖下集慶，進總管。下常州，進親軍副都指揮使。從下婺州，遷樞密院判官。再從伐漢，以功擢湖廣行省參政，移鎮江陵。進攻湖南蠻寇，駐師三江口。復以招討功遷行省平章政事。帥左丞周德興、參政張彬將武昌諸衛軍，取廣西。

　　洪武元年春進攻永州。守將鄧祖勝迎戰敗，斂兵固守。璟進圍之。元兵來援，駐東鄉，倚湘水列七營，軍勢甚盛。璟擊敗之，俘獲千餘人。全州守將平章阿思蘭及周文貴再以兵來援，輒遣德興擊敗之。遣千戶王廷取寶慶，德興、彬取全州，略定道州、藍山、桂陽、武岡諸州縣。而永州久不下，令裨將分營諸門，築壘困之，造浮橋西江上，急攻之。祖勝力盡，仰藥死。百戶夏升約降。璟兵逾城入，參政張子賢巷戰，軍潰被執，遂克永州。而征南將軍廖永忠、參政硃亮祖亦自廣東取梧州，定潯、貴、郁林。亮祖以兵來會。進攻靖江不下，璟謂諸將曰：「彼所恃西濠水耳。決其堤岸，破之必矣。」乃遣指揮丘廣攻叚口關，殺守堤兵，盡決濠水，築土堤五道，傅於城。城中猶固守。急攻二月，克之，執平章也兒吉尼。先是張彬攻南關，為守城者所詬，怒欲屠其民。璟甫入，立下令禁止之，民乃安。復移師徇郴州，降兩江土官黃英岑、伯顏等，而永忠亦定南寧、象州。廣西悉平。

　　還，與偏將軍湯和從徐達取山西，至澤州，及元平章韓紮兒戰于韓店，敗績。還，捕唐州亂卒，留鎮南陽。未幾，詔璟往使于夏。是時夏主升幼，母彭及諸大臣用事。璟既至。數諭升以禍福，俾從入覲。升集其下共議。而諸大臣方專恣，不利升歸朝，皆持不可，升亦莫能決。璟還，再以書諭升，終不聽。逾二年而夏亡。璟遷湖廣行省平章。

　　慈利土官覃垕構諸洞蠻為亂，命帥師往討，連敗之。垕詐降，璟使部卒往報，為所執。太祖遣使讓璟。璟督戰，士力攻，賊乃遁。

　　三年大封功臣，封璟營陽侯，祿千五百石，予世券。

　　四年從湯和伐夏，戰于瞿塘，不利。明年充副將軍，從鄧愈討定辰、沅蠻寇。再從大將軍徐達鎮北平，練兵遼東。十五年八月卒，追封芮國公，諡武信。子通嗣，二十年帥降軍戍雲南，多道亡，降普定指揮使。二十三年，詔書坐璟胡惟庸黨，謂以瞿塘之敗被責，有異謀雲。

胡美
　　胡美，沔陽人。初名廷瑞，避太祖字，易名美。初仕陳友諒，為江西行省丞相，守龍興。太祖既下江州，遣使招諭美。美遣使鄭仁傑詣九江請降，且請無散部曲。太祖初難之，劉基蹴所坐胡床。太祖悟，賜書報曰：「鄭仁傑至，言足下有效順之誠，此足下明達也；又恐分散所部，此足下過慮也。吾起兵十年，奇才英士，得之四方多矣。有能審天時，料事機，不待交兵，挺然委身來者，嘗推赤心以待，隨其才任使之，兵少則益之以兵，位卑則隆之以爵，財乏則厚之以賞，安肯散其部曲，使人自危疑，負來歸之心哉？且以陳氏諸將觀之，如趙普勝驍勇善戰，以疑見戮。猜忌若此，竟何所成。近建康龍灣之役，予所獲長張、梁鉉、彭指揮諸人，用之如故，視吾諸將，恩均義一。長張破安慶水寨，梁鉉等攻江北，並膺厚賞。此數人者，其自視無復生理，尚待之如此，況如足下不勞一卒，以完城來歸者耶？得失之機，間不容髮，足下當早為計。」美得書，乃遣康泰至九江來降。太祖遂如龍興，至樵舍。美以陳氏所授丞相印及軍民糧儲之數來獻，迎謁於新城門。太祖慰勞之，俾仍舊官。

　　美之降也，同僉康泰、平章祝宗不欲從，美微言于太祖。太祖命將其兵，從徐達征武昌。二人果叛，攻陷洪都。達等還兵擊定之。祝宗走死，執康泰歸於建康。太祖以泰為美甥，赦勿誅。美從征武昌，復與達等帥馬步舟師取淮東，進伐張士誠，下湖州，圍平江，別將取無錫，降莫天祐。師還，加榮祿大夫。

　　其冬，命為征南將軍，帥師由江西取福建，諭之曰：「汝以陳氏丞相來歸，事吾數年，忠實無過，故命汝總兵取閩。左丞何文輝為爾副，參政戴德聽調發，二人雖皆吾親近，勿以其故廢軍法。聞汝嘗攻閩中，宜深知其地利險易。今總大軍攻圍城邑，必擇便宜可否為進退，無失機宜。」美遂渡杉關，下光澤，邵武守將李宗茂以城降。次建陽，守將曹復疇亦降。進圍建寧，守將同僉達裏麻、參政陳子琦謀堅守以老我師。美數挑戰，不出，急攻之，乃降。整軍入城，秋毫無所犯。執子琦等送京師，獲將士九千七百餘人，糧糗馬畜稱是。會湯和等亦取福州、延平、興化，美遂遣降將諭降汀、泉諸郡。福建悉平。美留守其地。尋召還，從幸汴梁。

　　太祖即位，以美為中書平章、同知詹事院事。洪武三年命赴河南，招集擴廓故部曲。是年冬論功，封豫章侯，食祿千五百石，予世券，誥詞以竇融歸漢為比。十三年改封臨川侯，董建潭漂府于長沙。太祖榜列勳臣，謂持兵兩雄間，可觀望而不觀望來歸者七人。七人者，韓政、曹良臣、楊璟、陸聚、梅思祖、黃彬及美，皆封侯。美與璟有方面勳，帝遇之尤厚。十七年坐法死。二十三年，李善長敗，帝手詔條列奸黨，言美因長女為貴妃，偕其子婿入亂宮禁，事覺，子婿刑死，美賜自盡雲。

　　贊曰：馮勝、傅友德，百戰驍將也。考當日功臣位次，與太祖褒美之詞，豈在湯和、鄧愈下哉。廖永忠智勇超邁，功亞宋、潁，皆不得以功名終，身死爵除，為可慨矣。江夏侯周德興之得罪也，太祖宥之，因誡諭公、侯，謂多粗暴無禮，自取敗亡。又謂永忠數犯法，屢宥不悛。然則洪武功臣之不獲保全者，或亦有以自取歟。楊璟、胡美功雖不逮，然嘗別將，各著方面勳，故次列之雲。


Chinese text: This work was published before January 1, 1923, and is in the
public domain worldwide because the author died at least 100 years ago.
