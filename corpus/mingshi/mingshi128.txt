劉基
　　劉基，字伯溫，青田人。曾祖濠，仕宋為翰林掌書。宋亡，邑子林融倡義旅。事敗，元遣使簿錄其党，多連染。使道宿濠家，濠醉使者而焚其廬，籍悉毀。使者計無所出，乃為更其籍，連染者皆得免。基幼穎異，其師鄭復初謂其父爚曰：「君祖德厚，此子必大君之門矣。」元至順間，舉進士，除高安丞，有廉直聲。行省辟之，謝去。起為江浙儒學副提舉，論御史失職，為台臣所阻，再投劾歸。基博通經史，於書無不窺，尤精象緯之學。西蜀趙天澤論江左人物，首稱基，以為諸葛孔明儔也。

　　方國珍起海上，掠郡縣，有司不能制。行省復辟基為元帥府都事。基議築慶元諸城以逼賊，國珍氣沮。及左丞帖裏帖木兒招諭國珍，基言方氏兄弟首亂，不誅無以懲後。國珍懼，厚賂基。基不受。國珍乃使人浮海至京，賄用事者。遂詔撫國珍，授以官，而責基擅威福，羈管紹興，方氏遂愈橫。亡何，山寇蜂起，行省復辟基剿捕，與行院判石抹宜孫守處州。經略使李國鳳上其功，執政以方氏故抑之，授總管府判，不與兵事。基遂棄官還青田，著《郁離子》以見志。時避方氏者爭依基，基稍為部署，寇不敢犯。

　　及太祖下金華，定括蒼，聞基及宋濂等名，以幣聘。基未應，總制孫炎再致書固邀之，基始出。既至，陳時務十八策。太祖大喜，築禮賢館以處基等，寵禮甚至。初，太祖以韓林兒稱宋後，遙奉之。歲首，中書省設御座行禮，基獨不拜，曰：「牧豎耳，奉之何為！」因見太祖，陳天命所在。太祖問征取計，基曰：「士誠自守虜，不足慮。友諒劫主脅下，名號不正，地據上流，其心無日忘我，宜先圖之。陳氏滅，張氏勢孤，一舉可定。然後北向中原，王業可成也。」太祖大悅曰：「先生有至計，勿惜盡言。」會陳友諒陷太平，謀東下，勢張甚，諸將或議降，或議奔據鐘山，基張目不言。太祖召入內，基奮曰：「主降及奔者，可斬也。」太祖曰：「先生計安出？」基曰：「賊驕矣，待其深入，伏兵邀取之，易耳。天道後舉者勝，取威制敵以成王業，在此舉矣。」太祖用其策，誘友諒至，大破之，以克敵賞賞基。基辭。友諒兵復陷安慶，太祖欲自將討之，以問基。基力贊，遂出師攻安慶。自旦及暮不下，基請逕趨江州，搗友諒巢穴，遂悉軍西上。友諒出不意，帥妻子奔武昌，江州降。其龍興守將胡美遣子通款，請勿散其部曲。太祖有難色。基從後蹋胡床。太祖悟，許之。美降，江西諸郡皆下。

　　基喪母，值兵事未敢言，至是請還葬。會苗軍反，殺金、處守將胡大海、耿再成等，浙東搖動。基至衢，為守將夏毅諭安諸屬邑，復與平章邵榮等謀復處州，亂遂定。國珍素畏基，致書唁。基答書，宣示太祖威德，國珍遂入貢。太祖數以書即家訪軍國事，基條答悉中機宜。尋赴京，太祖方親援安豐。基曰：「漢、吳伺隙，未可動也。」不聽。友諒聞之，乘間圍洪都。太祖曰：「不聽君言，幾失計。」遂自將救洪都，與友諒大戰鄱陽蝴，一日數十接。太祖坐胡床督戰，基侍側，忽躍起大呼，趣太祖更舟。太祖倉卒徙別舸，坐未定，飛礮擊舊所御舟立碎。友諒乘高見之，大喜。而太祖舟更進，漢軍皆失色。時湖中相持，三日未決，基請移軍湖口扼之，以金木相犯日決勝，友諒走死。其後太祖取士誠，北伐中原，遂成帝業，略如基謀。

　　吳元年以基為太史令，上《戊申大統曆》。熒惑守心，請下詔罪己。大旱，請決滯獄。即命基平反，雨隨注。因請立法定制，以止濫殺。太祖方欲刑人，基請其故，太祖語之以夢。基曰：「此得土得眾之象，宜停刑以待。」後三日，海寧降。太祖喜，悉以囚付基縱之。尋拜御史中丞兼太史令。

　　太祖即皇帝位，基奏立軍衛法，初定處州稅糧，視宋制畝加五合，惟青田命毋加，曰：「令伯溫鄉里世世為美談也。」帝幸汴梁，基與左丞相善長居守。基謂宋、元寬縱失天下，今宜肅紀綱。令御史糾劾無所避，宿衛宦侍有過者，皆啟皇太子置之法，人憚其嚴。中書省都事李彬坐貪縱抵罪，善長素匿之，請緩其獄。基不聽，馳奏。報可。方祈雨，即斬之。由是與善長忤。帝歸，愬基僇人壇壝下，不敬。諸怨基者亦交譖之。會以旱求言，基奏：「士卒物故者，其妻悉處別營，凡數萬人，陰氣鬱結。工匠死，胔骸暴露，吳將吏降者皆編軍戶，足幹和氣。」帝納其言，旬日仍不雨，帝怒。會基有妻喪，遂請告歸。時帝方營中都，又銳意滅擴廓。基瀕行，奏曰：「鳳陽雖帝鄉，非建都地。王保保未可輕也。」已而定西失利，擴廓竟走沙漠，迄為邊患。其冬，帝手詔敘基勳伐，召赴京，賜賚甚厚，追贈基祖、父皆永嘉郡公。累欲進基爵，基固辭不受。

　　初，太祖以事責丞相李善長，基言：「善長勳舊，能調和諸將。」太祖曰：「是數欲害君，君乃為之地耶？吾行相君矣。」基頓首曰：「是如易柱，須得大木。若束小木為之，且立覆。」及善長罷，帝欲相楊憲。憲素善基，基力言不可，曰：「憲有相才無相器。夫宰相者，持心如水，以義理為權衡，而己無與者也，憲則不然。」帝問汪廣洋，曰：「此褊淺殆甚於憲。」又問胡惟庸，曰：「譬之駕，懼其僨轅也。」帝曰：「吾之相，誠無逾先生。」基曰：「臣疾惡太甚，又不耐繁劇，為之且孤上恩。天下何患無才，惟明主悉心求之，目前諸人誠未見其可也。」後憲、廣洋、惟庸皆敗。三年授弘文館學士。十一月大封功臣，授基開國翊運守正文臣、資善大夫、上護軍，封誠意伯，祿二百四十石。明年賜歸老於鄉。

　　帝嘗手書問天象。基條答甚悉而焚其草。大要言霜雪之後，必有陽春，今國威已立，宜少濟以寬大。基佐定天下，料事如神。性剛嫉惡，與物多忤。至是還隱山中，惟飲酒弈棋，口不言功。邑令求見不得，微服為野人謁基。基方濯足，令從子引入茆舍，炊黍飯令。令告曰：「某青田知縣也。」基驚起稱民，謝去，終不復見。其韜跡如此，然究為惟庸所中。

　　初，基言甌、括間有隙地曰談洋，南抵閩界，為鹽盜藪，方氏所由乳，請設巡檢司守之。奸民弗便也。會茗洋逃軍反，吏匿不以聞。基令長子璉奏其事，不先白中書省。胡惟庸方以左丞掌省事，挾前憾，使吏訐基，謂談洋地有王氣，基圖為墓，民弗與，則請立巡檢逐民。帝雖不罪基，然頗為所動，遂奪基祿。基懼入謝，乃留京，不敢歸。未幾，惟庸相，基大慼曰：「使吾言不驗，蒼生福也。」憂憤疾作。八年三月，帝親制文賜之，遣使護歸。抵家，疾篤，以《天文書》授子璉曰：「亟上之，毋令後人習也。」又謂次子璟曰：「夫為政，寬猛如迴圈。當今之務在修德省刑，祈天永命。諸形勝要害之地，宜與京師聲勢連絡。我欲為遺表，惟庸在，無益也。惟庸敗後，上必思我，有所問，以是密奏之。」居一月而卒，年六十五。基在京病時，惟庸以醫來，飲其藥，有物積腹中如拳石。其後中丞塗節首惟庸逆謀，並謂其毒基致死雲。

　　基虯髯，貌修偉，慷慨有大節，論天下安危，義形於色。帝察其至誠，任以心膂。每召基，輒屏人密語移時。基亦自謂不世遇，知無不言。遇急難，勇氣奮發，計畫立定，人莫能測。暇則敷陳王道。帝每恭己以聽，常呼為老先生而不名，曰：「吾子房也。」又曰：「數以孔子之言導予。」顧帷幄語秘莫能詳，而世所傳為神奇，多陰陽風角之說，非其至也。所為文章，氣昌而奇，與宋濂並為一代之宗。所著有《覆瓿集》，《犁眉公集》傳於世。子璉、璟。

子 璉
　　璉，字孟藻，有文行。洪武十年授考功監丞，試監察御史，出為江西參政。太祖常欲大用之，為惟庸黨所脅，墮井死。璉子畾，字士端，洪武二十四年三月嗣伯，食祿五百石。初，基爵止及身，至是帝追念基功，又憫基父子皆為惟庸所厄，命增其祿，予世襲。明年坐事貶秩歸裏。洪武末，坐事戍甘肅，尋赦還。建文帝及成祖皆欲用之，以奉親守墓力辭。永樂間卒，子法停襲。景泰三年命錄基後，授法曾孫祿世襲《五經》博士。弘治十三年以給事中吳士偉言，乃命祿孫瑜為處州衛指揮使。

　　正德八年加贈基太師，諡文成。嘉靖十年，刑部郎中李瑜言，基宜侑享高廟，封世爵，如中山王達。下廷臣議，僉言：「高帝收攬賢豪，一時佐命功臣並軌宣猷。而帷幄奇謀，中原大計，往往屬基，故在軍有子房之稱，剖符發諸葛之喻。基亡之後，孫廌實嗣，太祖召諭再三，鐵券丹書，誓言世祿。畾嗣未幾，旋即隕世，褫圭裳於末裔，委帶礪於空言。或謂後嗣孤貧，弗克負荷；或謂長陵紹統，遂至猜嫌。雖一辱泥塗，傳聞多謬，而載書盟府，績效具存。昔武王興滅，天下歸心，成季無後，君子所歎。基宜侑享太廟，其九世孫瑜宜嗣伯爵，與世襲。」制曰：「可。」瑜卒，孫世延嗣。嘉靖末，南京振武營兵變，世延掌右軍都督府事，撫定之。數上封事，不報，忿而恣橫。萬曆三十四年，坐罪論死，卒。適孫萊臣年幼，庶兄蓋臣借襲。蓋臣卒，萊臣當襲，蓋臣子孔昭復據之。崇禎時，出督南京操江，福王之立，與馬士英、阮大鋮比，後航海不知所終。

子 璟
　　璟，字仲璟，基次子，弱冠通諸經。太祖念基，每歲召璟同章溢子允載、葉琛子永道、胡深子伯機，入見便殿，燕語如家人。洪武二十三年命襲父爵。璟言有長兄子廌在。帝大喜，命廌襲封，以璟為閤門使，且諭之曰：「考宋制，閤門使即儀禮司。朕欲汝日夕左右，以宣達為職，不特禮儀也。」帝臨朝，出侍班，百官奏事有闕遺者，隨時糾正。都御史袁泰奏車牛事失實，帝宥之，泰忘引謝。璟糾之，服罪。帝因諭璟：「凡似此者，即面糾，朕雖不之罪，要令知朝廷綱紀。」己，復令同法司錄獄囚冤滯。谷王就封，擢為左長史。

　　璟論說英侃，喜談兵。初，溫州賊葉丁香叛，延安侯唐勝宗討之，決策於璟。破賊還，稱璟才略。帝喜曰：「璟真伯溫兒矣。」嘗與成祖弈，成祖曰：「卿不少讓耶？」璟正色曰：「可讓處則讓，不可讓者不敢讓也。」成祖默然。靖難兵起，璟隨谷王歸京師，獻十六策，不聽。令參李景隆軍事。景隆敗，璟夜渡盧溝河，冰裂馬陷，冒雪行三十里。子貊自大同赴難，遇之良鄉，與俱歸。上《聞見錄》，不省，遂歸裏。成祖即位，召璟，稱疾不至。逮入京，猶稱殿下。且云：「殿下百世後，逃不得一『篡』字。」下獄，自經死。法官希旨，緣坐其家。成祖以基故，不許。宣德二年授貊刑部照磨。

宋濂
　　宋濂，字景濂，其先金華之潛溪人，至濂乃遷浦江。幼英敏強記，就學于聞人夢吉，通《五經》，復往從吳萊學。已，游柳貫、黃溍之門，兩人皆亟遜濂，自謂弗如。元至正中，薦授翰林編修，以親老辭不行，入龍門山著書。

　　逾十餘年，太祖取婺州，召見濂。時已改寧越府，命知府王顯宗開郡學，因以濂及葉儀為《五經》師。明年三月，以李善長薦，與劉基、章、溢、葉琛並征至應天，除江南儒學提舉，命授太子經，尋改起居注。濂長基一歲，皆起東南，負重名。基雄邁有奇氣，而濂自命儒者。基佐軍中謀議，濂亦首用文學受知，恒侍左右，備顧問。嘗召講《春秋左氏傳》，濂進曰：「《春秋》乃孔子褒善貶惡之書，苟能遵行，則賞罰適中，天下可定也。」太祖禦端門，口釋黃石公《三略》。濂曰：「《尚書》二《典》、三《謨》，帝王大經大法畢具，願留意講明之。」已，論賞賚，復曰：「得天下以人心為本。人心不固，雖金帛充牣，將焉用之。」太祖悉稱善。乙巳三月，乞歸省。太祖與太子並加勞賜。濂上箋謝，並奉書太子，勉以孝友敬恭、進德修業。太祖覽書大悅，召太子，為語書意，賜劄褒答，並令太子致書報焉。尋丁父憂。服除，召還。

　　洪武二年詔修元史，命充總裁官。是年八月史成，除翰林院學士。明年二月，儒士歐陽佑等采故元元統以後事蹟還朝，仍命濂等續修，六越月再成，賜金帛。是月，以失朝參，降編修。四年遷國子司業，坐考祀孔子禮不以時奏，謫安遠知縣，旋召為禮部主事。明年遷贊善大夫。是時，帝留意文治，徵召四方儒士張唯等數十人，擇其年少俊異者，皆擢編修，令入禁中文華堂肄業，命濂為之師。濂傅太子先後十餘年，凡一言動，皆以禮法諷勸，使歸於道，至有關政教及前代興亡事，必拱手曰：「當如是，不當如彼。」皇太子每斂容嘉納，言必稱師父雲。

　　帝剖符封功臣，召濂議五等封爵。宿大本堂，討論達旦，曆據漢、唐故實，量其中而奏之。甘露屢降，帝問災祥之故。對曰：「受命不于天，於其人，休符不于祥，於其仁。《春秋》書異不書祥，為是故也。」皇從子文正得罪，濂曰：「文正固當死，陛下體親親之誼，置諸遠地則善矣。」車駕祀方丘，患心不甯，濂從容言曰：「養心莫善於寡欲，審能行之，則心清而身泰矣。」帝稱善者良久。嘗問以帝王之學，何書為要。濂舉《大學衍義》。乃命大書揭之殿兩廡壁。頃之禦西廡，諸大臣皆在，帝指《衍義》中司馬遷論黃、老事，命濂講析。講畢，因曰：「漢武溺方技謬悠之學，改文、景恭儉之風，民力既敝，然後嚴刑督之。人主誠以禮義治心，則邪說不入，以學校治民，則禍亂不興，刑罰非所先也。」問三代歷數及封疆廣狹，既備陳之，復曰：「三代治天下以仁義，故多歷年所。」又問：「三代以上，所讀何書？」對曰：「上古載籍未立，人不專講誦。君人者兼治教之責，率以躬行，則眾自化。」嘗奉制詠鷹，令七舉足即成，有「自古戒禽荒」之言。帝忻然曰：「卿可謂善陳矣。」濂之隨事納忠，皆此類也。

　　六年七月遷侍講學士，知制誥，同修國史，兼贊善大夫。命與詹同、樂韶鳳修日曆，又與吳伯宗等修寶訓。九月定散官資階，給濂中順大夫，欲任以政事。辭曰：「臣無他長，待罪禁近足矣。」帝益重之。八年九月，從太子及秦、晉、楚、靖江四王講武中都。帝得輿圖《濠梁古跡》一卷，遣使賜太子，題其外，令濂詢訪，隨處言之。太子以示濂，因歷歷舉陳，隨事進說，甚有規益。

　　濂性誠謹，官內庭久，未嘗訐人過。所居室，署「溫樹」。客問禁中語，即指示之。嘗與客飲，帝密使人偵視。翼日，問濂昨飲酒否，坐客為誰，饌何物。濂具以實對。笑曰：「誠然，卿不朕欺。」間召問群臣臧否，濂惟舉其善者曰：「善者與臣友，臣知之；其不善者，不能知也。」主事茹太素上書萬餘言。帝怒，問廷臣，或指其書曰：「此不敬，此誹謗非法。」問濂，對曰：「彼盡忠于陛下耳。陛下方開言路，惡可深罪。」既而帝覽其書，有足采者。悉召廷臣詰責，因呼濂字曰：「微景濂幾誤罪言者。」於是帝廷譽之曰：「朕聞太上為聖，其次為賢，其次為君子。宋景濂事朕十九年，未嘗有一言之偽，誚一人之短，始終無二，非止君子，抑可謂賢矣。」每燕見，必設坐命茶，每旦必令侍膳，往復諮詢，常夜分乃罷。濂不能飲，帝嘗強之至三觴，行不成步。帝大歡樂。禦制《楚辭》一章，命詞臣賦《醉學士詩》。又嘗調甘露于湯，手酌以飲濂曰：「此能愈疾延年，願與卿共之。」又詔太子賜濂良馬，復為制《白馬歌》一章，亦命侍臣和焉。其寵待如此。九年進學士承旨知制誥，兼贊善如故。其明年致仕，賜《禦制文集》及綺帛，問濂年幾何，曰：「六十有八。」帝乃曰：「藏此綺三十二年，作百歲衣可也。」濂頓首謝。又明年，來朝。十三年，長孫慎坐胡惟庸黨，帝欲置濂死。皇后太子力救，乃安置茂州。

　　濂狀貌豐偉，美須髯，視近而明，一黍上能作數字。自少至老，未嘗一日去書卷，於學無所不通。為文醇深演迤，與古作者並。在朝，郊社宗廟山川百神之典，朝會宴享律曆衣冠之制，四裔貢賦賞勞之儀，旁及元勳巨卿碑記刻石之辭，鹹以委濂，屢推為開國文臣之首。士大夫造門乞文者，後先相踵。外國貢使亦知其名，數問宋先生起居無恙否。高麗、安南、日本至出兼金購文集。四方學者悉稱為「太史公」，不以姓氏。雖白首侍從，其勳業爵位不逮基，而一代禮樂製作，濂所裁定者居多。

　　其明年，卒於夔，年七十二。知事葉以從葬之蓮花山下。蜀獻王慕濂名，復移塋華陽城東。弘治九年，四川巡撫馬俊奏：「濂真儒翊運，述作可師，黼黻多功，輔導著績。久死遠戍，幽壤沉淪，乞加恤錄。」下禮部議，復其官，春秋祭葬所。正德中，追諡文憲。

　　仲子璲最知名，字仲珩，善詩，尤工書法。洪武九年，以濂故，召為中書舍人。其兄子慎亦為儀禮序班。帝數試璲與慎，並教誡之。笑語濂曰：「卿為朕教太子諸王，朕亦教卿子孫矣。」濂行步艱，帝必命璲、慎扶掖之。祖孫父子，共官內庭，眾以為榮。慎坐罪，璲亦連坐，並死，家屬悉徙茂州。建文帝即位，追念濂興宗舊學，召璲子懌官翰林。永樂十年，濂孫坐奸党鄭公智外親，詔特宥之。

葉琛
　　葉琛，字景淵，麗水人。博學有才藻。元末從石抹宜孫守處州，為畫策，捕誅山寇，授行省元帥。王師下處州，琛避走建寧。以薦征至應天，授營田司僉事。尋遷洪都知府，佐鄧愈鎮守。祝宗、康泰叛，愈脫走，琛被執，不屈，大罵，死之。追封南陽郡侯，塑像耿再成祠，後祀功臣廟。

章溢
　　章溢，字三益，龍泉人。始生，聲如鐘。弱冠，與胡深同師王毅。毅，字叔剛，許謙門人也，教授鄉里，講解經義，聞者多感悟。溢從之游，同志聖賢學，天性孝友。嘗遊金華，元憲使禿堅不花禮之，改官秦中，要與俱行。至虎林，心動，辭歸。歸八日而父歿，未葬，火焚其廬。溢搏顙天，火至柩所而滅。

　　蘄、黃寇犯龍泉，溢從子存仁被執，溢挺身告賊曰：「吾兄止一子，寧我代。」賊素聞其名，欲降之，縛於柱，溢不為屈。至夜紿守者脫歸，集裏民為義兵，擊破賊。俄府官以兵來，欲盡誅詿誤者。溢走說石抹宜孫曰：「貧民迫凍餒，誅之何為。」宜孫然其言，檄止兵，留溢幕下。從平慶元、浦城盜。授龍泉主簿，不受歸。宜孫守台州，為賊所圍。溢以鄉兵赴援，卻賊。已而賊陷龍泉，監縣寶忽丁遁去，溢與其師王毅帥壯士擊走賊。寶忽丁還，內慚，殺毅以反。溢時在宜孫幕府，聞之馳歸，偕胡深執戮首惡，因引兵平松陽、麗水諸寇。長槍軍攻婺，聞溢兵至，解去。論功累授浙東都元帥府僉事。溢曰：「吾所將皆鄉里子弟，肝腦塗地，而吾獨取功名，弗忍也。」辭不受。以義兵屬其子存道，退隱匡山。

　　明兵克處州，避入閩。太祖聘之，與劉基、葉琛、宋濂同至應天。太祖勞基等曰：「我為天下屈四先生，今天下紛紛，何時定乎？」溢對曰：「天道無常，惟德是輔，惟不嗜殺人者能一之耳。」太祖偉其言，授僉營田司事。巡行江東、兩淮田，分籍定稅，民甚便之。以病久在告，太祖知其念母也，厚賜遣歸省，而留其子存厚于京師。浙東設提刑按察使，命溢為僉事。胡深出師溫州，令溢守處州，饋餉供億，民不知勞。山賊來寇，敗走之。遷湖廣按察僉事。時荊、襄初平，多廢地，議分兵屯田，且以控制北方。從之。會浙東按察使宋思顏、孔克仁等以職事被逮，詞連溢。太祖遣太史令劉基諭之曰：「素知溢守法，毋疑也。」會胡深入閩陷沒，處州動搖，命溢為浙東按察副使往鎮之。溢以獲罪蒙宥，不應遷秩，辭副使，仍為僉事。既至，宣佈詔旨，誅首叛者，餘黨悉定。召舊部義兵分佈要害。賊寇慶元、龍泉，溢列木柵為屯，賊不敢犯。浦城戍卒乏食，李文忠欲運處州糧餉之。溢以舟車不通，而軍中所掠糧多，請入官均給之，食遂足。溫州茗洋賊為患，溢命子存道捕斬之。硃亮祖取溫州，軍中頗掠子女，溢悉籍還其家。吳平，詔存道守處，而召溢入朝。太祖諭群臣曰：「溢雖儒臣，父子宣力一方，寇盜盡平，功不在諸將後。」復問溢征閩諸將如何。對曰：「湯和由海道，胡美由江西，必勝。然閩中尤服李文忠威信。若令文忠從浦城取建寧，此萬全計也。」太祖立詔文忠出師如溢策。處州糧舊額一萬三千石，軍興加至十倍。溢言之丞相，奏復其舊。漸東造海舶，征巨材於處。溢曰：「處、婺之交，山岩峻險，縱有木，從何道出？」白行省罷之。

　　洪武元年與劉基並拜御史中丞兼贊善大夫。時廷臣伺帝意，多嚴苛，溢獨持大體。或以為言。溢曰：「憲台百司儀表，當養人廉恥，豈恃搏擊為能哉！」帝親祀社稷，會大風雨，還坐外朝，怒儀禮不合，致天變。溢委曲明其無罪，乃貰之。文忠之征閩也，存道以所部鄉兵萬五千人從。閩平，詔存道以所部從海道北征。溢持不可，曰：「鄉兵皆農民，許以事平歸農，今復調之，是不信也。」帝不懌。既而奏曰：「兵已入閩者，俾還鄉里。昔嘗叛逆之民，宜籍為軍，使北上，一舉而恩威著矣。」帝喜曰：「孰謂儒者迂闊哉！然非先生一行，無能辦者。」溢行至處州，遭母喪，乞守制。不許。鄉兵既集，命存道由永嘉浮海而北，再上章乞終制。詔可。溢悲戚過度，營葬親負土石，感疾卒，年五十六。帝痛悼，親撰文，即其家祭之。

子 存道
　　存道，溢長子。溢應太祖聘，存道帥義兵歸總管孫炎。炎令守上游，屢卻陳友定兵。及以功授處州翼元帥副使，戍浦城。總制胡深死，命代領其眾，為遊擊。溢即處城坐鎮之。溢謂父子相統，於律不宜，奏罷存道官。不允。旋分兵征閩，而詔存道守處，復部鄉兵，從李文忠入閩。及還，浮海至京師。帝褒諭之，命從馮勝北征。積功授處州衛指揮副使。洪武三年從徐達西征，留守興元，敗蜀將吳友仁，再守平陽，轉左衛指揮同知。五年從湯和出塞征陽和，遇敵於斷頭山，力戰死焉。

　　贊曰：太祖既下集慶，所至收攬豪雋，徵聘名賢，一時韜光韞德之士幡然就道。若四先生者，尤為傑出。基、濂學術醇深，文章古茂，同為一代宗工。而基則運籌帷幄，濂則從容輔導，于開國之初，敷陳王道，忠誠恪慎，卓哉佐命臣也！至溢之宣力封疆，琛之致命遂志，宏才大節，建豎偉然，洵不負弓旌之德意矣。基以儒者有用之學，輔翊治平，而好事者多以讖緯術數妄為傅會。其語近誕，非深知基者，故不錄雲。


Chinese text: This work was published before January 1, 1923, and is in the
public domain worldwide because the author died at least 100 years ago.
