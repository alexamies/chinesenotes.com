廖紀王時中周期雍唐龍〈（子汝楫）〉王杲〈（王暐）〉周用〈（宋景屠僑）〉聞淵劉讱〈（胡纘宗）〉孫應奎〈（余姚孫應奎方鈍）〉聶豹李默〈（萬鏜）〉周延〈（潘恩）〉賈應春張永明胡松〈（績溪胡松）〉趙炳然

廖紀，字時陳，東光人。弘治三年進士。授考功主事，屢遷文選郎中。正德中，歷工部右侍郎。提督易州山廠，羨金無所私。遷吏部左、右侍郎。世宗立，拜南京吏部尚書。調兵部，參贊機務。被論解職。

嘉靖三年，「大禮」議既定，吏部尚書楊旦赴召，道劾張璁、桂萼。璁、萼之黨陳洸遂劾旦而薦紀。帝罷旦，以紀代之。紀疏辭，言：「臣年已七十，精力不如喬宇，聰明不如楊旦。」時宇、旦方為帝所惡，不許。光祿署丞何淵請建世室，祀興獻帝，下廷議。紀等執不可，帝弗從。紀力爭曰：「淵所言，幹君臣之分，亂昭穆之倫，蔑祖宗之制，臣謹昧死請罷勿議。」不納。會廷臣多諍者，議竟寢。已，條奏三事。其末言人材當惜，謂：「正德之季，宗社幾危。議者但知平定逆藩之功，而不知保護京師之力。自陛下繼統，老成接踵去，新進連茹登，以出位喜事為賢，以淩分犯禮為貴。伏望陛下於昔年致仕大臣，念其保護之勛，量行召用。其他降職、除名、遣戍者，使得以才自效。」帝但納其正士風、重守令二事而已。三邊總督楊一清召還內閣，璁等欲起王瓊，紀推彭澤、王守仁，帝不允。復以鄧廷璋、王憲名上，竟用憲。

五年正月，御史張袞、喻茂堅、朱實昌以世廟禮成，請宥議禮得罪諸臣，璁、萼亦以為請，章俱下吏部。紀等列上四十七人，卒報罷。御史魏有本以劾郭勛、救馬永謫官，給事中沈漢等論救，帝不聽。紀從容為言，且薦永及楊銳。帝納之，有本得無謫。紀在南都，持議與璁合，坐是劾罷。璁輩欲引助己，遂首六卿。而紀顧數與抵牾，璁輩亦不喜。年老稱病乞歸，許之去。初，《獻皇實錄》成，加太子太保。至是進少保，賜敕乘傳，夫廩視故事有加。卒，贈太傅，謚僖靖。

王時中，字道夫，黃縣人。弘治三年進士。授鄢陵知縣。嘗出郊，旋風擁馬首。時中曰：「冤氣也。」跡得屍眢井，乃婦與所私者殺之，遂伏辜。召拜御史，督察畿輔馬政。

正德初，請革近畿皇莊，不報。吏部尚書馬文升致仕，時望屬劉大夏、閔珪。時中詆珪和媚，大夏昏耄。兩人各求退，焦芳遂得之，眾鹹咎時中。出按宣、大，逮系武職貪汙者百余，為東廠太監邱聚所奏。劉瑾捕時中下詔獄，荷重枷於都察院門。時中病甚，其妻往省，遇都御史劉宇，哭且詬。宇不得已言於瑾，釋之，謫戍鐵嶺衛。瑾誅，起四川副使，遷湖廣按察使。十二年以右僉都御史巡撫寧夏。

世宗立，召為右副都御史。父喪除，起故官。會上章聖太后尊號，時中言本生二字不當去。及上冊寶，百官陪列不至者九人，時中與焉。帝責對狀，已而貰之。歷兵部左侍郎，代李鉞為尚書。中官黃英等多所陳請，時中皆執不可。敘薊州平盜功，濫及通州守備鄢祐，為言官李鳴鶴等所劾。時中乞休，且詆言者。給事中劉世揚等言時中不當逞忿箝言官，帝乃切責時中，令歸聽勘。嘉靖十年四月起復為兵部尚書。御史郭希愈請重兵部侍郎之選，以邊臣有才者兩人分掌邊方、內地軍務。吏部議從之。時中言非祖宗臨時遣將意，帝遂從其議。帝欲用王憲於兵部，乃調時中刑部尚書。坐論御史馮恩獄，落職閑住。始，恩疏詆時中，及是以寬恩得罪，時稱為長者。久之，遇赦，復官致仕。

周期雍，字汝和，江西寧州人。正德三年進士。授南京御史。劉瑾既誅，為瑾斥者悉起，而給事中李光翰、任惠、徐蕃、牧相、徐暹、趙士賢，御史貢安甫、史良佐、曹閔、王弘、葛浩、姚學禮、張鳴鳳、王良臣、徐鈺、趙佑、楊璋、朱廷聲、劉玉，部郎李夢陽、王綸、孫磐等，以兼劾群閹未得錄。期雍偕同官王佩力請，皆召用。兵部尚書王敞附瑾進，期雍請斥之。焦芳、劉宇猶在列，而劉大夏、韓文、楊守隨、林瀚、張敷華未雪，期雍皆極論。陳金討江西賊，縱苗殺掠，期雍發其狀。尋清軍廣東，劾鎮守武定侯郭勛，金與勛皆被責。出為福建僉事。宸濠反，簡銳卒赴討。會賊平乃還。嘉靖初，為浙江參議。討平溫、處礦盜，予一子官。再遷湖廣按察使。九年擢右僉都御史，巡撫順天。薊州、密雲關堡數十，以避寇警移入內地，關外益無備，期雍悉修復之。數列上便宜。入為大理卿，歷刑部左、右侍郎，右都御史，拜刑部尚書。大計京官，言官劾期雍納賄。吏部白其誣，詔為飭言者。十九年，郭勛修前郤，因風霾勸帝罷免大臣，期雍遂去位。家居十年卒。

唐龍，字虞佐，蘭溪人。受業於同縣章懋，登正德三年進士。除郯城知縣。禦大盜劉六，數敗之，加俸二等。父喪，服除，征授御史，出按雲南。錢寧義父參將盧和坐罪當死，寧為奏辯，下鎮撫覆勘。會遣官錄囚，受寧屬欲出和，為龍所持，卒正其罪。土官鳳朝明坐罪死，革世職。寧令滇人為保舉，而矯旨許之。龍抗疏爭，寢其事。再按江西，疏趣張忠、許泰班師。三司官從宸濠叛者猶居位，龍召數之曰：「脅從罔治，謂凡民耳。若輩讀書食祿，何顏乃爾。」立收其印綬。擢陜西提學副使，遷山西按察使，召為太仆卿。嘉靖七年改右僉都御史，總督漕運兼巡撫鳳陽諸府。奏罷淮西官馬種牛，罷壽州正陽關榷稅，通、泰二州虛田租及漕卒船料，民甚德之。召拜左副都御史，歷吏部左、右侍郎。

十一年，陜西大饑。吉囊擁眾臨邊，延綏告警。詔進龍兵部尚書，總制三邊軍務兼理振濟，賫帑金三十萬以行。龍奏行救荒十四事。時吉囊居套中，西抵賀蘭山，限以黃河不得渡，用十皮為渾脫，渡入山後。俺答亦自豐州入套為患。龍用總兵官王效、梁震，數敗敵，屢被獎賚。召為刑部尚書。大猾劉東山構陷建昌侯張延齡，興大獄。延齡，昭聖皇太后母弟，帝所惡也。吏坐獄不窮竟去者數十人，龍獨執正東山罪。「大禮」大獄及諸建言獲罪者，廷臣屢請寬，不能得。會九廟成，覃恩，龍錄上充軍應赦者百四十人，率得宥，所不原惟豐熙、楊慎、王元正、馬錄、呂經、馮恩、劉濟、邵經邦而已。考尚書六年滿，加太子少保。以母老乞歸侍養。久之，用薦起南京刑部尚書，就改吏部。兵部尚書戴金罷，召龍代之。太廟成，加太子太保。尋代熊浹為吏部尚書。龍有才，居官著勞績。及為吏部，每事咨僚佐。年老多疾，輒為所欺。御史陳九德劾前選郎高簡罔上行私，並論龍衰暮，乃下簡詔獄。龍引疾，未報。吏科楊上林、徐良輔復論簡。詔杖簡六十遣戍。上林、良輔以不早言罷職，龍黜為民。龍已有疾，輿出國門卒。後數年，子修撰汝楫疏辯。詔復官，贈少保，謚文襄。龍故與嚴嵩善。龍之罷，實夏言主之。而汝楫素附嵩，得第一人及第。官至左諭德。後坐嵩黨奪官。

王杲，字景初，汶上人。正德九年進士。授臨汾知縣。擢御史，巡視陜西茶馬。帝遣中官分守蘭、靖。杲言窮邊饑歲，不宜設官累民，不報。嘉靖三年，帝將遣中官督織造於蘇、杭，杲疏諫，不納。久之，擢太仆少卿，改大理，再遷左副都御史，進戶部右侍郎。河南大饑，命杲往振。杲請急發帑金，詔賫臨清倉銀五萬兩以行。既至，復請發十五萬兩。全活不可勝計。事竣，賜銀幣。尋以右都御史總督漕運。故事，繕運艘，軍三民七。總兵官顧寰以軍民困敝，請發兩淮余鹽銀七十萬，戶部尚書李如圭不可。杲請改折兩年漕運十之三，以所省轉輸費治運艘，勿重困軍民，報可。逾年，入為戶部尚書。後父安平侯方銳乞張家莊馬房地。杲言此地二千余頃，正供所出，不可許，宜以大慈恩寺入官地二十頃予之。帝從其議。時國儲告匱，諸邊請增餉無虛月，四方多水旱，給事中李文進請議廣儲蓄。杲列九事以獻，已又上制財用十事，帝鹹納之。舊制，歲漕四百萬石。杲以粟有余而用不足，遇災傷率改折以便民。一日，帝見改折者過半，大驚，以詰戶部，杲等引罪。敕自今務遵祖制，毋輕變。杲掌邦計，事無不辦，帝深倚之。後有詔買龍涎香，久不進，帝以此不悅。給事中馬錫劾杲及巡倉御史艾樸受賄，給事中厲汝進言倉場尚書王暐亦然，並下獄。杲、樸遣戍，暐斥為民。杲竟卒於雷州戍所。隆慶初，給事中辛自修等訟杲冤。詔復官，賜祭葬，贈太子太保。

王暐，句容人。由進士除吉安推官。從王守仁平宸濠，遷大理寺副。爭「大禮」，下獄廷杖。累遷右副都御史，巡撫江西。歷兩京戶部侍郎，出督漕運，進尚書。歷官著清操。

周用，字行之，吳江人。弘治十五年進士。授行人。正德初，擢南京兵科給事中。父憂服闋，留補禮科。已，乞南。改南京兵科。諫迎佛烏斯藏及以中旨遷黜尚書、都給事中等官，且請治鎮守江西中官黎安罪。出為廣東參議，預平番禺盜，有功。歷浙江、山東副使。擢福建按察使，改河南右布政使。代監司鞫南陽滯獄，獄為之空。嘉靖八年擢右副都御史，巡撫南、贛。召協理院事。歷吏部左、右侍郎。以起廢不當，尚書汪鋐委罪僚屬，乃調用南京刑部。就遷右都御史，工、刑二部尚書。九廟災，自陳致仕。用端亮有節概。既罷，中外皆惜之，頻有推薦。久之，以工部尚書起督河道，數月，改漕運。未上，召拜左都御史。二品九年滿，加太子少保。二十五年代唐龍為吏部尚書。明年卒官。贈太子太保，謚恭肅。曾孫宗建，自有傳。

用掌憲時，慎自持而已，無所獻替。其後宋景、屠僑繼之，大略皆廉潔，與用相似。景未久卒，而僑居職八年。屬嚴嵩柄政，風紀不振。議丁汝夔獄，受杖不能去。

宋景，字以賢，奉新人。弘治十八年進士。知睢州。正德五年入為河南道御史。故事，知州無改御史者，劉瑾創之也。瑾誅，景引疾去。嘉靖三年以薦補浙江僉事，進山西副使。民饑為盜，殺守稟指揮。景樹幟，令被脅者赴之。賊鹹歸命，乃擒斬其魁。四遷山西左布政使，累官南京吏、工二部尚書。改兵部，參贊機務。入為左都御史。卒，贈太子少保、吏部尚書，謚莊靖。

屠僑，字安卿，吏部尚書滽再從子也。正德六年進士。授御史。巡視居庸諸關。武宗遣中官李嵩等捕虎豹，僑力言不可。世宗時，歷左都御史。卒，贈少保，謚簡肅。

聞淵，字靜中，鄞人。弘治十八年進士。初授禮部主事，已，改刑部。楊一清為吏部，調淵稽勛員外郎。歷考功郎中，改掌文選，遷南京右通政。嘉靖初，擢應天府尹，改尹順天。累遷南京兵部右侍郎，攝部事。薦馬永等十余人。召為刑部右侍郎，遷左。進南京刑部尚書，就移吏部。召為刑部尚書。周用卒，代為吏部尚書。侍郎徐階得帝眷，前尚書率推讓之。淵自以前輩，事取獨斷。大學士夏言柄政，淵老臣，不能委曲徇。及後議言獄，淵謂言事只任意，跡涉要君，請帝自裁決。帝大怒，切責淵。嚴嵩既殺言，勢益橫，部權無不侵，數以小故奪淵俸。淵年七十矣，遂乞骸骨歸。家居十四年卒。先累加太子太保，卒贈少保，謚莊簡。

淵居官始終一節。晚扼權相，功名頗損。在南刑部時，張璁先為曹屬，嘗題詩於壁，屬淵勒石後堂。淵曰：「此尚書堂也，吾敢以相君故，為郎官勒石耶？」

劉讱，鄢陵人。父璟，刑部尚書。讱登正德十二年進士，為寧國推官，攝蕪湖縣事。武宗南巡，中貴索賄不得，系讱詔獄。世宗立，復官。尋擢御史，遷南京通政參議。歷南京刑部尚書，召改北。

初，帝幸承天，河南巡撫胡纘宗嘗以事笞陽武知縣王聯。聯尋為巡按御史陶欽夔劾罷。聯素兇狡，嘗歐其父良，論死。久之，以良請出獄。復坐殺人，求解不得。知帝喜告訐，乃摭纘宗迎駕詩「穆王八駿」語為謗詛。言纘宗命己刊布，不從，屬欽夔論黜，羅織成大辟。候長至日，令其子詐為常朝官，闌入闕門訟冤。凡所不悅，若副都御史劉隅，給事中鮑道明，御史胡植、馮章、張洽，參議朱鴻漸，知府項喬、賈應春等百十人，悉構入之。帝大怒，立遣官捕纘宗等下獄，命讱會法司嚴訊。讱等盡得其誣罔，仍坐聯死，當其子詐冒朝官律斬，而為纘宗等乞宥。帝既從法司奏坐聯父子辟，然心嗛纘宗，頗多詰讓，下禮部都察院參議。嚴嵩為之解，乃革纘宗職，杖四十。讱亦除名，法司正貳停半歲俸，郎官承問者下詔獄。嵩以對制平獄有功，令兼支大學士俸，嵩辭乃允。時法官率骫法徇上意。稍執正，譴責隨至。讱於是獄能持法，身雖黜，而天下稱之。

胡纘宗，陜西秦安人。正德三年進士。由檢討出為嘉定判官。歷山東巡撫，改河南。

孫應奎，字文宿，洛陽人。正德十六年進士。授章丘知縣。嘉靖四年入為兵科給事中，上疏言：「輔臣之任，必忠厚鯁亮、純白堅定者乃足當之。今大學士楊一清雖練達國體，而雅性尚通，難以獨任。張璁學博性偏，傷於自恃，猶飭厲功名，當抑其過而用之。至於桂萼以梟雄桀驁之資，作威福，納財賄，阻抑氣節，私比黨與，勢侵六官，氣制言路，天下莫不怨憤。乞鑒別三臣賢否，以定用舍。」其意特右璁。而帝因其奏，慰留一清，戒諭璁、萼。既而同官王準、陸粲劾璁、萼罷相，準、粲亦下吏遠謫，以應奎首抗章不罪。未幾，劾吏部尚書方獻夫，帝頗納其言。獻夫援汪鋐為助，遂詘應奎議。再遷戶科左給事中。行人孽侃建言忤旨，下廷訊，詞連張璁。應奎與同官曹汴揖璁避，且上疏言狀。帝怒，下之詔獄，尋釋還職。十一年大計天下庶官，王準謫富民典史。應奎言汪鋐為璁、萼修郤，誣以不謹而黜之。乞復準官，責鋐，為黨比戒。吏部尚書王瓊亦言準當黜，乃謫應奎高平縣丞。屢遷湖廣副使，督采大木，坐累復逮系。尋釋還。歷右副都御史，巡撫順天。召理院事，遷戶部侍郎，進尚書。

俺答犯京師後，羽書旁午征兵餉。應奎乃建議加派。自北方諸府暨廣西、貴州外，其他量地貧富，驟增銀一百十五萬有奇，而蘇州一府乃八萬五千。御史郭仁，吳人也，詣應奎請減，不從。仁遂劾奏，應奎疏辨。帝以仁不當私屬，調之外。既而國用猶不足，應奎言：「今歲入二百萬，而諸邊費六百余萬，一切取財法行之已盡。請令諸曹所隸官吏、儒士、廚役、校卒，悉去其冗者。而臣部出入贏縮之數，亦綜其大綱，列籍進禦，使百司庶府鹹知為國惜財。」報可。三十一年正月命應奎條上京邊備用芻糧之數。應奎言：「自臣入都至今，計正稅、加賦、余鹽五百余萬外，他所搜括又四百余萬。而所出自諸邊年例二百八十萬外，新增二百四十五萬有奇，修邊振濟諸役又八百余萬。」帝以耗費多，疑有侵冒，分遣科道官往諸邊核實。給事中徐公遴劾應奎粗疏自用，遂改南京工部尚書，以方鈍代。諸邊餉銀益增。鈍計無所出，請令諸臣條上理財策。議行二十九事，益纖屑傷大體。應奎就移戶部，致仕歸，卒。

應奎為諫官，屢犯權貴，以風節自厲。晚官計曹，一切為茍且計，功名大損於前。

有與應奎同姓名者，余姚人，字文卿。由進士授行人，擢禮科給事中。疏劾汪鋐奸，忤旨下詔獄。已復杖闕下，謫華亭縣丞。鋐亦罷去。兩孫給諫之名，並震於朝廷。累官右副都御史，總理河道。逾年罷歸。為山東布政時，有創開膠萊河議者，應奎力言不可。入覲，與吏部尚書爭官屬賢否，時稱其直。

方鈍，巴陵人。掌戶部七年，廉慎無過。嚴嵩中之，詔改南京，遂乞骸骨歸。

聶豹，字文蔚，吉安永豐人。正德十二年進士。除華亭知縣。浚陂塘，民復業者三千余戶。嘉靖四年召拜御史，巡按福建。出為蘇州知府。憂歸，補平陽知府。山西頻中寇，民無寧居。豹令富民出錢，罪疑者贖，得萬余金，修郭家溝、冷泉、靈石諸關隘，練鄉勇六千守之。寇卻，廷議以豹為知兵。給事中劉繪、大學士嚴嵩皆薦之。擢陜西副使，備兵潼關。大計拾遺，言官論豹在平陽乾沒，大學士夏言亦惡豹，逮下詔獄，落職歸。

二十九年秋，都城被寇。禮部尚書徐階，豹知華亭時所取士也，為豹訟冤，言其才可大用。立召拜右僉都御史，巡撫順天。未赴，擢兵部右侍郎，尋轉左。仇鸞請調宣、大兵入衛，豹陳四慮，謂宜固守宣、大，宣、大安則京師安。鸞怒。伺豹過無所得，乃已。三十一年召翁萬達為兵部尚書，未至，卒，以豹代之。奏上防秋事宜，又請增築京師外城，皆報可。是年秋，寇大入山西，覆總兵官李淶軍，大掠二十日而去。總督蘇祐反以大捷聞，為巡按御史毛鵬所發，章下兵部。豹言：「寇雖有所掠，而我師斬獲過當，實上玄垂祐，陛下威靈所致。宜擇吉祭告，論功行賞。」帝喜。進秩任子者數十人，豹亦加太子少保，蔭錦衣世千戶。京師外城成，進太子少傅。南北屢奏捷，及類奏諸邊功，豹率歸功玄祐，祭告行賞如初。豹亦進太子太保。

當是時，西北邊數遭寇，東南倭又起，羽書日數至。豹本無應變才，而大學士嵩與豹鄉里，徐階亦入政府，故豹甚為帝所倚。久之，寇患日棘，帝深以為憂。豹卒無所謀畫，條奏皆具文，帝漸知其短。會侍郎趙文華陳七事致仕，侍郎朱隆禧請設巡視福建大臣，開海濱互市禁，豹皆格不行。帝大怒切責。豹震懾請罪，復辨增官、開市之非，再下詔譙讓。豹愈惶懼，條便宜五事以獻。帝意終不懌，降俸二級。頃之，竟以中旨罷，而用楊博代之。歸數年卒，年七十七。隆慶初，贈少保，謚貞襄。

豹初好王守仁良知之說，與辨難，心益服。後聞守仁歿，為位哭，以弟子自處。及系獄，著《困辨錄》，於王守仁說頗有異同雲。

李默，字時言，甌寧人。正德十六年進士。選庶吉士。嘉靖初，改戶部主事，進兵部員外郎。調吏部，歷驗封郎中。真人邵元節貴幸，請封誥，默執不予。十一年為武會試同考官。及宴兵部，默據賓席，欲坐尚書王憲上。憲劾其不遜，謫寧國同知。屢遷浙江左布政使，入為太常卿，掌南京國子監事。博士等官得與科道選，自默發之。歷吏部左、右侍郎，代夏邦謨為尚書。自正德初焦芳、張彩後，吏部無侍郎拜尚書者。默出帝特簡，蓋異數也。

嚴嵩柄政，擅黜陟權。默每持己意，嵩銜之。會推遼東巡撫，列布政使張臬、謝存儒以上。帝問嵩，嵩言其不任。奪默職為民，以萬鏜代。默掌銓僅七月。逾年，鏜罷，特旨復用默。已，命入直西內，賜直廬，許苑中乘馬。尋進太子少保。未幾，復命兼翰林學士。給事中梁夢龍劾默徇私，帝為責夢龍。會大計群吏，默戒門下謝賓客，同直大臣亦不得燕見，嵩甚恨。趙文華視師還，默氣折之。總督楊宜罷，嵩、文華欲用胡宗憲，默推王誥代，兩人恨滋甚。

初，文華為帝言余倭無幾，而巡按御史周如鬥以敗狀聞。帝疑，數詰嵩。文華謀所以自解，稔帝喜告訐。會默試選人策問，言「漢武、唐憲以英睿興盛業，晚節用匪人而敗」，遂奏默誹謗。且言：「殘寇不難滅，以督撫非人，敗衄。由默恨臣劾其同鄉張經，思為報復。臣論曹邦輔，即嗾給事中夏栻、孫浚媒孽臣。延今半載，疆事日非。昨推總督，又不用宗憲而用誥。東南塗炭何時解？陛下宵旰憂何時釋？」帝大怒，下禮部及法司議。奏默偏執自用，失大臣體；所引漢、唐事，非所宜言。帝責禮部尚書王用賓等黨護，各奪俸三月，而下默詔獄。刑部尚書何鰲遂引子罵父律絞。帝曰：「律不著臣罵君，謂必無也。今有之，其加等斬。」錮於獄，默竟瘐死。時三十五年二月也。

默博雅有才辨，以氣自豪。同考武試，得陸炳為門生。炳貴盛，力推轂。默由外吏驟顯，有所恃，不附嵩。凡有銓除，與爭可否，氣甚壯。然性褊淺，用愛憎為軒輊，頗私鄉舊，以恩威自歸，士論亦不甚附之。默既得罪，繼之者吳鵬、歐陽必進，視嵩父子意，承順惟謹，吏部權盡失。隆慶中，復默官，予祭葬。萬歷中，賜謚文湣。

萬鏜，字仕鳴，進賢人。父福，金華知府。鏜登弘治十八年進士。正德中，由刑部主事屢遷吏部文選郎中。司署火，下獄，贖還職。歷太常、大理少卿。世宗嗣位，以鏜嘗貽書知縣劉源清，令預防宸濠，賚金幣。尋遷順天府尹，累遷右副都御史。歷兵部侍郎、右都御史，皆南京。彗星見，應詔陳八事。中言：「人邪正相懸，而形跡易混。其大較有四：人主所取於下者，曰任怨，曰任事，曰恭順，曰無私；而邪臣之恣強戾、好紛更、巧逢迎、肆攻訐者，其跡似之。人主所惡於下者，曰避事，曰沽名，曰朋黨，曰矯激；而正臣之守成法、恤公議、體群情、規君失者，其跡似之。察之不精，則邪正倒置，而國是亂矣，此不可不慎也。治天下貴實不貴文。今陛下議禮制度考文，至明備矣，而於理財用人安民講武之道，或有缺焉。願輟聲容之繁飾，略太平之美觀，而專從事於實用，斯治天下之道得矣。至大禮大獄得罪諸臣，幽錮已久，乞量加寬錄。」帝大怒，斥為民，令吏部錮勿用。

家居十年，屢推薦，輒報罷。同年生嚴嵩柄政，援引之。湖廣蠟爾山蠻叛，起鏜副都御史，相機剿撫。鏜納土指揮田應朝策，誘致其酋，督兵破之。條上善後七事，帝鹹報可。召鏜還。未幾，銅平酋龍子賢復叛，御史繆文龍言鏜剿撫皆失。詔下撫按官勘覆，歸罪於參將李經，事乃解。鏜得為兵部侍郎。遷南京刑、禮二部尚書。召掌刑部。俄代李默為吏部尚書。

鏜既為嵩所引，每事委隨，又頗通饋遺。撫治鄖陽都御史闕，鏜以通政使趙文華名上。會給事中朱伯辰劾文華，文華上言：「納言之職，例不外推。鏜意在出臣，又嗾所親伯辰論劾，欲去臣。且鏜以侍郎起用，乃朦朧奏二品九年滿，得加太子少保。又以不得一品，面謾腹誹，無大臣禮。」帝怒，遂與伯辰並黜為民。久之卒。隆慶初，復官，贈太子太保。

周延，字南喬，吉水人。嘉靖二年進士。除潛江知縣，改新會，擢兵科給事中。時議新建伯王守仁罪，將奪其爵。延抗疏為訟，坐謫太倉州判官。歷南京吏部郎中，出為廣東參政。撫安南，征黎寇，皆預，有功。三遷廣東左布政使。以右副都御史巡撫應天。靖海寇林成亂。進兵部右侍郎，提督兩廣軍務。召為刑部左侍郎。歷南京右都御史，吏、兵二部尚書。

嘉靖三十四年召為左都御史。帝用給事中徐浦議，令廷臣及督撫各舉邊才。於是故侍郎郭宗臯，都御史曹邦輔、吳嶽，祭酒鄒守益，修撰羅洪先，御史吳悌、方涯，主事唐樞，參政周大禮、曹亨，參議劉誌，知府黃華在舉中。御史羅廷唯駁曰：「浦疏本言邊才，而今廷臣乃以清修、苦節、實學、懿行舉，去初議遠矣。況又有夤緣進者。是假明詔開幸門。」帝納其言，責吏部濫舉，命與都察院更議。延與尚書吳鵬等言所舉皆人望，公無私。帝終不悅，切責延等，而舉者悉報罷。世宗時，海內賢士大夫被斥者眾，及是舉上，稍冀復用，而為廷唯所阻，自是皆不復召矣。

延顏面寒峭，砥節奉公。權臣用事，政以賄成，延未嘗有染。然居臺端七年，無諫諍名。卒官，贈太子太保，謚簡肅。延卒，歐陽必進代。逾月，遷吏部，乃以潘恩繼之。

恩，字子仁，上海人。嘉靖二年進士。授祁州知州，調繁鈞州。鈞，徽王封國也，宗戚豪悍，恩約束之。擢南京刑部員外郎。遷廣西提學僉事，署按察使事。有大猾匿靖江王所，捕之急，王不得已出之。憾恩，誣以事，按無實得免。累遷山東副使。御史葉經以試錄忤旨，並恩下詔獄，謫廣東河源典史。四遷，復為江西副使，進浙江左參政。按部海鹽，倭猝至，圍城數匝。恩與參將湯克寬、僉事姜頤力禦卻之。俄遷浙江左布政使，以右副都御史巡撫河南。偕按臣劾徽王載埨貪虐，遂奪國。伊王典礻英驕橫，恩一切裁之。河南民素苦藩府，恩制兩悍王，名大著。久之，由刑部尚書改左都御史。

子允端，為刑部主事。吏部尚書郭樸，恩門生也，調之禮部。給事中張益劾允端奔兢，恩溺愛，樸徇私。帝置樸不問，改允端南京工部，令恩致仕。萬歷初，賜存問。卒年八十七。贈太子少保，謚恭定。

賈應春，字東陽，真定人。嘉靖二年進士。授南陽知縣，遷和州知州。入為刑部郎中。歷知潞安、開封二府。遷陜西副使。未赴，河南巡按陳蕙劾其貪濫，謫山東鹽運同知，蕙亦坐貶。久之，由漢陽知府復遷陜西副使，進右參政。寧羌賊起，會兵討平之。遷按察使，左、右布政使，皆在陜西。就拜右副都御史，巡撫其地。三十二年進兵部右侍郎，總督三邊軍務。俺答諸部歲擾邊，應春言：「諸邊間諜不通，每寇入莫測其向，我則無所不備。兵分勢孤，往往失事。夫寇將內犯，必聚眾治器，臘肉飼馬，傳箭祭旗，其形先露。而我民被掠者，間亦臨邊傳報，頗有左驗。使邊臣厚以官賞，令密偵候，視漫然散守者，功相十百。」乃定賞格以請。帝立從之。其秋，寇大入延綏，殺掠五千余人。應春督諸將邀擊，獲首功二百四十，以捷聞。而巡按御史吉澄極言敗狀。帝竟錄應春功，官其一子。明年罷宣、大總督蘇祐，以應春代。時秋防將屆，代應春者江東未至，令仍舊任。套寇數萬人屯寧夏山後，先遣騎五百余入掠。總兵官姜應熊守紅井以綴敵，而密遣精兵薄其營，斬首百四十余級，進應春右都御史。逾月，寇別部入永昌、西寧，為守將所破。番人入鎮羌，總兵官王繼祖擊敗之，並賜應春銀幣。久之，寇五千騎犯環慶，為都督袁正所破，掠莊涼，守將邀斬百二十人，再予應春一子官。在鎮數載，築邊垣萬一千八百余丈，以花馬池閑田二萬頃給軍屯墾，邊人賴之。征拜南京戶部尚書。論邊垣功，進秩一等。旋召為刑部尚書，改戶部。國用不足，應春以為言。因命征不及七分者，所司毋遷官。漕政廢弛，運艘多逋負，亦以應春言重其罰。歲餘，致仕去。卒，贈太子太保。

張永明，字鐘誠，烏程人。嘉靖十四年進士。除蕪湖知縣。獻皇后梓宮南祔，所過繁費不貲。永明堊江岸佛舍為殿，供器飾箔金，財用大省。尋擢南京刑科給事中。寇入大同，山西總督樊繼祖，巡撫史道、陳講等不能禦，永明偕同官論其罪。已，又劾兵部尚書張瓚黷貨誤國，又劾大學士嚴嵩及子世蕃貪汙狀。已，又劾兵部尚書戴金為御史巡鹽時，增余鹽羨銀，阻壞邊計。疏雖不盡行，中外憚之。

出為江西參議。累遷雲南副使，山西左布政使。以右副都御史巡撫河南。伊王典礻英恣橫，永明發其惡，後竟伏辜。四十年遷刑部右侍郎。未上，改吏部，進左。尋拜刑部尚書。居數月，改左都御史。條上飭歷撫按六事。御史黃廷聘按浙歸，道湘潭，慢知縣陳安。安發其裝，得所攜金銀貨幣。廷聘皇恐謝，乃還之。永明聞，劾罷廷聘。浙江參政劉應箕先為廷聘論罷，見廷聘敗，摭其陰事自辨。永明惡之，劾應箕，亦斥。

故事，京官考滿，自翰林外皆報名都察院，修庭謁禮。後吏部郎恃權，張濂廢報名，陸光祖廢庭謁。永明榜令遵故事，列儀節奏聞，詔諸司遵守。郎中羅良當考滿，先詣永明邸，約免報名庭謁乃過院。永明怒，疏言：「此禮行百年，非臣所能損益。良輕薄無狀，當罷。又卿貳大臣考滿，詣吏部與堂官相見訖，即詣四司門揖，司官輒南面答揖，亦非禮，當改正。」良疏辨，奪俸。詔禮部會禮科議之，奏言：「永明議是。自今吏部郎其承舊制。九卿翰林官揖四司，當罷。」詔可。

永明素清謹。掌憲在嚴嵩罷後，以整飭綱維為己任。會給事中魏時亮劾，永明力求去，詔許馳驛歸。明年卒。贈太子少保，謚莊僖。

胡松，字汝茂，滁人。幼嗜學，嘗輯古名臣章奏，慨然有用世誌。登嘉靖八年進士，知東平州。設方略捕盜，民賴以安。再遷南京禮部郎中，歷山西提學副使。

三十年秋，上邊務十二事，謂：

去秋俺答掠興、嵐，即傳箭征兵，克期深入。守臣皆諗聞之。而巡撫史道、總兵官王陛等備禦無素。待其壓境，始以求貢上聞。又陰致賄遺，令勿侵己分地，冀嫁禍他境。今山西之禍，實大同貽之。宜亟置重典，以厲諸鎮。

大同自兵變以來，壯士多逃漠北為寇用，今宜招使歸。有攜畜產器械來者，聽其自有。更給牛種費，優復數年。則我捐金十萬，可得壯士二萬。拊而用之，皆勁旅也。孰與棄之以資強敵哉！

大同最敵沖，為鎮巡者較諸邊獨難。今宜不拘資格，精擇其人。豐給祿廩，使得收召猛士，畜豢健丁。又久其期，非十年不得代。彼知不可驟遷，必不為茍且旦夕計，而邊圉自固。又必稍寬文綱，非大幹憲典，言官毋得輕劾，以壞其成功。

至用間之道，兵家所貴。今寇諜獲於山西者已數十人，他鎮類是。故我之虛實，彼無不知。今宜厚養死士，潛縱遣之。得間則斬其名王、部長及諸用事貴人。否亦可覘強弱虛實，而陰為備。

又寇貪而好利，我誠不愛金帛。東賂黃、毛三衛以牽其左，西收亦不剌遺種，予善地，以綴其右，使首尾掣曳，自相狼顧，則我可起承其敝，坐收全勝矣。

他所條析，鹹切邊計。帝嘉其忠懇，進秩左參政。

松疏上，當事者已惡其侵官。及遷擢，益忌之。不畀以兵柄，令於三關聽用，欲因以陷之。寇大入，抵太原。給事中馮良知遂劾松建言冒賞，無寸功。紀功科道官張堯年、王珩劾總兵官張達等，並論松虛議無補，遂斥為民。家居十余年。屢薦，輒報罷。至三十五年，以趙文華言，起陜西參政，分守平涼。復條嚴保甲、均賦稅、置常平、簡伉健數事。三遷江西左布政使，以右副都御史巡撫其地。所部多盜，松奏設南昌、南豐、萬安三營，遣將討捕，以次削平。進兵部右侍郎，巡撫如故。以會討廣東巨寇張璉及援閩破倭功，兩賜銀幣。居三年，召理部事。進左侍郎，改吏部。遷南京兵部尚書，參贊機務。代郭樸為吏部尚書。奏言：「撫按舉劾，每舉數十人，虛譽浮詞，往往失實。所劾犯贓，僅擬降調；罷軟貪殘，僅擬改教。賞罰不當，人何所激勸？且巡撫歲終例有冊，第屬吏賢否，今皆寢閣，乞申飭其欺玩者。」帝嘉納之。

松潔己好修，富經術，郁然有聲望。晚主銓柄，以振拔淹滯為己任。甫七月，病卒。贈太子少保，謚恭肅。

時又有胡松者，字茂卿，績溪人。正德九年進士。嘉請時為御史。桂萼薦王瓊，松論之。忤旨，謫廉州推官。累官工部尚書。伊王欲拓其洛陽府第，計直十萬金，以十二賕嚴嵩，期必得。松據祖制爭，乃止。俺答入寇，仇鸞以邊眾入衛，欲悉召其眾實京師，移武庫仗於營，便給調。松言邊兵外也而內之，武庫仗內也而外之，非所以重肘腋，杜微慎防也，執弗許。尋引疾歸。卒年八十三。居家以孝友稱。

趙炳然，字子晦，劍州人。嘉靖十四年進士。除新喻知縣。征拜御史。與給事中李文進核宣、大、山西兵餉。劾前後督撫樊繼祖、史道，監司楊銳，指揮馮世彪等一百七十七人侵冒罪，坐謫有差。條上備邊十二事。歷按雲南、浙江。擢大理寺丞，進少卿。尋改右僉都御史，巡撫湖廣。進左副都御史，協理院事。

浙江、福建總督胡宗憲下獄，詔罷總督毋設。大學士徐階以浙江寇甫平，請設巡撫綏輯，遂進炳然兵部右侍郎兼右僉都御史往任之。浙罹兵燹久，又當宗憲汰侈後，財匱力絀。炳然廉以率下，悉更諸政令不便者，仍奏減軍需之半。民皆屍祝之。

福建巡撫遊震得請浙兵剿賊。詔發義烏精兵一萬，命副總兵戚繼光將以往，仍諭炳然協剿。炳然言：「福建所以致亂者，由將吏撫馭無術，民變為兵，兵變為盜耳。今又驅浙兵以赴閩急，竊懼浙之復為閩也。請令一意團練士著，使人各為用，家自為守，急則兵，緩則農，然後聚散兩有所歸。即不得已而召募，亦必先本土後鄰壤，庶無釀禍本。」又條上防海八事，中言：「蘇、松、浙江水師皆統於總兵，駐定海；陸師皆統於副總兵，駐金山衛，並受總督節制。今督府既革，則已判為二鎮，彼此牽制，不得調發。請畫地分轄，各兼水陸軍務。」俱報可。其年，繼光破賊，瀕海余寇流入浙江。官軍迎戰於連嶼、陡橋、石坪，斬首百余級。新倭復犯石坪，將士乘勝殲之。炳然以援剿功，再賜金幣，進右都御史兼兵部右侍郎。

給事中辛自修劾罷戎政都御史李鐩，請擇素知兵者代之。乃召炳然為兵部尚書，協理戎政。逾年，詔兼右都御史，總督宣、大、山西軍務。新平、平遠、保平三堡密邇宣府，舊屬大同。天城相去六十里，孤懸塞外，隔崇山，寇騎時出沒。炳然奏添設參將，別為一營，報可。尋以總兵官馬芳等卻敵功，被賚。已，召還部，代楊博為尚書。考滿，加太子少保。

炳然清勤練達，所至有聲績。隆慶初，以病乞休去。卒，贈太子太保，謚恭襄。

贊曰：世宗朝，璁、萼、言、嵩相繼用事，六卿之長不得其職。大都波流茅靡，淟，忍取容。廖紀以下諸人，其矯矯者與！應奎司邦計，不能節以制度，顧務加賦以病民。豹也碌碌，彌無足觀矣。


Chinese text: This work was published before January 1, 1923, and is in the
public domain worldwide because the author died at least 100 years ago.
