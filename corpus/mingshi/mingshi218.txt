申時行子 用懋 用嘉 孫 紹芳王錫爵弟 鼎爵 子 衡沈一貫 方從哲 沈㴶弟 演
目录
1	申時行
1.1	子 用懋 用嘉
1.2	孫 紹芳
2	王錫爵
2.1	子 衡
2.2	弟 鼎爵
3	沈一貫
4	方從哲
5	沈㴶
6	贊
申時行
申時行，字汝默，長洲人。嘉靖四十一年進士第一。授修撰。歷左庶子，掌翰林院事。萬曆五年，由禮部右侍郎改吏部。時行以文字受知張居正，蘊藉不立崖異，居正安之。六年三月，居正將歸葬父，請廣閣臣，遂以左侍郎兼東閣大學士入預機務。已，進禮部尚書兼文淵閣，累進少傅兼太子太傅、吏部尚書、建極殿。張居正攬權久，操群下如束濕，異己者率逐去之。及居正卒，張四維、時行相繼柄政，務為寬大。以次收召老成，布列庶位，朝論多稱之。然是時內閣權積重，六卿大抵徇閣臣指。諸大臣由四維、時行起，樂其寬，多與相厚善。四維憂歸，時行為首輔。余有丁、許國、王錫爵、王家屏先後同居政府，無嫌猜。而言路為居正所遏，至是方發舒。以居正素昵時行，不能無諷刺。時行外示博大能容人，心故弗善也。帝雖樂言者訐居正短，而頗惡人論時事，言事者間謫官。眾以此望時行，口語相詆諆。諸大臣又皆右時行拄言者口，言者益憤，時行以此損物望。

十二年三月，御史張文熙嘗言前閣臣專恣者四事，請帝永禁革之。時行疏爭曰：「文熙謂部院百執事不當置考成簿，送閣察考；吏、兵二部除授，不當一一取裁；督撫巡按行事，不當密揭請教；閣中票擬，當使同官知。夫閣臣不職當罷黜，若並其執掌盡削之，是因噎廢食也。至票擬，無不與同官議者。」帝深以為然，絀文熙議不用。御史丁此呂言侍郎高啟愚以試題勸進居正，帝手疏示時行。時行曰：「此呂以曖昧陷人大辟，恐讒言接踵至，非清明之朝所宜有。」尚書楊巍因請出此呂於外，帝從巍言。而給事御史王士性、李植等交章劾巍阿時行意，蔽塞言路。帝尋亦悔之，命罷啟愚，留此呂。時行、巍求去。有丁、國言：「大臣國體所系，今以群言留此呂，恐無以安時行、巍心。」國尤不勝憤，專疏求去，詆諸言路。副都御史石星、侍郎陸光祖亦以為言。帝乃聽巍，出此呂於外，慰留時行、國，而言路群起攻國。時行請量罰言者，言者益心憾。既而李植、江東之以大峪山壽宮事撼時行不勝，貶去，閣臣與言路日相水火矣。

初，御史魏允貞、郎中李三才以科場事論及時行子用懋，貶官。給事中鄒元標劾罷時行姻徐學謨，時行假他疏逐之去。已而占物情，稍稍擢三人官，三人得毋廢。世以此稱時行長者。時行欲收人心，罷居正時所行考成法；一切為簡易，亦數有獻納。嘗因災異，力言催科急迫，征派加增，刑獄繁多，用度侈靡之害。又嘗請止撫按官助工贓罰銀，請減織造數，趣發諸司章奏。緣尚寶卿徐貞明議，請開畿內水田。用鄧子龍、劉綎平隴川，薦鄭洛為經略，趣順義王東歸，寢葉夢熊奏以弭楊應龍之變。然是時天下承平，上下恬熙，法紀漸不振。時行務承帝指，不能大有建立。帝每遇講期，多傳免。時行請雖免講，仍進講章。自後為故事，講筵遂永罷。評事雒於仁進《酒色財氣四箴》，帝大怒，召時行等條分析之，將重譴。時行請毋下其章，而諷於仁自引去，於仁賴以免。然章奏留中自此始。

十四年正月，光宗年五歲，而鄭貴妃有寵，生皇三子常洵，頗萌奪嫡意。時行率同列再請建儲，不聽。廷臣以貴妃故，多指斥宮闈，觸帝怒，被嚴譴。帝嘗詔求直言。郎官劉復初、李懋檜等顯侵貴妃。時行請帝下詔，令諸曹建言止及所司職掌，聽其長擇而獻之，不得專達。帝甚悅，眾多咎時行者。時行連請建儲。十八年，帝召皇長子、皇三子，令時行入見毓德宮。時行拜賀，請亟定大計。帝猶豫久之，下詔曰：「朕不喜激聒。近諸臣章奏概留中，惡其離間朕父子。若明歲廷臣不復瀆擾，當以後年冊立，否則俟皇長子十五歲舉行。」時行因戒廷臣毋激擾。明年八月，工部主事張有德請具冊立儀註。帝怒，命展期一年。而內閣中亦有疏入。時行方在告，次輔國首列時行名。時行密上封事，言：「臣方在告，初不預知。冊立之事，聖意已定。有德不諳大計，惟宸斷親裁，勿因小臣妨大典。」於是給事中羅大纮劾時行，謂陽附群臣之議以請立，而陰緩其事以內交。中書黃正賓復論時行排陷同官，巧避首事之罪。二人皆被黜責。御史鄒德泳疏復上，時行力求罷。詔馳驛歸。歸三年，光宗始出閣講學，十年始立為皇太子。

四十二年，時行年八十，帝遣行人存問。詔書至門而卒。先以雲南嶽鳳平，加少師兼太子太師、中極殿大學士，詔贈太師，謚文定。

子 用懋 用嘉
子用懋、用嘉。用懋，字敬中，舉進士。累官兵部職方郎中。神宗擢太仆少卿，仍視職方事。再遷右僉都御史，巡撫順天。崇禎初，歷兵部左、右侍郎，拜尚書，致仕歸。卒，贈太子太保。用嘉，舉人。歷官廣西參政。

孫 紹芳
孫紹芳，進士，戶部左侍郎。

王錫爵
王錫爵，字元馭，太倉人。嘉靖四十一年舉會試第一，廷試第二，授編修。累遷至祭酒。萬歷五年，以詹事掌翰林院。張居正奪情，將廷杖吳中行、趙用賢等。錫爵要同館十餘人詣居正求解，居正不納。錫爵獨造喪次，切言之，居正徑入不顧。中行等既受杖，錫爵持之大慟。明年，進禮部右侍郎。居正甫歸治喪，九卿急請召還，錫爵獨不署名。旋乞省親去。居正以錫爵形己短，益銜之，錫爵遂不出。十二年冬，即家拜禮部尚書兼文淵閣大學士，參機務。還朝，請禁諂諛、抑奔競、戒虛浮、節侈靡、辟橫議、簡工作。帝咸褒納。

初，李植、江東之與大臣申時行、楊巍等相構，以錫爵負時望，且與居正貳，力推之。比錫爵至，與時行合，反出疏力排植等，植等遂去。時時行為首輔，許國次之，三人皆南畿人，而錫爵與時行同舉會試，且同郡，政府相得甚。然時行柔和，而錫爵性剛負氣。十六年，子衡舉順天試第一，郎官高桂、饒伸論之。錫爵連章辨訐，語過忿，伸坐下詔獄除名，桂謫邊方。御史喬璧星請帝戒諭錫爵，務擴其量，為休休有容之臣，錫爵疏辨。以是積與廷論忤。

時群臣請建儲者眾，帝皆不聽。十八年，錫爵疏請豫教元子，錄用言官姜應麟等，且求宥故巡撫李材，不報。嘗因旱災，自陳乞罷。帝優詔留之。火落赤、真相犯西陲，議者爭請用兵，錫爵主款，與時行合。未幾，偕同列爭冊立不得，杜門乞歸。尋以母老，連乞歸省。乃賜道里費，遣官護行。歸二年，時行、國及王家屏相繼去位，有詔趣召錫爵。二十一年正月，還朝，遂為首輔。

先是有旨，是年春舉冊立大典，戒廷臣毋瀆陳。廷臣鑒張有德事，咸默默。及是，錫爵密請帝決大計。帝遣內侍以手詔示錫爵，欲待嫡子，令元子與兩弟且並封為王。錫爵懼失上指，立奉詔擬諭旨。而又外慮公論，因言「漢明帝馬後、唐明皇王後、宋真宗劉後皆養諸妃子為子，請令皇后撫育元子，則元子即嫡子，而生母不必崇位號以上壓皇貴妃」，亦擬諭以進。同列趙誌臯、張位咸不預聞。帝竟以前諭下禮官，令即具儀。於是舉朝大嘩。給事中史孟麟、禮部尚書羅萬化等，群詣錫爵第，力爭。廷臣諫者，章日數上。錫爵偕誌臯、位力請追還前詔，帝不從。已而諫者益多，而嶽元聲、顧允成、張納陛、陳泰來、於孔兼、李啟美、曾鳳儀、鐘化民、項德禎等遮錫爵於朝房，面爭之。李騰芳亦上書錫爵。錫爵請下廷議，不許。請面對，不報。乃自劾三誤，乞罷斥。帝亦迫公議，追寢前命，命少俟二三年議行。錫爵旋請速決，且曰：「曩元子初生，業為頒詔肆赦，詔書稱『祗承宗社』，明以皇太子待之矣。今復何疑而弗決哉？」不報。

七月，彗星見，有詔修省。錫爵因請延見大臣。又言：「彗漸近紫微，宜慎起居之節，寬左右之刑，寡嗜欲以防疾，散積聚以廣恩。」逾月，復言：「慧已入紫微，非區區用人行政所能消弭，惟建儲一事可以禳之。蓋天王之象曰帝星，太子之象曰前星。今前星既耀而不早定，故致此災。誠速行冊立，天變自弭。」帝皆報聞，仍持首春待期之說。錫爵答奏復力言之，又連章懇請。十一月，皇太后生辰，帝御門受賀畢，獨召錫爵暖閣，勞之曰：「卿扶母來京，誠忠孝兩全。」錫爵叩頭謝，因力請早定國本。帝曰：「中宮有出，奈何？」對曰：「此說在十年前猶可，今元子已十三，尚何待？況自古至今，豈有子弟十三歲猶不讀書者？」帝頗感動。錫爵因請頻召對，保聖躬。退復上疏力請，且曰：「外廷以固寵陰謀歸之皇貴妃，恐鄭氏舉族不得安。惟陛下深省。」帝得疏，心益動，手詔諭錫爵：「卿每奏必及皇貴妃，何也？彼數勸朕，朕以祖訓後妃不得與外事，安敢輒從。」錫爵上言：「今與皇長子相形者，惟皇貴妃子，天下不疑皇貴妃而誰疑？皇貴妃不引為己責而誰責？祖訓不與外事者，不與外廷用人行政之事也。若冊立，乃陛下家事，而皇三子又皇貴妃親子，陛下得不與皇貴妃謀乎？且皇貴妃久侍聖躬，至親且賢，外廷紛紛，莫不歸怨，臣所不忍聞。臣六十老人，力捍天下之口，歸功皇貴妃，陛下尚以為疑。然則必如群少年盛氣以攻皇貴妃，而陛下反快於心乎？」疏入，帝頷之。誌臯、位亦力請。居數日，遂有出閣之命。而帝令廣市珠玉珍寶，供出閣儀物，計直三十余萬。戶部尚書楊俊民等以故事爭，給事中王德完等又力諫。帝遂手詔諭爵，欲易期。錫爵婉請，乃不果易。明年二月，出閣禮成，俱如東宮儀，中外為慰。

錫爵在閣時，嘗請罷江南織造，停江西陶器，減雲南貢金，出內帑振河南饑，帝皆無忤，眷禮逾前後諸輔臣。其救李沂，力爭不宜用廷杖，尤為世所稱。特以阿並封指被物議。既而郎中趙南星斥，侍郎趙用賢放歸，論救者咸遭譴謫，眾指錫爵為之。雖連章自明，且申救，人卒莫能諒也。錫爵遂屢疏引疾乞休。帝不欲其去，為出內帑錢建醮祈愈。錫爵力辭，疏八上乃允。先累加太子太保，至是命改吏部尚書，進建極殿，賜道里費，乘傳，行人護歸。歸七年，東宮建，遣官賜敕存問，賚銀幣羊酒。

三十五年，廷推閣臣。帝既用於慎行、葉向高、李廷機，還念錫爵，特加少保，遺官召之。三辭，不允。時言官方厲鋒氣，錫爵進密揭力詆，中有「上於章奏一概留中，特鄙夷之如禽鳥之音」等語。言官聞之大憤。給事中段然首劾之，其同官胡嘉棟等論不已。錫爵亦自闔門養重，竟辭不赴。又三年，卒於家，年七十七。贈太保，謚文肅。

子 衡
子衡，字辰玉，少有文名。為舉首才，自稱因被論，遂不復會試。至二十九年，錫爵罷相已久，始舉會試第二人，廷試亦第二。授編修，先父卒。

弟 鼎爵
錫爵弟鼎爵，進士。累官河南提學副使。

沈一貫
沈一貫，字肩吾，鄞人。隆慶二年進士。選庶吉士，授檢討，充日講官。進講高宗諒陰，拱手曰：「托孤寄命，必忠貞不二心之臣，乃可使百官總己以聽。茍非其人，不若躬親聽覽之為孝也。」張居正以為刺己，頗憾一貫。居正卒，始遷左中允。歷官吏部左侍郎兼侍讀學士，加太子賓客。假歸。

二十二年起南京禮部尚書，復召為正史副總裁，協理詹事府，未上。王錫爵、趙誌臯、張位同居內閣，復有旨推舉閣臣。吏部舉舊輔王家屏及一貫等七人名以上。而帝方怒家屏，譙責尚書陳有年。有年引疾去。一貫家居久，故有清望，閣臣又力薦之。乃詔以尚書兼東閣大學士，與陳於陛同入閣預機務，命行人即家起焉。會朝議許日本封貢。一貫慮貢道出寧波，為鄉郡患，極陳其害，貢議乃止。未幾，錫爵去，於陛位第三，每獨行己意。一貫柔而深中，事誌臯等惟謹。其後於陛卒官，誌臯病痹久在告，位以薦楊鎬及《憂危竑議》事得罪去，一貫與位嘗私致鎬書，為贊畫主事丁應泰所劾。位疏辨，激上怒罷。一貫惟引咎，帝乃慰留之。

時國本未定，廷臣爭十餘年不決。皇長子年十八，諸請冊立冠婚者益迫。帝責戶部進銀二千四百萬，為冊立、分封諸典禮費以困之。一貫再疏爭，不聽。二十八年，命營慈慶宮居皇長子。工竣，諭一貫草敕傳示禮官，上冊立、冠婚及諸王分封儀。敕既上，帝復留不下。一貫疏趣，則言：「朕因小臣謝廷讃乘機邀功，故中輟。俟皇長子移居後行之。」既而不舉行。明年，貴妃弟鄭國泰迫群議，請冊立、冠婚並行。一貫因再草敕請下禮官具儀，不報。廷議有欲先冠婚後冊立者，一貫不可，曰：「不正名而茍成事，是降儲君為諸王也。」會帝意亦頗悟，命即日舉行。九月十有八日漏下二鼓，詔下。既而帝復悔，令改期。一貫封還詔書，言「萬死不敢奉詔」，帝乃止。十月望，冊立禮成，時論頗稱之。會誌臯於九月卒，一貫遂當國。初，誌臯病久，一貫屢請增閣臣。及是乃簡用沈鯉、朱賡，而事皆取決於一貫。尋進太子太保、戶部尚書、武英殿大學士。

自一貫入內閣，朝政已大非。數年之間，礦稅使四出為民害。其所誣劾逮系者，悉滯獄中。吏部疏請起用建言廢黜諸臣，並考選科道官，久抑不下，中外多以望閣臣。一貫等數諫，不省。而帝久不視朝，閣臣屢請，皆不報。一貫初輔政面恩，一見帝而已。東征及楊應龍平，帝再御午門樓受俘。一貫請陪侍，賜面對，皆不許。上下否隔甚，一貫雖小有救正，大率依違其間，物望漸減。

迨三十年二月，皇太子婚禮甫成，帝忽有疾。急召諸大臣至仁德門，俄獨命一貫入啟祥宮後殿暖西閣。皇后、貴妃以疾不侍側，皇太后南面立稍北，帝稍東，冠服席地坐，亦南面，太子、諸王跪於前。一貫叩頭起居訖，帝曰：「先生前。朕病日篤矣，享國已久，何憾。佳兒佳婦付與先生，惟輔之為賢君。礦稅事，朕因殿工未竣，權宜采取，今可與江南織造、江西陶器俱止勿行，所遣內監皆令還京。法司釋久系罪囚，建言得罪諸臣咸復其官，給事中、御史即如所請補用。朕見先生止此矣。」言已就臥。一貫哭，太后、太子、諸王皆哭。一貫復奏：「今尚書求去者三，請定去留。」帝留戶部陳渠、兵部田樂，而以祖陵沖決，削工部楊一魁籍。一貫復叩首，出擬旨以進。是夕，閣臣九卿俱直宿朝房。漏三鼓，中使捧諭至，具如帝語一貫者。諸大臣咸喜。翼日，帝疾，廖悔之。中使二十輩至閣中取前諭，言礦稅不可罷，釋囚、錄直臣惟卿所裁。一貫欲不予，中使輒搏顙幾流血，一貫惶遽繳入。時吏部尚書李戴、左都御史溫純期即日奉行，頒示天下，刑部尚書蕭大亨則謂弛獄須再請。無何，事變。太仆卿南企仲劾戴、大亨不即奉帝諭，起廢釋囚。帝怒，並二事寢不行。當帝欲追還成命，司禮太監田義力爭。帝怒，欲手刃之。義言愈力，而中使已持一貫所繳前諭至。後義見一貫唾曰：「相公稍持之，礦稅撤矣，何怯也！」自是大臣言官疏請者日相繼，皆不復聽。礦稅之害，遂終神宗世。

帝自疾瘳以後，政益廢弛。稅監王朝、梁永、高淮等所至橫暴，奸人乘機虐民者愈眾。一貫與鯉、賡共著論以風，又嘗因事屢爭，且揭陳用人行政諸事。帝不省。顧遇一貫厚，嘗特賜敕獎之。一貫素忌鯉，鯉亦自以講筵受主眷，非由一貫進，不為下，二人漸不相能。禮部侍郎郭正域以文章氣節著，鯉甚重之。都御史溫純、吏部侍郎楊時喬皆以清嚴自持相標置，一貫不善也。會正域議奪呂本謚，一貫、賡與本同鄉，寢其議。由是益惡正域，並惡鯉及純、時喬等，而黨論漸興。浙人與公論忤，由一貫始。

三十一年，楚府鎮國將軍華勣訐楚王華奎為假王。一貫納王重賄，令通政司格其疏月余，先上華奎劾華勣欺罔四罪疏。正域，楚人，頗聞假王事有狀，請行勘虛實以定罪案。一貫持之。正域以楚王饋遺書上，帝不省。及撫按臣會勘並廷臣集議疏入，一貫力右王，嗾給事中錢夢臯、楊應文劾正域，勒歸聽勘，華勣等皆得罪。正域甫登舟，未行，而「妖書」事起。一貫方銜正域與鯉，其黨康丕揚、錢夢臯等遂捕僧達觀、醫生沈令譽等下獄，窮治之。一貫從中主其事，令錦衣帥王之禎與丕揚大索鯉私第三日，發卒圍正域舟，執掠其婢仆乳媼，皆無所得。乃以生光具獄。二事錯見正域及楚王傳中。

始，都御史純劾御史於永清及給事中姚文蔚，語稍涉一貫。給事中鐘兆鬥為一貫論純，御史湯兆京復劾兆鬥而直純。純十七疏求去，一貫佯揭留純。至歲乙巳，大察京朝官。純與時喬主其事，夢臯、兆鬥皆在黜中。一貫怒，言於帝，以京察疏留。久之，乃盡留給事、御史之被察者，且許純致仕去。於是主事劉元珍、龐時雍、南京御史朱吾弼力爭之，謂二百余年計典無特留者。時南察疏亦留中，後迫眾議始下。一貫自是積不為公論所與，彈劾日眾，因謝病不出。三十上四年七月，給事中陳嘉訓、御史孫居相復連章劾其奸。一貫憤，益求去。帝為黜嘉訓，奪居相俸，允一貫歸，鯉亦同時罷。而一貫獨得溫旨，雖賡右之，論者益訾其有內援焉。

一貫之入閣也，為錫爵、誌臯所薦。輔政十有三年，當國者四年。枝拄清議，好同惡異，與前後諸臣同。至楚宗、妖書、京察三事，獨犯不韙，論者醜之，雖其黨不能解免也。一貫歸，言者追劾之不已，其鄉人亦多受世詆諆雲。一貫在位，累加少傅兼太子太傅、吏部尚書、建極殿大學士。家居十年卒。贈太傅，謚文恭。

方從哲
方從哲，字中涵，其先德清人。隸籍錦衣衛，家京師。從哲登萬歷十一年進士，授庶吉士，屢遷國子祭酒。請告家居，久不出，時頗稱其恬雅。大學士葉向高請用為禮部右侍郎，不報。中旨起吏部左侍郎。為給事中李成名所劾，求罷，不允。

四十一年，拜禮部尚書兼東閣大學士，與吳道南並命。時道南在籍，向高為首輔，政事多決於向高。向高去國，從哲遂獨相。請召還舊輔沈鯉，不允。御史錢春劾其容悅，從哲乞罷。帝優旨慰留。未幾，道南至。會張差梃擊事起，刑部以瘋癲蔽獄。王之寀鉤得其情，龐保、劉成等跡始露。從哲偕道南斥之寀言謬妄，帝納之。道南為言路所詆，求去者經歲，以母憂歸。從哲復獨相，即疏請推補閣臣。自後每月必請。帝以一人足辦，迄不增置。

從哲性柔懦，不能任大事。時東宮久輟講，瑞王婚禮逾期，惠王、桂王未擇配，福府莊田遣中使督賦，又議令鬻鹽，中旨命呂貴督織造，駙馬王昺以救劉光復褫冠帶，山東盜起，災異數見，言官翟鳳翀、郭尚賓以直言貶，帝遣中使令工部侍郎林如楚繕修咸安營，宣府缺餉數月，從哲皆上疏力言，帝多不聽。而從哲有內援，以名爭而已，實將順帝意，無所匡正。

向高秉政時，黨論鼎沸。言路交通銓部，指清流為東林，逐之殆盡。及從哲秉政，言路已無正人，黨論漸息。丁巳京察，盡斥東林，且及林居者。齊、楚、浙三黨鼎立，務搏擊清流。齊人亓詩教，從哲門生，勢尤張。從哲昵群小，而帝怠荒亦益甚。畿輔、山東、山西、河南、江西及大江南北相繼告災，疏皆不發。舊制，給事中五十余員，御史百余員。至是六科止四人，而五科印無所屬；十三道止五人，一人領數職。在外巡按率不得代。六部堂上官僅四五人，都御史數年空署，督撫監司亦屢缺不補。文武大選、急選官及四方教職，積數千人，以吏、兵二科缺掌印不畫憑，久滯都下，時攀執政輿哀訴。詔獄囚以理刑無人不決遣，家屬聚號長安門。職業盡弛，上下解體。

四十六年四月，大清兵克撫順，朝野震驚。帝初頗憂懼，章奏時下，不數月泄泄如故。從哲子世鴻殺人，巡城御史劾之。從哲乞罷，不允。長星見東南，長二丈，廣尺余，十有九日而滅。是日京師地震。從哲言：「妖象怪徵，層見疊出，除臣奉職無狀痛自修省外，望陛下大奮乾綱，與天下更始。」朝士雜然笑之。帝亦不省。御史熊化以時事多艱、佐理無效劾從哲，乞用災異策免。從哲懇求罷，堅臥四十余日，閣中虛無人。帝慰留再三，乃起視事。明年二月，楊鎬四路出師，兵科給事中趙興邦用紅旗督戰，師大敗。禮部主事夏嘉遇謂遼事之壞，由興邦及從哲庇李維翰所致，兩疏劾之。眾哲求罷，不敢入閣，視事於朝房。帝優旨懇留，乃復故，而反擢興邦為太常少卿。未幾，大清兵連克開原、鐵嶺。廷臣於文華門拜疏，立請批發，又候旨思善門，皆不報。從哲乃叩首仁德門跪俟俞旨，帝終不報。俄請帝出御文華殿，召見群臣，面商戰守方略。亦不報。請補閣臣疏十上，情極哀，始命廷推。及推上，又不用。從哲復連請，乃簡用史繼偕、沈纮，疏仍留中，終帝世寢不下。御史張新詔劾從哲諸所疏揭，委罪君父，誑言欺人，祖宗二百年金甌壞從哲手。御史蕭毅中、劉蔚、周方鑒、楊春茂、王尊德、左光鬥，山西參政徐如翰亦交章擊之。從哲連疏自明，且乞罷。帝皆不問。自劉光復系獄，從哲論救數十疏。帝特釋為民，而用人行政諸章奏終不發。帝有疾數月。會皇后崩，從哲哭臨畢，請至榻前起居。召見弘德殿，跪語良久，因請補閣臣，用大僚，下臺諫命。帝許之，乃叩頭出。帝素惡言官，前此考選除授者，率候命二三年，及是候八年。從哲請至數十疏，竟不下。帝自以海宇承平，官不必備，有意損之。及遼左軍興，又不欲矯前失，行之如舊。從哲獨秉國成，卒無所匡救。又用姚宗文閱遼東，齮經略熊廷弼去，遼陽遂失。論者謂明之亡，神宗實基之，而從哲其罪首也。

四十八年七月丙子朔，帝不豫，十有七日大漸。外廷憂危，從哲偕九卿臺諫詣思善門問安。越二日，召從哲及尚書周嘉謨、李汝華、黃嘉善、黃克纘等受顧命。又二日，乃崩。八月丙午朔，光宗嗣位。鄭貴妃以前福王故，懼帝銜之，進珠玉及侍姬八人啖帝。選侍李氏最得帝寵，貴妃因請立選侍為皇后，選侍亦為貴妃求封太后。帝已於乙卯得疾，丁巳力疾御門，命從哲封貴妃為皇太后，從哲遽以命禮部。侍郎孫如遊力爭，事乃止。辛酉，帝不視朝，從哲偕廷臣詣宮門問安。時都下紛言中官崔文升進泄藥，帝由此委頓，而帝傳諭有「頭目眩暈，身體軟弱，不能動履」語，群情益疑駭。給事中楊漣劾文升，並及從哲。刑部主事孫朝肅、徐儀世、御史鄭宗周並上書從哲，請保護聖體，速建儲貳。從哲候安，因言進藥宜慎。帝褒答之。戊辰，新閣臣劉一燝、韓爌入直，帝疾已殆。辛未，召從哲、一燝、爌，英國公張惟賢，吏部尚書周嘉謨，戶部尚書李汝華，禮部侍郎署部事孫如遊，刑部尚書黃克纘，左都御史張問達，給事中範濟世、楊漣，御史顧慥等至乾清宮。帝御東暖閣憑幾，皇長子、皇五子等皆侍。帝命諸臣前，從哲等因請慎醫藥。帝曰：「十余日不進矣。」遂諭冊封選侍為皇貴妃。甲戌，復召諸臣，諭冊封事。從哲等請速建儲貳。帝顧皇長子曰：「卿等其輔為堯、舜。」又語及壽宮，從哲等以先帝山陵對。帝自指曰：「朕壽宮也。」諸臣皆泣。帝復問：「有鴻臚官進藥者安在？」從哲曰：「鴻臚寺丞李可灼自雲仙方，臣等未敢信。」帝命宣可灼至，趣和藥進，所謂紅丸者也。帝服訖，稱「忠臣」者再。諸臣出俟宮門外。頃之，中使傳上體平善。日晡，可灼出，言復進一丸。從哲等問狀，曰：「平善如前。」明日九月乙亥朔卯刻，帝崩。中外皆恨可灼甚，而從哲擬遺旨賚可灼銀幣。時李選侍居乾清宮，群臣入臨，諸閹閉宮門不許入。劉一燝、楊漣力拄之，得哭臨如禮，擁皇長子出居慈慶宮。從哲委蛇而已。初，鄭貴妃居乾清宮侍神宗疾，光宗即位猶未遷。尚書嘉謨責貴妃從子養性，乃遷慈寧宮。及光宗崩，而李選侍居乾清宮。給事中漣及御史左光鬥念選侍嘗邀封後，非可令居乾清，以沖主付托也。於是議移宮，爭數日不決。從哲欲徐之。至登極前一日，一燝、爌邀從哲立宮門請，選侍乃移噦鸞宮。明日庚辰，熹宗即位。

先是，御史王安舜劾從哲輕薦狂醫，又賞之以自掩。從哲擬太子令旨，罰可灼俸一年。御史鄭宗周劾文升罪，請下法司，從哲擬令旨司禮察處。及御史郭如楚、馮三元、焦源溥，給事中魏應嘉，太常卿曹光，光祿少卿高攀龍，主事呂維祺，先後上疏言：「可灼罪不容誅，從哲庇之，國法安在！」而給事中惠世揚直糾從哲十罪、三可殺。言：「從哲獨相七年，妨賢病國，罪一。驕蹇無禮，失誤哭臨，罪二。梃擊青宮，庇護奸黨，罪三。恣行胸臆，破壞絲綸，罪四。縱子殺人，蔑視憲典，罪五。阻抑言官，蔽壅耳目，罪六。陷城失律，寬議撫臣，罪七。馬上催戰，覆沒全師，罪八。徇私罔上，鼎鉉貽羞，罪九。代營榷稅，蠹國殃民，罪十。貴妃求封後，舉朝力爭，從哲依違兩可，當誅者一。李選侍乃鄭氏私人，抗淩聖母，飲恨而沒。從哲受劉遜、李進忠所盜美珠，欲封選侍為貴妃，又聽其久據乾清，當誅者二。崔文升用泄藥傷損先帝，諸臣論之，從哲擬脫罪，李可灼進劫藥，從哲擬賞賚，當誅者三。」疏入，責世楊輕詆。從哲累求去，皆慰留。已而張潑、袁化中、王允成等連劾之，皆不聽。其冬，給事中程註復劾之，從哲力求去，疏六上。命進中極殿大學士，賚銀幣、蟒衣，遣行人護歸。

天啟二年四月，禮部尚書孫慎行追論可灼進紅丸，斥從哲為弒逆。詔廷臣議。都御史鄒元標主慎行疏。從哲疏辨，自請削官階，投四裔。帝慰諭之。給事中魏大中以九卿議久稽，趣之上。廷臣多主慎行，罪從哲，惟刑部尚書黃克纘，御史王誌道、徐景濂，給事中汪慶百右從哲，而詹事公鼐持兩端。時大學士爌述進藥始末，為從哲解。於是吏部尚書張問達會戶部尚書汪應蛟合奏言：「進藥始末，臣等共聞見。輔臣視皇考疾，急迫倉皇，弒逆二字何忍言。但可灼非醫官，且非知脈知醫者。以藥嘗試，先帝龍馭即上升。從哲與臣等九卿未能止，均有罪，乃反賚可灼。及御史安舜有言，止令養病去，罰太輕，何以慰皇考，服中外。宜如從哲請，削其官階，為法任咎。至可灼罪不可勝誅，而文升當皇考哀感傷寒時，進大黃涼藥，罪又在可灼上。法皆宜顯僇，以泄公憤。」議上，可灼遣戍，文升放南京，而從哲不罪。無何，慎行引疾去。五年，魏忠賢輯「梃擊」、「紅丸」、「移宮」三事為《三朝要典》，以傾正人，遂免可灼戍，命文升督漕運。其黨徐大化請起從哲，從哲不出。然一時請誅從哲者貶殺略盡矣。崇禎元年二月，從哲卒。贈太傅，謚文端。三月，下文升獄，戍南京。

沈㴶
沈㴶，字銘縝，烏程人。父節甫，字以安。嘉靖三十八年進士。授禮部儀制主事，厲祠祭郎中。詔建祠禁內，令黃冠祝釐，節甫持不可。尚書高拱恚甚，遂移疾歸。起光祿丞。會拱掌吏部，復移疾避之。萬歷初，屢遷至南京刑部右侍郎。召為工部左侍郎，攝部事。御史高舉言節甫素負難進之節，不宜一歲三遷。吏部以節甫有物望，絀其議。節甫連上疏請省浮費，核虛冒，止興作，減江、浙織造，停江西瓷器，帝為稍減織造數。中官傳奉，節甫持不可，且上疏言之。又嘗獻治河之策，語鑿鑿可用。父憂歸，卒。贈右副都御史。天啟初，㴶方柄用，得賜謚端清。

㴶與弟演同登萬曆二年進士。㴶改庶吉士，授檢討。累官南京禮部侍郎，掌部事。西洋人利瑪竇入貢，因居南京，與其徒王豐肅等倡天主教，士大夫多宗之。㴶奏：「陪京都會，不宜令異教處此。」識者韙其言。然㴶素乏時譽。與大學士從哲同里闬，相善也。神宗末，從哲獨當國，請補閣臣，詔會推。亓詩教等緣從哲意，擯何宗彥、劉一燝輩，獨以㴶及史繼偕名上。帝遂用之。或曰由從哲薦也。疏未發，明年，神宗崩，光宗立，乃召㴶為禮部尚書兼東閣大學士。未至，光宗復崩。天啟元年六月，㴶始至。

故事，詞臣教習內書堂，所教內豎執弟子禮。李進忠、劉朝皆㴶弟子。李進忠者，魏忠賢始名也。㴶既至，密結二人，乃奏言：「遼左用兵亟，臣謹於東陽、義烏諸邑及揚州、纮安募材官勇士二百餘，請以勇士隸錦衣衛，而量授材官職。」進忠、朝方舉內操，得㴶奏大喜。詔錦衣官訓練募士，授材官王應鬥等遊擊以下官有差。㴶又奏募兵後至者復二百餘人，請發遼東、四川軍前。詔從之。尋加太子太保，進文淵閣，再進少保兼太子太保、戶部尚書、武英殿大學士。

禁中內操日盛，駙馬都尉王昺亦奉詔募兵，願得帷幄重臣主其事。廷臣皆言㴶與朝陰相結，於是給事中惠世揚、周朝瑞等劾㴶陽托募兵，陰藉通內。劉朝內操，㴶使門客誘之。王昺疏，疑出㴶教。閹人、戚畹、奸輔內外弄兵，長安片土，成戰場矣。㴶疏辨，因請疾求罷。帝慰留之。世揚等遂盡發㴶通內狀，刑部尚書王紀再疏劾㴶，比之蔡京。㴶亦劾紀保護熊廷弼、佟卜年、劉一巘等。詔兩解之。未幾，紀以卜年獄削籍，議者益側目㴶。大學士葉向高言「紀、㴶交攻，均失大臣體。今以讞獄斥紀，如公論何？」朱國祚至以去就爭，帝皆弗聽。㴶不自安，乃力求去。命乘傳歸。逾年卒。贈太保，謚文字。

㴶弟演，由工部主事歷官南京刑部尚書。

贊
贊曰：神宗之朝，於時為豫，於象為蠱。時行諸人有鳴豫之兇，而無幹蠱之略。外畏清議，內固恩寵，依阿自守，掩飾取名，弼諧無聞，循默避事。《書》曰「股肱惰哉，萬事隳哉」，此孔子所為致嘆於「焉用彼相」也。


Chinese text: This work was published before January 1, 1923, and is in the
public domain worldwide because the author died at least 100 years ago.
