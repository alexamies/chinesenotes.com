成化十二年
　　十二年春正月辛亥，南京地震有聲。戊午，大祀天地於南郊。二月乙亥朔，日有食之。甲午，敕臣修省。三月壬子，減內府供用物。壬戌，李震大破靖州苗。

　　夏五月丁卯，副都御史原傑撫治荊、襄流民。庚申，錄囚。

　　秋七月庚戌，黑眚見。乙丑，躬禱天地於禁中，以用度不節、工役勞民、忠言不聞、仁政不施四事自責。戊辰，遣使錄天下囚。

　　冬十月辛巳，京師地震。十一月，巡撫四川都御史張瓚討灣溪苗，破之。十二月己丑，置鄖陽府，設行都司所，處流民。

　　是年，土魯番、撒馬兒罕、琉球、烏斯藏入貢。

成化十三年
　　十三年春正月庚戌，大祀天地於南郊。己巳，置西廠，太監汪直提督官校刺事。

　　夏四月，汪直執郎中武清、樂章，太醫院院判蔣宗武，行人張廷綱，浙江布政使劉福下西廠獄。五月甲戌，執左通政方賢下西廠獄。丙子，大學士商輅、尚書項忠請罷西廠，從之。六月甲辰，罷項忠為民。庚戌，復設西廠。丁巳，商輅致仕。

　　秋八月壬戌，錦衣衞官校執工部尚書張文質繫獄，帝知而釋之。

　　冬十月戊申，復立哈密衞於苦峪谷，給土田牛種。十一月，張瓚破松潘疊溪苗。

　　是年，免浙江、山東、河南、江西、福建被災稅糧。振山東、南畿州縣饑。安南、琉球、烏斯藏、暹羅、日本入貢。滿都魯、癿加思蘭各遣使貢馬。

成化十四年
　　十四年春正月甲戌，大祀天地於南郊。三月戊辰，免浙江被災秋糧。己卯，賜曾彥等進士及第、出身有差。辛巳，罷烏撒銀場。丙戌，復開遼東馬市。丁亥，以浙江饑罷採花木。

　　夏四月丁酉，免南畿、山東被災秋糧。六月癸卯，太監汪直行遼東邊。

　　秋七月丁丑，遣使振畿南、山東饑。八月癸巳，以直隸、山東災傷，詔六部條卹民事宜。南京刑部侍郎金紳巡視江西水災。庚戌，免湖廣被災秋糧。甲寅，下巡撫蘇、松副都御史牟俸於錦衣獄，謫戍。十二月甲午，免畿內被災秋糧。

　　是年，占城、烏斯藏、撒馬兒罕入貢。

成化十五年
　　十五年春正月丁卯，大祀天地於南郊。辛巳，振山東饑，免秋糧。二月，免湖廣被災秋糧。甲寅，詔修開國勳臣墓，無後者置守塚一人。

　　夏四月丙午，免南畿被災稅糧。壬子，下駙馬都尉馬誠於錦衣獄。五月壬戌，汪直劾侍郎馬文升，下文升獄，謫戍。癸酉，以馬文升、牟俸事，杖給事中李俊、御史王濬五十六人於闕下。己卯，免湖廣、河南被災稅糧。

　　秋七月癸酉，汪直行大同、宣府邊。

　　冬十月丁亥，撫寧侯朱永為靖虜將軍，充總兵官，汪直監軍，禦伏當加。十二月辛未，論功封朱永保國公，加汪直歲祿，陞賞者二千六百餘人。是月，免四川、江西被災稅糧。

　　是年，琉球、安南、烏斯藏入貢。

成化十六年
　　十六年春正月甲午，大祀天地於南郊。丁酉，保國公朱永為平虜將軍，充總兵官，王越提督軍務，汪直監軍，禦亦思馬因於延綏。二月癸酉，免湖廣被災稅糧。戊寅，王越襲亦思馬因於威寧海子，破之。三月戊子，以歲歉減光祿寺供用物。

　　夏六月癸丑，禁勢家侵占民田。

　　秋八月辛酉，申存卹孤老之令。

　　冬十二月庚申，亦思馬因犯大同。丙寅，朱永、汪直、王越帥京軍禦之。是月，總督兩廣軍務都御史朱英、總兵官平鄉伯陳政討廣西瑤，破之。

　　是年，免兩畿、湖廣、河南、山東、雲南被災稅糧。琉球、暹羅、蘇門答剌、土魯番、撒馬兒罕入貢。

成化十七年
　　十七年春正月丙戌，大祀天地於南郊。二月壬戌，覈天下庫藏出納之數。是月，免浙江、山西被災稅糧。三月辛卯，賜王華等進士及第、出身有差。

　　夏四月庚申，以久旱風霾敕羣臣修省。戊辰，諭法司慎刑獄。太監懷恩同法司錄囚，自是每五歲遣內臣審錄以為常。癸酉，亦思馬因犯宣府。五月己亥，汪直監督軍務，王越為平胡將軍，充總兵官，禦之。

　　秋七月甲戌，免南畿被災秋糧。甲午，命所在鎮守總兵、巡撫聽汪直、王越節制。

　　冬十月壬戌，振河南饑。十一月戊子，取太倉銀三分之一入內庫。

　　是年，安南、占城、滿剌加、烏斯藏入貢。安南黎灝侵老撾宣慰司，賜敕諭之。

成化十八年
　　十八年春正月壬午，大祀天地於南郊。庚寅，劉吉起復。[一]三月已巳朔，振南畿饑。壬申，罷西廠。

　　夏四月癸丑，罕慎復哈密城。甲子，免山西被災夏稅。五月，免山東、南畿被災稅糧。六月壬寅，亦思馬因犯延綏，汪直、王越調兵禦敗之。

　　秋八月癸丑，遣使振畿內、山東饑。辛酉，免河南被災稅糧。閏月壬申，倉副使應時用請罷饒州燒造御器內臣，下獄，贖還職。

　　冬十一月，免畿內、陝西、遼東被災秋糧。十二月庚午，御製文華大訓成。

　　是年，琉球、哈密、暹羅、土魯番、烏斯藏入貢。

成化十九年
　　十九年春正月丙午，大祀天地於南郊。三月丙辰，免湖廣被災稅糧。

　　夏四月丁丑，免河南被災稅糧。六月乙亥，汪直有罪，調南京御馬監。丁丑，陳政破廣西瑤。

　　秋七月辛丑，迤北小王子犯大同。癸卯，總兵官許寧禦之，敗績。己未，朱永為鎮朔大將軍，充總兵官，帥京軍禦之。八月甲子，犯宣府，巡撫都御史秦紘、總兵官周玉禦却之。乙丑，戶部侍郎李衍、刑部侍郎何喬新巡視邊關。壬申，謫汪直為奉御，其黨王越、戴縉等貶黜有差。是月，朱永敗寇於大同、宣府。

　　冬十月壬申，召朱永還。

　　是年，撒馬兒罕貢獅子。

成化二十年
　　二十年春正月庚寅，京師地震。壬辰，敕臣修省。詔減貢獻，飭備邊，罷營造，理冤獄，寬銀課、工役、馬價，卹大同陣亡士卒。丁酉，大祀天地於南郊。三月庚寅，賜李旻等進士及第、出身有差。己酉，太監張善監督軍務，定西侯蔣琬充總兵官，同總督尚書余子俊備大同、宣府。

　　夏四月戊午，錄囚。五月甲午，再錄囚，減死罪以下。六月，免南畿、陝西被災稅糧。

　　秋九月乙酉朔，日有食之。是月，寇復入居河套。是秋，陝西、山西大旱饑，人相食。停歲辦物料，免稅糧，發帑轉粟，開納米事例振之。

　　冬十月丁巳，杖刑部員外郎林俊、都督府經歷張黻，並謫官。癸酉，罷雲南元江諸府銀坑。十二月，免山西、河南被災夏稅。

　　是年，安南、日本、琉球、哈密、土魯番入貢。

成化二十一年
　　二十一年春正月甲申朔，星變。丙戌，詔臣極言時政。庚寅，赦天下。乙未，大祀天地於南郊。乙巳，遣侍郎李賢、何喬新、賈俊振陝西、山西、河南饑。二月己未，放免傳奉文武官五百六十餘人。丁丑，免陝西被災稅糧。

　　夏四月戊午，以泰山屢震遣使祭告。壬戌，轉漕四十萬石，振陝西饑。是月，免南畿、山東被災稅糧。五月壬戌，京師地震。丙子，振京師饑民。六月辛巳，令武臣納粟襲職。癸未，詔盛暑祁寒廷臣所奏毋得過五事。

　　秋八月己卯朔，日有食之。九月甲子，劉珝致仕。

　　冬十月，免山東、山西、河南、陝西、四川被災稅糧。十一月丙寅，京師地震。十二月甲申，詹事彭華為吏部左侍郎兼翰林學士，入閣預機務。甲午，振南畿饑。是冬，小王子犯蘭州、莊浪、鎮番、涼州。

　　是年，哈密、烏斯藏入貢。

成化二十二年
　　二十二年春正月己未，大祀天地於南郊。乙丑，免河南被災秋糧。二月庚辰，免畿南及湖廣被災秋糧。

　　夏四月乙未，清畿內勳戚莊田。六月，免南畿、陝西被災稅糧。乙亥，敕臣修舉職業。甲午，諭法司慎刑。

　　秋七月，小王子犯甘州，指揮姚英等戰死。九月，免河南、廣東被災稅糧。丁卯，兵部左侍郎尹直為戶部侍郎兼翰林學士，入閣預機務。

　　冬十一月癸丑，占城為安南所侵，王子古來來奔。十二月，免江西、廣西被災稅糧。

　　是年，哈密、琉球入貢。

成化二十三年
　　二十三年春正月，免陝西、湖廣被災稅糧。庚戌，大祀天地於南郊。二月乙酉，副都御史邊鏞、邊政司參議田景賢巡視大同諸邊。三月丁未，彭華致仕。丁巳，賜費宏等進士及第、出身有差。癸亥，免山東被災稅糧。

　　夏四月乙亥，免浙江被災秋糧。五月乙卯，旱，遣使分禱天下山川。丙辰，敕臣修省。是月，朵顏三避那孩入遼東，令駐牧近邊，給米布。[二]六月，免陝西、南畿被災秋糧。

　　秋七月戊申，封皇子祐杬為興王，祐棆岐王，祐檳益王，祐楎衡王，祐雍王。八月庚辰，帝不豫。甲申，皇太子攝事於文華殿。己丑，崩，年四十有一。九月乙卯，上尊諡，廟號憲宗，葬茂陵。

贊曰
　　贊曰：憲宗早正儲位，中更多故，而踐阼之後，上景帝尊號，卹于謙之冤，抑黎淳而召商輅，恢恢有人君之度矣。時際休明，朝多耆彥，帝能篤於任人，謹於天戒，蠲賦省刑，閭里日益充足，仁、宣之治於斯復見。顧以任用汪直，西廠橫恣，盜竊威柄，稔惡弄兵。夫明斷如帝而為所蔽惑，久而後覺，婦寺之禍固可畏哉。

校勘記
[一]　庚寅劉吉起復　按本書卷一○九宰輔年表作「正月丁憂，七月起復」，憲宗實錄卷二二三正月庚寅條作「令吉奔喪，安葬畢日起復」，此記正月庚寅起復，是合「丁憂」「起復」為一事，顯有脫訛。

[二]　是月至給米布　是月，即五月，明史稿紀一一憲宗紀、憲宗實錄卷二九一均繫於六月己巳。


Chinese text: This work was published before January 1, 1923, and is in the
public domain worldwide because the author died at least 100 years ago.
