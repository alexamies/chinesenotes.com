王翺年富王竑李秉姚夔王復林聰葉盛

王翺，字九臯，鹽山人。永樂十三年，初會試貢士於行在。帝時欲定都北京，思得北士用之。翺兩試皆上第，大喜，特召賜食。改庶吉士，授大理寺左寺正，左遷行人。

宣德元年，以楊士奇薦，擢御史，時官吏有罪，不問重輕，許運磚還職。翺請犯贓吏但許贖罪，不得復官，以懲貪黷。帝從之。五年巡按四川。松潘蠻竊發，都督陳懷駐成都，相去八百餘里，不能制。翺上便宜五事：請移懷松藩；而松茂軍糧於農隙齊力起運，護以官軍，毋專累百姓，致被劫掠。吏不給由為民蠹，令自首毋隱；州縣土司遍設社學，會川銀場歲運米八千余石給軍，往返勞費，請令有罪者納粟自贖。詔所司議詳運糧事，而遷蠹吏北京，余悉允行。

英宗即位，廷議遣文武大臣出鎮守。擢翺右僉都御史，偕都督武興鎮江西，懲貪抑奸，吏民畏愛。正統二年召還院。四年，處州賊流劫廣信，命翺往捕，盡俘以還。是年冬，松潘都指揮趙諒誘執國師商巴，掠其財，與同官趙得誣以叛。其弟小商巴怒，聚眾剽掠。命翺及都督李安軍二萬征之。而巡按御史白其枉，詔審機進止。翺至，出商巴於獄，遣人招其弟，撫定余黨，而劾誅諒，戍得，復商巴國師。松潘遂平。六年代陳鎰鎮陜西，軍民之借糧不能償者，核免之。

七年冬，提督遼東軍務。翺以軍令久馳，寇至，將士不力戰，因諸將庭謁，責以失律罪，命左右曳出斬之。皆惶恐叩頭，願效死贖。翺乃躬行邊，起山海關抵開原，繕城垣，浚溝塹。五里為堡，十里為屯，使烽燧相接。練將士，室鰥寡。軍民大悅。又以邊塞孤遠，軍餉匱，緣俗立法，令有罪得收贖。十余年間，得谷及牛羊數十萬，邊用以饒。

八年以九載滿，進右副都御史。指揮孫璟鞭殺戍卒，其妻女哭之亦死。他卒訴璟殺一家三人。翺曰：「卒死法，妻死夫，女死父，非殺也。」命璟償其家葬{艹}費，璟感激。後參將遼東，追敵三百里，事李秉為名將。

十二年與總兵曹義等出塞，擊兀良哈，擒斬百余人，獲畜產四千六百，進右都御史。十四年，諸將破敵廣平山，進左。脫脫不花大舉犯廣寧，翺方閱兵，寇猝至，眾潰。翺入城自保。或謂城不可守，翺手劍曰：「敢言棄城者斬。」寇退，坐停俸半載。

景泰三年，召還掌院事。易儲，加太子太保。潯、梧瑤亂，總兵董興、武毅推委不任事，于謙請以翁信、陳旺易之，而特遣一大臣督軍務，乃以命翺。兩廣有總督自翺始。翺至鎮，將吏詟服，推誠撫諭，瑤人向化，部內無事。明年召入為吏部尚書。初，何文淵協王直掌銓，多私，為言官攻去。翺代，一循成憲。

天順改元，直致仕，翺始專部事。石亨欲去翺，翺乞休。已得請，李賢力爭乃留。及賢為亨所逐，亦以翺言留，兩人相得歡甚。帝每用人必咨賢，賢以推翺，以是翺得行其誌。

帝眷翺厚，時召對便殿，稱「先生」不名。而翺年幾八十，多忘，嘗令郎談倫隨入。帝問故，翺頓首曰：「臣老矣，所聆聖諭，恐遺誤，令此郎代識之，其人誠謹可信也。」帝喜，吏部主事曹恂已遷江西參議，遇疾還。翺以聞，命以主事回籍。恂怒，伺翺入朝，捽翺胸，摑其面，大聲詬詈。事聞，下詔獄。翺具言恂實病，得斥歸，時服其量。

五年加太子少保。成化元年進太子太保，雨雪免朝參。屢疏乞歸，輒慰留，數遣醫視疾。三年，疾甚，乃許致仕。未出都卒，年八十有四。贈太保，謚忠肅。

翺在銓部，謝絕請謁，公余恒宿直廬，非歲時朔望謁先祠，未嘗歸私第。每引選，或值召對，侍郎代選。歸雖暮，必至署閱所選，惟恐有不當也。論薦不使人知，曰：「吏部豈快恩怨地耶。」自奉儉素。景帝知其貧，為治第鹽山。孫以蔭入太學，不使應舉，曰：「勿妨寒士路。」婿賈傑官近畿，翺夫人數迎女，傑恚曰：「若翁典銓，移我官京師，反手爾。何往來不憚煩也！」夫人聞之，乘間請翺。翺怒，推案，擊夫人傷面。傑卒不得調。其自遼東還朝也，中官同事者重翺，贐明珠數顆，翺固辭。其人曰：「此先朝賜也，公得毋以贓卻我乎。」不得已，納而藏焉。中官死，召其從子還之。為都御史時，夫人為娶一妾，逾半歲語翺。翺怒曰：「汝何破我家法！」即日具金幣返之。妾終不嫁，曰：「豈有大臣妾嫁他人者？」翺卒，妾往奔喪，其子養之終身。李賢嘗語人曰：「臯陶言九德，王公有其五：亂而敬，擾而毅，簡而廉，剛而塞，強而義也。」然性頗執。嘗有詔舉賢良方正、經明行修及山林隱逸士。至者率下部試，翺黜落，百不取一二。性不喜南士。英宗嘗言：「北人文雅不及南人，顧質直雄偉，緩急當得力。」翺由是益多引北人。晚年徇中官郭聰囑，為都御史李秉所劾，翺自引伏，蓋不無小損雲。子孫世官錦衣千戶。

年富，字大有，懷遠人。本姓嚴，訛為年。以會試副榜授德平訓導。年甫逾冠，嚴重如老儒。宣德三年課最，擢吏科給事中。糾正違失，務存大體。帝以六科任重，命科擇二人掌其事，乃以富與賈銓並掌刑科。都御史顧佐等失入死罪十七人，富劾之。帝詰責佐等。

英宗嗣位，上言：「永樂中，招納降人，縻以官爵，坐耗國帑，養亂招危，宜遣還故土。府軍前衛幼軍，本選民間子弟，隨侍青宮。今死亡殘疾，僉補為擾。請於二十五所內，以一所補調，勿更累民。軍民之家，規免稅徭，冒僧道者累萬，宜悉遣未度者復業。」議多施行。

遷陜西左參政，尋命總理糧儲。陜西歲織綾絹<莫毛>毼九百余匹。永樂中，加織駝毼五十匹，富請罷之。官吏諸生衛卒祿廩，率以邊餉減削，富請復其舊。諸邊將校占墾腴田有至三四十頃者，富奏每頃輸賦十二石。都督王禎以為過重，疏爭之。廷議減三之二，遂為定額。又會計歲用，以籌軍餉，言：「臣所部歲收二稅百八十九萬石，屯糧七十余萬石。其間水旱流移，蠲逋負，大率三分減一，而歲用乃至百八十余萬，入少出多。今鎮守諸臣不量國計，競請益兵，餉何由給？請減冗卒，汰駑馬，杜侵耗之弊。」帝可其奏。三邊士馬，供億浩繁，軍民疲遠輸，豪猾因緣為奸利。富量遠近，定征科，出入慎鉤考，宿弊以革，民困大蘇。富遇事，果敢有為，權勢莫能撓，聲震關中。然執法過嚴，僥幸者多不悅，以是屢遭誣謗。陜西文武將吏恐失富，鹹上章陳其勞，乃得停俸留任。

九載滿，遷河南右布政使。復有言富苛虐者，帝命核舉主，將坐之。既知舉富者，少師楊溥也，意乃解。富至河南，歲饑，流民二十余萬，公剽掠。巡撫于謙委富輯之，皆定。土木敗後，邊境道阻，部檄富轉饟，無後期者，進左。

景泰二年春，以右副都御史巡撫大同，提督軍務。時經喪敗，法弛，弊尤甚。富一意拊循，奏免秋賦，罷諸州縣稅課局，停太原民轉餉大同。武清侯石亨、武安侯鄭宏、武進伯朱瑛，令家人領官庫銀帛，糴米實邊，多所乾沒。富首請按治。詔宥亨等，抵家人罪。亨所遣卒越關抵大同，富復劾亨專擅。亨輸罪。已，削襄垣王府菜戶，又杖其廚役之署教授事者。又劾分守中官韋力轉、參將石彪及山西參政林厚罪。是時，富威名重天下，而諸豪家愈側目，相與摭富罪。于謙方當事，力保持之。帝亦知富深，故得行其誌。林厚力詆富，帝曰：「厚怨富、誣富耳。朕方付富邊事。豈輕聽人言加辱耶。」削厚官。

六年，母憂，起復。七年，富上言：「諸邊鎮守監槍內官增於前，如陽和、天城，一城二人，擾民殊甚，請減汰。」事格不行。又言：「高皇帝定制，軍官私罪收贖，惟笞則然。杖即降授，徒流俱充軍，律明甚。近犯贓者，輕皆復職，重惟立功。刑不足懲，更無顧憚。此皆法官過也。」下廷議，流徒輸贖如故，惟於本衛差操，不得領軍。英國公張懋及鄭宏各置田莊於邊境，歲役軍耕種，富劾之，還軍於伍。

天順元年革巡撫官，富亦罷歸。頃之，石彪以前憾劾富，逮下詔獄。帝問李賢，賢稱富能祛弊。帝曰：「此必彪為富抑，不得逞其私耳。」賢曰：「誠如聖諭，宜早雪之。」諭門達從公問事。果無驗，乃令致仕。

明年，以廷臣薦，起南京兵部右侍郎，未上，改戶部，巡撫山東。道聞屬邑蝗，馳疏以聞。改左副都御史，巡撫如故。官吏習富威名，望之詟服，豪猾屏跡。

四年春，戶部缺尚書，李賢舉富。左右巧阻之。帝語賢曰：「戶部非富不可，人多不喜富，此富所以為賢也。」特召任之。富酌贏縮，謹出納，躬親會計，吏不能欺。事關利害者，僚屬或不敢任，富曰：「第行之，吾當其責，諸君毋署名可也。」由是部事大理。丁父憂，奪哀如初。

憲宗立，富以陜西頻用兵，而治餉者非人，請黜左布政孫毓，用右布政楊璿、參政婁良、西安知府余子俊。吏部尚書王翺論富侵官，請下於理。富力辯曰：「薦賢為國，非有所私也。」因乞骸骨。帝慰留之，為黜毓。頃之，病疽卒。賜謚恭定。

富廉正強直，始終不渝，與王翺同稱名臣。初，英宗嘗諭李賢曰：「戶部如年富不易得。」賢對曰：「若他日繼翺為吏部，非富不可。」然性好疑，尤惡幹請。屬吏黠者，故反其意嘗之。欲事行，故言不可，即不行，故言可。富輒為所賣。

王竑，字公度，其先江夏人。祖俊卿，坐事戍河州，遂著籍。竑登正統四年進士。十一年授戶科給事中，豪邁負氣節，正色敢言。

英宗北狩，郕王攝朝午門，群臣劾王振誤國罪。讀彈文未起，王使出待命。眾皆伏地哭，請族振。錦衣指揮馬順者，振黨也，厲聲叱言者去。竑憤怒，奮臂起，捽順發呼曰：「若曹奸黨，罪當誅，今尚敢爾！」且罵且嚙其面，眾共擊之，立斃。朝班大亂。王恐，遽起入，竑率群臣隨王後。王使中官金英問所欲言，曰：「內官毛貴、王長隨亦振黨，請置諸法。」王命出二人。眾又捶殺之，血漬廷陛。當是時，竑名震天下，王亦以是深重竑。且召諸言官，慰諭甚至。

王即帝位，也先犯京師，命竑與王通、楊善守禦京城，擢右僉都御史，督毛福壽、高禮軍。寇退，詔偕都指揮夏忠等鎮守居庸。竑至，簡士馬，繕厄塞，劾將帥不職者，壁壘一新。

景泰元年四月，浙江鎮守中官李德上言：「馬順等有罪，當請命行誅。諸臣乃敢擅殺。非有內官擁護，危矣。是皆犯闕賊臣。不宜用。」章下廷議。于謙等奏曰：「上皇蒙塵，禍由賊振。順等實振腹心。陛下監國，群臣共請行戮，而順猶敢呵叱。是以在廷文武及宿衛軍士忠憤激發，不暇顧忌，捶死三人。此正《春秋》誅亂賊之大義也。向使乘輿播遷，奸黨猶在，國之安危殆未可知。臣等以為不足問。」帝曰：「誅亂臣，所以安眾誌。廷臣忠義，朕已知之，卿等勿以德言介意。」八月，竑以疾還朝。尋命同都督僉事徐恭督漕運，治通州至徐州運河。明年，尚寶司檢順牙牌不得，順子請責之竑，帝許焉。諸諫官言：「順黨奸罪重，廷臣共除之，遑問牙牌。且非竑一人事，若責之竑，忠臣懼矣。」乃寢前旨。是年冬，耿九疇召還，敕竑兼巡撫淮、揚、廬三府，徐、和二州，又命兼理兩淮鹽課。

四年正月，以災傷疊見，方春盛寒，上言：「請敕責諸臣痛自修省，省刑薄斂，罷無益之工，嚴無功之賞，散財以收民心，愛民以植邦本。陛下益近親儒臣，講道論德，進君子，退小人，以回天意。」且引罪乞罷。帝納其言，遂下詔修省，求直言。

先是，鳳陽、淮安、徐州大水，道堇相望。竑上疏奏，不待報，開倉振之。至是山東、河南饑民就食者坌至，廩不能給。惟徐州廣運倉有余積，竑欲盡發之，典守中官不可。竑往告曰：「民旦夕且為盜。若不吾從，脫有變，當先斬若，然後自請死耳。」中官憚竑威名，不得已從之。竑乃自劾專擅罪，因言「廣運所儲僅支三月，請令死罪以下，得於被災所入粟自贖。」帝復命侍郎鄒幹賫帑金馳赴，聽便宜。竑乃躬自巡行散振，不足，則令沿淮上下商舟，量大小出米。全活百八十五萬余人。勸富民出米二十五萬余石，給饑民五十五萬七千家。賦牛種七萬四千余，復業者五千五百家，他境流移安輯者萬六百余家。病者給藥，死者具槥，所鬻子女贖還之，歸者予道里費。人忘其饑，頌聲大作。初，帝聞淮、鳳饑，憂甚。及得竑發廣運倉自劾疏，喜曰：「賢哉都御史！活我民矣。」尚書金濂、大學士陳循等皆稱竑功。是年十月，就進左副都御史。時濟寧亦饑，帝遣尚書沈翼賫帑金三萬兩往振。翼散給僅五千兩，余以歸京庫。竑劾翼奉使無狀，請仍易米備振，從之。

明年二月上言：「比年饑饉薦臻，人民重困。頃冬春之交，雪深數尺，淮河抵海冰凍四十餘里，人畜僵死萬余，弱者鬻妻子，強者肆劫奪，衣食路絕，流離載途。陛下端居九重，大臣安處廊廟，無由得見。使目擊其狀，未有不為之流涕者也。陛下嗣位以來，非不敬天愛民，而天變民窮特甚者，臣竊恐聖德雖修而未至，大倫雖正而未篤，賢才雖用而未收其效，邪佞雖屏而未盡其類，仁愛施而實惠未溥，財用省而上供未節，刑罰寬而冤獄未伸，工役停而匠力未息，法制頒而奉行或有更張，賦稅免而有司或仍牽制。有一於此，皆足以幹和召變。伏望陛下修厥德以新厥治。欽天命，法祖宗，正倫理，篤恩義，戒逸樂，絕異端，斯修德有其誠矣。進忠良，遠邪佞，公賞罰，寬賦役，節財用，戒聚斂，卻貢獻，罷工役，斯圖治有其實矣。如是而災變不息，未之有也。」帝褒納之，敕內外臣工同加修省。

六年，霍山民趙玉山自稱宋裔，以妖術惑眾為亂，竑捕獲之。先後劾治貪濁吏，革糧長之蠹民者，民大稱便。

英宗復辟，革巡撫官，改竑浙江參政。數日，石亨、張軏追論竑擊馬順事，除名，編管江夏。居半歲，帝於宮中得竑疏，見「正倫理，篤恩義」語，感悟。命遣官送歸田裏，敕有司善視之。

天順五年，孛來寇莊浪，都督馮宗等出討。用李賢薦，起竑故官，與兵部侍郎白圭參贊軍務。明年正月，竑與宗擊退孛來於紅崖子川。圭等還，竑仍留鎮。至冬，乃召還。明年春，復令督漕撫淮、揚。淮人聞竑再至，歡呼迎拜，數百里不絕。

憲宗即位，給事中蕭斌、御史呂洪等，共薦竑及宣府巡撫李秉堪大用。下廷議，尚書王翺、大學士李賢請從其言。帝曰：「古人君夢卜求賢，今獨不能從輿論所與乎？」即召竑為兵部尚書，秉為左都御史。命下，朝野相慶。

時將用兵兩廣，竑舉韓雍為總督。雍新得罪，眾難之。竑曰：「天子方棄瑕錄用，雍有罪不當用，竑非罪廢者耶？」卒用雍。竑條上進剿事宜，且言將帥征討，毋得奏攜私人，妄冒首功。又請復京營舊額，禁勢家豪帥擅役禁軍。於是命竑同給事中、御史六人簡閱十二營軍士。竑以擇兵不若擇將，共奏罷營職八十余人，而慎簡材武補之。

兵部清理貼黃缺官，竑偕諸大臣舉修撰嶽正、都給事中張寧，為李賢所沮，竟出二人於外，並罷會舉例。竑憤然曰：「吾尚可居此耶？」即引疾求退。帝方向用竑，優詔慰留，日遣醫視疾。竑請益切。九月命致仕去。竑為尚書一年，謝病者四月，人以未竟其用為惜。既去，中外薦章百十上，並報寢。

初，竑號其室曰「戇庵。」既歸，改曰「休庵。」杜門謝客，鄉人希得見。時李秉亦罷歸，日出入裏闬，與故舊談笑遊燕。竑聞之曰：「大臣何可不養重自愛？」秉聞之，亦笑曰：「所謂大臣，豈以立異鄉曲、尚矯激為賢哉。」時兩稱之。竑居家二十年，弘治元年十二月卒，年七十五。正德間，贈太子少保，益莊毅。淮人立祠祀之。

李秉，字執中，曹縣人。少孤力學，舉正統元年進士，授延平推官。沙縣豪誣良民為盜而淫其室，秉捕治豪。豪誣秉，坐下獄。副使侯軏直之，論豪如法，由是知名。徵入都察院理刑，將授御史，都御史王文薦為本院經歷，尋改戶部主事。宣府屯田為豪占，秉往視，歸田於民，而請罷科索，邊人賴之。兩淮鹽課弊覺，逮數百人。秉往核，搜得偽印，逮者以白。

景帝立，進郎中。景泰二年命佐侍郎劉璉督餉宣府，發璉侵牟狀。即擢右僉都御史代璉，兼參贊軍務。宣府軍民數遭寇，牛具悉被掠。朝廷遣官市牛萬五千給屯卒。人予直，市谷種。璉盡以畀京軍之出守者，一不及屯卒，更停其月餉，而徵屯糧甚急。秉盡反璉政，厚恤之。軍卒自城守外，悉得屯作。凡使者往來及宦官鎮守供億科斂者，皆奏罷，以官錢給費。尋上邊備六事，言：「軍以有妻者為有家，月餉一石，無者減其四。即有父母兄弟而無妻，概以無家論，非義。當一體增給。」從之。時宣府億萬庫頗充裕，秉益召商中鹽納糧，料飭戎裝，市耕牛給軍，軍愈感悅。

三年冬命兼理巡撫事。頃之，又命提督軍務。秉盡心邊計，不恤嫌怨。劾都指揮楊文、楊鑒，都督江福貪縱，罪之。論守獨石內官弓勝田獵擾民，請徵還。又劾總兵官紀廣等罪，廣訐秉自解。帝召秉還，以言官交請，乃命御史練綱、給事中嚴誠往勘，卒留秉。時邊民多流移，秉廣行招徠，復業者奏給月廩。瘞土木、鷂兒嶺暴骸，乞推行諸塞。軍家為寇所殺掠無依者，官為養贍，或資遣還鄉。厘諸弊政，所條奏百十章，多允行。諜報寇牧近邊，廷議遣楊俊會宣府兵出剿。秉曰：「塞外原諸部牧地，非犯邊也。掩殺幸功，非臣所敢聞。」乃止。諸部質所掠男婦求易米，朝議成丁者予一石，幼者半之。諸部概乞一石，鎮將不可。秉曰：「是輕人重粟也。」如其言予之。自請專擅罪，帝以為識體。

天順初，罷巡撫官，改督江南糧儲。初，江南蘇、松賦額不均。陳泰為巡撫，令民田五升者倍征，官田重者無增耗，賦均而額不虧。秉至，一守其法。尋坐舉知府違例被逮，帝以秉過微，宥之。復任，請滸墅關稅悉征米備荒。又發內官金保監淮安倉科索罪。

御史李周等左遷，秉疏救。帝怒，將罪之。會廷議復設巡撫，大臣薦秉才，遂命巡撫大同。都指揮孫英先以罪貶職還衛，總兵李文妄引詔書，令復職。秉至，即斥之。裨將徐旺領騎卒操練，秉以旺不勝任，解其官。未幾，天城守備中官陳例久病，秉請易以羅付。帝責秉專擅，徵下詔獄。指揮門達並以前舉知府、救御史及斥孫英等為秉罪。法司希旨，斥為民。居三年，用閣臣薦，起故官，蒞南京都察院。憲宗立，進右副都御史，復撫宣府。數月，召拜左都御史。

成化改元，掌大計，黜罷貪殘，倍於其舊。明年秋，命整飭遼東抵大同邊備。至即劾鎮守中官李良、總兵武安侯鄭宏失律罪，出都指揮裴顯於獄，舉指揮崔勝、傅海等，擊敵鳳皇山。捷聞，璽書嘉勞。秉乃往巡視宣府、大同，更將帥，申軍令而還。未幾，命為總督，與武清伯趙輔分五道出塞，大捷。帝勞以羊酒，賜麒麟服，加太子少保。

三年冬，吏部尚書王翺致仕，廷推代者，帝特擢秉任之。秉銳意澄仕路。監生需次八千余人，請分別考核。黜庸劣者數百人，於是怨謗紛起。左侍郎崔恭以久次當得尚書，而秉得之，頗不平。右侍郎尹旻嘗學於秉，秉初用其言，既而疏之。侍讀彭華附中貴，數以私幹秉，秉不聽。胥怨秉。御史戴用請兩京堂上官及方面正佐，如正統間例，會廷臣保舉；又吏部司屬與各部均升調，不得久擅要地，且驟遷。語侵吏部，吏部持之。帝令兩京官四品以上，吏部具缺，取上裁。而御史劉璧、吳遠、馮徽爭請仍歸吏部。帝怒，詰責言者。會朝覲考察，秉斥退者眾，又多大臣鄉故，眾怨交集。而大理卿王概亦欲去秉代其位，乃與華謀，嗾同鄉給事中蕭彥莊劾秉十二罪，且言其陰結年深御史附己以攬權。帝怒，下廷議。恭、旻輒言「吾兩人諫之不聽」，刑部尚書陸瑜等附會二人意為奏。帝以秉徇私變法，負任使，落秉太子少保致仕。所連鮑克寬、李沖調外任；丘陵、張穆、陳民弼、孫遇、李齡、柳春皆罷。命彥莊指秉所結御史，不能對。久之，以璧等三人名上，遂俱下詔獄，出之外。陵等實良吏，有名，以讒黜，眾議不平。陵尤不服，連章訐彥莊。廷訊，陵詞直。帝惡彥莊誣罔。謫大寧驛丞。

方秉之被劾也，勢洶洶，且逮秉。秉謂人曰：「為我謝彭先生，秉罪惟上所命。第毋令入獄，入則秉必不出，恐傷國體。」因具疏引咎，略不自辨。時天下舉子方會試集都下，奮罵曰：「李公天下正人，為奸邪所誣。若罪李公，願罷我輩試以贖。」及帝薄責秉，乃已。秉行，官屬餞送，皆欷歔，有泣下者。秉慷慨揖諸人，登車而去。秉去，恭遂為尚書。

秉誠心直道。夷險一節，與王竑並負重望。家居二十年，中外薦疏十余上，竟不起。弘治二年卒。贈太子太保。後謚襄敏。

子聰、明、智，孫邦直，皆舉鄉試。聰，南宮知縣，以彥莊劾罷歸。明，建寧府同知。智，南陽府知府。邦直，寧波府同知，彥莊謫後，署大寧縣，以科斂為盜所殺。

姚夔，字大章，桐廬人。孝子伯華孫也。正統七年進士，鄉、會試皆第一。明年授吏科給事中，陳時政八事。又言：「預備倉本振貧民。而裏甲慮貧者不能償，輒隱不報。致稱貸富室，倍稱還之。收獲甫畢，遽至乏絕。是貧民遇兇年饑，豐年亦饑也。乞敕天下有司。歲再發廩，必躬勘察，先給其最貧者。」帝立命行之。

景帝監國，諸大臣議勸即位，未決。以問諸言官，夔曰：「朝廷任大臣，正為社稷計，何紛紛為？」議遂定。也先薄京城，請急征宣府、遼東兵入衛。景泰元年，超擢南京刑部右侍郎。四年就改禮部，奉敕考察雲南官吏。還朝，留任禮部。

景帝不豫，尚書胡濙在告，夔強起之，偕群臣疏請復太子。不允。明日，夔欲率百官伏闕請，而石亨輩已奉上皇復位，出夔南京禮部。英宗雅知夔，及聞復儲議，驛召還，進左侍郎。天順二年改吏部。知府某以貪敗，賄石亨求復，夔執不可，遂止。七年代石瑁為禮部尚書。

成化二年，帝從尚書李賓言，令南畿及浙江、江西、福建諸生，納米濟荒得入監。夔奏罷之。四年以災異屢見，疏請「均愛六宮，以廣繼嗣。乞罷西山新建塔院，斥遠阿叱哩之徒。勸視經筵，裁決庶政。親君子，遠小人，節用度，愛名器。服食言動，悉遵祖宗成憲，以回天意。」且言「今日能守成化初政足矣。」帝優旨答之。他所請十事，皆立報可。

慈懿太后崩，中旨議別葬，閣臣持不可，下廷議。夔言：「太后配先帝二十余年，合葬升祔，典禮具在。一有不慎，違先帝心，損母後之德。他日有據禮議改者，如陛下孝德何？」疏三上，又率群臣伏文華門哭諫。帝為固請周太后，竟得如禮。後孝宗見夔及彭時疏，謂劉健曰：「先朝大臣忠厚為國乃如此！」彗星見，言官連劾夔，夔求去，不允。帝信番僧，有封法王、佛子者，服用僭擬無度。奸人慕之，競為其徒。夔力諫，勢稍減。

五年代崔恭為吏部尚書。雨雪失時，陳時弊二十事。七年加太子少保。彗星見，復偕群臣陳二十八事，大要以絕求請，禁采辦，恤軍匠，減力役，撫流民，節冗費為急。帝多采納。明年九月，南畿、浙江大水。夔請命廷臣共求安民弭患之術。每遇災異，輒請帝振恤，憂形於色。明年卒，贈少保，謚文敏。

夔才器宏遠，表裏洞達。朝議未定者，夔一言立決。其在吏部，留意人才，不避親故。初，王翺為吏部，專抑南人，北人喜之。至夔，頗右南人，論薦率能稱職。

子璧，由進士歷官兵部郎中。項忠劾汪直，璧預其謀。直構忠，連璧下獄，謫廣西思明同知，謝病歸。

夔從弟龍，與夔同舉進士，除刑部主事，累官福建左布政使。右布政使劉讓同年不相能。讓粗暴，龍亦乏清操。成化初入覲，王翺兩罷之。

王復，字初陽，固安人。正統七年進士。授刑科給事中。聲容宏偉，善敷奏。擢通政參議。

也先犯京師，邀大臣出迎上皇。眾憚行，復請往。乃遷右通政，假禮部侍郎，與中書舍人趙榮偕。敵露刃夾之，復等不為懾。還仍蒞通政事，再遷通政使。天順中，歷兵部左右侍郎。

成化元年，延綏總兵官房能奏追襲河套部眾，有旨獎勞。復以七百里趨戰非宜，且恐以僥幸啟釁，請敕戒諭，帝是之。進尚書。錦衣千戶陳玨者，本畫工。及卒，從子錫請襲百戶。復言：「襲雖先帝命，然非軍功，宜勿許。」遂止。

毛裏孩擾邊，命復出視陜西邊備。自延綏抵甘肅，相度形勢，上言：「延綏東起黃河岸，西至定邊營，接寧夏花馬池，索紆二千餘里。險隘俱在內地，而境外乃無屏障，止憑墩堡以守。軍反居內，民顧居外。敵一入境，官軍未行，民遭掠已盡矣。又西南抵慶陽，相去五百餘里，烽火不接。寇至，民猶不知。其迤北墩堠，率皆曠遠，非禦邊長策。請移府谷、響水等十九堡，置近邊要地。而自安邊營接慶陽，自定邊營接環州，每二十里築墩臺一，計凡三十有四。隨形勢為溝墻，庶息響相聞，易於守禦。」其經略寧夏，則言：「中路靈州以南，本無亭燧。東西二路，營堡遼絕，聲聞不屬，致敵每深入。亦請建置墩臺如延綏，計為臺五十有八。」

其經略甘肅，則言：「永昌、西寧、鎮番、莊浪俱有險可守。惟涼州四際平曠，敵最易入。又水草便利，輒經年宿留。遠調援軍，兵疲銳挫，急何能濟。請於甘州五衛內，各分一千戶所，置涼州中衛，給之印信。其五所軍伍，則於五衛內余丁選補。且耕且練，斯戰守有資，兵威自振。」又言：「洪武間建東勝衛，其西路直達寧夏，皆列烽堠。自永樂初，北寇遠遁，因移軍延綏，棄河不守。誠使兵強糧足，仍準祖制，據守黃河，萬全計也。今河套未靖，豈能遽復？然亦宜因時損益。延綏將校視他鎮為少，調遣不足，請增置參將二人，統軍九千，使駐要地，互相援接，實今日急務。」奏上，皆從之。

復在邊建置，多合機宜。及還朝，言者謂治兵非復所長。特命白圭代之，改復工部。謹守法度，聲名逾兵部。時中官請修皇城西北回廊，復議緩其役。給事中高斐亦言災沴頻仍，不宜役萬人作無益。帝皆不許。中官領騰驤四衛軍者，請給胖襖鞋褲。復執不可，曰：「朝廷制此，本給征行之士，使得刻日戒途，無勞縫紉。京軍則歲給冬衣布棉，此成憲也，奈何渝之？」大應法王劄實巴死，中官請造寺建塔。復言：「大慈法王但建塔，未嘗造寺。今不宜創此制。」乃止命建塔，猶發軍四千人供役雲，十四年加太子少保。

復好古嗜學，守廉約，與人無城府，當官識大體。居工部十二年，會災異，言官言其衰老，乞休。不許。居二月，汪直諷言官更劾復及鄒幹、薛遠。乃傳旨，並令致仕歸。久之，卒。贈太子太保，謚莊簡。

林聰，字季聰，寧德人。正統四年進士。授吏科給事中。景泰元年進都給事中。時方多故，聰慷慨論事，無所諱。中官金英家人犯法，都御史陳鎰、王文治之，不罪英。聰率同列劾鎰、文畏勢從奸，並及御史宋栗，謝琚，皆下獄。已而復職。聰又言栗、琚不任風紀，二人竟調外。中官單增督京營有寵，朝士稍忤者輒遭辱；家奴白晝殺人，奪民產，侵商稅。聰發其奸，下詔獄。獲宥。增自是不敢肆。

三年春，疏言：「臣職在糾察刑獄。妖僧趙才興之疏族百口，律不當坐，而抄提至京。叛人王英，兄不知情，家口律不當逮，而俱配流所。雖終見原，然其始受害已不堪矣。湖廣巡撫蔡錫以劾副使邢端，為所訐，系獄經年，而端居職如故。侍郎劉璉督餉侵隱，不為無罪。較沈固、周忱乾沒萬計，孰為輕重？璉下獄追征，而固、忱不問。犯人徐南與子中書舍人頤，俱坐王振黨當斬，乃論南大辟，頤止除名。皆刑罰之失平者。」帝是之。端下獄，璉得釋，南亦減死，除名。

東宮改建，聰有異論，遷春坊司直郎。四年春，學士商輅言聰敢言，不宜置之散地，乃復為吏科都給事中。上言奪情非令典，請永除其令。帝納之。初，正統中，福建銀場額重，民不堪。聰恐生變，請輕之。時弗能用，已果大亂。及是復極言其害，竟得減免。

五年三月，以災異偕同官條上八事，雜引五行諸書，累數千言。大略以絕玩好，謹嗜欲，為崇德之本。而修人事，在進賢退奸。武清侯石亨、指揮鄭倫身享厚祿，而多奏求田地；百戶唐興多至一千二百余頃，宜為限制。余如罷齋醮、汰僧道，慎刑獄，禁私役軍士，省輪班工匠，皆深中時弊。帝多采納。

先是，吏部尚書何文淵以聰言下獄，致仕去。及是，吏部除副使羅篪為按察使，參政李輅、僉事陳永為布政使。聰疏爭之，並言山西布政使王瑛老，宜罷。篪等遂還故官，瑛致仕。御史白仲賢以久次，擢廣東按察使。聰言仲賢奔競，不當超擢，乃遷鎮江知府。兵部主事吳誠夤緣得吏部，聰劾之，遂改工部。諸司憚聰風裁，聰所言，無敢不奉行者，吏部尤甚。內閣及諸御史亦並以聰好論建，弗善也。

其年冬，聰甥陳和為教官，欲得近地便養。聰為言於吏部。御史黃溥等遂劾聰挾制吏部；並前劾仲賢為私其鄉人參政方員，欲奪仲賢官予之；與吳誠有怨，輒劾誠；福建參政許仕達囑聰求進，聰舉仕達堪巡撫。並劾尚書王直阿聰。章下廷訊，坐專擅選法，論斬。高谷、胡濙力救。帝亦自知聰，止貶國子學正。

英宗復辟，超拜左僉都御史，出振山東饑，活饑民百四十五萬。還進右副都御史，捕江、淮鹽盜。以便宜，擒戮渠魁數人，余悉解散，而奏籍指揮之受盜賂者。母憂起復，再辭。不許。

天順四年，曹欽反。將士妄殺，至割乞兒首報功，市人不敢出戶。聰署院事，急令獲賊者必生致，濫殺為止。錦衣官校惡欽殺指揮逯杲，悉捕欽姻識。千戶龔遂榮及外舅賀三亦在系中。人知其冤，莫敢直，聰辨出之。其他湔雪者甚眾。七年冬，以刑部囚自縊，諸給事中劾紀綱廢弛，與都御史李賓俱下獄。尋釋。

成化二年，淮南、北饑，聰出巡視。奏貸漕糧及江南余糧以振，民德之如山東。明年偕戶部尚書馬昂清理京軍，進右都御史。七年代王越巡撫大同。歲餘，遇疾致仕。再歲，以故官起掌南院。前掌院多不樂御史言事，聰獨獎勵之。或咎聰，聰曰：「己既不言，又禁他人言，可乎？」

十三年秋，召拜刑部尚書，尋加太子少保。聰以舊德召用，持大體，秉公論，不嚴而肅，時望益峻。十五年，偕中官汪直、定西侯蔣琬按遼東失事狀。直庇巡撫陳鉞，聰不能爭，論者惜焉。十八年乞歸不得，卒於位，年六十八。贈少保，謚莊敏。

聰為諫官，嚴重不可犯。實恂恂和易，不為嶄絕之行。以故不肖者畏之，而賢者多樂就焉。景泰時，士大夫激昂論事，朝多直臣，率聰與葉盛為之倡。

葉盛，字與中，昆山人。正統十年進士，授兵科給事中。師覆土木，諸將多遁還，盛率同列請先正扈從失律者罪，且選將練兵，為復仇計。郕王即位，例有賞賚，盛以君父蒙塵辭。不許。

也先迫都城，請罷內府軍匠備征操。又請令有司儲糧科給戰士，遣散卒取軍器於天津，以張外援。三日間，章七八上，多中機宜。寇退，進都給事中。言：「勸懲之道，在明賞罰。敢戰如孫鏜，死事如謝澤、韓青，當賞。其他守禦不嚴，赴難不力者，皆當罰。」大臣陳循等議召還鎮守居庸都御史羅通，並留宣府都督楊洪掌京營。盛言：「今日之事，邊關為急。往者獨石、馬營不棄，駕何以陷土木？紫荊、白羊不破，寇何以薄都城？今紫荊、倒馬諸關，寇退幾及一月，尚未設守禦。宣府為大同應援，居庸切近京師，守之尤不可非人。洪等既留，必求如洪者代之，然後可以副重寄而集大功。」帝是之。尋命出安集陳州流民。

景泰元年還朝，言：「流民雜五方，其情不一。雖幸成編戶，而鬥爭仇殺時時有之，宜專官綏撫。」又言：「畿輔旱蝗相仍，請加寬恤。」帝多采納。京衛武臣及其子弟多驕惰不習兵。盛請簡拔精壯，備操守京城。勛戚所置市廛，月征稅。盛以國用不足，請籍其稅佐軍餉。皆從之。明年，上弭災防患八事。帝以兵革稍息，頗事宴遊，盛請復午朝故事，立報可。當是時，帝虛懷納諫，凡六科聯署建請，多盛與林聰為首。廷臣議事，盛每先發言，往復論難。與議大臣或不悅曰：「彼豈少保耶？」因呼為「葉少保」。然物論皆推盛才。

擢右參政，督餉宣府。尋以李秉薦，協贊都督僉事孫安軍務。初，安嘗領獨石、馬營、龍門衛、所四城備禦，英宗即北狩，安以四城遠在塞外，勢孤，奏棄之內徙。至是廷議命安修復。盛與辟草萊，葺廬舍，庀戰具，招流移，為行旅置煖鋪，請帑金買牛千頭以賦屯卒，立社學，置義冢，療疾扶傷。兩歲間，四城及赤城、雕鶚諸堡次第皆完，安由是進副總兵。而守備中官弓勝害安，奏安疾宜代。帝以問盛，言：「安為勝所持，故病。今諸將無逾安者。」乃留安，且遣醫視疾。已又劾勝，卒調之他鎮。

英宗復位，盛遭父憂，奔喪。天順二年召為右僉都御史，巡撫兩廣。乞終制，不許。瀧水瑤鳳弟吉肆掠，督諸將生擒之。時兩廣盜蜂起，所至破城殺將。諸將怯不敢戰，殺平民冒功，民相率從賊。盛以蠻出沒不常，請自今攻劫城池者始以聞，余止類奏。疏至兵部，駁不行。盛與總兵官顏彪破賊寨七百余所。彪頗濫殺，謗者遂以咎盛。六年命吳禎撫廣西，而盛專撫廣東。

憲宗立，議事入都，給事中張寧等欲薦之入閣。以御史呂洪言遂止，而以韓雍代撫廣東。初，編修邱濬與盛不相能。大學士李賢入濬言，及是草雍敕曰：「無若葉盛之殺降也。」盛不置辨。稍遷左僉都御史，代李秉巡撫宣府。請量減中鹽米價，以勸商裕邊。復舉官牛官田之法，墾田四千余頃。以其余積市戰馬千八百匹，修堡七百余所，邊塞益寧。

成化三年秋，入為禮部右侍郎，偕給事毛弘按事南京。還改吏部。出振真定、保定饑，議清莊田，分養民間種馬，置倉涿州、天津，積粟備荒，皆切時計。

滿都魯諸部久駐河套，兵部尚書白圭議以十萬眾大舉逐之，沿河築城抵東勝，徙民耕守。帝壯其議。八年春，敕盛往會總督王越，巡撫馬文升、余子俊、徐廷璋詳議。初，盛為諫官，喜言兵，多所論建。既往來三邊，知時無良將，邊備久虛，轉運勞費，搜河套復東勝未可輕議。乃會諸臣上疏，言「守為長策。如必決戰，亦宜堅壁清野，伺其惰歸擊之，令一大創，庶可遏再來。又或乘彼入掠，遣精卒進搗其巢，令彼反顧，內外夾擊，足以有功。然必守固，而後戰可議也。」帝善其言，而圭主復套。師出，竟無功。人以是服盛之先見。

八年轉左侍郎。十年卒，年五十五。謚文莊。

盛清修積學，尚名檢，薄嗜好，家居出入常徒步。生平慕範仲淹，堂寢皆設其像。誌在君民，不為身計，有古大臣風。

贊曰：天順、成化間，六部最稱得人。王翺等正直剛方，皆所謂名德老成人也。觀翺與李秉、年富之任封疆，王竑之擊奸黨、活饑民，王復之籌邊備，姚夔之典秩宗，林聰、葉盛之居言路，所表見，皆自卓卓。其聲實茂著，系朝野重望，有以哉。


Chinese text: This work was published before January 1, 1923, and is in the
public domain worldwide because the author died at least 100 years ago.
