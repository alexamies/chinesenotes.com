廖永安
　　廖永安，字彥敬。德慶侯永忠兄也。太祖初起，永安兄弟偕俞通海等以舟師自巢湖來歸。太祖親往收其軍，遂以舟師攻元中丞蠻子海牙於馬場河。元人駕樓船，不利進退，而永安輩操舟若飛，再戰，再破元兵，始定渡江策。頃之，發江口。永安舉帆，請所向，命直指牛渚。西北風方驟，頃刻達岸。太祖急揮甲士鼓勇以登，採石鎮兵皆潰，遂乘勝取太平。授管軍總管。以舟師破海牙水柵，擒陳兆先，入集慶。擢建康翼統軍元帥。以舟師從取鎮江，克常州，擢同僉江南行樞密院事。又以舟師同常遇春自銅陵趨池州。合攻，破其北門，執徐壽輝守將，遂克池州。偕俞通海拔江陰之石牌戍，降張士誠守將欒瑞。擢同知樞密院事。又以舟師破士誠兵於常熟之福山港。再破之通州之狼山，獲其戰艦以歸。遂從徐達復宜興，乘勝深入太湖。遇吳將呂珍，與戰。後軍不繼，舟膠淺，被執。

　　永安長水戰，所至輒有功。士誠愛其才勇，欲降之，不可，為所囚。太祖壯永安不屈，遙授行省平章政事，封楚國公。永安被囚凡八年，竟死於吳。吳平，喪還，太祖迎祭於郊。

　　洪武六年，帝念天下大定，諸功臣如永安及俞通海、張德勝、耿再成、胡大海、趙德勝、桑世傑皆已前沒，猶未有諡號，乃下禮部定議。議曰：「有元失馭，四海糜沸。英傑之士，或起義旅，或保一方，泯泯棼棼，莫知所屬。真人奮興，不期自至，龍行而雲，虎嘯而鳳。若楚國公臣永安等，皆熊羆之士、膂力之才，非陷堅沒陣，即罹變捐軀，義與忠俱，名耀天壤。陛下混一天下，追維舊勞，爵祿及子孫，烝嘗著祀典。易名定諡，於禮為宜。臣謹按諡法：以赴敵逢難，諡臣永安武閔；殺身克戎，諡臣通海忠烈；奉上致果，諡臣張德勝忠毅；勝敵致強，諡臣大海武庄；辟土斥境，武而不遂，諡臣再成武壯；折衝禦侮，壯而有力，諡臣趙德勝武桓。臣世傑，業封永義侯，與漢世祖封寇恂、景丹相類，當即以為諡。」詔曰：「可。」九年皆加贈開國輔運推誠宣力武臣、光祿大夫、柱國。已，又改封永安鄖國公。無子，授其從子升為指揮僉事。

俞通海
　　俞通海，字碧泉。其先濠人也，父廷玉徙巢。子三人，通海、通源、淵。元末，盜起汝、潁。廷玉父子與趙普勝、廖永安等結寨巢湖，有水軍千艘。數為廬州左君弼所窘，遣通海間道歸太祖。太祖方駐師和陽，謀渡江，無舟楫。通海至，大喜曰：「天贊我也！」親往撫其軍。而趙普勝叛去。元兵以樓船扼馬場河等口。瀕湖惟一港可通，亦久涸。會天大雨，水深丈余，乃引舟出江，至和陽。通海為人沉毅，治軍嚴而有恩，士樂為用。巢湖諸將皆長於水戰，而通海為最。從破海牙諸水寨，授萬戶。從渡江，克採石，取太平，徇下諸屬縣。海牙復以戰艦截採石，而陳兆先合淮兵二十萬屯方山，相犄角。通海與廖永安等擊之，大敗其眾，海牙遁。進破兆先，取集慶路。從湯和拔鎮江，遷秦淮翼元帥。偕諸將取丹陽、金壇、常州。遷行樞密院判官。從克寧國，下水陽，因以舟師略太湖，降張士誠守將於馬跡山，艤舟胥口。呂珍兵暴至，諸將欲退。通海曰：「不可，彼眾我寡，退則情見。不如擊之。」乃身先疾斗，矢下如雨，中右目，不能戰。命帳下士被己甲督戰。敵以為通海也，不敢逼，徐解去。由是一目遂眇。已，偕永安等克石牌戍，奪馬馱沙而還。

　　普勝既叛歸友諒，陷池州，遣別將守，而自據樅陽水寨。太祖方征浙東，以樅陽為憂。通海往攻，大破之。普勝陸走，盡獲其舟，遂復池州。遷僉樞密院事。陳友諒犯龍灣，偕諸將擊走之，追焚其舟於慈湖，擒七帥，逐北至採石。功最，進樞密院同知。從攻友諒，下銅陵，克九江，掠蘄、黃。從徐達擊叛將祝宗、康泰，復南昌。從援安豐，敗士誠兵。還攻廬州。

　　友諒大舉圍南昌。從太祖擊之。遇於康郎山，舟小不能仰攻，力戰幾不支。通海乘風縱火焚其舟二十余，敵少挫。太祖舟膠，友諒驍將張定邊直前，犯太祖舟。常遇春射中定邊，通海飛舸來援，舟驟進水涌，太祖舟得脫。而通海舟復為敵巨艦所壓，兵皆以頭抵艦，兜鍪盡裂，僅免。明日復戰，偕廖永忠等以七舟置火藥，焚敵舟數百。逾二日，復以六舟深入。敵連大艦力拒。太祖登舵樓望，久之無所見，意已沒。有頃，六舟繞敵艦出，飄颻若游龍。軍士歡噪，勇氣百倍，戰益力。友諒兵大敗。師次左蠡，通海進曰：「湖有淺，舟難迴旋。莫若入江，據敵上流。彼舟入，即成擒矣。」遂移師出湖，水陸結柵。友諒不敢出。居湖中一月，食盡，引兵突走，竟敗死。是役也，通海功最多。師還，賜良田金帛。

　　明年從平武昌。拜中書省平章政事。總兵略劉家港，進逼通州，敗士誠兵，擒其將硃瓊、陳勝。進攝江淮行中書省事，鎮廬州。從徐達平安豐。又從克湖州，略太倉。秋毫不犯，民大悅。圍平江，戰滅渡橋。搗桃花塢，中流矢，創甚，歸金陵。太祖幸其第，問曰：「平章知予來問疾乎？」通海不能語。太祖揮涕而出。翼日卒，年三十八。太祖臨哭甚哀，從官衛士皆感涕。追封豫國公，侑享太廟，肖像功臣廟。洪武三年，改封虢國公，諡忠烈。

　　通海父廷玉官僉樞密院事，先卒，追封河間郡公。通海無子，弟通源嗣其官。

弟 通源
　　通源，字百川。從大將軍征中原，偕副將軍馮勝等會兵太原，定河中。渡河，克鹿台，取鳳翔、鞏昌、涇州，守開城。會張良臣據慶陽再叛，大將軍命諸將分兵蹙之。通源自臨洮疾趨至涇，略其西，顧時略其北，傅友德略其東，陳德略其南。大將軍逼城下，良臣援絕糧盡，敗死。遂克慶陽。征定西，克興元，皆先登。洪武三年封南安侯，歲祿千五百石，予世券。四年從廖永忠伐蜀，又從徐達出塞，撫甘肅，有功。徙江南豪民十四萬田鳳陽。又攻雲南，征廣南蠻，俘斬數萬。二十二年詔還鄉，賜鈔五萬，置第於巢。未行，卒。子祖，病不能嗣。逾年，追論胡黨，以通源死，不問，爵除。

弟 淵
　　淵以父兄故，充參侍舍人。從征，積功授都督僉事。通源既坐黨，太祖念廷玉、通海功，二十五年封淵越巂侯，歲祿二千五百石，予世券。帥師討建昌叛賊，城越巂。明年坐累失侯，遣還里。建文元年召復爵。隨大軍征燕，戰沒於白溝河。次子靖嗣官。

胡大海
　　胡大海，字通甫，虹人。長身、鐵面，智力過人。太祖初起，大海走謁滁陽，命為前鋒。從渡江，與諸將略地，以功授右翼統軍元帥，宿衛帳下。從破寧國，副院判鄧愈戍之。遂拔徽州，略定其境內。元將楊完者，以十萬眾來攻，大海戰城下，大破走之。遂與鄧愈、李文忠自昱嶺關攻建德。敗元師於淳安，遂克建德。再敗楊完者，降溪洞兵三萬人。進樞密院判官。克蘭溪，從取婺州，遷僉樞密院事。下諸暨，守將宵遁。萬戶沈勝既降復叛，大海擊敗之，生擒四千餘人。改諸暨為諸全州。移兵攻紹興，再破張士誠兵。太祖以寧、越重地，召大海使守之。士誠將呂珍圍諸全，大海救之。珍堰水灌城，大海奪堰，反灌珍營。珍勢蹙，於馬上折矢誓。請各解兵，許之。郎中王愷曰：「珍猾賊，不可信，不如因擊之。」大海曰：「言出而背之，不信；既縱而擊之，不武。」師還，人皆服其威信。尋攻處州，走元將石抹宜孫，遂定處州七邑。

　　陳友諒寇龍江，命分軍搗信州，以牽制敵。大海用王愷言，親引兵往，遂克信州，以為廣信府。信方絕糧，或勸還師。大海曰：「此閩、楚襟喉地也，可棄之乎？」築城浚隍以守之。先是，軍糧少，所得郡縣，將士皆征糧於民，名曰寨糧。民甚病之。大海以為言，始命罷去。進江南行省參知政事，鎮金華。

　　初，嚴州既下，苗將蔣英、劉震、李福皆自桐廬來歸。大海喜其驍勇，留置麾下。至是，三人者謀作亂，晨入分省署，請大海觀弩於八詠樓。大海出，英遣其黨跪馬前，詐訴英過。大海未及答，反顧英。英出袖中槌擊大海，中腦僕地。並其子關住、郎中王愷皆遇害。英等大掠城中，奔於吳。其後，李文忠攻杭州，杭人執英以降。太祖命誅英，刺其血以祭大海。

　　大海善用兵，每自誦曰：「吾武人，不知書，惟知三事而已：不殺人，不掠婦女，不焚毀廬舍。」以是軍行遠近爭附。及死，聞者無不流涕。又好士，所至輒訪求豪雋。劉基、宋濂、葉琛、章溢之見聘也，大海實薦之。追封越國公，諡武庄，肖像功臣廟，配享太廟。

　　初，太祖克婺州，禁釀酒。大海子首犯之。太祖怒，欲行法。時大海方征越，都事王愷請勿誅，以安大海心。太祖曰：「寧可使大海叛我，不可使我法不行。」竟手刃之。及關住復被殺，大海遂無後。

養子 德濟
　　養子德濟，字世美，不知何許人。大海帥以歸太祖。從攻婺州，為誘兵，大破元兵於梅花門外，擒其將季彌章，由是知名。既下信州，太祖以德濟為行樞密院同僉，使守之。陳友諒將李明道來寇，德濟與力戰。大海來援，夾擊之，擒明道及其宣慰王漢二。及大海為蔣英所害，處州降將李祐之亦殺院判耿再成以叛。張士誠聞浙東亂，遣其弟士信寇諸全。德濟自信州往救，乘懈得入城，與知州欒鳳、院判謝再興分門守。夜半，出敵不意，砍士信營，破走之。擢浙江行省參知政事，移守新城。士誠將李伯升帥步騎大入寇。德濟固守，乞師於李文忠。文忠馳救，德濟出兵夾擊，大破之，詳文忠傳。

　　時德濟所部有潛移家入新城者，文忠疑德濟使然。誅其都事羅彥敬，欲微戒德濟。將士皆怒，走告德濟。德濟怡然曰：「右丞殺彥敬，自為廣信作戰衣有弊耳，再言者斬！」於是太祖召德濟褒諭之，而責文忠失將士心。且曰：「胡德濟之量，汝不及也。」擢浙江行省右丞，賜駿馬。未幾，改左丞，移鎮杭州。從大將軍徐達出定西。德濟軍失利，達斬其部將數人，械至京師。帝念舊功，釋之。復以為都指揮使，鎮陝西，卒。

附 樂鳯
　　欒鳳，高郵人。知諸全，有能聲。方士信來攻，與謝再興力守，數出奇兵挫敵。再興使部校鬻貨於杭，太祖慮其輸我軍虛實，召再興還，而以參軍李夢庚總制諸全軍馬。既而念再興功，為兄子文正娶其長女，命徐達娶其幼女。復遣守諸全。再興忿夢庚出己上，鳳復以細故繩之，遂叛，殺鳳。鳳妻王氏以身蔽鳳，並殺之。執夢庚，降於士誠，夢庚亦死之。太祖以再興數有功，叛非其志，故鳳與夢庚皆不得恤雲。

耿再成
　　耿再成，字德甫，五河人。從太祖於濠，克泗、滁州。元兵圍六合，太祖救之，與再成軍瓦梁壘。力戰，度不敵，引還。元兵尾至，太祖設伏澗側，令再成誘敵，大敗之。以鎮撫從渡江，下集慶。以元帥守鎮江，以行樞密院判官守長興，再守揚州。從取金華，為前鋒，屯縉雲之黃龍山以遏敵沖。與胡大海破石抹宜孫於處州，克其城，守之。宜孫來攻，又敗之慶元。

　　再成持軍嚴，士卒出入民間，蔬果無所捐。金華苗帥蔣英等叛，殺胡大海。處州苗帥李祐之等聞之，亦作亂。再成方對客飯，聞變，上馬，收戰卒不滿二十人，迎賊罵曰：「賊奴！國家何負汝，乃反。」賊攢槊刺再成。再成揮劍連斷數槊，中傷墜馬，大罵不絕口死。胡深等收其屍，藁葬之。後改葬金陵聚寶山。追封高陽郡公，侑享太廟，肖像功臣廟。洪武十年加贈泗國公，諡武壯。

　　子天璧，聞父難，糾部曲殺賊。比至，李文忠已破賊斬之。遂以天璧守處州。拒方國珍、張士誠皆有功，擢指揮副使。克浦城，搗建寧，走陳友定。征襄陽，進至西安。招諭河州、臨洮，皆下。改杭州指揮同知。七年出海捕倭，深入外洋，溺死。

張德勝〈（汪興祖）〉
　　張德勝，字仁輔，合肥人。才略雄邁。與俞通海等以舟師自巢來歸。從渡江，克採石、太平。陳埜先來攻，與湯和等破擒之。授太平興國翼總管。破蠻子海牙水寨，擒陳兆先。下集慶，克鎮江，授秦淮翼元帥。取常州，擢樞密院判。克寧國，收長槍兵。下太湖，略馬跡山。攻宜興，取馬馱沙及石牌寨。進僉樞密院事。趙普勝陷池州，德勝往援，弗及，還，從徐達拔宜興。普勝復掠青陽、石埭。德勝與戰柵江口，破走之。已，復同通海擊敗其眾，遂復池州。引兵自無為趨浮山，走普勝將胡總管，追，敗之青山，逐北至潛山。陳友諒將郭泰逆戰沙河，破斬之，遂克潛山。友諒犯龍江，德勝總舟師迎戰，殺傷相當。德勝大呼，麾諸將奮擊。友諒軍披靡，遂大敗。與諸將追及之慈湖，縱火焚其舟。至採石，大戰，沒於陣。追封蔡國公，諡忠毅，肖像功臣廟，侑享太廟。子宣幼。養子興祖嗣職。

　　興祖，巢人。本汪姓。既嗣職，從破安慶，克江州，拔蘄、黃，取南昌。從援安豐，大敗張士誠兵。鄱陽之戰，與廖永忠等以六舟深入。又邀擊友諒於涇江口。功最，擢湖廣行省參政。從平武昌，遂克廬州，略地至通州而還。進大都督府僉事。從徐達取淮東，下浙西。進同知大都督府事。大軍北征，別將衛軍由徐州克沂、青、東平，乘勝至東阿，降元參政陳璧及所部五萬餘人。孔子五十六世孫衍聖公希學帥曲阜知縣希舉、鄒縣主簿孟思諒等迎謁於軍門，興祖禮之。兗東州縣聞風皆下，遂取濟寧、濟南。

　　洪武元年，以都督兼右率府使，從攻樂安，克汴梁、河、洛，還守濟寧。與大將軍會師德州，帥舟師並河進，遂克元都。徇下永平，西取大同，將三衛卒守之。再敗元兵，斬獲無算。時德勝子宣已長，命為宣武衛指揮同知。而興祖復姓為汪。三年進克武、朔二州，獲元知院馬廣等。帥兵至大同北口，大敗元兵，獲擴廓弟金剛奴等四百餘人。未幾，命為晉王武傅，兼山西行都督府僉事。四年從前將軍傅友德合兵伐蜀，克階、文，乘勝至五里關，中飛石死。蜀平，詔都督興祖歿於王事，優賞其子，追封東勝侯，予世券。

　　興祖子幼，命與宣同居。以疾卒，爵除。

趙德勝
　　趙德勝，濠人。為元義兵長，善馬槊，每戰先登。隸王忙哥麾下，察其必敗。太祖取滁陽，德勝母在軍中，乃棄其妻來從。太祖喜，賜之名，為帳前先鋒。從取鐵佛岡，攻三汊河，破張家寨，克全椒、後河諸寨。援六合，中流矢，幾殆。擊雞籠山，搗烏江，下和州、含山。夜襲陳埜先營，拔板門、鐵長官二寨，遂取儀真。授總管府先鋒。從渡江，下太平，克蕪湖、句容、溧水、溧陽，皆有功。從常遇春敗蠻子海牙於採石，破陳兆先營於方山，下集慶，功最。從徐達取鎮江，破苗軍水寨。下丹陽、金壇，平寧國。轉領軍先鋒。取廣德，破張士誠水寨。復從遇春攻常州，解牛塘圍，復廣德、寧國。取江陰，攻常熟，擒張士德。從攻湖州。宜興叛，還兵定之。擢中翼左副元帥。陳友諒犯龍江。龍江第一關曰虎口城，太祖以屬德勝。友諒至，力戰。伏兵起，友諒大敗。遂復太平。下銅陵臨山寨，略黃山橋及馬馱沙，征高郵。有功，進後翼統軍元帥。

　　從太祖西征，破安慶水寨，乘風溯小孤山。距九江五里，友諒始知，倉皇遁去。遂克九江，徇黃梅、廣濟，克瑞昌、臨江、吉安，還下安慶。進克撫州，取新淦。討南昌叛將，復其城，砲傷肩。授僉江南行樞密院事。與硃文正、鄧愈共守南昌。平羅友賢於池州，破友諒將於西山。復臨江、吉安、撫州。未幾，友諒大舉兵圍南昌。德勝帥所部數千，背城逆戰，射殺其將，敵大沮。明日復合，環城數匝。友諒親督戰，晝夜攻，城且壞。德勝帥諸將死戰，且戰且築，城壞復完。暮坐城門樓，指揮士卒。弩中腰膂，鏃入六寸，拔出之，嘆曰：「吾自壯歲從軍，傷矢石屢矣，無重此者。丈夫死不恨，恨不能掃清中原耳。」言畢而絕，年三十九。追封梁國公，諡武桓，列祀功臣廟，配享太廟。

　　德勝剛直沉鷙，馭下嚴肅。未嘗讀書，臨機應變，動合古法。平居篤孝友如修士。

　　友諒圍南昌八十五日，先後戰死者凡十四人。

　　張子明者，領兵千戶也。洪都圍久，內外隔絕，硃文正遣子明告急於應天。以東湖小漁舟從水關潛出，夜行晝止，半月始得達。太祖問友諒兵勢。對曰：「兵雖盛，戰鬥死者不少。今江水日涸，賊巨艦將不利。援至可破也。」太祖謂子明：「歸語而帥：堅守一月，吾自取之。」還至湖口，為友諒所獲。令誘城中降，子明佯諾。至城下，大呼：「我張大舍。已見主上，令諸公堅守，救且至！」賊怒，攢槊殺之。追封忠節侯。

　　友諒攻撫州，樞密院判李繼先乘城戰死；左翼元帥牛海龍突圍死；左副元帥趙國旺引兵燒戰艦，敵追至，投橋下死；百戶徐明躍馬出射賊，賊知明名，並力攻，被執死；軍士張德山夜半潛出城，焚賊舟，賊覺，死；夏茂成守城樓，中飛砲死；右翼元帥同知硃潛、統軍元帥許珪俱戰死。蔣必勝陷吉安，參政劉齊、知府硃文華被執，不屈死。趙天麟守臨江，友諒攻之，城陷，不屈死。祝宗、康泰叛，陷洪都，知府葉琛與行省都事萬思誠迎戰，皆死。事平，皆贈爵侯伯以下有差，立忠臣廟於豫章，並祠十四人，以德勝為首。而康郎山戰死者三十五人，首丁普郎。

　　普郎初為陳友諒將，守小孤山。偕傅友德來降，授行樞密院同知，數有功。及援南昌，大戰鄱陽湖。自辰至午，普郎身被十余創，首脫猶直立，執兵作斗狀，敵驚為神。時七月己丑也。追贈濟陽郡公。

　　張志雄亦友諒將，素驍勇，號長張。從趙普勝守安慶。友諒殺普勝，志雄怨，來降，為樞密院判。至是舟檣折，敵攢刺之，知不能脫，遂自刎。

　　元帥余昶、右元帥陳弼、徐公輔皆以其日戰沒。

　　先一日，左副指揮韓成，元帥宋貴、陳兆先戰沒。兆先者，埜先從子，既被擒，太祖以其兵備宿衛。感帝大度，效死力，至是戰死。韓成子觀至都督，別有傳。

　　越四日，辛卯，復大戰，副元帥昌文貴、左元帥李信、王勝、劉義死。

　　八月壬戌，扼敵涇江口，同知元帥李志高、副使王咬住亦戰死。

　　其他偏裨死事者，千戶姜潤、王鳳顯、石明、王德、硃鼎、王清、常德勝、袁華、陳沖、王喜仙、汪澤、丁宇、史德勝、裴軫、王理、王仁，鎮撫常惟德、鄭興、逯德山、羅世榮、曹信。凡贈公一人、侯十二人、伯二人、子十五人、男六人，肖像康郎山忠臣廟，有司歲致祭。

　　又程國勝者，徽人。以義兵元帥來歸，敗楊完者。累功至萬戶。守南昌。與牛海龍夜劫友諒營。海龍中流矢死，國勝泅水得脫，抵金陵。從太祖戰鄱陽。張定邊直前犯太祖舟，國勝與韓成、陳兆先駕舸左右奮擊，太祖舟脫。國勝等繞出敵艦後，援絕，力戰死。而南昌城中謂國勝已前死，故豫章、康山兩廟俱得預祀雲。

桑世傑
　　桑世傑，無為人。亦自巢湖來歸。趙普勝有異志，世傑發其謀，普勝逸去。從渡江，以舟師破元水軍。授秦淮翼元帥。下鎮江，徇金壇、丹陽，攻寧國長槍諸軍，克水陽，平常州。判行樞密院事。略地江陰、宜興。

　　初，石牌民硃定，販鹽無賴，與富民趙氏有隙，遂告變，滅趙氏，授江陰判官。尋復為盜，元遣兵捕之。定聞張士誠據高郵，乃導士誠由通州渡江，遂陷平江。以定為參政，而遣元帥欒瑞戍石牌。及大兵既取江陰，瑞尚據石牌，導舟師往來。太祖命永安及世傑擊之，世傑力戰死，瑞亦降。張氏窺江路絕。太祖念其功，贈安遠大將軍、輕車都尉、永義侯，侑享太廟。

　　子敬以父死事，累官都督府僉事。洪武二十三年，封徽先伯，歲祿千七百石，予世券。明年同徐輝祖等防邊，尋令屯軍平陽，坐藍玉黨死。

附 劉成
　　又劉成者，靈璧人。以統兵總管從耿炳文定長興，為永興翼左副元帥，數佐炳文敗士誠兵。李伯升以十萬眾來攻，城中兵僅七千。太祖遣兵援之，未至，炳文嬰城守。成引數士騎出西門，擊敗伯升兵，擒其將宋元帥。轉至東門，敵悉兵圍之，遂戰死。贈懷遠將軍，立廟長興。

茅成
　　茅成，定遠人。自和州從軍，隸常遇春麾下。克太平，始授萬戶。從定常州、寧國，進總管。克衢州，授副元帥。守金華，改太平興國翼元帥。從克安慶，援安豐，戰鄱陽，克武昌，授武德衛千戶。尋進指揮副使。取贛州、安陸、襄陽、泰州，皆有功。從徐達攻平江，焚張士誠戰船，築長圍困之。達攻婁門，士誠出兵戰，成擊敗之。突至外郛，中叉死。贈東海郡公，祀功臣廟。

附 楊國興
　　同時死者，有楊國興，亦定遠人。以右翼元帥守宜興。初，常州人陳保二聚眾，號「黃包軍」。即降復叛，誘執詹、李二將。國興執斬之。授神武衛指揮使。至是攻閶門戰死，以其子益襲指揮使。

胡深
　　胡深，字仲淵，處州龍泉人。穎異有智略，通經史百家之學。元末兵亂，嘆曰：「浙東地氣盡白，禍將及矣。」乃集里中子弟自保。石抹宜孫以萬戶鎮處州，辟參軍事，募兵數千，收捕諸山寇。溫州韓虎等殺主將叛。深往諭之，軍民感泣，殺虎以城降。已，偕章溢討龍泉之亂，搜旁縣盜，以次平之。宜孫時已進行省參政，承製命深為元帥。戊戌十二月，太祖親征婺州。深帥兵車數百輛往援，至松溪不能救，敗去，婺遂下。明年，耿再成侵處州，宜孫分遣元帥葉琛、參謀林彬祖、鎮撫陳中真及深帥兵拒戰。會胡大海兵至，與再成合，大破之，進抵城下。宜孫戰敗，與葉琛、章溢走建寧，處州遂下。深以龍泉、慶元、松陽、遂昌四縣降。

　　太祖素知深名，召見，授左司員外郎，遣還處州。招集部曲，從征江西。既定，命以親軍指揮守吉安。處州苗軍叛，殺守將耿再成，深從平章邵榮討誅之。會改中書分省為浙東行中書省，遂以深為行省左右司郎中，總制處州軍民事。時山寇竊發，人情未固，深募兵萬餘人，捕誅渠帥。沿海軍素驍，誅其尤橫者數人，患遂息。癸卯九月，諸全叛將謝再興以張士誠兵犯東陽。左丞李文忠令深引兵為前鋒，再興敗走。深建議以諸全為浙東籓屏，乃度地去諸全五十里並五指山築新城，分兵戍守。太祖初聞再興叛，急馳使詣文忠，別為城守計。至則工已竣。後士誠將李伯升大舉來侵，頓新城下，不能拔，敗去。太祖嘉深功，賜以名馬。

　　太祖稱吳王，以深為王府參軍，仍守處州。溫州豪周宗道聚眾據平陽。數為方國珍從子明善所逼，以城來歸。明善怒，攻之。深遣兵擊走明善，遂下瑞安，進兵溫州。方氏懼，請歲輸銀三萬充軍實。乃命深班師，復還鎮。陳友定兵至，破之，追至浦城，又敗其守兵，城遂下。進拔松溪，獲其守將張子玉。因請發廣信、撫州、建昌三路兵，規取八閩。太祖喜曰：「子玉驍將，擒之則友定破膽。乘勢攻之，理無不克。」因命廣信指揮硃亮祖由鉛山、建昌，左丞王溥由杉關，會深齊進。已，亮祖等克崇安，進攻建寧。友定將阮德柔固守。深視氛祲不利，欲緩之。亮祖曰：「師已至此，庸可緩乎？且天道幽遠，山澤之氣變態無常，何足征也。」時德柔兵屯錦江，逼深陣後。亮祖督戰益急。深引兵還擊，破其二柵。德柔軍力戰，友定自以銳師夾擊。日已暮，深突圍走，馬蹶被執，遂遇害，年五十二。追封縉雲郡伯。

　　太祖嘗問宋濂曰：「胡深何如人？」對曰：「文武才也。」太祖曰：「誠然。浙東一障，吾方賴之。」而深以久任鄉郡，志圖平閩以報效，竟以死徇。深馭眾寬厚，用兵十餘年，未嘗妄戮一人。守處州，興學造士。縉雲田稅重，以新沒入田租償其數。鹽稅什一，請半取之，以通商賈。軍民皆懷其惠雲。

孫興祖
　　孫興祖，濠人。從太祖渡江，積功為都先鋒。戰龍江，遷統軍元帥。破瑞昌八陣營，擢天策衛指揮使。興祖沉毅有謀，大將軍徐達雅重之。克泰州，以達請，命守海陵。海陵，士誠兵入淮要地也。興祖整軍令，練士伍，防禦甚嚴。吳兵自海口來侵，擊敗之，擒彭元帥。平江既下，命興祖取通州，士誠守將已詣徐達降。進大都督府副使，移鎮彭城。達既定關陝，旋師北向，檄興祖會東昌。從克元都。置燕山六衛，留兵三萬人，命興祖守之，領大都督分府事。大兵西征，擴廓由居庸窺北平。達謂諸將：「北平有孫都督，不足慮。」遂直搗太原。語詳《達傳》。洪武三年，帥六衛卒從達出塞，次三不剌川，遇敵，力戰死，年三十五。太祖悼惜之，追封燕山侯，諡忠愍，配享通州常遇春祠。

　　未幾，中書省以都督同知汪興祖兼俸事入奏。帝聞奏興祖名，嘆息，命以月俸給故燕山侯興祖家。以其長子恪襲武德衛指揮使。久之，歷都督僉事。二十一年，以右參將從藍玉北征，至捕魚兒海。論功封全寧侯，歲祿二千石，予世券。恪謹敏，有儒將風。從征楚、蜀，還駐沔陽，簡閱各衛所軍士備邊。二十五年，進兼太子太保。未幾，籍兵山西，從宋國公勝練兵。旋召還，賜第中都。後坐藍玉黨死。

曹良臣
　　曹良臣，安豐人。潁寇起，聚鄉里築堡自固。歸太祖於應天，為江淮行省參政。從取淮東，收浙西，進行省左丞。從大軍取元都，略地至澤、潞。進山西行省平章，還守通州。時大兵出山西，通州守備單弱，所部不滿千人。元丞相也速將萬騎營白河。良臣曰：「吾兵少，不可與戰。彼眾雖多，亡國之余，敗氣不振，當以計走之。」乃密遣指揮仵勇等於瀕河舟中多立赤幟，亙三十余里，鉦鼓聲相聞。也速大駭，遁去。良臣出精騎逐交百余里，元兵自是不敢窺北平。復從大將軍達擊擴廓帖木兒於定西，敗之。洪武三年封宣寧侯，歲祿九百石，予世券。

　　明年從伐蜀，克歸州山寨，取容美諸土司。會周德興拔茅岡覃垕寨，自白鹽山伐木開道，出紙坊溪以趨夔州，進克重慶。明年從副將軍文忠北征，至臚朐河，收其部籓。文忠帥良臣持二十日糧，兼程進至土剌河。哈剌章渡河拒戰，少卻。追至阿魯渾河，敵騎大集。將士皆殊死戰，敵大敗走，而良臣與指揮周顯、常榮、張耀皆戰死。事聞，贈良臣安國公，諡忠壯，列祀功臣廟。子泰襲侯，坐藍玉黨死，爵除。

附 周顯 常榮 張耀
　　顯，合肥人。從渡江，累功至指揮同知。洪武三年，以收應昌紅羅山寨，遷指揮使。榮，開平王遇春再從弟，歷指揮僉事。遇春卒於軍，榮護喪還。從硃亮祖平蜀，累官至振武衛指揮同知。耀，壽州人，初從陳埜先。建康下，始歸附。累功為守御福建指揮使，守興化。至是俱戰沒，帝厚恤諸臣家，命有司各表其墓。

濮英
　　濮英，廬州人。初以勇力為百夫長，積功至西安衛指揮。坐軍政不修，召還詰責，遣葉升代之。升更言其賢，令還衛。洪武十九年，太祖命耿炳文選陝西都司衛所卒備邊，惟英所練稱勁旅，加都督僉事。明年命師所部隨大將軍馮勝北征。抵金山，降納哈出，遂班師，而以英將奇兵三千人為殿。納哈出余眾竄匿者尚數十萬，聞帥旋，設伏於途，謀俟大軍過竄取之。未發。英後至，猝為所乘，衝突不能出，馬踣，遂見執。敵既得英，思挾為質。英絕食不言，乘間引佩刀剖腹死。事聞，贈金山侯，諡忠襄。明年進贈樂浪公。封其子璵為西涼侯，祿二千五百石，予世券。二十三年，命練兵東昌，又令駐臨清，訓練士卒。二十五年，召還，同宋國公勝等簡閱山西士馬。璵能修父職，帝甚嘉之。復令籍山西民兵，所籍州縣最多，事集而不擾。明年坐藍玉黨，戍五開死。

　　洪武中指揮使死事者，又有于光、嚴德、孫虎。

附 于光 等
　　光，都昌人。初事徐壽輝，鎮浮梁。陳友諒弒壽輝，光以浮梁來降，授樞密院判。積功為鷹揚衛指揮，鎮鞏昌。擴廓圍蘭州，光赴援至馬蘭灘，戰敗被執。以徇城下。光大呼曰：「公等但堅守，徐將軍將大軍旦夕至矣！」賊怒，批其頰，遂被殺，祀功臣廟。

　　嚴德，太平人。從起兵，積功為海寧衛指揮。從硃亮祖討方國珍，戰歿於台州。追封天水郡公。

　　孫虎，不知何許人。從援池州，下於潛、昌化，定建德、諸全，皆有功。授千戶。克新城、桐、廬，進海寧衛指揮使。平嘉興盜。從副將軍李文忠北征，由東道入應昌，至落馬河與元兵戰死。追封康安郡伯。

　　又指揮僉事劉廣，戍永平，禦寇戰死。涼州衛百戶劉林戍涼州，也先帖木兒叛，戰死。邊人壯之，名其所居竇融台為劉林台。錢塘衛千戶袁興，全椒人。從征雲南，自請為前鋒，陷陣死。並褒贈有差。

　　贊曰：明祖之興，自決策渡江，始力爭於東南數千里之內，摧友諒，滅士誠，然後北定中原，南圖閩、粵，則廖永安胡大海以下諸人，厥功豈細哉！計不旋踵，效命疆場，雖勛業未竟，然褒崇廟祀，竹帛爛然。以視功成命爵、終罹黨籍者，其猶幸也夫。


Chinese text: This work was published before January 1, 1923, and is in the
public domain worldwide because the author died at least 100 years ago.
