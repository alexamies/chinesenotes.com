費宏〈（弟寀從子懋中子懋賢世父瑄）〉翟鑾李時顧鼎臣嚴訥〈（袁煒）〉李春芳〈（孫思誠等）〉陳以勤趙貞吉〈（殷士儋）〉高儀

費宏，字子充，鉛山人。甫冠，舉成化二十三年進士第一，授修撰。弘治中，遷左贊善，直講東宮，進左諭德。武宗立，擢太常少卿，兼侍講讀。預修《孝宗實錄》。充日講官。正德二年拜禮部右侍郎，尋轉左。五年進尚書。帝耽於逸樂，早朝日講俱廢。宏請勤政、務學、納諫，報聞。魯府鄒平王子當潩當襲父爵，為弟當涼所奪且數年矣。宏因當潩奏辨，據法正之。當涼怒，誣宏受賂，宏不為動。明年冬十二月，命宏兼文淵閣大學士參預機務。尋加太子太保、武英殿大學士，進戶部尚書。

幸臣錢寧陰黨宸濠，欲交歡宏，饋彩幣及他珍玩。拒卻之。寧慚且恚。宸濠謀復護衛、屯田，輦白金巨萬，遍賂朝貴，寧及兵部尚書陸完主之。宏從弟編修寀，其妻與濠妻，兄弟也，知之以告宏。宏入朝，完迎問曰：「寧王求護衛，可復乎？」宏曰：「不知當日革之者何故？」完曰：「今恐不能不予。」宏峻卻之。及中官持奏至閣，宏極言不當予，詔卒予之。於是宸濠與寧合，而恚宏。寧數偵宏事無所得。以御史余珊嘗劾寀不當留翰林，即指為宏罪。中旨責陳狀，宏乞休。命並寀致仕。寧遣騎伺宏後，抵臨清，焚其舟，資裝盡毀。宏歸，杜門謝客。宸濠復求與通，宏謝絕之，益怒。會宏族人與邑奸人李鎮等訟，宸濠陰令鎮賊宏。鎮等遂據險作亂，率眾攻費氏。索宏不得，執所與訟者支解之，發宏先人冢，毀其家，劫掠遠近，眾至三千人。宏馳使訴於朝。下巡撫孫燧按狀，始遣兵剿滅。宸濠敗，言者爭請召宏。世宗即位，遣行人即家起宏，加少保，入輔政。

宏持重識大體，明習國家故事。與楊廷和、蔣冕、毛紀同心協贊，數勸帝革武宗弊政。「大禮」之議，諸臣力與帝爭，帝不能堪。宏頗揣知帝旨，第署名公疏，未嘗特諫，以是帝心善之。及廷和等去位，宏為首輔。加少師兼太子太師、吏部尚書、謹身殿大學士，委任甚至。

戶部議督正德時逋賦，宏偕石缶、賈詠請斷自十年以後。從之。帝以四方災異，敕群臣修省。宏等因言：「陛下用度無節，工役不休。畿內土地半成莊田，內庫收納要求逾倍。太倉無三年之積而冗食日增，京營無十萬之兵而赴工不已。直臣得罪未見原，言官舉職乃被詰。律所當行者數經讞不誅，罪無可辨者遽傳旨獲免。幹和召怨，自非一端。」帝引咎褒答，然不能用也。大同兵變，張璁請討之。宏曰：「討而勝，玉石俱焚；不勝，彼將據城守，損威重多矣。莫若觀變而徐圖之。」事果旋定。

宏為人和易，好推轂後進。其於「大禮」不能強諫，亦未嘗附離。而是時席書、張璁、桂萼用事。書弟檢討春，故由他曹改用。及《武宗實錄》成，宏議出為僉事，書由是憾宏。璁、萼由郎署入翰林，驟至詹事，舉朝惡其人。宏每示裁抑，璁、萼亦大怨。帝嘗禦平臺，特賜禦制七言一章，命輯倡和詩集，署其銜曰「內閣掌參機務輔導首臣」。其見尊禮，前此未有也。

璁、萼滋害宏寵。萼言：「詩文小技，不足勞聖心，且使宏得馮寵靈，淩壓朝士。」帝置不省。萼遂與璁毀宏於帝，言宏納郎中陳九川所盜天方貢玉，受尚書鄧璋賕謀起用，並及其居鄉事。宏上書乞休，略曰：「萼、璁挾私怨臣屢矣。不與經筵講官則怨，不與修獻皇帝實錄則怨，不為兩京鄉試考官則怨，不為教習則又怨。萼、璁疑內閣事屬臣操縱，抑知臣下采物望，上稟聖裁，非可專擅。萼、璁日攘袂搤掔，覬覦臣位。臣安能與小人相齮龁？祈賜骸骨。」不允。及璁居兵部，宏欲用新寧伯譚綸掌奮武營，璁遂劾宏劫制府部。無何，又因宏子懋良坐罪下吏，攻之益力，復錄前後劾疏上之。不得請，則力求罷，詆宏尤切，章數上。宏亦連疏乞休，帝輒下優詔慰留，然終不以譴璁、萼。於是奸人王邦奇承璁、萼指，上書汙故大學士廷和等，並誣宏。宏竟致仕去。時六年二月也。十月，璁遂以尚書、大學士入直內閣。間一歲萼亦入矣。

十四年，萼既前死，璁亦去位，帝始追念宏。四月，再遣行人即家起官如故。七月至京師。使中使勞以上尊禦饌，面諭曰：「與卿別久，卿康健無恙，宜悉心輔導稱朕意。」宏頓首謝。自是眷遇益厚。偕李時召入無逸殿，與周覽殿廬，從容笑語，移時始出。賜銀章曰「舊輔元臣」。數有咨問，宏亦竭誠無隱。承璁、萼操切之後，易以寬和，朝士皆慕樂之。未幾卒，年六十有八。帝嗟悼，賻恤加等，贈太保，謚文憲。

宏三入內閣，佐兩朝殆十年。中遭讒構，訖以功名終。其自少保入也，弟寀為贊善，從子懋中由進士及第為編修，宏長子懋賢方改庶吉士，父子兄弟並列禁近。寀官至少保、禮部尚書，謚文通。懋中終湖廣提學副使。懋賢歷兵部郎中。

宏世父瑄，成化十一年進士。弘治時為兵部員外郎。貴州巡撫謝昶、總兵官吳經等奏爛土苗反，僭稱王，乞發大軍征討。以兵部尚書馬文升請，令瑄與御史鄧庠往按。白苗無反狀，撫定之。劾昶、經及鎮守中官張成罪。遷貴州參議以終。

翟鑾，字仲鳴，其先諸城人。曾祖為錦衣衛校尉，因家京師。舉弘治十八年進士，改庶吉士。正德初，授編修。劉瑾改翰林於他曹，以鑾為刑部主事。旋復官，進侍讀。嘉靖中，累遷禮部右侍郎。六年春，廷推閣臣。帝意在張孚敬，弗與。命再推，乃及鑾。中貴人多譽鑾者，帝遂逾次用之。楊一清以鑾望輕，請用吳一鵬、羅欽順。帝不許，命鑾以吏部左侍郎兼學士入直文淵閣。尋賜銀章曰「清謹學士。」

鑾初入閣，一清、謝遷輔政，既而孚敬與桂萼入，鑾皆謹事之。孚敬、萼皆以所賜銀章密封言事，鑾獨無所言。詰之，則頓首謝曰：「陛下明聖，臣將順不暇，何獻替之有。」帝心愛之。一清、萼、孚敬先後罷，鑾留獨秉政者兩月。其後李時、方獻夫入，位皆居鑾上，鑾亦無所怫。帝數召時、鑾入見，嘗問：「都察院擬籍谷大用貲產，當乎？」時、鑾皆北人，與中貴合。時曰：「所擬不中律。」鑾曰：「按律，籍沒止三條，謀反、叛逆及奸黨耳。不合三尺法，何以信天下。」帝曰：「大用亂政先朝，正奸黨也。」鑾曰：「陛下，即天也。春生秋殺，何所不可。」帝卒從重擬。丁生母憂歸。服闋，久不召。夏言、顧鼎臣居政府，鑾與謀召己。會帝將南巡，慮塞上有警，議遣重臣巡視，言等因薦鑾充行邊使。十八年二月改兵部尚書兼右都御史，諸邊文武將吏鹹受節制。且賫帑金五十萬犒邊軍，東西往返三萬餘里。明年春入京，遂命以原官入閣。在大同與總督毛伯溫議築五堡，過甘肅與總督劉天和議拓嘉峪關，皆受蔭敘。

二十一年，言罷，鑾為首輔。時已加少保、武英殿大學士，進少傅、謹身殿。嚴嵩初入，鑾以資地居其上，權遠出嵩下，而嵩終惡鑾，不能容。御史趙大佑劾鑾私同年，吏部尚書許贊亦發鑾請屬私書，帝皆不問。會鑾子汝儉、汝孝與其師崔奇勛所親焦清同舉二十三年進士，嵩遂屬給事中王交、王堯日劾其有弊。帝怒，下吏部、都察院。鑾疏辨，引西苑入直自解。帝益怒，勒鑾父子、奇勛、清及分考官編修彭鳳、歐陽奐為民，而下主考少詹事江汝璧及鄉試主考諭德秦鳴夏、贊善浦應麒詔獄，並杖六十，褫其官。

鑾初輔政，有修潔聲。中持服家居，至困頓不能自給。其用行邊起也，諸邊文武大吏俱櫜郊迎，恒恐不得當鑾意，饋遺不貲。事竣，歸裝千輛，用以遺貴近，得再柄政，聲譽頓衰。又為其子所累，訖不復振。逾三年卒，年七十。穆宗即位，復官，謚文懿。

李時，字宗易，任丘人。父棨，進士，萊州知府。時舉弘治十五年進士，改庶吉士，授編修。正德中，歷侍讀、右諭德。世宗嗣位，為講官，尋遷侍讀學士。

嘉靖三年，擢禮部右侍郎。俄以憂歸。服除，為戶部右侍郎。復改禮部，尋代方獻夫為尚書。帝既定尊親禮，慨然有狹小前人之誌，欲裁定舊章，成一朝制作。張孚敬、夏言用事，鹹好更張。所建諸典禮，鹹他人發端，而時傅會成之。或廷議不合，率具兩端，待帝自擇，終未嘗顯爭。以故帝愛其恭順。四方上嘉瑞，輒拜疏請賀。帝謙讓，時必再請。由是益以時為忠。賜銀章曰「忠敏安慎」，俾密封言事。久而失之，請罪，帝再賜焉。十年七月，四郊成，加太子太保。雷震午門，彗星見東井，時請敕臣工修省，令言官指陳利害興革。帝以建言乃科道專責，寢不行。光祿寺廚役王福、錦衣衛千戶陳昇請遷顯陵於天壽山，時等力陳不可。巡檢徐震奏於安陸建京師，時等駁其非制，遂議改州為承天府。

其秋，桂萼卒，命時兼文淵閣大學士入參機務。時張孚敬已罷，翟鑾獨相。時後入，以宮保官尊，反居鑾上。兩人皆謙遜，無齟齬。帝御無逸殿，召時坐講《無逸篇》，鑾講《豳風·七月》詩，武定侯郭勛及九卿翰林俱入侍。講畢，帝退禦豳風亭賜宴。自是，數召見，諮謀政務。

明年春，孚敬還內閣，事取獨裁，時不敢有所評議。未幾，方獻夫入，與時亦相得。彗星復出，帝召見時等，諭以引咎修省之意，從容語及乏才。時等退，條上務安靜、惜人才、慎刑獄三事，頗及「大禮」大獄廢斥諸臣。帝優詔褒答之，然卒不能用也。給事中魏良弼、御史馮恩先後劾吏部尚書汪鋐，觸帝怒，時皆為論救。十二年，孚敬復入，鑾以憂去，獻夫致仕。時隨孚敬後，拱手唯諾而已，以故孚敬安之。孚敬謝政，費宏再入，未幾卒，時遂獨相。時素寬平，至是益鎮以安靜。帝亦恒召對便殿，接膝咨詢。時雖無大匡救，而議論恒本忠厚，廷論鹹以時為賢。客星見天棓旁，帝問所主事應。對曰：「事應之說起漢京房，未必皆合。惟在人君修德以弭之。」帝稱善。扈蹕謁陵，道沙河，帝見居民蕭索，愴然曰：「七陵在此，宜加守護。」時對曰：「昔邱濬建議，京師當設四輔，以臨清為南，昌平為北，薊州、保定為東西，各屯兵一二萬。今若於昌平增一總兵，可南衛京師，北護陵寢。」帝乃下廷臣勘議，於沙河築鞏華城，為置戍焉。屢加少傅、太子太師、吏部尚書、華蓋殿大學士。會夏言入輔，時不與抗，每事推讓言，言亦安之。帝待時不如孚敬、言，然少責辱，始終不替。孚敬、言亦不敢望也。十七年十二月卒官，贈太傅，謚文康。

顧鼎臣，字九和，昆山人。弘治十八年進士第一。授修撰。正德初，再遷左諭德。嘉靖初，直經筵。進講範浚《心箴》，敷陳剴切。帝悅，乃自為註釋，而鼎臣特受眷。累官詹事。給事中劉世揚、李仁劾鼎臣汙佞。帝下世揚等獄，以鼎臣救，得薄譴。拜禮部右侍郎。帝好長生術，內殿設齋醮。鼎臣進《步虛詞》七章，且列上壇中應行事。帝優詔褒答，悉從之。詞臣以青詞結主知，由鼎臣倡也。

改吏部左侍郎，掌詹事府。請令曾子後授《五經》博士，比三氏子孫，從之。大同軍變，張孚敬主用兵，鼎臣言不可，帝嘉納。十三年孟冬，享廟，命鼎臣及侍郎霍韜捧主。二人有期功服，當辭。乃上言：「古禮，諸侯絕期。今公卿即古諸侯，請得毋避。」禮部尚書夏言極詆其非，乃已。尋進禮部尚書，仍掌府事。京師淫雨，四方多水災，鼎臣請振饑弭盜，報可。

十七年八月，以本官兼文淵閣大學士入參機務。尋加少保、太子太傅、進武英殿。初，李時為首輔，夏言次之，鼎臣又次之。時卒，言當國專甚，鼎臣素柔媚，不能有為，充位而已。帝將南巡，立皇太子，命言扈行，鼎臣輔太子監國。御史蕭祥曜劾吏部侍郎張潮受鼎臣屬，調刑部主事陸昆為吏部。潮言：「兵部主事馬承學恃鼎臣有聯，自詭必得銓曹，臣故抑承學而用昆。」帝下承學詔獄，鼎臣不問。十九年十月卒官，年六十八。贈太保，謚文康。

鼎臣官侍從時，憫東南賦役失均，屢陳其弊，帝為飭撫按。巡撫歐陽鐸厘定之。昆山無城，言於當事為築城。後倭亂起，昆山獲全，鄉人立祠祀焉。

嚴訥，字敏卿，常熟人。舉鄉試，以主司試錄觸忌，一榜皆不得會試。嘉靖二十年成進士，改庶吉士，授編修，遷侍讀。三吳數中倭患，歲復大祲，民死徙幾半，有司征斂益急。訥疏陳民困，請蠲貸。帝得疏感動，報如其請。尋與李春芳入直西苑。撰青詞，超授翰林學士。歷太常少卿，禮部左、右侍郎，改吏部，皆兼學士，仍直西苑。所撰青詞皆稱旨。禮部尚書郭樸遷吏部，遂以訥代之。樸遭父喪，復代為吏部尚書。嚴嵩當國，吏道汙雜。嵩敗，樸典銓猶未能盡變。訥雅意自飭，徐階亦推心任之。訥乃與朝士約，有事白於朝房，毋謁私邸。慎擇曹郎，務抑奔競，振淹滯。又以資格太拘，人才不能盡，仿先朝三途並用法，州縣吏政績異者破格超擢，銓政一新。尋錄供奉勞，加太子太保。

四十四年，袁煒罷，命兼武英殿大學士入參機務。以代者郭樸未至，仍掌銓政。帝齋居西苑，侍臣直廬皆在苑中。訥晨出理部事，暮宿直廬，供奉青詞，小心謹畏，至成疾久不愈。其年冬十一月，遂乞歸。逾年，世宗崩，遂不復出。

訥既歸裏，父母皆在。晨夕潔餐孝養，人以為榮。訥嘗語人曰：「銓臣與輔臣必同心乃有濟。吾掌銓二年，適華亭當國，事無阻。且所任選郎賢，舉無失人。」華亭謂徐階，選郎則陸光祖也。家居二十年卒，年七十有四。贈少保，謚文靖。

袁煒，字懋中，慈溪人。嘉靖十七年會試第一，殿試第三，授編修。煒性行不羈，為御史包孝所劾，帝宥不罪。進侍讀。久之，簡直西苑。撰青詞，最稱旨。三十五年，閣臣推修撰全元立掌南京翰林院，帝特用煒。煒疏辭，願以故官供奉。帝大喜，立擢煒侍講學士。甫兩月，手詔拜禮部右侍郎。明年，加太子賓客兼學士，賜一品服。三十九年，復以供奉恩加俸二等，俄進左侍郎。明年二月調吏部，兼官供奉如故。逾月遷禮部尚書，加太子少保，仍命入直。煒自供奉以後，六年中進宮保、尚書，前未有也。

先是二月朔，日食微陰，煒言不當救護。禮部尚書吳山不從，得譴去。帝聞煒言善之，遂以代山。及七月朔，又日食。歷官言食止一分五杪，例免救護。煒乃阿帝意上疏言：「陛下以父事天，以兄事日，群陰退伏，萬象輝華。是以太陽晶明，氛祲銷爍，食止一分，與不食同。臣等不勝欣忭。」疏入，帝益喜。其冬，遂命以戶部尚書兼武英殿大學士入閣典機務。累加少傅兼太子太傅、建極殿大學士。四十四年春，疾篤，請假歸，道卒，年五十八。贈少師，謚文榮。

煒才思敏捷。帝中夜出片紙，命撰青詞，舉筆立成。遇中外獻瑞，輒極詞頌美。帝畜一貓死，命儒臣撰詞以醮。煒詞有「化獅作龍」語，帝大喜悅。其詭詞媚上多類此。以故帝急枋用之，恩賜稠疊，他人莫敢望。

自嘉靖中年，帝專事焚修，詞臣率供奉青詞。工者立超擢，卒至入閣。時謂李春芳、嚴訥、郭樸及煒為「青詞宰相」。而煒貴倨鮮淟，故出徐階門，直以氣淩之。與階同總裁《承天大志》，諸學士呈稿，煒竄改殆盡，不以讓階。諸學士不平，階第曰任之而已。其後煒死，階亦盡竄改之。煒自負能文，見他人所作，稍不當意，輒肆詆誚。館閣士出其門者，斥辱尤不堪，以故人皆畏而惡之。

李春芳，字子實，揚州興化人。嘉靖二十六年舉進士第一，除修撰。簡入西苑撰青詞，大被帝眷，與侍讀嚴訥超擢翰林學士。尋遷太常少卿，拜禮部右侍郎，俱兼學士，直西苑如故。佐理部事，進左侍郎，轉吏部，代訥為禮部尚書。時宗室蕃衍，歲祿苦不繼。春芳考故事，為書上之。諸吉兇大禮及歲時給賜，皆嚴為之制。帝嘉之，賜名《宗藩條例》。尋加太子太保。四十四年命兼武英殿大學士，與訥並參機務。世宗眷侍直諸臣厚，凡遷除皆出特旨。春芳自學士至柄政，凡六遷，未嘗一由廷推。

春芳恭慎，不以勢淩人。居政府持論平，不事操切，時人比之李時；其才力不及也，而廉潔過之。時徐階為首輔，得君甚。春芳每事必推階，階亦雅重之。隆慶元年春，有詔修翔鳳樓，春芳曰：「上新即位，而遽興土木，可乎？」事遂止。

齊康之劾徐階也，語侵春芳。春芳疏辨求去，帝慰留之。及代階為首輔，益務以安靜，稱帝意。時同列者陳以勤、張居正。以勤端謹，而居正恃才淩物，視春芳蔑如也。始階以人言罷，春芳嘆曰：「徐公尚爾，我安能久？容旦夕乞身耳。」居正遽曰：「如此，庶保令名。」春芳愕然，三疏乞休，帝不允。既而趙貞吉入代以勤，剛而負氣。及高拱再入直，淩春芳出其上，春芳不能與爭，謹自飭而已。俺答款塞求封，春芳偕拱、居正即帝前決之。會貞吉為拱逐，拱益張，修階故怨。春芳嘗從容為階解，拱益不悅。時春芳已累加少師兼太子太師，進吏部尚書，改中極殿，度拱輩終不容己，兩疏請歸養，不允。南京給事中王禎希拱意，疏詆之，春芳求去益力。賜敕乘傳，遣官護行，有司給夫廩如故事。閱一歲，拱復為居正所擠，幾不免。而春芳歸，父母尚無恙，晨夕置酒食為樂，鄉里艷之。父母歿數年乃卒，年七十五，贈太師，謚文定。

孫思誠，天啟六年官禮部尚書，尋罷。崇禎初，坐頌榼閑住。

思誠孫清，字映碧。崇禎四年進士。由寧波推官擢刑科給事中。熊文燦撫張獻忠，清論其失策。以久旱請寬刑，忤旨，貶浙江按察司照磨。未赴，憂歸。起吏科給事中。俄出封淮府，國變得不與。福王時，請追謚開國名臣及武、熹兩朝忠諫諸臣，於是李善長等十四人、陸震等十四人、左光鬥等九人並得謚。

春芳曾孫信，廣東平和知縣。城破，與二子泓遠、淑遠同時死。

陳以勤，字逸甫，南充人。嘉靖二十年進士。選庶吉士，授檢討。久之，充裕王講官，遷修撰，進洗馬。時東宮位號未定，群小多構釁。世宗於父子素薄，王歲時不得燕見。常祿外，例有給賜，王亦不敢請。積三歲，邸中窘甚。王左右以千金賄嚴世蕃，世蕃喜，以屬戶部，得並給三歲資。然世蕃常自疑，一日屏人語以勤及高拱曰：「聞殿下近有惑誌，謂家大人何？」拱故為謔語，以勤正色曰：「國本默定久矣。生而命名，從後從土，首出九域，此君意也。故事，諸王講官止用檢討，今兼用編修，獨異他邸，此相意也。殿下每謂首輔社稷臣，君安從受此言？」世蕃默然去。裕邸乃安。

為講官九年，有羽翼功，而深自晦匿，王嘗書「忠貞」二字賜之。父喪除，還為侍讀學士，掌翰林院。進太常卿，領國子監。擢禮部右侍郎，尋轉左，改吏部，掌詹事府。

穆宗即位，以勤自以潛邸舊臣，條上謹始十事，曰定誌、保位、畏天、法祖、愛民、崇儉、攬權、用人、接下、聽言。其言攬權、聽言尤切。詔嘉其忠懇。隆慶元年春，擢禮部尚書兼文淵閣大學士，入參機務。累加少傅兼太子太傅，改武英殿。穆宗朝講希禦，政無所裁決，近幸多緣內降得厚恩。以勤請勵精修政。帝心動，欲有所舉措，卒為內侍所阻，疏亦留中。四年，條上時務因循之弊，請慎擢用：酌久任、治贓吏、廣用人、練民兵、重農谷。帝嘉之，下所司議。高拱掌吏部，惡所言侵己職，寢其奏，惟都察院議行贓吏一事而已。

初，以勤之入閣也，徐階為首輔，而拱方向用，朝士各有所附，交相攻。以勤中立無所比，亦無私人，竟階與拱去，無訾及之者。及拱再入，與趙貞吉相軋，張居正復中構之。以勤與拱舊僚，貞吉其鄉人，而居正則所舉士也，度不能為解，恐終不為諸人所容，力引疾求罷。遂進兼太子太師、吏部尚書，賜敕馳傳歸，詔其子編修於陛侍行。後二年，拱被逐，倉皇出國門，嘆曰：「南充，哲人也。」以勤歸十年，年七十。復頒上方銀幣，命於陛馳歸賜之，且敕有司存問。又六年卒。贈太保，謚文端。於陛別有傳。

趙貞吉，字孟靜，內江人。六歲日誦書一卷。及長，以博洽名。最善王守仁學。舉嘉靖十四年進士，選庶吉士，授編修。時方士初進用，貞吉請求真儒贊大業。執政不懌，因請急歸。還朝遷中允，掌司業事。

俺答薄都城，謾書求貢。詔百官廷議，貞吉奮袖大言曰：「城下之盟，《春秋》恥之。既許貢則必入城，倘要索無已，奈何？」徐階曰：「君必有良策。」貞吉曰：「為今之計，請至尊速禦正殿，下詔引咎。錄周尚文功以勵邊帥，出沈束於獄以開言路；輕損軍之令，重賞功之格；遣官宣諭諸將，監督力戰，退敵易易耳。」時帝遣中使間廷臣，日中莫發一語。聞貞吉言，心壯之，諭嚴嵩曰：「貞吉言是，第不當及周尚文、沈束事耳。」召入左順門，令手疏便宜。立擢左諭德兼監察御史，奉敕宣諭諸軍。給白金五萬兩，聽隨宜勞賞。初，貞吉廷議罷，盛氣謁嚴嵩。嵩辭不見，貞吉怒叱門者。適趙文華至，貞吉復叱之。嵩大恨。及撰敕，不令督戰，以輕其權，且不與一卒護行。時敵騎充斥，貞吉馳入諸將營，散金犒士，宣諭德意，明日即復命。帝大怒，謂貞吉漫無區畫，徒為尚文、束遊說。下之詔獄，杖於廷，謫荔波典史。稍遷徽州通判，進南京吏部主事。

四十年，遷至戶部右侍郎。廷議遣大臣赴薊州督餉練兵，嵩欲用貞吉，召飲示之意。貞吉曰：「督餉者，督京運乎，民運乎？若二運已有職掌，添官徒增擾耳。況兵之不練，其過宜不在是，即十戶侍出，何益練兵？」嵩怫然罷。會嵩請告，吏部用倉場侍郎林應亮。比嵩出，益怒。令都給事中張益劾應亮，調之南京，而改用僉都御史霍冀。益又言：「督餉戶部專職，今貞吉與左侍郎劉大賓廷推不及，是不職也，宜罷。」於是二人皆奪官。

隆慶初，起禮部左侍郎，掌詹事府。穆宗幸太學，祭酒胡傑適論罷，以貞吉攝事。講《大禹謨》稱旨，命充日講官。貞吉年逾六十，而議論侃直，進止有儀，帝深註意焉。尋遷南京禮部尚書。既行，帝念之，仍留直講。三年秋，命兼文淵閣大學士參預機務。貞吉入謝，奏：「朝綱邊務一切廢弛，臣欲捐軀任事，惟陛下主之。」帝益喜。會寇入大同，總兵官趙岢失事，總督陳其學反以捷聞，為御史燕如宦所發。貞吉欲置重罰，兵部尚書霍冀僅議貶秩。貞吉與同官爭不得，因上言：「邊帥失律，祖宗法具在。今當事者屈法徇人，如公論何？臣老矣，效忠無術，乞賜罷。」不許。俄加太子太保。貞吉以先朝禁軍列三大營，營各有帥，今以一人總三營，權重難制。因極言其弊，請分五營，各統以大將，稍復祖宗之舊。帝善之，命兵部會廷臣議。尚書霍冀前與貞吉議不合，頗不然其言。廷臣亦多謂強兵在擇將，不在變法。冀等乃上議三大營宜如故。惟以一人為總督，權太重，宜三營各設一大將，而罷總督，以文臣為總理。報可。

初，給事中楊镕劾冀貪庸。帝已留冀，冀以镕貞吉鄉人，疑出貞吉意，疏辨乞罷，且詆貞吉。貞吉亦疏辨求去。詔留貞吉，褫冀官。其後營制屢更，未逾年即復其舊，貞吉亦不能爭也。俺答款塞求封，貞吉力贊其議。

先是，高拱再入閣即掌吏部。貞吉言於李春芳，亦得掌都察院。拱以私憾欲考察科道。貞吉與同事上言：「頃因御史葉夢熊言事忤旨，陛下嚴諭考核言官，並及升任在籍者。應考近二百人，其中豈無懷忠報主謇諤敢言之士？今一以放肆奸邪罪之，竊恐所司奉行過當，忠邪不分，致塞言路，沮士氣，非國家福也。」帝不從。拱以貞吉得其情，憾甚。及考察，拱欲去貞吉所厚者，貞吉亦持拱所厚以解。於是斥者二十七人，而拱所惡者鹹與。拱猶以為憾也，嗾門生給事中韓楫劾貞吉庸橫，考察時有私。貞吉疏辨乞休，且言：「臣自掌院務，僅以考察一事與拱相左。其他壞亂選法，縱肆作奸，昭然耳目者，臣噤口不能一言，有負任使，臣真庸臣也。若拱者，斯可謂橫也已。臣放歸之後，幸仍還拱內閣，毋令久專大權，廣樹眾黨。」疏入，竟允貞吉去，而拱握吏部權如故。

貞吉學博才高。然好剛使氣，動與物迕。九列大臣，或名呼之，人亦以是多怨。高拱、張居正名輩出貞吉後，而進用居先。鹹負才好勝不相下，竟齟齬而去。萬歷十年卒，贈少保，謚文肅。

殷士儋，字正甫，歷城人。嘉靖二十六年進士。選庶吉士，授檢討。久之，充裕王講官。凡關君德治道，輒危言激論，王為動色。遷右贊善，進洗馬，直論如故。隆慶元年擢侍讀學士，掌翰林院事，進禮部右侍郎，未幾改吏部。明年春，拜禮部尚書，掌詹事府事。其冬，還理部事。四年正月朔望，日月俱食。士儋疏請布德、緩刑、納諫、節用，飭內外臣工講求民瘼。報聞。以舊恩，進太子太保。時寒暑皆罷講，士儋請如故事，四時無輟，並進講《祖訓》及《大學衍義》、《貞觀政要》。帝嘉納之。

始世宗定宗藩條例，親王無後，以兄弟及兄弟之子嗣，不得以旁繼。嘉靖末，肅懷王薨，無子。其大母定王妃請以輔國將軍縉貴嗣，禮部議縉貴實懷王從叔，不可承祧。詔許以將軍攝府事。及帝即位，王妃復請，前尚書高儀執不可。縉貴重賄中官，屬宗人為奏，祈必得。士儋持之甚力。帝以肅藩越在遠塞，不王無以鎮之，遂許縉貴嗣。士儋爭曰：「肅府自甘州徙蘭州，實內地。且請別選郡王賢者理府事，毋遂私請，壞條例。」而帝意堅不可奪。士儋乃請封為郡王，諸宗率以此令從事，帝終不許。故事，郊畢，舉慶成宴。自世宗倦勤，典禮久廢。帝即位三載，猶未舉行，士儋始考定舊儀行之。十一月，命以本官兼文淵閣大學士入閣辦事。俄俺答封事成，進少保，改武英殿。

始士儋與陳以勤、高拱、張居正並為裕邸僚，三人皆柄用，士儋仍尚書，不能無望。拱素善張四維，欲引共政，而惡士儋不親己，不為援。士儋遂藉太監陳洪力，取中旨入閣，以故怨拱及四維。四維父擅鹽利，為御史郜永春所劾。事已解，他御史復及之。拱、四維疑出士儋指，益相構。御史趙應龍遂劾士儋進由陳洪，不可以參大政。士儋再辨求去，不允。而拱門生都給事中韓楫復揚言脅之，士儋亦疑出拱指。故事，給事中朔望當入閣會揖。士儋面詰楫曰：「聞君有憾於我，憾自可耳，毋為他人使。」拱曰：「非體也。」士儋勃然起，詬拱曰：「若逐陳公，逐趙公，復逐李公，今又為四維逐我，若能常有此座耶？」奮臂欲毆之。居正從旁解，亦誶而對。御史侯居良復劾士儋始進不正，求退不勇。士儋再疏請益力，乃賜道里費，乘傳歸，有司給稟隸如故事。家居十一年卒。時居正垂沒，四維為政，怨士儋。贈太保，謚文通。久之，改謚文莊。

高儀，字子象，錢塘人。嘉靖二十年進士。選庶吉士，授編修。歷侍講學士，掌南京翰林院。召為太常卿，掌國子監事。擢禮部右侍郎，改吏部，教習庶吉士。四十五年代高拱為禮部尚書。穆宗即位，諸大典禮皆儀所酌定。世宗遺命，郊社及祔享祔葬諸禮，悉稽祖制更定。儀乃會廷臣議：天地分祀不必改；既祭先農，不當復祈谷西苑；帝社、帝稷、睿宗明堂配天與玉芝宮專祀，當廢；孝潔皇后當祔廟，別祀孝烈於他所。帝皆報可。既而中官李芳復請天地合祀如洪武制，御史張槚請易皇極諸殿名，盡復其舊，儀皆持不可。帝踐阼四月，未召對大臣，儀屢請。隆慶二年正月饗太廟，帝將遣代，儀偕僚屬諫，閣臣亦以為言，乃親祀如禮。慶府輔國將軍縉貴請襲王爵，儀執不從。太子生七齡，儀疏請出閣，帝命待十齡行之。詔取光祿銀二十萬兩，儀力爭。初，世宗崇道教，太常多濫員，儀奏汰四十八人。寺卿陳慶奏供事乏缺，儀堅持不可。掌禮部四年，每歲暮類奏四方災異，遇事秉禮循法，居職甚稱。引疾章六上，卒見留。會御史傅寵以先帝時撰文叩壇事劾儀，儀四疏求去，乃加太子少保馳傳歸。

歸二年，用高拱薦，命以故官侍東宮講讀，掌詹事府。六年四月詔兼文淵閣大學士入閣辦事。逾月，帝崩，預顧命。及拱為張居正所逐，儀已病，太息而已。未幾卒。贈太子太保，謚文端。

儀性簡靜，寡嗜欲，室無妾媵。舊廬毀於火，終身假館於人。及沒，幾無以殮。

贊曰：費宏等皆起家文學，致位宰相。宏卻錢寧，拒宸濠，忤張、桂，再躓再起，終亦無損清譽。李時、翟鑾皆負才望，而鑾晚節不振。貞吉負氣自高，然處傾軋之勢，即委蛇，庸得免乎？顧鼎臣等雍容廟堂，可謂極遭逢之盛。而陳以勤誠心輔導，獻納良多。後賢濟美，繼登相位。終明之世，稱韋、平者，數以勤父子。天之報之，何其厚哉。


Chinese text: This work was published before January 1, 1923, and is in the
public domain worldwide because the author died at least 100 years ago.
