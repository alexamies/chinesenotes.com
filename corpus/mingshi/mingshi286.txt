林鴻附:鄭定 等 王紱附:夏昶 沈度弟:粲 附:滕用亨 等 聶大年 劉溥附:蘇平 等 張弼 張泰〈（陸釴 陸容）〉 程敏政 羅 儲巏 李夢陽附:康海 王九思 王維楨 何景明 徐禎卿〈（楊循吉 祝允明 唐寅 桑悅）〉 邊貢 顧璘弟:瑮 附:陳沂 等 鄭善夫附:殷雲霄 方豪 等 陸深附:王圻 王廷陳 李濂

目录
1	林鴻附 鄭定 等
2	王紱附 夏昶
3	沈度弟 粲 附 滕用亨 等
4	聶大年
5	劉溥附 蘇平 等
6	張弼
7	張泰〈（陸釴 陸容）〉
8	程敏政
9	羅
10	儲巏
11	李夢陽附 康海 王九思 王維楨
12	何景明
13	徐禎卿〈（楊循吉 祝允明 唐寅 桑悅）〉
14	邊貢
15	顧璘弟 瑮 附 陳沂 等
16	鄭善夫附 殷雲霄 方豪 等
17	陸深附:王圻
18	王廷陳
19	李濂
林鴻附 鄭定 等
　　林鴻，字子羽，福清人。洪武初，以人才薦，授將樂縣訓導，歷禮部精膳司員外郎。性脫落，不善仕，年未四十自免歸。閩中善詩者，稱十才子，鴻為之冠。十才子者，閩鄭定，侯官王褒、唐泰，長樂高棅、王恭、陳亮，永福王偁及鴻弟子周玄、黃玄，時人目為二玄者也。

　　鴻論詩，大指謂漢、魏骨氣雖雄，而菁華不足。晉祖玄虛，宋尚條暢，齊、梁以下但務春華，少秋實。惟唐作者可謂大成。然貞觀尚習故陋，神龍漸變常調，開元、天寶間聲律大備，學者當以是為楷式。閩人言詩者率本於鴻。

　　晉府引禮舍人浦源，字長源，無錫人也。慕鴻名，逾嶺訪之。造其門，二玄請誦所作，曰：「吾家詩也。」鴻延之入社。

　　鄭定，字孟宣，嘗為陳友定記室。友定敗，浮海亡交、廣間。久之，還居長樂。洪武中，征授延平府訓導，歷國子助教。

　　王褒，字中美，鴻之兄子婿也。為長沙學官，遷永豐知縣。永樂中，召入，預修《大典》，擢漢府紀善。

　　唐泰，字亨仲。洪武二十七年進士。歷陝西副使。

　　高棅，字彥恢，更名廷禮，別號漫士。永樂初，以布衣召入翰林，為待詔，遷典籍。性善飲，工書畫，尤專於詩。其所選《唐詩品匯》、《唐詩正聲》，終明之世，館閣宗之。

　　王恭，字安中，隱居七岩山，自稱皆山樵者。永樂初，以儒士薦起待詔翰林，年六十余，與修《大典》。書成，授翰林院典籍。

　　陳亮，字景明。自以故元儒生，明興累詔不出，作《陳摶傳》以見志。結草屋滄洲中，與三山耆彥為九老會，終其身不仕。

　　王偁，字孟易攵。父翰仕元，抗節死，偁方九歲，父友吳海撫教之。洪武中，領鄉薦，入國學，陳情養母。母歿，廬墓六年。永樂初，用薦授翰林檢討，與修《大典》。學博才雄，最為解縉所重。自負無輩行，獨推讓同官王洪。

　　王洪者，字希范，錢塘人。八歲能文，十八成進士，授吏科給事中。改翰林檢討，偕偁等與修《大典》。歷修撰、侍講。帝頒佛曲於塞外，命洪為文，逡巡不應詔。為同列所排，不復進用，卒官。而偁後坐累謫交址，復以縉事連及，系死獄中。

　　黃玄，字玄之，將樂人。聞鴻棄官歸，遂攜妻子居閩縣，以歲貢官泉州訓導。

　　周玄，字微之，閩縣人。永樂中，以文學征，授禮部員外郎。嘗挾書千卷止高棅家，讀十年，辭去，盡棄其書，曰：「在吾腹笥矣。」同時趙迪、林敏、陳仲宏、鄭關、林伯璟、張友謙亦以能詩名，皆鴻之弟子。

王紱附 夏昶
　　王紱，字孟端，無錫人。博學，工歌詩，能書，寫山木竹石，妙絕一時。洪武中，坐累戍朔州。永樂初，用薦，以善書供事文淵閣。久之，除中書舍人。

　　紱未仕時，與吳人韓奕為友，隱居九龍山，遂自號九龍山人。於書法，動以古人自期。畫不苟作，遊覽之頃，酒酣握筆，長廊素壁淋漓沾灑。有投金幣購片楮者，輒拂袖起，或閉門不納，雖豪貴人勿顧也。有諫之者，紱曰：「丈夫宜審所處，輕者如此，重者將何以哉！」在京師，月下聞吹簫聲，乘興寫《石竹圖》，明旦訪其人贈之，則估客也。客以紅氍毹饋，請再寫一枝為配。紱索前畫裂之，還其饋。一日退朝，黔國公沐晟從後呼其字，紱不應。同列語之曰：「此黔國公也。」紱曰：「我非不聞之，是必與我索畫耳。」晟走及之，果以畫請，紱頷之而已。逾數年，晟復以書來，紱始為作畫。既而曰：「我畫直遺黔公不可。黔公客平仲微者，我友也，以友故與之，俟黔公與求則可耳。」其高介絕俗如此。

　　昆山夏昶者，亦善畫竹石，亞於紱。畫竹一枝，直白金一錠，然人多以饋遺得之。昶，字仲昭，永樂十三年進士，改庶吉士，歷官太常寺卿。昶與上元張益，同中進士，同以文名，同善畫竹。其後，昶見益《石渠閣賦》，自謂不如，遂不復作賦。益見昶所畫竹石，亦遂不復畫竹。益死土木之難。

　　仲微，名顯，錢塘人。嘗知滕縣事，謫戍雲南。其為詩頗豪放自喜，雲南詩人稱平、居、陳、郭，顯其一也。

沈度弟 粲 附 滕用亨 等
　　沈度，字民則。弟粲，字民望。松江華亭人。兄弟皆善書，度以婉麗勝，粲以遒逸勝。度博涉經史，為文章絕去浮靡。洪武中，舉文學，弗就。坐累謫雲南，岷王具禮幣聘之，數進諫，未幾辭去。都督瞿能與偕入京師。成祖初即位，詔簡能書者入翰林，給廩祿，度與吳縣滕用亨、長樂陳登同與選。是時解縉、胡廣、梁潛、王璉皆工書，度最為帝所賞，名出朝士右。日侍便殿，凡金版玉冊，用之朝廷，藏秘府，頒屬國，必命之書。遂由翰林典籍擢檢討，歷修撰，遷侍講學士。粲自翰林待詔遷中書舍人，擢侍讀，進階大理少卿。兄弟並賜織金衣，鏤姓名於象簡，泥之以金。贈父母如其官，馳傳歸，告於墓。

　　昆山夏昺者，字孟晹，與其弟昶以善書畫聞，同官中書舍人，時號大小中書，而度、粲號大小學士。

　　度性敦實，謙以下人，嚴取與。有訓導介其友求書，請識姓字於上。度沈思曰：「得非曩訐奏有司者耶？」遽卻之。其友固請，終不肯書姓名。其在內廷備顧問，必以正對。粲篤於事兄，己有賜，輒歸其兄。

　　滕用亨，初名權，字用衡。精篆隸書。被薦時年七十矣，召見，大書麟鳳龜龍四字以進，又獻《貞符詩》三篇。授翰林待詔，與修《永樂大典》。用亨善鑒古，嘗侍帝觀畫卷，未竟，眾目為趙伯駒，用亨曰：「此王詵筆也。」至卷尾，果然。

　　陳登，字思孝。初仕羅田縣丞，改蘭溪，再改浮梁。選入翰林，仍給縣丞祿，歷十年始授中書舍人。登於六書本原，博考詳究，用力甚勤。自周、秦以來，殘碑斷碣，必窮搜摩搨審度而辨定之。得其傳者，太常卿南城程南雲也。

聶大年
　　聶大年，字壽卿，臨川人。父同文，洪武中，官翰林侍書、中書舍人。燕王入京師，迎謁，道曷死，死後五月而大年生，母胡撫之。比長，博學，善詩古文。葉盛稱其詩，謂三十年來絕唱也。書得歐陽率更法。宣德末，薦授仁和訓導。母卒，歸葬，哀感行路。裡人列其母子賢行上之有司，詔旌其門。服闋，分教常州，遷仁和教諭。景泰六年薦入翰林，未幾得疾卒。

　　始，尚書王直以詩寄錢塘戴文進索畫，自序昔與文進交，嘗戲作詩一聯，至是十年始成之。大年題其後曰：「公愛文進之畫，十年不忘。使以是心待天下賢者，天下寧復有遣賢哉。」直聞其言，不怒亦不薦。及大年疾篤，作詩貽直，有「鏡中白髮孰憐我，湖上青山欲待誰」句，直曰，「此欲吾志其墓耳」，遂為之志。

劉溥附 蘇平 等
　　劉溥，字原博，長洲人。祖彥，父士賓，皆以醫得官。溥八歲賦《溝水詩》，時目為聖童。長侍祖父游兩京，研究經史兼通天文、曆數。宣德時，以文學征。有言溥善醫者，授惠民局副使，調太醫院吏目。恥以醫自名，日吟詠為事。其詩初學西昆，後更奇縱，與湯胤勣、蘇平、蘇正、沈愚、王淮、晏鐸、鄒亮、蔣忠、王貞慶號「景泰十才子」，溥為主盟。

　　胤勣，東甌王和曾孫，自有傳。蘇平，字秉衡，弟正，字秉貞，海寧人。兄弟並以布衣終。沈愚，字通理，昆山人，業醫終其身。王淮，字柏源，慈溪人。晏鐸，字振之，富順人。由庶吉士授御史，歷按兩畿、山東，所至有聲。坐言事謫上高典史，鄰境寇發，官兵不能討，鐸捕滅之，歸所掠於民。鄒亮，字克明，長洲人。用況鐘薦，擢吏部司務，遷御史。蔣忠，字主忠，儀真人，徙居句容。王貞慶，字善甫，駙馬都尉寧子也。折節好士，有詩名，時稱金粟公子。

張弼
　　張弼，字汝弼，松江華亭人。成化二年進士。授兵部主事，進員外郎。遷南安知府，地當兩廣沖，奸人聚山谷為惡，悉捕滅之。毀淫祠百數十區，建為社學。謝病歸，士民為立祠。弼自幼穎拔，善詩文，工草書，怪偉跌宕，震撼一世。自號東海。張東海之名，流播外裔。為詩，信手縱筆，多不屬稿，即有所屬，以書故，輒為人持去。與李東陽、謝鐸善。嘗自言：「吾平生，書不如詩，詩不如文。」東陽戲之曰：「英雄欺人每如此，不足信也。」鐸稱其好學不倦，詩文成一家言。子弘至，自有傳。

張泰〈（陸釴 陸容）〉
　　張泰，字亨父，太倉人。陸釴，字鼎儀，昆山人。陸容，字文量，亦太倉人。三人少齊名，號「婁東三鳳」。泰舉天順八年進士，選庶吉士，授檢討，遷修撰。為人恬淡自守，詩名亞李東陽。弘治間，藝苑皆稱李懷麓、張滄洲，東陽有《懷麓堂集》，泰有《滄洲集》也。釴與泰同年進士，殿試第二。授編修，歷修撰、諭德。孝宗立，以東宮講讀勞，進太常少卿兼侍讀，得疾歸。泰、釴皆早卒。容，成化中進士。授南京主事，進兵部職方郎中。西番進獅子，奏請大臣往迎，容諫止之。遷浙江參政，罷歸。

程敏政
　　程敏政，字克勤，休寧人，南京兵部尚書信子也。十歲侍父官四川，巡撫羅綺以神童薦。英宗召試，悅之，詔讀書翰林院，給廩饌。學士李賢、彭時咸愛重之，賢以女妻焉。成化二年進士及第，授編修，歷左諭德，直講東宮。翰林中，學問該博稱敏政，文章古雅稱李東陽，性行真純稱陳音，各為一時冠。孝宗嗣位，以宮僚恩擢少詹事兼侍講學士，直經筵。

敏政名臣子，才高負文學，常俯視儕偶，頗為人所疾。弘治元年冬，御史王嵩等以雨災劾敏政，因勒致仕。五年起官，尋改太常卿兼侍讀學士，掌院事。進禮部右侍郎，專典內閣誥敕。十二年與李東陽主會試，舉人徐經、唐寅預作文，與試題合。給事中華昶劾敏政鬻題，時榜未發，詔敏政毋閱卷，其所錄者令東陽會同考官覆校。二人卷皆不在所取中，東陽以聞，言者猶不已。敏政、昶、經、寅俱下獄，坐經嘗贄見敏政，寅嘗從敏政乞文，黜為吏，敏政勒致仕，而昶以言事不實調南太僕主簿。敏政出獄憤恚，發癰卒。後贈禮部尚書。或言敏政之獄，傅瀚欲奪其位，令昶奏之。事秘，莫能明也。

羅
　　羅，字景鳴，南城人。博學，好古文，務為奇奧。年四十困諸生，輸粟入國學。丘浚為祭酒，議南人不得留北監。固請不已，浚罵之曰：「若識幾字，倔強乃爾！」仰對曰：「惟中秘書未讀耳。」浚姑留之，他日試以文，乃大驚異。成化末，領京闈鄉試第一。明年舉進士，選庶吉士，授編修。益肆力古文，每有作，或據高樹，或閉坐一室，瞑目隱度，形容灰槁。自此文益奇，亦厚自負。

　　尤尚節義。台諫救劉遜盡下獄，言當優容以全國體。中官李廣死，遺一籍，具識大臣賄交者。帝怒，命言官指名劾奏。上言曰：「大臣表正百僚，今若此，固宜置重典。然天下及四裔皆仰望之，一旦指名暴其惡，啟遠人慢朝廷心。言官未見籍記，憑臆而論，安辨玉石？一經攻摘，且玷終身。臣請降敕密諭，使引疾退，或斥以他事，庶不為朝廷羞，而仕路亦清。」李夢陽下獄，言：「壽寧侯托肺腑，當有以保全之。夢陽不保，為侯累。」帝深納焉。秩滿，進侍讀。

　　正德初，遷南京太常少卿。劉瑾亂政，李東陽依違其間。，東陽所舉士也，貽書責以大義，且請削門生之籍。尋進本寺卿，擢南京吏部右侍郎。遇事嚴謹，僚屬畏憚。畿輔盜縱橫，而皇儲未建，疏論激切，且侵執政者。七年冬，考績赴都，遂引疾致仕歸。寧王宸濠慕其名，遣使饋，避之深山。及叛，已病，馳書守臣約討賊，事未舉而卒。嘉靖初，賜諡文肅，學者稱圭峰先生。

儲巏
　　儲巏，字靜夫，泰州人。九歲能屬文。母疾，刲股療之，卒不起。家貧，力營墓域。旦哭冢，夜讀書不輟。成化十九年鄉試，明年會試，皆第一。授南京考功主事。孝宗嗣位，疏薦前直諫貶謫者，主事張吉、王純，中書舍人丁璣，進士李文祥，吉等皆錄用。久之，進郎中。吏部尚書耿裕知其賢，調北部，考注臧否，一齣至公。嘗核實一官，裕欲改其評，巏正色曰：「公所執，何異王介甫！」群僚咸在側，裕大慚，徐曰：「郎中言是，然非我莫能容也。」擢太僕少卿，請命史官記注言動，如古左右史，時不能用。進本寺卿。武宗立，塞上有警，條御邊五事，又陳馬政病民者四事，多議行。正德二年改左僉都御史，總督南京糧儲。召為戶部右侍郎，尋轉左，督倉場，所至宿弊盡釐。劉瑾用事，數陵侮大臣，獨敬巏，稱為先生。巏憤其所為，五年春，引疾求去。詔許乘傳，有司俟疾痊以聞。其秋，瑾敗，以故官召，辭不赴。後起南京戶部左侍郎，就改吏部，卒官。

　　巏體貌清羸，若不勝衣；淳行清修，介然自守。工詩文。好推引知名士，辟遠非類，不惡而嚴。進士顧璘嘗謁尚書邵寶，寶語曰：「子立身，當以柴墟為法。」柴墟者，巏別號也。嘉靖初，賜諡文懿。

李夢陽附 康海 王九思 王維楨
　　李夢陽，字獻吉，慶陽人。父正，官周王府教授，徙居開封。母夢日墮懷而生，故名夢陽。弘治六年舉陝西鄉試第一，明年成進士，授戶部主事。遷郎中，榷關，格勢要，構下獄，得釋。

　　十八年，應詔上書，陳二病、三害、六漸，凡五千余言，極論得失。末言：「壽寧侯張鶴齡招納無賴，罔利賊民，勢如翼虎。」鶴齡奏辨，摘疏中「陛下厚張氏」語，誣夢陽訕母后為張氏，罪當斬。時皇后有寵，後母金夫人泣訴帝，帝不得已系夢陽錦衣獄。尋宥出，奪俸。金夫人訴不已，帝弗聽，召鶴齡閒處，切責之，鶴齡免冠叩頭乃已。左右知帝護夢陽，請毋重罪，而予杖以泄金夫人憤。帝又弗許，謂尚書劉大夏曰：「若輩欲以杖斃夢陽耳，吾寧殺直臣快左右心乎！」他日，夢陽途遇壽寧侯，詈之，擊以馬箠，墮二齒，壽寧侯不敢校也。

　　孝宗崩，武宗立，劉瑾等八虎用事，尚書韓文與其僚語及而泣。夢陽進曰：「公大臣，何泣也？」文曰：「奈何？」曰：「比言官劾群奄，閣臣持其章甚力，公誠率諸大臣伏闕爭，閣臣必應之，去若輩易耳。」文曰：「善」，屬夢陽屬草。會語泄，文等皆逐去。瑾深憾之，矯旨謫山西布政司經歷，勒致仕。既而瑾復摭他事下夢陽獄，將殺之，康海為說瑾，乃免。瑾誅，起故官，遷江西提學副使。令甲，副使屬總督，夢陽與相抗，總督陳金惡之。監司五日會揖巡按御史，夢陽又不往揖，且敕諸生毋謁上官，即謁，長揖毋跪。御史江萬實亦惡夢陽。淮王府校與諸生爭，夢陽笞校。王怒，奏之，下御史按治。夢陽恐萬實右王，訐萬實。詔下總督金行勘，金檄布政使鄭岳勘之。夢陽偽撰萬實劾金疏以激怒金，並構岳子涷通賄事。寧王宸濠者浮慕夢陽，嘗請撰《陽春書院記》，又惡岳，乃助夢陽劾岳。萬實復奏夢陽短，及偽為奏章事。參政吳廷舉亦與夢陽有隙，上疏論其侵官，不俟命徑去。詔遣大理卿燕忠往鞫，召夢陽，羈廣信獄。諸生萬余為訟冤，不聽。劾夢陽陵轢同列，挾制上官，遂以冠帶閒住去。亦褫岳職，謫戍澐，奪廷舉俸。

　　夢陽既家居，益跅弛負氣，治園池，招賓客，日縱俠少射獵繁台、晉丘間，自號空同子，名震海內。宸濠反誅，御史周宣劾夢陽黨逆，被逮。大學士楊廷和、尚書林俊力救之，坐前作《書院記》，削籍。頃之卒。子枝，進士。

　　夢陽才思雄鷙，卓然以復古自命。弘治時，宰相李東陽主文柄，天下翕然宗之，夢陽獨譏其萎弱。倡言文必秦、漢，詩必盛唐，非是者弗道。與何景明、徐禎卿、邊貢、朱應登、顧璘、陳沂、鄭善夫、康海、王九思等號十才子，又與景明、禎卿、貢、海、九思、王廷相號七才子，皆卑視一世，而夢陽尤甚。吳人黃省曾、越人周祚，千里致書，願為弟子。迨嘉靖朝，李攀龍、王世貞出，復奉以為宗。天下推李、何、王、李為四大家，無不爭效其體。華州王維楨以為七言律自杜甫以後，善用頓挫倒插之法，惟夢陽一人。而後有譏夢陽詩文者，則謂其模擬剽竊，得史遷、少陵之似，而失其真雲。

　　康海，字德涵，武功人。弘治十五年殿試第一，授修撰。與夢陽輩相倡和，訾議諸先達，忌者頗眾。正德初，劉瑾亂政。以海同鄉，慕其才，欲招致之，海不肯往。會夢陽下獄，書片紙招海曰：「對山救我。」對山者，海別號也。海乃謁瑾，瑾大喜，為倒屣迎。海因設詭辭說之，瑾意解，明日釋夢陽。逾年，瑾敗，海坐黨，落職。

　　王九思，字敬夫，鄠人。弘治九年進士。由庶吉士授檢討。尋調吏部，至郎中，亦以瑾黨謫壽州同知。復被論，勒致仕。

　　海、九思同里、同官，同以瑾黨廢。每相聚沜東鄠、杜間，挾聲伎酣飲，制樂造歌曲，自比俳優，以寄其怫郁。九思嘗費重貲購樂工學琵琶。海搊彈尤善。後人傳相仿效，大雅之道微矣。

　　王維楨，字允寧。嘉靖十四年進士。擢庶吉士，累官南京國子祭酒。家居，地大震，壓死。維楨頎而晰，自負經世才，職文墨，不得少效於世，使酒謾罵，人多畏而遠之。於文好司馬遷，於詩好杜甫，而其意以夢陽兼此二人。終身所服膺效法者，夢陽也。

何景明
　　何景明，字仲默，信陽人。八歲能詩古文。弘治十一年舉於鄉，年方十五，宗籓貴人爭遺人負視，所至聚觀若堵。十五年第進士，授中書舍人。與李夢陽輩倡詩古文，夢陽最雄駿，景明稍後出，相與頡頏。正德改元，劉瑾竊柄。上書吏部尚書許進勸其秉政毋撓，語極激烈。已，遂謝病歸。逾年，瑾盡免諸在告者官，景明坐罷。瑾誅，用李東陽薦，起故秩，直內閣制敕房。李夢陽下獄，眾莫敢為直，景明上書吏部尚書楊一清救之。九年，乾清宮災，疏言義子不當畜，邊軍不當留，番僧不當寵，宦官不當任。留中。久之，進吏部員外郎，直制敕如故。錢寧欲交歡，以古畫索題，景明曰：「此名筆，毋污人手。」留經年，終擲還之。尋擢陝西提學副使。廖鵬弟太監鑾鎮關中，橫甚，諸參隨遇三司不下馬，景明執撻之。其教諸生，專以經術世務。遴秀者於正學書院，親為說經，不用諸家訓詁，士始知有經學。嘉靖初，引疾歸，未幾卒，年三十有九。

　　景明志操耿介，尚節義，鄙榮利，與夢陽並有國士風。兩人為詩文，初相得甚歡，名成之後，互相詆諆。夢陽主摹仿，景明則主創造，各樹堅壘不相下，兩人交游亦遂分左右袒。說者謂景明之才本遜夢陽，而其詩秀逸穩稱，視夢陽反為過之。然天下語詩文必並稱何、李，又與邊貢、徐禎卿並稱四傑。其持論，謂：「詩溺於陶，謝力振之，古詩之法亡於謝。文靡於隋，韓力振之，古文之法亡於韓。」錢謙益撰《列朝詩》，力詆之。

徐禎卿〈（楊循吉 祝允明 唐寅 桑悅）〉
　　徐禎卿，字昌榖，吳縣人。資穎特，家不蓄一書，而無所不通。自為諸生，已工詩歌，與裡人唐寅善，寅言之沈周、楊循吉，由是知名。舉弘治十八年進士。孝宗遣中使問禎卿與華亭陸深名，深遂得館選，而禎卿以貌寢不與。授大理左寺副，坐失囚，貶國子博士。禎卿少與祝允明、唐寅、文徵明齊名，號「吳中四才子」。其為讀，喜白居易、劉禹錫。既登第，與李夢陽、何景明游，悔其少作，改而趨漢、魏、盛唐，然故習猶在，夢陽譏其守而未化。卒，年二十有三。禎卿體癯神清，詩熔煉精警，為吳中詩人之冠，年雖不永，名滿士林。子伯虯，舉人，亦能詩。

　　楊循吉，字君謙，吳縣人。成化二十年進士。授禮部主事。善病，好讀書，每得意，手足踔掉不能自禁，用是得顛主事名。一歲中，數移病不出。弘治初，奏乞改教，不許。遂請致仕歸，年才三十有一。結廬支硎山下，課讀經史，旁通內典、稗官。父母歿，傾貲治葬，寢苫墓側。性狷隘，好持人短長，又好以學問窮人，至頰赤不顧。清寧宮災，詔求直言，馳疏請復建文帝尊號，格不行。武宗駐蹕南都，召賦《打虎曲》，稱旨，易武人裝，日侍御前為樂府、小令。帝以優俳畜之，不授官。循吉以為恥，閱九月辭歸。既復召至京，會帝崩，乃還。嘉靖中，獻《九廟頌》及《華陽求嗣齋儀》，報聞而已。晚歲落寞，益堅癖自好。尚書顧璘道吳，以幣贄，促膝論文，歡甚。俄郡守邀璘，璘將赴之，循吉忽色變，驅之出，擲還其幣。明日，璘往謝，閉門不納。卒，年八十九。其詩文，自定為《松籌堂集》，他所作又十余種，幾及千卷。

　　祝允明，字希哲，長洲人。祖顯，正統四年進士。內侍傳旨試能文者四人，顯與焉，入掖門，知欲令教小內豎也，不試而出。由給事中歷山西參政。並有聲。允明以弘治五年舉於鄉，久之不第，授廣東興寧知縣。捕戮盜魁三十余，邑以無警。稍遷應天通判，謝病歸。嘉靖五年卒。

　　允明生而枝指，故自號枝山，又號枝指生。五歲作徑尺字，九歲能詩，稍長，博覽群集，文章有奇氣，當筵疾書，思若涌泉。尤工書法，名動海內。好酒色六博，善新聲，求文及書者踵至，多賄妓掩得之。惡禮法士，亦不問生產，有所入，輒召客豪飲，費盡乃已，或分與持去，不留一錢。晚益困，每出，追呼索逋者相隨於後，允明益自喜。所著有詩文集六十卷，他雜著百余卷。子續，正德中進士，仕至廣西左布政使。

　　唐寅，字伯虎，一字子畏。性穎利，與里狂生張靈縱酒，不事諸生業。祝允明規之，乃閉戶浹歲。舉弘治十一年鄉試第一，座主梁儲奇其文，還朝示學士程敏政，敏政亦奇之。未幾，敏政總裁會試，江陰富人徐經賄其家僮，得試題。事露，言者劾敏政，語連寅，下詔獄，謫為吏。寅恥不就，歸家益放浪。寧王宸濠厚幣聘之，寅察其有異志，佯狂使酒，露其醜穢。宸濠不能堪，放還。築室桃花塢，與客日般飲其中，年五十四而卒。

　　寅詩文，初尚才情，晚年頹然自放，謂後人知我不在此，論者傷之。吳中自枝山輩以放誕不羈為世所指目，而文才輕艷，傾動流輩，傳說者增益而附麗之，往往出名教外。

　　時常熟有桑悅者，字民懌，尤怪妄，亦以才名吳中。書過目，輒焚棄，曰：「已在吾腹中矣。」敢為大言，以孟子自況。或問翰林文章，曰：「虛無人，舉天下惟悅，其次祝允明，又次羅。」為諸生，上謁監司，曰「江南才子」。監司大駭，延之較書，預刊落以試悅，文義不屬者，索筆補之。年十九舉成化元年鄉試，試春官，答策語不雅訓，被斥。三試得副榜，年二十余耳，年籍誤二為六，遂除泰和訓導。學士丘浚重其文，屬學使者善遇之。使者至，問：「悅不迎，豈有恙乎？」長吏皆銜之，曰：「無恙，自負才名不肯謁耳。」使者遣吏召不至，益兩使促之。悅怒曰：「始吾謂天下未有無耳者，乃今有之。與若期，三日後來，瀆則不來矣。」使者恚，欲收悅，緣浚故，不果。三日來見，長揖使者。使者怒，悅脫帽竟去。使者下階謝，乃已。遷長沙通判，調柳州。會外艱歸，遂不出。居家益狂誕，鄉人莫不重其文，而駭其行。初，悅在京師，見高麗使臣市本朝《兩都賦》，無有，以為恥，遂賦之。居長沙，著《庸言》，自以為窮究天人之際。所著書，頗行於世。

邊貢
　　邊貢，字廷實，歷城人。祖寧，應天治中。父節，代州知州。貢年二十舉於鄉，第弘治九年進士。除太常博士，擢兵科給事中。孝宗崩，疏劾中官張瑜，太醫劉文泰、高廷和用藥之謬，又劾中官苗逵、保國公硃暉、都御史史琳用兵之失。改太常丞，遷衛輝知府，改荊州，並能其官。歷陝西、河南提學副使，以母憂家居。嘉靖改元，用薦，起南京太常少卿，三遷太常卿，督四夷館，擢刑部右侍郎，拜戶部尚書，並在南京。貢早負才名，美風姿，所交悉海內名士。久官留都，優閒無事，遊覽江山，揮毫浮白，夜以繼日。都御史劾其縱酒廢職，遂罷歸。

顧璘弟 瑮 附 陳沂 等
　　顧璘，字華玉，上元人。弘治九年進士。授廣平知縣，擢南京吏部主事，晉郎中。正德四年出為開封知府，數與鎮守太監廖堂、王宏忤，逮下錦衣獄，謫全州知州。秩滿，遷台州知府。歷浙江左布政使，山西、湖廣巡撫，右副都御史，所至有聲。遷吏部右侍郎，改工部。董顯陵工畢，遷南京刑部尚書。罷歸，年七十余卒。

　　璘少負才名，與何、李相上下。虛己好士，如恐不及。在浙，慕孫太初一元不可得見。道衣幅巾，放舟湖上，月下見小舟泊斷橋，一僧、一鶴、一童子煮茗，笑曰：「此必太初也。」移舟就之，遂往還無間。撫湖廣時，愛王廷陳才，欲見之，廷陳不可。偵廷陳狎游，疾掩之，廷陳避不得，遂定交。既歸，構息園，大治幸舍居客，客常滿。

　　從弟瑮，字英玉，以河南副使歸，居園側一小樓，教授自給。璘時時與客豪飲，伎樂雜作。呼瑮，瑮終不赴，其孤介如此。

　　初，璘與同里陳沂、王韋，號「金陵三俊」。其後寶應朱應登繼起，稱四大家。璘詩，矩矱唐人，以風調勝。韋婉麗多致，頗失纖弱。沂與韋同調。應登才思泉涌，落筆千言。然璘、應登羽翼李夢陽，而韋、沂則頗持異論。三人者，仕宦皆不及璘。

　　陳沂，字魯南。正德中進士。由庶吉士歷編修、侍講，出為江西參議，量移山東參政。以不附張孚敬、桂萼，改行太僕卿致仕。

　　王韋，字欽佩。父徽，成化時給事中，直諫有聲。韋舉弘治中進士，由庶吉士歷官太僕少卿。子逢元，亦能詩。

　　朱應登，字升之。弘治中進士，歷雲南提學副使，遷參政。恃才傲物，中飛語，罷歸。子日籓，嘉靖間進士，終九江知府。能文章，世其家。

　　南都自洪、永初，風雅未暢。徐霖、陳鐸、金琮、謝璿輩談藝正德時，稍稍振起。自璘王詞壇，士大夫希風附塵，厥道大彰。許谷，陳鳳，璿子少南，金大車、大輿、金鑾，盛時泰，陳芹之屬，並從之游。谷等皆裡人，鑾僑居客也。儀真蔣山卿、江都趙鶴亦與璘遙相應和。沿及末造，風流未歇雲。

鄭善夫附 殷雲霄 方豪 等
　　鄭善夫，字繼之，閩縣人。弘治十八年進士。連遭內外艱，正德六年始為戶部主事，榷稅滸墅，以清操聞。時劉瑾雖誅，嬖幸用事。善夫憤之，乃告歸，築草堂金鰲峰下，為遲清亭，讀書其中，曰：「俟天下之清也。」寡交游，日晏未炊，欣然自得。起禮部主事，進員外郎。武宗將南巡，偕同列切諫，杖於廷，罰跪五日。善夫更為疏草，置懷中，屬其僕曰：「死即上之。」幸不死，嘆曰：「時事若此，尚可靦顏就列哉！」乞歸未得，明年力請，乃得歸。嘉靖改元，用薦起南京刑部郎中，未上，改吏部。行抵建寧，便道游武夷、九曲，風雪絕糧，得病卒，年三十有九。善夫敦行誼，婚嫁七弟妹，貲悉推予之，葬母黨二十二人。所交盡名士，與孫一元、殷雲霄、方豪尤友善。作詩，力摹少陵。

　　雲霄，字近夫，壽張人，善夫同年進士。作蓄艾堂，聚書數千卷，以作者自命。正德中，官南京給事中。武宗納有娠女子馬姬宮中，雲霄偕同官疏諫，引李園、呂不韋事為諷，不報。卒官，年三十有七。鄉人穆孔暉畏雲霄峭直，曰：「殷子恥不善，不啻負穢然。」

　　方豪，字思道，開化人。正德三年進士。除崑山知縣，遷刑部主事。諫武宗南巡，跪闕下五日，復受杖。歷官湖廣副使，罷歸。一元，見《隱逸傳》。

　　閩中詩文，自林鴻、高棅後，閱百餘年，善夫繼之。迨萬曆中年，曹學佺、徐勃輩繼起，謝肇淛、鄧原岳和之，風雅復振焉。

　　學佺詳見後傳。勃，字興公，閩縣人。兄熥，萬曆間舉人。勃以布衣終。博聞多識，善草隸書。積書鰲峰書舍至數萬卷。

　　肇淛，字在杭。萬曆三十年進士。官工部郎中，視河張秋，作《北河紀略》，具載河流原委及歷代治河利病。終廣西右布政使。原岳，字汝高，亦閩縣人，肇淛同年進士，終湖廣副使。

陸深附:王圻
　　陸深，字子淵，上海人。弘治十八年進士，二甲第一。選庶吉士，授編修。劉瑾嫉翰林官亢己，悉改外，深得南京主事。瑾誅，復職，歷國子司業、祭酒，充經筵講官。奏講官撰進講章，閣臣不宜改竄。忤輔臣，謫延平同知。晉山西提學副使，改浙江。累官四川左布政使。松、茂諸番亂，深主調兵食，有功，賜金幣。嘉靖十六年召為太常卿兼侍讀學士。世宗南巡，深掌行在翰林院印，御筆刪侍讀二字，進詹事府詹事，致仕。卒，諡文裕。深少與徐禎卿相切磨，為文章有名。工書，仿李邕、趙孟頫。嘗鑒博雅，為詞臣冠。然頗倨傲，人以此少之。

　　同邑有王圻者，字元翰。嘉靖四十四年進士。除清江知縣，調萬安。擢御史，忤時相，出為福建按察僉事，謫邛州判官。兩知進賢、曹縣，遷開州知州。歷官陝西布政參議，乞養歸，築室淞江之濱，種梅萬樹，目曰梅花源。以著書為事，年逾耄耋，猶篝燈帳中，丙夜不輟。所撰《續文獻通考》諸書行世。

　　初，圻以奏議為趙貞吉所推。張居正與貞吉交惡，諷圻攻之，不應。高拱為圻座主，時方修隙徐階，又以圻為私其鄉人不助己，不能無恚，遂摭拾之。

王廷陳
　　王廷陳，字穉欽，黃岡人。父濟，吏部郎中。廷陳穎慧絕人，幼好弄，父抶之，輒大呼曰：「大人奈何虐天下名士！」正德十二年成進士，選庶吉士，益恃才放恣。故事，兩學士為館師，體嚴重，廷陳伺其退食，獨上樹杪，大聲叫呼。兩學士無如之何，佯弗聞也。武宗下詔南巡，與同館舒芬等七人將疏諫，館師石珤力止之。廷陳賦《烏母謠》，大書於壁以刺，珤及執政皆不悅。已而疏上，帝怒，罰跪五日，杖於廷。時已改吏科給事中，乃出為裕州知州。廷陳不習為吏，又失職怨望，簿牒堆案，漫不省視。夏日裸跣坐堂皇，見飛鳥集庭樹，輒止訟者，取彈彈之。上官行部，不出迎。已而布政使陳鳳梧及巡按御史喻茂堅先後至，廷陳以鳳梧座主，特出迓。鳳梧好謂曰：「子候我固善，御史即來，候之當倍謹。」廷陳許諾。及茂堅至，銜其素驕蹇，有意裁抑之，以小過榜州吏。廷陳為跪請，茂堅故益甚。廷陳大罵曰：「陳公誤我。」直上堂搏茂堅，悉呼吏卒出，鎖其門，禁絕供億，且將具奏。茂堅大窘，鳳梧為解，乃夜馳去。尋上疏劾之，適裕人被案者逸出，奏廷陳不法事，收捕系獄，削籍歸。世宗踐阼，前直諫被謫者悉復官，獨廷陳以畦吏議不與。

　　屏居二十餘年，嗜酒縱倡樂，益自放廢。士大夫造謁，多蓬髮赤足，不具賓主禮。時衣紅紫窄袖衫，騎牛跨馬，嘯歌田野間。嘉靖十八年詔修《承天大志》，巡撫顧璘以廷陳及顏木、王格薦。書成，不稱旨，賜銀幣而已。廷陳才高，詩文重當世，一時才士鮮能過之。木，應山人，官亳州知州。格，京山人，官河南僉事。

李濂
　　李濂，字川父，祥符人。舉正德八年鄉試第一，明年成進士。授沔陽知州，稍遷寧波同知，擢山西僉事。嘉靖五年以大計免歸，年才三十有八。濂少負俊才，時從俠少年聯騎出城，搏獸射雉，酒酣悲歌，慨然慕信陵君、侯生之為人。一日作《理情賦》，友人左國璣持以示李夢陽，夢陽大嗟賞，訪之吹台，濂自此聲馳河、雒間。既罷歸，益肆力於學，遂以古文名於時。初受知夢陽，後不屑附和。里居四十餘年，著述甚富。


Chinese text: This work was published before January 1, 1923, and is in the
public domain worldwide because the author died at least 100 years ago.
