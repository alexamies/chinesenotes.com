直省水利
　　三代疆理水土之制甚詳。自井田廢，溝遂堙，水常不得其治，於是穿鑿渠塘井陂，以資灌溉。明初，太祖詔所在有司，民以水利條上者，即陳奏。越二十七年，特諭工部，陂塘湖堰可蓄泄以備旱潦者，皆因其地勢修治之。乃分遣國子生及人材，遍詣天下，督修水利。明年冬，郡邑交奏。凡開塘堰四萬九百八十七處，其恤民者至矣。嗣後有所興築，或役本境，或資鄰封，或支官料，或採山場，或農隙鳩工，或隨時集事，或遣大臣董成。終明世水政屢修，可具列云。

　　洪武元年修和州銅城堰閘，週迴二百餘里。四年修興安靈渠，為陡渠者三十六。渠水發海陽山，秦時鑿，溉田萬頃。馬援葺之，後圮。至是始復。六年發松江、嘉興民夫二萬開上海胡家港，自海口至漕涇千二百餘丈，以通海船，且浚海鹽澉浦。八年開登州蓬萊閣河。命耿炳文浚涇陽洪渠堰，溉涇陽、三原、醴泉、高陵、臨潼田二百餘里。九年修彭州都江堰。十二年，李文忠言：「陝西病鹹鹵，請穿渠城中，遙引龍首渠東注。」從其請，甃以石。十四年築海鹽海塘。十七年築磁州漳河決堤。決荊州嶽山壩以灌民田。十九年築長樂海堤。二十三年修崇明、海門決堤二萬三千九百餘丈，役夫二十五萬人。四川永甯宣慰使言：「所轄水道百九十灘，江門大灘八十二，皆被石塞。」詔景川侯曹震往疏之。二十四年修臨海橫山嶺水閘，寧海、奉化海堤四千三百餘丈。築上虞海堤四千丈，改建石閘。浚定海、鄞二縣東錢湖，灌田數萬頃。二十五年鑿溧陽銀墅東壩河道，由十字港抵沙子河胭脂壩四千三百餘丈，役夫三十五萬九千餘人。二十七年浚山陽支家河，鬱林州民言：「州南北二江相去二十餘里，乞鑿通，設石陡諸閘。」從之。二十九年修築河南洛堤。復興安靈渠。時尚書唐鐸以軍興至其地，圖渠狀以聞。請浚深廣，通官舟以餉軍。命御史嚴震直燒鑿陡澗之石，餉道果通。三十一年，洪渠堰圮，復命耿炳文修治之。且浚渠十萬三千餘丈。建文四年疏吳淞江。

　　永樂元年，修安陸京山漢水塌岸，章丘漯河東堤，高密、濰決岸，安陽河堤，福山護城決堤，浙江赭山江塘，餘幹龍窟壩塘岸，臨潁褚河決口，濰縣白浪河堤，潛山、懷寧陂堰，高要青岐、羅婆圩，通州徐竈、食利等港，平遙廣濟渠，句容楊家港、王旱圩等堤，肇慶、鳳翔遙頭岡決岸，南陽高家、屯頭二堰及沙、澧等河堤，夏縣古河決口三十餘里。修築和州保大等圩百二十餘里，蓄水陡門九。浚昌邑河渠五所，鑿嘉定小橫瀝以通秦、趙二涇，浚崑山葫蘆等河。

　　命夏原吉治蘇、鬆、嘉興水患，浚華亭、上海運鹽河，金山衛閘及漕涇分水港。原吉言：「浙西諸郡，蘇、鬆最居下流，嘉、湖、常頗高，環乙太湖，綿亙五百里。納杭、湖、宣、歙溪澗之水，散注澱山諸湖，以入三泖。頃為浦港堙塞，漲溢害稼。拯治之法，在浚吳淞諸浦。按吳淞江袤二百餘里，廣百五十餘丈，西接太湖，東通海，前代常疏之。然當潮汐之沖，旋疏旋塞。自吳江長橋抵下界浦，百二十餘里，水流雖通，實多窄淺。從浦抵上海南倉浦口，百三十餘里，潮汐淤塞，已成平陸，氵豔沙遊泥，難以施工。嘉定劉家港即古婁江，徑入海，常熟白茆港徑入江，皆廣川急流。宜疏吳淞南北兩岸、安亭等浦，引太湖諸水入劉家、白茆二港，使其勢分。松江大黃浦乃通吳淞要道，今下流遏塞難浚。旁有範家浜，至南倉浦口徑達海。宜浚深闊，上接大黃浦，達泖湖之水，庶幾復《禹貢》「三江入海「之舊。水道既通，乃相地勢，各置石閘，以時啟閉。每歲水涸時，預修圩岸，以防暴流，則水患可息。」帝命發民丁開浚。原吉晝夜徙步，以身先之，功遂成。

　　二年，修泰州河塘萬八千丈，興化南北堤、泰興沿江圩岸、六合瓜步等屯。浚丹徒通潮舊江，又修象山茭湖塘岸，海康、徐聞二縣那隱坡、調黎等港堤岸，黃嚴混水等十五閘、六陡門，孟津河堤，分宜湖塘，武陟馬田堤岸，香山竹徑水陂，復興安分水塘。興安有江，源出海陽山。江中橫築石埭，分南北渠，溉民田甚溥。埭上疊石如鱗，以防沖溢。嚴震直撤石增埭，水迫無所泄，沖塘岸，盡趨北渠，南渠淺澀，民失利。至是修復如舊。

　　海門民請發淮安、蘇、常民丁協修張墩港、東明港百餘里潰堤。帝曰：「三郡民方苦水患，不可重勞。」遣官行視，以揚州民協築之。當塗民言：「慈湖瀕江，上通宣、歙，東抵丹陽湖，西接蕪湖。久雨浸淫，潮漲傷農，宜遣勘修築。」帝從其請，且諭工部，安、徽、蘇、鬆，浙江、江西、湖廣，凡湖泊卑下，圩岸傾頹，亟督有司治之。夏原吉復奉命治水蘇、鬆，盡通舊河港。又浚蘇州千墩浦、致和塘、安亭、顧浦、陸皎浦、尤涇、黃涇共二萬九千餘丈，松江大黃浦、赤雁浦、範家浜共萬二千丈，以通太湖下流。

　　先是，修含山崇義堰。未幾，和州民言：「銅城閘上抵巢湖，下揚子江，決圩岸七十餘處，乞修治。」其吏目張良興又言：「水淹麻、澧二湖田五萬餘頃，宜築圩埂，起桃花橋，訖含山界三十里。」俱從之。

　　三年，修上虞曹娥江壩埂，溫縣馱塢村堤堰四千餘丈，南海衛蓮塘、四會縣鴉鵲水等堤岸，無為州周興等鄉及鷹揚衛烏江屯江岸。築昌黎及曆城小清河決堤，應天新河口北岸，從大勝關抵江東驛三千三百丈。浚海州北舊河，上通高橋，下接臨洪場及山陽運鹽河十八里。

　　四年，修築宣城十九圩，豐城穆湖圩岸，石首臨江萬石堤，溧水決圩。修懷寧鬥潭河、彭灘圩岸，順天固安，保定荊岱，樂亭魯家套、社河口，吉水劉家塘、雲陂，江都劉家圩港。築湖廣廣濟、武家穴等江岸。新建石頭岡圩岸、江浦沿江堤。開泰州運鹽河、普定秦潼河、西溪南儀阡三處河口，導流興化、鹽城界入海。浚常熟福山塘三十六里。

　　五年，修長洲、吳江、崑山、華亭、錢塘、仁和、嘉興堤岸，餘姚南湖壩，築高要銀岡、金山等潰堤，溉田五百餘頃。治杭州江岸之淪者。六年浚浙江平陽縣河。七年修安陸州渲馬灘決岸、海鹽石堤，築泰興攔江堤三千九百餘丈。且浚大港北淤河，抵縣南，出大江，四千五百餘丈。八年修丹陽練湖塘，汝陽汝河堤岸，南陵野塘圩、蚌蕩壩，鬆滋張家坑、何家洲堤岸，平度州濰水、浮糠河決口百十二，堤堰八千餘丈，吳江石塘官路橋樑。

　　九年，修安福丁陂等塘堰，安仁鐃家陂、壽光堤，安陸京山景陵圩岸，長樂官塘，長洲至嘉興石土塘橋路七十餘里，泄水洞百三十一處，監利車水堤四千四百餘丈，高安華陂屯陂堤，仁和、海寧、海鹽土石塘岸萬餘丈。築沂州沭河口決岸，並瀹述陽述河。。築直隸新城張村等口決堤，仁和黃濠塘岸三百餘丈，孫家圍塘岸二十餘里。浚濰縣幹丹河、定襄故渠六十三里，引滹沱水灌田六百餘頃。疏福山官渠，浚江陰青陽河道，鄒平白條溝河三十餘里。

　　麗水民言：「縣有通濟渠，截鬆陽、遂昌諸溪水入焉。上、中、下三源，流四十八派，溉田二千餘頃。上源民泄水自利，下源流絕，沙壅渠塞。請修堤堰如舊。」部議從之。齊東知縣張升言：「小清河洪水沖決，淹沒諸鹽場及青州田。請浚上流，修長堤，使水行故道。」皇太子遣官經理之。鄜州民言：「洛水橫決而西，沖塌州城東北隅。請浚故道，循州東山麓南流。」從之。

　　十年，修浙江平陽捍潮堤岸，黃梅臨江決岸百二十餘里，海門捍潮堤百三十里。築新會圩岸二千餘丈，獻縣、饒陽恭儉等岸，安丘紅河決岸，安州直亭等河決口八十九，華容、安津等堤決口四十六。浚上海蟠龍江、濰縣白浪河。北京行太僕卿楊砥言：「吳橋、東光、興濟、交河及天津等衛屯田，雨水決堤傷稼。德州良店驛東南二十五里有黃河故道，與州南土河通。穿渠置閘，分殺水勢，大為民便。」命侍郎蘭芳往理之。

　　十一年，修蕪湖陶辛、政和二圩，保定、文安二縣河口決岸五十四，應天新河圩岸，天長福勝、戚家莊二塘，滎澤大濱河堤。浚崑山太平河。十二年修鳳陽安豐塘水門十六座及牛角壩、新倉鋪塌岸，武陟郭村、馬曲堤岸，聊城龍灣河，濮州紅船口，範縣曹村河堤岸。築三河決堤。浚海州官河二百四十里。解州民言：「臨晉涑水河逆流，決姚暹渠堰，入砂地，淹民田，將及鹽池。」尋又言：「硝池水溢，決豁口，入鹽池。」以涑水渠、姚暹渠並流，故命官修築如其請。

　　十三年，修興濟決岸、南京羽林右衛刁家圩屯田堤。吳江縣丞李升言：「蘇、鬆水患，太湖為甚，急宜泄其下流。若常熟白茆諸港，崑山千墩等河，長洲十八都港汊，吳縣、無錫近湖河道，皆宜循其故跡，浚而深之。乃修蔡涇等閘，候潮來往，以時啟閉。則氾濫可免，而民獲耕種之利。」從之。十五年修固安孫家口及臨漳固塚堤岸。十六年，修魏縣決岸。

　　十七年，蕭山民言：「境內河渠四十五里，溉田萬頃，比年淤塞。乞疏浚，仍置閘錢清小江壩東，庶旱潦無憂。」山東新城民言：「縣東鄭黃溝源出淄川，下流壅沮，霖潦妨農。陳家莊南有乾河，上與溝接，下通烏江，乞浚治。」並從之。十八年，海甯諸縣民言：「潮沒海塘二千六百餘丈，延及吳家等壩。」通政嶽福亦言：「仁和、海寧壞長降等壩，淪海千五百餘丈。東岸赭山、嚴門山、蜀山舊有海道，淤絕久，故西岸潮愈猛。乞以軍民修築。」並從之。明年修海寧等縣塘岸。

　　二十一年，修嘉定抵松江潮圮圩岸五千餘丈、交恥順化衛決堤百餘丈。文水民言：「文谷山常稔渠分引文穀河流，袤三十餘里，灌田。今河潰泄水。」從其奏，葺治之。二十二年，修臨海廣濟河閘。

　　洪熙元年修黃巖濱海閘壩。視永樂初，增府判一員，專其事。修獻縣、鐃陽恭儉堤及窯堤口。

　　宣德二年，浙江歸安知縣華嵩言：「涇陽洪渠堰溉五縣田八千四百餘頃。洪武時，長興侯耿炳文前後修浚，未久堰壞。永樂間，老人徐齡言於朝，遣官修築，會營造不果。乞專命大臣起軍夫協治。」從之。三年修灌縣都江等堰四十四。臨海民言：「胡巉諸閘瀦水灌田，近年閘壞而金鰲、大浦、湖淶、舉嶼等河遂皆壅阻，乞為開築。」帝曰：「水利急務，使民自訴於朝，此守令不得人爾。」命工部即飭郡縣秋收起工。仍詔天下：「凡水利當興者，有司即舉行，毋緩視。」

　　巡按江西御史許勝言：「南昌瑞河兩岸低窪，多良田。洪武間修築，水不為患。比年水溢，岸圮二十餘處。豐城安沙繩灣圩岸三千六百餘丈，永樂間水沖，改修百三十餘丈。近者久雨，江漲堤壞。乞敕有司募夫修理。」中書舍人陸伯倫言：「常熟七浦塘東西百里，灌常熟、崑山田，歲租二十餘萬石。乞聽民自浚之。」皆詔可。

　　四年，修獻縣柳林口堤岸。潛江民言：「蚌湖、陽湖皆臨襄河，水漲岸決，害荊州三衛、荊門、江陵諸州縣官民屯田無算。乞發軍民築治。從之。福清民言：「光賢裏官民田百餘頃，堤障海水。堤壞久，田盡荒。永樂中，嘗命修治，迄今未舉，民不得耕。」帝責有司亟治，而諭尚書吳中嚴飭郡邑，陂池堤堰及時修浚，慢者治以罪。

　　五年，巡撫侍郎成均言：「海鹽去海二里，石嵌土岸二千四百餘丈，水齧其石，皆已刓敝。議築新石於岸內，而存其舊者以為外障。乞如洪武中令嘉、嚴、紹三府協夫舉工。」從之。

　　六年，修瀏陽、廣濟諸縣堤堰，豐城西北臨江石堤及西南七圩壩，石首臨江三堤。浚餘姚舊河池。巡撫侍郎周忱言：「溧水永豐圩周圍八十餘里，環以丹陽、石臼諸湖。舊築埂壩，通陟門石塔，農甚利之。今頹敗，請葺治。」教諭唐敏言：「常熟耿涇塘，南接梅裏，通昆承湖，北達大江。洪武中，浚以溉田。今壅阻，請疏導。」並從之。

　　七年，修眉州新津通濟堰。堰水出彭山，分十六渠，溉田二萬五千餘畝。河東鹽運使言：「鹽池近地姚暹河，流入五星湖轉黃流河，兩岸窪下。比歲雨溢水漲，沖至解州。浪益急，遂潰南岸，沒民田三十餘里，鹽池護堤皆壞。復因下流涑水河高，壅淤逆流，姚暹以決。乞起民夫疏瀹。」從之。蘇州知府況鐘言：「蘇、鬆、嘉、湖湖有六，曰太湖、龐山、陽城、沙湖、昆承、尚湖。永樂初，夏原吉浚導，今復淤。乞遣大臣疏浚。」乃命周忱與鐘治之。是歲，汾河驟溢，敗太原堤。鎮守都司李謙、巡按御史徐傑以便宜修治，然後馳奏。帝嘉獎之。

　　八年，葺湖廣偏橋衛高陂石洞，完縣南關舊河。復和州銅城堰閘。修安陽廣惠等渠，磁州滏陽河、五爪濟民渠。九年修江陵枝江沿江堤岸。築薊州決岸。毀蘇、鬆民私築堤堰。十年築海鹽潮決海塘千五百餘丈。主事沈中言：「山陰西小江，上通金、嚴，下接三江海口，引諸暨、浦江、義烏諸湖水以通舟。江口近淤，宜築臨浦戚堰障諸湖水，俾仍出小江。」詔部覆奪。

　　正統元年，修吉安沿江堤。築海陽、登雲、都雲、步村等決堤。浚陝西西安灞橋河。二年築蠡縣王家等決口。修新會鸞臺山至瓦塘浦頹岸，江陵、鬆滋、公安、石首、潛江、監利近江決堤。又修湖廣老龍堤，以為漢水所潰也。三年疏泰興順德鄉三渠，引湖溉田；潞州永祿等溝渠二十八道，通於漳河。四年修容城杜村口堤。設正陽門外減水河，並疏城內溝渠。荊州民言：「城西江水高城十餘丈，霖潦壞堤，水即灌城。請先事修治。」寧夏巡撫都御史金濂言：「鎮有五渠，資以行溉，今明沙州七星、漢伯、石灰三渠久塞。請用夫四萬疏浚，溉蕪田千三百餘頃。」並從之。

　　五年，修太湖堤，海鹽海岸，南京上中下新河及濟川衛新江口防水堤，漷縣、南宮諸堤。築順天、河間及容城杜村口、郎家口決堤。塞海寧蠣巖決堤口。浚鹽城伍祐、新興二場運河。初，溧水有鎮曰廣通，其西固城湖入大江，東則三塔堰河入太湖。中間相距十五里，洪武中鑿以通舟。縣地稍ＡＨ，而湖納甯國、廣德諸水，遇潦即溢，乃築壩於鎮以禦之，而堰水不能至壩下。是歲，改築壩於葉家橋。胭脂河者，溧水入秦淮道也。蘇、鬆船皆由以達，沙石壅塞，因並浚之。山陽涇河壩，上接漕河，下達鹽城，舊置絞關以通舟，歲久且敝，又恐盜泄水利，遂築塞河口。是歲，從民請，修壩並復絞關。

　　六年，造宣武門東城河南岸橋。修江米巷玉河橋及堤，並浚京城西南河。築豐城沙月諸河堤、蕪湖陶辛圩新埂。浚海寧官河及花塘河、硤石橋塘河，築瓦石堰二所。疏南京江洲，殺其水勢，以便修築塌岸。高郵知州韓簡言：「官河上下二閘皆圮，河亦不通，且子嬰溝塞，減水陰洞閉，致旱澇無所濟。俱乞浚治。」詔部核實以行。

　　七年，修江西廣昌江岸、蕭山長山浦海塘、彭山通濟堰。築南京浦子口、大勝關堤，九江及武昌臨江塌岸。浚江陵、荊門、潛江淤沙三十餘里。八年修蘭溪卸橋浦口堤，弋陽官陂三所。浚南京城河。

　　九年，修德州耿家灣等堤岸、杞縣離溝堤。築容城杜村堤決口。易上虞菱湖土壩為石閘。挑無錫裏谷、蘇塘、華港、上村、李走馬塘諸河，東南接蘇州苑山湖塘，北通揚子江，西接新興河，引水灌田。浚杞縣牛墓岡舊河，武進太平、永興二河。疏海鹽永安省，茶市院新涇、陶涇塘諸河。都御史陳鎰言：「朝邑多沙鹻，難耕。縣治洛河，與渭水通，請穿渠灌之。」新安民言：「城南長溝河，西通徐、漕二水，東連雄縣直沽，沙土淤塞，請發丁夫疏浚。」海陽民蕭瑤言：「縣有長溪，源出山麓，流抵海口，周袤潮郡，故登隆等都俱置溝通溉。惟隆津等都陸野絕水，歲旱無所賴。乞開溝如登隆。」長樂民劉彥樑言：「嚴湖二十餘里，南接稠菴溪，西通倒流溪，可備旱溢。又有張塘涵、塘前涵、大塘涵、陳塘港，其利如嚴湖。乞令有司疏浚。」廣濟民言：「縣與鄰邑黃梅，歲運糧三萬石於望牛墩。小車盤剝，不堪其勞。連城湖港廖家口有溝抵墩前，淤淺不能行船。請與黃梅合力浚通，以便水運。」並從之。

　　十一年，修洞庭湖堤。築登州河岸。浚通州金沙場八里河，以通運渠。任丘民言：「淩城港去縣二十五里，內有定安橋河，北十八里通流，東七里沙塞。宜疏通與港相接。入直沽張家灣。」巡撫周忱言：「應天、鎮江、太平、甯國諸府，舊有石臼等湖。其中溝港，歲辦魚課。其外平圩淺灘，聽民牧放孳畜、採掘菱藕，不許種耕。故山溪水漲，有所宣洩。近者富豪築圩田，遏湖水，每遇泛溢，害即及民，宜悉禁革。」並從之。

　　十二年，疏平度州大灣口河道，荊州公安門外河，以便公安、石首諸縣輸納。浙江聽選官王信言：「紹興東小江，南通諸暨七十二湖，西通錢塘江。近為潮水湧塞，江與田平，舟不能行，久雨水溢，鄰田輒受其害。乞發丁夫疏浚。」從之。

　　十三年，築寧夏漢、唐壩決口。疏山西涑水河、南海縣通海泉源。鑿宣府城濠，引城北山水入南城大河。湖廣五開衛言：「衛與苗接，山路峻險。去衛三十里有水通靖州江，亂石沙灘，請疏以便輸運。」雲南鄧川州言：「本州民田與大理衛屯田接壤湖畔，每歲雨水沙土壅淤，禾苗淹沒。乞命州衛軍民疏治。」並從之。

　　十四年，浚南海潘埇堤岸，置水閘。和州民言：「州有姥鎮河，上通麻、澧二湖，下接牛屯大河，長七十里許，廣八丈。又有張家溝，連銅城閘，通大江，長減姥鎮之半，廣如之，灌溉降福等七十餘圩及南京諸衛屯田，近年河潰閘圮，率皆淤塞。請興役疏浚，仍於姥鎮、豐山嘴、葉公坡各建閘以備旱澇。」從之。

　　景泰元年，築丹陽甘露等壩。二年修玉河東、西堤。浚安定門東城河，永嘉三十六都河，常熟顧新塘，南至當湖，北至揚子江。三年修泰和信豐堤。築延安、綏德決河，綿州西岔河通江堤岸。浚常熟七浦塘，劍州海子。疏孟瀆河浜涇十一。工部言：「海鹽石塘十八里，潮水沖決，浮土修築，不能久。」詔別築石塘捍之。

　　四年，浚江陰順塘河十餘里，東接永利倉大河，西通夏港及揚子江。雲南總兵官沐璘言：「城東有水南流，源發邵甸，會九十九泉為一，抵松花壩分為二支：一繞金馬山麓，入滇池；一從黑窯村流至雲澤橋，亦入滇池。舊於下流築堰，溉軍民田數十萬頃，霖潦無所泄。請令受利之家，自造石閘，啟閉以時。」報可。五年疏靈寶黎園莊渠，通鴻瀘澗，溉田萬頃。六年浚華容杜預渠，通運船入江，避洞庭險。修容城白溝河杜村口、固安楊家等口決堤。

　　七年，尚書孫原貞言：「杭州西湖舊有二閘，近皆傾圮，湖遂淤塞。按宋蘇軾雲『杭本江海故地，水泉堿苦。自唐李泌引湖水入城為六井，然後井邑日富，不可許人佃種。』周淙亦言：『西湖貴深闊。』因招兵二百，專一撈湖。其後，豪戶復請佃，湖日益填塞，大旱水涸。詔郡守趙與亹開浚，芰荷茭蕩悉去，杭民以利。此前代經理西湖大略也。其後，勢豪侵佔無已，湖小淺狹，閘石毀壞。今民田無灌溉資，官河亦澀阻。乞敕有司興浚，禁侵佔以利軍民。」從之。

　　天順二年，修彭縣萬工堰，灌田千餘頃。五年，僉事李觀言：「涇水出涇陽仲山谷，道高陵，至櫟陽入渭，袤二百里。漢開渠溉田，宋、元俱設官主之。今雖有瓠口鄭、白二渠，而堤堰摧決，溝洫壅瀦，民弗蒙利。」乃命有司浚之。

　　八年，永平民言：「漆河繞城西南流入海，城趾皆石，故水不能決。其餘則沙土易潰，前人於東北築土堤，西南甓岸。今歲久日塌，宜作堤於東流，橫以激之，使合西流，庶無蕩析患。」都御史項忠言：「涇陽之瓠口鄭、白二渠，引涇水溉田數萬頃，至元猶溉八千頃。其後渠日淺，利因以廢。宣德初，遣官修鑿，畝收四三石。無何復塞，渠旁之田，遇旱為赤地。涇陽、醴泉、三原、高陵皆患苦之。昨請於涇水上源龍潭左側疏浚，訖舊渠口，尋以詔例停止。今宜畢其役。西安城西井泉堿苦，飲者輒病。龍首渠引水七十里，修築不易，且利止及城東。西南皁河去城一舍許，可鑿，令引水與龍首渠會，則居民盡利。」邳州知州孟琳言：「榆行諸社俱臨沂河，久雨岸崩二十八處，低田盡淹。乞與修築。並從之。

　　成化二年，修壽州安豐塘。四年，疏石州城河。六年，修平湖周家涇及獨山海塘。七年，潮決錢塘江岸及山陰、會稽、蕭山、上虞，乍浦、瀝海二所，錢清諸場。命侍郎李顒修築。八年，堤襄陽決岸。十年，廷臣會議：江浦北城圩古溝，北通滁河浦子口；城東黑水泉古溝，南入大江。二溝相望，岡壟中截。宜鑿通成河，旱引澇泄。從之。

　　十一年，浚杭州錢塘門故渠，左屬湧金門，建橋閘以蓄湖水。巡撫都御史牟俸言：「山東小清河，上接濟南趵突諸泉，下通樂安沿海高家港鹽場。大清河，上接東平坎河諸泉，下通濱州海豐、利津，沿海富國鹽場。淤塞，苦盤剝，雨水又患淹沒。勸農參政唐虞浚河造閘，請令兼治水利。」詔可。

　　十二年，巡按御史許進言：「河西十五衛，東起莊浪，西抵肅州，綿亙幾二千里，所資水利多奪於勢豪。宜設官專理。」詔屯田僉事兼之。

　　十四年，俸言：「直隸蘇、鬆與浙西各府，頻年旱澇，緣周環太湖，乃東南最窪地，而蘇、鬆尤最下之沖。故每逢積雨，眾水奔潰，湖泖漲漫，淹沒無際。按太湖即古震澤，上納嘉、湖、宣、歙諸州之水，下通婁、東、吳淞三江之流，東江今不復見，婁、淞入海故跡具存。其地勢與常熟福山、白茆二塘俱能導太湖入江海，使民無墊溺，而土可耕種，歷代開浚具有成法。本朝亦常命官修治，不得其要。而濱湖豪家盡將淤灘栽蒔為利。治水官不悉利害，率於泄處置石樑，壅土為道，或慮盜船往來，則釘木為柵。以致水道堙塞，公私交病。請擇大臣深知水利者專理之，設提督水利分司一員隨時修理，則水勢疏通，東南厚利也。」帝即令俸兼領水利，聽所浚築。功成，乃專設分司。

　　十五年，修南京內外河道。十八年，浚雲南東西二溝，自鬆華壩黑龍潭抵西南柳壩南村，灌田數萬頃。修居庸關水關、城券及隘口水門四十九，樓鋪、墩臺百二。二十年，修嘉興等六府海田堤岸，特選京堂官往督之。二十二年，浚南京中下二新河。

　　弘治三年，從巡撫都御史丘鼐言，設官專領灌縣都江堰。六年，敕撫民參政硃瑄浚河南伊、洛，彰德高平、萬金，懷慶廣濟，南陽召公等渠，汝寧桃陂等堰。

　　七年，浚南京天、潮二河，備軍衛屯田水利。七月命侍郎徐貫與都御史何鑒經理浙西水利。明年四月告成。貫初奉命，奏以主事祝萃自隨。萃乘小舟究悉源委。貫乃令蘇州通判張旻疏各河港水，瀦之大壩。旋開白茆港沙面，乘潮退，決大壩水沖激之，沙泥刷盡。潮水蕩激，日益闊深，水達海無阻。又令浙江參政周季麟修嘉興舊堤三十餘里，易之以石，增繕湖州長興堤岸七十餘里。貫乃上言：「東南財賦所出，而水患為多。永樂初，命夏原吉疏浚。時以吳淞江氵豔沙浮蕩，未克施工。迨今九十餘年，港浦愈塞。臣督官行視，浚吳江長橋，導太湖散入氵殿山、陽城、昆承等湖泖。復開吳淞江並大石、趙屯等浦，泄氵殿山湖水，由吳淞江以達於海。開白茆港白魚洪、鯰魚口，泄昆承湖水，由白茆港以注於江。開斜堰、七鋪、鹽鐵等塘，泄陽城湖水，由七丫港以達於海。下流疏通，不復壅塞。乃開湖州之漊涇，泄西湖、天目、安吉諸山之水，自西南入於太湖。開常州之百瀆，泄溧陽、鎮江、練湖之水，自西北入於太湖。又開諸陡門，泄漕河之水，由江陰以入於大江。上流亦通，不復堙滯。」是役也，修浚河、港、涇、瀆、湖、塘、陡門、堤岸百三十五道，役夫二十餘萬，祝萃之功多焉。

　　巡撫都御史王珣言：「寧夏古渠三道，東漢、中唐並通。惟西一渠傍山，長三百餘里，廣二十餘丈，兩岸危峻，漢、唐舊跡俱堙。宜發卒浚鑿，引水下流。即以土築東岸，建營堡屯兵以遏寇沖。請帑銀三萬兩，並靈州六年鹽課，以給其費。」又請於靈州金積山河，開渠灌田，給軍民佃種。並從之。

　　十八年，修築常熟塘壩，自尚湖口抵江，及黃、泗等浦，新莊等沙三十餘處。浚杭州西湖。

　　正德七年，修廣平滏陽河口堤岸。十四年浚南京新江口右河。十五年，御史成英言：「應天等衛屯田在江北滁、和、六合者，地勢低，屢為水敗。從金城港抵濁河達烏江三十餘里，因舊跡浚之，則水勢泄而屯田利。」詔可。

　　嘉靖元年，築浚束鹿、肥鄉、獻、魏堤渠。初，蘇、鬆水道盡為勢家所據。巡撫李充嗣畫水為井地，示開鑿法，戶佔一區，計工刻日。造浚川爬，用巨筏數百，曳木齒，隨潮進退，擊汰泥沙。置小艇百餘，尾鐵帚以導之。浚故道，穿新渠，巨浦支流，罔不灌注。帝嘉其勞，賚以銀幣。二年，修德勝門東、朝陽門北城垣河道，築儀真、江都官塘五區。

　　十年，工部郎中陸時雍言：「良鄉盧溝河，涿州琉璃、胡良二河，新城、雄縣白溝河，河間沙河，青縣滹沱河，下流皆淤。宜以時浚，使達於海。」詔巡撫議之。

　　十一年，太僕卿何棟勘畿封河患有二。一論滹沱河。其一言：「真定鴨、沙、磁三河，俱發源五臺。會諸支水，抵唐河蘭家圈，合流入河間。東南經任丘、霸州、天津入海，此故道也。河間東南高，東北下，故水決蘭家口，而肅寧、新安皆罹其害。宜築決口，浚故道。涿州胡良河，自拒馬分流，至州東入渾河。良鄉琉璃河，發源磁家務，潛入地中，至良鄉東入渾河。比者渾河壅塞，二河不流。然下流淤沙僅四五里，請亟浚之。」部覆允行。

　　郎中徐元祉受命振災，上言：「河本以泄水，今反下壅；澱本以瀦水，今反上溢。故畿輔常苦水，順天利害相半，真定利多於害，保定害多於利，河間全受其害。弘、正間，嘗築長堤，排決口，旋即潰敗。今惟疏浚可施，其策凡六。一浚本河，俾河身寬邃。九河自山西來者，南合滹沱而不侵真定諸郡，北合白溝而不侵保定諸郡。此第一義也。一浚支河。令九河之流，經大清河，從紫城口入；經文都村，從涅槃口入；經白洋澱，從蘭家口入；經章哥ＡＨ，從楊村河入。直遂以納細流，水力分矣。一浚決河。九河安流時，本支二河可受，遇漲則岸口四沖。宜每衝量存一口，復浚令合成一渠，以殺湍急，備淫溢。一浚澱河。令澱澱相通，達於本支二河，使下有所泄。一浚淤河。九河東逝，悉由故道，高者下，下者通。佔據曲防者抵罪。一浚下河。九河一出青縣，一出丁字沽，二流相匝於苑家口。故施工必自苑家口始，漸有成效，然後次第舉行，庶減諸郡水害。」帝嘉納之。

　　明年，香河郭家莊自開新河一道，長百七十丈，闊五十丈，近舊河十里餘。詔河官亟繕治。

　　十三年，巡撫都御史周金言：「蘭家圈決口，塞之則東溢，病河間；不塞則東流漸淤，病保定。宜存決口而浚廣新河，使水東北平流，無壅涸患。」從之。

　　二十四年，浚南京後湖。初，胡體乾按吳，以松江泛溢，進六策：「曰開川，曰浚湖，曰殺上流之勢，曰決下流之壑，曰排潮漲之沙，曰立治田之規。是年，呂光洵按吳，復奏蘇、鬆水利五事：

　　一曰廣疏浚以備瀦泄。三吳澤國，西南受太湖諸澤，水勢尤卑。東北際海，岡隴之地，視西南特高。高苦旱，卑苦澇。昔人於下流疏為塘浦，導諸湖水北入江，東入海，又引江潮流衍於岡隴外。瀦泄有法，水旱無患。比來縱浦橫塘，多堙不治，惟黃浦、劉河二江頗通。然太湖之水源多勢盛，二江不足以泄之。岡隴支河又多壅絕，無以資灌溉。於是高下俱病，歲常告災。宜先度要害，於氵殿山等茭蘆地，導太湖水散入陽城、昆承、三泖等湖。又開吳淞江及大石、趙屯等浦，泄澱山之水以達於海。浚白茆、鯰魚諸口，泄昆承之水以注於江。開七浦、鹽鐵等塘，泄陽城之水以達於江。又導田間之水，悉入小浦，以納大浦，使流者皆有所歸，瀦者皆有所泄。則下流之地治，而澇無所憂矣。乃浚艾祁、通波以溉青浦，浚顧浦、吳塘以溉嘉定，浚大瓦等浦以溉崑山之東，浚許浦等塘以溉常熟之北，浚臧村等港以溉金壇，浚澡港等河以溉武進。凡隴岡支河堙塞不治者，皆浚之深廣，使復其舊。則上流之地亦治，而旱無所憂矣。此三吳水利之經也。

　　一曰修圩岸以固橫流。蘇、鬆、常、鎮東南下流，而蘇、鬆又常、鎮下流，易瀦難泄。雖導河浚浦引注江海，而秋霖泛漲，風濤相薄，則河浦之水逆行田間，沖齧為患。宋轉運使王純臣嘗令蘇、湖作田塍禦水，民甚便之。司農丞郟亦云：「治河以治田為本。」故老皆云，前二三十年，民間足食，因餘力治圩岸，田益完美。近皆空乏，無暇修繕，故田圩漸壞，歲多水災。合敕所在官司專治圩岸。岸高則田自固，雖有霖澇，不能為害。且足制諸湖之水鹹歸河浦中，則不待決泄，自然湍流。而岡隴之地，亦因江水稍高，又得畝引以資灌溉，不特利於低田而已。

　　一曰復板閘以防汙氵殿。河浦之水皆自平原流入江海，水慢潮急，以故沙隨浪湧，其勢易淤。昔人權其便宜，去江海十里許夾流為閘，隨潮啟閉，以禦淤沙。歲旱則長閉以蓄其流，歲澇則長啟以宣其溢，所謂置閘有三利，蓋謂此也。近多堙塞，惟常熟福山閘尚存。故老以為河浦入海之地，誠皆置閘，自可曆久不壅。

　　一曰量緩急以處工費。

　　一曰重委任以責成功。

　　詔悉如議。光洵因請專委巡撫歐陽必進。從之。二十六年，給事中陳斐請仿江南水田法，開江北溝洫，以祛水患，益歲收。報可。

　　三十八年，總督尚書楊博請開宣、大荒田水利。從之。巡撫都御史翁大立言：「東吳水利，自震澤浚源以注江，三江導流以入海，而蘇州三十六浦，松江八匯，毘陵十四瀆，共以節宣旱澇。近因倭寇衝突，汊港之交，率多釘柵築堤以為捍禦，因致水流停瀦，淤滓日積。管道之間，仰高成阜。且具區湖泖，並水而居者雜蒔茭蘆，積泥成蕩，民間又多自起圩岸。上流日微，水勢日殺。黃浦、婁江之水又為舟師所居，下流亦淤。海潮無力，水利難興，民田漸磽。宜於吳淞、白茆、七浦等處造成石閘，啟閉以時。挑鎮江、常州漕河深廣，使輸挽無阻，公私之利也。」詔可。

　　四十二年，給事中張憲臣言：「蘇、鬆、常、嘉、湖五郡水患疊見。請浚支河，通潮水；築圩岸，禦湍流。其白茆港、劉家河、七浦、楊林及凡河渠河蕩壅淤沮洳者，悉宜疏導。」帝以江南久苦倭患，民不宜重勞，令酌浚支河而已。四十五年，參政淩雲翼請專設御史督蘇、鬆水利。詔巡鹽御史兼之。

　　隆慶三年，開湖廣竹筒河以泄漢江。巡撫都御史海瑞疏吳淞江下流上海淤地萬四千丈有奇。江面舊三十丈，增開十五丈，自黃渡至宋家橋長八十里。明年春，瑞言：「三吳入海之道，南止吳淞，北止白茆，中止劉河。劉河通達無滯，吳淞方在挑疏。土人請開白茆，計浚五千餘丈，役夫百六十四萬餘。」又言：「吳淞役垂竣，惟東西二壩未開。父老皆言崑山夏駕口、吳江長橋、長洲寶帶橋、吳縣胥口及凡可通流下吳淞者，逐一挑畢，方可開壩。」並從之。是年築海鹽海塘。越四年，從巡撫侍郎徐栻議，復開海鹽秦駐山，南至澉浦舊河。

　　萬曆二年，築荊州採穴，承天泗港、謝家灣諸決堤口。復築荊、嶽等府及鬆滋諸縣老垸堤。

　　四年，巡撫都御史宋儀望言：「三吳水勢，東南自嘉、秀沿海而北，皆趨松江，循黃浦入海；西北自常、鎮沿江而東，皆趨江陰、常熟。其中太湖瀦蓄，匯為巨浸，流注龐山、瀆墅、澱山、三泖，陽城諸湖。乃開浦引湖，北經常熟七浦、白茆諸港入於江，東北經崑山、太倉穿劉家河，東南通吳淞江、黃浦，各入於海。諸水聯絡，四面環護，中如仰盂。杭、嘉湖、常、鎮勢繞四隅，蘇州居中，松江為諸水所受，最居下。乞專設水利僉事以裨國計。」部議遣御史董之。

　　六年，巡撫都御史胡執禮請先浚吳淞江長橋、黃浦。先是，巡按御史林應訓言：

　　「蘇、鬆水利在開吳淞江中段，以通入海之勢。太湖入海，其道有三：東北由劉河，即古婁江故道；東南由大黃浦，即古東江遺意；其中為吳淞江，經崑山、嘉定、青浦、上海，乃太湖正脈。今劉河、黃浦皆通，而中江獨塞者，蓋江流與海潮遇，海潮渾濁，賴江水迅滌之。劉河獨受巴、陽諸湖，又有新洋江、夏駕浦從旁以注；大黃浦總會杭、嘉之水，又有澱山、泖蕩從上而灌。是以流皆清駛，足以敵潮，不能淤也。

　　惟吳淞江源出長橋、石塘下，經龐山、九里二湖而入。今長橋、石塘已堙，龐山、九里復為灘漲，其來已微。又有新洋江、夏駕浦掣其水以入劉河，勢乃益弱，不能勝海潮洶湧之勢而滌濁渾之流，日積月累，淤塞僅留一線。水失故道，時致淫濫。支河小港，亦復壅滯。舊熟之田，半成荒畝。

　　前都御史海瑞力破羣議，挑自上海江口宋家橋至嘉定艾祁八十里，幸尚通流。自艾祁至崑山慢水港六十餘里，則俱漲灘，急宜開浚，計淺九千五百餘丈，闊二十丈。此江一開，太湖直入於海，濱江諸渠得以引流灌田，青浦積荒之區俱可開墾成熟矣。」

　　並從之。至是，工成。應訓又言：

　　「吳江縣治居太湖正東，湖水由此下吳淞達海。宋時運道所經，畏風阻險，乃建長橋、石塘以通牽挽。長橋百三十丈，為洞六十有二。石塘小則有竇，大則有橋，內外浦涇縱橫貫穿，皆為泄水計也。石塘涇竇半淤，長橋內外俱圮，僅一二洞門通水。若不疏浚，雖開吳淞下流，終無益也。宜開龐山湖口，由長橋抵吳家港。則湖有所泄，江有所歸，源盛流長，為利大矣。

　　松江大黃浦西南受杭、嘉之水，西北受氵殿、泖諸蕩之水，總會於浦，而秀州塘、山涇港諸處實黃浦來源也。氵殿山湖入黃浦道漸多淤淺，宜為疏瀹。而自黃浦、橫澇、洙涇，經秀州塘入南泖，至山涇港等處，萬四千餘丈，待浚尤急。

　　他如蘇之茜涇、楊林、白茆、七浦諸港，鬆之蒲匯、官紹諸塘，常、鎮之澡港、九曲諸河，並宜設法開導，次第修舉。」

　　八年，又言：「蘇、鬆諸郡幹河支港凡數百，大則泄水入海，次則通湖達江，小則引流灌田。今吳淞江、白茆塘、秀州塘、蒲匯塘、孟瀆河、舜河、青暘港俱已告成，支河數十，宜盡開浚。」俱從其請。

　　久之，用儀望議，特設蘇、鬆水利副使，以許應逵領之。乃浚吳淞八十餘晨，築塘九十餘處，開新河百二十三道，浚內河百三十九道，築上海李家洪老鴉嘴海岸十八里，發帑金二十萬。應逵以其半訖工。三十七、八年間，霪雨浸溢，水患日熾。越數年，給事中歸子顧言：「宋時，吳淞江闊九里。元末淤塞。正統間，周忱立表江心，疏而浚之。崔恭、徐貫、李充嗣、海瑞相繼浚者凡五，迄今四十餘年，廢而不講。宜使江闊水駛，塘浦支河分流四達。」疏入留中。巡按御史薛貞復請行之，下部議而未行。至天啟中，巡撫都御史周起元復請浚吳淞、白茆。崇禎初，員外郎蔡懋德、巡撫都御史李待問皆以為請。久之，巡撫都御史張國維請疏吳江長橋七十二谼及九里、石塘諸洞。御史李謨復請浚吳淞、白茆。俱下部議，未能行也。

　　十年，增築雄縣橫堤八里，禦滹沱暴漲。

　　十三年，以尚寶少卿徐貞明兼御史，領墾田使。貞明為給事中，嘗請興西北水利如南人圩田之制，引水成田。工部覆議：「畿輔諸郡邑，以上流十五河之水泄於貓兒一灣，海口又極束隘，故所在橫流。必多開支河，挑浚海口，而後水勢可平，疏浚可施。然役大費繁，而今以民勞財匱，方務省事，請罷其議。」乃已。後貞明謫官，著《潞水客譚》一書，論水利當興者十四條。時巡撫張國彥、副使顧養謙方開水利於薊、永有效，於是給事中王敬民薦貞明，特召還，賜敕勘水利。貞明乃先治京東州邑，如密雲燕樂莊，平谷水峪寺、龍家務莊，三河塘會莊、順慶屯地。薊州城北黃厓營，城西白馬泉、鎮國莊，城東馬伸橋，夾林河而下別山鋪，夾陰流河而下至於陰流。遵化平安城，夾運河而下沙河鋪西，城南鐵廠、湧珠湖以下韭菜溝、上素河、下素河百餘里。豐潤之南，則大寨、剌榆坨、史家河、大王莊，東則榛子鎮，西則鴉紅橋，夾河五十餘里。玉田青莊塢、後湖莊、三里屯及大泉、小泉，至於瀕海之地，自水道沽關、黑嚴子墩至開平衛南宋家營，東西百餘里，南北百八十里。墾田三萬九千餘畝。至真定將治滹沱近堧地，御史王之棟言：「滹沱非人力可治，徒耗財擾民。」帝入其言，欲罪諸建議者。申時行言：「墾田興利謂之害民，議甚舛。顧為此說者，其故有二。北方民遊惰好閑，憚於力作，水田有耕耨之勞，胼胝之苦，不便一也。貴勢有力家侵佔甚多，不待耕作，坐收蘆葦薪芻之利；若開墾成田，歸於業戶，隸於有司，則已利盡失，不便二也。然以國家大計較之，不便者小，而便者大。惟在斟酌地勢，體察人情，沙堿不必盡開，黍麥無煩改作，應用伕役，必官募之，不拂民情，不失地利，乃謀國長策耳。」於是貞明得無罪，而水田事終罷。

　　巡撫都御史樑問孟築橫城堡邊牆，慮寧夏有黃河患，請堤西岔河，障水東流。從之。十九年，尚寶丞周弘禴言：「寧夏河東有漢、秦二壩，請依河西漢、唐壩築以石，於渠外疏大渠一道，北達鴛鴦諸湖。」詔可。

　　二十三年，黃、淮漲溢，淮、揚昏墊。議者多請開高家堰以分淮。寶應知縣陳煃為御史，慮高堰既開，害民產鹽場，請自興、鹽迤東，疏白塗河、石鵜達口、廖家港為數河，分門出海；然後從下而上，浚清水、子嬰二溝，且多開瓜、儀閘口以泄水。給事中祝世祿亦言：「議者欲放淮從廣陽、射陽二湖入海。廣陽闊僅八里，射陽僅二十五丈，名為湖，實河也。且離海三百里，迂迴淺窄，高、寶七州縣水惟此一線宣洩之，又使淮注焉，田廬鹽場，必無幸矣。廣陽湖東有大湖，方廣六十里，湖北口有舊官河，自官蕩至鹽城石鵜達口，通海僅五十三里，此導淮入海一便也。」下部及河漕官議，俱格不行。既而總河尚書楊一魁言：「黃水倒灌，正以海口為阻。分黃工就，則石鵜達口、廖家港、白駒場海口，金灣、芒稻諸河，急宜開刷。」乃命如議行之。

　　三十年，保定巡撫都御史汪應蛟言：「易水可溉金臺，滹水可溉恆山，溏水可溉中山，滏水可溉襄國，漳水可溉鄴下，而瀛海當眾河下流，故號河中，視江南澤國不異。至於山下之泉，地中之水，所在皆有，宜各設壩建閘，通渠築堤，高者自灌，下則車汲。用南方水田法，六郡之內，得水田數萬頃，畿民從此饒，永無旱澇之患。不幸濱河有梗，亦可改折於南，取糴於北。此國家無窮利也。」報可。應蛟乃於天津葛沽、何家圈、雙溝、白塘，令防海軍丁屯種，人授田四畝，共種五千餘畝，水稻二千畝，收多，因上言：「墾地七千頃，歲可得穀二百餘萬石，此行之而效者也。」

　　是年，真定知府郭勉浚大鳴、小鳴泉四十餘穴，溉田千頃。邢臺達活、野狐二泉流為牛尾河，百泉流為澧河，建二十一閘二堤，灌田五百餘頃。

　　天啟元年，御史左光鬥用應蛟策，復天津屯田，令通判盧觀象管理屯田水利。明年，巡按御史張慎言言：「自枝河而西，靜海、興濟之間，萬頃沃壤。河之東，尚有鹽水沽等處為膏腴之田，惜皆蕪廢。今觀象開寇家口以南田三千餘畝，溝洫蘆塘之法，種植疏浚之方，皆具而有法，人何憚而不為？大抵開種之法有五：一官種。謂牛、種、器具、耕作、僱募皆出於官，而官亦盡收其田之入也。一佃種。謂民願墾而無力，其牛、種、器具仰給於官，待納稼之時，官十而取其四也。一民種。佃之有力者，自認開墾若干，迨開荒既熟，較數歲之中以為常，十一而取是也。一軍種。即令海防營軍種葛沽之田，人耕四畝，收二石，緣有行、月糧，故收租重也。一屯種。祖宗衛軍有屯田，或五十畝，或百畝。軍為屯種者，歲入十七於官，即以所入為官軍歲支之用。國初兵農之善制也。四法已行，惟屯種則今日兵與軍分，而屯僅存其名。當選各衛之屯餘，墾津門之沃土，如官種法行之。」章下所司，命太僕卿董應舉管天津至山海屯田，規畫數年，開田十八萬畝，積穀無算。

　　崇禎二年，兵部侍郎申用懋言：「永平濼河諸水，逶迤寬衍，可疏渠以防旱潦。山坡隙地，便栽種。宜令有司相地察源，為民興利。」從之。


Chinese text: This work was published before January 1, 1923, and is in the
public domain worldwide because the author died at least 100 years ago.
