金國鳳〈（楊振楊國柱）〉曹變蛟〈（朱文德李輔明）〉劉肇基〈（乙邦才馬應魁莊子固）〉

金國鳳，宣府人。崇禎中，以副總兵守松山。十二年二月，大清以重兵來攻，環城發炮，臺堞俱摧。城中人負扉以行。國鳳間出兵突擊，輒敗還，乃以木石甃補城壞處。大清兵屢登屢卻，遂分兵攻塔山、連山，令銳卒分道穴城。國鳳多方拒守，終不下，閱四旬圍解。帝大喜，立擢署都督僉事，為寧遠團練總兵官。再論功，署都督同知，蔭錦衣衛千戶。是年十月，大清兵復攻寧遠。國鳳憤將士恇怯，率親丁數十人出據北山岡鏖戰。移時矢盡力竭，與二子俱死。帝聞痛悼，贈特進榮祿大夫，左都督，賜祭葬，有司建祠，增世職三級。總督洪承疇上言：「國鳳素懷忠勇。前守松山，兵不滿三千，乃能力抗強敵，卒保孤城。非其才力優也，以事權專，號令一，而人心肅也。迨擢任大將，兵近萬人，反致隕命。非其才力短也，由營伍紛紜，號令難施，而人心不一也。乞自今設連營節制之法，凡遇警守城，及統兵出戰，惟總兵官令是聽。庶軍心齊肅，戰守有資，所系於封疆甚大。」帝即允行之。及國鳳父子柩歸，帝念其忠，命所過有司給以舟車，且加二祭。其妻張氏援劉綎例，乞加宮保。部議格不行，而請於世職增級外，再蔭本衛試百戶世襲，以勸忠臣。帝可之。

當松山被圍，巡撫方一藻議遣兵救援，諸將莫敢應。獨副將楊振請行，至呂洪山遇伏，一軍盡覆。振被執，令往松山說降。未至里許，踞地南向坐，語從官李祿曰：「為我告城中人堅守，援軍即日至矣。」祿詣城下致振語，城中守益堅。振、祿皆被殺。事聞，命優恤。

振，義州衛人。世為本衛指揮使。天啟二年，河東失守，歸路梗，其母自縊。振隨父及弟夜行晝伏，渡鴨綠江入皮島。毛文龍知其父子才，並署軍職。文龍死，振歸袁崇煥，為寧遠千總。崇禎二年從入衛。救開平有功，進都司僉書。郵馬山之戰，以遊擊進參將。久之，擢副總兵。監視中官高起潛招致之，不往。中以他事，落職。用一藻薦，復官，及是死難。

振從父國柱，崇禎九年為宣府總兵官。十一年冬，入衛畿輔，從總督盧象升戰賈莊。象升敗歿，國柱當坐罪。大學士劉宇亮、侍郎孫傳庭皆言其身入重圍，非臨敵退卻者比。乃充為事官，戴罪圖功。十四年，祖大壽被困錦州，總督洪承疇率八大將往救。國柱先至松山，陷伏中。大清兵四面呼降，國柱太息，語其下曰：「此吾兄子昔年殉難處也，吾獨為降將軍乎！」突圍，中矢墮馬卒。事聞，贈恤如制。

國柱二子俱夭。妻何氏以所遺甲胄弓矢及戰馬五十三匹獻諸朝。帝深嘉嘆，命授一品夫人，有司月給米石，餼之終身。

曹變蛟，文詔從子也，幼從文詔積軍功至遊擊。崇禎四年從復河曲。明年連破賊紅軍友等於張麻村、隴安、水落城、唐毛山，又破劉道江等於銅川橋，勇冠諸軍。以御史吳甡薦，進參將。文詔移山西，變蛟從戰輒勝。及文詔改鎮大同，山西巡撫許鼎臣言：「晉賊紫金梁雖死，老回回、過天星、大天王、蠍子塊、闖塌天諸渠未滅。變蛟驍勇絕人，麾下健兒千百，才乃文詔亞，乞留之晉中。」從之。

七年，群賊入湖廣，命變蛟南征。文詔困於大同，又命北援。七月遇大清兵廣武，有戰功。其冬，文詔失事論戍，變蛟亦以疾歸。明年，文詔起討陜西賊，變蛟以故官從。大捷金嶺川，鏖真寧之湫頭鎮，皆為軍鋒。文詔既戰歿，變蛟收潰卒，復成一軍。總督洪承疇薦為副總兵，置麾下，與高傑破賊關山鎮，逐北三十餘里。又與副將尤翟文、遊擊孫守法追闖王高迎祥，與戰鳳翔官亭，斬首七百余級。又與總兵左光先敗迎祥乾州。迎祥中箭走，斬首三百五十余級。已而迎祥自華陰南原絕大嶺，夜出朱陽關。光先戰不利，賴變蛟陷陣，乃獲全。九年破闖將澄城。偕光先等追至靖虜衛，轉戰安定、會寧，抵靜寧、固寧，賊屢挫。其秋追混天星等，敗之蒲城。賊西走平涼、鞏昌，復擊破之。

十年二月，巡撫孫傳庭部卒許忠叛，勾賊混十萬謀犯西安。變蛟方西追過天星，聞亂急還，賊遂遁。傳庭已誅迎祥，其黨闖將混天星、過天星踞洮、岷、階、文深谷間。承疇遣變蛟、光先及祖大弼、孫顯祖合擊。四月望，入山，遇賊郭家壩，大雨。諸將力戰，賊死傷無算，食盡引還。九月，階州陷，與光先並停俸。俄擢都督僉事，為臨洮總兵官。當是時，承疇、傳庭共矢滅賊。傳庭戰於東，承疇戰於西，東賊幾盡。賊在西者，復由階、成出西和、禮縣。光先、顯祖皆無功，獨變蛟降小紅狼。余賊竄走徽州、兩當、成、鳳間，不敢大逞。十月，賊間蜀中虛，陷寧羌州，分三道，連陷三十余州縣。承疇率變蛟等由沔縣歷寧羌，過七盤、朝天二關。山高道狹，士馬饑疲，歲暮抵廣元，賊已走還秦。變蛟等回軍邀擊，斬首五百余級。時兵部尚書楊嗣昌創「四正六隅」之說，限三月平賊。十一年四月以滅賊逾期，普議降罰，變蛟、光先並鐫五級，戴罪辦賊。

賊之再入秦也，其渠魁號六隊者，與大天王、混天王、爭管王四部連營東犯，混天星、過天星二部仍伏階、文，獨闖將李自成以三月自洮州出番地。承疇令變蛟偕賀人龍追之，連戰斬首六千七百有奇。番地乏食，賊多死亡。變蛟轉戰千里，身不解甲者二十七晝夜。余賊潰入塞。大弼駐洮州，扼戰不力。乃走入岷州及西和、禮縣山中。變蛟還剿，賊伏匿不敢出，惟六隊勢猶張。六月，光先自固原進兵，賊已奔隴州、清水。光先追至秦州，六隊及爭管王復走成縣、階州，為變蛟所扼。其別部號三隊及仁義王、混天王降於光先，而自成、六隊及其黨祁總管避秦兵，復謀犯蜀，副將馬科、賀人龍拒之。將還走階、文及西鄉，憚變蛟，乃走漢中，又為光先所扼。六隊、祁總管皆降，惟自成東遁。承疇令變蛟窮追，而設三覆於潼關之南原。變蛟追及，大呼斫賊。伏盡起，賊屍相枕藉。村民用大棒擊逃者。自成妻女俱失，從七騎遁去。余皆降。是時，曹兵最強，各鎮依之以為固，錄關中平賊功，進變蛟左都督。

十一月，京師戒嚴，召承疇入衛，變蛟及光先從之。明年二月，抵近畿，帝遣使迎勞，將士各有賜。未幾，戰渾河，無功。再戰太平砦北，小有斬獲。及解嚴，留屯遵化。麾下皆秦卒，思歸，多逃亡者，追斬之乃定。時張獻忠、羅汝才既降復叛，陜西再用兵。總督鄭崇儉乞令變蛟兵西還，帝不許，尋用為東協總兵官。

十三年五月，錦州告急。從總督承疇出關，駐寧遠。七月與援剿總兵左光先、山海總兵馬科、寧遠總兵吳三桂、遼東總兵劉肇基，遇大清兵於黃土臺及松山、杏山，互有殺傷。大清兵退屯義州。承疇議遣變蛟、光先、科之兵入關養銳，留三桂、肇基於松、杏間，佯示進兵狀。又請解肇基任，代以王廷臣；遣光先西歸，代以白廣恩。部議鹹從之，而請調旁近邊軍，合關內外見卒十五萬人備戰守。用承疇言，師行糧從，必芻糧足支一歲，然後可議益兵。帝然之，敕所司速措給。

征宣府總兵楊國柱、大同總兵王樸、密雲總兵唐通各揀精兵赴援。以十四年三月偕變蛟、科、廣恩先後出關，合三桂、廷臣凡八大將，兵十三萬，馬四萬，並駐寧遠。

承疇主持重，而朝議以兵多餉艱，職方郎張若麒趣戰。承疇念祖大壽被圍久，乃議急救錦州。七月二十八日，諸軍次松山，營西北岡。數戰，圍不解。八月，國柱戰歿，以山西總兵李輔明代之。承疇命變蛟營松山之北，乳峰山之西，兩山間列七營，環以長壕。俄聞我太宗文皇帝親臨督陣，諸將大懼。及出戰，連敗，餉道又絕。樸先夜遁。通、科、三桂、廣恩、輔明相繼走。自杏山迤南沿海，東至塔山，為大清兵邀擊，溺海死者無算。變蛟、廷臣聞敗，馳至松山，與承疇固守。三桂、樸奔據杏山。越數日，欲走還寧遠。至高橋遇伏，大敗，僅以身免。先後喪士卒凡五萬三千七百余人。自是錦州圍益急，而松山亦被圍，應援俱絕矣。九月，承疇、變蛟等盡出城中馬步兵，欲突圍出，敗還。守半年，至明年二月，副將夏成德為內應，松山遂破。承疇、變蛟、廷臣及巡撫丘民仰，故總兵祖大樂，兵備道張鬥、姚恭、王之楨，副將江翥、饒勛、朱文德，參將以下百余人皆被執見殺，獨承疇與大樂獲免。

文德，義州衛人，後家錦州。崇禎時，積功至松山副將。忤監視中官高起潛，為所中，斥罷。十一年起故官。及城被圍，領前鋒拒守甚力，城破竟死。

三月，大壽遂以錦州降。杏山、塔山連失，京師大震。詔賜諸臣祭葬，有司建祠。變蛟妻高氏以贈蔭請，乃贈榮祿大夫、太子少保，世蔭錦衣指揮僉事。

法司會鞫王樸罪。御史郝晉言：「六鎮罪同，皆宜死。三桂實遼左主將，不戰而逃，奈何反加提督？」兵部尚書陳新甲覆議，請獨斬樸，勒科軍令狀，再失機即斬決。三桂失地應斬，念守寧遠功，與輔明、廣恩、通皆貶秩，充為事官。

輔明，遼東人，累官副總兵。崇禎八年從祖寬擊賊，連蹙之嵩縣、汝州、確山。明年追破賊於滁州。敘功，加都督僉事。十二年擢山西總兵官，被劾罷。明年從承疇出關，使代國柱，竟敗。十六年為援剿總兵。是冬，大清兵薄寧遠，輔明馳援，軍敗猶力戰，歿於陣。事聞，贈特進榮祿大夫、左都督，世蔭錦衣副千戶，賜祭葬，列壇前屯祀之。

樸，榆林衛人。父威，官左都督，九佩將印，為提鎮者五十年。兄世欽，裏居殉難，見《尤世威傳》中。樸由父蔭屢遷京營副將。崇禎六年，賊躪畿南，命樸與倪寵為總兵官，將京軍六千，監以中官楊應朝、盧九德，屢有斬獲功，進右都督。明年代曹文詔鎮大同，進左都督。九年秋，都城被兵，詔樸入衛，賚蟒衣彩幣，竟無功。十一年加太子太保。是冬，從總督盧象升入衛，方戰欒城、束鹿間。或言大同有警即引兵歸。及是救錦州，以首逃下詔獄。十五年五月伏誅。

科，起偏裨至大帥，戰功亞變蛟，與三桂同守寧遠有功。十六年春，督兵入衛，賜宴武英殿，命從大學士吳甡南征，不果行。明年三月從李建泰西征。李自成兵至，科遂降，封懷仁伯。

廣恩，初從混天猴為盜。既降，屢立戰功。松山敗還，代馬科鎮山海關。是年十一月，京師戒嚴，廣恩入衛，賚銀幣羊酒。俄戰龍王口，稍有斬獲，以捷聞。帝始惡廣恩觀望，降旨譙責，而冀其後效，特命敘功。明年四月合八鎮兵戰螺山，悉潰敗。總督趙光抃請帝召之入，用為武經略。廣恩以帝頻戮大將，己又多過，懼不敢至，假索餉名，頓真定。大學士吳甡將南征，密請帝嚴旨逮治，而己力救，率之剿寇。廣恩感甚。無何，帝遣中官賫二萬金犒其軍，且諭以溫旨。廣恩遂驕，不為甡用，大掠臨洺關，徑歸陜西。帝不得已，命隸督師孫傳庭辦賊。十月，郟縣師覆，加廣恩蕩寇將軍，俾緣道收潰卒以保潼關。未幾，潼關亦破，廣恩西奔固原。賊將追躡及之，即開門降。自成大喜，握手共飲，封桃源伯。

通，口辯無勇略。既敗歸，仍鎮密雲。其年冬，奉詔入衛，命守禦三河、平谷。大清兵下山東，通尾之而南，抵青州，迄不敢一戰。明年復尾而北，戰螺山，敗績。已，命從甡南征。甡未行而斥，乃令通轄薊鎮西協。五月汰密雲總兵官，命兼轄中協四路。尋用孔希貴於西協，而命通專轄中協。十月，關外有警，命率師赴援，以銀牌二百為賞功用。事定，復移鎮西協。帝顧通厚，有蟒衣玉帶之賜，召見稱卿而不名，錫之宴，獎勞備至。明年，賊逼宣府，命移守居庸，封定西伯。無何，賊犯關，即偕中官杜之秩迎降，京師遂陷。

光先，梟將也，與賊角陜西，功最多。自遼左遣還，廢不用。後聞廣恩從賊，亦詣賊降。

又有陳永福者，守開封，射李自成中目。及自成陷山西，令廣恩諭之降。永福懼誅，意猶豫。自成折箭以示信，乃降，封為文水伯。後自成敗還山西，永福為守太原，殺晉府宗室殆盡。

劉肇基，字鼎維，遼東人。嗣世職指揮僉事，遷都司僉書，隸山海總兵官尤世威麾下。崇禎七年從世威援宣府，又從剿中原賊。進遊擊，戍雒南蘭草川。明年遇賊，戰敗傷臂。未幾，世威罷，肇基及遊擊羅岱分將其兵，與祖寬大破賊汝州，斬首千六百有奇。後從寬數有功，而其部下皆邊軍，久戍思歸，與寬軍噪而走。總理盧象升乃遣之入秦。其秋，畿輔有警，始還山海，竟坐前罪解職，令從征自效。俄以固守永平功復職，屢遷遼東副總兵。

十二年冬，薊遼總督洪承疇請用為署總兵官，分練寧遠諸營卒。兵部尚書傅宗龍稍持之，帝怒，下宗龍獄，擢肇基都督僉事任之。明年三月，錦州有警。承疇命吳三桂偕肇基赴松山為聲援。三桂困松、杏間，肇基救出之，喪士卒千人。七月與曹變蛟等戰黃土臺及松山、杏山。九月，復戰杏山，肇基軍稍卻。承疇甄別諸將，解肇基職，代以王廷臣。十七年春，加都督同知，提督南京大教場，及福王立，史可法督師淮、揚，肇基請從征自效。屢加左都督、太子太保。可法議分布諸將，奏薦李成棟、賀大成、王之綱、李本身、胡茂楨為總兵官。成棟鎮徐州，大成揚州，之綱開封。本身、茂楨隸高傑麾下，為前鋒。而令肇基駐高家集，李樓鳳駐睢寧，以防河。棲鳳本甘肅總兵，以地失留淮、揚間也。閣標前鋒，則用張天祿駐瓜洲。十一月，肇基、棲鳳以可法命謀取宿遷。初八日渡河，復其城。越數日，大清兵圍邳州，軍城北，肇基軍城南，相持半月，大清兵引去。

順治二年三月，大清兵抵揚州，可法邀諸將赴援。獨肇基自白洋河趨赴，過高郵不見妻子。既入城，請乘大清兵未集，背城一戰。可法持重，肇基乃分守北門，發炮傷圍者。已而城破，率所部四百人巷戰，格殺數百人。後騎來益眾，力不支，一軍皆沒。副將乙邦才、馬應魁、莊子固等皆同死。

乙邦才，青州人。崇禎中，以隊長擊賊於河南、江北間。大將黃得功與賊戰霍山，單騎逐賊，陷淖中。賊圍而射之，馬斃，得功徒步鬥。天將暮，僅余二矢。邦才大呼沖賊走，得功乃得出。邦才授以己馬，分矢與之，且走且射，殪追騎十余人，始得及其軍。得功自是知邦才。

時有張衡者，亦以驍敢名。賊圍六安急，總督馬士英救之。甫至，斥其左右副將，而號於軍中曰：「孰為乙邦才、張衡者？」兩人入謁，即牒補副將，以其兵授之，曰：「為我入六安，取知州狀來報。」兩人出，即簡精騎二百，夜沖賊陣而入，繞城大呼，曰：「大軍至矣，固守勿懈！」城中人喜，守益堅。兩人促知州署狀，復奪圍出，不損一騎。

時潁、壽、六安、霍山諸州縣數被寇，邦才大小十余戰，鹹有功。及可法鎮揚州，攜之行。至是戰敗，自刎死。

馬應魁，字守卿，貴池人。初為小將，率家丁五十人巡村落間。猝遇賊，眾懼欲奔。應魁大聲曰：「勿怖死！死，命也。」連發二矢殪二賊，賊即退。可法因拔為副總兵，俾領旗鼓。每戰披白甲，大書「盡忠報國」四字於背，至是巷戰死。

莊子固，字憲伯，遼東人，年十三，殺人亡命。後從軍有功，積官至參將。嘗從山西總兵許定國救開封，軍半道噪歸，定國獲罪。子固輯余眾，得免議。後可法出鎮，用為副總兵，俾興屯於徐州、歸德間。子固募壯士七百人，以赤心報國為號。聞揚州被圍，率眾馳救，三日而至。城將破，欲擁可法出城，遇大清兵，格鬥死。

他若副將樓挺、江雲龍、李豫，參將陶國祚、許謹、馮國用、陳光玉、李隆、徐純仁，遊擊李大忠、孫開忠，都司姚懷龍、解學曾等十余人，皆以巷戰死。

贊曰：金國鳳之善守，曹變蛟之力戰，均無愧良將材。然而運移事易，難於建功，而易於挫敗，遂至謀勇兼絀，以身殉之。蓋天命有歸，莫之為而為者矣。


Chinese text: This work was published before January 1, 1923, and is in the
public domain worldwide because the author died at least 100 years ago.
