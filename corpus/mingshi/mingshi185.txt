李敏〈（葉淇）〉賈俊〈（劉璋）〉黃紱張悅〈（張鎣）〉似鐘曾鑒梁璟〈（王詔）〉徐恪李介〈（子昆）〉黃珂王鴻儒叢蘭吳世忠

李敏，字公勉，襄城人。景泰五年進士。授御史。天順初，奉敕撫定貴州蠻。還，巡按畿內。以薊州餉道經海口，多覆溺，建議別開三河達薊州，以避其險，軍民利之。

成化初，用薦超遷浙江按察使。再任湖廣。歷山西、四川左、右布政使。十三年擢右副都御史，巡撫大同。敵騎出沒塞下，掩殺守墩軍，敏伏壯士突擒之。修治垣塹，敵不敢犯。十五年召為兵部右侍郎。逾四年，病歸。河南大饑，條上救荒數事。詔以左副都御史巡撫保定諸府。二十一年改督漕運，尋召拜戶部尚書。

先是，敏在大同，見山東、河南轉餉至者，道遠耗費，乃會計歲支外，悉令輸銀。民輕賫易達，而將士得以其贏治軍裝，交便之。至是，並請畿輔、山西、陜西州縣歲輸糧各邊者，每糧一石征銀一兩，以十九輸邊，依時值折軍餉，有余則召糴以備軍興。帝從之。自是北方二稅皆折銀，由敏始也。崇文門宣課司稅，多為勢要所侵漁。敏因馬文升言請增設御史主事監視。御史陳瑤斥敏聚斂，敏再疏求去。帝慰留之。貴戚請隙地及鷹房、牧馬場千頃，敏執不可，事得寢。

當憲宗末，中官、佞幸多賜莊田。既得罪，率辭而歸之官，罪重者奪之。然不以賦民。敏請召佃，畝科銀三分，帝從之，然他莊田如故也。會京師大水，敏乃極陳其害，言：「今畿輔皇莊五，為地萬二千八百余頃；勛戚、中官莊三百三十有二，為地三萬三千一百余頃。官校招無賴為莊頭，豪奪畜產，戕殺人，汙婦女，民心痛傷。災異所由生。皇莊始正統間，諸王未封，相閑地立莊。王之藩，地仍歸官，其後乃沿襲。普天之下，莫非王土，何必皇莊。請盡革莊戶，賦民耕。畝概征銀三分，充各宮用度。無皇莊之名，而有足用之效。至權要莊田，亦請擇佃戶領之，有司收其課，聽諸家領取。悅民心，感和氣，無切於此。」時不能用。

南京御史與守備太監蔣琮相訐，御史鹹逮謫，而琮居職如故。敏再疏力爭，皆不聽。弘治四年，得疾乞休，帝為遣醫視療。已，復力請，乃以葉淇代，詔敏乘傳歸。未抵家卒。贈太子少保，謚恭靖。

敏生平篤行誼，所得祿賜悉以分昆弟、故人。裏居時，築室紫雲山麓，聚書數千卷，與學者講習。及巡撫大同，疏籍之於官，詔賜名紫雲書院。大同孔廟無雅樂，以敏奏得頒給如制雲。

葉淇，字本清，山陽人。景泰五年進士。授御史。天順初，石亨譖之下吏，考訊無驗，出為武陟知縣。成化中累官大同巡撫。孝宗立，召為戶部侍郎。弘治四年代李敏為尚書，尋加太子少保。哈密為土魯番所陷，守臣請給其遺民廩食，處之內地，淇曰：「是自貽禍也。」寢其奏。奸民獻大名地為皇莊，淇議歸之有司。內官龍綬請開銀礦，淇不可。帝從之。已，綬請長蘆鹽二萬引，鬻於兩淮以供織造費。淇力爭，竟不納。

淇居戶部六年，直亮有執，能為國家惜財用。每廷議用兵，輒持不可。惟變開中之制，令淮商以銀代粟，鹽課驟增至百萬，悉輸之運司，邊儲由此蕭然矣。九年四月乞休，歸卒。贈太子太保。

從子贄，進士，歷官刑部右侍郎，以清操聞。

賈俊，字廷傑，束鹿人。以鄉舉入國學。天順中，選授御史。歷巡浙江、山西、陜西、河南、南畿，所至有聲。

成化十三年，自山東副使超拜右僉都御史，巡撫寧夏。在鎮七年，軍民樂業，召為工部右侍郎。二十一年奉敕振饑河南。尋轉左，數月拜尚書。時專重進士，舉人無至六卿者，俊獨以重望得之。及孝宗踐阼，尚書王恕、李敏、周洪謨、余子俊、何喬新，都御史馬文升，皆一時民譽，俊參其間，亦稱職。

諸王府第、塋墓悉官予直，而儀仗時繕修。內官監欲頻興大工，俊言王府既有祿米、莊田，請給半直；儀仗非甚敝，不得煩有司；公家所宜營，惟倉庫、城池，余皆停罷。帝報可。弘治四年，中官奏修沙河橋，請發京軍二萬五千及長陵五衛軍助役。內府寶鈔司乞增工匠。浙江及蘇、松諸府方罹水災而織造錦綺至數萬匹。俊皆執奏，並得寢。

工部政務與內府監局相表裏，而內官監專董工役，職尤相關。俊不為所撓，工役大省。太廟後殿成，加太子少保。足疾，致仕。詔許乘傳歸，給夫廩如制。逾年卒。

俊廉慎，居工部八年，望孚朝野。

代之者劉璋，字廷信，延平人。天順初進士。歷官中外有聲。居工部，亦數有爭執，名亞於俊。

黃紱，字用章，其先封丘人。曾祖徙平越，遂家焉。紱登正統十三年進士，除行人，歷南京刑部郎中。剛廉，人目之曰「硬黃」。大猾譚千戶者，占民蘆場，莫敢問，紱奪還之民。

成化九年，遷四川左參議。久之，進左參政。按部崇慶，旋風起輿前，不得行。紱曰：「此必有冤，吾當為理。」風遂散。至州，禱城隍神，夢若有言州西寺者。寺去州四十里，倚山為巢，後臨巨塘。僧夜殺人沈之塘下，分其資。且多藏婦女於窟中。紱發吏兵圍之，窮詰，得其狀，誅僧毀其寺。倉吏倚皇親乾沒官糧巨萬，紱追論如法，威行部中。歷四川、湖廣左、右布政使。奏閉建昌銀礦。兩京工興，湖廣當輸銀二萬，例征之民，紱以庫羨充之。荊王奏徙先壟，紱恐為民擾，執不可。

二十二年，擢右副都御史，巡撫延綏。劾參將郭鏞，都指揮鄭印、李鐸、王琮等抵罪，計捕奸豪張綱。申軍令，增置墩堡，邊政一新。出見士卒妻衣不蔽體，嘆曰：「健兒家貧至是，何面目臨其上。」亟豫給三月餉，親為拊循。會有詔毀庵寺，紱因盡汰諸尼，以給壯士無妻者。及紱去，多攜子女拜送於道。

弘治三年，拜南京戶部尚書。言官以紱進頗驟，頻有言。帝不聽，就改左都御史，焚差歷簿於庭曰：「事貴得人耳，資勞久近，豈立官意哉。」紱歷官四十余年，性卞急，不能容物。然操履潔白，所至有建樹。六年乞休，未行卒。

張悅，字時敏，松江華亭人。舉天順四年進士，授刑部主事，進員外郎。

成化中出為江西僉事，改督浙江學校。力拒請托，校士不糊名，曰：「我取自信而已。」遷四川副使，進按察使。遭喪，服闋補湖廣。王府承奉張通縱恣，悅繩以法。及入覲，中官尚銘督東廠，眾競趨其門，悅獨不往。銘銜甚，伺察無所得。銘敗，召拜左僉都御史。

孝宗立，遷工部右侍郎，轉吏部左侍郎。王恕為尚書，悅左右之，嘗兩攝選事。弘治六年夏，大旱，求言。陳遵舊章、恤小民、崇儉素、裁冗食、禁濫罰數事。又上修德、圖治二疏。並嘉納。俄遷南京右都御史，就改吏部尚書。九年復改兵部，參贊機務。以年至，累疏乞休。詔加太子少保，馳傳歸。卒贈太子太保，謚莊簡。

時與悅同里而先為南京兵部尚書者張鎣，字廷器，正統十三年進士。景泰初，擢御史。歷江西副使按察使、陜西左布政使。成化三年以右副都御史巡撫寧夏。寧夏城，土築，鎣始甃以磚。道河流，溉靈州屯田七百余頃。以父喪去。服除，起撫河間諸府，改大同，歷刑部左、右侍郎。十八年擢本部尚書。明年加太子少保。又明年，再以憂歸。弘治元年起南京兵部尚書，卒官，贈太子太保，謚莊懿。

似鐘，字大器，鄆城人。成化二年進士。授御史，巡鹽兩淮。按浙江還，掌諸道章奏。汪直諷鐘劾馬文升，鐘不可，被譖杖闕下。以都御史王越薦，擢大理寺丞，再遷右少卿。寇入大同，廷議遣大臣巡視保定諸府，乃以命鐘。居數月，即擢右副都御史巡撫其地。河間瀕海民地為勢家所據，鐘奪還之。召為刑部右侍郎。丁內艱，僦運艘載母柩南還。督漕總兵官王信奏之，逮下吏。會當路方逐尹旻黨，而鐘與旻為同鄉，乃貶二秩為曲靖知府，改徽州，復入為大理寺左少卿。

弘治三年，以右副都御史巡撫蘇、松諸府，盡心荒政。召為戶部侍郎總督倉場，尋改吏部。十一年遷右都御史。居二年，進戶部尚書。

十五年，上天下會計之數，言：「常入之賦，以蠲免漸減，常出之費，以請乞漸增，入不足當出。正統以前軍國費省，小民輸正賦而已。自景泰至今，用度日廣，額外科率。河南、山東邊餉，浙江、雲南、廣東雜辦，皆昔所無。民已重困，無可復增。往時四方豐登，邊境無調發，州縣無流移。今太倉無儲，內府殫絀，而冗食冗費日加於前。願陛下惕然省憂，力加損節。且敕廷臣共求所以足用之術。」帝乃下廷臣議。議上十二事，其罷傳奉冗官，汰內府濫收軍匠，清騰驤四衛勇士，停寺觀齋醮，省內侍、畫工、番僧供應，禁王府及織造濫乞鹽引，令有司征莊田租，皆權幸所不便者。疏留數月不下，鐘乃復言之。他皆報可，而事關權幸者終格不行。

奸商投外戚張鶴齡，乞以長蘆舊引十七萬免追鹽課，每引納銀五分，別用價買各場余鹽如其數，聽鬻販，帝許之。後奸民援例乞兩淮舊引至百六十萬，鐘等力持，皆不聽。自此鹽法大壞，奸人橫行江湖，官司無如何矣。

東廠偵事者發鐘子瑞受金事，鐘屢疏乞休，命馳驛歸。正德時，劉瑾摭鐘在部時事，至罰米者三。又數年卒。

曾鑒，字克明，其先桂陽人，以戍籍居京師。天順八年進士。授刑部主事。通州民十余人坐為盜，獄已具，鑒辨其誣。已，果獲真盜。成化末，歷右通政，累遷工部左侍郎。弘治十三年進尚書。

孝宗在位久，海內樂業，內府供奉漸廣，司設監請改造龍毯、素毯一百有奇。鑒等言：「毯雖一物，然征毛毳於山、陜，采綿紗諸料於河南，召工匠於蘇、松，經累歲，勞費百端。祈賜停止。」不聽。內府針工局乞收幼匠千人，鑒等言：「往年尚衣監收匠千人，而兵仗局效之，收至二千人。軍器局、司設監又效之，各收千人。弊源一開，其流無已。」於是命減其半。太監李興請辦元夕煙火，有詔裁省，因鑒奏盡罷之。十六年，帝納諸大臣言召還織造中官，中官鄧容以請，帝又許之。鑒等極言，乃命減三之一。其冬，言諸省方用兵，且水旱多盜賊，乞罷諸營繕及明年煙火、龍虎山上清宮工作。帝皆報從。

正德元年，雷震南京報恩寺塔，守備中官傅容請修之。鑒言天心示儆，不宜重興土木以勞民力，乃止。禦馬監太監陳貴奏遷馬房，欽天監官倪謙覆視，請從之。給事中陶諧等劾貴假公營私，並劾謙阿附，不聽。鑒執奏，謂馬房皆由欽天監相視營造，其後任意增置者，宜令拆毀改正，葺以己資，庶牧養無妨而民不勞。報可。內織染局請開蘇、杭諸府織造，上供錦綺為數二萬四千有奇。鑒力請停罷，得減三分之半。太監許鏞等各賫敕於浙江諸處抽運木植，亦以鑒言得寢。

孝宗末，閣部大臣皆極一時選，鑒亦持正。及與韓文等請誅宦官不勝，諸大臣留者率巽順避禍，鑒獨守故操。有詔賜皇親夏儒第，帝嫌其隘，欲拓之。鑒力爭，不從。明年春，中官黃準守備鳳陽，從其請，賜旗牌。鑒等言大將出征及諸邊守將，乃有旗牌，內地守備無故事，乃寢。其年閏正月致仕。旋卒。贈太子太保。

梁璟，字廷美，崞縣人。天順八年進士。授兵科給事中。

成化時，屢遷都給事中。項忠征荊、襄，驅流民復業。璟劾其縱兵逼迫，較賊更慘，語具《忠傳》。延綏用兵，令山西預征芻粟，民相率逃亡。璟疏陳其困，得寬減。畿輔八府舊止設巡撫一人，駐薊州以禦邊，不能兼顧。璟請順天、永平二府分設一巡撫，以薊州邊務屬之，令巡撫陳濂專撫保定六府兼督紫荊諸關。朝議從之，遂為定制。已，與同官韓文、王詔等奏請起致仕尚書王竑、李秉，而斥都御史王越，並及宮闈隱事，被撻文華殿。武靖伯趙輔西征不敢戰，稱病求還，復謀典營府事。璟等極論其罪，乃令養疾歸。

九載秩滿，擢陜西左參政，分守洮、岷。西番入寇，督兵斬其魁。內艱服闋，還原任，歷左、右布政使。先後在陜十五年，多政績。

孝宗嗣位，遷右副都御史，巡撫湖廣。弘治二年，民饑，請免征兩京漕糧八十九萬余石，從之。帝登極詔書已罷四方額外貢獻，而提督武當山中官復貢黃精、梅筍、茶芽諸物。武當道士先止四百，至是倍之，所度道童更倍，鹹衣食於官。月給油蠟、香楮，灑掃夫役以千計。中官陳喜又攜道士三十余人，各領護持敕，所至張威虐。璟皆奏請停免，多見采納。外艱服除，再撫四川。七年召拜南京吏部右侍郎。久之，就進戶部尚書。致仕歸，卒。

王詔，字文振，趙人。生有異姿，學士曹鼐奇之，妻以女。天順末，登進士，授工科給事中。睿皇后崩，值秋享太廟，時議謂不當以卑廢尊。詔言《禮》有喪不祭，無已，則移日俟釋服。議雖不行，識者是焉。勘牧馬草場，劾會昌侯孫繼宗、撫寧侯朱永侵占罪。時方面官缺，令京卿三品保舉。詔言恐長奔競風，不聽。累遷都給事中。八年七月敕修隆善寺工竣，授工匠三十人官尚寶少卿，任道遜等以書碑皆進秩。詔上疏力諫，不省。已，偕梁璟等論及宮闈事，帝大怒，召至文華殿面詰之，詔仰呼曰：「臣等言雖不當，然區區犬馬之誠，知為國而已。」乃杖而釋之。出為湖廣右參政。原傑經略荊、襄，詔襄理功為多。以父憂去。服除再任，遷右布政使。

弘治元年，轉貴州左布政使。其冬，以右副都御史巡撫雲南。土官好爭襲，所司入其賄，變亂曲直，生邊患。詔不通苞苴，一斷以法，且去弊政之不便者。諸夷歸命，邊僥寧戢。有故官不能歸者，妻子多鬻為奴。詔為資遣，得歸者甚眾。洪武中，尚書吳雲繼王祎死事，後祎謚忠文，歲祀之，而不及雲。詔以為請，乃謚雲忠節，與祎並祀。四年召拜南京兵部右侍郎，未上，卒。

徐恪，字公肅，常熟人。成化二年進士。授工科給事中。中官欲出領抽分廠，恪等疏爭。中官怒，請即遣恪等，將摭其罪，無所得乃已。出為湖廣左參議，遷河南右參政。陜西饑，當轉粟數萬石。恪以道遠請輸直，上下稱便。

弘治初，歷遷左、右布政使。徽王府承奉司違制置吏，恪革之。王奏恪侵侮，帝賜書誡王。河徙逼開封，有議遷藩府三司於許州者，恪言非便，遂寢。四年拜右副都御史，巡撫其地。奏言：「秦項梁、唐龐勛、元方谷珍輩往往起東南。今東南民力已竭，加水旱洊臻，去冬彗掃天津，直吳、越地。乞召還織造內臣，敕撫按諸臣加意拊循，以弭異變。」帝不從。故事，王府有大喪，遣中官致祭，所過擾民。成化末，始就遣王府承奉。及帝即位，又復之。恪請如先帝制，並條上汰冗官、清賦稅、禁科擾、定贖例、革抽分數事，多議行。戶部督逋急，恪以災變請緩其事。御史李興請於鄖陽別設三司，割南陽、荊州、襄陽、漢中、保寧、夔州隸之。恪陳五不可，乃止。

恪素剛正。所至，抑豪右，祛奸弊。及為巡撫，以所部多王府，持法尤嚴，宗人多不悅。平樂、義寧二王遂訐恪減祿米、改校尉諸事。勘無驗，坐恪入王府誤行端禮門，欲以平二王忿。帝知恪無他，而以二王幼，降敕切責，命湖廣巡撫韓文與恪易任。吏民罷市，泣送數十里不絕。屬吏以羨金贐，揮之去。至則值岐王之國，中使攜鹽數百艘，抑賣於民，為恪所持阻不行。其黨密構於帝。居一歲，中旨改南京工部右侍郎。恪上疏曰：「大臣進用，宜出廷推，未聞有傳奉得者。臣生平不敢由他途進，請賜罷黜。」帝慰留，乃拜命。勢要家濫索工匠者，悉執不予。十一年考績入都，得疾，遂致仕，卒。

李介，字守貞，高密人。成化五年進士。選庶吉士，改御史，巡鹽兩浙，還掌河南道事。以四方災傷，陳時政數事，帝多采用之。介敢言，遇事不可，輒率同列論奏。忤帝意，兩撻於庭。九載滿，擢大理丞，進少卿。

弘治改元，遷右僉都御史，巡撫宣府。尋召佐院事。歷兵部左、右侍郎。十年夏，北寇謀犯大同，命介兼左僉都御史，往督軍餉，且經略之。比至，寇已退，乃大修戎備。察核官田牛具錢還之軍，以其資償軍所逋馬價，邊人感悅。先後條上便宜二十事。卒，贈尚書。

子昆，字承裕。弘治初進士。歷禮部主事。中官何鼎建言下獄，臺諫救之，鹹被責。昆復論救，弗聽。父憂歸，起改兵部主事。帝將建延壽塔於城外，昆復疏諫。正德初，群小用事。請黜邪枉，進忠直，杜宦戚請乞，節中外侈費，皆不報。進員外郎，忤尚書劉宇，貶知解州。屢遷陜西左布政使。十年以右副都御史巡撫甘肅。與總督彭澤經略哈密，兵部尚書王瓊劾澤處置失宜，語連昆，下吏。法司言昆設謀遏強寇，功不可掩。瓊不從，謫浙江副使。世宗立，瓊得罪。復官，巡撫順天。尋召為兵部右侍郎，嘉靖初，改左。大同軍亂，殺巡撫張文錦。昆奉命往撫，承制曲赦之，還請收恤文錦。帝方惡其激變，不從。遇疾歸，久之卒。

黃珂，字鳴玉，遂寧人。成化二十年進士。授龍陽知縣。治行聞，擢御史，出按貴州。金達長官何輪謀不軌，計擒之，改設流官。賊婦米魯亂，奏劾巡撫錢鉞、總兵官焦俊等，皆得罪。改按畿輔，歷山西按察使。

正德四年，擢右僉都御史巡撫延綏。安化王寘鐇反，傳檄四方，用討劉瑾為名。他鎮畏瑾，不敢以聞。珂封上其檄，因陳便宜八事，而急令副總兵侯勛、參將時源分兵扼河東，賊遂不敢出。亦不剌寇邊，珂偕總兵官馬昂督軍戰，敗之木瓜山。六年復寇邊，珂檄副總兵王勛等七將分據要害夾擊，復敗之。屢賜璽書，銀幣。

是年秋，入為戶部右侍郎，總督倉場。河南用兵，出理軍餉。主客兵十余萬，追奔轉戰，遷止無常。珂隨方轉輸，軍興無乏，錄功增俸一級。改刑部，進左侍郎，已改佐兵部。寧王宸濠謀復護衛，珂執議獨堅。九年擢南京右都御史，尋就拜工部尚書。以年至乞休歸，卒。贈太子少保，謚簡肅。

王鴻儒，字懋學，南陽人。少工書，家貧為府書佐。知府段堅愛其書，留署中，親教之。遣入學校為諸生，遂舉鄉試第一。成化末，登進士，授南京戶部主事。累遷郎中，擢山西僉事，進副使，俱督學政。居九年，士風甚盛。孝宗嘗語劉大夏曰：「藩臬中若王鴻儒，他日可大用也。」正德改元，謝病歸。劉瑾擅政，收召名流。四年夏，起為國子祭酒，以父喪去。再起南京戶部侍郎，歷吏部右侍郎，尋轉左。十四年遷南京戶部尚書。甫履任，宸濠反，命督軍餉，疽發於背，遂卒，謚文莊。

鴻儒為學，務窮理致用，為世所推。左吏部，清正自持，門無私謁。弟鴻漸，鄉試亦第一。以進士累官山東右布政使，以廉靜稱。

叢蘭，字廷秀，文登人。弘治三年進士。為戶科給事中。中官梁芳、陳喜、汪直、韋興，先以罪擯斥，復夤緣還京。蘭因清寧宮災，疏陳六事，極論芳等罪，諸人遂廢。尋言：「吏部遵詔書，請擢用建言詿誤諸臣，而明旨不盡從，非所以示信。失儀被糾，請免送詔獄。畿內征徭繁重，富民規免，他戶代之，宜厘正。」章下所司。進兵科右給事中。都督僉事吳安以傳奉得官，蘭請罷之。時命撥團營軍八千人修九門城濠，蘭言：「臣頃簡營軍，詔許專事訓練，無復差撥，命下未幾，旋復役之，如前詔何。」遂罷遣。遷通政參議。小王子犯大同，命經略紫荊、倒馬諸關塞蹊隧可通敵騎者百十所。

正德三年進左通政。明年冬出理延綏屯田。安化王寘鐇反，蘭奏陳十事，中言：「文武官罰米者，鬻產不能償。朝臣謫戍，刑官妄引新例鍛煉成獄，沒其家貲。校尉遍行邊塞，勢焰薰灼，人不自保。」劉瑾大惡之，矯旨嚴責。給事中張瓚、御史汪賜等遂希旨劾蘭。瑾方憂邊事，置不問。數月，瑾誅，進通政使。俄擢戶部右侍郎，督理三邊軍餉。

六年，陜西巡撫都御史藍章以四月寇亂移駐漢中。會河套有警，乃命蘭兼管固、靖等處軍務。蘭上言：「陜西起運糧草，數為大戶侵牟，請委官押送。每鎮請發內帑銀數萬，預賣糧草。御史張彧清出田畝，請蠲免子粒，如弘治十八年以前科則。靈州鹽課，請照例開中，召商糴糧。軍士折色，主者多克減，乞選委鄰近有司散給。」從之。

是年冬，南畿及河南歲侵，命蘭往振。未赴而河北賊自宿遷渡河，將逼鳳陽。乃命蘭以本官巡視廬、鳳、滁、和，兼理振濟。河南白蓮賊趙景隆自稱宋王，掠歸德，蘭遣指揮石堅、知州張思齊等擊斬之。九月，賊平。論功賚金幣，增俸一級，召還理部事。部無侍郎缺，乃命添註。明年，大同有警，命巡視居庸、龍泉諸關。尋兼督宣、大軍餉，進右都御史，總制宣、大、山東軍務。令內地皆築堡，寇至收保如塞下。寇五萬騎自萬全右衛趨蔚州大掠，又三萬騎入平虜南城，以失事停半歲俸。

十年夏，改督漕運，尋兼巡撫江北。中官劉允取佛烏思藏，道蘭境，入謁，辭不見。允需舟五百余艘、役夫萬余人，蘭馳疏極陳其害。不報。居四年，以事忤兵部尚書王瓊，解漕務，專任巡撫。寧王宸濠反，蘭移鎮瓜州。十五年，遷南京工部尚書。

世宗即位，御史陳克宅劾蘭附江彬。帝以蘭素清謹，釋勿問。蘭遂乞休去。卒，贈太子少保。

吳世忠，字懋貞，金溪人。弘治三年進士。授兵科給事中。兩畿及山東、河南、浙江民饑，有詔振恤，所司俟勘覆。世忠極言其弊，因條上興水利、復常平二事，多施行。已，請恤建文朝殉難諸臣，乞賜爵謚，崇廟食，且錄其子孫，復其族屬，為忠義勸。章下禮官，寢不行。尚書王恕被訐求去，上疏請留之。壽寧侯張鶴齡求勘河間賜地，其母金夫人復求不已。帝命遣使，世忠言：「侯家仰托肺腑，豈宜與小民爭尺寸？命部勘未已，內臣繼之。內臣未已，大臣又繼之。剝民斂怨，非國家福，龍非外戚之福。」不聽。

大同總兵官神英、副總兵趙昶等，因馬市令家人以違禁彩繒易馬，番人因闌入私易鐵器。既出塞，復潛兵掠蔚州，陷馬營，轉剽中東二路。英等擁兵不救，巡撫劉瓛、鎮守中官孫振又不以實聞。十一年，事發，世忠往勘。上疏備陳大同邊備廢馳、士卒困苦之狀。因極言英、瓛等貪利畏敵，蕩無法度。英落職，瓛、振召還，昶及遊擊劉淮、參將李嶼等俱逮問。已而瓛改大理少卿，昶以大理丞吳一貫覆訁獻僅鐫級。世忠復極論瓛罪，且詆一貫，帝皆不問。闕里文廟災，陳八事，不能盡用。

寇犯延綏、大同，世忠言：「國初設七十二衛，軍士不下百萬。近軍政日壞，精卒不能得一二萬人。此兵足憂也。太倉之儲，本以備軍。近支費日廣，移用日多。倘興師十萬，犒賜無所取給。此食足憂也。正統己巳之變尚有石亨、楊洪，邇所用李杲、阮興、趙昶、劉淮之屬，先後皆敗。今王璽、馬昇又以失事告。此將帥足憂也。國家多事，大臣有以鎮之。邇者忠正多斥，貪庸獲存。既鮮匡濟之才，又昧去就之節，安能懾強敵壯國勢乎？此任人足憂也。政多舛乖，民日咨怨。京軍敝力役，京民苦催科，畿甸覬恩尤切。顧使不樂其生至此，臨難誰與死守？此民心足憂也。天變屢征，火患頻發。雲南地震壓萬余家，大同馬災踣二千匹。此天意足憂也。願順好惡以收人心，肅念慮以回天意，遣文武重臣經略宣、大，以飭邊防。策免諸臣不肖者，而起素有才望，如何喬新、劉大夏、倪嶽、戴珊、張敷華、林俊諸人，以任國事。則賊將望風遠循，而邊境可無憂矣。」帝以言多詆毀，切責之。尋乞大同增置臺堡，以閑田給軍耕墾，不征其稅。江西歲饑盜起，請簡巡撫，黜有司貪殘者。又請築京師外城。所司多從其議。再遷吏科左給事中，擢湖廣參議，坐事降山東僉事。

正德四年閏九月召為光祿少卿，旋改尚寶司卿。其年冬，與通政叢蘭等出理邊屯，世忠往薊州。明年奏言：「占種盜賣，積弊已久。若一一究問，恐人情不安，請量為處分。」從之。劉瑾敗，言官劾其嘗請清核屯田，助瑾為虐。世忠故方鯁，朝議寬之，得免。再遷大理少卿。八年擢右僉都御史巡撫延綏。寇在河套，逐之失利，乃引疾歸。

贊曰：明至英宗以後，幸門日開。傳奉請乞，官冗役繁，用度奓汰，盛極孽衰，國計坐絀。李敏諸人斤斤為國惜財，抵抗近幸，以求紓民。然涓滴之助，無補漏卮。國家當承平殷阜之世，侈心易萌。近習乘之，糜費日廣。《易》曰：「節以制度，不傷財，不害民」，又曰「不節若，則嗟若」，此恭儉之主所為凜凜也。


Chinese text: This work was published before January 1, 1923, and is in the
public domain worldwide because the author died at least 100 years ago.
