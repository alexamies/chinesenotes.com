志第三十八 樂二

　　○樂章一

　　洪武元年圜丘樂章。

　　迎神，《中和之曲》：昊天蒼兮穹窿，廣覆燾兮龐洪。建圜丘兮國之陽，合衆神兮來臨之同。念螻蟻兮微衷，莫自期兮感通。思神來兮金玉其容，馭龍鸞兮乘雲駕風。顧南郊兮昭格，望至尊兮崇崇。

　　奠玉帛，《肅和之曲》：聖靈皇皇，敬瞻威光。玉帛以登，承筐是將。穆穆崇嚴，神妙難量。謹茲禮祭，功徵是皇。

　　進俎，《凝和之曲》：祀儀祗陳，物不於大。敢用純犢，告於覆載。惟茲菲薦，恐未周完。神其容之，以享以觀。

　　初獻，《壽和之曲》：眇眇微躬，何敢請於九重，以煩帝聰。帝心矜兮，有感而通。既俯臨於几筵，神繽紛而景從。臣雖愚蒙，鼓舞歡容，乃子孫之親祖宗。酌清酒兮在鍾，仰至德兮玄功。

　　亞獻，《豫和之曲》：荷天之寵，眷駐紫壇。中情彌喜，臣庶均懽。趨蹌奉承，我心則寬。再獻御前，式燕且安。

　　終獻，《熙和之曲》：小子於茲，惟父天之思，惟恃天之慈，內外殷勤。何以將之？奠有芳齊，設有明粢。喜極而抃，奉神燕娭。禮雖止於三獻，情悠長兮遠而。

　　徹饌，《雍和之曲》：烹飪既陳，薦獻斯就。神之在位，既歆既右。羣臣駿奔，徹茲俎豆。物倘未充，尚幸神宥。

　　送神，《安和之曲》：神之去兮難延，想遐袂兮翩翩。萬靈從兮後先，衛神駕兮迴旋。稽首兮瞻天，雲之衢兮眇然。

　　望燎，《時和之曲》：焚燎於壇，燦爛晶熒。幣帛牲黍，冀徹帝京。奉神於陽，昭祀有成。肅然望之，玉宇光明。

　　洪武八年御製圜丘樂章。

　　迎神：仰惟兮昊穹，臣率百職兮迓迎。幸來臨兮壇中，上下護衛兮景從。旌幢繚繞兮四維，重悅聖心兮民獲年豐。

　　奠玉帛：民依時兮用工，感帝德兮大化成功。臣將兮以奠，望納兮微衷。

　　進俎：庖人兮列鼎，餚羞兮以成。方俎兮再獻，願享兮以歆。

　　初獻：靈兮皇皇，穆嚴兮金牀。臣令樂舞兮景張，酒行初獻兮捧觴。

　　亞獻：載斟兮再將，百辟陪祀兮具張。感聖情兮無已，拜手稽首兮願享。

　　終獻：三獻兮樂舞揚，餚羞具納兮氣藹而芳。光朗朗兮上方，況日吉兮時良。

　　徹饌：粗陳菲薦兮神喜將，感聖心兮何以忘。民福留兮佳氣昂，臣拜手兮謝恩光。

　　送神：旌幢燁燁兮雲衢長，龍車鳳輦兮駕飛揚。遙瞻冉冉兮去上方，可見烝民兮永康。

　　望燎：進羅列兮詣燎方，炬焰發兮煌煌。神變化兮物全於上，感至恩兮無量。

　　洪武二年方丘樂章。

　　迎神，《中和之曲》：坤德博厚，物資以生。承天時行，光大且寧。穆穆皇祇，功化順成。來御方丘，嚴恭奉迎。

　　奠玉帛，《肅和之曲》：地有四維，大琮以方；土有正色，制幣以黃。敬存於中，是薦是將。奠之几筵，臨鑑洋洋。

　　進俎，《凝和之曲》：奉將純牡，其牡童犢。烹飪既嚴，登俎惟肅。升壇昭薦，神光下燭。眷佑邦家，報效惟篤。

　　初獻，《壽和之曲》：午爲盛陽，陰德初萌。天地相遇，品物光榮。吉日令辰，明祀攸行。進以醇醴，展其潔清。

　　亞獻，《豫和之曲》：至廣無邊，道全持載。山嶽所憑，海瀆鹹賴。民次水土，既安且泰。酌酒揭虔，功德惟大。

　　終獻，《熙和之曲》：庸眇之資，有此疆宇。匪臣攸能，仰承佑助。恩崇父母，臣歡鼓舞。八音宣揚，疊侑明醑。

　　徹饌，《雍和之曲》：牲牷在俎，籩豆有實。臨之蕣蠁，匪惟飲食。登歌乃徹，薦獻爰畢。執事奉承，一其嚴粟。

　　送神，《安和之曲》：神化無方，妙用難量。其功顯融，其禮攸長。飈輪雲旋，龍探鸞翔。拜送稽首，瞻禮餘光。

　　望瘞，《時和之曲》：牲醴制幣，餕饌惟馨。瘞之於坎，以達坤靈。奉神於陰，典禮是程。企而望之，厚壤寬平。

　　洪武八年御製方丘樂章。

　　迎神：仰皇祇兮駕來，川嶽從迎兮威靈備開，香菸繚繞兮神臨御街。漸升壇兮穆穆，靄瑞氣兮應結樓臺。以微衷兮率職，幸望聖悅兮心諧。但允臣兮固請，願嘉烝民兮永懷。

　　奠玉帛：臣奉兮以筐，玉帛是進兮歲奠以常。百辟陪祀兮珮聲琅琅。惟南薰兮解慍，映燎炎兮煌煌。

　　進俎：庖人兮淨湯，大烹牲兮氣靄而芳。以微衷兮獻上，曰享兮曰康。

　　初獻：初獻行兮捧觴，聖靈穆穆兮洋洋。爲烝民兮永康，鑑豐年兮耿光。

　　亞獻：雜餚羞兮已張，法前王兮典章。臣固展兮情悃，用斟醴兮載觴。

　　終獻：爵三獻兮禮將終，臣心眷戀兮無窮。恐餚羞兮未具，將何報兮神功。

　　徹饌：俎豆徹兮神熙，鸞輿駕兮旋歸。百神翼翼兮雲衣。敬奉行兮弗敢違。

　　送神：祥風興兮悠悠，雲衢開兮民福留。歲樂烝民兮大有，想洋洋兮舉觴載酒。

　　望瘞：餚羞玉帛兮瘞坎中，遙瞻隱隱兮龍旗從。祀事成兮盡微衷，感厚德兮民福雍雍。

　　洪武十二年合祀天地樂章。

　　迎神，《中和之曲》：荷蒙天地兮君主華夷，欽承踊躍兮備筵而祭，誠惶無已兮寸衷微，仰瞻俯首兮惟願來期。想龍翔鳳舞兮慶雲飛，必昭昭穆穆兮降壇壝。

　　奠玉帛，《肅和之曲》：天垂風露兮雨澤沾，黃壤氤氳兮氣化全。民勤畝兮束帛鮮，臣當設宴兮奉來前。

　　進俎以後，鹹同八年圜丘詞。

　　嘉靖九年復定分祀圜丘樂章。

　　迎神，《中和之曲》：仰惟玄造兮於皇昊穹，時當肇陽兮大禮欽崇。臣惟蒲柳兮螻蟻之衷，伏承春命兮職統羣工。深懷愚昧兮恐負洪德，爰遵彝典兮勉竭微衷。遙瞻天闕兮寶輦臨壇，臣當稽首兮祗迓恩隆。百辟陪列兮舞拜於前，萬神翊衛兮以西以東。臣俯伏迎兮敬瞻帝御，願垂歆鑑兮拜德曷窮。

　　奠玉帛，《肅和之曲》龍輿既降兮奉禮先，爰有束帛兮暨瑤瑄。臣謹上獻兮進帝前，仰祈聽納兮荷蒼乾。

　　進俎，《凝和之曲》：餚羞珍饌兮薦上玄，庖人列鼎兮致精虔。臣盍祗獻兮馨醴牷，願垂歆享兮民福淵。

　　初獻，《壽和之曲》：禮嚴初獻兮奉觴，臣將上進兮聖皇。聖皇垂享兮穆穆，臣拜手兮何以忘。

　　亞獻，《豫和之曲》：禮觴再舉兮薦玉漿，帝顏歆悅兮民福昂。民生有賴兮感上蒼，臣惟鞠拜兮荷恩長。

　　終獻，《熙和之曲》：三獻兮禮告成，一念微衷兮露悃情。景張樂舞兮響鍠鋐，仰瞻聖容兮俯錫恩泓。

　　徹饌，《雍和之曲》：祀禮竣兮精意禋，三獻備兮誠已申。敬徹弗遲兮肅恭寅，恐多弗備兮惟賴洪仁。

　　送神，《清和之曲》：禋事訖終兮百辟維張，帝垂歆鑑兮沐澤汪洋。龍車冉冉兮寶駕旋雲，靈風鼓舞兮瑞露清瀼。洪恩浩蕩兮無以爲酬，粗陳菲薦兮已感歆嘗。香氣騰芳兮上徹帝座，仰瞻聖造兮賜福羣方。臣同率土兮載歡載感，祗回寶輦兮鳳嘯龍翔。誠惶誠恐兮仰戀彌切，願福生民兮永錫亨昌。

　　望燎，《時和之曲》：龍駕寶輦兮升帝鄉，御羞菲帛兮奉燎方。環珮鏗鏘兮羅壇壝，炬焰特舉兮氣輝煌。生民蒙福兮聖澤沾，臣荷眷佑兮拜謝恩光。

　　嘉靖九年復定方丘樂章。

　　迎神，《中和之曲》：俯瞻兮鳳輦來，靈風兮拂九垓。川嶽從兮後先，百辟列兮襄陪。臣拜首兮迓迎，願臨享兮幸哉。

　　奠玉帛，《廣和之曲》：祀禮有嚴兮奉虔，玉帛在笥兮來前。皇靈垂享兮以納，烝民率土兮樂豐年。

　　進俎，《咸和之曲》：餚羞馨兮氣芳，庖人奉役兮和湯。奉進兮皇祗歆慰，臣稽首兮敬將。

　　初獻，《壽和之曲》：酒行初獻兮樂舞張，齊醴明潔兮氙香。願垂享兮以歆，生民安兮永康。

　　亞獻，《安和之曲》：載獻兮奉觴，神顏和懿兮以嘗。功隆厚載兮配天，民感德兮無量。

　　終獻，《時和之曲》：三進兮玉露清，百職奔繞兮佩環鳴。鳧鍾鷺鼓兮韻錚鍧，願留福兮羣生。

　　徹饌，《貞和之曲》：禮告終兮徹敢違，深惟一念兮誠意微。神垂博容兮聽納，恐未備兮惟慈依。

　　送神，《寧和之曲》：禮成兮誠已伸，駕還兮法從陳。靈祇列兮以隨，百辟拜兮恭寅。望坤宮兮奉辭，願普福兮烝民。

　　望燎，曲同《寧和》。

　　洪武三年朝日樂章。二十一年罷。

　　迎神，《熙和之曲》：吉日良辰，祀典式陳。純陽之精，惟是大明。濯濯厥靈，昭鑑我心。以候以迎，來格來歆。

　　奠幣，《保和之曲》：靈旗蒞止，有赫其威。一念潛通，幽明弗違。有幣在篚，物薄而微。神兮安留，尚其享之。

　　初獻，《安和之曲》：神兮我留，有薦必受。享祀之初，奠茲醴酒。晨光初升，祥徵應候。何以侑觴，樂陳雅奏。

　　亞獻，《中和之曲》：我祀維何？奉茲犧牲，爰酌醴齊，貳觴載升。洋洋如在，式燕以寧。庶表微衷，交於神明。

　　終獻，《肅和之曲》：執事有嚴，品物斯祭，稷非馨，式將其意。薦茲酒醴，成我常祀。神其顧歆，永言樂只。

　　徹饌，《凝和之曲》：春祈秋報，率爲我民。我民之生，賴於爾神。維神佑之，康寧是臻。祭祀雲畢，神其樂忻。

　　送神，《壽和之曲》：三獻禮終，九成樂作。神人以和，既燕且樂。雲車風馭，靈光昭灼。瞻望以思，邈彼寥廓。

　　望燎，《豫和之曲》：俎豆既徹，禮樂已終。神之雲旋，倏將焉從。以望以燎，庶幾感通。時和歲豐，維神之功。

　　嘉靖九年復定朝日樂章。

　　迎神，《熙和之曲》：仰瞻兮大明，位奠兮王宮。時當仲春兮氣融，爰遵祀禮兮報功。微誠兮祈神昭鑑，願來享兮迓神聰。

　　奠玉帛，《凝和之曲》：神靈壇兮肅其恭，有帛在篚兮赤琮。奉神兮祈享以納，予躬奠兮忻以顒。

　　初獻，《壽和之曲》：玉帛方奠兮神歆，酒行初獻兮舞呈。齊芳馨兮犧色騂，神容悅兮鑑予情。

　　亞獻，《時和之曲》：二齊升兮氣芬芳，神顏怡和兮喜將。予令樂舞兮具張，願垂普照兮民康。

　　終獻，《保和之曲》：殷勤三獻兮告成，羣職在列兮周盈。神錫休兮福民生，萬世永賴兮神功明。

　　徹饌，《安和之曲》：一誠盡兮予心懌，五福降兮民獲禧。仰九光兮誠已申，終三獻兮徹敢遲。

　　送神，《昭和之曲》：祀禮既周兮樂舞揚，神享以納兮還青鄉。予當拜首兮奉送，願恩光兮普萬方。永耀熹明兮攸賴，烝民鹹仰兮恩光。

　　望燎之曲：睹六龍兮御駕，神變化兮鳳翥鸞翔。束帛餚羞兮詣燎方，佑我皇明兮基緒隆長。

　　洪武三年夕月樂章。周天星辰附。二十一年罷。

　　迎神，《凝和之曲》：吉日良辰，祀典式陳。太陰夜明，以及星辰。濯濯厥靈，昭鑑我心以候以迎，來格來歆。四年，星辰別祀，改「以及星辰。」句爲「惟德孔神」。

　　奠帛以下，鹹同朝日。

　　嘉靖九年復定夕月樂章。

　　迎神，《凝和之曲》：陰曰配合兮承陽宗，式循古典兮齋以恭。睹太陰來格兮星辰羅從，予拜首兮迓神容。

　　初獻，《壽和之曲》：神其來止，有嚴其誠。玉帛在篚，清酤方盈。奉而奠之，願鑑微情。夫祀兮云何？祈佑兮羣氓。

　　亞獻，《豫和之曲》：二觴載斟，樂舞雍雍。神歆且樂，百職惟供。願順軌兮五行，祈民福兮惟神必從。

　　終獻，《康和之曲》：一誠以申，三舉金觥。鐘鼓鍧鍧，環珮琤琤。鑑予之情，願永保我民生。

　　徹饌，《安和之曲》：禮樂肅具，精意用申。位坎居歆，納茲藻蘋。徹之弗遲，儀典肅陳。神其鑑之，佑我生民。

　　送神，《保和之曲》：禮備告終兮神喜旋，穹碧澄輝兮素華鮮。星辰從兮返神鄉，露氣清兮霓裳蹁躚。

　　望瘞之曲：餚羞兮束帛，薦之於瘞兮罔敢愆。予拜首兮奉送，願永貺兮民樂豐年。

　　嘉靖十年，定祈谷樂章。

　　迎神，《中和之曲》：臣惟穹昊兮民物之初，爲民請命兮祀禮昭諸。備筵率職兮祈洪庥，臣衷微眇兮悃懇誠攄。遙瞻駕降兮霽色輝，歡迎鼓舞兮迓龍輿。臣愧菲才兮後斯民，願福斯民兮聖恩渠。

　　奠玉帛，《肅和之曲》：烝民勤職兮農事顓，蠶工亦慎兮固桑阡。玉帛祗奉兮暨豆籩，仰祈大化兮錫以豐年。

　　進俎，《咸和之曲》：鼎烹兮氣馨，香羞兮旨醽。帝垂享兮以歆，烝民蒙福兮以寧。

　　初獻，《壽和之曲》：禮嚴兮初獻行，百職趨蹌兮佩琤鳴。臣謹進兮玉觥，帝心歆鑑兮歲豐亨。

　　亞獻，《景和之曲》：二觴舉兮致虔，清醴載斟兮奉前。仰音容兮忻穆，臣感聖恩兮實拳拳。

　　終獻，《永和之曲》：三獻兮一誠微，禋禮告成兮帝鑑是依。烝民沐德兮歲豐禨，臣拜首兮竭誠祈。

　　徹饌，《凝和之曲》：三獻周兮肅乃儀，俎豆敬徹兮弗敢遲。願留福兮丕而，曰雨曰暘兮若時。

　　送神，《清和之曲》：祀禮告備兮帝鑑彰，臣情上達兮感昊蒼。雲程肅駕兮返帝鄉，臣荷恩眷兮何以忘。祥風瑞靄兮彌壇壝，烝民率土兮悉獲豐康。

　　望燎，《太和之曲》：遙睹兮天衢長，邈彼寥廓兮去上方。束帛薦火兮升聞，悃愊通兮沛澤長。樂終九奏兮神人以和，臣同率土兮鹹荷恩光。

　　嘉靖十七年，定大饗樂章。

　　迎神，《中和之曲》：於皇穆清兮弘覆惟仁，既成萬寶兮惠此烝民。祗受厥明兮欲報無因，爰稽古昔兮式展明禋。肅肅廣庭兮遙遙紫旻，笙鏞始奏兮祥風導云。臣拜稽首兮中心孔勤，爰瞻寶輦兮森羅萬神。庶幾昭格兮眷命其申，徘徊顧歆兮鑑我恭寅。

　　奠玉帛，《肅和之曲》：捧珪幣兮瑤堂，穆將愉兮聖皇。秉予心兮純一，荷帝德兮溥將。

　　進俎，《凝和之曲》：歲功阜兮庶類成，黍稷飶兮濡鼎馨。敬薦之兮慚菲輕，大禮不煩兮惟一誠。

　　初獻，《壽和之曲》：金風動兮玉宇澄，初獻觴兮交聖靈。瞻玄造兮懷鴻禎，曷以酬之心怦怦。

　　亞獻，《豫和之曲》：帝眷我兮居歆，紛繁會兮五音。再捧觴兮莫殫臣心，惟帝欣懌兮生民是任。

　　終獻，《熙和之曲》：綏萬邦兮屢豐年，眇眇予躬兮實荷昊天。酒三獻兮心益虔，帝命參輿兮勿遽旋。

　　徹饌，《雍和之曲》：祀禮既洽兮神人肅雍，享帝享親兮勉歆臣衷。惟洪恩兮罔極，儼連蜷兮聖容。

　　送神，《清和之曲》：《九韶》既成兮金玉鏗鏘，百辟森立兮戚羽期藏。皇天在上兮昭考在旁，嚴父配天兮祗修厥常。殷薦既終兮神去無方，玄雲上升兮鸞鵠參翔。靈光回照兮鬱乎芬芳，載慕載瞻兮願錫亨昌。子孫庶民兮惟帝是將，於昭明德兮永懷不忘。

　　望燎，《時和之曲》：龍輿杳杳兮歸上方，金風應律兮燎斯揚，達精誠兮合靈光。帝廷納兮玉帛將，顧下土兮春不忘，願錫吾民兮長阜康。

　　嘉靖十八年，興都大饗樂章。

　　迎神，《中和之曲》：仰高高之在上兮皇穹，冒九圍之遍覆兮罔止西東。王者出王遊衍兮必奉天顧，愚臣之此行兮亶荷帡幪。

　　初獻，《壽和之曲》：於昭帝庥兮臣感恩淵淵，巡省舊籓之地兮實止承天。下情思報兮此心拳拳，瓊卮蒼幣兮捧扣壇前。

　　亞獻，《敷和之曲》：樂奏兮三成，觴舉兮再呈。帝鑑幾微兮曰爾誠，小臣頓首兮敢不嚴於此精。

　　終獻，《承和之曲》：臣來茲土，本之思親。思親伊何？昌厥嗣人。嗣人克昌，菲戴帝之臨汝夫何因。

　　徹饌，《永和之曲》：肅其具兮祀禮行，備彼儀兮樂舞張。退省進止兮臣疏且狂，沐含仁兮何以量。

　　送神，《感和之曲》：王之狩兮典有禋望，於維柴祀兮首重上蒼。臣情罔殫兮夙夜惶惶，祗伸愚悃兮允賴恩光。遙瞻兮六龍騰翔，帝垂祉兮萬世永昌。

　　嘉靖十一年，定雩祀樂章，十七年罷。

　　迎神，《中和之曲》：於穆上帝，爰處瑤宮。諮爾黎庶，覆憫曷窮。旗幢戾止，委蛇雲龍。霖澤斯溥，萬寶有終。

　　奠幣，《肅和之曲》：神之格思，奠茲文纁。盛樂斯舉，香氣氤氳。精禋孔，徹於紫冥。懇祈膏澤，渥我嘉生。

　　進俎，《咸和之曲》：百川委潤，名山出云。愆暘孔熾，膏澤斯屯。祈年於天，載牲於俎。神之格思，報以甘雨。

　　初獻，《壽和之曲》：有嚴崇祀，日吉辰良。酌彼罍洗，椒馨飶香。元功溥濟，時雨時暘。惟神是聽，綏以多穰。

　　亞獻，《景和之曲》：皇皇禋祀，孔惠孔明。瞻仰來歆，拜首欽承。有醴維醽，有酒維清，去韶侑獻，肅雍和鳴。聖靈有赫，鑑享精誠。

　　終獻，《永和之曲》：靈承無斁，駿奔有容。嘉玉以陳，酌鬯以供。禮三再稱，誠一以從。備物致志，申薦彌恭。神昭景貺，佑我耕農。

　　徹饌，《凝和之曲》：有赫旱，民勞瘁斯。於牲於醴，載舞載詩。禮成三獻，敬徹不遲。神之聽之，雨我公私。

　　送神，《清和之曲》：爰迪寅清，昭事昊穹。仰祈甘雨，惠我三農。既歆既格，言歸太空。式沾下土，萬方其同。

　　望燎，《太和之曲》：赤龍旋馭，禮洽樂成。燔燎既舉，昭格精禋。維帝降康，雨施雲行。登我黍稌，溥受厥明。

　　祭畢，樂舞童羣歌《雲門之曲》：景龍精兮時見，測鶉緯兮宵懸。肆廣樂兮鏗鍧，列皇舞兮蹁躚。祈方社兮不莫，薦圭璧兮孔虔。需密雲兮六漠，霈甘澍兮九玄。慰我農兮既渥，錫明昭兮有年。

　　洪武元年，太社稷異壇同壝樂章。

　　迎神，《廣和之曲》：五土之靈，百穀之英。國依土而寧，民以食而生。基圖肇建，祀禮修明。神其來臨，肅恭而迎。

　　奠幣，《肅和之曲》：有國有人，社稷爲重。昭事雲初，玉帛虔奉。維物匪奇，敬實將之。以斯爲禮，冀達明祗。

　　進俎，《凝和之曲》：崇壇北向，明禋方闡。有潔犧牲，禮因物顯。大房載設，中情以展。景運既承，神貺斯衍。

　　初獻，《壽和之曲》：太社雲，高爲山林，深爲川澤。崇丘廣衍，亦有原隰。惟神所司，百靈效職。清醴初陳，顒然昭格。句龍配雲，平治水土，萬世神功。民安物遂，造化攸同。嘉惠無窮，報祀宜豐。配食尊嚴，國家所崇。太稷雲，黍稷稻粱，來牟降祥，爲民之天。豐年穰穰，其功甚大，其恩正長。乃登芳齊，以享以將。后稷配雲，皇皇后稷，克配於天。誕降嘉種，樹藝大田。生民粒食，功垂萬年。建壇於京，歆茲吉蠲。

　　亞獻，《豫和之曲》：太社雲，廣厚無偏，其體弘兮。德侔坤順，萬物生兮。錫民地利，神化行兮。恭祀告虔，國之禎兮。句龍配雲，周覽四方，偉烈昭彰。九州既平，五行有常。壇位以妥，牲醴之將。是崇是嚴，煥然典章。太稷雲，億兆林林，所資者谷。雨暘應時，家給人足。倉庾坻京，神介多福。祗薦其儀，昭事維肅。后稷配雲，躬勤稼穡，有相之道。不稂不莠，實堅實好。農事開國，王基永保。有年自今，常奉蘋藻。

　　終獻，《豫和之曲》，詞同亞獻。

　　徹豆，《雍和之曲》：禮展其勤，樂奏其節。庶品苾芬，神明是達。有嚴執事，俎豆乃徹。穆穆雍雍，均其欣悅。

　　送神，《安和之曲》：維壇潔清，維主堅貞。神之所歸，依茲以寧。土宇靖安，年穀順成。祀事昭明，永致昇平。

　　望瘞，《時和之曲》：晨光將發，既侑既歆。瘞茲牲幣，達於幽陰。神人和悅，實獲我心。永久禋祀，其始於今。

　　洪武十一年，合祭太社稷樂章。

　　迎神，《廣和之曲》：予惟土谷兮造化工，爲民立命兮當報崇。民歌且舞兮朝雍雍，備筵率職兮候迓迎。想聖來兮祥風生，欽當稽首兮告年豐。

　　初獻，《壽和之曲》：氤氳氣合兮物遂蒙，民之立命兮荷陰功。予將玉帛兮獻微衷，初斟醴薦兮民福洪。

　　亞獻，《豫和之曲》：予令樂舞兮再捧觴，願神昭格兮軍民康。思必穆穆兮靈洋洋，感恩厚兮拜祥光。

　　終獻，《熙和之曲》：幹羽飛旋兮酒三行，香菸繚繞兮雲旌幢。予今稽首兮忻且惶，神顏悅兮霞彩彰。

　　徹饌，《雍和之曲》：粗陳微禮兮神喜將，琅然絲竹兮樂舞揚。願祥普降兮遐邇方，烝民率土兮盡安康。

　　送神，《安和之曲》：氤氳氤氳兮祥光張，龍車鳳輦兮駕飛揚。遙瞻稽首兮去何方，民福留兮時雨暘。

　　望瘞，《時和之曲》：捧餚羞兮詣瘞方，鳴鑾率舞兮聲鏗鏘。思神納兮民福昂，予今稽首兮謝恩光。

　　嘉靖十年，初立帝社稷樂章。

　　迎神，《時和之曲》：東風兮地脈以融，首務兮稼穡之工。秋祭云：「金風兮萬寶以充，忻成兮稼穡之工。祀神於此兮苑中，願來格兮慰予衷。

　　初獻，《壽和之曲》：神兮臨止，禮薦清醇。菲幣在笥，初獻式遵。神其鑑茲，享斯藻蘋。我祀伊何？祈報是因。神兮錫祉，則阜吾民。

　　亞獻。《雍和之曲》：二觴載舉，中此殷勤。神悅兮以納，祥靄兮氤氳。

　　終獻，《寧和之曲》：禮終兮酒三行，喜茂實兮黍稷粱。農事待兮豐康，予稽首兮以望。

　　徹饌，《保和之曲》：祀事告終，三獻既周。徹之罔遲，惠注田疇。迓以休貺，庇茲有秋。

　　送神，《廣和之曲》：耕耨伊首，秋祭云：「耕耨告就。」力事豆籩。粢盛賴之，於此大田。予將以祀，神其少延。願留嘉祉，副我潔虔。肅駕兮雲旋，普予兮有年。

　　望瘞，曲同。

　　洪武二年，分祀天神地祇樂章。

　　迎天神，奏《中和之曲》：吉目良辰，祀典式陳。太歲尊神，雷雨風云。濯濯厥靈，昭鑑我心。以候以迎，來格來歆。

　　奠帛以後，鹹同朝日。

　　迎地祇，奏《中和之曲》：吉日良辰，祀典式陳。惟地之祇，百靈繽紛。嶽鎮海瀆，山川城隍，內而中國，外及四方。濯濯厥靈，昭鑑我心。以候以迎，來格來歆。

　　奠帛以後，鹹同朝日。

　　洪武六年，合祀天神地祗樂章。

　　迎神，《保和之曲》：吉日良辰，祀典式陳。太歲尊神，雷雨風雲，嶽鎮海瀆，山川城隍。內而中國，外及四方。濯濯厥靈，昭鑑我心。以候以迎。來格來歆。

　　奠帛以後，鹹同朝日。

　　嘉靖九年，復分祀天神地祇樂章。

　　迎天神，《保和之曲》：吉日良辰，祀典式陳。景靈甘雨，風雷之神。赫赫其靈，功著生民。參贊玄化，宣佈蒼仁。爰茲報祀，鑑斯藻蘋。

　　奠帛以後，俱如舊。

　　迎地祇，《保和之曲》：吉日良辰，祀典式陳。靈嶽方鎮，海瀆之神，京畿四方，山澤羣真。毓靈分隅，福我生民。薦斯享報，鑑我恭寅。

　　奠帛以後，亦如舊。

　　洪武四年，祀周天星辰樂章。

　　迎神，《凝和之曲》：星辰垂象，佈列玄穹，擇茲吉日，祀禮是崇。濯濯厥靈，昭鑑我心。謹候以迎，庶幾來歆。

　　奠帛，《保和之曲》，詞同朝日。

　　初獻，《保和之曲》：神兮既留，品物斯薦。奉禮之初，醴酒斯奠。仰惟靈耀，以享以歆。何以侑觴？樂奏八音。

　　亞獻，《中和之曲》：神既初享，亞獻再升。以酌醴齊，仰薦於神。洋洋在上，式燕以寧。庶表微衷，交於神明。

　　終獻，《肅和之曲》：神既再享，終獻斯備。不腆菲儀，式將其意。薦茲酒醴，成我常祀。神其顧歆，永言樂只。

　　徹豆，《豫和之曲》：祀事將畢，神既歆只。徹茲俎豆，以成其禮。惟神樂欣，無間始終。樂音再作，庶在微悰。

　　送神，《雍和之曲》，詞同朝日。

　　望燎，《雍和之曲》：神既享祀，靈馭今旋。燎煙既升，神帛斯焚。巍巍霄漢，倏焉以適。拳拳餘衷，瞻望弗及。

　　嘉靖八年，祀太歲月將樂章。

　　迎神：吉日良辰，祀典式陳。輔國佑民，太歲尊神。四時月將，功曹司辰。濯濯厥靈，昭鑑我心。以候以迎，來格來歆。

　　奠帛以後，俱同神祇。

　　洪武元年宗廟樂章。

　　迎神，《太和之曲》：慶源發祥，世德惟崇。致我眇躬，開基建功。京都之中，親廟在東。惟我子孫，永懷祖風。氣體則同，呼吸相通。來格來崇，皇靈顯融。

　　奉冊寶，《熙和之曲》：時享不用維水有源，維木有根。先世積善，福垂後昆。冊寶鏤玉，德顯名尊。祗奉禮文，仰答洪恩。

　　進俎，《凝和之曲》：時享不用明明祖考，妥神清廟。薦以牲牷，匪雲盡孝。願通神明，願成治效。此帝王之道，亦祖考之教。

　　初獻，《壽和之曲》：德祖廟，初獻云：思皇高祖，穆然深玄。其遠歷年，其神在天。尊臨太室，餘慶綿綿。歆於几筵，有永其傳。懿祖廟初獻云：思皇曾祖，清勤純古。田裏韜光，天篤其祜。佑我曾孫，弘開土宇。追遠竭虔，勉遵前矩。熙祖廟初獻云：維我皇祖，淑後貽謀。盛德靈長，與泗同流。發於孫枝，明禋載修。嘉潤如海，恩何以酬。仁祖廟初獻云：惟我皇考，既淳且仁。弗耀其身，克開嗣人。子有天下，尊歸於親。景運維新，則有其因。

　　亞獻，《豫和之曲》：對越至親，儼然如生。其氣昭明，感格在庭。如見其形，如聞其聲。愛而敬之，發乎中情。

　　終獻，《熙和之曲》：承先人之德，化家爲國。毋曰予小子，基命成績。欲報其德，昊天罔極。殷勤三獻，我心悅懌。

　　徹豆，《雍和之曲》：樂奏具肅，神其燕嬉。告成於祖，亦右皇妣。敬徹不遲，以終祀禮。祥光煥揚，錫以嘉祉。

　　送神，《安和之曲》：顯兮幽兮，神運無跡。鸞馭逍遙，安其所適。其靈在天，其主在室。子子孫孫，孝思無斁。

　　二十一年，更定其初獻合奏，餘並同。

　　思皇先祖，耀靈於天。源衍慶流，由高逮玄。玄孫受命，追遠其先。明禋世崇，億萬斯年。

　　永樂以後，改迎神章「致我眇躬。」句爲「助我祖宗」。又改終獻章首四句爲「惟前人之功，肇膺天曆。延及於小子，爰受方國」。餘並同。

　　嘉靖十五年，孟春九廟特享樂章。

　　太祖廟。迎神，《太和之曲》：於皇於皇兮仰我聖祖，乃武乃文，攘夷正華，爲天下大君。比隆於古，越彼放勳。肇造王業，佑啓予子孫。功德超邁，大室攸尊。首稱春祀，誠敬用申。維神格思，萬世如存。

　　初獻。《壽和之曲》：薦帛於篚，潔牲於俎，嘉我黍稷，酌我清酤。愚孫毖祀，奠獻初舉。翼翼精誠，對越我皇祖。居然顧歆，永錫純祜。

　　亞獻，《豫和之曲》：籥舞既薦，八音洋洋，工歌喤喤。醇醴載羞，齊明其將之。永佑於子孫，歲事其承之。俾嗣續克承，百世其保之。

　　終獻，《寧和之曲》：三爵既崇，禮秩有終。盈溢孚顒，顯相肅雍。惟皇祖格哉，以繹以融，申錫無窮。暨於臣民，萬福攸同。

　　徹饌，《豫和之曲》：禮畢樂成，神悅人宜。籩豆靜嘉，敬徹不遲。穆穆有容，秩秩有儀。益祗以嚴，矧敢斁於斯。

　　還宮，《安和之曲》：於皇我祖，陟降在天。清廟翼翼，禋祀首虔。明神既留，寢祏靜淵。介福綏祿，錫胤綿綿。以惠我家邦，於萬斯年。

　　成祖廟。迎神，《太和之曲》：於惟文皇，重光是宣。克戡內難，轉坤旋乾。外讋百蠻，威行八埏。貽典則於子孫，不忘不愆。聖德神功，格於皇天。作廟奕奕，百世不遷。祀事孔明，億萬斯年。

　　初獻、亞獻、終獻、徹饌、還宮，俱與太祖廟同。

　　仁宗廟。迎神，《太和之曲》：明明我祖，盛德天成。至治訏謨，遹駿有聲。專奠致享，惟古經是程。春祀有嚴，以迓聖靈。惟陟降在庭，以賚我思成。

　　初獻，《壽和之曲》：幣牲在陳，金石在懸。清酒方獻，百執事有虔。明神洋洋，降歆自天。俾我孝孫，德音孔宣。

　　亞獻，《豫和之曲》：中誠方殷，明神如存。醴齊孔醇，再舉罍尊。福祿穰穰，攸介攸臻。追遠報酬，罔極之恩。

　　終獻，《寧和之曲》：樂比聲歌，佾舞婆娑。稱彼玉爵，酒旨且多。獻享維終，神聽以和。

　　徹饌，《雍和之曲》：牷牲在俎，稷黍在簠。孝享多儀，格我皇祖。稱歌進徹，髦士ＡＳＡＳ。孝孫受福，以敷錫於下土。

　　還宮，《安和之曲》：犆享孔明，物備禮成。於昭在天，以莫不聽。神明即安，維華寢是憑。肇祀迄今，百世祗承。

　　宣廟、英廟、憲廟俱與仁廟同。

　　孝廟。迎神，《太和之曲》：列祖垂統，景運重熙。於惟孝皇，敬德允持。用光於大烈，化被烝黎。專廟以享，經禮攸宜。俎豆式陳，庶幾來思。

　　初獻，《壽和之曲》：粢盛孔蠲，腯肥牲牷。考鼓雰雰，萬舞躚躚。清醑初酌，對越在天。明神居歆，式昭厥虔。

　　亞獻，《豫和之曲》：祀事孔勤，精意未分。樂感鳳儀，禮虔駿奔。醞齊挹清，載奠瑤尊。神其格思，福祿來臻。

　　終獻，《寧和之曲》：樂舞既成，獻享維終。明明對越，彌篤其恭。篤恭維何？明德是崇。神之聽之，萬福來同。

　　徹饌，《雍和之曲》：牲牢醴陳，我享我將，黍稷蘋藻，潔白馨香。徹以告成，降禧穰穰。神錫無疆，祐我萬方。

　　還宮，《安和之曲》：禮享既洽，神御聿興。廟寢煌煌，以憑以寧。維神匪遐，上下在庭。於寢孔安，永底我烝民之生。

　　武廟。迎神，《太和之曲》：列祖垂統，景運重熙。於惟武皇，昭德敕威。用剪除奸ＡＴ，大業弗隳。專廟以享，經禮攸宜。俎豆式陳，庶幾來思。

　　初獻、亞獻、終獻及徹饌、還宮，俱與孝廟同。

　　睿廟。迎神，《太和之曲》：於穆神皇，秉德凝道。仁厚積累，配於穹昊。流慶顯休，萃於眇躬。施於無窮，以似以續，以光紹我皇宗。惟茲氣始，俎豆是供。循厥典禮，式敬式崇。神其至止，以鑑愚衷。

　　初獻，《壽和之曲》：制帛牲牢，庶羞芬。玉戚硃幹，協於韶簫。清醑在筵，中情纏綿。神之格思，儀形僾然。

　　亞獻，《豫和之曲》：瑤爵再陳，侑以工歌。籥舞蹌蹌，八音諧和。孝思肫肫，感格聖靈。致愨則存，如聞其聲。

　　終獻，《寧和之曲》：儀式弗逾，奠爵維三。樂舞雍容，以雅以南。仰仁源德澤，嶽崇海淵。願啓我子孫，緝熙光明，維兩儀是參。

　　徹饌，《雍和之曲》：嘉饌甘只，亦既歆只。登歌迅徹，敬終惟始。維神孔昭，賚永成於孝矣。

　　還宮，《安和之曲》：幽顯莫測，神之無方。祀事既成，神返諸帝鄉。申發休祥，俾胤嗣蕃昌。宜君兮宜王，歷世無疆。

　　○九廟時祫樂章

　　孟夏。迎神，《太和之曲》：序屆夏首兮風氣薰，禮嚴時祫兮拏擊鐘{卉鼓}。迎羣主來合享交欣，於皇列聖正南面，以申崇報皇勳。

　　初獻，《壽和之曲》：瞻曙色方昕，仰列聖在上，奠金觥而捧幣紋。小孫執盈兮敢不懼慇。

　　亞獻，《豫和之曲》：思皇祖，仰聖神。來列主，會太宸。時祫修，循古倫。惟聖鑑歆，愚孫忱恂。

　　終獻，《寧和之曲》：齊醴清兮麥熟新，籩豆潔兮孝念申。仰祖功兮宗德，願降祐兮後人。

　　徹饌，《雍和之曲》：樂終兮禮成，告玉振兮訖金聲。徹之弗違，以肅精誠。

　　還宮，《安和之曲》：三獻就兮祖宗鑑享，一誠露兮念維長。思弗盡兮思弗忘，深荷德澤之啓佑，小孫惟賴以餘光。神返宮永安，保家國益昌。

　　孟秋。迎神：時兮孟秋火西流，感時毖祀兮爽氣回。喜金風兮飄來，仰祖宗兮永慕哉。秋祫是舉兮希鑑歆，小孫恭迓兮捧素裁。

　　初獻：皇祖降筵，列聖靈聯。執事恐蹎，樂舞蹁躚。小孫捧盈兮敢弗虔。

　　亞獻：再酌兮玉漿，潔淨兮馨香。祖宗垂享兮錫胤昌，萬歲兮此禮行。

　　終獻：進酒三觥，歌舞雍韺，鐘鼓轟錚。皇祖列聖，永享愚誠。

　　徹饌：秋嘗是舉，稌黍豐農。三獻既周，聖靈顯容。小孫時思恩德兮惟忡。

　　還宮：仰皇祖兮聖神功，祀典陳兮報莫窮。嘗祫告竣，鸞馭旋宮。皇靈在天主在室，萬祀陟降何有終。

　　孟冬。迎神：時兮孟冬凜以悽，感時毖祀兮氣潛回。溯朔風兮北來，仰祖宗兮永慕哉。冬祫是舉兮希鑑歆，小孫恭迓兮捧素裁。

　　初、亞、終獻，俱同孟秋。

　　撤饌：冬烝是舉，俎豆維豐。三獻既周，聖靈顯容。小孫時思，恩德兮惟忡。

　　還宮。同孟秋，惟改「嘗祫。」爲「烝祫。」

　　大祫樂章。

　　迎神：仰慶源兮大發祥，惟世德兮深長。時惟歲殘，大祫洪張。祖宗聖神，明明皇皇。遙瞻兮頓首，世德兮何以忘。

　　初獻：神之格兮慰我思，慰我思兮捧玉卮。捧來前兮慄慄，仰歆納兮是幸已而。

　　亞獻：再舉瑤漿，樂舞羣張。小孫在位，陪助賢良。百工羅從，大禮肅將。惟我祖宗，顯錫恩光。

　　終獻：思祖功兮深長，景宗德兮馨香。報歲事之既成兮典則先王，惟功德之莫報兮何以量。

　　徹饌：三酌既終，一誠感通。仰聖靈兮居歆，萬礻異是舉兮庶乎酬報之衷。

　　還宮：顯兮幽兮，神運無跡。神運無跡兮化無方，靈返天兮主返室。願神功聖德兮啓佑無終，玄孫拜送兮以謝以祈。

　　嘉靖十年大禘樂章。

　　迎神，《元和之曲》：於維皇祖，肇創丕基。鍾祥有自，曰本先之。奄有萬方，作之君師。追報宜隆，以申孝思。瞻望稽首，介我休禧。

　　初獻，《壽和之曲》：木有本兮水有源，人本祖兮物本天。思報德兮禮莫先，仰希鑑兮敢弗虔。

　　亞獻，《仁和之曲》：中觴載升，於此瑤觥。小孫奉前，願歆其誠。樂舞在列，庶職在庭。祖鑑孔昭，錫祐攸亨。

　　終獻，《德和之曲》：於維兮先祖，延慶兮深高。追報兮曷能，三進兮香醪。

　　徹饌，《太和之曲》：芬兮豆籩，潔兮黍粢。祖垂歆享，徹乎敢遲。禮雲告備，以訖陳辭。永裕後人，億世丕而。

　　送神，《永和之曲》：禘祀兮具張，佳氣兮鬱昂。皇靈錫納兮喜將，一誠通兮萬載昌。祈鑑祐兮天下康，仰源仁浩德兮曷以量。小孫頓首兮以望，遙瞻冉冉兮聖靈皇皇。

　　洪武七年，御製祀歷代帝王樂章。

　　迎神，《雍和之曲》：仰瞻兮聖容，想鑾輿兮景從。降雲衢兮後先，來俯鑑兮微衷。荷聖臨兮蒼生有崇，眷諸帝兮是臨，予頓首兮幸蒙。

　　奠帛，《保和之曲》：秉微誠兮動聖躬，來列坐兮殿庭。予今願兮效勤，奉禮帛兮列酒尊。鑑予情兮忻享，方旋駕兮雲程。

　　初獻，《保和之曲》：酒行兮爵盈，喜氣兮雍雍。重荷蒙兮載瞻載崇，羣臣忻兮躍從，願睹穆穆兮聖容。

　　亞獻，《中和之曲》：酒斟兮禮明，諸帝熙和兮悅情。百職奔走兮滿庭，陳籩豆兮數重，亞獻兮願成。

　　終獻，《肅和之曲》：獻酒兮至終，早整雲鸞兮將旋宮。予心眷戀兮神聖，欲攀留兮無從。躡雲衢兮緩行，得遙瞻兮達九重。

　　徹饌，《凝和之曲》：納餚羞兮領陳，烝民樂兮幸生。將何以兮崇報，惟歲時兮載瞻載迎。

　　送神，《壽和之曲》：幡幢繚繞兮導來蹤，鑾輿冉冉兮歸天宮。五雲擁兮祥風從，民歌聖佑兮樂年豐。

　　望燎，《豫和之曲》：神機不測兮造化功，珍羞禮帛兮薦火中。望瘞庭兮稽首，願神鑑兮寸衷。

　　洪武六年定祀先師孔子樂章。

　　迎神，《咸和之曲》：大哉宣聖，道德尊崇。維持王化，斯民是宗。典祀有常，精純益隆。神其來格，於昭聖容。

　　奠帛，《寧和之曲》：自生民來，誰底其盛？惟王神明，度越前聖。粢帛具成，禮容斯稱。黍稷非馨，惟神之聽。「惟王」，後改曰：「惟師」。

　　初獻，《安和之曲》：太哉聖王，實天生德。作樂以崇，時祀無斁。清酤惟馨，嘉牲孔碩。薦羞神明，庶幾昭格。

　　亞、終獻，《景和之曲》：百王宗師，生民物軌。瞻之洋洋，神其寧止。酌彼金罍，惟清且旨。登獻惟三，於戲成禮。

　　徹饌，《咸和之曲》：犧象在前，豆籩在列，以享以薦，既芬既潔。禮成樂備，人和神悅。祭則受福，率遵無越。

　　送神，《咸和之曲》：有嚴學宮，四方來宗。恪恭祀事，威儀雍雍。歆格惟馨，神馭旋復。明禋斯畢，鹹膺百福。

　　洪武二年享先農樂章。

　　迎神，《永和之曲》：東風啓蟄，地脈奮然。蒼龍掛角，燁燁天田。民命惟食，創物有先。圜鍾既奏，有降斯筵。

　　奠帛，《永和之曲》：帝出乎震，天發農祥。神降於筵，藹藹洋洋。禮神有帛，其色惟蒼。豈伊具物，誠敬之將。

　　進俎，《雍和之曲》：制帛既陳，禮嚴奉牲。載之於俎，祀事孔明。簠簋攸列，黍稷惟馨。民力普存，先穡之靈。

　　初獻，《壽和之曲》：九穀未分，庶草攸同。表爲嘉種，實在先農。黍稌斯豐，酒醴是供。獻奠之初，以祈感通。配位云：厥初生民，粒食其天。開物惟智，邃古奚傳。思文后稷，農官之先。侑神作主，初獻惟蠲。

　　亞獻，《壽和之曲》：倬彼甫田，其隰其原。耒耜雲載，驂馭之間。報本思享，亞獻惟虔。神其歆之，自古有年。配位云：后稷配天，興於有邰。誕降嘉種，有栽有培。俶載南畝，祗事三推。佑神再獻，歆我尊罍。

　　終獻，《壽和之曲》：帝耤之典，享祀是資，潔豐嘉慄，鹹仰於斯。時維親耕，享我農師。禮成於三，以訖陳詞。配位云：嘉德之薦，民和歲豐。帝命率育，報本之功。陳常時夏，其德其功。齊明有格，惟獻之終。

　　徹饌，《永和之曲》：於赫先農，歆此潔修。於篚於爵，於饌於羞。禮成告徹，神惠敢留。餕及終畝，豐年是求。

　　送神，《永和之曲》：神無不在，於昭於天。曰迎曰送，於享之筵。冕衣在列，金石在懸。往無不之，其佩翩翩。

　　望瘞，《太和之曲》：祝帛牲醴，先農既歆。不留不褻，瘞之厚深。有幽其瘞，有赫其臨。曰禮之常，匪今斯今。

　　嘉靖九年定享先蠶樂章。

　　迎神，《貞和之曲》：於穆惟神，肇啓蠶桑。衣我萬民，保我家邦。茲舉曠儀，春日載陽。恭迎霞馭，靈氣洋洋。

　　奠帛，《壽和之曲》：神其臨只，有苾有芬。乃獻玉歊，乃奠文纁。仰祈昭鑑，淑氣氤氳。顧茲蠶婦，祁祁如云。

　　初獻，曲同奠帛。

　　亞獻，《順和之曲》：載舉清觴，蠶祀孔明。以格以享，鼓瑟吹笙。陰教用彰，坤儀允貞。神之聽之，鑑此禋誠。

　　終獻，《寧和之曲》：神之格思，桑土是宜。三繅七就，惟此繭絲。獻禮有終，神不我遺。錫我純服，藻繪皇儀。

　　徹饌，《安和之曲》：俎豆具徹，式禮莫愆。既匡既敕，我祀孔虔。我思古人，葛覃惟賢。明靈歆只，永顧桑阡。

　　送神，《恆和之曲》：神之升矣，日霽霞蒸。相此女紅，杼軸其興。茲返玄宮，鸞鳳翔騰。瞻望弗及，永錫嘉徵。

　　望燎，曲同送神。


Chinese text: This work was published before January 1, 1923, and is in the
public domain worldwide because the author died at least 100 years ago.
