錢唐〈（程徐）〉韓宜可〈（周觀政歐陽韶）〉蕭岐〈（門克新）〉馮堅茹太素〈（曾秉正）〉李仕魯〈（陳汶輝）〉葉伯巨鄭士利〈（方徵）〉周敬心王樸

錢唐，字惟明，象山人。博學敦行。洪武元年，舉明經。對策稱旨，特授刑部尚書。二年詔孔廟春秋釋奠，止行於曲阜，天下不必通祀。唐伏闕上疏言：「孔子垂教萬世，天下共尊其教，故天下得通祀孔子，報本之禮不可廢。」侍郎程徐亦疏言：「古今祀典，獨社稷、三皇與孔子通祀。天下民非社稷、三皇則無以生，非孔子之道則無以立。堯、舜、禹、湯、文、武、周公，皆聖人也。然發揮三綱五常之道，載之於經，儀範百王，師表萬世，使世愈降而人極不墜者，孔子力也。孔子以道設教，天下祀之，非祀其人，祀其教也，祀其道也。今使天下之人，讀其書，由其教，行其道，而不得舉其祀，非所以維人心、扶世教也。」皆不聽。久之，乃用其言。帝嘗覽《孟子》，至「草芥」「寇仇」語，謂：「非臣子所宜言」，議罷其配享。詔：「有諫者以大不敬論。」唐抗疏入諫曰：「臣為孟軻死，死有余榮。」時廷臣無不為唐危。帝鑒其誠懇，不之罪。孟子配享亦旋復。然卒命儒臣修《孟子節文》雲。

唐為人強直。嘗詔講《虞書》，唐陛立而講。或糾唐草野不知君臣禮，唐正色曰：「以古聖帝之道陳於陛下，不跪不為倨。」又嘗諫宮中不宜揭武後圖。忤旨，待罪午門外竟日。帝意解，賜之食，即命撤圖。未幾，謫壽州，卒。

程徐，字仲能，鄞人。元名儒端學子也。至正中，以明《春秋》知名。歷官兵部尚書，致仕。明兵入元都，妻金抱二歲兒與女瓊赴井死。洪武二年，偕危素等自北平至京。授刑部侍郎，進尚書，卒。徐精勤通敏，工詩文，有集傳於世。

韓宜可，字伯時，浙江山陰人。元至正中，行御史臺辟為掾，不就。洪武初，薦授山陰教諭，轉楚府錄事。尋擢監察御史，彈劾不避權貴。時丞相胡惟庸、御史大夫陳寧、中丞塗節方有寵於帝，嘗侍坐，從容燕語。宜可直前，出懷中彈文，劾三人險惡似忠，奸佞似直，恃功怙寵，內懷反側，擢置臺端，擅作威福，乞斬其首以謝天下。帝怒曰：「快口御史，敢排陷大臣耶！」命下錦衣衛獄，尋釋之。

九年出為陜西按察司僉事。時官吏有罪者，笞以上悉謫屯鳳陽，至萬數。宜可疏，爭之曰：「刑以禁淫慝，一民軌，宜論其情之輕重，事之公私，罪之大小。今悉令謫屯，此小人之幸，君子殆矣。乞分別，以協眾心。」帝可之。已，入朝京師。會賜諸司沒官男女，宜可獨不受。且極論：「罪人不孥，古之制也。有事隨坐，法之濫也。況男女，人之大倫，婚姻逾時，尚傷和氣。合門連坐，豈聖朝所宜！」帝是其言。後坐事將刑，禦謹身殿親鞫之，獲免。復疏，陳二十余事，皆報可。未幾，罷歸。已，復征至。命撰祀鐘山、大江文；諭日本、征烏蠻詔，皆稱旨，特授山西右布政使。尋以事安置雲南。惠帝即位，用檢討陳性善薦，起雲南參政，入拜左副都御史，卒於官。是夜大星隕，櫪馬皆驚嘶，人謂：「宜可當之」雲。

帝之建御史臺也，諸御史以敢言著者，自宜可外，則稱周觀政。

觀政亦山陰人。以薦授九江教授，擢監察御史。嘗監奉天門。有中使將女樂入，觀政止之。中使曰：「有命」，觀政執不聽。中使慍而入，頃之出報曰：「御史且休，女樂已罷不用。」觀政又拒曰：「必面奉詔。」已而帝親出宮，謂之曰：「宮中音樂廢缺，欲使內家肄習耳。朕已悔之，御史言是也。」左右無不驚異者。觀政累官江西按察使。

前觀政者，有歐陽韶，字子韶，永新人。薦授監察御史。有詔：日命兩御史侍班。韶嘗侍直，帝乘怒將戮人。他御史不敢言，韶趨跪殿廷下，倉卒不能措詞，急捧手加額，呼曰：「陛下不可！」帝察韶樸誠，從之。未幾，致仕，卒於家。

蕭岐，字尚仁，泰和人。五歲而孤，事祖父母以孝聞。有司屢舉不赴。洪武十七年，詔征賢良，強起之。上十便書，大意謂：帝刑罰過中，訐告風熾。請禁止實封以杜誣罔；依律科獄以信詔令。凡萬余言。召見，授潭王府長史。力辭，忤旨，謫雲南楚雄訓導。岐即日行，遣騎追還。歲餘，改授陜西平涼。再歲致仕。復召與錢宰等考定《書》傳。賜幣鈔，給驛歸。嘗輯《五經要義》；又取《刑統八韻賦》，引律令為之解，合為一集。嘗曰：「天下之理本一，出乎道必入乎刑。吾合二書，使觀者有所省也。」學者稱「正固先生」。

當是時，太祖治尚剛嚴，中外凜凜，奉法救過不給。而岐所上書過切直，帝不為忤。厥後以言被超擢者，有門克新。

克新，鞏昌人。泰州教諭也。二十六年，秩滿來朝。召問經史及政治得失。克新直言無隱。授贊善。時紹興王俊華以善文辭，亦授是職。上諭吏部曰：「左克新，右俊華，重直言也。」初，教官給由至京，帝詢民疾苦。岢嵐吳從權、山陰張桓皆言：「臣職在訓士，民事無所與。」帝怒曰：「宋胡瑗為蘇、湖教授，其教兼經義治事；漢賈誼、董仲舒皆起田裏，敷陳時務；唐馬周不得親見太宗，且教武臣言事。今既集朝堂，朕親詢問，俱無以對，誌聖賢之道者固如是乎！」命竄之邊方。且榜諭天下學校，使為鑒戒。至是克新以亮直見重。不數年，擢禮部尚書。尋引疾，命太醫給藥物，不輟其奉。及卒，命有司護喪歸葬。

馮堅，不知何許人，為南豐典史。洪武二十四年上書言九事：「一曰養聖躬。請清心省事，不與細務，以為民社之福。二曰擇老成。諸王年方壯盛，左右輔導。願擇取老成之臣出為王官，使得直言正色，以圖匡救。三曰攘要荒。請務農講武，屯戍邊圉，以備不虞。四曰勵有司。請得廉正有守之士，任以方面。旌別屬吏，具實以聞而黜陟之。使人勇於自治。五曰褒祀典。請敕有司采歷代忠烈諸臣，追加封謚，俾末俗有所興勸。六曰省宦寺。晨夕密邇，其言易入，養成禍患而不自知。請裁去冗員，可杜異日陵替之弊。七曰易邊將。假以兵柄，久在邊圉，多致縱佚。請時遷歲調，不使久居其任。不惟保全勛臣，實可防將驕卒惰、內輕外重之漸。八曰訪吏治。廉幹之才，或為上官所忌，僚吏所嫉。上不加察，非激勸之道。請廣布耳目，訪察廉貪，以明黜陟。九曰增關防。諸司以帖委胥吏，俾督所部，輒加箠楚，害及於民。請增置勘合以付諸司，聽其填寫差遣，事訖繳報，庶所司不輕發以病民，而庶務亦不致曠廢。」書奏，帝嘉之，稱其知時務，達事變。又謂侍臣曰：「堅言惟調易邊將則未然。邊將數易，則兵力勇怯。敵情出沒，出川形勝，無以備知。倘得趙充國、班超者，又何取數易為哉！」乃命吏部擢堅左僉都御史，在院頗持大體。其明年，卒於任。

茹太素，澤州人。洪武三年，鄉舉，上書稱旨，授監察御史。六年擢四川按察使，以平允稱。七年五月召為刑部侍郎，上言：「自中書省內外百司，聽御史、按察使檢舉。而御史臺未有定考，宜令守院御史一體察核。磨勘司官吏數少，難以檢核天下錢糧，請增置若干員，各分為科。在外省衛，凡會議軍民事，各不相合，致稽延。請用按察司一員糾正。」帝皆從之。明年，坐累降刑部主事。陳時務累萬言，太祖令中書郎王敏誦而聽之。中言：「才能之士，數年來幸存者百無一二，今所任率迂儒俗吏。」言多忤觸。帝怒，召太素面詰，杖於朝。次夕，復於宮中令人誦之，得其可行者四事。慨然曰：「為君難，為臣不易。朕所以求直言，欲其切於情事。文詞太多，便至熒聽。太素所陳，五百余言可盡耳。」因令中書定奏對式，俾陳得失者無繁文。摘太素疏中可行者下所司，帝自序其首，頒示中外。

十年，與同官曾秉正先後同出為參政，而太素往浙江。尋以侍親賜還裏。十六年召為刑部試郎中。居一月，遷都察院僉都御史。復降翰林院檢討。十八年九月擢戶部尚書。

太素抗直不屈，屢瀕於罪，帝時宥之。一日，宴便殿，賜之酒曰：「金杯同汝飲，白刃不相饒。」太素叩首，即續韻對曰：「丹誠圖報國，不避聖心焦。」帝為惻然。未幾，謫御史，復坐排陷詹徽，與同官十二人俱鐐足治事。後竟坐法死。

曾秉正，南昌人。洪武初，薦授海州學正。九年，以天變詔群臣言事。秉正上疏數千言，大略曰：「古之聖君不以天無災異為喜，惟以祗懼天譴為心。陛下聖文神武，統一天下，天之付與，可謂盛矣。兵動二十余年，始得休息。天之有心於太平亦已久矣；民之思治亦切矣。創業與守成之政，大抵不同。開創之初，則行富國強兵之術，用趨事赴功之人。大統既立，邦勢已固。則普天之下，水土所生，人力所成，皆邦家倉庫之積；乳哺之童，垂白之叟，皆邦家休養之人。不患不富庶，惟保成業於永久為難耳。於此之時，當盡革向之所為，何者足應天心，何者足慰民望，感應之理，其效甚速。」又言天既有警，則變不虛生。極論《大易》、《春秋》之旨。帝嘉之，召為思文監丞。未幾，改刑部主事。十年擢陜西參政。會初置通政司，即以秉正為使。在位數言事，帝頗優容之。尋竟以忤旨罷。貧不能歸，鬻其四歲女。帝聞大怒，置腐刑，不知所終。

李仕魯，字宗孔，濮人。少穎敏篤學，足不窺戶外者三年。聞鄱陽朱公遷得宋朱熹之傳，往從之遊，盡受其學。太祖故知仕魯名，洪武中，詔求能為朱氏學者，有司舉仕魯。入見，太祖喜曰：「吾求子久，何相見晚也！」除黃州同知。曰：「朕姑以民事試子，行召子矣。」期年，治行聞。十四年，命為大理寺卿。

帝自踐阼後，頗好釋氏教。詔征東南戒德僧，數建法會於蔣山。應對稱旨者輒賜金礻闌袈裟衣，召入禁中，賜坐與講論。吳印、華克勤之屬，皆拔擢至大官，時時寄以耳目。由是其徒橫甚，讒毀大臣。舉朝莫敢言，惟仕魯與給事中陳汶輝相繼爭之。汶輝疏言：「古帝王以來，未聞縉紳緇流，雜居同事，可以相濟者也。今勛舊耆德鹹思辭祿去位，而緇流憸夫乃益以讒間。如劉基、徐達之見猜，李善長、周德興之被謗，視蕭何、韓信，其危疑相去幾何哉？伏望陛下於股肱心膂，悉取德行文章之彥，則太平可立致矣。」帝不聽。諸僧怙寵者，遂請為釋氏創立職官。於是以先所置善世院為僧錄司。設左、右善世、左、右闡教、左、右講經覺義等官，皆高其品秩。道教亦然。度僧尼道士至逾數萬。仕魯疏言：「陛下方創業，凡意指所向，即示子孫萬世法程，奈何舍聖學而崇異端乎！」章數十上，亦不聽。

仕魯性剛介，由儒術起，方欲推明朱氏學，以辟佛自任。及言不見用，遽請於帝前，曰：「陛下深溺其教，無惑乎臣言之不入也！還陛下笏，乞賜骸骨歸田裏。」遂置笏於地。帝大怒，命武士捽搏之，立死階下。

陳汶輝，字耿光，詔安人。以薦授禮科給事中，累官至大理寺少卿。數言得失，皆切直。最後忤旨，懼罪，投金水橋下死。

仕魯與汶輝死數歲，帝漸知諸僧所為多不法，有詔清理釋道二教雲。

葉伯巨，字居升，寧海人。通經術。以國子生授平遙訓導。洪武九年星變，詔求直言。伯巨上書，略曰：

臣觀當今之事，太過者三：分封太侈也，用刑太繁也，求治太速也。

先王之制，大都不過三國之一，上下等差，各有定分，所以強幹弱枝，遏亂源而崇治本耳。今裂土分封，使諸王各有分地，蓋懲宋、元孤立，宗室不競之弊。而秦、晉、燕、齊、梁、楚、吳、蜀諸國，無不連邑數十。城郭宮室亞於天子之都，優之以甲兵衛士之盛。臣恐數世之後，尾大不掉，然後削其地而奪之權，則必生觖望。甚者緣間而起，防之無及矣。議者曰：『諸王皆天子骨肉，分地雖廣，立法雖侈，豈有抗衡之理？』臣竊以為不然。何不觀於漢、晉之事乎？孝景，高帝之孫也；七國諸王，皆景帝之同祖父兄弟子孫也。一削其地，則遽構兵西向。晉之諸王，皆武帝親子孫也，易世之後，叠相攻伐，遂成劉、石之患。由此言之，分封逾制，禍患立生。援古證今，昭昭然矣。此臣所以為太過者也。

昔賈誼勸漢文帝，盡分諸國之地，空置之以待諸王子孫。向使文帝早從誼言，則必無七國之禍。願及諸王未之國之先，節其都邑之制，減其衛兵，限其疆理，亦以待封諸王之子孫。此制一定，然後諸王有賢且才者入為輔相，其余世為藩屏，與國同休。割一時之恩，制萬世之利，消天變而安社稷，莫先於此。

臣又觀歷代開國之君，未有不以任德結民心，以任刑失民心者。國祚長短，悉由於此。古者之斷死刑也，天子撤樂減膳，誠以天生斯民，立之司牲，固欲其並生，非欲其即死。不幸有不率教者入於其中，則不得已而授之以刑耳。議者曰：宋、元中葉，專事姑息，賞罰無章，以致亡滅。主上痛懲其弊，故制不宥之刑，權神變之法，使人知懼而莫測其端也。臣又以為不然。開基之主垂範百世，一動一靜，必使子孫有所持守。況刑者，民之司命，可不慎歟！夫笞、杖、徒、流、死，今之五刑也。用此五刑，既無假貸，一出乎大公至正可也。而用刑之際，多裁自聖衷，遂使治獄之吏務趨求意旨。深刻者多功，平反者得罪。欲求治獄之平，豈易得哉！近者特旨，雜犯死罪，免死充軍。又刪定舊律諸則，減宥有差矣。然未聞有戒敕治獄者務從平恕之條。是以法司猶循故例。雖聞寬宥之名，未見寬宥之實。所謂實者，誠在主上，不在臣下也。故必有罪疑惟輕之意，而後好生之德洽於民心，此非可以淺淺期也。

何以明其然也？古之為士者，以登仕為榮，以罷職為辱。今之為士者，以混跡無聞為福，以受玷不錄為幸，以屯田工役為必獲之罪，以鞭笞捶楚為尋常之辱。其始也，朝廷取天下之士，網羅捃摭，務無余逸。有司敦迫上道，如捕重囚。比到京師，而除官多以貌選。所學或非其所用，所用或非其所學。洎乎居官，一有差跌，茍免誅戮，則必在屯田工役之科。率是為常，不少顧惜，此豈陛下所樂為哉？誠欲人之懼而不敢犯也。竊見數年以來，誅殺亦可謂不少矣，而犯者相踵。良由激勸不明，善惡無別。議賢議能之法既廢，人不自勵，而為善者怠也。有人於此，廉如夷、齊，智如良、平，少戾於法。上將錄長棄短而用之乎？將舍其所長、苛其所短而置之法乎？茍取其長而舍其短，則中庸之材爭自奮於廉智。倘苛其短而棄其長，則為善之人皆曰：某廉若是，某智若是，朝廷不少貸之，吾屬何所容其身乎！致使朝不謀夕，棄其廉恥，或事掊克，以備屯田工役之資者，率皆是也。若是非用刑之煩者乎？

漢嘗徙大族於山陵矣，未聞實之以罪人也。今鳳陽皇陵所在，龍興之地，而率以罪人居之，怨嗟愁苦之聲充斥園邑，殆非所以恭承宗廟意也。且夫強敵在前，則揚精鼓銳，攻之必克，擒之必獲，可也。今賊突竄山谷，以計求之，庶或可得。顧勞重兵，彼方驚散，入不可蹤跡之地。捕之數年，既無其方，而乃歸咎於新附戶籍之細民，而遷徙之。騷動數千里之地，室家不得休居，雞犬不得寧息。況新附之眾，向者流移他所，朝廷許其復業。今附籍矣，而又復遷徙，是法不信於民也。夫戶口盛而後田野辟，賦稅增。今責守令年增戶口，正為是也。近者已納稅糧之家，雖承旨分釋還家，而其心猶不自安。已起戶口，雖蒙憐恤，而猶見留開封祗候。訛言驚動，不知所出。況太原諸郡，外界邊境，民心如此，甚非安邊之計也。臣願自今朝廷宜存大體，赦小過。明詔天下，修舉「八議」之法，嚴禁深刻之吏。斷獄平允者超遷之，殘酷裒斂者罷黜之。鳳陽屯田之制，見在居屯者，聽其耕種起科。已起戶口、見留開封者，悉放復業。如此則足以隆好生之德，樹國祚長久之福。而兆民自安，天變自消矣。

昔者周自文、武至於成、康，而教化大行；漢自高帝至於文、景，而始稱富庶。蓋天下之治亂，氣化之轉移，人心之趨向，非一朝一夕故也。今國家紀元，九年於茲，偃兵息民，天下大定。紀綱大正，法令修明，可謂治矣。而陛下切切以民俗澆漓，人不知懼，法出而奸生，令下而詐起。故或朝信而幕猜者有之；昨日所進，今日被戮者有之。乃至令下而尋改，已赦而復收。天下臣民莫之適從。臣愚謂天下之趨於治，猶堅冰之泮也。冰之泮，非太陽所能驟致。陽氣發生，土脈微動，然後得以融釋。聖人之治天下，亦猶是也。刑以威之，禮以導之，漸民以仁，摩民以義，而後其化熙熙。孔子曰：「如有王者，必世而後仁。」此非空言也。

求治之道，莫先於正風俗；正風俗之道，莫先於守令知所務；使守令知所務，莫先於風憲知所重；使風憲知所重，莫先於朝廷知所尚。古郡守、縣令，以正率下，以善導民，使化成俗美。征賦、期會、獄訟、簿書，固其末也。今之守令以戶口、錢糧、獄論為急務；至於農桑、學校，王政之本，乃視為虛文而置之，將何。以教養斯民哉？以農桑言之：方春州縣下一白帖，裏甲回申文狀而已，守令未嘗親視種藝次第、旱澇戒備之道也。以學校言之：廩膳諸生，國家資之以取人才之地也。今四方師生，缺員甚多。縱使具員，守令亦鮮有以禮讓之實作其成器者。朝廷切切於社學，屢行取勘師生姓名、所習課業。乃今社鎮城郭，或但置立門牌，遠村僻處則又徒存其名，守令不過具文案、備照刷而已。上官分部按臨，亦但循習故常，依紙上照刷，未嘗巡行點視也。興廢之實，上下視為虛文。小民不知孝弟忠信為何物，而禮義廉恥掃地矣。風紀之司，所以代朝廷宣導德化，訪察善惡。聽訟讞獄，其一事耳。今專以獄訟為要。忠臣、孝子、義夫、節婦，視為末節而不暇舉，所謂宣導風化者安在哉？其始但知以去一贓吏、決一獄訟為治，而不知勸民成俗，使民遷善遠罪，乃治之大者。此守令風憲未審輕重之失也。

《王制》論鄉秀士升於司徒曰「選士」，司徒論其秀士而升於太學曰「俊士」，大樂正又論造士之秀升之司馬曰「進士」，司馬辨論官材，論定，然後官之；任官，然後爵之。其考之之詳若此，故成周得人為盛。今使天下諸生考於禮部，升於太學，歷練眾職，任之以事，可以洗歷代舉選之陋，上法成周。然而升於太學者，或未數月，遽選入官，間或委以民社。臣恐其人未諳時務，未熟朝廷禮法，不能宣導德化，上乖國政，而下困黎民也。開國以來，選舉秀才不為不多，所任名位不為不重，自今數之，在者有幾？臣恐後之視今，亦猶今之視昔。昔年所舉之人，豈不深可痛惜乎！凡此皆臣所為求治太速之過也。

昔者宋有天下蓋三百余年。其始，以禮義教其民，當其盛時，閭閻裏巷皆有忠厚之風，至於恥言人之過失。洎乎末年，忠臣義士視死如歸，婦人女子羞被汙辱，此皆教化之效也。元之有國，其本不立，犯禮義之分，壞廉恥之防。不數十年，棄城降敵者不可勝數，雖老儒碩臣甘心屈辱。此禮義廉恥不振之弊。遺風流俗至今未革，深可怪也。臣謂：莫若敦仁義，尚廉恥。守令則責其以農桑、學校為急，風憲則責其先教化、審法律，以平獄緩刑為急。如此，則德澤下流，求治之道庶幾得矣。郡邑諸生升於太學者，須令在學肄業，或三年，或五年，精通一經，兼習一藝，然後入選。或宿衛，或辦事，以觀公卿大夫之能，而後任之以政，則其學識兼懋，庶無敗事。且使知祿位皆天之祿位，而可以塞凱覦之心也。治道既得，陛下端拱穆清，待以歲月，則陰陽調而風雨時，諸福吉祥莫不畢至。尚何天變之不消哉？

書上，帝大怒曰：「小子間吾骨肉，速逮來，吾手射之！」既至，丞相乘帝喜以奏，下刑部獄。死獄中。

先是，伯巨將上書，語其友曰：「今天下惟三事可患耳，其二事易見而患遲，其一事難見而患速。縱無明詔，吾猶將言之，況求言乎。」其意蓋謂分封也。然是時諸王止建藩號，未曾裂土，不盡如伯巨所言。迨洪武末年，燕王屢奉命出塞，勢始強。後因削奪稱兵，遂有天下，人乃以伯巨為先見雲。

鄭士利，字好義，寧海人。兄士元，剛直有才學，由進士歷官湖廣按察使僉事。荊、襄卒乘亂掠婦女，吏不敢問，士元立言於將領，還所掠。安陸有冤獄，御史臺已讞上，士元奏其冤，得白。會考校錢谷冊書，空印事覺。凡主印者論死，佐貳以下榜一百，戍遠方。士元亦坐是系獄。時帝方盛怒，以為欺罔，丞相御史莫敢諫。士利嘆曰：「上不知，以空印為大罪。誠得人言之，上聖明，寧有不悟？」會星變求言。士利曰：「可矣。」既而讀詔：「有假公言私者，罪。」士利曰：「吾所欲言，為天子殺無罪者耳。吾兄非主印者，固當出。需吾兄杖出乃言，即死不恨。」

士元出，士利乃為書數千言，言數事，而於空印事尤詳。曰：「陛下欲深罪空印者，恐奸吏得挾空印紙，為文移以虐民耳。夫文移必完印乃可。今考較書策，乃合兩縫印，非一印一紙比。縱得之，亦不能行，況不可得乎？錢谷之數，府必合省，省必合部，數難懸決，至部乃定。省府去部遠者六七千里，近亦三四千里，冊成而後用印，往返非期年不可。以故先印而後書。此權宜之務，所從來久，何足深罪？且國家立法，必先明示天下而後罪犯法者，以其故犯也。自立國至今，未嘗有空印之律。有司相承，不知其罪。今一旦誅之，何以使受誅者無詞？朝廷求賢士，置庶位，得之甚難。位至郡守，皆數十年所成就。通達廉明之士，非如草菅然，可刈而復生也。陛下奈何以不足罪之罪，而壞足用之材乎？臣竊為陛下惜之。」書成，閉門逆旅泣數日。兄子問曰：「叔何所苦？」士利曰：「吾有書欲上，觸天子怒，必受禍。然殺我，生數百人，我何所恨！」遂入奏。帝覽書，大怒，下丞相御史雜問，究使者。士利笑曰：「顧吾書足用否耳。吾業為國家言事，自分必死，誰為我謀？」獄具，與士元皆輸作江浦，而空印者竟多不免。

方徵，字可久，莆田人。以鄉舉授給事中。嘗侍遊後苑，與聯詩句。太祖知其有母在，賜白金，馳驛歸省。還改監察御史，出為懷慶知府。徵誌節甚偉，遇事敢直言。居郡時，因星變求言，疏言：「風憲官以激濁揚清為職。今不聞旌廉拔能，專務羅織人罪，多征贓罰，此大患也。朝廷賞罰明信，乃能勸懲。去年各行省官吏以用空印罹重罪，而河南參政安然、山東參政朱芾俱有空印，反遷布政使，何以示勸懲？」帝問羅織及多征贓罰者為誰，徵指河南僉事彭京以對。貶沁陽驛丞。十三年，以事逮至京，卒。

周敬心，山東人，太學生也。洪武二十五年，詔求曉歷數者，敬心上疏極諫，且及時政數事。略曰：

臣聞國祚長短，在德厚薄，不在歷數。三代尚矣，三代而下，最久莫如漢、唐、宋，最短莫如秦、隋、五代。其久也以有道，其短也以無道。陛下膺天眷命，救亂誅暴。然神武威斷則有余，寬大忠厚則不足。陛下若效兩漢之寬大，唐、宋之忠厚，講三代所以有道之長，則帝王之祚可傳萬世，何必問諸小道之人耶？

臣又聞陛下連年遠征，北出沙漠，為恥不得傳國璽耳。昔楚平王時，琢卞和之玉，至秦始名為「璽」，歷代遞嬗，以訖後唐。治亂興廢，皆不在此。石敬瑭亂，潞王攜以自焚，則秦璽固已毀矣。敬瑭入洛，更以玉制。晉亡入遼，遼亡遺於桑乾河。元世祖時，劄剌爾者漁而得之。今元人所挾，石氏璽耳。昔者三代不知有璽，仁為之璽，故曰「聖人大寶曰位，何以守位曰仁。」陛下奈何忽天下之大璽，而求漢、唐、宋之小璽也？

方今力役過煩，賦斂過厚。教化溥而民不悅；法度嚴而民不從。昔汲黯言於武帝曰：「陛下內多欲而外施仁義，奈何欲效唐、虞之治乎？」方今國則願富，兵則願強，城池則願高深，宮室則願壯麗，土地則願廣，人民則願眾。於是多取軍卒，廣籍資財，征伐不休，營造無極，如之何其可治也？臣又見洪武四年錄天下官吏，十三年連坐胡黨，十九年逮官吏積年為民害者，二十三年罪妄言者。大戮官民，不分臧否。其中豈無忠臣、烈士、善人、君子？於茲見陛下之薄德而任刑矣。水旱連年，夫豈無故哉！

言皆激切。報聞。

王樸，同州人。洪武十八年進士。本名權，帝為改焉。除吏科給事中，以直諫忤旨罷。旋起御史。陳時事千余言。性鯁直，數與帝辨是非，不肯屈。一日，遇事爭之強。帝怒，命戮之。及市，召還，諭之曰：「汝其改乎？」樸對曰：「陛下不以臣為不肖，擢官御史，奈何摧辱至此！使臣無罪，安得戮之？有罪，又安用生之？臣今日願速死耳。」帝大怒，趣命行刑。過史館，大呼曰：「學士劉三吾誌之：某年月日，皇帝殺無罪御史樸也！」竟戮死。帝撰《大誥》，謂樸誹謗，猶列其名。

有張衡者，萬安人，樸同年進士。授禮科給事中。奏疏剴切。擢禮部侍郎。以清慎見褒，載於《大誥》。後亦以言事坐死。

贊曰：太祖英武威斷，廷臣奏對，往往失辭。而錢唐、韓宜可、李仕魯輩，抱其樸誠，力諍於堂陛間，可謂古之遺直矣。伯巨、敬心以縫掖諸生，言天下至計，雖違於信而後諫之義，然原厥本心，由於忠愛。以視末季沽名賣直之流，有不可同日而語者也。


Chinese text: This work was published before January 1, 1923, and is in the
public domain worldwide because the author died at least 100 years ago.
