張慎言〈（子履旋）〉徐石麒解學龍高倬〈（黃端伯等）〉左懋第祁彪佳

張慎言，字金銘，陽城人。祖升，河南參政。慎言舉萬歷三十八年進士。除壽張知縣，有能聲。調繁曹縣，出庫銀糴粟備振，連值荒歲，民賴以濟。泰昌時，擢御史。逾月，熹宗即位。時方會議三案，慎言言：「皇祖召諭百工，不究張差黨與，所以全父子之情；然必摘發奸謀，所以明君臣之義。至先皇踐阼，蠱惑之計方行，藥餌之奸旋發。崔文升投涼劑於積憊之余，李可灼進紅丸於大漸之際，法當駢首，恩反賜金。誰秉國成，一至此極！若夫鼎湖再泣，宗廟之鼎鬯為重，則先帝之簪履為輕。雖神廟鄭妃且先徙以為望，選侍不即移宮，計將安待。」無何，賈繼春以請安選侍被譴，慎言抗疏救之。帝怒，奪俸二年。

天啟初，出督畿輔屯田，言：「天津、靜海、興濟間，沃野萬頃，可墾為田。近同知盧觀象墾田三千余畝，其溝洫廬舍之制，種植疏浚之方，犁然具備，可仿而行。」因列上官種、佃種、民種、軍種、屯種五法。又言：「廣寧失守，遼人轉徙入關者不下百萬。宜招集津門，以無家之眾，墾不耕之田便。」詔從之。嘗疏薦趙南星，劾馮銓，銓大恨。五年三月，慎言假歸，銓屬曹欽程論劾，誣盜曹縣庫銀三千，遂下撫按征臟，編戍肅州。

莊烈帝即位，赦免。崇禎元年起故官。會當京察，請先治媚珰者附逆之罪，其他始付考功，報可。旋擢太仆少卿，歷太常卿、刑部右侍郎。讞耿如杞獄，不稱旨，並尚書韓繼思下吏，尋落職歸。久之，召為工部右侍郎。國用不支，廷議開采、鼓鑄、屯田、鹽法諸事。慎言屢疏陳奏，悉根本計。大學士楊嗣昌議改府州縣佐為練備、練總，慎言以更制事大，歷陳八議，其後卒不能行。由左侍郎遷南京戶部尚書，七疏引疾，不允。就改吏部尚書，掌右都御史事。

十七年三月，京師陷。五月，福王即位南京，命慎言理部事。上中興十議：曰節鎮，曰親藩，曰開屯，曰叛逆，曰偽命，曰褒恤，曰功賞，曰起廢，曰懲貪，曰漕稅。皆嘉納。時大起廢籍，慎言薦吳甡、鄭三俊。命甡陛見，三俊不許，大學士高弘圖所擬也。勛臣劉孔昭，趙之龍等一日朝罷，群詬於廷，指慎言及甡為奸邪，叱咤徹殿陛。給事中羅萬象言：「慎言平生具在，甡素有清望，安得指為奸邪？」孔昭等伏地痛哭，謂慎言舉用文臣，不及武臣，囂爭不已。又疏劾慎言，極詆三俊。且謂：：「慎言當迎立時，阻難懷二心。乞寢牲陛見命，且議慎言欺蔽罪。」慎言疏辨，因乞休。萬象又言：「首膺封爵者，四鎮也。新改京營，又加二鎮銜，何嘗不用武。年來封疆之法，先帝多寬武臣，武臣報先帝者安在？祖制以票擬歸閣臣，參駁歸言官，不聞委勛臣以糾劾也。使勛臣得兼糾劾，文臣可勝逐哉！」史可法奏：「慎言疏薦無不當。諸臣痛哭喧呼，滅絕法紀，恐驕弁悍卒益輕朝廷。」御史王孫蕃言：「用人，吏部職掌。奈何廷辱冢宰。」弘圖等亦以不能戢和文武，各疏乞休，不允。

甡既不出，慎言乞休得請，加太子太保，蔭一子。山西盡陷於賊，慎言無家可歸，流寓蕪湖、宣城間。國亡後，疽發於背，戒勿藥，卒，年六十九。

慎言少喪二親，鞠於祖母。及為御史，訃聞，引義乞歸，執喪三年以報。

子履旋，舉崇禎十五年鄉試。賊陷陽城，投崖死。事聞，贈御史。

徐石麒，字寶摩，嘉興人。天啟二年進士。授工部營繕主事，筦節慎庫。魏忠賢兼領惜薪司，所需悉從庫發，石麒輒持故事格之。其黨噪於庭，不為動。御史黃尊素坐忤忠賢下詔獄，石麒為盡力。忠賢怒，執新城侯王升子下獄，令誣賄石麒，捕系其家人，勒完臟而削其籍。

崇禎三年，起南京禮部主事，就遷考功郎中。八年佐尚書鄭三俊京察，澄汰至公。歷尚寶卿、應天府丞。十一年春入賀。三俊時為刑部尚書，議侯恂獄不中，得罪。石麒疏救，釋之。石麒官南京十余年，至是始入為左通政，累遷光祿卿、通政使。十五年擢刑部右侍郎，讞吏部尚書李日宣等獄。帝曰：「枚卜大典，日宣稱詡徇私。」石麒予輕比，貶二秩。先是，會推閣臣，日宣一再推，因及副都御史房可壯、工部右侍郎宋玫、大理寺卿張三謨，石麒與焉。召對便殿，石麒獨不赴。及是帝怒，戍日宣及吏科都給事中章正宸、河南道御史張煊，奪可壯、玫、三謨及讞獄左侍郎惠世揚官。石麒代世揚掌部事，旋進左。

當是時，帝以威刑馭下，法官引律，大抵深文附會，予重比。石麒奉命清獄，推明律意，校正今斷獄之不合於律者十余章，先以白同官。以次審理十三司囚，多寬減。然廉公，一時大法赫然，無敢幸免者。兵部尚書陳新甲下獄，朝士多營救。石麒持之曰：「人臣無境外交。未有身在朝廷，不告君父而專擅便宜者。新甲私款辱國，當失陷城寨律，斬。」帝曰：「未中，可覆擬。」乃論新甲陷邊城四，陷腹城七十二，陷親藩七，從來未有之奇禍。當臨敵缺乏，不依期進兵策應，因而失誤軍機者斬。奏上，新甲棄市，新甲黨皆大恨。

石麒尋擢本部尚書。中官王裕民坐劉元斌黨，元斌縱軍淫掠，伏誅，裕民以欺隱不舉下獄。帝欲殺之，初令三法司同鞫，後專付刑部，石麒議戍煙瘴。奏成，署院寺名以進。帝怒其失出，召詰都御史劉宗周，對曰：「此獄非臣讞。」徐曰：「臣雖不與聞，然閱讞同，已曲盡情事。刑官所執者法耳。法如是止，石麒非私裕民也。」帝曰：「此奴欺罔實甚，卿等焉知？」令石麒改讞詞，棄之市。無何，宗周以救姜埰，熊開元獲嚴譴，僉都御史金光辰救之，奪職。石麒再疏留，不納。玘、開元既下詔獄，移刑部定罪。石麒據原詞擬開元贖徒，埰謫戍，不復鞫訊。帝責對狀，石麒援故事對。帝大怒，除司官三人名，石麒落職閑住。

福王監國，召拜右都御史，未任，改吏部尚書。奏陳省庶官、慎破格、行久任、重名器、嚴起廢、明保舉、交堂廉七事。時方考選，與都御史劉宗周矢公甄別，以年例出御史黃耳鼎、給事中陸朗於外。朗賄奄人得留用，石麒發其罪。朗恚，詆石麒，石麒稱疾乞休。耳鼎亦兩疏劾石麒，並言其枉殺陳新甲。石麒疏辯，求去益力。馬士英擬嚴旨，福王不許，命馳驛歸。

石麒剛方清介，扼於權奸，悒悒不得誌。士英挾定策功，將圖封，石麒議格之。中官田成輩納賄請囑，石麒悉拒不應。由是中外皆怨，構之去。去後以登極恩，加太子太保。

明年，南都亡。石麒時居郡城外，城將破，石麒曰：「吾大臣也，城亡與亡！」復入居城中，以閏月二十六日朝服自縊死，年六十有八。

解學龍，字石帆，揚州興化人。萬歷四十一年進士。歷金華、東昌二府推官。天啟二年，擢刑科給事中。遼東難民多渡海聚登州，招練副使劉國縉請帑金十萬振之，多所幹沒。學龍三疏發其弊，國縉遂獲譴。王紀忤魏忠賢削籍，學龍言：「紀亮節弘猷，召置廊廟，必能表正百僚，裁決大務。」失忠賢意，不報。已，劾川、貴舊總督張我續貪淫漏網，新總督楊述中縮朒卸責，帝不罪。學龍通曉政務。上言：

遼左額兵舊九萬四千有奇，幾餉四十余萬。今關上兵止十余萬，月餉乃二十二萬。遼兵盡潰，關門宜募新兵。薊鎮舊有額兵，乃亦給厚糈召募。舊兵以其餉厚，悉竄入新營，而舊額又如故，漏卮可勝言。國初，文職五千四百有奇，武職二萬八千有奇。神祖時，文增至一萬六千余，武增至八萬二千余矣。今不知又增幾倍。誠度冗者汰之，歲可得餉數十萬。裁冗吏，核曠卒，俾衛所應襲子弟襲職而不給俸，又可得數十萬。

京邊米一石，民輸則非一石也。以民之費與國之收衷之，國之一，民之三。關餉一斛銀四錢，以易錢則好米值錢百，惡米止三四十錢，又其下腐臭不可食。以國之費與兵之食衷之，兵之一，國之三。總計之，民費其六，而兵食其一。況小民作奸欺漕卒，漕卒欺官司，官司欺天子，展轉相欺，米已化為糠比沙土；兼濕熱蒸變，食不可咽，是又化有用之六，為無用之一矣。臣以為莫如修屯政，屯政修則地辟而民有樂土，粟積而人有固誌。昔吳璘守天水，縱橫鑿渠，綿亙不絕，名曰「地網」，敵騎不能逞。今仿其制，溝塗之界，各樹土所宜木，小可獲薪果之饒，大可得抗扼之利，敵雖強，何施乎。

帝亟下所司，而議竟中格。稍進右給事中。五年九月，御史智鋌劾學龍及編修侯恪為東林鷹犬，遂削籍。

崇禎元年起歷戶科都給事中。以民貧盜起，請大清吏治。尋劾薊撫王應豸克餉激變，又上足餉十六事。帝皆采納。遷太常少卿、太仆卿。五年改右僉都御史，巡撫江西。疏言：「臣所部州縣七十八，而坐逋賦降罰者至九十人。由數歲之逋責於一歲，數人之逋責於一人，故終無及額之日也。請別新舊，酌多寡，立帶征之法。」可之。四方盜賊蜂起，江西獨無重兵，學龍以為言，詔增置千人。討平都昌、萍鄉諸盜，合閩兵擊破封山妖賊張普薇等，賊遂殄滅。

十二年冬，擢南京兵部右侍郎。明年春，將解任，遵例薦舉屬吏，並及遷謫官黃道周。帝怒，征下獄，責其黨庇行私，廷杖八十，削其籍，移入詔獄，竟坐遣戍。十五年秋，道周召還，半道請釋學龍，不聽。

十七年五月，福王立於南京，召拜兵部左侍郎。十月擢刑部尚書。時方治從賊之獄，仿唐制六等定罪。學龍議定，以十二月上之：

其一等應磔者：吏部員外郎宋企郊，舉人牛金星，平陽知府張嶙然，太仆少卿曹欽程，御史李振聲、喻上猷，山西提學參議黎誌升，陜西左布政使陸之祺，兵科給事中高翔漢，潼關道僉事楊王休，翰林院檢討劉世芳十一人也。

二等應斬秋決者：刑科給事中光時亨，河南提學僉事鞏焴，庶吉士周鍾，兵部主事方允昌四人也。

三等應絞擬贖者：翰林修撰兼戶、兵二科都給事中陳名復，戶科給事中楊枝起、廖國遴，襄陽知府王承曾，天津兵備副使原毓宗，庶吉士何胤光，少詹事項煜七人也。

四等應戍擬贖者：禮部主事王孫蕙，翰林院檢討梁兆陽，大理寺正錢位坤，總督侍郎侯恂，山西副使王秉鑒，御史陳羽白、裴希度、張懋爵，禮部郎中劉大鞏，吏部員外郎郭萬象，給事中申芝芳、金汝礪，舉人吳達，修撰揚廷鑒及黃繼祖十五人也。

五等應徒擬贖者：通政司參議宋學顯，諭德方拱乾，工部主事繆沅，給事中呂兆龍、傅振鐸，進士吳剛思，檢討方以智、傅鼎銓，庶吉士張家玉及沈元龍十人也。

六等應杖擬贖者：工部員外郎潘同春，禮部員外郎吳泰來，主事張琦，行人王於曜，行取知縣周壽明，進士徐家麒及向列星、李八人也。

其留北俟後定奪者：少詹事何瑞征、楊觀光，太仆少卿張若麒，副使方大猷，戶部侍郎黨崇雅，吏部侍郎熊文舉，太仆卿葉初春，給事中龔鼎孳、戴明說、孫承澤、劉昌，御史塗必泓、張鳴駿，司業薛所蘊，通政參議趙京仕，編修高爾儼，戶部郎中衛周祚及黃紀、孫襄十九人也。

其另存再議者：給事中翁元益、郭充、庶吉士魯、吳爾壎、史可程、王自超、白胤謙、梁清標、楊棲鶚、張元琳、呂崇烈、李化麟、朱積、趙颎、劉廷琮，吏部郎中侯佐，員外郎左懋泰，禮部郎中吳之琦，兵部員外郎鄒明魁，行人許作梅，進士胡顯，太常博士龔懋熙及王之牧、王臯、梅鶚、姬琨、朱國壽、吳嵩胤二十八人也。

其已奉旨錄用者：兵部尚書張縉彥，給事中時敏，諭德衛胤文、韓四維，御史蘇京，行取知縣黃國琦、施鳳儀，兵部郎中張正聲，內閣中書舍人顧大成及姜荃林等十人也。

得旨：「周鍾等不當緩決，陳名夏等未蔽厥辜，侯恂、宋學顯、吳剛思、方以智、潘同春等擬罪未合。新榜進士盡汙偽命，不當復玷班聯。」令再議。惟方拱乾結納馬、阮，特旨免其罪。

明年正月，學龍奉詔擬周鍾、光時亨等各加一等，潘同春諸臣皆侯補小臣，受偽無據，仍執前律。當是時，馬、阮必欲殺周鍾。學龍欲緩其死，謀之次輔王鐸，乘士英註籍上之，且請停刑。鐸即擬俞旨，褒以詳慎平允。士英聞之大怒，然事已無及。大鋮暨其黨張捷、楊維垣聲言欲劾學龍，學龍引疾。命未下，保國公朱國弼、御史張孫振等詆其曲庇行私，遂削籍。

大鋮既殺鍾、時亨，即傳旨二等罪斬者謫允充南金齒軍，三等罪絞者充廣西邊衛軍，四等以下俱為民，永不敘用。然學龍所定案亦多漏網，而所擬一等諸犯，皆隨賊西行，實未嘗正刑辟也。黃繼祖、沈元龍、向列星、李、黃紀、孫襄、王之牧、王臯、梅鶚、姬琨、朱國壽、吳嵩胤、姜荃林，皆未詳其官。

學龍歸，南都旋失。久之卒於家。

高倬，字枝樓，忠州人。天啟五年進士。除德清知縣，調金華。崇禎四年，征授御史。薊遼總督曹文衡與總監鄧希詔相訐奏。詔殫力幹濟，以副委任。倬乃上疏言：「文衡骯臟成性，必不能仰鼻息於中官；希詔睚眥未忘，何能化戈矛為同氣。封疆事重，宜撤希詔安文衡心。若文衡不足用，宜更置，勿使中官參之。諸邊鎮臣如希詔不少，使人效希詔，督撫之展布益難。即諸邊督撫如文衡亦不少，使人效文衡，將邊事之廢壞愈甚。」疏入，貶一秩視事。巡視草場，坐失火下吏。廷臣申救，不納。逾年熱審，給事中吳甘來以為言，始釋歸。起上林署丞，稍遷大理右寺副。

十一年五月，火星逆行，詔修省。倬以近者刑獄滋繁，法官務停閣，請敕諸司克期奏報，大者旬，小者五日。其奉旨覆讞者，或五日三日，務俾積案盡疏，囹圄衰減。帝為采納。屢遷南京太仆卿。太仆故駐滁州，滁為南都西北門戶。請募州人為兵，保障鄉土，從之。十六年二月擢右僉都御史，提督操江。其秋，操江改任武臣劉孔昭，召倬別用，未赴而京師陷。

福王立南京，拜倬工部右侍郎。禦用監內官請給工料銀，置龍鳳幾榻諸器物及宮殿陳設金玉諸寶，計貲數十萬，倬請裁省。光祿寺辦禦用器至萬五千七百有奇，倬又以為言。皆不納。明年二月，由左侍郎拜刑部尚書。國破，倬投繯死。

是時，大臣殉難者：倬與張捷、楊維垣、庶僚則有黃端伯、劉成治、吳嘉胤、龔廷祥。

端伯，字元公，建昌新城人。崇禎元年進士。歷寧波、杭州二府推官。行取赴都，母憂歸。服闋入都，疏陳益王居建昌不法狀。王亦劾端伯離間親藩，及出妻酗酒諸事。有詔侯勘，避居廬山。福王立，大學士姜曰廣薦起之。明年三月授儀制主事。五月，南都破，百官皆迎降。端伯不出，捕系之。閱四月，諭之降，不從，卒就戮。

成治，字廣如，漢陽人。崇禎七年進士。福王時，歷官戶部郎中。國破，忻城伯趙之龍將出降，入戶部封府庫。成治憤，手搏之，之龍跳而免。成治自經。

嘉胤，字繩如，松江華亭人。由鄉舉歷官戶部主事。奉使出都，聞變，還謁方孝孺祠，投繯死。

廷祥，字伯興，無錫人。馬世奇門人也。崇禎十六年進士。為中書舍人。城破，衣冠步至武定橋投水死。

時又有欽天監博士陳於階、國子生吳可箕、武舉黃金璽、布衣陳士達，並死焉。

左懋第，字蘿石，萊陽人。崇禎四年進士。授韓城知縣，有異政。遭父喪，三年不入內寢，事母盡孝。十二年，擢戶科給事中。疏陳四弊，謂民困、兵弱、臣工委頓、國計虛耗也。又陳貴粟之策，令天下贖罪者盡輸粟，鹽筴復開中之舊，令輸粟邊塞充軍食。彗星見，詔停刑，懋第請馬上速傳。又請嚴禁將士剽掠，有司朘削。請散米錢，振輦下饑民，收養嬰孩。明年正月，剿餉罷征，亦請馬上速行，恐遠方吏不知，先已征，民不沾實惠。帝並采納。

三月，大風霾。帝布袍齋居，禱之不止。懋第言：「去秋星變，朝停刑而夕即滅。今者不然，豈陛下有其文未修其實乎？臣敢以實進。練餉之加，原非得已。乃明旨減兵以省餉，天下共知之，而餉猶未省，何也？請自今因兵征餉，預使天下知應加之數，官吏無所逞其奸，以信陛下之明詔。而刑獄則以睿慮之疑信，定諸囚之死生，諸疑於心與疑信半者，悉從輕典。豈停刑可止彗，解網不可以返風乎？且陛下屢沛大恩，四方死者猶枕藉，盜賊未見衰止，何也？由蠲停者止一二。存留之賦，有司迫考成，催征未敢緩，是以莫救於兇荒。請於極荒州縣，下詔速停，有司息訟，專以救荒為務。」帝曰：「然。」於是上災七十五州縣新、舊、練三餉並停。中災六十八州縣止征練餉，下災二十八州縣秋成督征。

十四年督催漕運，道中馳疏言：「臣自靜海抵臨清，見人民饑死者三，疫死者三，為盜者四。米石銀二十四兩，人死取以食，惟聖明垂念。」又言：「臣自魚臺至南陽，流寇殺戮，村市為墟。其他饑疫死者，屍積水涯，河為不流，振捄安可不速。」已又陳安民息盜之策，請核荒田，察逋戶，予以有生之樂，鼓其耕種之心。又言：「臣有事河干一載，每進父老問疾苦，皆言練餉之害。三年來，農怨於野，商嘆於途。如此重派，所練何兵？兵在何所？剿賊禦邊，效安在？奈何使眾心瓦解，一至此極乎！」又言：「臣去冬抵宿遷，見督漕臣史可法，言山東米石二十兩，而河南乃至百五十兩，漕儲多逋。朝議不收折色，需本色。今淮、鳳間麥大熟，如收兩地折色，易麥轉輸，豈不大利。昔劉晏有轉易之法。今歲河北大稔，山東東、兗二郡亦有收。誠出內帑二三十萬，分發所司，及時收糴，於國計便。」帝即命議行。屢遷刑科左給事中。

十六年秋，出察江防。明年五月，福王立，進兵科都給事中，旋擢右僉都御史，巡撫應天、徽州諸府。時大清兵連破李自成，朝議遣使通好，而難其人。懋第母陳歿於燕，懋第欲因是返柩葬，請行。乃拜懋第兵部右侍郎兼右僉都御史，與左都督陳弘範、太仆少卿馬紹愉偕，而令懋第經理河北，聯絡關東諸軍。馬紹愉者，故兵部郎官也，嘗為陳新甲通款事至義州而還。新甲既誅，紹愉以督戰致衄，為懋第劾罷。及是紹愉已起官郎中，乃進為少卿，副懋第。懋第言：「臣此行致祭先帝後梓宮，訪東宮二王蹤跡。臣既充使臣，勢不能兼理封疆。且紹愉臣所劾罷，不當復與臣共事。必用臣經理，則乞命弘範同紹愉出使，而假臣一旅，偕山東撫臣收拾山東以待，不敢復言北行。如用臣與弘範北行，則去臣經理，但銜命而往，而罷紹愉勿遣。」閣部議止紹愉，改命原任薊督王永吉。王令仍遵前諭。

懋第瀕行言：「臣此行，生死未卜。請以辭闕之身，效一言。願陛下以先帝仇恥為心，瞻高皇之弓劍，則思成祖列聖之陵寢何存；撫江上之殘黎，則念河北、山東之赤子誰恤。更望時時整頓士馬，必能渡河而戰，始能扼河而守；必能扼河而守，始能畫江而安。」眾韙其言。王令賫白金十萬兩、幣帛數萬匹，以兵三千人護行。八月，舟渡淮。十月朔，次張家灣，本朝傳令止許百人從行。

懋第衰糸至入都門，至則館之鴻臚寺。請祭告諸陵及改葬先帝，不可，則陳太牢於旅所，哭而奠之。即以是月二十有八日遣還出都。弘範乃請身赴江南招諸將劉澤清等降附，而留懋第等勿遣。於是自滄州追還懋第，改館太醫院。順治二年六月，聞南京失守，慟哭。其從弟懋泰先為吏部員外郎，降賊，後歸本朝授官矣，來謁懋第。懋第曰：「此非吾弟也。」叱出之。至閏月十二日，與從行兵部司務陳用極，遊擊王一斌，都司張良佐、劉統、王廷佐俱以不降誅，而紹愉獲免。

祁彪佳，字弘吉，浙江山陰人。祖父世清白吏。彪佳生而英特，豐姿絕人。弱冠，第天啟二年進士，授興化府推官。始至，吏民易其年少。及治事，剖決精明，皆大畏服。外艱歸。崇禎四年，起御史。疏陳賞罰之要，言：「黔功因一級疑，稽三年之敘，且恩及督撫總帥帷幄大臣，而陷敵沖鋒之士不預，何以勵行間。山東之變，六誠連陷，未嘗議及一官，欺蒙之習不可不破。」帝即命議行。又言：「九列之長，詰責時聞，四朝遺老或蒙重譴。諸臣怵嚴威，競迎合以保名位。臣所慮於大臣者此也。方伯或一二考，臺員或十余載，竟不得遷除，監司守令多貶秩停俸。臣子精神才具無余地，展布曷由。急功赴名之民不勝其掩罪匿瑕。臣所慮於小臣者此也。國家聞鼙鼓思將帥，茍得其人，推轂築壇，禮亦宜之。若必依序循資，冒濫之竇雖可清，獎拔之術或未盡。臣所慮於武臣者此也。撫按則使中官監視會同，隙開水火，其忠顯；潛通交結，其患深。臣所慮於內臣者此也。」忤旨譙責。

尋上《合籌天下全局疏》，以策關、寧，制登海為二大要。分析中州、秦、晉之流賊，江右、楚、粵之山賊，浙、閩、東粵之海賊，滇、黔、楚、蜀之土賊為四大勢。極控制駕馭之宜，而歸其要於戢行伍以節餉，實衛所以銷兵。復陳民間十四大苦：曰裏甲，曰虛糧，曰行戶，曰搜贓，曰欽提，曰隔提，曰訐訟，曰窩訪，曰私稅，曰私鑄，曰解運，曰馬戶，曰鹽丁，曰難民。帝善其言，下之所司。出按蘇、松諸府，廉積猾四人杖殺之。宜興民發首輔周延儒祖墓，又焚翰林陳於鼎、於泰廬，亦發其祖墓。彪佳捕治如法，而於延儒無所徇，延儒憾之。回道考核，降俸，尋以侍養歸。家居九年，母服終，召掌河南道事。十六年佐大計，問遺莫敢及門。刷卷南畿，乞休，不允，便道還家。

北都變聞，謁福王於南京。王監國，或請登極。彪佳請發喪，服滿議其儀，從之。高傑兵擾揚州，民奔避江南，奸民乘機剽兌攵，命彪佳往宣諭，斬倡亂者數人，一方遂安。遷大理寺丞，旋擢右僉都御史，巡撫江南。蘇州諸生檄討其鄉官從賊者，奸民和之。少詹事項煜及大理寺正錢位坤、通政司參議宋學顯、禮部員外郎湯有慶之家皆被焚劫。常熟又焚給事中時敏家，毀其三代四棺。彪佳請議從逆諸臣罪，而治焚掠之徒以加等，從之。

詔設廠衛緝事官。彪佳上言：「洪武初，官民有犯，或收系錦衣衛，高皇帝見非法淩虐，焚其刑具，送囚刑部。是祖制原無詔獄也。後乃以羅織為事，雖曰朝廷爪牙，實為權奸鷹狗。舉朝盡知其枉，而法司無敢雪。慘酷等來、周，平反無徐、杜。此詔獄之弊也。洪武十五年改儀鑾司為錦衣衛，專掌直駕侍衛等事，未嘗令緝事也。永樂間設立東廠，始開告密門。兇人投為廝役，赤手鉅萬。飛誣及於善良，招承出於私拷，怨憤滿乎京畿。欲絕苞苴，而苞苴彌盛；欲清奸宄，而奸宄益多。此緝事之弊也。古者刑不上大夫。逆瑾用事，始去衣受杖。本無可殺之罪，乃蒙必死之刑。朝廷受愎諫之名，天下反歸忠直之譽。此廷杖之弊也。」疏奏，乃命五城御史體訪，而緝事官不設。

督輔部將劉肇基、陳可立、張應夢、於永綬駐京口，浙江入衛都司黃之奎亦部水陸兵三四千戍其地。之奎禦軍嚴。四將兵恣橫，刃傷民，浙兵縛而投之江，遂有隙。已而守備李大開統浙兵斫鎮兵馬，鎮兵與相擊，射殺大開。亂兵大焚掠，死者四百人。彪佳至，永綬等遁去。彪佳劾治四將罪，赒恤被難家，民大悅。

高傑駐瓜洲，跋扈甚，彪佳克期往會。至期，風大作，傑意彪佳必無來。彪佳攜數卒沖風渡，傑大駭異，盡撤兵衛，會彪佳於大觀樓。彪佳披肝膈，勉以忠義，共獎王室。傑感嘆曰：「傑閱人多矣，如公，傑甘為死！公一日在吳，傑一日遵公約矣。」共飯而別。

群小疾彪佳，競詆諆，以沮登極、立潞王為言，彪佳竟移疾去。明年五月，南都失守。六月，杭州繼失，彪佳即絕粒。至閏月四日，紿家人先寢，端坐池中而死，年四十有四。唐王贈少保、兵部尚書，謚忠敏。

贊曰：張慎言、徐石麒等皆北都舊臣，剛方練達，所建白悉有裨時政。令其受事熙朝，從容展布，庶幾乎列卿之良也。而遭時不造，內外交訌，動輒齟齬，雖老成何能設施幹濟哉！左懋第仗節全貞，蹈死不悔，於奉使之義，亦無愧焉。


Chinese text: This work was published before January 1, 1923, and is in the
public domain worldwide because the author died at least 100 years ago.
