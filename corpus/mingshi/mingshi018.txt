【世宗二】

　　二十二年春正月丙午朔，日有食之。三月庚戌，復遣使采木湖廣。是春，俺答屢入塞。秋八月，犯延綏，總兵官吳瑛等擊敗之。冬十月，朵顏入寇，殺守備陳舜。十二月乙酉，免南畿被災稅糧。是年，占城、土魯番、撒馬兒罕、天方、烏斯藏入貢。

　　二十三年春正月丙寅，俺答犯黃崖口。二月戊寅，犯大水谷。三月癸丑，犯龍門所。丁巳，賜秦鳴雷等進士及第、出身有差。秋七月，俺答犯大同，總兵官周尚文戰於黑山，敗之。八月甲午，翟鑾罷。九月癸卯，免浙江被災稅糧。丁未，吏部尚書許贊兼文淵閣大學士，禮部尚書張璧兼東閣大學士，預機務。壬子，振湖廣災。冬十月戊辰，免河南被災稅糧。甲戌，小王子入萬全右衛。戊寅，掠蔚州，至於完縣。京師戒嚴。乙酉，逮總督宣大兵部尚書翟鵬、巡撫薊鎮僉都御史硃方下獄，鵬謫戍，方杖死。十一月庚子，京師解嚴。加方士陶仲文少師。十二月丙子，振江西災。是年，安南入貢，日本以無表卻之。

　　二十四年春二月戊申，詔流民復業，予牛種，開墾閒田者給復十年。三月壬午，逮總督宣大兵部侍郎張漢下獄，謫戍。夏五月壬戌朔，日有食之。六月壬辰，太廟成。是夏，免畿輔、山西、陝西被災稅糧。秋七秋壬戌，有事於太廟，赦徒罪以下。八月丙午，瘞暴骸。己酉，張璧卒。庚戌，俺答犯松子嶺，殺守備張文瀚。是月，犯大同，參將張鳳、指揮劉欽等戰死。九月丁丑，召夏言入閣。冬十一月辛巳，許贊罷。是年，安南、琉球、烏斯藏入貢。

　　二十五年春三月戊辰，四川白草番亂。夏五月戊辰，俺答款大同塞，邊將殺其使。六月甲辰，犯宣府，千戶汪洪戰死。秋七月癸酉，以醴泉出承華殿，廷臣表賀，停諸司封事二十日。嗣後，慶賀齋祀悉停封奏。是月，俺答犯延安、慶陽。八月壬子，免山東被災稅糧。九月，俺答犯寧夏。冬十月丁亥，犯清平堡，遊擊高極戰死。癸巳，代府奉國將軍充灼謀反，伏誅。甲午，殺故建昌侯張延齡。十二月丁未，免河南被災稅糧。是年，土魯番入貢。

　　二十六年春三月庚午，賜李春芳等進士及第、出身有差。夏四月乙巳，巡撫四川都御史張時徹、副總兵何卿討平白草叛番。己酉，俺答求貢，拒之。秋七月丙辰，河決曹縣。八月丙戌，免陝西被災稅糧。九月戊辰，戶部尚書王杲以科臣劾其通賄下獄，遣戍。閏月丙午，振成都饑。冬十一月壬午，大內火，釋楊爵於獄。乙未，皇后崩。十二月辛酉，逮甘肅總兵官仇鸞。乙亥，海寇犯寧波、台州。是年，琉球入貢。

　　二十七年春正月，把都兒寇廣甯，參將閻振戰死。癸未，以議復河套，逮總督陝西三邊侍郎曾銑，杖給事中御史於廷。罷夏言。三月癸巳，殺曾銑，逮夏言。癸卯，出仇鸞於獄。夏五月丙戌，葬孝烈皇后。秋七月戊寅，京師地震。庚子，西苑進嘉谷，薦於太廟。八月丁巳，俺答犯大同，指揮顧相等戰死，周尚文追敗之於次野口。九月壬午，犯宣府，深入永寧、懷來、隆慶，守備魯承恩等戰死。乙未，免陝西被災稅糧。冬十月癸卯，殺夏言。十一月乙未，詔撫按官采生沙金。是年，日本入貢。

　　二十八年春二月乙巳，振陝西饑。辛亥，南京吏部尚書張治為禮部尚書兼文淵閣大學士，祭酒李本為少詹事兼翰林學士，入閣預機務。壬子，俺答犯宣府，指揮董暘等敗沒，遂東犯永甯，關南大震。乙卯，周尚文敗俺答于曹家莊。丙辰，宣府總兵官趙國忠又敗之於大滹沱。三月辛未朔，日有食之。丁亥，皇太子薨。秋七月，浙江海賊起。九月，朵顏三衛犯遼東。冬十月辛丑，免畿內被災稅糧。是年，日本、琉球入貢。

　　二十九年春三月壬午，賜唐汝楫等進士及第、出身有差。是月，瓊州黎賊平。夏六月丁巳，俺答犯大同，總兵官張達、副總兵林椿戰死。是夏，免陝西、河南、江北被災夏稅。秋八月丙寅，封方士陶仲文為恭誠伯。丁丑，俺答大舉入寇，攻古北口，薊鎮兵潰。戊寅，掠通州，駐白河，分掠畿甸州縣，京師戒嚴。召大同總兵官仇鸞及河南、山東兵入援。壬午，薄都城。仇鸞為平虜大將軍，節制諸路兵馬，巡撫保定都御史楊守謙提督軍務，左諭德趙貞吉宣諭諸軍。癸未，始禦奉天殿，戒敕群臣。甲申，寇退。逮守通州都御史王儀。丙戌，京師解嚴。杖趙貞吉，謫外任。丁亥，仇鸞敗績于白羊口。兵部尚書丁汝夔、巡撫侍郎楊守謙有罪，棄市。杖左都御史屠僑、刑部侍郎彭黯。九月辛卯，振畿內被寇者。乙未，罷團營，復三大營舊制，設戎政府，以仇鸞總督之。丁酉，罷領營中官。戊申，免畿內被災稅糧。壬子，廢鄭王厚烷為庶人。冬十月甲戌，張治卒。十一月癸巳，分遣御史選邊軍入衛。壬寅，祧仁宗，祔孝烈皇后于太廟。是年，琉球入貢。

　　三十年春三月壬辰，開馬市于宣府、大同，兵部侍郎史道經理之。夏四月壬午，下經略京城副都御史商大節於獄。秋九月乙未，京師地震，詔修省。冬十一月，俺答犯大同。是年，免兩畿、河南、江西、遼東、貴州、山東、山西被災稅糧。

　　三十一年春正月壬辰，俺答犯大同。甲午，入弘賜堡。二月癸丑，振宣、大饑。辛酉，俺答犯懷仁川，指揮僉事王恭戰死。己巳，建內府營，操練內侍。三月戊子，大將軍仇鸞帥師赴大同。辛卯，禮部尚書徐階兼東閣大學士，預機務。夏四月丙寅，把都兒、辛愛犯新興堡，指揮王相等戰死。丙子，倭寇浙江。五月甲申，召仇鸞還。戊申，倭陷黃岩。秋七月丙申，免陝西被災夏稅。壬寅，以倭警命山東巡撫都御史王忬巡視浙江。八月己未，收仇鸞大將軍印，尋病死。乙亥，戮仇鸞屍，傳首九邊。己卯，俺答犯大同，分掠朔、應、山陰、馬邑。九月乙酉，犯山西三關。壬辰，犯寧夏。丁酉，河決徐州。庚子，兵部侍郎蔣應奎、左通政唐國卿以冒邊功杖於廷。癸卯，罷各邊馬市。冬十月己未，兵部尚書趙錦坐仇鸞黨戍邊。壬戌，免江西被災稅糧。十二月丁巳。光祿少卿馬從謙坐誹謗杖死。

　　三十二年春正月戊寅朔，日食，陰雲不見。己卯，侍郎吳鵬振淮、徐水災。二月甲子，倭犯溫州。壬申，俺答犯宣府，參將史略戰死。三月丁丑，振陝西饑。辛巳，吉能犯延綏，殺副總兵李梅。壬午，兵部侍郎楊博巡邊。甲申，振山東饑。甲午，賜陳謹等進士及第、出身有差。甲辰，俺答犯宣府，副總兵郭都戰死。閏三月，海賊汪直糾倭寇瀕海諸郡，至六月始去。秋七月戊午，俺答大舉入寇，犯靈丘、廣昌。乙丑，河套諸部犯延綏。己巳，俺答犯浮圖峪，遊擊陳鳳、硃玉禦之。庚午，河南賊師尚詔陷歸德及柘城、鹿邑。八月丙子，小王子犯赤城。丙申，師尚詔攻太康，官軍與戰于鄢陵，敗績。戊戌，振山東災，免稅糧。九月丙午，俺答犯廣武，巡撫都御史趙時春敗績，總兵官李淶、參將馮恩等力戰死。辛酉，以敵退告謝郊廟。冬十月甲戌，振河南、山東饑。庚子，師尚詔伏誅，賊平。辛丑，京師外城成。是年，琉球入貢。

　　三十三年春正月壬寅朔，以賀疏違制，杖六科給事中於廷。戊辰，官軍圍倭於南沙，五閱月不克，倭潰圍出，轉掠蘇、松。二月庚辰，官軍敗績於松江。三月乙丑，倭犯通、泰，餘眾入青、徐界。夏四月甲戌，振畿內饑。乙亥，倭犯嘉興，都司周應楨等戰死。乙酉，陷崇明，知縣唐一岑死之。五月壬寅，倭掠蘇州。丁巳，南京兵部尚書張經總督軍務，討倭。六月癸酉，俺答犯大同，總兵官岳懋戰死。己丑，侍郎陳儒振大同軍士。秋八月癸未，倭犯嘉定，官軍敗之。庚寅，復戰，敗績。九月丁卯，俺答犯古北口，總督楊博禦卻之。是年，暹羅、土魯番、天方、撒馬兒罕、烏斯藏入貢。

　　三十四年春正月丁酉朔，倭陷崇德，攻德清。二月丙戌，工部侍郎趙文華祭海，兼區處防倭。是月，俺答犯薊鎮，參將趙傾葵等戰死。三月甲寅，蘇松兵備副使任環敗倭於南沙。夏四月戊子，俺答犯宣府，參將李光啟被執，不屈死。五月甲午，總督侍郎張經、副總兵俞大猷擊倭于王江涇，大破之。乙巳，倭分道掠蘇州屬縣。己酉，逮張經下獄。六月壬午，兵部侍郎楊宜總督軍務，討倭。秋七月乙巳，倭陷南陵，流劫蕪湖、太平。丙辰，犯南京。八月壬辰，蘇松巡撫都御史曹邦輔敗倭於滸墅。九月乙未，趙文華及巡按御史胡宗憲擊倭于陶宅，敗績。丙午，俺答犯大同、宣府。戊午，犯懷來，京師戒嚴。辛酉，參將馬芳敗寇於保安。是秋，免江北、山東被災秋糧。冬十月庚寅，殺張經及巡撫浙江副都御史李天寵、兵部員外郎楊繼盛。辛卯，倭掠寧波、台州，犯會稽。十一月壬辰朔，日有食之。庚申，倭犯興化、泉州。閏月丁丑，免畿內水災稅糧。十二月甲午，開山東、四川銀礦。壬寅，山西、陝西、河南地大震，河、渭溢，死者八十三萬有奇。是年，琉球入貢。

　　三十五年春正月壬午，官軍擊倭於松江，敗績。二月甲午，振平陽、延安災。己亥。楊宜罷。戊午，吏部尚書李默坐誹謗下錦衣衛獄，論死。巡撫侍郎胡宗憲總督軍務，討倭。三月丁丑，賜諸大綬等進士及第、出身有差。夏四月丙申，振陝西災。甲辰，倭寇無為州，同知齊恩戰死。辛亥，遊擊宗禮擊倭於崇德，敗沒。五月乙丑，趙文華提督江南、浙江軍務。丁亥，左通政王槐採礦銀於玉旺峪。六月丙申，總兵官俞大猷敗倭于黃浦。辛丑，俺答犯宣府，殺遊擊張紘。秋七月辛巳，胡宗憲破倭於乍浦。八月壬寅，詔采芝。辛亥，胡宗憲襲破海賊徐海于梁莊。九月乙丑，徽王載埨有罪，廢為庶人。免南畿被災稅糧。壬午，以平浙江倭，祭告郊廟社稷。冬十月丙戌朔，日有食之。十一月戊午，打來孫犯廣甯，總兵官殷尚質等戰死。十二月丁未，犯環慶。

　　三十六年春二月，俺答犯大同。三月壬午，把都兒寇遷安，副總兵蔣承勳力戰死。是月，吉能寇延綏，殺副總兵陳鳳。夏四月丙申，奉天、華蓋、謹身三殿災。壬寅，下詔引咎修齋五日，止諸司封事，停刑。五月癸丑，倭犯揚、徐，入山東界。癸亥，采木於四川、湖廣。辛未，倭犯天長、盱眙，遂攻泗州。丙子，犯淮安。六月乙酉，兵備副使於德昌、參將劉顯敗倭于安東。甲午，罷陝西礦。秋七月庚午，詔廣東采珠。九月，俺答子辛愛寇應、朔，毀七十餘堡。冬十一月丁丑，辛愛圍右衛城。是冬，免山東、浙江被災稅糧。是年，琉球入貢。

　　三十七年春正月癸亥，罷河南礦。三月辛未，始免三大營聽征官軍營造工役。夏四月癸未，振遼東饑。辛巳，倭分犯浙江、福建。秋八月己未，吉能犯永昌、涼州，圍甘州。冬十月癸丑，禮部進瑞芝一千八百六十本，詔廣求徑尺以上者。十一月丁亥，諭法司恤刑。是年，琉球、暹羅入貢。

　　三十八年春二月庚午，把都兒犯潘家口，渡灤河，逼三屯營。三月己卯，掠遷安、薊州、玉田。庚寅，賜丁士美等進士及第、出身有差。癸巳，倭犯浙東，海道副使譚綸敗之。甲午，逮浙江總兵官俞大猷。夏四月丁未，倭犯通州。甲寅，倭攻福州。庚申，倭攻淮安，巡撫鳳陽都御史李遂敗之于姚家蕩，倭退據廟灣。丙寅，副使劉景韶大破倭于印莊。五月辛巳，逮總督薊遼右都御史王忬下獄。甲午，劉景韶破倭於廟灣，江北倭平。六月乙巳，辛愛犯大同。秋八月己未，李遂、胡宗憲破倭于劉家莊。甲子，振遼東饑，給牛種。是月，俺答犯土木，遊擊董國忠等戰死。九月，犯宣府。是年，土魯番、天方、撒馬兒罕、魯迷、哈密、暹羅入貢。

　　三十九年春正月丙戌，俺答犯宣府。二月丁巳，南京振武營兵變，殺總督糧儲侍郎黃懋官。戊午，振順天、永平饑。倭犯潮州。三月癸未，大同總兵官劉漢襲敗兀慎於灰河。丁亥，打來孫犯廣甯，陷中前所。殺守備武守爵、黃廷勳。夏五月壬午，振山西三關饑。壬辰，盜入廣東博羅縣，殺知縣舒顓。秋七月乙丑朔，把都兒犯薊西，遊擊胡鎮禦卻之。庚午，劉漢襲俺答于豐州，破之。九月己巳，俺答犯朔州、廣武。冬十二月，土蠻犯海州東勝堡。是月，閩、廣賊犯江西。是年，免畿內、山西、山東、湖廣、陝西被災稅糧。暹羅入貢。

　　四十年春二月辛卯朔，日當食，不見。振山東饑。丁未，景王之國。三月壬戌，振京師饑。夏四月丁未，振山西饑。五月乙亥，李本以憂去。閏月丙辰，賊犯泰和，殺副使汪一中、指揮王應鵬。秋七月己丑朔，日有食之。庚戌，俺答犯宣府，副總兵馬芳禦卻之。九月庚子，犯居庸關，參將胡鎮禦卻之。辛丑，振南畿災。冬十一月甲午，禮部尚書袁煒為戶部尚書兼武英殿大學士，預機務。庚戌，吉能犯寧夏，進逼固原，辛亥，萬壽宮災。十二月丙寅，把都兒犯遼東蓋州。是年，烏斯藏入貢。

　　四十一年春三月辛卯，白兔生子，禮部請告廟，許之，群臣表賀。壬寅，賜申時行等進士及第、出身有差。己酉，重作萬壽宮成。夏五月壬寅，嚴嵩罷。壬子，土蠻攻湯站堡，副總兵黑春力戰死。秋九月壬午，三殿成，改奉天曰皇極，華蓋曰中極，謹身曰建極。冬十月，免南畿、江西被災稅糧。十一月乙酉，分遣御史訪求方士、法書。丁亥，逮胡宗憲，尋釋之。辛丑，吉能犯寧夏，副總兵王勳戰死。己酉，倭陷興化。是月，延綏總兵官趙岢分部出塞襲寇，敗之。免陝西、湖廣被災及福建被寇者稅糧。是年，琉球入貢。

　　四十二年春正月戊申，俺答犯宣府，南掠隆慶。夏四月庚申，倭犯福清，總兵官劉顯、俞大猷合兵殲之。丁卯，副總兵戚繼光破倭于平海衛。秋八月乙亥，總兵官楊照襲寇于廣寧塞外，力戰死。冬十月丁卯，辛愛、把都兒破牆子嶺入寇，京師戒嚴，詔諸鎮兵入援。戊辰，掠順義、三河，總兵官孫臏敗死。乙亥，大同總兵官姜應熊禦寇密雲，敗之。十一月丁丑，京師解嚴。是年，琉球入貢。

　　四十三年春正月壬辰，土蠻黑石炭寇薊鎮，總兵官胡鎮、參將白文智禦卻之。二月己酉，伊王典楧有罪，廢為庶人。戊午，倭犯仙游，總兵官戚繼光大敗之，福建倭平。閏月丙申，盜據漳平，知縣魏文瑞死之。三月己未，官軍擊潮州倭，破之。夏四月乙亥，免畿內被災稅糧。五月壬寅朔，日有食之。乙卯，獲桃於禦幄，群臣表賀。六月辛卯，倭犯海豐，俞大猷破之。冬十二月，南韶賊起，守備賀鐸、指揮蔡胤元被執死之。俺答犯山西，遊擊梁平、守備祁謀戰死。是年，西番、哈密、安南入貢，魯迷國貢獅子。

　　四十四年春三月丁巳，賜范應期等進士及第、出身有差。己未，袁煒致仕。辛酉，嚴世蕃伏誅。是月，土蠻犯遼東，都指揮糸泉補袞、楊維籓戰死。夏四月庚辰，吏部尚書嚴訥、禮部尚書李春芳並兼武英殿大學士，預機務。壬午，俺答犯肅州，總兵官劉承業禦卻之。六月甲戌，芝生睿宗原廟柱，告廟受賀，遂建玉芝宮。秋八月壬午，獲仙藥於御座，告廟。冬十一月癸卯，嚴訥致仕。戊申，奉安獻皇帝、後神主于玉芝宮。是年，琉球入貢。

　　四十五年春二月癸亥，戶部主事海瑞上疏，下錦衣衛獄。是月，俞大猷討廣東山賊，大破之。浙江、江西礦賊陷婺源。三月己未，吏部尚書郭朴兼武英殿大學士，禮部尚書高拱兼文淵閣大學士，預機務。夏四月壬戌朔，日有食之。丙戌，俺答犯遼東。六月丙子，旱，親禱雨于凝道雷軒，越三日雨，群臣表賀。秋七月乙未，俺答犯萬全右衛。冬十月丁卯，犯固原，總兵官郭江敗死。癸酉，犯偏頭關。閏月甲辰，犯大同。參將崔世榮力戰死。十一月己未，帝不豫。十二月庚子，大漸，自西苑還乾清宮。是日崩，年六十。遺詔裕王嗣位。隆慶元年正月，上尊諡，廟號世宗，葬永陵。

　　贊曰：世宗禦極之初，力除一切弊政，天下翕然稱治。顧迭議大禮，輿論沸騰，幸臣假託，尋興大獄。夫天性至情，君親大義，追尊立廟，禮亦宜之；然升祔太廟，而躋于武宗之上，不已過乎！若其時紛紜多故，將疲于邊，賊訌於內，而崇尚道教，享祀弗經，營建繁興，府藏告匱，百餘年富庶治平之業，因以漸替。雖剪剔權奸，威柄在禦，要亦中材之主也矣。


Chinese text: This work was published before January 1, 1923, and is in the
public domain worldwide because the author died at least 100 years ago.
