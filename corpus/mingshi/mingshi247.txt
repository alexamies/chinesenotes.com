劉綎〈（喬一琦）〉　李應祥〈（童元鎮）〉　陳璘〈（吳廣）〉　鄧子龍　馬孔英
目录
1	劉綎
1.1	喬一琦
2	李應祥
2.1	童元鎮
3	陳璘
3.1	吳廣
4	鄧子龍
5	馬孔英
6	【贊】
劉綎
劉綎，字省吾，都督顯子。勇敢有父風，用蔭為指揮使。

萬歷初，從顯討九絲蠻。先登，擒其酋阿大。以功遷雲南迤東守備，改南京小教場坐營。

十年冬，緬甸犯永昌、騰越，巡撫劉世曾請濟師。明年春，擢綎遊擊將軍，署騰沖守備事。緬甸去雲南遠，自其酋莽瑞體以兵服諸番，勢遂強，數擾邊境。江西人嶽鳳者，商隴川，驍桀多智，為宣撫多士寧記室，士寧妻以妹。鳳誘士寧往見瑞體，潛與子曩烏鴆殺之，並殺其妻子，奪金牌印符，受瑞體偽命，代士寧為宣撫。瑞體死，子應裏嗣。鳳結耿馬賊罕虔、南甸土舍刀落參、芒市土舍放正堂，與應裏從父猛別、弟阿瓦等，各率象兵數十萬攻雷弄、盞達、幹崖、南甸、木邦、老姚、思甸諸處，殺掠無算。窺騰越、永昌、大理、蒙化、景東、鎮沅、元江。已，陷順寧，破盞達，又令曩烏引緬兵突猛淋。指揮吳繼勛等戰死。鄧川土官知州何鈺，鳳僚婿也，使使招之，鳳縶獻應裏。

當是時，車裏、八百、孟養、木邦、孟艮、孟密、蠻莫皆以兵助賊，賊勢益盛。黔國公沐昌祚聞警，移駐洱海，巡撫劉世曾亦移楚雄。大征漢土軍數萬，令參政趙睿壁蒙化，副使胡心得壁騰沖，陸通霄壁趙州，僉事楊際熙壁永昌，與監軍副使傅寵、姜忻督參將胡大賓等分道進擊。大小十余戰，積級千六百有奇，猛別、落參皆殪。參將鄧子龍擊斬罕虔於姚關。應裏趣鳳東寇姚關，北據灣甸、芒市。會綎至軍，軍大振。鳳懼，乃令妻子及部曲來降，綎責令獻金牌印符及蠻莫、孟密地。乃以送鳳妻子還隴川為名，分兵趨沙木籠山，據其險，而己馳入隴川境。鳳度四面皆兵，遂詣軍門降。綎復率兵進緬，緬將先遁，留少兵隴川。綎攻之，鳳子曩烏亦降。綎乃攜鳳父子往攻蠻莫，乘勝掩擊。賊窘，縛緬人及象馬來獻，蠻莫平。遂招撫孟養賊，賊將乘象走，追獲之。復移師圍孟璉，生擒其魁。

雲南平，獻俘於朝。帝為告謝郊廟，受百官賀。大學士申時行以下，悉進官蔭子。綎亦進副總兵，予世蔭。乃改孟密安撫司為宣撫，增設安撫二，曰蠻莫，曰耿馬，長官司二，曰孟璉，曰孟養；千戶所二，一居姚關，一居猛淋。皆名之曰「鎮安」。命綎以副總兵署臨元參將，移鎮蠻莫。初，鳳降本以計誘，而巡撫世曾稱陣擒，遂行獻俘禮，敘功及閣部。

未幾，緬人復大舉寇孟密。孟密兵戰敗，賊遂圍五章。把總高國春率五百人援，破賊數萬，連摧六營，為西南戰功第一，進官，世蔭副千戶。綎亦優敘。蠻莫設安撫，以土官思順有功，特授之。綎納其重賄，又縱部將謝世祿等淫虐，思順大怨。

綎，將家子。父顯部曲多健兒，綎擁以自雄。征緬之役，勒兵金沙江，築將臺於王驥故址，威名甚盛。然性貪，禦下無法。兵還至騰沖，甲而噪，焚民居。綎在蠻莫，聞之馳至，犒以金錢，始定。思順恐禍及，叛歸莽酋。詔革綎任，以遊擊候調。

無何，羅雄變起。羅雄者，曲靖屬州也，者氏世為知州。嘉靖時，者浚嗣職，殺營長而奪其妻，生子繼榮。浚年老無他子，繼榮得襲職，遂弒浚。妖僧王道、張道以繼榮有異相，奉為主。用符術練丁甲，煽聚徒黨，獨外弟隆有義不從。十三年冬，繼榮分黨四剽，廣西師宗、陸涼諸府州咸被患。巡撫劉世曾檄調漢土軍，屬監司程正誼、鄭璧等分禦之。會綎解官至沾益，世曾喜，令與裨將劉紹桂、萬鏊分道討。綎直搗繼榮寨，拔之，獲其妻妾數人，繼榮逸去。綎連克三砦，斬王道、張道，追亡至阿拜江。隆有義部卒斬繼榮首以獻，賊盡平。時首功止五十余級，而撫降者萬余人，論者稱其不妄殺。初，綎破繼榮，有論其私財物者，功不錄。世曾為辨誣，乃賜白金。尋用為廣西參將，移四川。

二十年召授五軍三營參將。會朝鮮用師，綎請率川兵五千赴援，詔以副總兵從征。至則倭已棄王京遁，綎趨尚州烏嶺。嶺亙七十里，峭壁通一線，倭拒險。別將查大受、祖承訓等間道逾槐山，出烏嶺後。倭大驚，遂移駐釜山浦。綎及承訓等進屯大邱、忠州，以金羅水兵布釜山海口，朝鮮略定。未幾，倭遣小西飛納款，遂犯咸安、晉州，逼全羅。提督李如松急遣李平胡、查大受屯南原，祖承訓、李寧屯咸陽，綎屯陜川，扼之。倭果分犯，請將並有斬獲。倭乃從釜山移西生浦，送王子歸朝鮮。帝命撤如松大軍還，止留綎及遊擊吳惟忠合七千六百人，分扼要口。總督顧養謙力主盡撤，綎、惟忠亦先後還。

屬播酋楊應龍作亂，擢綎四川總兵官。綎戍朝鮮二年，勞甚，覬勘功優敘，乃賄御史宋興祖。興祖以聞，法當褫。部議綎功多，請盡革雲南所加功級，以副總兵鎮四川。尋以應龍輸款，而青海寇數擾邊，特設臨洮總兵官，移綎任之。

二十四年三月，火落赤、真相、昆都魯、歹成、他卜囊等掠番窺內地。綎部將周國柱等擊之莽剌川腦，斬首百三十有奇，獲馬牛雜畜二萬計。帝為告郊廟宣捷。綎等進秩予蔭有差。

明年五月，朝鮮再用師。詔綎充禦倭總兵官，提督漢土兵赴討。又明年二月抵朝鮮，則楊鎬、李如梅已敗。經略邢玠乃分軍為三，中董一元，東麻貴，西則綎，而陳璘專將水兵。綎營水源。倭亦分三路，西行長據順天，壕砦深固。綎欲誘執之，遣使請與期會。使者三反，綎皆單騎俟道中。行長覘知之，乃信，期以八月朔定約。至期，綎部卒泄其謀，行長大驚，逸去。綎進攻失利。監軍參政王士琦怒，縛其中軍。綎懼，力戰破之，賊退不敢出。諸將三道進，綎挑戰破之，驅賊入大城。已，賊聞平秀吉死，將遁。綎夜半攻奪栗林、曳橋，斬獲多。石曼子引舟師救，陳璘邀擊之海中。行長遂棄順天，乘小艘遁。

班師，進綎都督同知，世蔭千戶。遂移師征楊應龍。會四川總兵官萬鏊罷，即以綎代之。時兵分八道，川居其四。川東又分為二，以綦江道最要，令綎當之。應龍熟綎才，頗懼，益兵守要害。二十八年正月，諸將克丁山、銅鼓、嚴村，遂直搗楠木、山羊、簡臺三峒。峒絕險，賊將穆照等眾數萬連營，諸將憚之。綎分兵攻其三面，大戰於李漢壩，生擒其魁，余賊奔入峒。乘勢克三關，直搗峒前，焚之，賊多死。盡克三峒，擒穆照及賊魁吳尚華。是日，綎督戰，左持金，右挺劍，大呼曰：「用命者賞，不用命者齒劍！」鬥死者四十人，遂大捷。應龍乃遣子朝棟、惟棟及其黨楊珠統銳卒數萬，由松坎、魚渡、羅古池三道並進。綎伏萬人羅古，待松坎賊；以萬人伏營外，待魚渡賊；而別以一軍策應。賊果至，伏盡起。綎率部下轉戰，斬首數百，追奔五十里。賊聚守石虎關，綎亦掘塹守。

初，綎聞征播命，逗遛，多設難以要朝廷。言官交劾，議調南京右府僉書。綎至是聞之，即辭任。總督李化龍以平播非綎不可，固留之，力薦於朝。綎乃復受事，逾夜郎舊城，攻克賊滴淚、三坡、瓦窯坪、石虎諸隘，直抵婁山關。婁山萬峰插天，叢箐中一徑才數尺，賊設木關十三座，排柵置深坑，百險俱備。綎分奇兵為左右路，間道趨關後，而自督大軍仰攻，奪其關，追至永安莊，兩路軍亦會。綎老將持重，慮賊沖突，聯諸營：一據婁山關為老營，一據白石口為腰營，一據永安莊為前營。都指揮王芬者，勇而寡謀，每戰輒請為前鋒，連勝有輕敵心，獨營松門埡之沖，距大營數里。賊方有烏江之勝，謀再奪婁山。適穆照遣使泄芬孤軍狀，賊乃襲殺芬，守備陳大剛、天全招討楊愈亦死，失亡士卒二千人。綎聞，親率騎卒往救，部將周以德、周敦吉分兩翼夾攻，賊始大奔，追至養馬城而還。是日，應龍幾被獲，乃不敢窺婁山。綎懲前失，劄近關堅壁，且請濟師。逾十余日，克後水囤，營於冠子山。尋會馬孔英、吳廣諸軍，逼海龍囤下，與諸將共平賊，綎功為多。

初，李化龍薦綎，言官謂綎嘗納應龍賄，宜奪官從軍。部議謫為事官，戴罪辦賊。綎德化龍，使使賫玉帶一、黃金百、白金千投化龍家，為化龍父所叱。投巡按御史崔景榮家，亦如之。化龍、景榮並奏其事，詔革綎任，永不收錄，沒其物於官。已，錄平播功，進左都督，世蔭指揮使。

三十六年，雲南阿克反，起綎討賊總兵官。未至，賊已平，寢前命。四十年，四川建昌倮亂，命綎為總兵官討之。偕參政王之機分八道督諸將攻，而己居中節制，克桐槽、沈渣、阿都、廈卜、越北諸砦，大小五十六戰，斬馘三千三百有奇，諸倮巢穴一空。

綎為將，數被黜抑，性驕恣如故。嘗拳毆馬湖知府詹淑，淑改調，綎奪祿半年。久之，以軍政拾遺罷歸。

四十六年，帝念遼警，召為左府僉書。明年二月，經略楊鎬令綎及杜松、李如柏、馬林四路出師。綎兵四萬，由寬佃，副使康應乾監之，遊擊喬一琦別監朝鮮軍並進。綎鎮蜀久，好用蜀兵。久待未至，遂行。而所分道獨險遠，重岡疊嶺，馬不成列。次深河，連克牛毛、馬家二砦。大清兵五百守董鄂路，聞綎軍至，逆戰。綎縱兵圍數重，大清兵眾寡不敵，失二裨將，傷五十人，余潰圍出。綎已深入三百里，杜松軍覆猶不知。復整眾進，遇大清兵，綎引軍登阿布達裏岡，將布陣，大清兵亦登岡，出其上，而別以一軍趨綎西。岡上軍自高馳下，奮擊綎軍，綎殊死戰。趨綎西者復從旁夾擊，綎軍不能支。大清兵乘勢追擊，遇綎後二營軍。未及陳，復為大清兵所乘，大潰，綎戰死。養子劉招孫者，最驍勇，突圍，手格殺數人，亦死。士卒脫者無幾。

時應乾及朝鮮軍營富察之野，大清遂移師邀之。應乾兵及朝鮮兵列械將戰，狂風驟起，揚沙石。應乾發火器，反擊己營，大亂。大清兵趨擊，大破之，掩殺幾盡，應乾以數百騎免。一琦亦為大清兵所破，走入朝鮮營。朝鮮都元帥姜弘立、副元帥金景瑞懼，率眾降，一琦投崖死。楊鎬聞杜松、馬林師敗，馳召綎及李如柏還。騎未至，綎已覆，獨如柏全。事聞，帝遣中使祭陣亡將士，恤綎家。

綎於諸將中最驍勇。平緬寇，平羅雄，平朝鮮倭，平播酋，平倮，大小數百戰，威名震海內。綎死，舉朝大悚，邊事日難為矣。綎所用鑌鐵刀百二十斤，馬上輪轉如飛，天下稱「劉大刀」。天啟初，贈少保，世蔭指揮僉事，立祠曰「表忠」。

喬一琦
一琦，字伯珪，上海人。

李應祥
李應祥，湖廣九溪衛人。以武生從軍，積功至廣西思恩參將。

萬歷七年，巡撫張任大征十寨，應祥與有功。即其地設三鎮，築城列戍。應祥方職營建，會擢松潘副總兵，當事者奏留之，以新秩蒞舊任。從總兵王尚文大破馬平賊韋王明，尋以署都督僉事，入為五軍營副將。

十三年，改南京左府僉事，出為四川總兵官。松、茂諸番列砦四十八，歲為吏民患。王廷瞻撫蜀時，嘗遣副將吳子忠擊破丟骨、人荒、沒舌三砦，諸酋乃降。故事，諸番歲有賞賚，番恃強要索無已。其來堡也，有下馬、上馬、解渴、過堡酒及熱衣氣力偏手錢；戍軍更番，亦奉以錢，曰新班、架梁、放狗、屣草、掛彩。廷瞻一切除之，西陲稍靖。僅六七年，勢復猖獗。是年夏，楊柳番出攻普安堡，犯歸水崖、石門坎，遂入金瓶堡，殺守將。巡撫雒遵屬應祥討之。提卒三千入茂州，克一巖。番恃險，剽如故。

無何，遵罷，徐元泰代。檄諭之，使三反，番不應。窺蒲江關，斷歸水崖、黃土坎道，築墻五哨溝，絕東南聲援。見官軍少，相顧笑曰：「如此磨子兵，奈我何？」磨子者，謂屢旋轉而數不增也。其冬突平夷堡，掠良民，刳其腸，繞二牛角，牛奔，腸寸裂。明年正月，遂圍蒲江關，炮毀雉堞。守將朱文達出，斬數十人。賊稍解，東南路始通。

元泰決計大征。諸路兵悉集，乃命遊擊周於德將播州兵為前鋒，遊擊邊之垣將酉陽兵為後拒，故總兵郭成將敘、馬兵扼其吭，參將朱文達將平茶兵擊其脅，而應祥居中節制，參議王鳳監之。應祥令軍中各樹赤、白幟一，良民陷賊者徒手立赤幟下，熟番不附賊者徒手立白幟下，即免罪。番雖多，遇急不相救。國師喇嘛者，狡猾，聯姻青海酋丙兔與灣仲、占柯等，刻木連大小諸姓，歃血詛盟。至是，邀灣仲、占柯先犯歸化以嘗官軍。於德誘擒喇嘛、灣仲，守備曹希彬復擊斬占柯。丟骨、人荒、沒舌三砦最強，於德皆攻克，復連破卜洞王諸砦。文達、成、之垣亦各拔數砦，與於德軍合，遂攻破蜈蚣、茹兒諸巢。嘉靖初，之垣祖輪以指揮討茹兒賊，被殺，漆其頭為飲器。及是六十年，之垣乃得之，以還葬焉。

賊屢北，窘，悉棄輜重餌官軍。官軍不顧，斬關入，賊多死，河東平。尋渡河而西，連破西坡、西革、歪地、乾溝、樹底諸巢。有小粟谷者，首亂，覘大軍西，不設備。郭成夜襲之，大獲。牛尾砦尤險惡，將士三路夾攻，火其柵，斬酋合兒結父子。河西亦平。諸軍得所積稞粟，留十日，盡焚其砦，以六月班師。其逃窮谷者，求偏頭結賽乞降，應祥令埋奴設誓，然後許之。埋奴者，番人反接其奴，獻軍前，呼天而誓，即牽至要路，掘坎埋之，露其首，凡埋二十三人。偏頭結賽雅善天竺僧，僧言歲在雞犬，番有厄。偏頭信之，預匿山谷中，逸賊以為神，跡而拜求之，故偏頭為之請。是役也，焚碉房千六百有奇，生擒賊魁三十余人，俘馘以千余計。自是群番震驚，不敢為患，邊人樹碑記績焉。

建昌、越巂諸衛，番倮雜居。建昌逆酋曰安守，曰五咱，曰王大咱，與越巂邛部黑骨夷並起為亂。巡撫徐元泰議討，征兵萬八千。仍以文達、之垣分將，應祥統之，副使周光鎬監其軍。十一月，光鎬先渡瀘，黑骨與大咱已據相嶺，焚三峽橋；五咱等亦寇禮州、德昌二所。時征兵未集，光鎬先設疑，以嘗相嶺賊，賊果退據桐槽。桐槽者，大咱巢穴也。已而諸道兵盡抵越巂，應祥令文達攻五咱，之垣攻大咱，姑置黑骨夷弗問。夜半走三百里抵禮州，賊半渡，文達擊敗之，遂渡河搗其巢。之垣亦屢破桐槽，大咱亡入山峪中。

無何，五咱據磨旗山挑戰。官軍夾擊，賊退保毛牛山。山延袤六七百里，連大小西番界，文達兵大破之。五咱西遁，與安守合，結砦西溪。會所征鹽井剌馬兵三千至，猙獰跳躍，類非人形，諸番所深畏。應祥偵賊將劫營，乃潛移己營，而令剌馬兵屯其處。夜分賊來襲，馬剌起擊之，伏屍狼籍。諸將遂進攻西溪，逐北至磨砦七板番，連兵圖五咱，而令裨將田中科營麥達，逼安守。會諜者報守謀襲中科，應祥夜飲材官高逢勝三巨觥，令率敢死士三百疾趨七十里，抵麥達而伏。守夜至，遇伏被擒。守為群寇魁，守殪，西南邛笮、苴蘭、靡莫諸酋皆震怖。商山四堡番乞降於之垣，大小七板番乞降於文達，各埋奴道左，呼號頓首，誓世世不敢叛。五咱勢窮，走昌州，亦為裨將王言所獲。

土木安四兒者，居連昌城中，潛剽掠於外。至是知禍及，率黨數百人走據虛郎溝。諸軍既滅五咱，應祥遣之北，示將討黑骨者，四兒遂弛備。將士忽還軍襲之，獲四兒。

復討大咱。初，大咱敗，匿所親普雄酋姑咱所。大軍至，姑咱懼，密告裨將王之翰，之翰搜得大咱；而黑夷酋阿弓等七人在大孤山，亦先為之翰所擒。於是建昌、越巂諸番盡平。上首功二千有奇，撫降者三千余人。時萬歷十五年七月也。

邛部屬夷膩乃者，地近馬湖。其酋撒假與外兄安興、木瓜夷白祿、雷坡賊楊九乍等，數侵掠內地。巡撫曾省吾議討之。會有都蠻之役，不果。乃建六堡，益戍兵千二百人，而諸蠻鴟張如故。及建、越興師，又藏納叛人。元泰乃令都指揮李獻忠等分剿。賊詐降，誘執獻忠等三將，殺士卒數千人，勢益猖獗。應祥等師旋，元泰益征播州、酉陽諸土兵，合五萬人，令應祥督文達、之垣及周於德諸將三道入，故總兵郭成亦從征。十一月，於德首敗白祿兵，追至馬蝗山，懸索以登，賊潰。乘勢攻木瓜夷，射殺白祿。追至利濟山，雪深數尺，於德先登，復大敗賊，毀其巢。初，撒假與九乍率萬人據山，播州兵擊走之。至是，文達復破之大田壩，合於德兵追逐，所向皆捷。遊擊萬鏊躡擊撒假於鼠囤，獲其妻子。郭成復至三寶山大戰，生擒撒假。安興據巢守，文達、鏊分道入，獲其母妻。安興擲金於途，以緩追者，遂得脫。已，諸軍深入，竟獲之。他夷倮畏威降者二千余人，悉獻還土田，願修職貢，兵乃罷。凡斬首一千六百九十余，俘獲七百三十有奇，以其地置屏山縣。論功，應祥屢加都督同知，元泰亦至兵部尚書。

當是時，蜀中劇寇盡平，應祥威名甚著。御史傅霈按部，詰應祥冒饟。應祥賄以千金，為所奏，罷職。兵部舉應祥僉書南京右府，給事中薛三才持不可。

二十八年大征播州。貴州總兵官童元鎮逗遛，總督李化龍劾之，薦應祥代。時分兵八道，貴州分烏江、興隆二道。詔元鎮充為事官，由烏江入，應祥由興隆入，諸道克二月望進兵。應祥未受事，副將陳寅等已連克數囤，拒賊四牌高囤下，別遣兵從間道直搗龍水囤。他將蔡兆吉又自乾坪抵箐岡，過四牌。賊首謝朝俸營其地，四面峭壁深箐，前二關。賊從高鼓噪，官軍殊死戰，俘朝俸妻子，乘勢抵河畔。會烏江敗書聞，斂兵不進者旬日。及應祥受任，益趣諸將急渡。寅等乃取他道渡河，而潛為浮橋以濟師。諸軍渡，賊失險，乞降者相繼，應祥悉受之。賊所恃止黃灘一關，壁立，眾死守。會賊徒石勝俸等率萬余人降，告曰：「去黃灘三十里有三關，入播門戶也，先襲破之，則黃灘孤難守。」應祥然其計，令偕陳寅率精卒四千夜抵關下。勝俸以數十騎誘開門，殲其戍卒。黃灘賊懼。寅督諸將渡河攻關前，勝俸由墳林暗渡襲關後，賊乃大敗。應祥直抵海龍囤，合諸道兵共滅楊應龍。

播既平，還鎮銅仁。明年，改鎮四川。播遺賊吳洪、盧文秀等惡有司法嚴，而遵義知縣蕭鳴世失眾心。洪等遂稱應龍有子，聚眾為亂。應祥偕副使傅光宅捕之，盡獲。應祥尋卒於官。以平播功，贈左都督，世蔭千戶。

應祥為將，謀勇兼資，所至奏績。平蜀三大寇，功最多。

童元鎮
童元鎮，桂林右衛人。萬歷中為指揮，從討平樂賊莫天龍有功，屢遷遊擊將軍。高江瑤反，從呼良朋破平之。歷永寧、潯、梧參將，進副總兵。擢署都督僉事，為廣西總兵官。未幾，改廣東。

二十三年，總督陳大科以元鎮熟蠻事，仍移廣西。岑溪西北為上、下七山，介蒼藤間，有平田、黎峒、白板、九密等三十七巢。東南為六十三山，有孔亮、陀田、桑園、古欖、魚修等百余巢，與廣東羅旁接。山險箐深，環數百里無日色，賊首潘積善等據之，久為民患。及羅旁平，積善懼，乞降。為設參將於大峒，兵千余戍之。其後，將領多掊克，士卒又疲弱，賊復生心，時出剽。會歲饑，粵東亡命浪賊數百人潛入七山，誘諸瑤為亂。元鎮先以參將戍岑溪，得諸瑤心。至是，積善及其黨韋月咸願招撫自效，六十三山諸瑤多受約束。有訛言將剿北科瑤者，諸瑤謂紿己，大恨，遂與孔亮山賊攻月，殺之，火大峒參將署。督撫陳大科、戴耀屬元鎮討之。時副將陳璘、參將吳廣罷官裏居，大科起令將兵，與元鎮並進。賊伐大木塞道，環布箛簽，元鎮佯督軍開道，而潛從小徑上。孔亮山賊憑高，弩矢雨下。諸軍用火器攻，大破之。俘馘千五百有奇，余招撫復業。時府江韋扶仲等亦據險亂，元鎮與參政陸長庚謀，募瑤為間，乘夜獲其妻子，誘出劫，伏兵擒之。余黨悉平。元鎮以功增秩賜金。

會日本破朝鮮。廷議由浙、閩泛海搗其巢，牽制之，乃改元鎮浙江。既而事寢，移鎮貴州。

二十八年，李化龍大征楊應龍，令元鎮督永順、鎮雄、泗城諸土軍，由烏江進。元鎮憚應龍，久駐銅仁不進，屢趣乃行。時劉綎、吳廣諸軍已進，群賊議分兵守，其黨孫時泰曰：「兵分則力薄。乘官軍未集，先破其弱者，余自退矣。」應龍善之。聞元鎮發烏江，應龍喜曰：「此易與耳。」謀縱之渡江，密以計取。監軍按察使楊寅秋言烏江去播不遠，宜俟諸道深入，與俱進，元鎮不從。於是永順兵先奪烏江，賊遣千余人沿江叫罵以誘之。諸軍既濟，復奪老君關。前哨參將謝崇爵乘勢督泗城及水西兵再拔河渡關。三月望，賊以步騎數千先沖水西軍，軍中驅象出戰，賊多傷。俄駕象者斃，象反走，擲火器者又誤擊己營，陣亂。泗城兵先走，崇爵亦走，爭浮橋，橋斷，殺溺死者數千人。

河渡既敗，烏江相去六十里，猶未知。明日，參將楊顯發永順兵三百出哨，道遇賊數萬，咸為水西裝。永順兵不之疑，賊掩殺三百人，亦襲其裝，直趨烏江。烏江軍信為水西、永順軍，不設備，遂為賊所破，爭先渡江。賊先斷浮橋，士卒多溺死，顯及二子與焉。元鎮所部三萬人，不存什一，將校止崇爵等三人，江水為不流。

貴陽聞警，居民盡避入城，遠近震動。化龍用上方劍斬崇爵，益征兵，檄鎮雄土官隴澄邀賊歸路。隴澄者，即安堯臣，水西安疆臣弟也。軍不與元鎮合，獨全，當事頗疑其通賊。寅秋以鎮雄去播止二日，令搗巢立效，澄許之。河渡未敗時，澄已遣部將劉嶽、王嘉猷攻拔苦竹關及半壩嶺。暨敗，二將移新站。賊伏兵大水田，別以五千人來襲，敗還。嘉猷乃揚聲搗大水田，而潛以一軍拔大夫關，直抵馬坎，斷賊歸路，與疆臣合，賊遂遁。會都指揮徐成將兵至，合泗城土官岑紹勛兵，再克河渡關。賊將張守欽、袁五受據長箐、萬丈林，永順兵擊破之，生擒守欽。攻清潭洞，復擒五受。會朝議責元鎮敗狀，令李應祥並將其軍，遂合水西、鎮雄諸部，直抵海龍囤，竟滅賊。

兵初興，元鎮坐逗遛，謫為事官。及是，逮至京，下吏，罪當死。法司援前岑溪功，謫戍煙瘴。遇赦，廣西巡撫戴耀為請，部議不許，竟卒於戍所。

陳璘
陳璘，字朝爵，廣東翁源人。嘉靖末，為指揮僉事。從討英德賊有功，進廣東守備。與平大盜賴元爵及嶺東殘寇。萬歷初，討平高要賊鄧勝龍，又平揭陽賊及山賊鐘月泉，屢進署都指揮僉事，僉書廣東都司。

官軍攻諸良寶，副將李成立戰敗。總督殷正茂請假璘參將，自將一軍。賊平，授肇慶遊擊將軍，徙高州參將。總督淩雲翼將大征羅旁，先下令雕剿。璘所破凡九十巢。已，分十道大征。璘從信宜入，會諸軍，覆滅之，以其地置羅定州及東安、西寧二縣。即遷璘副總兵，署東安參將事。未幾，余孽殺吏民，責璘戴罪辦賊。璘會他將朱文達攻破石牛、青水諸巢，斬捕三百六十余人，授俸如故。

時東安初定，璘大興土木，營寺廟，役部卒，且勒其出貲。卒咸怒，因事倡亂，掠州縣，為巡按御史羅應鶴所劾，詔奪璘官。既而獲賊，乃除罪，改狼山副總兵。

璘有謀略，善將兵，然所至貪黷，復被劾褫官。廢久之，朝士多惜其才，不敢薦。二十年，朝鮮用兵，以璘熟倭情，命添註神機七營參將，至則改神樞右副將。無何，擢署都督僉事，充副總兵官，協守薊鎮。明年正月詔以本官統薊、遼、保定、山東軍，禦倭防海。會有封貢之議，暫休兵，改璘協守漳、潮。坐賄石星，為所奏，復罷歸。

二十五年，封事敗，起璘故官，統廣東兵五千援朝鮮。明年二月，擢禦倭總兵官，與麻貴、劉綎並將。部卒次山海關鼓噪，璘被責。尋令提督水軍，與貴、綎及董一元分道進，副將陳蠶、鄧子龍，遊擊馬文煥、季金、張良相等皆屬焉，兵萬三千余人，戰艦數百，分布忠清、全羅、慶尚諸海口。初，賊泛海出沒，官軍乏舟，故得誌。及見璘舟師，懼不敢往來海中。會平秀吉死，賊將遁，璘急遣子龍偕朝鮮將李舜臣邀之。子龍戰沒，蠶、金等軍至，邀擊之，倭無鬥誌，官軍焚其舟。賊大敗，脫登岸者又為陸兵所殲，焚溺死者萬計。時綎方攻行長，驅入順天大城。璘以舟師夾擊，復焚其舟百余。石曼子西援行長，璘邀之半洋，擊殺之，殲其徒三百余。賊退保錦山，官軍挑之不出。已，渡匿乙山。崖深道險，將士不敢進。璘夜潛入，圍其巖洞。比明，炮發，倭大驚，奔後山，憑高以拒。將士殊死攻，賊遁走。璘分道追擊，賊無脫者。論功，璘為首，綎次之，貴又次之。進璘都督同知，世蔭指揮僉事。

師甫旋，會有征播之役。命璘為湖廣總兵官，由偏橋進，副將陳良比由龍泉，受璘節制。二十八年二月，軍次白泥，楊應龍子朝棟率眾二萬渡烏江迎戰。璘前禦之，而分兩翼躡其後。賊少挫，追奔至龍溪山，賊合四牌賊共拒。四牌在江外，與江內七牌皆五司遺種、九股惡苗，素助賊。璘廣招撫，乃進軍龍溪。偵知賊有伏，令遊擊陳策用火器擊之，賊據險，矢石雨下。璘先登，斬小校退者以徇，把總吳應龍等陷陣，賊大潰，退四牌保兒囤。璘二裨將逼之，中伏。璘募死士從應龍等奮擊，賊復潰，奔據囤巔，夜由山後遁。黎明追及於袁家渡，復敗之。四牌之賊遂盡。

三月望，諸軍為浮橋渡江。知賊將張佑、謝朝俸、石勝俸等營七牌野豬山，璘即夜發抵苦練坪。前鋒與戰，後軍至，夾擊之，賊敗逃深箐，官軍遂入苦菜關。會童元鎮烏江師敗，璘懼，請退師，總督李化龍不可。璘乃進營楠木橋，次湄潭。賊悉聚青蛇、長坎、瑪瑙、保子四囤，地皆絕險，而青蛇尤甚。璘議，同日攻則兵力弱，止攻一囤，則三囤必相助，乃先攻三囤，次及青蛇。良比師亦來會，令伏囤後，別以一軍守板角關，防賊逸。璘督諸將力攻三日，賊死傷無算，三囤遂下。青蛇四面陡絕，璘圍其三面，購死士從瑪瑙後附葛至山背舉炮，賊惶駭，諸軍進攻，焚其茅屋。賊退入囤內，木石交下。將士冒死上，毀大柵二重，前後擊之，賊大敗，斬首一千九百有奇，七牌之賊亦盡。

乃分兵六道，攻克大小三渡關，乘勝抵海龍囤下。諸將俱攻囤前，獨水西安疆臣攻其後，相持四十余日。其下受賊重賄，多與通，且潛以火藥遺賊，故賊不備。其後璘知之，與監軍者謀，令疆臣退一舍，璘移其處，置鐵牌百余，距囤丈許，賊強弩無所施，又為箛板於柵前，賊每夜出劫，為釘傷，不敢復出。應龍勢窮，相聚哭。化龍初有令，諸將分日攻。六月六日，璘與吳廣當進兵。璘夜四更銜枚上，賊鼾睡，斬其守關者，樹白幟，鳴炮，賊大驚潰散，應龍自焚。廣軍亦至，賊盡平。

遂移師討皮林。皮林在湖、貴交，與九股苗相接。有吳國佐者，洪州司特峒寨苗也，桀黠無賴，其從父大榮以叛誅，國佐收其妾。黎平府持之急，遂反，自稱「天皇上將」，其黨石纂太稱「太保」，合攻上黃堡，誘敗參將黃沖霄，追至永從縣，殺守備張世忠，炙而啖之，掠屯堡七十余，焚五開南城，陷永從，圍中潮所。時方征播州，未暇討。既平播，偏沅巡撫江鐸命璘與良比合兵討之，良比失利。明年，鐸移駐靖州，命璘率副將李遇文等七道進，璘擒苗酋銀貢等。遊擊宋大斌攻破特峒，焚之。國佐逃天浦四十八寨，復入古州毛洞，追獲之。石纂太逃廣西上巖山，指揮徐時達誘縛之。賊黨楊永祿率眾萬余屯白沖。遊擊沈弘猷等夾攻，生擒永祿。諸苗悉平。

征播時，璘投賄李化龍家。會劉綎使為化龍父所麾，璘使走。化龍疏於朝，綎獲罪，璘獨免。後兵部尚書田樂推璘鎮貴州，給事中洪瞻祖遂劾璘營求。帝以璘東西積戰功，卒如樂議。貴東西二路苗：曰仲家苗，盤踞貴龍、平新間，為諸苗巨魁；在水硍山介銅仁、思石者曰山苗，紅苗之羽翼也。自平播後，貴州物力大屈，苗益生心，剽掠無虛日。三十三年冬，巡撫郭子章請於朝。明年四月，令璘軍萬人攻水硍，遊擊劉嶽督宣慰安疆臣兵萬人攻西路，並克之。乃令璘移新添，獨攻東路，復克之。生獲酋十二人，斬首三千余級，招降者萬三千余人，部內遂靖。改鎮廣東，卒官。先敘平播功，加左都督，世蔭指揮使。既卒，以平苗功，贈太子太保，再蔭百戶。

吳廣
吳廣，廣東人。以武生從軍，累著戰功，歷福建南路參將，坐事罷歸。會岑溪瑤反，總督陳大科檄廣從總兵童元鎮討之。將士少卻，廣手斬一卒以徇，遂大破之。論功，復故官。

萬歷二十五年，以副總兵從劉綎禦倭朝鮮，領水軍與陳璘相犄角，俘斬甚眾。甫班師，大征播州，擢廣總兵官，以一軍出合江。副將曹希彬以一軍出永寧，受廣節制。廣屯二郎壩，大行招徠。賊驍將郭通緒迎戰，將士襲走之。陶洪、安村、羅村三砦土官各出降，他部來歸者數萬，廣擇其壯者從軍。通緒扼穿崖囤，廣督土漢軍擊破之。劉綎、馬孔英已入播，廣猶頓二郎，總督李化龍趣之。乃議分四哨進攻崖門，別遣永寧女土官奢世續等督夷兵二千，扼桑木埡諸要害，以防餉道。諸將連破數囤，進營母豬塘。楊應龍懼，令通緒盡發關外兵拒敵。廣伏炮手五百於磨搶埡外南岡下，而遣裨將趙應科挑戰。埡夾兩山中，甚隘，通緒橫槊沖應科，應科佯北。通緒追出埡，遇伏，急旋馬，中炮墜，方躍上他馬，伏兵攢刺之殪，余賊大奔。官軍逐北，賊盡降，遂薄崖門。徑小止容一騎，賊眾萬余出關拒戰。希彬懸賞千金，士攀崖競進，追至第四關，關上男婦盡哭。賊黨自殺其魁羅進恩，率萬余人出降。其第一關猶拒不下，廣乘夜疾進，奪其關，關內民爭獻牛酒。劉綎、馬孔英已入關，李應祥、陳璘猶在關外。廣合希彬軍連戰紅碗、水土崖、分水關皆捷，遂進營水牛塘，應龍大懼。知廣軍孤深入，謀欲襲之，乃遣人詐降。廣測其詐，堅壁以待，應龍擁眾三萬直沖大營，諸將殊死戰。會他將來援，賊乃退。廣遂與諸道軍逼海龍囤。賊詐令婦人乞降，哭囤上，又詐報應龍仰藥死，廣信之。已，知其詐，急燒第二關，奪三山，絕賊樵汲，賊益窘。旋與陳璘從囤後登，應龍急自焚死。獲其子朝棟，出應龍屍烈焰中。廣中毒矢，失聲，絕而復蘇，遂以本官鎮四川。逾年卒。

初，廣之頓二郎也，有言其受賄養寇者，詔謫充為事官。後論功贈都督同知，世蔭千戶。

鄧子龍
鄧子龍，豐城人。貌魁梧，驍捷絕倫。嘉靖中，江西賊起，掠樟樹鎮。子龍應有司募，破平之。累功授廣東把總。

萬歷初，從大帥張元勛討平巨盜賴元爵。已，從平陳金鶯、羅紹清。賊魁黃高暉逸，子龍入山生獲之。遷銅鼓石守備。尋擢署都指揮僉事，掌浙江都司。被論當奪職，帝以子龍犯輕，會麻陽苗金道侶等作亂，擢參將討之。大破賊，解散其黨。五開衛卒胡若盧等火監司行署，撻逐守備及黎平守。靖州、銅鼓、龍裏諸苗咸響應為亂。子龍火其東門以致賊，而潛兵入北門，賊遂滅。

十一年閏二月，緬甸犯雲南。詔移子龍永昌。木邦部耿馬奸人罕虔與嶽鳳同為逆，說緬酋莽應裏內侵，虔從掠千崖、南甸。已，引渡查理江，直犯姚關，灣甸土知州景宗真及弟宗材助之。子龍急戰攀枝樹下，陣斬宗真、虔，生獲宗材。虔子招罕、招色奔三尖山，令叔罕老率蒲人藥弩手五百阻要害，子龍餌蒲人以金，盡知賊間道。乃命裨將鄧勇等提北勝、蒗渠諸番兵，直搗賊巢，而預伏兵山後夾擊。夜半上，生擒招罕、招色、罕老及其黨百三十余人，斬首五百余級，尖山巢空，乃撫流移數千人。會劉綎亦俘嶽鳳以獻。帝悅，進子龍副總兵，予世蔭。無何，緬人復寇猛密，把總高國春大破之。子龍以犄角功，亦優敘。自是，蠻人先附緬者，多來附。

永昌、騰沖夙號樂土，自嶽、罕猖亂，始議募兵，所募多亡命，乃立騰沖、姚安兩營。劉綎將騰軍，子龍將姚軍，不相能，兩軍鬥。帝以兩將皆有功，置不問。既而綎罷，劉天俸代；天俸逮，遂以子龍兼統之。子龍抑騰兵，每工作，輒虐用之，而右姚兵。及用師隴川，子龍故為低昂，椎牛饗士，姚兵倍騰兵，騰兵大不堪，欲散去。副使姜忻令他將轄之，乃定。而姚兵久驕，因索餉作亂，由永昌、大理抵會城，所過剽掠。諸兵夾擊之，斬八十四級，俘四百余人，亂始靖。子龍坐褫官下吏。

十八年，孟養賊思箇叛。子龍方對簿，巡撫吳定請令立功自贖，帝許之。命未至，定已與黔國公沐昌祚遣將卻之。無何，丁改十寨賊普應春、霸生等作亂，勢張甚。定大征漢土軍，令子龍軍其右，遊擊楊威軍其左，大破之，斬首一千二百級，招降六千六百人。帝為告謝郊廟，宣捷受賀，復子龍副總兵，署金山參將事。先是，猛廣土官思仁烝其嫂甘線姑，欲妻之，弗克。偕其黨丙測叛歸緬，數導入寇。二十年攻孟養，犯蠻莫，土同知思紀奔等練山。子龍擊敗之，乃去。子龍尋被劾罷歸。

二十六年，朝鮮用師。詔以故官領水軍，從陳璘東征。倭將渡海遁，璘遣子龍偕朝鮮統制使李舜臣督水軍千人，駕三巨艦為前鋒，邀之釜山南海。子龍素慷慨，年逾七十，意氣彌厲，欲得首功，急攜壯士二百人躍上朝鮮舟，直前奮擊，賊死傷無算。他舟誤擲火器入子龍舟，舟中火，賊乘之，子龍戰死。舜臣赴救，亦死。事聞，贈都督僉事，世蔭一子，廟祀朝鮮。

馬孔英
馬孔英者，宣府塞外降丁也，積戰功為寧夏參將。

萬歷二十年，哱拜反，引套寇入掠，孔英屢擊敗之。卜失兔入下馬關，從麻貴邀擊，大獲。進本鎮副總兵。二十四年九月，著力兔、宰僧犯平虜、橫城。孔英偕參將鄧鳳力戰，斬首二百七十有奇，賜金幣。令推大將缺，乃擢署都督僉事，以總兵官蒞舊任，尋進秩為真。二十七年，著力兔、宰僧復犯平虜、興武，孔英與杜桐等分道襲敗之。再入，又敗之。

會大征播州楊應龍。詔發陜西四鎮兵，令孔英將以往。兵分八道，孔英道南川，獨險遠，去應龍海龍囤六七百里。未至，重慶推官高折枝監紀軍事，請獨當一面。乃與參將周國柱先以石砫宣撫馬千乘兵破賊金築，復督酉陽宣撫冉禦龍敗賊於官壩。孔英至軍，平茶、邑梅兵亦集，軍容甚壯。先師期一日入真州，用土官鄭葵、路麟為鄉道，別遣邊兵千扼明月關。諸軍鼓行前，連破四寨，次赤崖，抵清水坪、封寧關，破賊營十數，逼桑木關，關內民降者日千計。折枝結三大砦處之，禁殺掠，降者日眾，賊益孤。關為賊要害，山險箐深，賊憑高拒。乃令千乘、禦龍出關左右，國柱搗其中。賊用標槍藥矢，銳甚。官軍殊死戰，奪其關，逐北至風坎關，賊復大敗。連破九杵、黑水諸關，苦竹、羊崖、銅鼓諸寨。國柱攻金子壩，無一人，疑有伏，焚空砦十九，嚴兵以待，賊果突出，擊敗之。孔英乃留王之翰兵守白玉臺，衛餉道，平茶、邑梅兵守桑木關，而親帥大軍進營金子壩。

應龍聞桑木關破，大懼，遣弟世龍及楊珠以銳卒劫之翰營。之翰走，殺餉卒無算。平茶兵來援，賊始退，孔英還擊世龍，復卻。裨將劉勝奮擊，賊乃奔。官軍進朗山口，由郎山進蒙子橋，深箐蓊翳，賊處處設伏，悉剿平之。應龍益懼，遣其黨詐降，謀為內應，折枝盡斬之，伏以待。珠果夜劫營，伏發，賊驚潰，追奔至高坪。已，奪賊養馬城，直抵海龍第二關下，賊守兵益多。孔英軍已深入，而諸道未有至者。酉陽、延綏兵皆退，賊躡殺官軍六十人。居數日，劉綎兵至，乃合兵連克海崖、海門諸關。賊走保囤上，竟覆滅。

初，總督李化龍克師期，諸將莫利先入。孔英所將邊卒及諸土兵，皆獷悍，監紀折枝勇而有謀，故師獨先。八道圍海龍，諸將以囤後易攻，爭走其後，孔英獨壁關前。錄功，進都督同知，世蔭千戶。

久之，以總兵官鎮貴州。平金築、定番叛苗，生擒首惡阿包、阿牙等。已而欲襲黃柏山苗。苗知之，先發，敗官兵，匿不報。又誘執苗酋石阿四，稱陣擒冒功。為巡撫胡桂芳所劾，罷歸卒。

【贊】
贊曰：播州之役，諸將用命，合八道師，歷時五月，僅乃克之，可謂勞矣。劉綎勇略冠諸將，勞最多，其後死事亦最烈。鄧子龍始事姚安，名與綎幹，垂老致命，廟祀海隅。昔人謂「武官不惜死」，兩人者蓋無愧於斯言也夫。


Chinese text: This work was published before January 1, 1923, and is in the
public domain worldwide because the author died at least 100 years ago.
