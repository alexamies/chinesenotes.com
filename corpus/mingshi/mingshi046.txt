志第二十二 地理七

　　○雲南 貴州

　　雲南《禹貢》梁州徼外。元置雲南等處行中書省。治中慶路。洪武十五年二月癸丑平雲南，置雲南都指揮使司。乙卯置雲南等處承宣布政使司。同治雲南府。領府五十八，州七十五，縣五十五，蠻部六。後領府十九，御夷府二，州四十，御夷州三，縣三十，宣慰司八，宣撫司四，安撫司五，長官司三十三，御夷長官司二。北至永寧，與四川界。東至福州，與廣西界。西至幹崖，與西番界。南至木邦，與交址界。距南京七千二百里，京師一萬六百四十五里。洪武二十六年編戶五萬九千五百七十六，口二十五萬九千二百七十。弘治四年，戶一萬五千九百五十，口一十二萬五千九百五十五。萬曆六年，戶一十三萬五千五百六十，口一百四十七萬六千六百九十二。

　　雲南府元中慶路。洪武十五年正月改爲雲南府。領州四，縣九：

　　昆明倚。洪武二十六年，岷王府自陝西岷州遷於此。永樂二十二年遷岷王府於湖廣武岡州，建滕王府於此，宣德元年除。東有金馬山，與西南碧雞山相對，俱有關，山下即滇池。池在城南，週五百里，其西南爲海口，至武定府北，注於金沙江。又東有盤龍江，西注滇池。東有赤水鵬、清水江二巡檢司。

　　富民府西北。東有螳良川，源自滇池，下流入金沙江。東南有安寧河。

　　宜良府東少南。東有大池江，一名大河，亦曰巴盤江。西有湯池巡檢司。

　　羅次府西北。舊屬安寧州，弘治十三年八月改屬府。西有星宿河，自武定府流入。又有沙摩溪，即安寧河。南有鍊象關巡檢司。

　　晉寧州西有大堡河，下流入滇池。北距府百里。領縣二：

　　歸化東北有交七浦，滇池下流。

　　呈貢州北。西有滇池，北有落龍河，南流入焉。

　　安寧州西有呀嵕山，有煎鹽水，設鹽課提舉司，轄鹽井四。天啓三年改設於琅井，此司遂廢。又南有螳良川。西有安寧河。又有祿脿、貼琉二巡檢司。東距府八十里。領縣一：

　　祿豐州西。西有南平山，上有關。東有大溪，即安寧河。西有星宿河，河東有老鴉關巡檢司。又西有蘭谷關。

　　昆陽州東南有渠濫川，東北入於滇池。北距府百五十里。領縣二：

　　三泊州西北。西有三泊溪，流入滇池。

　　易門州西。南有易門守禦千戶所，洪武二十四年置，舊縣治在焉。萬曆三年復還縣治於此。又南有黎崖山，產異馬，一名馬頭山。西有九渡河，即祿豐縣大溪，下流入元江府界。

　　嵩明州洪武十五年三月改曰嵩盟。成化十八年復故。東北有羅錦山。東有秀嵩山。西北有東葛勒山。東南有烏納山，牧漾水出焉，西南入滇池。又東南有嘉利澤，亦曰楊林澤。又西有邵甸河，匯九十九泉，至昆明爲備龍江。西有邵甸縣，洪武十五年三月屬州，尋廢。東南有楊林縣，成化十七年十月廢。又東有楊林守禦千戶所，洪武二十五年置。又西有兔兒關巡檢司。西南距府百二十里。

　　曲靖府元曲靖路。洪武十五年三月爲府。二十七年四月升爲軍民府。領州四，縣二。西距布政司二百九十里。

　　南寧倚。東南有石堡山，山西有元越州治，洪武二十八年正月廢。北有白石江，流合城南之瀟湘江，又東南合左小江，亦謂之南盤江，下流環雲南、澂江、廣西三府之境，至羅平州入貴州界。東北有白水關巡檢司。

　　亦佐府東。元屬羅雄州。永樂初，改屬府。西南有塊澤江。

　　沾益州東南有堆涌山。北有北盤江，其上流即貴州畢節衛之可渡河，流入州境，又東南入貴州安南衛。其西南又有南盤江，即南寧縣之東山河。南有交水縣，東南有羅山縣，東北有石樑縣，元皆屬州，洪武十五年皆廢。南有平夷衛，本平夷千戶所，洪武二十一年十一月置，二十三年四月改爲衛，後廢，永樂元年復置衛。衛當貴州西入之衝，東有巒岡，西有定南嶺，北有豫順關、宣威關。州東南又有越州衛，洪武二十三年七月置，二十四年十二月徙於陸涼州，二十八年與州同廢，永樂元年九月復置。又州南有鬆韶鋪、阿幢橋二巡檢司。又南有炎方城，西南有鬆株城，俱天啓五年築。西南距府二百十三里。

　　陸涼州東有丘雄山，下有中涎澤，即南盤江所匯也。西北有木容山，有關。又西有部封山。又西有芳華縣，南有河納縣，元皆屬州，永樂初皆廢。西南有陸涼衛，洪武二十三年三月以古魯昌地置，西南有喬甸，萬曆二年立營置戍於此。四十八年復設法古甸、龍峒等營，協守其地。北距府百二十里。

　　馬龍州東南有木容箐山，洪武二十四年十二月置甯越堡於此。山下有木容溪，下流即瀟湘江。又西有楊磨山，一名關索嶺，上有關。西南有通泉縣，元屬州，永樂初廢。北有馬隆守禦千戶所，本馬隆衛，洪武二十三年七月置，二十八年十月改爲所。南有魯婆伽嶺巡檢司。又有馬龍縣，元屬州，洪武十五年廢。西南有分水嶺關。東有三叉口關。東距府七十里。

　　羅平州元羅雄州。萬曆十五年四月更名。北有祿布山。東南有盤江，下流入貴州慕役長官司界。南有定雄守禦千戶所，萬曆十四年九月置。西北距府二百七十里。

　　尋甸府元仁德府。洪武十六年十月辛未升爲仁德軍民府。丁丑改尋甸軍民府。成化十二年改爲尋甸府。舊治在東。今治在鳳梧山下，嘉靖七年十月徙。西南有落隴雄山，又有哇山。西有果馬山，其泉流爲龍巨江，下流入滇池。又西南有三棱山，上有九十九泉，即盤龍江之上源。又東有阿交合溪。又北有爲美縣，西有歸厚縣，元屬府，洪武十五年三月因之，尋廢。東南有木密關，一名易龍堡，洪武二十三年四月置木密關守禦千戶所於此。西南距布政司二百六十里。

　　臨安府元臨安路。洪武十五年正月爲府。領州六，縣五，長官司九。北距布政司四百二十里。

　　建水州倚。元時府在州北，洪武中移府治此。西南有寶山。西北右有火焰山。東有石巖山，瀘江水自石屏州流經此，伏流入巖洞中，東出爲樂蒙河。又東北有曲江，東入於盤江，有曲江巡檢司。又西有禮社江，源出趙州，流經此。又有寧遠州，萬曆十四年析建水州置，四十八年廢。東南有納更山土巡檢司。

　　石屏州元曰石坪。洪武十五年三月改曰石平，後改今名。南有鍾秀山。東有菜玉山，產石似玉。有曲江。又有異龍湖，周百五十里，中有大、小、中三島，其大島、中島上皆有城，其水引流爲瀘江。西有寶秀關巡檢司。東距府七十里。

　　阿迷州元阿甯萬戶。洪武十五年三月置州。東南有買吾山，萬曆初，改名雷公山。又南有盤江，東有樂蒙河流入焉。又東有火井，有東山口土巡檢司。又有部舊村巡檢司，後廢。又有阿迷守禦城，萬曆二年築。西距府百二十里。

　　寧州東南有登樓山。東有水角甸山，產蘆甘石。又東有婆兮江，源出澂江府撫仙湖，下流入盤江，又西南有浣江，流合焉。又東有西沙縣，元屬州，後省，洪武十五年三月復置，仍屬州，尋復省。西北有甸直巡檢司。西南距府百八十里。

　　通海府西北。元屬寧州，洪武十五年三月改屬府。南有秀山。北有通海湖。東有守禦通海前前、右右二千戶所，本元臨安路治。洪武初，徙府治建水州。十五年置守禦千戶所於此。

　　河西府西北。東有曲江。又西有祿卑江，自新興州流入，合於曲江。又東北有綠溪河，其下流即通海湖。又北有曲陀關巡檢司，後廢。

　　嶍峨府西北。元屬寧州。洪武十五年二月改屬府。東有曲江，自新興州流入，又南有合流江，西北有丁癸江，俱流合焉。又西南有伽羅關、西有興衣鄉二巡檢司。

　　蒙自府東南。西有目則山。東有云龍山，又有羨裒山。又東南有黎花江，即禮社江也，東南注於交址清水江。有黎花舊市柵，宣德五年五月置臨安衛右千戶所於此。又西南有西溪二，出銀礦。又南有蓮花灘，即瀾滄江下流，交址洮江上流。西南有箐口關巡檢司，又有大窩關、楊柳河關。東南有廢果寨，又有賀謎寨，俱道通交址。

　　新平府西北。萬曆十九年置。東南有魯奎山。東有平甸河。南有南峒巡檢司。

　　新化州本馬龍他郎甸長官司。洪武十七年四月置，直隸布政司。弘治八年改爲新化州。萬曆十九年來屬。北有徹崇山。西有馬籠山，蠻酋結寨處，元置馬籠部千戶於此，屬元江路，洪武十五年廢。又北有法龍山，亦蠻酋結寨處。又東南有馬籠江，即禮社江，亦曰摩沙勒江，有摩沙勒巡檢司。東北有阿怒甸。東南距府五百三十里。

　　寧遠州元至治三年二月置，直隸雲南行省。洪武十五年來屬。宣德元年與安南。

　　納樓茶甸長官司府西南。本納樓千戶所，洪武十五年置，屬和泥府。十七年四月改置。北有羚羊洞，產銀礦。又有祿豐江，即禮社江下流。又東有倘甸。

　　教化三部長官司府東南。元強現三部，洪武中改置。西南有魯部河，源出禮社江，下流合蒙自縣梨花江。

　　王弄山長官司府東南。元王弄山大小二部，洪武中改置。

　　虧容甸長官司府西南。元鐵容甸，屬元江路。洪武中改置，來屬。西有虧容江，源出沅江府，東經車人寨，出寧遠州境。

　　溪處甸長官司府西南。元溪處甸軍民副萬戶，屬元江路。洪武中改置，來屬。

　　思佗甸長官司府西南。元和泥路。洪武十五年三月爲府，領納樓千戶所伴溪、七溪、阿撒三蠻部，十七年廢，後改置。

　　左能寨長官司府西南。本思佗甸寨，洪武中改置。

　　落恐甸長官司府西南。元伴溪落恐部軍民萬戶。洪武中改置。

　　安南長官司府東南。元舍資千戶，後改安南道防送軍千戶。洪武十五年三月仍曰舍資千戶所，尋改置長官司。正德六年省入蒙自縣。天啓二年復置。

　　澂江府元澂江路。洪武十五年三月府。領州二，縣三。西北距布政司八十里。

　　河陽倚。舊治在西。洪武中，遷繡球山上。弘治中，又遷縣東金蓮山。正德十三年又遷縣東暘溥山麓。嘉靖二十年又遷金蓮山南。隆慶四年又遷舞鳳山下，即今治。北有羅藏山。南有撫仙湖，一名羅伽湖，下流東會於盤江。又東有鐵池河，源出陸涼州，流至此，會撫仙湖，復引流爲鐵赤河，入於盤江。

　　江川府西南。南有故城，崇禎七年圮於水，遷於舊江川驛，即今治。又南有星雲湖，東南入撫仙湖。北有關索嶺巡檢司。

　　陽宗府東北。北有明湖，一名陽宗湖，源出羅藏山，流入於盤江。

　　新興州東北有羅麼山，一名石崖山。西北有大棋山。又有蒙習山，山與晉寧州交界。又有大溪，下流至嶍峨縣，入於曲江。有羅麼溪，源出羅麼山，入於大溪。又北有普舍縣，南有研和縣，元俱屬州，洪武十五年三月因之，尋廢。又北有鐵爐關巡檢司。東距府二百里。

　　路南州西南有竹子山。東有答刂龍山，石可鍊銅。西有巴盤江，源自陸涼州。又有鐵赤河合焉。東南有邑市縣，元屬州，弘治三年九月廢。東北有革泥巡檢司。西距府百三十里。

　　廣西府元廣西路。洪武十五年三月爲府。西有阿盧山。西北有巴盤江。又西有南盤江。又南有矣邦池，一名龍甸海，跨彌勒州界，南入盤江。領州三。西北距布政司三百十里。

　　師宗州西有龜山，萬曆四十八年築督捕城於此。東有英武山。西有盤江，又西北有巴盤江合焉，東北入羅平州界。西南距府八十里。

　　彌勒州南有卜龍山。西有阿欲山。東南有盤江山，南盤江經其下。又東有八甸溪，南合南盤江。又西有十八寨山，嘉靖元年二月置十八寨守禦千戶所於此，直隸雲南都司。又南有捏招巡檢司。東北距府九十里。

　　維摩州元大德四年二月置。東北有小維摩山。東南有大維摩山，又有阿母山。又東北有寶寧溪，下流經廣南府界，合西洋江。西有三鄉城，萬曆二十二年築。西北距府二百二十里。

　　廣南府元廣南西路宣撫司。洪武十五年十一月改置廣南府。西北有牌頭山，土人築砦其上。南有西洋江，東南至廣西田州府，入於左江。領州一。西北距布政司七百九十里。

　　富州元至元十三年置，屬廣南西路。洪武十五年改屬府。東南有者鷂山。東北有西寧山。又東有楠木溪，至州南與南汪溪合，伏流十五里，東出於西洋江。西南有安寧州，東北有羅佐州，俱元至元十三年置，屬廣南西路。洪武十五年因之，後俱廢。西距府二百里。

　　元江軍民府元元江路。洪武十五年三月爲府。永樂初，升軍民府。領州二。東北距布政司七百九十里。

　　奉化州倚。本因遠羅必甸長官司，洪武十八年四月置。嘉靖中，改州。東有羅盤山，亦名玉臺山。又有路通山。東南有元江，亦曰禮社江，東南入納樓茶甸長官司界。西南有瀾滄江，與車裏宣慰司分界。又西有步日部，洪武中廢。又東有禾摩村巡檢司。

　　恭順州本他郎寨長官司，嘉靖中改州。

　　楚雄府元威楚開南路。洪武十五年三月改爲楚雄府。領州二，縣五。東距布政司六百里。

　　楚雄倚。元曰威楚。洪武十五年二月更名。西有薇溪山，又有龍川江，經城北青峯下，曰峨錄江，下流入武定府，合金沙江。西有波羅澗，其麓有滷水，元設鹽課司於此，明廢。西北有呂合巡檢司。

　　廣通府東。元屬南安州。洪武十五年因之，後改屬府。東北有盤龍山，亦曰九盤山。西有羅苴甸山。東有鹽倉山，舊產鹽。又有臥象山，東南有臥獅山，俱產銀礦。又東北有阿陋雄山，有阿陋井、猴井，俱產鹽。又東有舍資河，自武定府流入，下流入於元江。又北有大河，西北入定遠縣之龍川江。東有舍資巡檢司，東北有沙矣舊，西有回蹬關二土巡檢司。

　　定遠府西北。西有赤石山。東有龍川江。又有黑鹽井，設提舉於此。又有琅井提舉司，本置於安寧州，天啓三年移此，有黑井、琅井二巡檢司。又西南有羅平關、南有會基關二巡檢司。

　　定邊府西。元至元十二年置，屬鎮南州。洪武中，改屬。北有螺盤山，上有自普關。又有無量山。南有定邊河，又有陽江，自蒙化府流合焉。

　　柷嘉府南。元置。西有黑初山。東北有卜門河，在卜門山下，又東北合馬龍江，流入新化州。又西有上江河，接南安州界。

　　南安州東有健林蒼山。又西南有表羅山，產銀。北有舍資河。西北距府五十里。

　　鎮南州東北有石吠山。東有五樓山。西南有馬龍江，其上流爲定邊河，又東南入柷嘉縣界。又西有平夷川，龍川江之上流。又有沙橋巡檢司。又有鎮南關、英武關、阿雄關三土巡檢司。東南距府五十里。

　　姚安軍民府元姚安路。洪武十五年三月爲府。二十七年四月升軍民府。領州一，縣一。東南距布政司七百里。

　　姚州倚。元屬大理路。洪武十五年三月來屬。東有東山，一名飽煙蘿山。東北有金沙江。南有青蛉河，源出三窠山，下流合大姚河。北有守禦姚安千戶所，洪武二十八年置。東有箭場、西有普昌、南有三窠、西南有普淜四巡檢司。

　　大姚府北。元屬姚州。洪武十五年三月因之，後改屬府。西北有赤石崖。北有大姚河，源出書案山。西北有龍蛟江，源出鐵索箐，一名苴泡江，產金。俱東北流入金沙江。南有白鹽井提舉司，轄鹽井九。又有白鹽井巡檢司。東有姚安中屯千戶所，洪武二十八年置。

　　武定府元武定路。洪武十五年三月爲府，尋升軍民府。隆慶三年閏六月徙治獅子山。萬曆中，罷稱軍民。領州二，縣一。東南距布政司百五十里。

　　和曲州倚。舊城在南，元州治於此。隆慶三年十二月徙州爲府附郭，令吏目領兵守焉。西北有三臺山。北有金沙江，源出吐蕃共龍川犁牛石，下流經麗江、鶴慶二府，至本府北界，東流入黎溪州，又東入四川會川衛界。有金沙江土巡檢司。又有烏龍河，流入金沙江。又西北有西溪河，即楚雄府龍川江下流。又有隻舊、草起二鹽井。東有南甸縣，元路治，洪武十五年三月改屬州，成化二十年仍屬府，正德元年七月省。西北有乾海子、又有羅摩洱、又南有小甸關三巡檢司。西北有龍街關土巡檢司。

　　元謀府西北。西北有住雄山，又有竹沙雄山。北有金沙江，西有西溪河流入焉。

　　祿勸州北有法塊山，又有哇匿歪山。東北有幸丘山，又有烏蒙山，一名絳雲露山。北有金沙江，與四川東川府界。又東有普渡河，即螳良川，下流會掌鳩河水，入於金沙江。北有易籠縣，元屬州，洪武十七年省。東有石舊縣，元屬州，天啓元年七月省。又北有普渡河巡檢司。南有撒墨巡檢司，後廢。西距府二十里。

　　景東府元至順二年二月置。洪武十五年閏二月因之。三月降爲州，屬楚雄府。十七年正月仍升爲府。西有景董山，洪武中築景東衛城於其上，又築小城於山顛，謂之月城。北有蒙落山，一名無量山。西南有瀾滄江，源出金齒，流經府西南二百餘里，南注車裏，爲九龍江，下流入交址，東南有大河，即定邊河之下流，又東入鎮南州，爲馬龍江。又南有土井，產鹽。北有開南州，元屬威楚開南路。洪武十五年三月屬楚雄府，尋省。又東有三汊河、西北有保甸二土巡檢司。又北有安定關。南有母瓜關。東南有景蘭關。西南有蘭津橋，鐵索爲之。東北距布政司千一百八十里。

　　鎮沅府本鎮沅州。洪武三十五年十二月置。永樂四年四月升爲府。西有波弄山，山上下有鹽井六。南有杉木江，源出者樂甸，下流合威遠州之谷寶江。領長官司一。北距布政司千五十里。

　　祿谷寨長官司府東北。永樂十年四月以祿平寨置。北有馬容山。南有南浪江，西南流合杉木江。

　　大理府元大理路。洪武十五年三月爲府。領州四，縣三，長官司一。東南距布政司八百九十里。

　　太和倚。西有點蒼山。東有西洱河，一名洱海，自浪穹縣流入，經天橋下，又東合點蒼山之十八川匯於此，中有三島、四洲、九曲。西有樣備江，一曰漾鼻水，自劍川州流入，經點蒼山後，合於西洱河，又西南流入瀾滄江。南有太和土巡檢司。又北有龍首關，亦曰上關。南有龍尾關，亦曰下關。

　　趙州洪武十五年三月改名趙喜州，尋復。南有九龍頂山。又有定西嶺，大江之源出焉，一名波羅江，西北入西洱河。又西南有樣備江，南入蒙化府界。東南有白崖江，源出定西嶺，下流爲禮社江。有舊白崖城，嘉靖四十三年修築，更名彩雲城。又東有乾海子、南有迷度市二巡檢司。又有定西嶺上巡檢司。西北距府三十里。領縣一：

　　雲南州東。元雲南州。洪武十五年三月改爲縣，屬府。十七年改屬州。西北有寶泉水，有一泡江。東北有周官些海子。西有品甸，洪武十九年四月置洱海衛於此。又東北有你場、又有楚甸、南有安南坡三巡檢司。

　　鄧川州北有鐘山，又有普陀江，一名蒲萄江，又名彌苴佉江，南入西洱河。又東有豪豬洞，一名銀坑。又有青索鼻土巡檢司。南距府七十里。領縣一：

　　浪穹州東。東北有佛光山，山半有洞，可容萬人，山後險仄，名一女關。又有蓮花山，有蒙次和山，皆險峻。西南有鳳羽山。北有罷谷山，洱水所出。西有樣備江。西北有寧湖，亦曰明河，即普陀江上源。又有五鹽井提舉司，洪武十六年置，萬曆四十二年廢。西南有鳳羽縣，洪武十五年三月置，屬鄧川州，尋省。有鳳羽鄉巡檢司。又東南有晉陀崆巡檢司，後廢。西有上江嘴、西南有下江嘴二土巡檢司。

　　賓川州弘治六年四月析趙州及太和、雲南二縣地置。西有雞足山，一名九曲巖。東北有金沙江，東入姚安府界。西有金龍湫，流入西洱河。又東有大羅衛，在鍾英山下，弘治六年四月與州同置。又東北有赤石崖、西南有賓居二巡檢司。西有神摩洞。又南有蔓神寨、北有白羊市二巡檢司，後廢。又北有金沙江土巡檢司。西距府百里。

　　雲龍州元雲龍甸軍民府，至元末置。洪武十七年改爲州，來屬。正統間屬蒙化府，後仍來屬。西有三峯山。東有瀾滄江。又西北有諾鄧等鹽井，東南有大井等鹽井，舊俱轄於五井提舉司，後改屬州。東有云龍甸巡檢司，後廢。東北有順蕩井、又有上五井、東有師井、北有箭捍場四巡檢司，又東有十二關土巡檢司，舊俱屬浪穹縣，後改屬。東南距府六十里。

　　十二關長官司府東。元十二關防送千戶所。洪武中改置。嘉靖元年五月徙於一泡江之西。

　　鶴慶軍民府元鶴慶路。洪武十五年三月爲府。三十年十一月升軍民府。南有方丈山，又有半子山，產礦。東有金沙江。東南有漾共江，即鶴川，其下流入金沙江。有木按州，又有副州，元俱屬府，洪武十五年俱廢。東北有宣化關、西南有觀音山、又有清水江三巡檢司。領州二。東南距布政司千一百六十里。

　　劍川州元劍川縣。洪武十五年三月因之。十七年正月升爲州。西南有石寶山。南有劍川湖，俗呼海子，樣備江之下流。又西南有彌沙井鹽課司。又有彌沙井巡檢司。東距府九十里。

　　順州元屬麗江路。洪武十五年三月屬北勝府，尋來屬。西有金沙江。東有浴海浦，與北勝州分界。西距府百二十里。

　　麗江軍民府元麗江路宣撫司。洪武十五年三月爲府。三十年十一月升軍民府。領州四。東南距布政司千二百四十里。

　　通安州倚。西北有玉龍山，一名雪嶺。又有金沙江，古名麗水，源出吐蕃界犁牛石下，名犁水，「犁。」訛「麗」，流經巨津、寶山二州，至武定府，北流入四川大江。西有石門關巡檢司。

　　寶山州西南有阿那山。南有金沙江。西距府二百四十里。

　　蘭州元屬麗江路。洪武十五年三月屬麗江府，尋屬鶴慶府，後仍來屬。北有福源山。西北有瀾滄江，源出吐蕃嵯和歌甸，流入境，南入雲龍州界。東北距府三百六十里。

　　巨津州南有華馬山。北有金沙江，流入州界，有鐵橋跨其上。西北有臨西縣，元屬州，洪武十五年三月因之，弘治後廢。又東北有雪山關。東南距府三百里。

　　永寧府元永寧州，屬麗江路。洪武十五年三月屬北勝府。十七年屬鶴慶府。二十九年改屬瀾滄衛。永樂四年四月升爲府。金沙江在西。又東有瀘沽湖，週三百里，中有三島。又東南有魯窟海子，在幹木山下，下流入四川鹽井衛之打衝河。又北有勒汲河，自吐蕃流入，亦東流入打衝河。又南有羅易江，自蒗蕖州流入，注於瀘沽湖。領長官司四。東南距布政司千四百五十里。

　　剌次和長官司府東北、革甸長官司府西北、香羅甸長官司府西、瓦魯之長官司府北。四司，俱永樂四年四月置。

　　北勝州元北勝府，屬麗江路。洪武十五年三月屬布政司，尋降爲州，屬鶴慶府。二十九年改屬瀾滄衛。正統七年九月直隸布政司。弘治九年徙治瀾滄衛城。瀾滄衛舊在州南，本瀾滄衛軍民指揮使司，洪武二十八年九月置，屬都司。弘治九年徙州來同治。尋罷軍民司，止爲衛。西南有瀾滄山。南有九龍山。西有金沙江，環繞州治，亦曰麗江。又南有陳海，又有呈湖，東南有浪峨海，下流俱入金沙江。東有羅易江，下流入永寧府界。北有蒗蕖州，元屬麗江路，洪武十五年三月屬北勝府，尋屬鶴慶軍民府，二十九年改屬瀾滄衛，天啓中廢。東有寧番土巡檢司。南距布政司千二十五里。

　　永昌軍民府元永昌府，屬大理路。洪武十五年三月屬布政司。十八年二月兼置金齒衛，屬都司。二十三年十二月省府，升衛爲金齒軍民指揮使司。嘉靖元年十月罷軍民司，止爲衛，復置永昌軍民府。領州一，縣二，安撫司四，長官司三。東距布政司千二百里。

　　保山倚。本金齒千戶所，洪武中置。永樂元年九月又置永昌府守禦千戶所，俱屬金齒軍民司。嘉靖三年三月改二所爲保山縣，東有哀牢山，本名安樂，夷語哀牢。西有九隆山。又東北有羅岷山，瀾滄江經其麓。又南有潞江，舊名怒江，一名喳裏江，自潞江司流入。又北有清水河，經縣東南峽口山下，伏流東出，入瀾滄江。又有潞江州，宣德八年六月置，直隸布政司，正統二年五月廢。又東北有沙木和、西北有清水關二巡檢司。又北有甸頭、南有水眼二土巡檢司。

　　永平府東北。元屬永昌府。洪武二十三年屬金齒軍民司。嘉靖元年仍屬府。西南有博南山，一名金浪巔山，俗訛爲丁當丁山，上有關。又有花橋山，產鐵礦。又東北有橫嶺山，驛道所經。東有銀龍江，下流入瀾滄江。又東北有勝備江，下流入蒙化府樣備江。又西南有花橋河，源出博南山，流入銀龍江，上有花橋關，亦曰玉龍關。又東北有上甸定夷關巡檢司。東有打牛坪土巡檢司。

　　騰越州元騰衝府，屬大理路。洪武十五年三月屬布政司，尋廢。永樂元年九月置騰衝守禦千戶所，屬金齒軍民司。宣德六年八月直隸都司。正統十年三月升所爲騰衝軍民指揮使司。嘉靖三年十月置騰越州，屬府。十年十二月罷司爲騰衝衛。東有球牟山。東南有羅生山。南有羅佐衝山，上有鎮夷關，有巡檢司。又東北有高黎共山，一名崑崙岡。西北有明光山，有銀礦銅礦。西有大盈江，亦曰大車江，自徼外流入，下流至比蘇蠻界，注於金沙江。又東北有龍川江，源出徼外蛾昌蠻地之七藏甸，下流合於大盈江，有藤橋在其上。有龍川江關巡檢司。又西南有疊水河，即大盈江之支流。又有騰衝土州，宣德五年六月置，屬金齒軍民司，後直隸布政司，正統三年五月仍屬金齒軍民司，尋廢。又西有古勇關。東北距府二百七十五里。

　　潞江安撫司元柔遠路。洪武十五年三月爲府，後廢，屬麓川平緬司。永樂元年正月析置潞江長官司，直隸都司。十六年六月升安撫司。宣德元年六月改隸布政司。正統三年六月屬金齒軍民司。嘉靖元年十月屬府。北有潞江，一名怒江，源出吐蕃雍望甸，南流經此，折而東南入府界。東岸有潞江關，北岸有細甸。又西有鎮姚守禦千戶所，萬曆十三年置，治老姚關鳳山之阿。又西有全勝關。東北距府三百五十里。

　　鎮道安撫司、楊塘安撫司二司地舊屬西番，與麗江府接界。俱永樂四年正月置，屬金齒軍民司。嘉靖元年屬府。

　　瓦甸安撫司本瓦甸長官司。宣德二年置，屬金齒軍民司。九年二月直隸都司。正統三年五月仍屬金齒軍民司。五年十一月升爲安撫司。嘉靖元年屬府。

　　鳳溪長官司府東。洪武二十三年十一月置，屬金齒軍民司。嘉靖元年改屬府。

　　施甸長官司府南。元石甸長官司。洪武十七年五月更名，屬府。二十三年屬金齒軍民司。嘉靖元年仍屬府。西有坪市河，下流入於怒江。東南有猛淋寨，萬曆十三年置鎮安守禦千戶所於此。南有金齒巡檢司，治浦關。又南有石甸巡檢司。

　　茶山長官司永樂五年析孟養地置，屬金齒軍民司。嘉靖元年屬府。東有高黎共山。

　　蒙化府元蒙化州，屬大理路。洪武十五年三月因之。正統十三年六月升爲府。北有龍宇圖山、又有甸頭山，一名天耳山。南有甸尾山。西有陽江，源出甸頭澗，下流至定邊縣，入定邊河。又西有樣備江，一名神莊江，與永平縣分界，南入順寧府境，爲黑惠江。西南有瀾滄江。有甸頭、甸尾、樣備、瀾滄江四巡檢司。又西南有備溪江土巡檢司。又東有迷渡市，嘉靖初築。東距布政司八百六十里。

　　順寧府元泰定四年十一月置。洪武十五年三月庚戌因之。己未降爲州，屬大理府。十七年正月仍升爲府。西北有樂平山。南有把邊山，中有把邊關。東北有瀾滄江，又有黑惠江，即樣備江也，又名墨會江，南流至府東泮山下，合於瀾滄江。又城東有順寧河，源出甸頭村山箐，流入雲州之孟祐河。南有寶通州，又有慶甸縣，元俱與府同置，洪武十五年省。又西南有矣堵寨，萬曆三十年置右甸守禦士千戶所於此。北有錫鉛寨、又有牛街、又有猛麻、又有錫蠟寨、董甕寨、蟒水寨、亦壁嶺七巡檢司。領州一。東距布政司千五百五十里。

　　雲州本大侯長官司。永樂元年正月析麓川平緬地置，直隸都司。宣德三年五月升爲大侯御夷州，直隸布政司。萬曆二十五年更名，來屬。舊治在南。萬曆三十年移於今治。南有瀾滄江，東有孟祐河流入焉。有臘丁鄉巡檢司，後廢。西距府百五十里。領長官司一：

　　孟緬長官司州西南。宣德五年六月以景東府之孟緬、孟梳地置，屬景東府，後直隸布政司。萬曆二十五年來屬。有大猛麻、又有猛撒二土巡檢司，與猛緬稱爲「三猛」。

　　車裏軍民宣慰使司元車裏路，泰定二年七月置，即大徹裏。洪武十五年閏二月爲軍民府。十九年十一月改軍民宣慰使司。永樂中廢。宣德六年復置。東北有瀾滄江，與九龍江會，達於交址，爲富良江，而入於海。又有沙木江。東有小徹裏部，永樂十九年正月置車裏靖安宣慰使司，宣德九年十月省入車裏。又有元耿凍路，至正七年正月置，又有耿當、孟弄二州，亦元末置，洪武十五年俱省入車裏。西北距布政司三十四程。

　　緬甸軍民宣慰使司本緬中宣慰司。洪武二十七年六月置，尋廢。永樂元年十月復置，更名。北有大金沙江，其上流即大盈江也，源出青石山，自孟養境內流經司北江頭城下，下流注於南海。東有阿瓦河，自孟養流入境，下流入大金沙江。又北有江頭城、太公城、馬來城、安正國城、蒲甘緬王城，謂之「緬中五城」。元后至元四年十二月置邦牙宣慰司於蒲甘緬王城，至正二年六月廢。至元二十六年置太公路於太公城，洪武十五年三月爲府，後廢。領長官司一。東北距布政司三十八程。

　　東倘長官司宣德八年九月置。

　　木邦軍民宣慰使司元木邦路，至順元年三月置。洪武十五年三月爲府，後廢。三十五年十二月復置。永樂二年六月改軍民宣慰司。北有慕義山。西有喳裏江，即潞江，自芒市流入境，又西南入緬甸界。又北有蒙憐路、蒙來路，俱元置，洪武十五年三月俱爲府，後俱廢。又西北有孟炎甸，有天馬關。東北距布政司三十五程。

　　八百大甸軍民宣慰使司元八百等處宣慰使司。洪武二十四年六月改置。東北有南格剌山，下有河，與車裏分界。有八百者乃軍民宣慰使司，永樂二年四月分八百大甸地置，後廢。又有蒙慶宣慰司，元泰定四年閏月置，至正二年四月罷，洪武十五年三月復置府，後廢。又有孟絹路，元元統元年置，屬八百宣慰司，洪武十五年三月爲府，後廢。又有木按、孟傑二路，俱元置，洪武十五年三月俱爲府，後俱廢。北距布政司三十八程。

　　孟養軍民宣慰使司元雲遠路。洪武十五年三月爲府。十七年改爲孟養府，後廢。三十五年十二月復置。永樂二年六月改軍民宣慰使司。正統十三年廢。萬曆十三年改置長官司。東有鬼窟山，又有茫崖山。又有大金沙江，其上流即大盈江，南流入於緬甸。又南有密堵城，有速送城。又南有戛撒寨。西有猛倫，西南有孟拱、戛裏、猛別、盞西諸部。東北距布政司三十七程。

　　老撾軍民宣慰使司永樂二年四月置。東南有三關，與安南界。西北距布政司六十八程。

　　南甸宣撫司元至元二十六年置南甸路。洪武十五年三月爲府，後廢，屬騰衝守禦千戶所。永樂十二年正月置州，直隸布政司。正統三年五月改屬金齒軍民指揮使司。九年六月升宣撫司，仍直隸布政司。東有丙弄山，又有蠻幹山。南有沙木籠山，上有沙木籠關。西有大盈江。東北有小梁河，西南經南牙山下，曰南牙江，入幹崖境內。又東南有孟乃河，即騰越州之龍川江。又南有黃連坡關。東北有小隴川關。東北距布政司二十二程。

　　十崖宣撫司元鎮西路。洪武十五年三月爲府，後廢，屬麓川平緬司。永樂元年正月析置幹崖長官司，直隸都司，後屬金齒軍民指揮使司。宣德五年六月復屬都司。正統三年五月復屬金齒軍民指揮使司。九年六月升宣撫司，直隸布政司。東有云籠山。西有大盈江，又南有檳榔江，自吐蕃界流合焉。東有安樂河，即小梁河，下流經雲籠山下，曰云籠江，經司治北，折而西，合於檳榔江。又西北有南賧，元置，洪武中廢。又西有雷弄、盞達等部。東北距布政司二十三程。

　　隴川宣撫司本麓川平緬軍民宣慰使司。正統六年廢，九年九月改置，治隴把。元平緬路，在隴把東北。洪武十五年閏三月置平緬宣慰使司。三月又改路爲府，未幾府廢。十七年八月丙子升司爲平緬軍民宣慰使司。甲午改麓川平緬軍民宣慰使司，省麓川路入焉。元麓川路在隴把南，洪武十五年三月爲府，未幾府廢。十七年八月爲麓川平緬軍民宣慰司治所，正統中，司廢，曰平麓城，亦曰孟卯城，萬曆十二年置宣撫同知於此。又西南有通西軍民總管府，元至元二十六年置，洪武十五年三月爲府，後廢。又東南有遮放城，萬曆十二年置宣撫副使於此。北有馬鞍山。西北有大金沙江。又有麓川江，即龍川江，自南甸流入，與芒市分界，西南入於大金沙江。東北距布政司六十六程。

　　孟定御夷府元孟定路，至元三十一年四月置。洪武十五年三月爲府。東北有無量山，又有喳哩江，與麓川江合。東南有謀粘路，元泰定三年七月置。有木連路，元至正二十六年置。洪武十五年三月俱因之，後俱廢。領安撫司一。東北距布政司十八程。

　　耿馬安撫司萬曆十三年析孟定地置。西有三尖山。南有喳哩江，與孟定分界。北距府百里。

　　孟艮御夷府永樂三年七月置，直隸都司，後直隸布政司。東有木朵路，又有孟隆路，俱元泰定三年九月置。東北有孟愛等甸軍民府，元至元二十六年置。洪武十五年三月俱爲府，後俱廢。北距布政司三十八程。

　　威遠御夷州元威遠州，屬威楚路，後改威遠蠻柵府。洪武十五年三月仍爲威遠州，屬楚雄府。十七年升爲府，後廢。三十五年十二月復置州，直隸布政司。北有蒙樂山，接景東府界。西北有威遠江，一名谷寶江，下流合瀾滄江。東北距布政司十九程。

　　灣甸御夷州本灣甸長官司。永樂元年正月析麓川平緬地置，直隸都司。三年四月升爲州，直隸布政司。西北有高黎共山。北有姚關，與順寧府界。東北距布政司二十程。

　　鎮康御夷州元鎮康路。洪武十五年三月爲府。十七年降爲州，後廢，以其地屬灣甸州。永樂七年七月復置，直隸布政司。西有喳哩江，接潞江安撫司界。南有昔剌寨。西南有控尾寨。東北距布政司二十三程。

　　孟密宣撫司本孟密安撫司。成化二十年六月析木邦地置。萬曆十三年升爲宣撫司。東北有南牙山，與南甸分界。西南有摩勒江，有大金沙江，俱與緬甸分界。又有寶井。北有猛乃、猛哈，東北有孟廣等部。東北距布政司三十三程。

　　蠻莫安撫司萬曆十三年析孟密地置。東北有等練山。西南有那莫江，下流入大金沙江。又西有孟木寨。東北距布政司三十一程。

　　者樂甸長官司永樂元年正月析麓川平緬地置，直隸都司，後改隸布政司。南有瀾滄江。又東有景來河，自景東府流入，下流入馬龍江。東北距布政司千一百七十里。

　　鈕兀御夷長官司宣德八年十月以和泥之鈕兀、五隆二寨置，北距布政司十六程。

　　芒市御夷長官司元芒施路。洪武十五年三月爲府，後廢。正統八年四月改置，屬金齒軍民指揮司，後直隸布政司。西南有永昌幹山，又有孟契山。又有大盈江，西南經青石山下，又西有麓川江來合焉。東北距布政司二十三程

　　孟璉長官司舊爲麓川平緬司地，後爲孟定府。永樂四年四月置，直隸都司。東南有木來府，元置，洪武十五年三月因之，後廢。東北距布政司二十三程。

　　大古剌軍民宣慰使司在孟養西南。亦曰擺古，濱南海，與暹羅鄰、底馬撒軍民宣慰使司在大古剌東南、小古剌長官司、茶山長官司、底板長官司、孟倫長官司、八家塔長官司皆在西南極邊俱永樂四年六月置。

　　刺和莊長官司永樂四年十月置，直隸都司。

　　○促瓦長官司

　　散金長官司舊俱爲麓川平緬司地。永樂六年四月置。

　　裏麻長官司永樂六年七月析孟養地置，直隸都司。

　　八寨長官司永樂十二年九月置，直隸都司。

　　底兀刺宣慰使司永樂二十二年三月置。地舊爲大古剌所據，上諭還之，故置司。

　　廣邑州本金齒軍民司之廣邑寨。宣德五年五月升爲州。八年十一月直隸布政司。正統元年三月徙於順寧府之右甸。

　　貴州《禹貢》荊、樑二州徼外。元爲湖廣、四川、雲南三行中書省地。洪武十五年正月置貴州都指揮使司，治貴州宣慰司。其民職有司則仍屬湖廣、四川、雲南三布政司。永樂十一年置貴州等處承宣布政使司。與都指揮司同治。領府八，州一，縣一，宣慰司一，長官司三十九。後領府十，州九，縣十四，宣慰司一，長官司七十六。北至銅仁，與湖廣、四川界。南至鎮寧，與廣西、雲南界。東至黎平，與湖廣、廣西界。西至普安，與雲南、四川界。距南京四千二百五十里，京師七千六百七十里。弘治四年，編戶四萬三千三百六十七，口二十五萬八千六百九十三。萬曆六年，戶四萬三千四百五，口二十九萬九百七十二。

　　貴陽軍民府本程番府。成化十二年七月分貴州宣慰司地置，治程番長官司。隆慶二年六月移入布政司城，與宣慰司同治。三年三月改府名貴陽。萬曆二十九年四月升爲軍民府。領州三，縣二，長官司十六：

　　新貴倚。本貴竹長官司，洪武五年正月置，屬宣慰司。萬曆十四年二月改置縣，來屬。西有獅子山。西北有木閣箐山，在水西境內。北有貴人峯。又西有白龍洞。北有烏江，源出水西，與四川遵義府分界，北流至四川彭水縣，入涪陵江。西北有陸廣河，下流入於烏江，有陸廣河巡檢司。又西有宅溪。又西北有蔡家關，一名響水關，又有闊水關。

　　貴定倚。萬曆三十六年析新貴縣及定番州地置。東有銅鼓山，有石門山。南有高連山，有南門河。又東有龍洞河，下流俱入陸廣河。

　　開州崇禎四年十一月以副宣慰洪邊舊地置。西南距府一百二十里。

　　廣順州本金築長官司。洪武五年三月置，屬四川行省。十年正月改安撫司。十九年十二月屬廣西。二十七年仍屬四川。二十九年屬貴州衛。正統三年八月直隸貴州布政司。成化十二年七月屬程番府。隆慶二年六月屬貴陽府。萬曆四十年置州。東南有天台山。北有天生橋。南距府一百一十里。

　　定番州元程番武勝軍安撫司。洪武五年罷。成化十二年七月置程番府，領金築安撫司，上馬橋、大龍番、小龍番、程番、方番、韋番、臥龍番、洪番、小程番、盧番、羅番、金石番、盧山、木瓜、大華、麻響十六長官司。隆慶二年六月移府入布政司城。萬曆十四年三月置州。距府八十五里，領長官司十六：

　　程番長官司倚。洪武五年三月置，屬貴州衛。正統三年八月屬貴州宣慰司。成化十二年七月屬程番府。萬曆十四年三月屬州。北有青巖。南有都泥江，源出州西北亂山中，曰濛潭，經司南，州境之水皆流合焉，入廣西南丹州界。下十二司所屬亻放此。

　　小程番長官司州西北。元小程番安撫司。洪武六年正月改置。

　　上馬橋長官司州西北。洪武十五年六月置。

　　盧番長官司州北。元盧番靜海軍安撫司。洪武六年正月改置，省元盧番蠻夷軍民長官司入焉。

　　韋番長官司州南。元韋番蠻夷長官司。洪武十五年六月改置。

　　方番長官司州南。元方番河中府安撫司。洪武五年改置。

　　洪番長官司州西。元洪番永盛軍安撫司。洪武六年正月改置。

　　臥龍番長官司州南。元臥龍番南寧州安撫司。洪武五年改置。

　　小龍番長官司州東南。元小龍番靜蠻軍安撫司。洪武六年正月改置。

　　大龍番長官司州東南。元大龍番應天府安撫司。洪武五年改置。

　　金石番長官司州東。元金石番太平軍安撫司。洪武五年改置。

　　羅番長官司州南。元羅番大龍遏蠻軍安撫司。洪武五年改置。

　　盧山長官司州南。元盧山等處蠻夷軍安撫司。洪武六年正月改置。

　　木瓜長官司元木瓜等處蠻夷軍民長官司。洪武五年改置，屬貴州衛。正統三年八月屬金築安撫司。成化十二年七月，屬程番府。萬曆十四年三月屬州。下二司仿此。

　　麻響長官司洪武七年六月置。

　　大華長官司洪武七年六月置。

　　貴州宣慰使司元改順元路軍民安撫司置，屬湖廣行省。洪武五年正月屬四川行省。九年六月屬四川布政司。永樂十一年二月來屬。有沙溪、的澄河二巡檢司。又有黃沙渡、龍谷二土巡檢司。領長官司七：

　　水東長官司宣慰司北。元水東寨長官司。洪武五年改置，後廢。永樂元年六月置，屬都司，後來屬。

　　中曹蠻夷長官司宣慰司東南。元中曹白納等處長官司，屬管番民總管。洪武五年改置，來屬。

　　龍裏長官司宣慰司東南。元龍裏等寨長官司，屬管番民總管。洪武五年改置，來屬。

　　白納長官司宣慰司東南。元茶山白納等處長官司。洪武五年併入中曹司。永樂四年五月置，來屬。

　　底寨長官司宣慰司北。元底寨等處長官司。洪武五年改置。

　　乖西蠻夷長官司宣慰司東北。元乖西軍民府，屬管番民總管。洪武五年改置，後廢。永樂元年六月復置，屬都司，後來屬。

　　養龍坑長官司宣慰司北。元養龍坑宿徵等處長官司。洪武五年改置。

　　安順軍民府元安順州，屬普定路。洪武十五年三月屬普定府。十八年直隸雲南布政司。二十五年八月屬四川普定衛。正統三年八月直隸貴州布政司。成化中，徙州治普定衛城。萬曆三十年九月升安順軍民府。普定衛舊在州西北，洪武十五年正月置，屬四川都司。三月升軍民指揮使司，正統三年改屬貴州都司。成化中，州自衛東南來同治。西北有舊坡山，兩峯相對，中有石關。東有巖孔山。北有歡喜嶺，又有思臘河，接水西界。西南有北盤江，自雲南沾益州流入。東南有九溪河。又東有元普定路，屬雲南行省，洪武十五年三月爲府，屬雲南布政司，尋並軍民府，改屬四川布政司，十八年七月廢。領州三，長官司六。東距布政司百五十里。

　　寧谷寨長官司府西南。洪武十九年置，屬安順州。二十五年八月屬普定衛。正統三年八月仍來屬。下仿此。東南有乾海子。

　　西堡長官司府西北。建置所屬同上。北有浪伏山，元置習安州於山下，屬普定路，洪武十五年三月屬普定府，後廢。又北有白石巖。東南有楚油洞山。北有谷龍河，下流合烏江。

　　鎮寧州元至正十一年四月以火烘夷地置，屬普定路。洪武十五年三月屬普定府。二十五年八月屬普定衛，後僑治衛城。正統三年八月直隸貴州布政司。嘉靖十一年六月徙州治安莊衛城。萬曆三十年九月屬府。安莊衛舊在州西，洪武二十三年五月置，屬貴州都司。萬曆三十五年九月，州自衛東來同治。南有白水河，又有烏泥江，即都泥江，源出山箐中，東南流，入金築安撫司境。東距府五十五里。領長官司二：

　　十二營長官司州北。洪武十九年置，屬安順州。二十五年八月屬普定衛。正統三年八月來屬。下仿此。東北有天生橋，又有公具河。北有阿破河。

　　康佐長官司州東。建置所屬同上。

　　永寧州元以打罕夷地置，屬普定路。洪武十五年三月屬普定府。二十五年八月屬普定衛，後僑治衛城。正統三年八月直隸貴州布政司。嘉靖十一年三月徙州治關索嶺守禦千戶所城。萬曆三十年九月屬府。關索所舊在州西南，洪武二十五年置，屬安莊衛。萬曆三十年九月，州自所東北來同治。西北有紅崖山。西有北盤江，自普安州流入，有盤江河巡檢司。東北距府一百二十里。領長官司二：

　　慕役長官司州西。洪武十九年置，屬安順州。二十五年八月屬普定衛。正統三年八月來屬。下仿此。北有安籠箐山。西北有象鼻嶺。東有北盤江，與永寧州分界，東南流，南盤江自雲南羅平州來合焉，又南入廣西泗城州界。

　　頂營長官司州北。洪武四年置，所屬同上。東有關索嶺。西有盤江。

　　普安州本貢寧安撫司。建文中置，屬普安軍民府。永樂元年正月改普安安撫司，屬四川布政司。十三年十二月改爲州，直隸貴州布政司。萬曆十四年二月徙治普安衛城。三十年九月屬府。普安衛舊在州南，洪武十五年正月置，屬雲南都司，後改屬貴州都司。二十二年三月升軍民指揮使司。萬曆十四年二月，州自衛北來同治。東有八部山，元普安路治山下，屬雲南行省，洪武十五年三月爲府，屬雲南布政司，尋升軍民府，二十七年四月改屬四川，永樂後廢。東北有格孤山。又西北有番納牟山，一名雲南坡。又東南有得都山，一名白崖，產雄黃水銀。又東有盤江。東南有者卜河，下流入於盤江。東有芭蕉關。西有分水嶺關。東南有安籠箐關。又西南有樂民守禦千戶所，西有平夷守禦千戶所，俱洪武二十二年置，又東南有安南守禦千戶所，又有安籠守禦千戶所，俱洪武二十三年置，皆屬普安衛。正統十年四月徙安南所於羅渭江。東北距府三百三十五里。

　　都勻府本都勻安撫司。洪武十九年十二月置。二十三年十月改都勻衛，屬貴州都司。二十九年四月升軍民指揮使司，屬四川布政司。永樂十七年仍屬貴州都司。弘治七年五月置都勻府於衛城。西有龍山。南有獨山鎮巡檢司。北有平定關，西有威鎮關，俱洪武二十四年置。領州二，縣一，長官司八。西北距布政司二百六十里。

　　都勻長官司府南。元上都勻等處軍民長官司。洪武十六年更名。南有都勻河，亦名馬尾河。

　　邦水長官司府西。元中都雲板水等處軍民長官司，屬管番民總管。洪武十六年更名。邦水河在東南，本名扳河，即都勻河上源。

　　平浪長官司府西。洪武十六年置。西南有凱陽山，上有滅苗鎮，即故凱口囤。東南有麥衝河。

　　平洲六洞長官司府西南。洪武十六年置。西南有六洞山。南有平洲河，中有沙洲。

　　麻哈州本麻哈長官司。洪武十六年置，屬平越衛。弘治七年五月升爲州，來屬。南有麻哈江，即邦水河之上源。南距府六十里。領長官司二。

　　樂平長官司州西北。洪武二十四年五月置，屬雲南，後屬平越衛。弘治七年五月來屬。東北有馬場山。南有樂平溪。

　　平定長官司州西北。洪武二十二年置，屬平越衛。三十年屬清平衛。弘治七年五月來屬。東有山江河。

　　獨山州本九名九姓獨山州長官司。洪武十六年置，屬都勻衛。弘治七年五月升爲獨山州，屬府。南有獨山，有獨山江，即都勻河下流，南入廣西天河縣界，爲龍江。北距府百五十里。領縣一，長官司二：

　　清平府北。本清平長官司，洪武二十二年置，屬平越衛。三十年屬清平衛。弘治七年五月改爲縣，屬麻哈州，後來屬。東有香爐山，嘉靖十二年四月徙清平衛中左所於此。北有云溪洞。南有木級坡。又東有山江河，源出香爐山，有舟溪江流合焉，亦都勻河上源。又南有雞場關，北有羅衝關，俱洪武二十五年置。又東北有黎樹等寨。

　　合江洲陳蒙爛土長官司州東。洪武十六年置，屬都勻衛。弘治七年五月屬州。東南有梅花洞。

　　豐寧長官司州西南。洪武二十三年置，屬都勻衛。弘治七年五月屬州。西南有行郎山。

　　平越軍民府元平月長官司。洪武十四年置平越守禦千戶所。十五年閏二月改爲平越衛。十七年二月升軍民指揮使司。領長官司五，屬四川布政司，尋屬貴州都司。萬曆二十九年四月置平越軍民府於衛城，以播州地益之，屬貴州布政司。東有峨黎山，又有七盤坡。東南有麻哈江，其上源即黃平州之兩岔江。南有馬場江，又有羊場河，俱東入於麻哈江。南有武勝關。西南有通津關。東南有羊場關。領衛二，州一，縣三，長官司二。西距布政司百八十里。

　　清平衛洪武二十三年六月置，屬貴州都司。萬曆二十九年來屬。衛治在清平縣北一里。西南距府六十里。

　　興隆衛洪武二十二年六月置，屬貴州都司。萬曆二十九年來屬。北有龍巖山，亦名龍洞山。又有截洞，其深險。東有飛雲巖。西南距府百二十里。

　　黃平州本黃平安撫司。洪武七年十一月置，屬播州宣慰司。萬曆二十九年四月改爲州，來屬。東有七里谷。西南有兩岔江，以兩源合流而名。又東有冷水河。西北有黃平守禦千戶所，洪武十一年正月置，十五年正月改爲衛，閏二月仍爲千戶所。南距府三十里。

　　餘慶州西。本餘慶長官司，洪武十七年置，屬播州宣慰司。萬曆二十九年六月改爲縣，來屬。東有白泥長官司，亦洪武十七年置，屬播州宣衛司，萬曆二十九年四月省入餘慶縣。南有小烏江，下流入於烏江。東南有白泥河，下流合於思南河。又有走馬坪寨，嘉靖三十四年置。

　　甕安州西北。本甕水安撫司，洪武初置。萬曆二十九年四月改爲縣，來屬。東有草塘安撫司，洪武十七年六月置，又有重安長官司，永樂四年九月置，俱屬播州宣慰司，萬曆二十九年四月俱省入甕安縣。東南有萬丈山。西有烏江，縣境諸山溪之水皆流合焉。又有黃灘關。東北有飛練堡，有天邦囤，西有西坪等寨。

　　湄潭州北。萬曆二十九年四月以播州湄潭地置。西有容山長官司，洪武中置，屬播州宣慰司。萬曆二十九年省入湄潭縣。南有湄潭水，又西有三江水，下流俱入於烏江。

　　凱里長官司府東北。本凱里安撫司，嘉靖八年二月分播州宣慰司地置，屬清平衛。萬曆二十九年來屬。三十五年六月改爲長官司。

　　楊義長官司府東南。洪武初置，屬平越衛。萬曆二十九年屬府。西有杉木箐山。又有清水江，上流自新添衛流入，經城西，又名皮隴江，北經乖西、巴香諸苗界，而入烏江。

　　黎平府本思州宣慰司地。洪武十八年正月置五開衛，屬湖廣都司，後廢。三十五年十一月復置。永樂十一年二月置黎平府於衛城，屬貴州布政司。弘治十年徙府治衛南。萬曆二十九年十一月改府屬湖廣。三十一年四月還屬貴州。南有寶帶山。東有摩天嶺。東北有銅鼓巖。西有新化江。又有福祿江，其上源爲古州江，下流入廣西懷遠縣境。西南有黎平守禦千戶所，洪武二十一年九月置，屬五開衛。領縣一，長官司十三。西距布政司六百三十里。

　　永從府南。本元福祿永從軍民長官司。洪武中改置福祿永從蠻夷長官司，後廢。永樂元年正月復置，屬貴州衛。十二年三月來屬。正統六年九月改爲縣。南有福祿江，有彩江流合焉。又有永從溪。

　　潭溪蠻夷長官司府東南。元潭溪長官司。洪武三年正月改置，屬湖廣辰州衛。三月改屬湖廣靖州衛，後廢。永樂元年正月復置，屬貴州衛。十二年三月來屬。西南有銅關鐵寨山。南有潭溪。

　　八舟蠻夷長官司府北。元八舟軍民長官司。洪武五年改置，後廢。永樂元年正月復置，屬貴州衛。十二年三月來屬。西南有八舟江，源自府城，西爲三十里江，北流經此，又東北爲新化江。

　　洪舟泊裏蠻夷長官司府東南。元洪舟泊裏軍民長官司。洪武初改置，後廢。永樂元年正月復置，屬貴州衛。十三年三月來屬。北有洪舟江，下流合於湖廣靖州之渠河。西南有中潮守禦千戶所，洪武二十一年九月置，屬五開衛。

　　曹滴洞蠻夷長官司府西北。元曹滴等洞軍民長官司。洪武初改置，後廢。永樂元年正月復置，屬貴州衛。十二年三月來屬。西南有容江，源出苗地，北流入福祿江。

　　古州蠻夷長官司府西北。元古州八萬洞軍民長官司。洪武三年正月改置，屬湖廣辰州衛。三月改屬湖廣靖州衛，後廢。永樂元年正月復置，屬貴州衛。十二年三月來屬。有古州衛，洪武二十六年置，尋廢。東北有古州江。

　　西山陽洞蠻夷長官司府西南。洪武初置，後廢。永樂元年正月復置，屬貴州衛。十二年三月來屬。西北有大巖山，大巖江出焉，東南入於福祿江。

　　新化蠻夷長官司府東北。元新化長官司。洪武三年正月改置，屬湖廣辰州衛，三月改屬湖廣靖州衛，後廢。永樂元年正月復置，屬貴州衛。十一年二月置新化府於此，領湖耳、亮寨、歐陽、新化、中林驗洞、龍裏六蠻夷長官司，赤溪湳洞長官司。宣德九年十一月府廢，以所領俱屬黎平府。西有六疊山。東南有新化江，又西北合於清水江。又東有新化亮寨守禦千戶所，洪武二十一年九月置，西南有新化屯千戶所，洪武二十五年置，俱屬五開衛。

　　湖耳蠻夷長官司府東北。元湖耳洞長官司。洪武三年正月改置，屬湖廣辰州衛。三月改屬湖廣靖州衛，後廢。永樂元年正月復置，屬貴州衛。十二年三月屬新化府，府廢來屬。西有銅鼓衛，本銅鼓守禦千戶所，洪武二十一年九月置，屬五開衛，三十年改所爲衛，屬湖廣都司，後二年廢，三十五年十一月復置，屬湖廣都司。

　　亮寨蠻夷長官司府東北。本八萬亮寨蠻夷長官司。洪武三年正月置，屬湖廣辰州衛。三月屬湖廣靖州衛，後廢。永樂元年正月復置，改名，屬貴州衛。十二年三月屬新化府，府廢來屬。

　　歐陽蠻夷長官司府東北。元歐陽寨長官司。洪武三年正月改置，屬湖廣辰州衛。三月改屬湖廣靖州衛，後廢。永樂元年正月復置，屬貴州衛。十二年三月屬新化府，府廢來屬。

　　中林驗洞蠻夷長官司府北。洪武初置，後廢。永樂元年正月復置。十二年三月屬新化府，府廢來屬。下二司仿此。

　　赤溪湳洞蠻夷長官司府東北。

　　龍裏蠻夷長官司府北。南有龍裏守禦千戶所，洪武二十五年置，屬五開衛。

　　思南府元思南宣慰司，屬湖廣行省。洪武四年改屬四川。六年十二月升爲思南道宣慰使司，仍屬湖廣。永樂十一年二月改爲府，屬貴州布政司。隆慶四年三月徙治平溪衛。尋復故。有都儒、五堡、二坑等處巡檢司。又有覃韓偏力水土巡檢司。又有板橋巡檢司，舊屬石阡府，後來屬。領縣三，長官司三。西南距布政司六百二十里。

　　安化倚。本水犄姜長官司，元屬思州安撫司。洪武初，改曰水德江，屬思南宣慰司。永樂十二年三月屬府。萬曆三十三年改置安化縣。西南有崖門山。南有萬勝山。又有烏江，自石阡府流入，經城西鮎魚峽北，入四川彭水縣界，合涪陵江。東南有水德江，即烏江之分流，又有思印江流合焉，下流亦入於涪陵江。舊有洪安、化濟二長官司，屬思南宣慰司，洪武二十六年五月省。東有水勝關。南有武勝關。北有太平關。

　　蠻夷長官司倚。洪武十年十月置，屬思南宣慰司。永樂十二年三月屬府。

　　婺川府北。元屬思州安撫司。洪武五年屬鎮遠州。十七年後仍屬思州。永樂十二年三月來屬。東有河只水，又有羅多水，下流俱注於水德江。

　　印江府東。本思印江長官司，元屬思南宣慰司。永樂十二年三月屬府。弘治七年六月改爲印江縣。

　　沿河祐溪長官司府東北。洪武七年十月置，屬思南宣慰司。永樂十二年三月屬府。

　　朗溪蠻夷長官司府東。洪武七年十月置，屬思南宣慰司。永樂十二年三月屬烏羅府。正統三年五月，府廢，來屬。有厥溪蠻夷長官司，亦洪武七年十月置，尋廢。

　　思州府元思州宣慰司。永樂十一年二月改爲府，屬貴州布政司。領長官司四。西距布政司七百五十里。

　　都坪峨異溪蠻夷長官司倚。洪武六年置，二十五年省。永樂十二年三月復置。南有峨山。西北有江頭山。東有異溪。東北有平溪，上有關，洪武二十二年三月置平溪衛於此，屬湖廣都司，萬曆二十九年十一月改屬貴州，三十一年四月還屬湖廣。又有鮎魚關。南有黃土關。又東北有晃州驛，路出湖廣沅州。

　　都素蠻夷長官司府西。永樂十二年三月置，屬府。

　　施溪長官司府北。元施溪樣頭長官司。洪武五年改名，屬湖廣沅州衛。永樂十二年三月來屬。東有施溪。

　　黃道溪長官司府東北。元屬思州宣慰司。永樂十二年三月屬府。西南有黃道溪。

　　鎮遠府元鎮遠府，屬思州安撫司。洪武四年降爲鎮遠州，屬思南宣慰司。五年六月直隸湖廣。永樂十一年二月置鎮遠府於州治，屬貴州布政司。正統三年五月省州入焉。領縣二，長官司三。西距布政司五百三十里。

　　鎮遠倚。本鎮遠溪洞金容金達蠻夷長官司，洪武二年二月置，屬思南宣慰司。永樂十二年三月屬州。正統三年五月改屬府。弘治七年十月改爲鎮遠縣。北有石崖山。東有中河山，以兩水夾流而名。東北有鐵山。又東有觀音山，有馬場坡。東南有巴邦山。西有平冒山。南有鎮陽江，一名鎮南江，亦曰潕水，上受興隆、黃平諸水，東流三百里，入於沅江。又東北有鐵溪，出鐵山，下流入鎮陽江。又西有油榨關。有焦溪關、梅溪關。又有清浪關，清浪衛治於此，又西有偏橋，偏橋衛在焉，俱洪武二十三年四月置。西南有鎮遠衛，洪武二十二年七月置。俱屬湖廣都司，萬曆二十九年十一月俱改屬貴州，三十一年四月還屬湖廣。

　　施秉府西南。本施秉蠻夷長官司，洪武五年置，屬思南宣慰司。永樂十二年三月屬州。正統九年七月改爲縣。天啓元年四月省。崇禎四年十一月復置。南有洪江，即鎮陽江。

　　偏橋長官司府西。元偏橋中寨蠻夷軍民長官司。洪武五年改置，屬思南宣慰司。永樂十二年三月來屬。

　　邛水十五洞蠻夷長官司府東。元邛水縣。洪武五年改置團羅、得民、曉隘、陂帶、邛水五長官司，屬思州宣慰司。二十九年以四司併入邛水司，屬思南宣慰司。永樂十二年三月屬府。

　　臻剖六洞橫坡等處長官司府西。本臻剖、六洞、橫坡三長官司，洪武二十二年置，屬鎮遠衛，後併爲一司。

　　銅仁府本思州宣慰司地。永樂十一年二月置銅仁府。領縣一，長官司五。西南距布政司七百七十里。

　　銅仁倚。元銅人大小江等處蠻夷軍民長官司，屬思州安撫司。洪武初，改置銅仁長官司，屬思南宣慰司。永樂十二年三月置府治於此。萬曆二十六年四月改爲縣。南有銅崖山。又有新坑山，產硃砂水銀。西南有銅仁大江，西北有小江流合焉，下流入沅州界，注於沅江。

　　省溪長官司府西。元省溪壩場等處蠻夷長官司，屬思州安撫司。洪武初改名，屬思南宣慰司。永樂十二年三月來屬。西有棨邏江，即省溪，產金。

　　提溪長官司府西。元提溪等處軍民長官司，屬思州安撫司。洪武初改名，屬思南宣慰司。永樂十二年三月來屬。東有印江。西有提溪，產砂金。

　　大萬山長官司府南。元大萬山蘇葛辦等處軍民長官司，屬思州安撫司。洪武初改名，屬思南宣慰司。永樂十二年三月來屬。

　　烏羅長官司府西。元烏羅龍乾等處長官司，屬思州安撫司。洪武初更名，屬思南宣慰司。永樂十一年二月置烏羅府，領朗溪蠻夷長官司，烏羅、答意、治古、平頭著可四長官司治於此。正統三年五月，府廢來屬。西有九龍山，銅仁大江源於此。又西南有觀音囤，亦曰烏羅洞。南有九江。又有木耳溪，亦曰九十九溪，下流亦入沅江。

　　平頭著可長官司府西北。元平頭著可通達等處長官司，屬思州安撫司。洪武七年十月改置，屬思南宣慰司。永樂十二年三月屬烏羅府，府廢來屬。又有答意長官司，治古寨長官司，俱永樂三年七月置，屬貴州宣慰司，十二年三月改屬烏羅府，正統三年五月俱與府同廢。

　　石阡府本思州宣慰司地。永樂十一年二月置石阡府。領縣一，長官司三。西南距布政司六百三十里。

　　石阡長官司倚。元石阡等處軍民長官司，屬思州安撫司。洪武初改置，屬思州宣慰司。永樂十二年三月爲石阡府治。西有崖門山。南有秋滿洞。西有烏江，自四川遵義府流入，東北入思南府界。有石阡江，下流入於烏江。

　　龍泉府西。本龍泉坪長官司，元爲思州安撫司治。洪武七年七月復置，屬思州宣慰司。永樂十二年三月來屬。萬曆二十九年四月改爲縣。北有騰雲洞。南有鄧坎等寨。

　　苗民長官司府西南。洪武七年十月置，屬思州宣慰司。永樂十二年三月來屬。

　　葛彰葛商長官司府南。元屬思州安撫司。洪武中屬思州宣慰司。永樂十二年三月來屬。

　　龍裏衛軍民指揮使司洪武二十三年四月置衛。二十九年四月升軍民指揮使司。西有蓮花涇，又有加牙河，下流入甕首河。東南有平伐長官司，本元平伐等處長官司，洪武十五年改置，屬貴州衛，二十八年屬龍裏衛，萬曆十四年二月省入新貴縣。又西有長衝關。東有巄聳關。領長官司一。西距布政司五十里。

　　大平伐長官司衛南。洪武十九年置，屬貴州衛。二十八年來屬。東北有谷峽山。東南有甕首河，下流合清水江。

　　新添衛軍民指揮使司元新添葛蠻安撫司，後廢。洪武二十二年置新添千戶所，屬貴州衛。二十三年二月改爲新添衛，屬貴州都司。二十九年四月升軍民指揮使司。領長官司五。西距布政司百十里。

　　新添長官司倚。洪武四年置。東有憑虛洞，一名豬母洞。西北有清水江。西南有甕城河，有甕城河土巡檢司。又東有谷忙關。

　　小平伐長官司衛西南。洪武十五年六月置，屬貴州衛，尋屬龍裏衛。二十九年來屬。

　　把平寨長官司衛南。洪武十五年六月置，屬貴州衛，尋屬龍裏衛。二十九年來屬。

　　丹平長官司衛西南。洪武三十年置，尋省。永樂二年復置。

　　丹行長官司衛西南。洪武三十年置，尋省。永樂二年復置。

　　安南衛洪武十五年正月置尾灑衛於此，尋廢。二十三年十二月復置，更名，屬貴州都司。南有尾灑山。東有盤江山，有清源洞。又有北盤江，自雲南沾益州流入，又南入安順府界。東南有者卜河，自普安州流入，注於盤江。西有江西陂，初置柵屯守於此，尋徙於尾灑，築城爲衛。南有烏鳴關，亦洪武中置。東北距布政司三百四十里。

　　威清衛洪武二十三年六月置，屬貴州都司。北有羊耳山。西有的澄河，即陸廣河上流。西北有鴨池河，即烏江。西距布政司六十里。

　　平壩衛洪武二十三年閏四月置，屬貴州都司。東南有南仙洞，有馬頭山。東有東溪。西南距布政司八十里。

　　畢節衛洪武十七年二月置，屬貴州都司。東有木稀山，有關。又有響水河。南有善欲關，西有老鴉關，俱洪武中置。東北有層臺衛，洪武二十一年九月置，二十七年六月廢。領守禦所一。東南距布政司四百五十里。

　　守禦七星關後千戶所衛西。洪武二十一年置，屬烏撒衛。永樂中來屬。有七星關河，亦曰可渡河，源出四川烏撒府，即北盤江上流，七星關在其上，下流入雲南沾益州界。

　　赤水衛洪武二十一年十月置，北有雪山，上有關。東有赤水河，有赤水關。領所四。距布政司六百二十里。

　　摩尼千戶所衛北、白撒千戶所衛東南。二所俱洪武二十二年九月置、阿落密千戶所衛南、前千戶所衛南。二所俱洪武二十七年置。

　　普市守禦千戶所洪武二十三年三月析永寧宣撫司地置，直隸貴州都司。東有木案山。西南有水腦洞。又東南有龍泉澗。距布政司七百二十里。

　　敷勇衛本答刂佐長官司。洪武五年改元落邦札佐等處長官司置，屬貴州宣慰司。崇禎三年改置，屬貴州都司。東有陽明洞。西有三湘水。北有烏江，有陸廣河。領所四。南距布政司五十里。

　　於襄守禦千戶所衛西。本青山長官司，洪武五年改元青山遠地等處長官司置，屬貴州宣慰司。崇禎三年改置。

　　息烽守禦千戶所衛東北。崇禎三年以貴州前衛故絕六屯並割底寨司地置。西有西望山。南有石天洞。北有烏江。

　　濯靈守禦千戶所衛北。西有陸廣河，北流合烏江、修文守禦千戶所衛東北。二所俱宣慰司水西地，崇禎三年同置。

　　鎮西衛崇禎三年以宣慰司水西地置。北有天柱洞，又有鴨池河，即烏江異名。領所四。西南距布政司六十里。

　　威武守禦千戶所衛東、赫聲守禦千戶所衛北。有鴨池河、柔遠守禦千戶所衛□、定遠守禦千戶所衛□。以上俱水西地，崇禎三年與衛同置。


Chinese text: This work was published before January 1, 1923, and is in the
public domain worldwide because the author died at least 100 years ago.
