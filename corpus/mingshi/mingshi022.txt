熹宗
　　熹宗，達天闡道敦孝篤友章文襄武靖穆莊勤悊皇帝，諱由校，光宗長子也。母選侍王氏。萬曆三十三年十一月，神宗以元孫生，詔告天下。

　　四十八年，神宗遺詔皇長孫及時冊立，未及行。九月乙亥，光宗崩，遺詔皇長子嗣皇帝位。群臣哭臨畢，請見皇長子於寢門，奉至文華殿行禮，還居慈慶宮。丙子，頒遺詔。時選侍李氏居乾清宮，吏部尚書周嘉謨等及御史左光斗疏請選侍移宮，御史王安舜疏論李可灼進藥之誤，「紅丸」、「移宮」二案自是起。己卯，選侍移仁壽殿。庚辰，即皇帝位。詔赦天下，以明年為天啟元年。己丑，以是年八月以後稱泰昌元年。辛卯，逮遼東總兵官李如柏。甲午，廕太監魏進忠兄錦衣衛千戶。封乳保客氏為奉聖夫人，官其子。冬十月丙午，葬顯皇帝、孝端顯皇后於定陵。戊申，遼東巡撫都御史袁應泰為兵部侍郎，經略遼東，代熊廷弼。辛酉，御經筵。壬戌，禮部尚書孫如游兼東閣大學士，預機務。丁卯，噦鸞宮災。十一月丙子，追諡皇妣孝元貞皇后，生母孝和皇太后。十二月辛酉，方從哲致仕。

　　天啟元年春正月庚辰，享太廟。壬辰，追諡伍文定等七十三人。壬寅，御史王心一請罷客氏香火土田，魏進忠陵工敘錄，不報。二月甲辰，言官請複當朝口奏及召對之典，從之。己未，御經筵。閏月乙酉，以風霾諭群臣修省。丁亥，孫如游致仕。丙申，除齊泰、黃子澄戚屬戍籍。戊戌，昭和殿災。三月乙卯，大清兵取瀋陽，總兵官尤世功、賀世賢戰死。總兵官陳策、童仲揆、戚金、張名世帥諸將援遼，戰於渾河，皆敗沒。壬戌，大清兵取遼陽，經略袁應泰等死之。巡按御史張銓被執，不屈死。丙寅，諭兵部：「國家文武並用，頃承平日久，視武弁不啻奴隸，致令豪傑解體。今邊疆多故，大風猛士深軫朕懷，其令有司於山林草澤間慎選將材。」丁卯，京師戒嚴。夏四月壬申朔，日有食之。甲戌，禁抄發軍機。丙子，遼東巡撫僉都御史薛國用為兵部侍郎，經略遼東。參議王化貞為右僉都御史，巡撫廣寧。戊寅，募兵於通州、天津、宣府、大同。甲午，募兵於陝西、河南、山西、浙江。戊戌，冊皇后張氏。五月丁未，貴州紅苗平。甲寅，禁訛言。辛酉，陝西都指揮陳愚直以固原兵入援，潰於臨洺。未幾，寧夏援遼兵潰於三河。六月癸酉，何宗彥入閣。丙子，硃國祚入閣。熊廷弼為兵部尚書兼右副都御史，經略遼東。辛巳，兵部尚書王像乾總督薊、遼軍務。秋七月乙巳，沈飀入閣。八月丙子，擢參將毛文龍為副總兵，駐師鎮江城。戊子，杭州大火，詔停強造。癸巳，停刑。九月壬寅，葬貞皇帝於慶陵。乙卯，永寧宣撫使奢崇明反，殺巡撫徐可求，據重慶，分兵陷合江、納溪、瀘州。丁卯，陷興文，知縣張振德死之。冬十月戊辰，御史周宗建請出客氏於外，不聽。給事中倪思輝、硃欽相等相繼言，皆謫外任。丙子，史繼偕入閣。乙酉，奢崇明圍成都，布政使硃燮元固守。尋擢燮元僉都御史，巡撫四川。石砫宣撫使女土官秦良玉起兵討賊。壬辰，葉向高入閣。十二月丁丑，巡撫河南都御史張我續為兵部侍郎，提督川、貴軍務。陝西巡撫移駐漢中，鄖陽巡撫移駐夷陵。湖廣官軍由巫峽趨忠、涪討賊。庚辰，援遼浙兵嘩於玉田。辛卯，以熊廷弼、王化貞屢議戰守不合，遣使宣諭。是年，安南、土魯番、烏斯藏入貢。

　　二年春正月丁未，延綏總兵官杜文煥、四川總兵官楊愈懋討永寧賊。丁巳，大清兵取西平堡，副將羅一貴死之。鎮武營總兵官劉渠、祁秉忠逆戰於平陽橋，敗沒。王化貞走閭陽，與熊廷弼等俱入關。參政高邦佐留松山，死之。壬戌，振山東流徙遼民。癸亥，兵部尚書張鶴鳴視師遼東。乙丑，京師戒嚴。河套部犯延綏。永寧賊將羅乾象約降，與官軍共擊賊，成都圍解。二月癸酉，水西土同知安邦彥反，陷畢節、安順、平壩、沾益、龍里，遂圍貴陽，巡撫都御史李枟、巡按御史史永安固守。戊寅，免天下帶徵錢糧二年及北畿加派。禮部右侍郎孫承宗為兵部尚書兼東閣大學士，預機務。己丑，孫承宗兼理兵部事。三月丁酉朔，劉一燝致仕。甲辰，陽武侯薛濂管理募兵。兵部侍郎王在晉為尚書兼右副都御史，經略遼、薊、天津、登、萊軍務。甲寅，賜文震孟等進士及第、出身有差。丁巳，敕湖廣、雲南、廣西官軍援貴州。是春，舉內操。夏四月甲申，京師旱。五月戊戌，复張居正原官。己亥，錄方孝孺遺嗣，尋予祭葬及諡。丙午，山東白蓮賊徐鴻儒反，陷鄆城。癸亥，秦良玉、杜文煥破賊於佛圖關，官軍合圍重慶，復之。六月戊辰，徐鴻儒陷鄒縣、滕縣，滕縣知縣姬文胤死之。加毛文龍為總兵官。貴州總兵官張彥芳為平蠻總兵官，從巡撫都御史王三善討水西賊。己巳，前總兵官楊肇基、游擊陳九德帥兵討山東賊。秋七月甲辰，松潘副使李忠臣約總兵官楊愈懋謀复永寧，不克，皆死之。賊攻大壩，游擊龔萬祿戰死，遂陷遵義。癸丑，沈飀致仕。乙卯，神宗神主祔太廟。庚申，援黔兵潰於新添。癸亥，武邑賊於弘志作亂，尋伏誅。八月庚辰，孫承宗以原官督理山海關及薊、遼、天津、登、萊軍務。九月甲午朔，光宗神主祔太廟。壬寅，御史馮英請設州縣兵，按畝供餉，從之。乙卯，封皇弟由檢為信王。停刑。冬十月辛未，水西賊犯雲南，官軍擊敗之。辛巳，官軍复鄒縣，擒徐鴻儒等，山東賊平。壬午，總兵官魯欽代杜文煥為總理，援貴州。十一月癸丑，硃燮元總督四川軍務。十二月己巳，王三善、副總兵劉超敗賊於龍里，貴陽圍解。是年，暹羅入貢。

　　三年春正月己酉，禮部侍郎硃國禎，尚書顧秉謙，侍郎硃延禧、魏廣微，俱禮部尚書東閣大學士，預機務。乙卯，紅夷據澎湖。貴州官軍三路進討水西，副總兵劉超敗績於陸廣河。二月乙酉，贈卹鄒縣死難博士孟承光及母孔氏，子弘略。是月，停南京進鮮。三月癸卯，朝鮮廢其主李琿。是春，振山東被兵州縣。夏四月庚申朔，京師地震。己巳，硃國祚致仕。五月辛丑，四川官軍敗賊於永寧，奢崇明走紅崖。秋七月辛卯，南京大內災。壬辰，奢崇明走龍場，與安邦彥合。丁酉，安南寇廣西，巡撫都御史何士晉禦卻之。己亥，史繼偕致仕。九月癸巳，給事中陳良訓疏陳防微四事，下鎮撫司獄。冬十月乙亥，京師地震。丁丑，停刑。閏月壬寅，以皇子生，詔赦天下。是月，王三善剿水西，屢破賊，至大方。十一月丁巳朔，祀天於南郊。十二月癸巳，封李倧為朝鮮國王。戊戌，京師地震。庚戌，魏忠賢總督東廠。是年，暹羅、琉球入貢。

　　四年春正月丙辰朔，長興民吳野樵殺知縣石有恆、主簿徐可行，尋伏誅。乙丑，王三善自大方旋師遇伏，被執死之，諸官將皆死。庚午，何宗彥卒。二月丁酉，薊州、永平、山海關地震，壞城郭廬舍。甲寅，京師地震，宮殿動搖有聲。帝不豫。三月丁巳，疾愈。庚申，杭州兵變。是月，京師屢地震。夏五月甲寅朔，福寧兵變，有司撫定之。六月癸未，左副都御史楊漣劾魏忠賢二十四大罪，南北諸臣論忠賢者相繼，皆不納。丙申，大雨雹。杖殺工部郎中萬燝，逮杖御史林汝翥。秋七月辛酉，葉向高致仕。癸亥，河決徐州。振山東飢。冬十月，削吏部侍郎陳於廷、副都御史楊漣、僉都御史左光斗籍。十一月己巳，韓爌致仕。是月，貴州官兵敗賊於普定，進至織金，破之。十二月辛巳，逮內閣中書汪文言下鎮撫司獄。丙申，硃國禎致仕。癸卯，南京地震如雷。是月，兩當民變，殺知縣牛得用。

　　五年春正月癸亥，大清兵取旅順。戊寅，以慶陵工成，予魏忠賢等廕賚。是月，總理魯欽、劉超等自織金旋師，為賊所襲，諸營兵潰。三月甲寅。釋奠於先師孔子。丙寅，賜餘煌等進士及第、出身有差。甲戌，硃燮元總督雲、貴、川、湖、廣西軍務，討安邦彥。丁丑，讞汪文言獄，逮楊漣、左光斗、袁化中、魏大中、周朝瑞、顧大章，削尚書趙南星等籍。未幾，漣等逮至，下鎮撫司獄，相繼死獄中。夏四月己亥，削大學士劉一燝籍。五月癸亥，給事中楊所修請以「梃擊」、「紅丸」、「移宮」三案編次成書，從之。乙丑，祀地於北郊。庚午，行宗室限錄法。六月丙戌，硃延禧致仕。秋七月壬戌，毀首善書院。壬申，韓爌削籍。甲戌，追論萬曆辛亥、丁巳、癸亥三京察，尚書李三才、顧憲成等削籍。八月壬午，毀天下東林講學書院。削尚書孫慎行等籍。戊子，禮部尚書周如磐兼東閣大學士，侍郎丁紹軾、黃立極為禮部尚書，少詹事馮銓為禮部右侍郎，並兼東閣大學士，預機務。己亥，魏廣微罷。壬寅，熊廷弼棄市，傳首九邊。九月壬子，遼東副總兵魯之甲敗沒於柳河。冬十月己卯，兵部尚書高第經略遼、薊、登、萊、天津軍務。丙戌，停刑。庚寅，孫承宗致仕。丙申，逮中書舍人吳懷賢下鎮撫司獄，杖殺之。庚子，以皇子生，詔赦天下。十一月壬子，周如磐致仕。十二月乙酉，榜東林黨人姓名，頒示天下。戊子，戍前尚書趙南星。是年，琉球、烏斯藏入貢。

　　六年春正月戊午，修《三朝要典》。丁卯，大清兵圍寧遠，總兵官滿桂、寧前道參政袁崇煥固守。己巳，圍解。二月乙亥，袁崇煥為僉都御史，專理軍務，仍駐寧遠。戊戌，以蘇杭織造太監李實奏，逮前應天巡撫週起元，吏部主事周順昌，左都御史高攀龍，諭德繆昌期，御史李應升、周宗建、黃尊素。攀龍赴水死，起元等下鎮撫司獄，相繼死獄中。己亥。祭日於東郊。三月丁未，設各邊鎮監軍內臣。太監劉應坤鎮守山海關，大學士丁紹軾、兵部尚書王永光等屢諫不聽。論寧遠解圍功，封魏忠賢從子良卿肅寧伯。庚戌，安邦彥犯貴州，官軍敗績，總理魯欽死之。壬子，袁崇煥巡撫遼東、山海。夏四月丁丑，命南京守備內臣搜括應天各府貯庫銀，充殿工、兵餉。戊戌，丁紹軾卒。五月戊申，王恭廠災，死者甚眾。己酉，以旱災敕群臣修省。癸亥，朝天宮災。六月丙子，京師地震，靈丘地震經月。壬午，河決廣武。辛卯，《三朝要典》成，刊布中外。閏月辛丑，巡撫浙江僉都御史潘汝楨請建魏忠賢生祠，許之。嗣是建祠幾遍天下。壬寅，馮銓罷。壬子，硃燮元以憂去，偏沅巡撫都御史閔夢得代之。是夏，京師大水，江北、山東旱蝗。秋七月辛未朔，日當食，陰雲不見。辛巳，下前揚州知府劉鐸詔獄，殺之。丙戌，禮部侍郎施鳳來、張瑞圖，詹事李國𣚴，俱禮部尚書東閣大學士，預機務。八月，陝西流賊起，由保寧犯廣元。九月庚寅，顧秉謙致仕。壬辰，皇極殿成，停刑。己亥，魏良卿進封肅寧侯。是月，參將楊明輝齎敕招諭水西賊，被殺。是秋，江北大水，河南蝗。冬十月戊申，進魏忠賢爵上公，魏良卿寧國公，予誥券，加賜莊田一千頃。己酉，以皇極殿成詔天下，官匠雜流升授者九百六十五人。癸丑，改修《光宗實錄》。十一月庚寅，予魏良卿鐵券。十二月戊申，南京地震。甲子，潯州賊殺守備蔡人龍。是年，安南、烏斯藏、琉球入貢。

　　七年春正月辛未，振鳳陽飢。乙亥，太監塗文輔總督太倉銀庫、節慎庫，崔文升、李明道提督漕運河道，核京師、通州諸倉。辛卯，免榷潼關、咸陽商稅。二月壬戌，修隆德殿。三月癸酉，豐城侯李承祚請開採珠池、銅礦，不許。戊子，澄城民變，殺知縣張斗耀。是春，大清兵征朝鮮。夏四月丁酉，下前侍郎王之寀鎮撫司獄，死獄中。五月己巳，監生陸萬齡請建魏忠賢生祠於太學旁，祀禮如孔子，許之。丙子，大清兵圍錦州。癸巳，攻寧遠。六月庚子，錦州圍解。秋七月乙丑朔，帝不豫。丙寅，罷袁崇煥。己卯，封魏忠賢孫鵬翼為安平伯。壬午，戍孫慎行。丁亥，海賊寇廣東。是月，浙江大水。八月丙申，加魏良卿太師，魏鵬翼少師。戊戌，中極、建極二殿成。乙巳，召見閣部、科道諸臣於乾清宮，諭以魏忠賢、王體乾忠貞可計大事。封忠賢侄良棟為東安侯。甲寅，大漸。乙卯，崩於乾清宮，年二十三。遺詔以皇第五弟信王由檢嗣皇帝位。冬十月庚子，上尊諡，廟號熹宗，葬德陵。

　　贊曰：明自世宗而後，綱紀日以陵夷，神宗末年，廢壞極矣。雖有剛明英武之君，已難復振。而重以帝之庸懦，婦寺竊柄，濫賞淫刑，忠良慘禍，億兆離心，雖慾不亡，何可得哉？


Chinese text: This work was published before January 1, 1923, and is in the
public domain worldwide because the author died at least 100 years ago.
