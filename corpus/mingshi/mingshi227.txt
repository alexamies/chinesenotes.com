龐尚鵬宋儀望張嶽李材陸樹德蕭廩賈三近李頤朱鴻謨蕭彥〈（弟雍查鐸）〉孫維城謝傑郭惟賢萬象春鐘化民吳達可

龐尚鵬，字少南，南海人。嘉靖三十二年進士。除江西樂平知縣。擢御史。偕給事中羅嘉賓出核南京、浙江軍餉，請罪參將戚繼光、張四維，而盡發胡宗憲失律、貪淫及軍興督撫侵軍需狀。還朝，出按河南。巡撫蔡汝楠欲會疏進白鹿，尚鵬不可。改按浙江。民苦徭役，為舉行一條鞭法。按治鄉官呂希周、嚴傑、茅坤、潘仲驂子弟僮奴，請奪希周等冠帶。詔盡黜為民。尚鵬介直無所倚。所至搏擊豪強，吏民震懾。已，督畿輔學政。隆慶元年，請帝時御便殿，延見大臣，恤建言得罪者馬從謙等。已，又申救給事中胡應嘉，論大學士郭樸無相臣體。擢大理右寺丞。

明年春，朝議興九邊屯、鹽。擢尚鵬右僉都御史，與副都御史鄒應龍、唐繼祿分理。尚鵬轄兩淮、長蘆、山東三運司，兼理畿輔、河南、山東、江北、遼東屯務。抵昌平，劾內侍張恩擅殺人，兩淮巡鹽孫以仁贓罪，皆獲譴。其秋，應龍等召還，命尚鵬兼領九邊屯務。疏列鹽政二十事，鹺利大興。乃自江北躬歷九邊，先後列上屯政便宜，江北者四，薊鎮者九，遼東、宣、大者各十一，寧夏者四，甘肅者七。奏輒報可。尚鵬權既重，自負經濟才，慷慨任事。諸御史督鹽政者以事權見奪，欲攻去之。河東巡鹽郜永春劾尚鵬行事乖違，吏部尚書楊博議留之。會中官惡博，激帝怒，譙讓，罷博而落尚鵬職，汰屯鹽都御史官。時三年十二月也。明年，復坐按浙時驗進宮幣不中程，斥為民。

神宗立，御史計坤亨等交薦，保定巡撫宋纁亦白其無罪。萬曆四年冬，始以故官撫福建。奏蠲逋餉銀，推行一條鞭法。劾罷總兵官胡守仁，屬吏咸奉職。張居正奪情，重譴言者。尚鵬移書救，居正深銜之。會拜左副都御史，居正令吏科陳三謨以給由歲月有誤劾之，遂罷去。家居四年卒。浙江、福建暨其鄉廣東皆以徭輕故德尚鵬，立祠祀。天啟中，賜謚惠敏。

宋儀望，字望之，吉安永豐人。嘉靖二十六年進士。授吳縣知縣。民輸白糧京師，輒破家。儀望令諸區各出公田，計役授田贍之。禁火葬，創子遊祠，建書院，惠績甚著。征授御史。劾大將軍仇鸞挾寇自重，疏留中。已，陳時務十二策。巡鹽河東，請開桑乾河通宣、大餉道，言：「河發源金龍池下甕城驛古定橋，會眾水，東流千餘里，入盧溝橋。其間惟大同卜村有叢石，宣府黑龍灣石崖稍險，然不逾五十里，水淺者猶二三尺，疏鑿甚易。曩大同巡撫侯鉞嘗乘小艇赴懷來，歷卜村、黑龍灣，安行無虞。又自懷來溯流，載米三十石達之古定河，足利漕可徵。」時方行挖運，率三十石致一石。儀望疏至，下廷議。兵部尚書聶豹言：「河成便漕，兼制敵騎。」工部尚書歐陽必進言：「道遠役重。」遂報罷。

儀望尋省母歸。還朝，發胡宗憲、阮鶚奸貪狀，鶚被逮。二人皆嚴嵩私人，嵩由是不悅。及受命督三殿門工，嵩子世蕃私賈人金，屬必進俾與工事，儀望執不可。工竣，敘勞，擢大理右寺丞。世蕃以為德，儀望請急歸，無所謝，世蕃益怒。會災異考察京官，必進遷吏部，遂坐以浮躁，貶夷陵判官。嵩敗，擢霸州兵備僉事。請城涿州，除馬戶逋稅。進大名兵備副使，改福建。與總兵官戚繼光合兵破倭，因列海防善後事。詔從其請。隆慶二年，吏部尚書楊博欲黜儀望，考功郎劉一儒持之，乃鐫二秩，補四川僉事。四遷大理少卿。

萬曆二年，張居正當國，雅知儀望才，擢右僉都御史，巡撫應天諸府。奏減屬郡災賦。海警稍定，將吏諱言兵，儀望與副使王叔果修戰備。倭果至，禦之黑水洋，斬獲多，進右副都御史。先有詔雪建文諸臣，儀望創表忠祠祀之南京。宋忠臣楊邦晙，儀望鄉人也，葬江寧，歲久漸湮，儀望為封其墓，載其祠祀典。故太常卿袁洪愈、祭酒姜寶皆不為居正所喜，儀望薦之朝，漸失居正意。四年，稍遷南京大理卿。逾年改北，被劾罷歸。

儀望少師聶豹，私淑王守仁，又從鄒守益、歐陽德、羅洪先遊。守仁從祀，儀望有力焉。家居數年卒。

張嶽，字汝宗，餘姚人。嘉靖三十八年進士。授行人。擢禮科給事中。巡視內府庫藏，奏行厘弊八事。已，又陳時政，極言講學者以富貴功名鼓動士大夫，談虛論寂，靡然成風。又今吏治方清，獨兵部無振刷，推用總兵黃印、韓承慶等，非庸即狡。曹司條例淆亂無章，胥吏朋奸，搏噬將校，其咎必有所歸。時徐階當國，為講學會，而楊博在兵部，意蓋指二人也。博奏辨乞罷，帝慰留之。博自是惡嶽。及掌吏部，嶽已遷工科左給事中，遂出為雲南參議。再遷河南參政。

萬曆初，張居正雅知嶽，用為太僕少卿。再遷南京右僉都御史，督操江。甫到官，會居正父喪謀奪情，南京尚書潘晟及諸給事、御史，咸上疏請留居正。嶽獨馳疏請令馳驛奔喪，居正大怒。會大計京官，給事中傅作舟等承風劾嶽，貶一秩調外，嶽遂歸。久之，操江僉都御史呂藿、給事中吳綰知居正憾未釋，摭劾嶽落職閑住。甫兩月，居正死，南京御史方萬山薦嶽，劾作舟。作舟坐斥，起嶽四川參議。旋擢右僉都御史，巡撫南、贛。入為左僉都御史，獻時政四議。其一言宗藩宜以世次遞殺，親盡則停，俾習四民之業。其一言治河之策，夏鎮固當開，沽頭亦不可廢。並報寢。進左副都御史，上疏評議廷臣賢否，為給事中袁國臣等所論。時已遷刑部右侍郎，坐罷歸。

李材，字孟誠，豐城人，尚書遂子也。舉嘉靖四十一年進士，授刑部主事。素從鄒守益講學。自以學未成，乞假歸。訪唐樞、王畿、錢德洪，與問難。隆慶中還朝。由兵部郎中稍遷廣東僉事。羅旁賊猖獗，材襲破之周高山，設屯以守。賊有三巢在新會境，調副總兵梁守愚由恩平，遊擊王瑞由德慶入，身出肇慶中道，夜半斬賊五百級，毀廬舍千餘，空其地，募人田之。亡何，倭五千攻陷電白，大掠而去。材追破之石城，設伏海口，伺其遁而殲之，奪還婦女三千餘。會奸人引倭自黃山間道潰而東。材聲言大軍數道至以疑賊，而返故道迎擊，盡殺之。又追襲雷州倭至英利，皆遁去，降賊渠許恩於陽江。錄功，進副使。

萬曆初，張居正柄國，不悅材，遂引疾去。居正卒，起官山東。以才調遼東開原。尋遷雲南洱海參政，進按察使，備兵金騰。金騰地接緬甸，而孟養、蠻莫兩土司介其間，叛服不常。緬部目曰大曩長、曰散奪者，率數千人據其地。材謂不收兩土司無以制緬，遣人招兩土司來歸，而間討抗命夷阿坡。居頃之，緬遣兵爭蠻莫，材合兩土司兵敗緬眾，殺大曩長，逐散奪去。緬帥莽應裏益兵至孟養，復擊沈其舟，斬其將一人，乃退。有猛密者，地在緬境，數為緬侵奪，舉族內徙，有司居之戶碗。至是，緬勢稍屈，材資遣還故土。亡何，緬人驅象陣大舉復仇，兩土司告急。材遣遊擊劉天俸率把總寇崇德等出威緬，渡金沙江，與孟養兵會遮浪，迎擊之。賊大敗，生擒繡衣賊將三人。巡撫劉世曾、總兵官沐昌祚以大捷聞，詔令覆勘。未上，而材擢右僉都御史，撫治鄖陽。

材好講學，遣部卒供生徒役，卒多怨。又徇諸生請，改參將公署為學宮。參將米萬春諷門卒梅林等大噪，馳入城，縱囚毀諸生廬，直趨軍門，挾賞銀四千，洶洶不解。居二日，萬春脅材更軍中不便十二事，令上疏歸罪副使丁惟寧、知府沈鈇等，材隱忍從之。惟寧責數萬春，萬春欲殺惟寧，跳而免，材遂復劾惟寧激變。詔下鈇等吏，貶惟寧三官，材還籍候勘。時十五年十一月也。御史楊紹程勘萬春首亂，宜罪。大學士申時行庇之，置不問，旋調天津善地去。而材又以雲南事被訐，遂獲重譴。初，有詔勘征緬功，巡按御史蘇贊阝言斬馘不及千，破城拓地皆無驗，猛密地尚為緬據，材、天俸等虛張功伐，副使陳嚴之與相附和，宜並罪。帝怒，削世曾籍，奪昌祚祿一年，材、嚴之、天俸俱逮下詔獄。刑部尚書李世達、左都御史吳時來、大理少卿李棟等，當材、天俸徒，嚴之鐫秩。帝不懌，奪郎中、御史、寺正諸臣俸，典詔獄李登雲等亦解官。於是改擬遣戍。特旨引紅牌說謊例，坐材、天俸斬，嚴之除名。大學士時行等數為解，給事中唐堯欽等亦言：「材以夷攻夷，功不可泯。奏報偶虛，坐以死，假令盡虛無實，掩罪為功，何以罪之？設不幸失城池，全軍不返，又何以罪之？」帝皆不聽。幽系五年，論救者五十餘疏。已，天俸以善用火器，釋令立功，時行等復為材申理，皆不省。

亡何，孟養使入貢，具言緬人侵軼，天朝救援，破敵有狀，聞典兵者在獄，眾皆流涕。而楚雄士民閻世祥等亦相率詣闕訟冤。帝意乃稍解，命再勘。勘至，材罪不掩功。大學士王錫爵等再疏為言，帝故遲之，至二十一年四月，始命戍鎮海衛。

材所至，輒聚徒講學，學者稱見羅先生。系獄時，就問者不絕。至戍所，學徒益眾。許孚遠方巡撫福建，日相過從，材以此忘羈旅。久之赦還。卒年七十九。

陸樹德，字與成，尚書樹聲弟也。嘉靖末進士。除嚴州推官。行取當授給事、御史，會樹聲拜侍郎，乃授刑部主事。隆慶四年，改禮科給事中。穆宗御朝講，不發一語。樹德言：「上下交為泰，今暌隔若此，何以劘君德，訓萬幾？」不報。屢遷都給事中。六年四月，詔輟東宮講讀，樹德言：「自四月迄八月，為時甚遙，請非盛暑，仍御講筵。」不聽。穆宗頗倦勤，樹德言：「日月交蝕，旱魃為災，當及時修省。」及帝不豫，又請謹藥餌，善保護，仲夏亢陽月，宜益慎起居。帝不悅，疏皆留中。內臣請祈福戒壇，已得旨，樹德言：「戒壇度僧，男女擾雜，導淫傷化。陛下欲保聖躬，宜法大禹之惡旨酒，成湯之不邇聲色，何必奉佛。」未幾，穆宗崩，神宗嗣位，中官馮保擠司禮孟沖而代之。樹德言：「先帝甫崩，忽傳馮保掌司禮監。果先帝意，何不傳示數日前，乃在彌留後？果陛下意，則哀痛方深，萬幾未御，何暇念中官？」疏入，保大恨。比議祧廟，樹德請毋祧宣宗，仍祀睿宗世室，格不行。已，極陳民運白糧之患，請領之漕臣，從之。

樹德居言職三年，疏數十上，率侃直。會樹聲掌禮部，乃量遷尚寶卿。歷太常少卿，南京太僕卿，以右僉都御史巡撫山東。樹德素清嚴，約束僚吏，屏絕聲伎。山東民壯改民兵，戍薊門，隆慶末令歲輸銀二萬四千，罷其戍役。尋命增輸三萬，樹德請如河南例罷之。帝不從，而為免增輸之數。德府白雲湖故民田，為王所奪，後已還民，王復結中官謀復之。樹德爭不得，乞休歸。久之卒。

蕭廩，字可發，萬安人。祖乾元，以御史劾劉瑾，廷杖下獄，終雲南副使。廩舉嘉靖末進士，授行人。隆慶三年擢御史。因地震，請加禮中宮。已，出核陜西四鎮兵食。斥將吏隱占卒數萬人歸伍。固原州海剌都之地，密邇松山，為楚府牧地。廩言楚府封武昌，牧地在塞下，與寇接，王所收四五百金，而奸宄窟穴，弊甚大，宜諭使獻之朝廷。詔可。已，改巡茶馬。七苑牧地，養馬八千七百餘匹，而占地五萬五千三百頃有奇。廩但給萬二千二百餘頃，歲益課二萬。萬曆元年，巡按浙江。請祀建文朝忠臣十二人，從祀王守仁於文廟。尋擢太僕少卿，再遷南京太僕卿。九年，由光祿卿改右僉都御史，巡撫陜西。時方核天下隱田，大吏爭希張居正指增賦，廩令如額而止。境內回回部常群行拾麥穗，間或草竊，耀州以變告。廩撫諭之，戮數人，變遂定；令拾麥毋帶兵器，儕偶不得至十人。進右副都御史，移撫浙江。先以賞貢使，歲增造彩幣二千。廩請均之福建及徽、寧諸府，從之。已，請減上供織造，不許。遷工部右侍郎，召改刑部。進兵部左侍郎，以官卒。贈尚書。

廩初從歐陽德、鄒守益遊。制行醇謹，故所至有立。

賈三近，字德修，嶧縣人。隆慶二年進士。選庶吉士，授吏科給事中。四年六月，疏言：「善治者守法以宜民，去其太甚而已。今廟堂之令不信於郡縣，郡縣之令不信於小民。蠲租矣而催科愈急，振濟矣而追逋自如，恤刑矣而冤死相望。正額之輸，上供之需，邊疆之費，雖欲損毫厘不可得。形格勢制，莫可如何。且監司考課，多取振作集事之人，而輕寬平和易之士，守令雖賢，安養之心漸移於苛察，撫字之念日奪於征輸，民安得不困！乞戒有司務守法。而監司殿最毋但取旦夕功，失惇大之體。」已，復疏言：「撫按諸臣遇州縣長吏，率重甲科而輕鄉舉。同一寬也，在進士則為撫字，在舉人則為姑息。同一嚴也，在進士則為精明，在舉人則為苛戾。是以為舉人者，非華顛豁齒不就選；人或裹足毀裳，息心仕進。夫鄉舉豈乏才良，宜令勉就是途，因行激勸。」詔皆俞允。再遷左給事中，勘事貴州。中道罷遣，遂請急歸。

神宗嗣位，起戶科給事中。萬曆元年，平江伯陳王謨以太后家姻，夤緣得鎮湖廣。三近劾其垢穢，乃不遣。給事中雒遵、御史景嵩、韓必顯劾譚綸被謫，三近率同列救之，詔增供用庫黃蠟歲二萬五千，三近等又諫，皆不從。時方行海運，多覆舟，以三近言罷其役。肅王縉貴，隆慶間用賄以輔國將軍襲封，至是又請復莊田，三近再疏爭，遂弗予。初，有令征賦以八分為率，不及者議罰。三近請地雕敝者減一分，詔從之。中官溫泰請盡輸關稅、鹽課於內庫，三近言課稅本餉邊，今屯田半蕪，開中法壞，塞下所資惟此，茍歸內帑，必誤邊計。議乃寢。頃之，擢太常少卿。再遷南京光祿卿，請假歸。十二年，召掌光祿，其秋，拜右僉都御史，巡撫保定。畿輔大饑，振貸有方。召拜大理卿。未上，以親老歸養。起兵部右侍郎，復以親老辭，不許。尋卒。

李頤，字惟貞，余幹人。隆慶二年進士。授中書舍人。博習典故，負才名。萬曆初，擢御史。同官胡涍、景嵩、韓必顯，給事中雒遵相繼獲譴，抗疏申救，不聽。清軍湖廣、廣西，請免士民遠戍，只充傍近衛所軍，制可。忤張居正，出為湖州知府。遷蘇松兵備副使、湖廣按察使。鄖陽兵變，知府沈鈇且得罪，頤為白其冤，而密殲首亂者。以母喪歸。

起故官，蒞陜西，進河南右布政使。擢右僉都御史，巡撫順天。進右副都御史。以定亂兵進兵部右侍郎。長昂桀驁，頤與總兵王保擒其心腹小郎兒等七人，賊遂軿。已，別部伯牙入寇，督將士敗之羅文峪，進左侍郎。久之，進右都御史。

時礦稅使四出。馬堂駐天津，王忠駐昌平，王虎駐保定，張曄駐通州。頤疏言：「燕京王氣所鐘，去陵寢近，開鑿必損靈氣。」又言：「畿輔地荒歲儉，而敕使誅求，不遺纖屑，恐臨清激變之慘，復見輦轂下。」已，遼東稅使高淮誣劾山海同知羅大器，頤復言：「內監外僚，初無統攝，且遼陽礦稅，何預薊門？若皆效淮所為，有司將無遺類。陛下奉天之權，制馭宇內，今盡落宦豎手，朝奏夕報，如響應聲。縱所劾當罪，尚非所以為名，何況無辜，暴加摧折。」皆不報。頤在鎮十年，威望大著。中使憚頤廉正，畿民少安。二十九年，以工部右侍郎代劉東星管理河道。議上築決口，下疏故道，為經久計。甫兩月，以勞卒。贈兵部尚書。

頤仕宦三十餘年，敝車羸馬，布衣蔬食。初為御史，首請祀胡居仁於文廟，寢未行。見居仁裔孫希祖幼且貧，字以女，養之於家。弟謙早卒，以己蔭畀其子。

朱鴻謨，字文甫，益都人。隆慶五年進士。授吉安推官。識鄒元標於諸生，厚禮之。擢南京御史。元標及吳中行等得罪，鴻謨疏救，語侵居正，斥為民。鴻謨歸，杜門講學，不入城市。居正卒，起故官，出按江西。奏蠲水災賦，請減饒州磁器，不報。又疏薦建言削籍者，忤旨，奪俸。擢光祿少卿。由大理少卿擢右僉都御史，提督操江。改撫應天、蘇州十府。引二祖節儉之德，請裁上供織造，報聞。吳中徭役不均，令一以田為準，不及百畝者無役，縣為立籍，定等差。貴遊子弟恣里中，無賴者與共為非，遠近訛言謂有不軌謀。鴻謨盡捕之，上疏告變。朝議將用兵，兵部主事伍袁萃亟言於尚書石星，令覆勘，乃解。鴻謨尋入為刑部右侍郎，卒官。不能斂，僚屬醵金以辦。贈刑部尚書，謚恭介。蕭彥，字思學，涇縣人。隆慶五年進士。除杭州推官。萬曆三年，擢兵科給事中。自塞上多警，邊吏輒假招降幸賞。彥言：「議招逆黨，為中國逋亡設耳，乃欲以此招漠北敵人。夫李俊、滿四等休養百年，稱亂一旦，降人不可處內地明矣。宜一切報罷。」從之。以工科左給事中閱視陜西四鎮邊務。還奏訓兵、儲餉十事，並允行。

尋進戶科都給事中。初，行丈量法，延、寧二鎮益田萬八千餘頃。總督高文薦請三年征賦，彥言：「西北墾荒永免科稅，祖制也。況二鎮多沙磧，奈何定永額，使初集流庸懷去誌。」遂除前令。詔購金珠，已，停市，而命以其直輸內庫。彥言不當虛外府以實內藏，不聽。尋上言：「察吏之道，不宜視催科為殿最。昨隆慶五年詔征賦不及八分者，停有司俸。至萬曆四年則又以九分為及格，仍令帶征宿負二分，是民歲輸十分以上也。有司憚考成，必重以敲撲。民力不勝，則流亡隨之。臣以為九分與帶征二議，不宜並行。所謂寬一分，民受一分之賜也。」部議允行。未幾，浙江巡撫張佳胤復以舊例請，部又從之。彥疏爭，乃詔如新令。詔取黃金三千二百兩，彥請納戶部言減其半，不從。

擢太常少卿，以右僉都御史巡撫貴州。都勻答千巖苗叛，土官蒙詔不能制，彥檄副使楊寅秋破擒之。宣慰安國亨詭言獻大木，被賚。及征木無有，為彥所劾。國亨懼，誣商奪其木，訐彥於朝。帝怒，欲罪彥。大學士申時行等言國亨反噬，輕朝廷，帝乃止。

改撫雲南。時用師隴川，副將鄧子龍不善御軍，兵大噪，守備姜忻撫定之。而其兵素驕，給餉少緩，遂作亂。鼓行至永昌，趨大理，抵瀾滄，過會城。彥調土、漢兵夾攻之，斬首八十，脅從皆撫散。事聞，賚銀幣。自緬甸叛，孟養、車裏二宣慰久不貢。至是修貢，彥撫納之。

尋以副都御史撫治鄖陽。進兵部右侍郎，總制兩廣軍務。日本躪朝鮮。會暹羅入貢，其使請勤王，尚書石星因令發兵搗日本。彥言暹羅處極西，去日本萬里，安能飛越大海，請罷其議。星執不從。既而暹羅兵卒不出。召拜戶部右侍郎，尋卒。

彥從同縣查鐸學，有誌行。服官明習天下事，所在見稱。後贈右都御史，謚定肅。弟雍，廣東按察使。宦績亞於彥，而學過之。時稱「二蕭」。

查鐸，字子警，嘉靖四十五年進士。隆慶時，為刑科左給事中。忤大學士高拱，出為山西參議。萬曆初，官廣西副使，移疾歸。繕水西書院，講王畿、錢德洪之學，後進多歸之。

孫維城，字宗甫，丘縣人。隆慶五年進士。歷知浚、太康、任丘三縣。萬曆十年，擢南京御史。初，張居正不奔喪，寧國諸生吳仕期欲上書諫。未發，太平同知龍宗武告之操江胡槚，以聞於居正。會有偽為海瑞劾居正疏者，播之邸抄。宗武意仕期，遂置獄，榜掠七日而卒。居正死，仕期妻訟冤，維城疏言狀。槚已擢刑部侍郎，宗武湖廣參議，皆落職戍邊，天下快之。中官田玉提督太和山，請兼行分守事，帝許之，維城援祖制力陳不可。

俄以救言官範俊，奪俸一年。忤座主大學士許國，出為永平知府。遷赤城兵備副使。繕亭障二百六十所，招史、車二部千餘人。以功屢進按察使，兵備如故。部長安兔挾五千騎邀賞，維城請於督、撫，革其市賞而責之，戢不敢肆。尋以右布政使移守宣府，改廣東左布政使。二十九年，拜右僉都御史，巡撫延綏。河套常犯順，罷貢市十餘年。後復松山，築邊城，諸部長恐，益侵軼。至是，吉囊、卜莊等乞款。聞巡撫王見賓當去，請益切。在寧夏者曰著宰，亦請之巡撫楊時寧。兩鎮交奏，給事中桂有根請聽邊臣自主。維城方代見賓，時寧亦遷去，以黃嘉善代，二人並申約束。維城又條善後六事，款事復堅。

初，維城在宣府，與總兵官麻承恩不相能。會承恩亦移鎮延綏。一日，維城見城外積沙及城，命余丁除之。承恩紿其眾曰：「食不宿飽，且塞沙可盡乎？」卒遂噪。維城曉之曰：「除城沙，以防寇耳，非謂塞上沙也。」卒悟而散。維城因自劾，帝慰留維城，治嘩者。然維城竟坐是得疾，不數月卒。將吏入視其橐，僅俸數金，賻而歸其喪。

謝傑，字漢甫，長樂人。萬曆初進士。除行人。冊封琉球，卻其饋。其使入謝，仍以金饋，卒言於朝而返之。歷兩京太常少卿。南京歲祀懿文太子，以祠祭司官代，傑言：「祝版署御名，而遣賤者將事，於禮為褻。請如哀沖、莊敬二太子例，遣列侯。」帝是之，乃用南京五府僉書。累遷順天府尹。以右副都御史巡撫南、贛。屬吏被薦者以賄謝，傑曰：「賄而後薦，干戈之盜；薦而後賄，衣冠之盜。」人以為名言。進南京刑部右侍郎。

二十五年春，傑以帝荒於政事，疏陳十規。言：「前此兩宮色養維一，今則定省久曠，慶賀亦疏。孝安太后發引，並不親送。前此太廟時饗皆躬親，今則皆遣代。前此經筵臨御，聖學日勤，今則講官徒設，講席久虛。前此披星視朝，今則高拱深居，累年不出。前此歲旱步禱郊壇，今則圜丘大報，久缺齋居；宸宮告災，亦忘修省。前此四方旱澇，多發帑金，今則采礦榷稅。前此用財有節，今則歲進月輸；而江右之磁，江南之纻，西蜀之扇，關中之絨，率取之逾額。前此樂聞讜言，今則封事甫陳，嚴綸隨降，但經廢棄，永不賜環。前此撫恤宗室，恩義有加，今則楚藩見誣，中榼旋出，以市井奸宄，間骨肉懿親。前此官盛任使，下無曠鰥，今則大僚屢虛，庶官不補。是陛下孝親、尊祖，好學、勤政、敬天、愛民、節用、聽言、親親、賢賢，皆不克如初矣。」不報。召為刑部左侍郎，擢戶部尚書督倉場。時四方遇災，率請改折，傑請歲運必三百萬以上方許議折，從之。三十二年，卒官。

初，傑父教諭廷袞家居老矣，族人假其名逋賦。縣令劉禹龍言於御史逮之。傑代訊，幾斃。後撫贛，禹龍家居，未嘗修隙，時服其量。

郭惟賢，字哲卿，晉江人。萬曆二年進士。自清江知縣拜南京御史。張居正既死，吳中行、趙用賢等猶未錄。會皇長子生，詔赦天下，惟賢因請召諸臣。馮保惡其言，謫江山丞。保敗，還故官。劾左都御史陳炌希權臣指，論罷御史趙耀、趙應元，不可總憲紀。炌罷去。又薦王錫爵、賈三近、孫鑨、何源、孫丕揚、耿定向、曾同亨、詹仰庇，皆獲召。主事董基諫內操被謫，惟賢救之，忤旨，調南京大理評事。給事中阮子孝、御史潘惟嶽等交章救。帝怒，奪俸有差。惟賢尋遷戶部主事，歷順天府丞。

二十年，以右僉都御史巡撫湖廣。景王封德安，土田倍諸藩，國絕賦額猶存。及帝弟潞王之國衛輝，悉以景賦予王。王奏賦不及額，帝為奪監司以下俸，責撫按急奏報。惟賢言：「景府賦額皆奸民投獻，妄張其數。臣為王履畝，增賦二萬五千，非復如往者虛數，王反稱不足，何也？且潞去楚遠，莫若征之有司，轉輸潞府。《會典》皇莊及勛戚官莊，遇災蠲減視民田。今襄、漢水溢，王佃民流亡過半，請蠲如例。」又言：「長沙、寶慶、衡州三衛軍戍武岡，而永州、寧遠諸衛遠戍廣西，瘴癘死無數。請分番叠戍武岡，罷其戍廣西者。」帝悉報許。承天守備中官以征興邸舊賦，請罪潛江知縣及諸佃民，旨下撫按勾捕。惟賢言：「臣撫楚，事無不當問。今中官問，而臣等為勾捕，臣實不能。」帝直其言而止。尋請以太和山香稅充王府逋祿，免加派小民，又請以周敦頤父輔成從祀啟聖。詔皆從焉。

入為左僉都御史。言行取不宜久停，言官不宜久系，臺員不宜久缺。已，復言天下多故，乃自大僚至監司率有缺不補，政日廢弛，且建言獲譴者不下百餘人，效忠者皆永棄。帝不納。尋遷左副都御史。請早建皇儲，慎簡輔弼，亟行考選，盡下推舉諸疏。俱不報。久之，以憂歸。起戶部左侍郎，未上卒。贈右都御史。天啟初，謚恭定。

萬象春，字仁甫，無錫人。萬曆五年進士。選庶吉士，授工科給事中。皇女生，詔戶部、光祿寺各進銀十萬兩。象春力諫，不聽。屢遷禮科都給事中。鄭貴妃有盛寵，而帝耽於酒。象春因慈寧宮災疏諫，報聞。時宗室繁衍，歲祿不繼，象春議變通。會河南巡撫褚鈇亦奏其事，帝即命象春遍詣河南、山西、陜西諸王府，計畫以聞。象春抵河南，方集議，而周府諸宗人疑鈇疏出宗正睦挈意，群毆睦挈幾死。象春以狀聞，帝為奪諸人歲祿。象春復以次詣秦、晉諸藩，奏上便宜十五事，多著為令。真人張國祥乞三年一覲，象春言左道無民社寄，不當在述職之列。時詔許後父永年伯王偉乘肩輿，象春言：「勛戚不乘輿，祖制也。固安伯陳景行、武清伯李偉，太后父，衰白封，始賜肩輿。定國公徐文璧班首重臣，嗣爵久，故亦蒙殊典。今偉非三人比，乞寢前命。」皆不許。孟秋將享廟，帝齋宿宮中，象春言當在便殿，不當於內寢。帝怒，停俸三月。已，因災異，言：「外吏貪殘不當遣緹騎逮問，宮禁邃密不當宿重兵，廷臣建言貶黜當敘遷，內臣有犯當付外廷按治。」帝報聞。象春在諫垣久，前後七十餘疏，多關軍國計。請復建文年號，加景帝廟謚，尤為時所稱。

出為山東參政。妖賊郭大通為亂，計擒之。歷山西左布政使。二十五年，以右副都御史巡撫山東。倭躪朝鮮，濱海郡邑悉戒嚴。象春拊軍民，供饋運，應機立辦。中使陳增以礦稅至，象春疏論其害。福山知縣韋國賢忤增被侵辱，象春力保持之，增遂劾國賢沮撓，象春黨庇。詔逮國賢，奪象春俸，遂引疾歸。起南京工部右侍郎，未上卒。贈右都御史。

鐘化民，字維新，仁和人。萬曆八年進士。授惠安知縣，多異政。御史安九域薦於朝，以俸未及期，移知樂平，治復最。征授御史。與同官何卓、王慎德交章請建儲，不報。出視陜西茶馬，言：「邊塞土寒，獨畜馬為業。今慮其闌出為厲禁，於是民間孳息與境內貿易俱廢，公私緩急亦無所資。請聽逾境販鬻，特不得入番中。又曩寧夏乏餉，歲發萬金易米二萬七千石，後所司幹沒，濫征之民。請以墾田粟補之，永停征派。」俱報可。巡按山東，歲旱，請蠲振先發後聞。坐寧夏時取官銀交際，為尚寶丞周弘禴所劾，調行人司正。累遷儀制郎中。沈王呈堯由支庶嗣，請封其庶子為郡王，化民持不可。帝傳諭曰：「第予虛名，令藉是婚娶耳。」化民奏曰：「沈王子與元子孰親？王子不即封，慮妨婚娶，元子不即立，不慮妨豫教乎？」帝怒，以化民辭直，無以難。帝命並封三王，化民與顧允成等面詰王錫爵於朝房。尋進光祿丞。二十二年，河南大饑，人相食，命化民兼河南道御史往振。荒政具舉，民大悅。既竣，繪圖以進。帝嘉之，褒諭者再。擢太常少卿。二十四年，以右僉都御史巡撫河南，討平南陽礦盜。夾河賊嘯聚數千人，復督兵破之。時方采礦，抗疏力諫。

化民短小精悍，多智計。居官勤厲，所至有聲。遍歷八府，延父老問疾苦。勞瘁卒官，士民相率頌於朝。詔贈右副都御史，賜祠曰忠惠。

吳達可，字安節，宜興人，尚書儼從孫也。萬曆五年進士。歷知會稽、上高、豐城，並有聲。選授御史。疏請御經筵勤學，時與大臣臺諫面議政務，報聞。大學士趙誌臯久疾乞休，未得請。達可力言志臯衰庸，宜罷，不納。二十八年正月，請因始和布令，舉皇長子冊立冠婚禮，簡輔臣補臺諫，撤礦稅中使，不報。視鹽長蘆。歲侵，繪上饑民十四圖，力請振貸。稅使馬堂、張日華議加鹽稅，奸商妄稱嘉靖中大同用兵貸其貲三萬六千金，請於鹽課補給，戶部許之。達可皆抗爭，事得已。改按江西。稅使潘相毆折輔國將軍謀圮肢，並系宗人宗達，誣以劫課，劾上饒知縣李鴻主使。帝切責謀圮等，奪鴻官。達可言：「宗人無故受刑，又重之以詰責，將使天潢人人自危。鴻無辜，不當黜。願亟正相罪，復鴻官。」同官湯兆京亦極論相罪，且言遼東高淮、陜西梁永、山東陳增、廣東李鳳、雲南楊榮皆元惡，為民害，不可一日留。皆弗聽。鴻，吳人，大學士申時行之婿。萬曆十六年舉北闈鄉試，為吏部郎中高桂所攻。後七年成進士。至是，抗相，以強直稱。相又請開廣信銅塘山，采取大木，鑿泰和斌姥山石膏，達可復極諫不可，閣臣亦爭之，乃寢。還掌河南道事。佐溫純大計京官。尋陳新政要機，痛規首輔沈一貫。疏留中。擢太僕少卿，再遷南京太僕卿。召改光祿，進通政使。鎮撫史晉以罪罷，妄投封章詆朝貴。達可封其疏而劾之，晉尋得罪。奏請正疏式、屏讒邪、重駁正、懲奸宄數事，帝嘉納焉。尋上疏乞休去。卒，贈右副都御史。

贊曰：龐尚鵬諸人歷官中外，才諝幹局，咸有可稱。賈三近陳時政，多長者之言，其言資格，深中積弊。謝傑卻屬吏饋，亦無愧楊震云。


Chinese text: This work was published before January 1, 1923, and is in the
public domain worldwide because the author died at least 100 years ago.
