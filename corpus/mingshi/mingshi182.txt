王恕
王恕，字宗貫，三原人。正統十三年進士。由庶吉士授大理左評事，進左寺副。嘗條刑罰不中者六事，皆議行之。遷揚州知府，發粟振饑不待報，作資政書院以課士。天順四年以治行最，超遷江西右布政使，平贛州寇。憲宗嗣位，詔大臣嚴核天下方面官，乃黜河南左布政使侯臣等十三人，而以恕代臣。

成化元年，南陽、荊、襄流民嘯聚為亂，擢恕右副都御史撫治之。會丁母憂，詔奔喪兩月即起視事。恕辭，不許。與尚書白圭共平大盜劉通，復討破其黨石龍。嚴束所部毋濫殺，流民復業。移撫河南。論功，進左副都御史，稍遷南京刑部右侍郎。父憂，服除，以原官總督河道。浚高郵、邵伯諸湖，修雷公、上下句城、陳公四塘水閘。因災變，請講求弭災策。帝為賜山東租一年，畿輔亦多減免。旋改南京戶部左侍郎。

十二年，大學士商輅等以雲南遠在萬里，西控諸夷，南接交阯，而鎮守中官錢能貪恣甚，議遣大臣有威望者為巡撫鎮壓之，乃改恕左副都御史以行，就進右都御史。初，能遣指揮郭景奏事京師，言安南捕盜兵闌入雲南境，帝即命景賫敕戒約之。舊制，使安南必由廣西，而景直自雲南往。能因景遺安南王黎灝玉帶、寶絳、蟒衣、珍奇諸物。灝遣將率兵送景還，欲遂通雲南道。景懼後禍，紿先行白守關者。因脫歸，揚言安南寇至，關吏戒嚴。黔國公沐琮遣人諭其帥，始返。而諸臣畏能，匿不奏。能又頻遣景及指揮盧安、蘇本等交通幹崖、孟密諸土官，納其金寶無算。恕皆廉得之。遣騎執景，景懼自殺，因劾能私通外國，罪當死。詔遣刑部郎中潘蕃往按之。能又以其間，驛進黃鸚鵡。恕請禁絕，且盡發能貪暴狀，言：「昔交阯以鎮守非人，致一方陷沒。今日之事殆又甚焉。陛下何惜一能，不以安邊僥。」能大懼，急屬貴近請召恕還。而是時商輅、項忠諸正人方以忤汪直罷，遂改恕掌南京都察院，參贊守備機務。能事立解，藩勘上得實，置不問。

恕居雲南九月，威行僥外，黔國以下鹹惕息奉令。疏凡二十上，直聲動天下。當是時，安南納江西叛人王姓者為謀主，潛遣諜入臨安，又於蒙自市銅鑄兵器，將伺間襲雲南。恕請增設副使二員，以飭邊備，謀遂沮。

還南京數月，遷兵部尚書，參贊如故。考選官屬，嚴拒請托，同事者鹹不悅。而錢能歸，屢譖恕於帝。帝亦銜恕數直言，遂命兼右副都御史巡撫南畿。舊制，應天、鎮江、太平、寧國、廣德官田征半租，民田全免。其後，民田率歸豪右，而官田累貧民。恕乃量減官田耗，稍增之民田。常州時有羨米，乃奏以六萬石補夏稅，又補他府戶口鹽鈔六百萬貫，公私便焉。所部水災，奏免秋糧六十余萬石。周行振貸，全活二百余萬口。江南歲輸白糧，民多至破產，而光祿概以給庖人、賤工。又中官暴橫，四方輸上供物，監收者率要羨入。織造繒采及采花卉禽鳥者，絡繹道路。恕先後論列，皆不納。

中官王敬挾妖人千戶王臣南行采藥物、珍玩，所至騷然，長吏多被辱。至蘇州，召諸生寫妖書，諸生大嘩。敬奏諸生抗命。恕亟疏言：「當此兇歲，宜遣使振濟，顧乃橫索玩好。昔唐太宗諷梁州獻名鷹，明皇令益州織半臂褙子，進琵琶桿撥鏤牙合子諸物，李大亮、蘇颋不奉詔。臣雖無似，有慕斯人。」因盡列敬等罪狀。敬亦誣奏恕並及常州知府孫仁，仁被逮。仁，新淦人，由進士歷知府，為人方峻，敬至不為禮，以是見忤。恕抗章救，三疏劾敬。會中官尚銘亦發敬奸狀，乃下敬等獄，戍其黨十九人，而棄臣市，傳首南京。仁亦得釋歸，後積官至巡撫寧夏右副都御史。

二十年復改恕南京兵部尚書。時錢能亦守備南京，語人曰：「王公，天人也，吾敬事而已。」恕坦懷待之，能卒斂戢。林俊之下獄也，恕言：「天地止一壇，祖宗止一廟，而佛至千余寺。一寺立，而移民居且數百家，費內帑且數十萬，此舛也。俊言當，不宜罪。」帝得疏不懌。恕侃侃論列無少避。先後應詔陳言者二十一，建白者三十九，皆力阻權幸。天下傾心慕之，遇朝事有不可，必曰：「王公胡不言也？」則又曰：「公疏且至矣」，已，恕疏果至。時為謠曰：「兩京十二部，獨有一王恕。」於是貴近皆側目，帝亦頗厭苦之。

二十二年起用傳奉官，恕諫尤切，帝愈不悅。恕先加太子少保，會南京兵部侍郎馬顯乞罷，忽附批落恕宮保致仕，朝野大駭。恕數為巡撫，歷侍郎至尚書，皆在留都。以好直言，終不得立朝。既歸，名益高，臺省推薦無虛月。工部主事仙居王純比恕汲黯，至予杖，謫思南推官。

孝宗即位，始用廷臣薦，召入為吏部尚書，尋加太子太保。先是，中外劾大學士劉吉者，必薦恕，吉以是大恚。凡恕所推舉，必陰撓之。弘治元年閏正月，言官劾兩廣總督宋旻、漕運總督邱鼐等三十七人宜降黜，中多素有時望者。吉竟取中旨允之，章不下吏部。恕以不得其職，拜疏乞去，不許。陜西缺巡撫，恕推河南布政使蕭禎。詔別推，恕執奏曰：「陛下不以臣不肖，任臣銓部。倘所舉不效，臣罪也。今陛下安知禎不才而拒之？是必左右近臣意有所屬。臣不能承望風指，以固祿位。且陛下既以禎為不可用，是臣不可用也，願乞骸骨。」帝乃卒用禎。

時言官多稱恕賢且老，不當任劇職，宜置內閣參大政。最後，南京御史吳泰等復言之。帝曰：「朕用蹇義、王直故事，官恕吏部，有謀議未嘗不聽，何必內閣也。」恕嘗侍經筵，見帝困熱暑，請依故事大寒暑暫停，仍進講義於宮中。進士董傑、御史湯鼐、給事中韓重等遂交章論駁，恕待罪請解職，優詔不許。恕上言：「臣蒙國厚恩，日夕思報。人見陛下任臣過重，遂望臣太深，欲臣盡取朝政更張之，如宋司馬光故事。無論臣才遠不及光，即今亦豈元祐時。且六卿分職，各有攸司，臣豈敢越而謀之。但傑等責臣良是，臣無所逃罪，惟乞放還。」。帝復優詔勉留之。恕感激眷遇，益以身任國事。方以疾在告，聞帝頗擢用宦官，至有賜蟒衣給莊田者，具疏切諫。中官黃順請起復匠官潘俊供役，恕言不可以小臣壞重典。再執奏，竟報許。

劉吉既憾恕，吉所陷壽州知州劉概及言官周纮、張昺、湯鼐、姜綰等，恕又抗章力救，吉以是益恨，乃合私人魏璋等共排之。恕先後推用羅明、熊懷、強珍、陳壽、邱鼐、白思明等，鹹諷璋等糾駁。恕知誌不得行，連章求去。帝輒慰留，且以其老特免午朝，遇大風雨雪，早朝亦免。

徽王見沛乞歸德州田，已得旨。恕言王國懿親，不當爭尺寸地，使小民失業，帝婉辭報焉。盧溝橋成，中官李興乞進文思院副使潘俊等官。恕言：「營造常職，安得錄功。成化季始有此事，陛下初政幸已革汰，奈何復行？且山陵大工未聞升職，援例奏乞，將何詞拒之？」帝納其言。已，修京城河橋，帝復從興請授四人官，許五人冠帶。恕執奏，不從，再疏爭曰：「臣職掌銓選，義當盡言，而再疏莫回天聽，以為業已許之不可易。夫事求其當，設未當，雖十易何害。不然，流弊有不可救者。」報聞。先後以災異條七事，以星變陳二十事，鹹切時弊。壽寧伯張巒請勛號、誥券。恕言：「錢、王兩太后正位中宮數十年，錢承宗、王源始邀封爵。今皇后立甫三年，巒已封伯。遽有此請，累聖德，不可許。」通政經歷高祿，巒妹婿也，超遷本司參議。恕言：「天下之官以待天下之士，勿私貴戚，妨公議。」中旨以次等禦醫徐生超補院判，恕請選上考者，不納。文華殿中書舍人杜昌等夤緣遷秩，禦醫王玉自陳乞進官，恕皆力爭寢之。

是時劉吉已罷，而邱濬入閣，亦與恕不相能。初，濬以禮部尚書掌詹事，與恕同為太子太保。恕長六卿，位濬上。及濬入閣，恕以吏部弗讓也，濬由是不悅。恕考察天下庶官，已黜而濬調旨留之者九十余人。恕屢爭不能得，因力求罷，不許。太醫院判劉文泰者，故往來濬家以救遷官，為恕所沮，銜恕甚。恕裏居日，嘗屬人作傳，鏤板以行。濬謂其沽直謗君，上聞罪且不小。文泰心動，乃自為奏草，示除名都御史吳禎潤色之。訐恕變亂選法。且傳中自比伊、周，於奏疏留中者，概雲不報。以彰先帝拒諫，無人臣禮。欲中以奇禍。恕以奏出濬指，抗言：「臣傳作於成化二十年，致仕在二十二年，非有望於先帝也。且傳中所載，皆足昭先帝納諫之美，何名彰過。文泰無賴小人，此必有老於文學多陰謀者主之。」帝下文泰錦衣獄，鞫之得實，因請逮濬、恕及禎對簿。帝心不悅恕，乃貶文泰禦醫。責恕沽名，焚所鏤版。置濬不問。恕再疏請辨理，不從，遂力求去。聽馳驛歸，不賜敕，月廩、歲隸亦頗減。廷論以是不直濬。及濬卒，文泰往吊，濬妻叱之出曰：「以若故，使相公齮王公，負不義名，何吊為！」恕揚歷中外四十余年，剛正清嚴，始終一致。所引薦耿裕、彭韶、何喬新、周經、李敏、張悅、倪嶽、劉大夏、戴珊、章懋等，皆一時名臣。他賢才久廢草澤者，拔擢之恐後。弘治二十年間，眾正盈朝，職業修理，號為極盛者，恕力也。武宗嗣位，遣行人賫敕存問，賚羊酒，益廩隸，且諭以讜論無隱。恕陳國家大政數事，帝優詔報之。正德三年四月卒，年九十三。平居食啖兼人，卒之日小減。閉戶獨坐，忽有聲若雷，白氣瀰漫，瞰之瞑矣。訃聞，輟朝，贈特進左柱國太師，謚端毅。五子、十三孫，多賢且顯。

少子承裕，字天宇。七歲能詩，弱冠著《太極動靜圖說》。恕官吏部，令日接賓客，以是周知天下賢才，選用無不當。舉弘治六年進士。恕致政，承裕即告歸侍養。起授兵科給事中，出理山東、河南屯田。減登、萊糧額，三畝征一斗，還青州、彰德軍田先賜王府者三百六十余頃。武宗立，屢遷吏科都給事中。以言事忤劉瑾，罰米輸塞上。再遷太仆卿。嘉靖六年累官南京戶部尚書。清逋稅一百七十萬石，積羨銀四萬八千余兩。帝手書「清平正直」褒之。在部三年，致仕，卒。贈太子少保，謚康僖。

马文升
馬文升，字負圖，鈞州人。貌瑰奇多力。登景泰二年進士，授御史。歷按山西、湖廣，風裁甚著。還領諸道章奏。母喪除，超遷福建按察使。成化初，召為南京大理卿，以父喪歸。

滿四之亂，陜西巡撫陳價下吏，即家起文升右副都御史代價。馳至軍，與總督項忠討平之。事具忠傳。錄功進左副都御史，巡撫如故。文升數條奏便宜，務選將練兵，修安邊營至鐵鞭城烽堠，剪除劇賊。西固番族不即命者悉滅之。修茶政，易番馬八千有奇，以給士卒。振鞏昌、臨洮饑民，撫安流移。績甚著。是時，孛羅忽、滿都魯、乚加思蘭比歲犯邊。文升請駐兵韋州，而設伏諸堡待之。遂敗寇黑水口，擒其平章叠烈孫，又敗之湯羊嶺，斬首二百，名其嶺曰：「得勝坡」，勒石紀之而還。文升軍功甚盛，奏捷不為誇張，中亦無主之者，以是賞薄。至九年冬，總制王越以大捷奏，文升亦遣子琇報功。廷臣勘奏不實，坐停俸三月。

十一年春，代越總制三邊軍務，尋入為兵部右侍郎。明年八月，整飭遼東軍務。巡撫陳鉞貪而狡，將士小過輒罰馬，馬價騰踴。文升上邊計十五事，因請禁之，鉞由是嗛文升。文升還部轉左。十四年春，鉞以掩殺冒功激變，中官汪直欲自往定之。帝令司禮太監懷恩等七人詣內閣會兵部議。恩欲遣大臣往撫，以沮直行。文升疾應曰：「善。」恩入白，帝即命文升往。直不悅，欲令其私人王英與俱，文升謝絕之。疾馳至鎮，宣璽書撫慰，無不聽撫者。又請前以也先亂失授官璽書者十余人，得襲官。事定，直欲攘其功，請於帝，挾王英馳至開原，再下令招撫。文升乃推功與直，然直內慚。文升又與直抗禮，奴視其左右，直益不喜。而陳鉞益諂事直，得直歡。日夜譖文升，思中之未有以發也。文升還，賜牢醴。明年春，以遼東屢失事，遣直偕定西侯蔣琬、尚書林聰等按之。會余子俊劾鉞，鉞疑出文升意，傾之益急。直因奏文升行事乖方，禁邊人市農器，致怨叛。乃下文升詔獄，謫戍重慶衛。直既傾文升，則與鉞大發兵激功，鉞以是驟遷至尚書。

十九年，直敗，文升復官。明年起為左副都御史巡撫遼東。文升凡三至遼，軍民聞其來皆鼓舞。益禁抑中官、總兵，使不得朘削，眾益大喜。

二十一年進右都御史，總督漕運。淮、徐、和饑，移江南糧十萬石、鹽價銀五萬兩振之。是年冬，召為兵部尚書。明年，以李孜省譖，調南京。

孝宗即位，召拜左都御史。弘治元年上言：「憲宗朝，嶽鎮海瀆諸廟，用方士言置石函，周以符篆，貯金書道經、金銀錢、寶石及五谷為厭勝具，宜毀。」從之。又上言十五事，悉議行。帝耕藉田，教坊以雜戲進。文升正色曰：「新天子當使知稼穡艱難，此何為者？」即斥去。御史徐瑁、賀霖失承旨下獄。文升言初政不宜輒罪言官，遂得釋。尋命提督十二團營。

明年，代余子俊為兵部尚書，督團營如故。承平既久，兵政廢弛，西北部落時伺塞下。文升嚴核諸將校，黜貪懦者三十余人。奸人大怨，夜持弓矢伺其門，或作謗書射入東長安門內。帝聞，詔錦衣緝捕，給騎士十二，衛文升出入。文升乞休，優詔不許。

小王子以數萬騎牧大同塞下，勢洶洶。文升以疾在告，帝使中官挾醫視，因就問計。文升謂「彼方敗於他部，無能為。請密為備，而揚聲逼之，必徙去。」已而果然。遭繼母憂，詔起復，再疏辭，不許。西北別部野乜克力，其長曰亦剌思王，曰滿哥王，曰亦剌因王，各遣使款肅州塞，乞貢且互市。巡撫許進、總兵官劉寧為請，文升言互市可許，入貢不可許，乃卻之。

土魯番既襲執陜巴，而令牙蘭據守哈密，僭稱可汗，侵沙州，迫罕東諸部附己。文升議，此寇桀驁，不大創終不知畏，宜用漢陳湯故事襲斬之。察指揮楊翥熟番情，召詢以方略。翥備陳罕東至哈密道路，請調罕東兵三千為前鋒，漢兵三千繼之，持數日糧，間道兼程進，可得誌。文升喜，遂請於帝，敕發罕東、赤斤、哈密兵，令副總兵彭清將之，隸巡撫許進往討，果克之，語詳《進傳》。

團營軍不足，請於錦衣及騰驤四衛中選補。已得請矣，中官寧瑾阻之。文升及兵科蔚春等言詔旨宜信，不納。陜西地大震。文升言：「此外寇侵淩之兆。今火篩方跳梁，而海內民困財竭，將懦兵弱。宜行仁政以養民，講武備以固圉。節財用，停齋醮，止傳奉冗員，禁奏乞閑地。日視二朝，以勤庶政。且撤還陜西織造內臣，振恤被災者家。」帝納其言，內臣立召還。

文升為兵部十三年，盡心戎務，於屯田、馬政、邊備、守禦，數條上便宜。國家事當言者，即非職守，亦言無不盡。嘗以太子年及四齡，當早諭教。請擇醇謹老成知書史如衛聖楊夫人者，保抱扶持，凡言語動止悉導之以正。若內庭曲宴，鐘鼓司承應，元宵鰲山，端午競渡諸戲，皆勿令見。至於佛、老之教，尤宜屏絕，恐惑眩心誌。山東久旱，浙江及南畿水災，文升請命所司振恤，練士卒以備不虞。帝皆深納之。民困賦役，文升極陳其害，謂：「今民田十稅四五，其輸邊塞者糧一石費銀一兩以上，豐年用糧八九石方易一兩。若絲綿布帛之輸京師者，交納之費過於所輸，南方轉漕通州至有三四石致一石者。中州歲役五六萬人治河，山東、河南修塞決口夫不下二十萬，蘇、松治水亦如之。湖廣建吉、興、岐、雍四王府，江西益、壽二府，山東衡府，通計役夫不下百萬。諸王之國役夫供應亦四十萬。加以湖廣征蠻，山、陜防邊，供饋餉給軍旅者又不知凡幾。賦重役繁，未有甚於此時者也。宜嚴敕內外諸司，省煩費，寬力役，毋擅有科率，王府之工宜速竣。庶令困敝少蘇。更乞崇正學，抑邪術，以清聖心；節財用，省工作，以培邦本。」詔下所司詳議。他所論奏者甚眾。在班列中最為耆碩，帝亦推心任之。自太子太保屢加至少保兼太子太傅，歲時賜賚，諸大臣莫敢望也。

吏部尚書屠滽罷，廷推文升。御史魏英等言兵部非文升不可，帝亦以為然。乃命倪嶽代滽，而加文升少傅以慰之。嶽卒，以文升代。南京、鳳陽大風雨壞屋拔木，文升請帝減膳撤樂，修德省愆，禦經筵，絕遊宴；停不急務，止額外織造；振饑民，捕盜賊。已，又上吏部職掌十事。帝悉褒納。一品九載滿，加少師兼太子太師。帝以將考察，特召文升及都御史戴珊、史琳至暖閣，諭以秉公黜陟。又以文升年高重聽，再呼告之，命左右掖之下階。始文升為都御史，王恕在吏部，兩人皆以正直任天下事。疏出，天下傳誦。恕去，人望皆歸文升。迨為吏部，年已八十。修髯長眉，遇事侃侃不少衰。

孝宗崩，文升承遺詔請汰傳奉官七百六十三人，命留太仆卿李綸等十七人，余盡汰之。正德元年，禦用監中官王瑞復請用新汰者七人，文升不奉詔。給事中安奎刺得瑞納賄狀，劾之。瑞恚，誣文升抗旨，更下廷議，皆是文升，帝終不聽。文升因乞歸，不許。

是時，朝政已移於中官，文升老，日懷去誌。會兩廣缺總督，文升推兵部侍郎熊繡。繡怏怏不欲出，其鄉人御史何天衢遂劾文升徇私欺罔。文升連疏求去，許之。賜璽書、乘傳，月廩歲隸有加。家居，非事未嘗入州城。語及時事，輒顰蹙不答。居三年，劉瑾亂政，坐文升前用雍泰為朋黨，除其名。五年六月卒，年八十五。瑾誅，復官，贈特進光祿大夫、太傅，謚端肅。

文升有文武才，長於應變，朝端大議往往待之決。功在邊鎮，外國皆聞其名。尤重氣節，厲廉隅，直道而行。雖遭讒詬，屢起屢仆，迄不少貶。子璁，以鄉貢士待選吏部，文升使請外，曰：「必大臣子而京秩，誰當外者？」卒後逾年，大盜趙鐩等剽河南，至鈞州，以文升家在，舍之去。攻泌陽，毀焦芳家，束草若芳像裂之。嘉靖初，加贈文升左柱國、太師。

刘大夏
劉大夏，字時雍，華容人。父仁宅，由鄉舉知瑞昌縣。流民千余家匿山中，邏者索賂不得，誣民反。眾議加兵。仁宅單騎招之，民爭出訴，遂罷兵，擢廣西副使。

大夏年二十舉鄉試第一。登天順八年進士，改庶吉士。成化初，館試當留，自請試吏。乃除職方主事，再遷郎中。明習兵事，曹中宿弊盡革。所奏覆多當上意，尚書倚之若左右手。汪直好邊功，以安南黎灝敗於老撾，欲乘間取之。言於帝，索永樂間討安南故牘。大夏匿弗予，密告尚書余子俊曰：「兵釁一開，西南立糜爛矣。」子俊悟，事得寢。朝鮮貢道故由鴉鶻關，至是請改由鴨綠江。尚書將許之，大夏曰：「鴨綠道徑，祖宗朝豈不知，顧紆回數大鎮，此殆有微意。不可許。」乃止。中官阿九者，其兄任京衛經歷，以罪為大夏所笞。憲宗入其譖，捕系詔獄，令東廠偵之無所得。會懷恩力救，乃杖二十而釋之。十九年，遷福建右參政，以政績聞。聞父訃，一宿即行。

弘治二年服闋，遷廣東右布政使。田州、泗城不靖，大夏往諭，遂順命。後山賊起，承檄討之。令獲賊必生致，驗實乃坐，得生者過半。改左，移浙江。

六年春，河決張秋，詔博選才臣往治。吏部尚書王恕等以大夏薦，擢右副都御史以行。乃自黃陵岡浚賈魯河，復浚孫家渡、四府營上流，以分水勢。而築長堤，起胙城歷東明、長垣抵徐州，亙三百六十里。水大治，更名張秋鎮曰「安平鎮」。孝宗嘉之，賜璽書褒美，語詳《河渠志》。召為左副都御史，歷戶部左侍郎。

十年命兼左僉都御史，往理宣府兵餉。尚書周經謂曰：「塞上勢家子以市糴為私利，公毋以剛賈禍。」大夏曰：「處天下事，以理不以勢，俟至彼圖之。」初，塞上糴買必粟千石、芻萬束乃得告納，以故，中官、武臣家得操利權。大夏令有芻粟者，自百束十石以上皆許，勢家欲牟利無所得。不兩月儲積棄羨，邊人蒙其利。明年秋，三疏移疾歸，築草堂東山下，讀書其中。越二年，廷臣交薦，起右都御史，總制兩廣軍務。敕使及門，攜二僮行。廣人故思大夏，鼓舞稱慶。大夏為清吏治，捐供億，禁內外鎮守官私役軍士，盜賊為之衰止。

十五年拜兵部尚書，屢辭乃拜命。既召見，帝曰：「朕數用卿，數引疾何也？」大夏頓首言：「臣老且病，竊見天下民窮財盡，脫有不虞，責在兵部，自度力不辦，故辭耳。」帝默然。南京、鳳陽大風拔木，河南、湖廣大水，京師苦雨沈陰。大夏請凡事非祖宗舊而害軍民者，悉條上厘革。十七年二月又言之。帝命事當興革者，所司具實以聞，乃會廷臣條上十六事，皆權幸所不便者，相與力尼之。帝不能決，下再議。大夏等言：「事屬外廷，悉蒙允行。稍涉權貴，復令察核。臣等至愚，莫知所以。」久之，乃得旨：「傳奉官疏名以請；幼匠、廚役減月米三斗；增設中官，司禮監核奏；四衛勇士，禦馬監具數以聞。余悉如議。」織造、齋醮皆停罷，光祿省浮費巨萬計，而勇士虛冒之弊亦大減。制下，舉朝歡悅。先是，外戚、近幸多幹恩澤，帝深知其害政，奮然欲振之。因時多災異，復宣諭群臣，令各陳缺失。大夏乃復上數事。

其年六月再陳兵政十害，且乞歸。帝不許，令弊端宜革者更祥具以聞。於是，大夏舉南北軍轉漕番上之苦，及邊軍困敝、邊將侵克之狀極言之。帝乃召見大夏於便殿，問曰：「卿前言天下民窮財盡。祖宗以來征斂有常，何今日至此？」對曰：「正謂不盡有常耳。如廣西歲取鐸木，廣東取香藥，費固以萬計，他可知矣。」又問軍，對曰：「窮與民等。」帝曰：「居有月糧，出有行糧，何故窮？」對曰：「其帥侵克過半，安得不窮。」帝太息曰：「朕臨禦久，乃不知天下軍民困，何以為人主！」遂下詔嚴禁。當是時，帝方銳意太平，而劉健為首輔，馬文升以師臣長六卿，一時正人充布列位。帝察知大夏方嚴，且練事，尤親信。數召見決事，大夏亦隨事納忠。

大同小警，帝用中官苗逵言，將出師。內閣劉健等力諫，帝猶疑之，召問大夏曰：「卿在廣，知苗逵延綏搗巢功乎？」對曰：「臣聞之，所俘婦稚十數耳。賴朝廷威德，全師以歸。不然，未可知也。」帝默然良久，問曰：「太宗頻出塞，今何不可？」對曰：「陛下神武固不後太宗，而將領士馬遠不逮。且淇國公小違節制，舉數十萬眾委沙漠，奈何易言之。度今上策惟守耳。」都御史戴珊亦從旁贊決，帝遽曰：「微卿曹，朕幾誤。」由是，師不果出。

莊浪土帥魯麟為甘肅副將，求大將不得，恃其部眾強，徑歸莊浪。廷臣懼生變，欲授以大帥印，又欲召還京，處之散地。大夏請獎其先世忠順，而聽麟就閑。麟素貪虐失眾心，兵柄已去無能為，竟怏怏病死。

帝欲宿兵近地為左右輔。大夏言：「保定設都司統五衛，祖宗意當亦如此。請遣還操軍萬人為西衛，納京東兵密雲、薊州為東衛。」帝報可。中官監京營者恚失兵，揭飛語宮門。帝以示大夏曰：「宮門豈外人能至？必此曹不利失兵耳。」由是，間不得行。

帝嘗諭大夏曰：「臨事輒思召卿，慮越職而止。後有當行罷者，具揭帖以進。」大夏頓首曰：「事之可否，外付府部，內咨閣臣可矣。揭帖滋弊，不可為後世法。」帝稱善。又嘗問：「天下何時太平？」對曰：「求治亦難太急。但用人行政悉與大臣面議，當而後行，久之天下自治。」嘗乘間言四方鎮守中官之害。帝問狀，對曰：「臣在兩廣見諸文武大吏供億不能敵一鎮守，其煩費可知。」帝曰：「然祖宗來設此久，安能遽革？第自今必廉如鄧原、麥秀者而後用，不然則已之。」大夏頓首稱善。大夏每被召，跪禦榻前。帝左右顧，近侍輒引避。嘗對久，憊不能興，呼司禮太監李榮掖之出。一日早朝，大夏固在班，帝偶未見，明日諭曰：「卿昨失朝耶？恐御史糾，不果召卿。」其受眷深如此。特賜玉帶、麒麟服，所賚金幣、上尊，歲時不絕。

未幾，孝宗崩，武宗嗣位，承詔請撤四方鎮守中官非額設者。帝止撤均州齊元。大夏復議上應撤者二十四人，又奏減皇城、京城守視中官，皆不納。頃之，列上傳奉武臣當汰者六百八十三人，報可。大漢將軍薛福敬等四十八人亦當奪官，福敬等故不入侍以激帝怒。帝遽命復之，而責兵部對狀，欲加罪。中官寧瑾頓首曰：「此先帝遺命，陛下列之登極詔書，不宜罪。」帝意乃解。中官韋興者，成化末得罪久廢，至是夤緣守均州。言官交諫，大夏等再三爭，皆不聽。正德元年春，又言：「鎮守中官，如江西董讓、薊州劉瑯、陜西劉雲、山東朱雲貪殘尤甚，乞按治。」帝不悅。大夏自知言不見用，數上章乞骸骨。其年五月，詔加太子太保，賜敕馳驛歸，給廩隸如制。給事中王翊、張襘請留之，吏部亦請如翊、襘言，不報。

大夏忠誠懇篤，遇知孝宗，忘身徇國，於權幸多所裁抑。嘗請嚴核勇士，為劉瑾所惡。劉宇亦憾大夏，遂與焦芳譖於瑾曰：「籍大夏家，可當邊費十二。」三年九月，假田州岑猛事，逮系詔獄。瑾欲坐以激變律死，都御史屠滽持不可，瑾謾罵曰：「即不死，可無戍耶？」李東陽為婉解，且瑾诇大夏家實貧，乃坐戍極邊。初擬廣西，芳曰：「是送若歸也」，遂改肅州。大夏年已七十三，布衣徒步過大明門下，叩首而去。觀者嘆息泣下，父老攜筐送食，所至為罷市、焚香祝劉尚書生還。比至戍所，諸司憚瑾，絕饋問，儒學生徒傳食之。遇團操，輒荷戈就伍。所司固辭，大夏曰：「軍，固當役也。」所攜止一仆。或問何不挈子姓，曰：「吾宦時，不為子孫乞恩澤。今垂老得罪，忍令同死戍所耶？」大夏既遣戍，瑾猶摭他事罰米輸塞上者再。

五年夏，赦歸。瑾誅，復官，致仕。清軍御史王相請復廩隸，錄其子孫。中官用事者終嗛之，不許。大夏歸，教子孫力田謀食。稍贏，散之故舊宗族。預自為壙誌，曰：「無使人飾美，俾懷愧地下也。」十一年五月卒，年八十一。贈太保，謚忠宣。

大夏嘗言：「居官以正己為先。不獨當戒利，亦當遠名。」又言：「人生蓋棺論定，一日未死，即一日憂責未已。」其被逮也，方鋤菜園中，入室攜數百錢，跨小驢就道。赦歸，有門下生為巡撫者，枉百里謁之。道遇扶犁者，問孰為尚書家，引之登堂，即大夏也。朝鮮使者在鴻臚寺館遇大夏邑子張生，因問起居曰：「吾國聞劉東山名久矣。」安南使者入貢曰：「聞劉尚書戍邊，今安否？」其為外國所重如此。

贊曰：王恕砥礪風節，馬文升練達政體，劉大夏篤棐自將，皆具經國之遠猷，蘊畜君之正誌。綢繆庶務，數進讜言，跡其居心行己，磊落光明，剛方鯁亮，有古大臣節概。歷事累朝，享有眉壽，朝野屬望，名重遠方。《詩》頌老成，《書》稱黃髮，三臣者近之矣。恕昧遠名之戒，以作傳見疏。而文升，大夏被遇孝宗之朝，明良相契，荃宰一心。迨至宦豎乘權，耆舊擯斥，進退之際所系詎不重哉！


Chinese text: This work was published before January 1, 1923, and is in the
public domain worldwide because the author died at least 100 years ago.
