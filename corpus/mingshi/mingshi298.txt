張介福 倪瓚 徐舫 楊恆 陳洄 楊引 吳海 劉閔 楊黼 孫一元 沈周 陳繼儒

　　韓愈言：「《蹇》之六二曰『王臣蹇蹇』，而《蠱》之上九曰『高尚其事』，由所居之時不一，而所蹈之德不同。」夫聖賢以用世為心，而逸民以肥遁為節 ，豈性分實然，亦各行其志而已。明太祖興禮儒士，聘文學，搜求岩穴，側席幽人，後置不為君用之罰，然韜跡自遠者，亦不乏人。迨中葉承平，聲教淪浹，巍科顯爵，頓天網以羅英俊，民之秀者，無不觀國光而賓王廷矣。其抱瑰材，蘊積學，槁形泉石，絕意當世者，靡得而稱焉。由是觀之，世道升降之端，系所遭逢，豈非其時為之哉。凡徵聘所及，文學行誼可稱者，已散見諸傳。茲取貞節超邁者數人，作《隱逸傳》。


目录
1	張介福
2	倪瓚
3	徐舫
4	楊恆
5	陳洄
6	楊引
7	吳海
8	劉閔
9	楊黼
10	孫一元
11	沈周
12	陳繼儒
張介福
　　張介福，字子祺，自懷慶徙吳中。少受學於許衡。二親早終，遂無仕進意。家貧，冬不能具夾襦，或遺以糹寧絮，不受，纖介必以禮。張士誠入吳，有卒犯其家，危坐不為起。刀斫面，僕地，醒復取冠戴之，坐自若。卒怪，以為異物，走去。介福恐發其先墓，往廬焉。士誠聞而欲致之，不可。使其弟往問，答曰：「無樂亂，無貪天禍，無忘國家。」饋之，力辭。已，病革，謂其友曰：「吾志希古人，未能也。惟無污於時，庶幾哉。」遂卒。

倪瓚
　　倪瓚，字元鎮，無錫人也。家雄於貲，工詩，善書畫。四方名士日至其門。所居有閣曰清閟，幽迥絕塵。藏書數千卷，皆手自勘定。古鼎法書，名琴奇畫，陳列左右。四時卉木，縈繞其外，高木修篁，蔚然深秀，故自號雲林居士。時與客觴詠其中。為人有潔癖，盥濯不離手。俗客造廬，比去，必洗滌其處。求縑素者踵至，瓚亦時應之。至正初，海內無事，忽散其貲給親故，人咸怪之。未幾兵興，富家悉被禍，而瓚扁舟箬笠，往來震澤、三泖間，獨不罹患。張士誠累欲鉤致之，逃漁舟以免。其弟士信以幣乞畫，瓚又斥去。士信恚，他日從賓客游湖上，聞異香出葭葦間，疑為瓚也，物色漁舟中，果得之。抶幾斃，終無一言。及吳平，瓚年老矣，黃冠野服，混跡編氓。洪武七年卒，年七十四。

徐舫
　　徐舫，字方舟，桐廬人。幼輕俠，好擊劍、走馬、蹴踘。既而悔之，習科舉業。已，復棄去，學為歌詩。睦故多詩人，唐有方干、徐凝、李頻、施肩吾，宋有高師魯、滕元秀，號睦州詩派，舫悉取步聚之。既乃游四方，交其名士，詩益工。行省參政蘇天爵將薦之，舫笑曰：「吾詩人耳，可羈以章紱哉。」竟避去。築室江皋，日苦吟於雲煙出沒間，翛然若與世隔，因自號滄江散人。宋濂、劉基、葉琛、章溢之赴召也，舟溯桐江，忽有人黃冠鹿裘立江上，招基而笑，且語侵之。基望見，急延入舟中。琛、溢競歡謔，各取冠服服之，欲載上黟川，其人不可乃止。濂初未相識，以問。基曰：「此徐方舟也。」濂因起共歡笑，酌酒而別。舫詩有《瑤林》、《滄江》二集。年六十八，丙午春，卒於家。

楊恆
　　楊恆，字本初，諸暨人。外族方氏建義塾，館四方游學士，恆幼往受諸經，輒領其旨要。文峻潔，有聲郡邑間。浦江鄭氏延為師，閱十年退居白鹿山，戴棕冠，披羊裘，帶經耕煙雨間，嘯歌自樂，因自號白鹿生。太祖既下浙東，命欒鳳知州事。鳳請為州學師，恆固讓不起。鳳乃命州中子弟即家問道。政有缺失，輒貽書咨訪。後唐鐸知紹興，欲辟起之，復固辭。宋濂之為學士也，擬薦為國子師，聞不受州郡辟命，乃已。恆性醇篤，與人語，出肺肝相示。事稍乖名義，輒峻言指斥。家無儋石，而臨財甚介，鄉人奉為楷法焉。

陳洄
　　時有陳洄者，義烏人。幼治經，長通百家言。初欲以功名顯，既而隱居，戴青霞冠，披白鹿裘，不復與塵事接。所居近大溪，多修竹，自號竹溪逸民。常乘小艇，吹短簫，吹已，叩舷而歌，悠然自適。宋濂俱為之傳。

楊引
　　楊引，吉水人。好學能詩文，為宋濂、陶安所稱。駙馬都尉陸賢從受學，入朝，舉止端雅。太祖喜，問誰教者，賢以引對，立召見，賜食。他日，賢以褻服見，引太息曰：「是其心易我，不可久居此矣。」復以纂修征，亦不就。其教學者，先操履而後文藝。嘗揭《論語鄉黨》篇示人曰：「吾教自有養生術，安事偃仰吐納為。」乃節飲食，時動息，迄老視聽不衰。既歿，安福劉球稱其學探道原，文范後世，去就出處，卓然有陶潛、徐穉之風。

吳海
　　吳海，字朝宗，閩縣人。元季以學行稱。值四方盜起，絕意仕進。洪武初，守臣欲薦諸朝，力辭免。既而徵詣史局，復力辭。嘗言：「楊、墨、釋、老，聖道之賊，管、商、申、韓，治道之賊，稗官野乘，正史之賊，支詞艷說，文章之賊。上之人，宜敕通經大臣，會諸儒定其品目，頒之天下，民間非此不得輒藏，坊市不得輒粥。如是數年，學者生長不涉異聞，其於養德育才，豈曰小補。」因著書一編曰《書禍》，以發明之。與永福王翰善。翰嘗仕元，海數勸之死，翰果自裁。海教養其子偁，卒底成立。平居虛懷樂善，有規過者，欣然立改，因顏其齋曰聞過。為文嚴整典雅，一歸諸理，後學咸宗仰之。有《聞過齋集》行世。

劉閔
　　劉閔，字子賢，莆田人。生而純愨。早孤，絕意科舉，求古聖賢禔躬訓家之法，率而行之。祖母及父喪未舉，斷酒肉，遠室家。訓鄰邑，朔望歸，則號哭殯所，如是三年。婦失愛於母，出之，獨居奉養，疾不解衣。母或恚怒，則整衣竟夕跪榻前。祭享奠獻，一循古禮，鄉人莫不欽重。副使羅璟立社學，構養親堂，延閔為師。提學僉事周孟中捐俸助養。知府王弼每祭廟社，必延致齋居，曰：「此人在座，私意自消。」置田二十余畝贍之，並受不辭。及母歿，即送田還官，廬墓三年。弟婦求分產，閔闔戶自撾，婦感悟乃已。

　　弘治中，僉都御史林俊上言：「伏見皇太子年逾幼學，習處宮中，罕接外傅，豫教之道似為未備。今講讀侍從諸臣固已簡用，然百司眾職，山林隱逸，不謂無人。以臣所知，則禮部侍郎謝鐸、太僕少卿儲巏、光祿少卿楊廉，可備講員。其資序未合，德行可取者二人，則致仕副使曹時中、布衣劉閔是也。閔，臣縣人，恭慎醇粹，孝行高古。日無二粥，身無完衣，處之晏如。監司劉大夏、徐貫等恆敬禮之。臣謂可禮致時中為宮僚，閔以布衣入侍，必能涵育薰陶，裨益睿質。」時不能用。其後，巡按御史宗彝、饒瑭欲援詔例舉閔經明行修，閔力辭。知府陳效請遂其志，榮以學職。正德元年，遙授儒學訓導。

楊黼
　　楊黼，雲南太和人也。好學，讀《五經》皆百遍。工篆籀，好釋典。或勸其應舉，笑曰：「不理性命，理外物耶？」庭前有大桂樹，縛板樹上，題曰桂樓。偃仰其中，歌詩自得。躬耕數畝供甘膬，但求親悅，不顧余也。注《孝經》數萬言，證群書，根性命，字皆小篆。所用硯乾，將下樓取水，硯池忽滿，自是為常，時人咸異之。父母歿，為傭營葬畢，入雞足，棲羅漢壁石窟山十餘年，壽至八十。子遜迎歸，一日沐浴，令子孫拜，曰：「明日吾行矣。」果卒。

孫一元
　　孫一元，字太初，不知何許人，問其邑里，曰：「我秦人也。」嘗棲太白之巔，故號太白山人。或曰安化王宗人，王坐不軌誅，故變姓名避難也。一元姿性絕人，善為詩，風儀秀朗，蹤跡奇譎，烏巾白帢，攜鐵笛鶴瓢，遍游中原，東逾齊、魯，南涉江、淮，歷荊抵吳越，所至賦詩，談神仙，論當世事，往往傾其座人。鉛山費宏罷相，訪之杭州南屏山，值其晝寢，就臥內與語。送之及門，了不酬答。宏出語人曰：「吾一生未嘗見此人。」時劉麟以知府罷歸，龍霓以僉事謝政，並客湖州，與郡人故御史陵昆善，而長興吳珫隱居好客，三人者並主於其家。珫因招一元入社，稱「苕溪五隱」。一元買田溪上，將老焉。舉人施侃雅善一元，妻以妻妹張氏，生一女而卒，年止三十七。珫等葬之道場山。

沈周
　　沈周，字啟南，長洲人。祖澄，永樂間舉人材，不就。所居曰西庄，日置酒款賓，人擬之顧仲瑛。伯父貞吉，父恆吉，並抗隱。構有竹居，兄弟讀書其中。工詩善畫，臧獲亦解文墨。邑人陳孟賢者，陳五經繼之子也。周少從之游，得其指授。年十一，游南都，作百韻詩，上巡撫侍郎崔恭。面試《鳳凰台賦》，援筆立就，恭大嗟異。及長，書無所不覽。文摹左氏，詩擬白居易、蘇軾、陸游，字仿黃庭堅，併為世所愛重。尤工於畫，評者謂為明世第一。

　　郡守欲薦周賢良，周筮《易》，得《遁》之九五，遂決意隱遁。所居有水竹亭館之勝，圖書鼎彝充牣錯列，四方名士過從無虛日，風流文彩，照映一時。奉親至孝。父歿，或勸之仕，對曰：「若不知母氏以我為命耶？奈何離膝下。」居恆厭入城市，於郭外置行窩，有事一造之。晚年，匿跡惟恐不深，先後巡撫王恕、彭禮咸禮敬之，欲留幕下，並以母老辭。

　　有郡守征畫工繪屋壁。裡人疾周者，入其姓名，遂被攝。或勸周謁貴游以免，周曰：「往役，義也，謁貴游，不更辱乎！」卒供役而還。已而守入覲，銓曹問曰：「沈先生無恙乎？」守不知所對，漫應曰：「無恙。」見內閣，李東陽曰：「沈先生有牘乎？」守益愕，復漫應曰：「有而未至。」守出，倉皇謁侍郎吳寬，問「沈先生何人？」寬備言其狀。詢左右，乃畫壁生也。比還，謁周舍，再拜引咎，索飯，飯之而去。周以母故，終身不遠游。母年九十九而終，周亦八十矣。又三年，以正德四年卒。

陳繼儒
　　陳繼儒，字仲醇，松江華亭人。幼穎異，能文章，同郡徐階特器重之。長為諸生，與董其昌齊名。太倉王錫爵招與子衡讀書支硎山。王世貞亦雅重繼儒，三吳名下士爭欲得為師友。繼儒通明高邁，年甫二十九，取儒衣冠焚棄之。隱居昆山之陽，構廟祀二陸，草堂數椽，焚香晏坐，意豁如也。時錫山顧憲成講學東林，招之，謝弗往。親亡，葬神山麓，遂築室東佘山，杜門著述，有終焉之志。工詩善文，短翰小詞，皆極風致，兼能繪事。又博文強識，經史諸子、術伎稗官與二氏家言，靡不較核。或刺取瑣言僻事，詮次成書，遠近競相購寫。征請詩文者無虛日。性喜獎掖士類，屨常滿戶外，片言酬應，莫不當意去。暇則與黃冠老衲窮峰泖之勝，吟嘯忘返，足跡罕入城市。其昌為築來仲樓招之至。黃道周疏稱「志尚高雅，博學多通，不如繼儒」，其推重如此。侍郎沈演及御史、給事中諸朝貴，先後論薦，謂繼儒道高齒茂，宜如聘吳與弼故事。屢奉詔征用，皆以疾辭。卒年八十二，自為遺令，纖悉畢具。


Chinese text: This work was published before January 1, 1923, and is in the
public domain worldwide because the author died at least 100 years ago.
