範景文倪元璐李邦華王家彥孟兆祥〈（子章明）〉施邦曜淩義渠

崇禎十有七年三月，流賊李自成犯京師。十九日丁未，莊烈帝殉社稷。文臣死國者，東閣大學士範景文而下，凡二十有一人。福王立南京，並予贈謚。皇清順治九年，世祖章皇帝表章前代忠臣，所司以範景文、倪元璐、李邦華、王家彥、孟兆祥、子章明、施邦曜、淩義渠、吳麟征、周鳳翔、馬世奇、劉理順、汪偉、吳甘來、王章、陳良謨、申佳允、許直、成德、金鉉二十人名上。命所在有司各給地七十畝，建祠致祭，且予美謚焉。

範景文，字夢章，吳橋人。父永年，南寧知府。景文幼負器識，登萬歷四十一年進士，授東昌推官。以名節自勵，苞苴無敢及其門。歲大饑，盡心振救，闔郡賴之。用治行高等，擢吏部稽勛主事，歷文選員外郎，署選事。泰昌時，群賢登進，景文力為多，尋乞假去。

天啟五年二月，起文選郎中，魏忠賢暨魏廣微中外用事，景文同鄉，不一詣其門，亦不附東林，孤立行意而已。嘗言：「天地人才，當為天地惜之。朝廷名器，當為朝廷守之。天下萬世是非公論，當與天下萬世共之。」時以為名言。視事未彌月，謝病去。

崇禎初，用薦召為太常少卿。二年七月，擢右僉都御史，巡撫河南。京師戒嚴，率所部八千人勤王，餉皆自賫。抵涿州，四方援兵多剽掠，獨河南軍無所犯。移駐都門，再移昌平，遠近恃以無恐。明年三月，擢兵部添註左侍郎，練兵通州。通鎮初設，兵皆召募，景文綜理有法，軍特精。嘗請有司實行一條鞭法，徭役歸之官，民稍助其費，供應平買，不立官價名。帝令永著為例。居二年，以父喪去官。

七年冬，起南京右都御史。未幾，就拜兵部尚書，參贊機務。屢遣兵戍池河、浦口，援廬州，扼滁陽，有警輒發，節制精明。嘗與南京戶部尚書錢春以軍食相訐奏，坐鐫秩視事。已，敘援剿功，復故秩。十一年冬，京師戒嚴，遣兵入衛。楊嗣昌奪情輔政，廷臣力爭多被謫，景文倡同列合詞論救。帝不悅，詰首謀，則自引罪，且以眾論僉同為言。帝益怒，削籍為民。

十五年秋，用薦召拜刑部尚書，未上，改工部。入對，帝迎勞曰：「不見卿久，何臒也！」景文謝。十七年二月，命以本官兼東閣大學士，入參機務。未幾，李自成破宣府，烽火逼京師。有請帝南幸者，命集議閣中。景文曰：「固結人心，堅守待援而已，此外非臣所知。」及都城陷，趨至宮門，宮人曰：「駕出矣。」復趨朝房，賊已塞道。從者請易服還邸，景文曰：「駕出安歸？」就道旁廟草遺疏，復大書曰：「身為大臣，不能滅賊雪恥，死有余恨。」遂至演象所拜辭闕墓，赴雙塔寺旁古井死。景文死時，猶謂帝南幸也。贈太傅，謚文貞。本朝賜謚文忠。

倪元璐，字玉汝，上虞人。父凍，歷知撫州、淮安、荊州、瓊州四府，有當官稱。

天啟二年，元璐成進士，改庶吉士，授編修。冊封德府，移疾歸。還朝，出典江西鄉試。暨復命，則莊烈帝踐阼，魏忠賢已伏誅矣。楊維垣者，逆奄遺孽也，至是上疏並詆東林、崔、魏。元璐不能平，崇禎元年正月上疏曰：

臣頃閱章奏，見攻崔、魏者必與東林並稱邪黨。夫以東林為邪黨，將以何者名崔、魏？崔、魏既邪黨矣，擊忠賢、呈秀者又邪黨乎哉！東林，天下才藪也，而或樹高明之幟，繩人過刻，持論太深，謂之非中行則可，謂之非狂狷不可。且天下議論，寧假借，必不可失名義；士人行己，寧矯激，必不可忘廉隅。自以假借矯激為大咎，於是彪虎之徒公然背畔名義，決裂廉隅。頌德不已，必將勸進；建祠不已，必且呼嵩。而人猶且寬之曰：「無可奈何，不得不然耳。」充此無可奈何、不得不然之心，又將何所不至哉！乃議者以忠厚之心曲原此輩，而獨持已甚之論苛責吾徒，所謂舛也。今大獄之後，湯火僅存，屢奉明綸，俾之酌用，而當事者猶以道學封疆，持為鐵案，毋亦深防其報復乎？然臣以為過矣。年來借東林媚崔、魏者，其人自敗，何待東林報復？若不附崔、魏，又能攻去之，其人已喬嶽矣，雖百東林烏能報復哉？臣又伏讀聖旨，有「韓爌清忠有執，朕所鑒知」之諭。而近聞廷臣之議，殊有異同，可為大怪。爌相業光偉，他不具論，即如紅丸議起，舉國沸然，爌獨侃侃條揭，明其不然。夫孫慎行，君子也，爌且不附，況他人乎！而今推轂不及，點灼橫加，則徒以其票擬熊廷弼一事耳。廷弼固當誅，爌不為無說，封疆失事，累累有徒，乃欲獨殺一廷弼，豈平論哉？此爌所以閣筆也。然廷弼究不死於封疆而死於局面，不死於法吏而死於奸珰，則又不可謂後之人能殺廷弼，而爌獨不能殺之也。又如詞臣文震孟正學勁骨，有古大臣之品，三月居官，昌言獲罪，人以方之羅倫、舒芬。而今起用之旨再下，謬悠之譚不已，將毋門戶二字不可重提耶？用更端以相遮抑耶？書院、生祠，相勝負者也，生祠毀，書院豈不當修復！

時柄國者悉忠賢遺黨，疏入，以論奏不當責之。於是維垣復疏駁元璐。元璐再疏曰：

臣前疏原為維垣發也。陛下明旨曰：「分別門戶，已非治征」，曰「化異為同」，曰「天下為公」，而維垣則倡為孫黨、趙黨、熊黨、鄒黨之說。是陛下於方隅無不化，而維垣實未化；陛下於正氣無不伸，而維垣不肯伸。

維垣怪臣盛稱東林，以東林嘗推李三才而護熊廷弼也。抑知東林有力擊魏忠賢之楊漣，首劾崔呈秀之高攀龍乎！忠賢窮兇極惡，維垣猶尊稱之曰「廠臣公」、「廠臣不愛錢」、「廠臣知為國為民」，而何責乎三才？五彪五虎之罪，刑官僅擬削奪，維垣不駁正，又何誅乎廷弼？維垣又怪臣盛稱韓爌。夫舍爌昭然忤珰之大節，而加以罔利莫須有之事，已為失平。至廷弼行賄之說，乃忠賢借以誣陷清流，為楊、左諸人追贓地耳，天下誰不知，維垣猶守是說乎？維垣又怪臣盛稱文震孟。夫震孟忤珰削奪，其破帽策蹇傲蟒玉馳驛語，何可非？維垣試觀數年來破帽策蹇之輩，較超階躐級之儔，孰為榮辱。自此義不明，畏破帽策蹇者，相率而頌德建祠，希蟒玉馳驛者呼父、呼九千歲而不怍，可勝嘆哉！維垣又怪臣盛稱鄒元標。夫謂都門聚講為非則可，謂元標講學有他腸則不可。當日忠賢驅逐諸人，毀廢書院者，正欲箝學士大夫之口，恣行不義耳。自元標以偽學見驅，而逆珰遂以真儒自命，學宮之內，儼然揖先聖為平交。使元標諸人在，豈遂至此！維垣又駁臣假借矯激。夫當崔、魏之世，人皆任真率性，頌德建祠。使有一人假借矯激，而不頌不建，豈不猶賴是人哉！維垣以為真小人，待其貫滿可攻去之，臣以為非計也。必待其貫滿，其敗壞天下事已不可勝言，雖攻去之，不已晚乎！即如崔、魏，貫滿久矣，不遇聖明，誰攻去之？維垣終以無可奈何為頌德建祠者解，臣以為非訓也。假令呈秀一人舞蹈稱臣於逆珰，諸臣亦以為無可奈何而從之乎？又令逆珰以兵劫諸臣使從叛逆，諸臣亦靡然從之，以為無可奈何而然乎？維垣又言「今日之忠直，不當以崔、魏為對案」，臣謂正當以崔、魏為對案也。夫人品試之崔、魏而定矣，故有東林之人，為崔、魏所恨其牴觸、畏其才望而必欲殺之逐之者，此正人也。有攻東林之人，雖為崔、魏所借，而勁節不阿，或遠或逐者，亦正人也。以崔、魏定邪正，猶以明鏡別妍媸。維垣不取證於此，而安取證哉！

總之東林之取憎於逆珰獨深，其得禍獨酷。在今日當曲原其被抑之苦，不當毛舉其尺寸之瑕。乃歸逆珰以首功，代逆珰而分謗，斯亦不善立論者矣。

疏入，柄國者以互相詆訾兩解之。當是時，元兇雖殛，其徒黨猶盛，無敢頌言東林者。自元璐疏出，清議漸明，而善類亦稍登進矣。

元璐尋進侍講。其年四月，請毀《三朝要典》，言：「梃擊、紅丸、移宮三議，哄於清流，而《三朝要典》一書，成於逆豎。其議可兼行，其書必當速毀。蓋當事起議興，盈廷互訟。主梃擊者力護東宮，爭梃擊者計安神祖。主紅丸者仗義之言，爭紅丸者原情之論。主移宮者弭變於幾先，爭移宮者持平於事後。數者各有其是，不可偏非。總在逆珰未用之先，雖甚水火，不害塤篪，此一局也。既而楊漣二十四罪之疏發，魏廣微此輩門戶之說興，於是逆珰殺人則借三案，群小求富貴則借三案。經此二借，而三案全非矣。故凡推慈歸孝於先皇，正其頌德稱功於義父，又一局也。網已密而猶疑有遺鱗，勢已重而或憂其翻局。崔、魏諸奸始創立私編，標題《要典》，以之批根今日，則眾正之黨碑；以之免死他年，即上公之鐵券。又一局也。由此而觀，三案者，天下之公議；《要典》者，魏氏之私書。三案自三案，《要典》自《要典》也。今為金石不刊之論者，誠未深思。臣謂翻即紛囂，改亦多事，惟有毀之而已。」帝命禮部會詞臣詳議。議上，遂焚其板。侍講孫之獬，忠賢黨也，聞之，詣閣大哭，天下笑之。

元璐歷遷南京司業、右中允。四年，進右諭德，充日講官，進右庶子。上制實八策：曰間插部，曰繕京邑，曰優守兵，曰靖降人，曰益寇餉，曰儲邊才，曰奠輦轂，曰嚴教育。又上制虛八策：曰端政本，曰伸公議，曰宣義問，曰一條教，曰慮久遠，曰昭激勸，曰勵名節，曰假體貌。其端政本，悉規切溫體仁；其伸公議，則詆張捷薦呂純如謀翻逆案事。捷大怒，上疏力攻，元璐疏辨，帝俱不問。八年，遷國子祭酒。

元璐雅負時望，位漸通顯。帝意向之，深為體仁所忌。一日，帝手書其名下閣，令以履歷進，體仁益恐。會誠意伯劉孔昭謀掌戎政，體仁餌孔昭使攻元璐，言其妻陳尚存，而妾王冒繼配復封，敗禮亂法。詔下吏部核奏，其同里尚書姜逢元，侍郎王業浩、劉宗周及其從兄御史元珙，鹹言陳氏以過被出，繼娶王非妾，體仁意沮。會部議行撫按勘奏，即擬旨云：「登科錄二氏並列，罪跡顯然，何待行勘。」遂落職閑住。孔昭京營不可得，遂以南京操江償之。

十五年九月，詔起兵部右侍郎兼侍讀學士。明年春抵都，陳制敵機宜，帝喜。五月，超拜戶部尚書兼翰林院學士，仍充日講官。祖制，浙人不得官戶部。元璐辭，不許。帝眷元璐甚，五日三賜對。因奏：「陛下誠用臣，臣請得參兵部謀。」帝曰：「已諭樞臣，令與卿協計。」當是時，馮元飆為兵部，與元璐同誌，鉤考兵食，中外想望治平。惟帝亦以用兩人晚，而時事益不可為，左支右詘，既已無可奈何。故事，諸邊餉司悉中差，元璐請改為大差，兼兵部銜，令清核軍伍，不稱職者即遣人代之。先是，屢遣科臣出督四方租賦，元璐以為擾民無益，罷之，而專責撫按。戶部侍郎莊祖誨督剿寇餉，憂為盜劫，遠避之長沙、衡州。元璐請令督撫自催，毋煩朝使。自軍興以來，正供之外，有邊餉，有新餉，有練餉，款目多，黠吏易為奸，元璐請合為一。帝皆報可。時國用益詘，而災傷蠲免又多。元璐計無所出，請開贖罪例，且令到官滿歲者，得輸貲給封誥。帝亦從之。

先是，有崇明人沈廷揚者，獻海運策，元璐奏聞。命試行，乃以廟灣船六艘聽運進。月余，廷揚見元璐，元璐驚曰：「我已奏聞上，謂公去矣，何在此？」廷揚曰：「已去復來矣，運已至。」元璐又驚喜聞上。上亦喜，命酌議。乃議歲糧艘，漕與海各相半行焉。十月，命兼攝吏部事。陳演忌元璐，風魏藻德言於帝曰：「元璐書生，不習錢谷。」元璐亦數請解職。

十七年二月，命以原官專直日講。逾月，李自成陷京師，元璐整衣冠拜闕，大書幾上曰：「南都尚可為。死，吾分也，勿以衣衾斂。暴我屍，聊誌吾痛。」遂南向坐，取帛自縊而死。贈少保，吏部尚書，謚文正。本朝賜謚文正。

李邦華，字孟暗，吉水人。受業同里鄒元標，與父廷諫同舉萬歷三十一年鄉試。父子自相鏃礪，布衣徒步赴公車。明年，邦華成進士，授涇縣知縣，有異政。行取，擬授御史。值黨論初起，朝士多詆顧憲成，邦華與相拄，遂指目邦華東林。以是，越二年而後拜命，陳法祖用人十事：曰內閣不當專用詞臣，曰詞臣不當專守館局，曰詞臣不當教習內書堂，曰六科都給事中不當內外間阻，曰御史升遷不當概論考滿，曰吏部乞假不當積至正郎，曰關倉諸差不當專用舉貢任子，曰調簡推知不當驟遷京秩，曰進士改教不當概從內轉，曰邊方州縣不當盡用鄉貢。疏上，不報。

四十一年，福王之藩已有期，忽傳旨莊田務足四萬頃。廷臣相顧愕眙，計田數必不足，則期將復更，然無敢抗言爭之者。邦華首疏諫，廷臣乃相繼爭，期得毋易。巡視銀庫，上祛弊十事，中貴不便，格不行。巡按浙江，織造中官劉成死，命歸其事於有司，別遣中官呂貴錄成遺貲。貴族奸民紀光詭稱機戶，詣闕保留貴代成督造。邦華極論二人交關作奸罪。光疏不由通政，不下內閣，以中旨行之。邦華三疏爭，皆不報。是時神宗好貨，中官有所進奉，名為孝順。疏中刺及之，並劾左右大奄之黨貴者，於是期滿久不得代。

四十四年引疾歸。時群小力排東林，指鄒元標為黨魁。邦華與元標同里，相師友，又性好別黑白。或勸其委蛇，邦華曰：「寧為偏枯之學問，不作反覆之小人。」聞者益嫉之。明年以年例出為山東參議。其父廷諫時為南京刑部郎中，亦罷歸。邦華乃辭疾不赴。天啟元年起故官，飭易州兵備。明年遷光祿少卿，即還家省父。四月，擢右僉都御史，代畢自嚴巡撫天津。軍府新立，庶務草創，邦華至，極力振飭，津門軍遂為諸鎮冠。進兵部右侍郎，復還家省父。四年夏抵京，奄黨大嘩，謂樞輔孫承宗以萬壽節入覲，將清君側之惡，邦華實召之。乃立勒承宗還鎮，邦華引疾去。明年秋，奄黨劾削其官。

崇禎元年四月，起工部右侍郎，總督河道。尋改兵部，協理戎政。還朝，召見，旋知武會試，事竣入營。故事，冬至郊，列隊扈蹕，用軍八萬五千人。至是，增至十萬有奇。時方郊，總督勛臣缺，邦華兼攝其事。所設雲輦、龍旌、寶纛、金鼓、旗幟、甲胄、劍戟，煥然一新，帝悅。明年春，幸學，亦如之。命加兵部尚書。時戎政大壞，邦華先陳更操法、慎揀選、改戰車、精火藥、專器械、責典守、節金錢、酌兌馬、練大炮九事。

京營故有占役、虛冒之弊。占役者，其人為諸將所役，一小營至四五百人，且有賣閑、包操諸弊。虛冒者，無其人，諸將及勛戚、奄寺、豪強以蒼頭冒選鋒壯丁，月支厚餉。邦華核還占役萬，清虛冒千。三大營軍十余萬，半老弱。故事，軍缺聽告補，率由賄得。邦華必親校，非年壯力強者不錄，自是軍鮮冒濫。三營選鋒萬，壯丁七千，餉倍他軍，而疲弱不異。邦華下令，每把總兵五百，月自簡五人，年必二十五以下，力必二百五十斤以上，技必兼弓矢火炮，月一解送，補選鋒壯丁之缺，自是人人思奮。三大營領六副將，又分三十六營，官以三百六十七人計，所用掾史皆積猾。邦華按罪十余人，又行一歲二考察之令，自是諸奸為戢。

營馬額二萬六千，至是止萬五千。他官公事得借騎，總督、協理及巡視科道，例有坐班馬，不肖且折橐入錢，營馬大耗。邦華首減己班馬三之一，他官借馬，非公事不得騎，自是濫借為希。

京營歲領太仆銀萬六千兩，屯田籽粒銀千六十兩，犒軍制器胥徒工食取給焉。各官取之無度，歲用不敷。邦華建議，先協理歲取千四百，總督巡視遞節減，自是營帑遂裕。

營將三百六十，聽用者稱是。一官缺，請托紛至。邦華悉杜絕，行計日省成法。每小營各置簿，月上事狀於協理，以定殿最。舊制，三大營外復設三備兵營，營三千人，餉視正軍，而不習技擊，益為豪家隱冒。邦華核去四千余人，又汰老弱千，疏請歸並三大營不另設，由是戎政大厘。

倉場總督南居益言：「京營歲支米百六十六萬四千余石，視萬歷四十六年增五萬七千余石，宜減省。」邦華因上議軍以十二萬為額，餉以百四十四萬石為額，歲省二十二萬有奇。帝亦報可，著為令。帝知邦華忠，奏無不從，邦華亦感帝知，不顧後患。諸失利者銜次骨，而怨謗紛然矣。

其年十月，畿輔被兵，簡精卒三千守通州，二千援薊州，自督諸軍營城外，軍容甚壯。俄有命邦華軍撤還守陴，於是偵者不敢遠出，聲息遂斷，則請防寇賊，緝間諜，散奸宄，禁訛言。邦華自聞警，衣不解帶，捐貲造炮車及諸火器，又以外城單薄，自請出守。而諸不逞之徒，乃構蜚語入大內。襄城伯李守锜督京營，亦銜邦華扼己，乘間詆諆。邦華自危，上疏陳情，歸命於帝。會滿桂兵拒大清兵德勝門外，城上發大炮助桂，誤傷桂兵多。都察院都事張道澤遂劾邦華，言官交章論列，遂罷邦華閑住。自是代者以為戒，率因循姑息，戎政不可問矣。邦華前後罷免家居二十年。父廷諫無恙。

十二年四月，起南京兵部尚書，定營制，汰不急之將，並分設之營。謂守江南不若守江北，防下流不若防上流。乃由浦口歷滁、全椒、和，相形勢，繪圖以獻。於浦口置沿江敵臺，於滁設戍卒，於池河建城垣，於滁、椒咽喉則築堡於藕塘。和遭屠戮，請以隸之太平。又請開府采石之山，置哨太平之港，大墾當塗閑田數萬頃資軍儲。徐州，南北要害，水陸交會，請宿重兵，設總督，片檄征調，奠陵京萬全之勢。皆下所司，未及行，以父憂去。

十五年冬，起故官，掌南京都察院事，俄代劉宗周為左都御史。都城被兵，即日請督東南援兵入衛，力疾上道。明年三月抵九江。左良玉潰兵數十萬，聲言餉乏，欲寄帑於南京，艨艟蔽江東下。留都士民一夕數徙，文武大吏相顧愕眙。邦華嘆曰：「中原安靜土，東南一角耳。身為大臣，忍坐視決裂，袖手局外而去乎！」乃停舟草檄告良玉，責以大義。良玉氣沮，答書語頗恭。邦華用便宜發九江庫銀十五萬餉之，而身入其軍，開誠慰勞。良玉及其下皆感激，誓殺賊報國，一軍遂安。帝聞之，大喜，陛見嘉勞。邦華跪奏移時，數詔起立，溫語如家人，中官屏息遠伏。其後召對百官，帝輒目註邦華雲。舊例，御史出巡，回道考核。邦華謂回道而後黜，害政已多。論罷巡按、巡鹽御史各一人。奉命考試御史，黜冒濫者一人，追黜御史無顯過而先任推官著貪聲者一人。臺中始畏法。

十七年二月，李自成陷山西。邦華密疏請帝固守京師，仿永樂朝故事，太子監國南都。居數日未得命，又請定、永二王分封太平、寧國二府，拱護兩京。帝得疏意動，繞殿行，且讀且嘆，將行其言。會帝召對群臣，中允李明睿疏言南遷便，給事中光時亨以倡言泄密糾之。帝曰：「國君死社稷，正也，朕誌定矣。」遂罷邦華策不議。未幾，賊逼都城，亟詣內閣言事。魏藻德漫應曰：「姑待之。」邦華太息而出。已，率諸御史登城，群奄拒之不得上。十八日，外城陷，走宿文信國祠。明日，內城亦陷，乃三揖信國曰：「邦華死國難，請從先生於九京矣。」為詩曰：「堂堂丈夫兮聖賢為徒，忠孝大節兮誓死靡渝，臨危授命兮吾無愧吾。」遂投繯而絕。贈太保、吏部尚書，謚忠文。本朝賜謚忠肅。

王家彥，字開美，莆田人。天啟二年進士。授開化知縣，調蘭溪。擢刑科給事中，彈擊權貴無所避。

崇禎四年，請釋大學士錢龍錫於獄，龍錫得減死。請推行按月奏報例於四方，獄囚得無久淹。閩海盜劉香擾郡邑，撫鎮追剿多失利，朝議召募，將大舉。家彥言：「舊制，衛所軍餼於官，無別兵亦無別將，統於各衛之指揮。寨設號船，聊絡呼應，又添設遊擊等官，雖支洋窮港，戈船相望。臣愚以今日策防海，莫若復舊制，勤訓練。練則衛所軍皆勁卒，不練雖添設召募兵，猶驅市人而戰之，糜餉擾民無益，賊終不能盡。」時以為名言。奉命巡青，所條奏多議行。

先是，隆慶間太仆種馬額存十二萬五千，邊馬至二十六萬。言者以民間最苦養馬，所納馬又不足用，議馬征銀十兩，加草料銀二兩，歲可得銀百四十四萬兩。中樞楊博持不可，詔折其半，而馬政始變。萬歷九年議盡行改折，南寺歲征銀二十二萬，北寺五十一萬，銀入冏寺而馬政日弛。家彥極陳其弊，請改國初種馬及西番茶馬之制。又班軍舊額十六萬，後減至七萬，至是止二萬有奇，更有建議盡征行糧、月糧，免其番上者。家彥時巡京營，力陳不可，且請免其工役，盡歸行伍。帝皆褒納其言。遵化鐵冶久廢，奸民請開之，家彥言有害無利。復有請開開化雲霧山以興屯者，亦以家彥言而止。

屢遷戶科都給事中。軍興餉詘，總督盧象升有因糧加餉之議，戶部尚書侯恂請於未被寇之地，士大夫家賦銀兩者，加二錢；民間五兩以上者，兩加一錢。家彥言：「民賦五兩上者，率百十家成一戶，非富民，不可以朘削。」軍食不足，畿輔、山東、河南、江北召買米豆輸天津，至九十余萬石，吏胥侵耗率數十萬。家彥請嚴治，帝並采納焉。憂歸。

十二年起吏科都給事中。流寇日熾，緣墨吏朘民，民益走為盜。盜日多，民生日蹙。家彥上疏曰：「臣見秦、晉之間，饑民相煽，千百為群。其始率自一鄉一邑，守令早為之所，取《周官荒政十二》而行之，民何至接踵為盜，盜何至潰裂以極？論者謂功令使然，催科急者書上考，督責嚴者號循良，不肖而墨者以束濕濟其饕餮，一二賢明吏束於文法，展布莫由。惟稍寬文網，壹令撫綏，盜之聚者可散，散者可不復聚。又舊制捕蝗令，吏部歲九月頒勘合於有司，請實意舉行。」帝皆納之。擢大理丞，進本寺少卿。

十五年遷太仆卿。家彥向言馬政，帝下兵部檄陜西督撫，未能行。至是，四疏言馬耗之故，請行官牧及金牌差發遺制。且言：「課馬改折，舊增至二十四萬兩，已重困。楊嗣昌不恤民，復增三十七萬，致舊額反逋，不可不厘正。」帝手其疏，語執政曰：「家彥奏皆善。」敕議行。然軍興方亟，不能盡舉也。

頃之，擢戶部右侍郎。都城被兵，命協理戎政。即日登陴，閱視內外城十六門。雪夜，攜一燈，步巡城堞，人無知者。翊日校勤惰，將士皆服，爭自勵。初，分守阜成門，後移安定門，寢處城樓者半歲。解嚴，賜宴午門，增秩一等。

十七年二月，廷推戶部尚書。帝曰：「戎政非家彥不可。」特留任。賊逼京師，襄城伯李國禎督京營，又命中官王德化盡督內外軍。國禎發三大營軍城外，守陴益少。諸軍既出城，見賊輒降，降卒反攻城，城上人皆其儕，益無固誌。廷臣分門守，家彥守安定門。號令進止由中官，沮諸臣毋得登城，又縋叛監杜勛上，與密約而去。帝手敕兵部尚書張縉彥登城察視，家彥從，中官猶固拒，示之手敕，問勛安在，曰：「去矣。」秦、晉二王欲上城，家彥曰：「二王降賊，即賊也。賊安得上！」頓足哭。偕縉彥詣宮門請見，不得入。黎明，城陷，家彥投城下，不死，自縊於民舍，遭賊焚，殘其一臂，仆收其余體焉。贈太子太保、兵部尚書，謚忠端。本朝賜謚忠毅。

孟兆祥，字允吉，山西澤州人也。世籍交河，舉於鄉，九赴會試。天啟二年始擢第，除大理左評事。

崇禎初，遷吏部稽勛主事，歷文選員外郎。門生謁選請善地，兆祥正色拒之，其人悚然退。進稽勛郎中，歷考功。忤權要，貶行人司副，稍遷光祿丞，進少卿。歷左通政、太仆卿，旋進通政使，拜刑部右侍郎。

賊薄都城，兆祥分守正陽門。襄城伯李國禎統京營軍，稽月餉不予，士無固誌。城陷，兆祥曰：「社稷已覆，吾將安之！」自經於門下。

長子章明，字綱宜，甫成進士，兆祥揮之曰：「我死，汝可去。」對曰：「君父大節也，君亡父死，我何生為！」乃投繯於父之側。兆祥妻呂，章明妻王相向哭，既而曰：「彼父子死忠矣，我二人獨不能死乎！」皆自縊。兆祥贈刑部尚書，謚忠貞，章明河南道御史，謚節湣。本朝賜兆祥謚忠靖，章明貞孝。

施邦曜，字爾韜，余姚人。萬歷四十一年進士。不樂為吏，改順天武學教授，歷國子博士、工部營繕主事，進員外郎。魏忠賢興三殿工，諸曹郎奔走其門，邦曜不往。忠賢欲困之，使拆北堂，期五日，適大風拔屋，免譙責。又使作獸吻，仿嘉靖間制，莫考。夢神告之，發地得吻，嘉靖舊物也，忠賢不能難。

遷屯田郎中，稍遷漳州知府，盡知屬縣奸盜主名，每發輒得，闔郡驚為神。盜劉香、李魁奇橫海上，邦曜縶香母誘之，香就擒。魁奇援鄭芝龍事請撫，邦曜言於巡撫鄒維璉討平之。遷福建副使、左參政、四川按察使、福建左布政使，並有聲。

或饋之朱墨竹者，姊子在旁請受之。曰：「不可。我受之，即彼得以乘間而嘗我，我則示之以可欲之門矣。」性好山水。或勸之遊峨嵋，曰：「上官遊覽，動煩屬吏支應，傷小民幾許物力矣。」其潔己愛民如此。

歷兩京光祿寺卿，改通政使。黃道周既謫官，復逮下詔獄。國子生塗仲吉上書訟之，邦曜不為封進，而大署其副封曰：「書不必上，論不可不存。」仲吉劾邦曜，邦曜以副封上。帝見其署語，怒，下仲吉獄，而奪邦曜官。逾年起南京通政使。入都陛見，陳學術、吏治、用兵、財賦四事，帝改容納焉。出都三日，命中使召還，曰：「南京無事，留此為朕效力。」吏部推刑部右侍郎。帝曰：「邦曜清執，可左副都御史。」時崇禎十六年十二月也。

明年，賊薄近郊。邦曜語兵部尚書張縉彥檄天下兵勤王，縉彥慢弗省，邦曜太息而去。城陷，趨長安門，聞帝崩，慟哭曰：「君殉社稷矣，臣子可偷生哉！」即解帶自經。仆救之蘇，恨曰：「是兒誤我！」賊滿衢巷，不得還邸舍，望門求縊，輒為居民所麾。乃命家人市信石雜澆酒，即途中服之，血迸裂而卒。

邦曜少好王守仁之學，以理學、文章、經濟三分其書而讀之，慕義無窮。魯時生者，裏同年生也，官庶吉士，歿京師。邦曜手治含斂，以女妻其子。嘗買一婢，命灑掃，至東隅，捧篲凝視而泣。怪問之，曰：「此先人御史宅也。時墮環茲地，不覺淒愴耳。」邦曜即分嫁女資，擇士人歸之。其篤於內行如此。贈太子少保、左都御史，謚忠介。本朝賜謚忠湣。

淩義渠，字駿甫，烏程人。天啟五年進士。除行人。崇禎三年授禮科給事中，知無不言。三河知縣劉夢煒失餉銀三千，責償急，自縊死，有司責其家。義渠言：「以金錢殞命吏，恐天下議朝廷重金，意不在盜也。」帝特原之。宜興、溧陽及遂安、壽昌民亂，焚掠巨室。義渠言：「魏羽林軍焚領軍張彜第，高歡以為天下事可知，日者告密漸啟，藩國悍宗入京越奏，裏閭小故叫閽聲冤，仆豎侮家長，下吏箝上官，市儈持縉紳，此《春秋》所謂六逆也。天下所以治，恃上下之分。防維決裂，即九重安所藉以提挈萬靈哉！」義渠與溫體仁同里，無所附麗。給事中劉含輝劾體仁擬旨失當，被貶二秩。義渠言：「諫官不得規執政失，而委申飭權於部院，反得制言路。大臣以攬權為奉旨，小臣以結舌為盡職，將貽國家無窮憂。」兵部尚書張鳳翼敘廢將陳狀猷功，為給事中劉昌所駁，昌反被斥。義渠言：「今上下盡相蒙，疆埸欺蔽為甚。官方盡濫徇，武弁幸功為甚。中樞不職，舍其大，摘其細，已足為言者羞。辨疏一入，調用隨之。自今奸弊叢生，功罪倒置，言者將杜口。」不納。

三遷兵科都給事中。東江自毛文龍後，叛者接踵。義渠言：「東島孤懸海外，轉餉艱，向仰給朝鮮。今路阻絕不得食，內潰可慮。」居無何，眾果潰，挾帥求撫。義渠言：「請陽撫陰剿，同惡必相戕。」及命新帥出海，義渠言：「殲渠散黨宜速，速則可圖功，遲則更生他釁。」後其語皆驗。

義渠居諫垣九年，建白多。吏科給事中劉安行惡之，以年例出義渠福建參政。尋遷按察使，轉山東右布政使，所至有清操。召拜南京光祿寺卿，署應天尹事。

十六年，入為大理卿。明年三月，賊犯都城，有旨召對。趨赴長安門，旦不啟扉。俄傳城陷，還。已，得帝崩問。負墻哀號，首觸柱，血被面。門生勸無死，義渠厲聲曰：「爾當以道義相勖，何姑息為！」揮使去。據幾端坐，取生平所好書籍盡焚之，曰：「無使賊手汙也。」旦日具緋衣拜闕，作書辭父。已，自系，奮身絕吭而死，年五十二。贈刑部尚書，謚忠清。本朝賜謚忠介。

贊曰：範景文、倪元璐等皆莊烈帝腹心大臣，所共圖社稷者，國亡與亡，正也。當時壎顏屈節，僥幸以偷生者，多被刑掠以死，身名俱裂，貽詬無窮。而景文等樹義烈於千秋，荷褒揚於興代，名與日月爭光。以彼潔此，其相去得失何如也。


Chinese text: This work was published before January 1, 1923, and is in the
public domain worldwide because the author died at least 100 years ago.
