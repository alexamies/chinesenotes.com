序言
　　英宗法天立道仁明誠敬昭文憲武至德廣孝睿皇帝，諱祁鎮，宣宗長子也。母貴妃孫氏。生四月，立為皇太子，遂冊貴妃為皇后。

　　宣德十年春正月，宣宗崩，壬午，即皇帝位。遵遺詔大事白皇太后行。大赦天下，以明年為正統元年。始罷午朝。丁亥，尚書蹇義卒。辛丑，戶部尚書黃福參贊南京守備機務。二月戊申，尊皇太后為太皇太后。庚戌，尊皇后為皇太后。辛亥，封弟祁鈺為郕王。甲寅，罷諸司冗費。三月戊寅，放教坊司樂工三千八百餘人。辛巳，罷山陵夫役萬七千人。丙申，諭三法司，死罪臨決，三覆奏然後加刑。

　　夏四月壬戌，以元學士吳澄從祀孔子廟庭。丁卯，以久旱考察布、按二司及府州縣官。戊辰，遣給事中、御史捕畿南、山東、河南、淮安蝗。五月壬午，戶部言浙江、蘇、松荒田稅糧減除二百七十七萬餘石，請加覆覈。帝以覈實必增額為民患，不許。六月丁未，令天下瘞暴骸。辛酉，葬章皇帝於景陵。

　　秋七月丙子，免山西夏稅之半。八月丙午，減光祿寺膳夫四千七百餘人。九月壬辰，詔督漕總兵及諸巡撫官，歲以八月至京會廷臣議事。是月，王振掌司禮監。

　　冬十月壬寅，遣使諭阿台兒只伯。辛亥，詔天下衛所皆立學。十一月戊辰朔，日有食之。十二月壬子，阿台朵兒只伯犯涼州鎮番，總兵官陳懋敗之於黑山。

　　是年，琉球中山、暹羅、日本、占城、安南、滿剌加、哈密、瓦剌入貢。

正統元年
　　正統元年春正月丙戌，罷銅仁金場。庚寅，發禁軍三萬人屯田畿輔。三月己巳，賜周旋等進士及第、出身有差。乙亥，御經筵。

　　夏四月丁酉朔，享太廟。五月丁卯，阿台朵兒只伯寇肅州。壬辰，設提督學校官。

　　秋八月甲戌，右都督蔣貴充總兵官，都督同知趙安副之，帥師討阿台朵兒只伯。九月癸卯，遣侍郎何文淵、王佐，副都御史朱與言督兩淮、長蘆、浙江鹽課。欽差巡鹽自此始。庚申，封黎利子麟為安南國王。

　　冬十一月乙卯，詔京官三品以上舉堪任御史者，四品及侍從言官舉堪任知縣者，各一人。免湖廣被災稅糧。十二月丁丑，以邊議稽緩，下兵部尚書王驥、侍郎鄺埜於獄，尋釋之。乙酉，湖廣、貴州總兵官蕭授討廣西蒙顧十六洞賊，平之。

　　是年，琉球中山、爪哇、安南、烏斯藏、占城、瓦剌入貢。遣宣德時來貢古里、蘇門答剌十一國使臣還國。

正統二年
　　二年春正月甲午，宣宗神主祔太廟。己亥，大同總兵官方政、都指揮楊洪會寧夏、甘肅兵出塞討阿台朵兒只伯。三月甲午，錄囚。戊午，御史金敬撫輯大名及河南、陝西逃民。

　　夏四月，免河南被災田糧。五月庚寅，兵部尚書王驥經理甘肅邊務。壬寅，刑部尚書魏源經理大同邊務。丁未，免陝西平涼六府旱災夏稅。六月乙亥，以宋胡安國、蔡沈、真德秀從祀孔子廟庭。庚辰，副都御史賈諒、侍郎鄭辰振河南、江北饑。

　　冬十月甲子，鎮守甘肅左副總兵任禮充總兵官，都督蔣貴、都督同知趙安為左、右副總兵，兵部侍郎柴車，僉都御史曹翼、羅亨信參贊軍務，討阿台朵兒只伯。兵部尚書王驥、太監王貴監督之。十一月乙巳，振河南饑，免稅糧。

　　是年，琉球中山、撒馬兒罕、暹羅、土魯番、瓦剌、哈密入貢。

正統三年
　　三年春三月己亥，京師地震。辛丑，振陝西饑。

　　夏四月乙卯，王驥、任禮、蔣貴、趙安襲擊阿台朵兒只伯，大破之，追至黑泉還。癸未，立大同馬市。六月癸酉，以旱讞中外疑獄。乙亥，都督方政、僉事張榮同征南將軍黔國公沐晟、右都督沐昂，討麓川叛蠻思任發。

　　秋七月癸未，下禮部尚書胡濙於獄。辛卯，下戶部尚書劉中敷於獄。尋俱釋之。八月乙亥，以陝西饑，令雜犯死囚以下輸銀贖罪，送邊吏易米，九月癸巳，蠲兩畿、湖廣逋賦。

　　冬十月癸丑，再振陝西饑。十二月丙辰，下刑部尚書魏源、右都御史陳智等於獄。

　　是年，榜葛剌貢麒麟，中外表賀．琉球中山、暹羅、占城、瓦剌入貢。

正統四年
　　四年春正月壬午，方政破麓川蠻於大寨，追至空泥，敗沒。二月丁巳，總兵官蕭授平貴州計砂叛苗。閏月辛丑，釋魏源、陳智等，復其官，并宥棄交阯王通、馬騏罪。三月己酉，詔赦天下。壬子，賜施槃等進士及第、出身有差。庚申，廢遼王貴烚為庶人。丁卯，黔國公沐晟卒於軍。癸酉，增南京及在外文武官軍俸廩。

　　夏五月庚戌，右都督沐昂為征南將軍，充總兵官，討思任發。丁卯，錄中外囚。六月乙未，京師地震。丁酉，以京畿水災祭告天地，諭羣臣修省。戊戌，下詔寬卹，求直言。

　　秋七月庚戌，免兩畿、山東、江西、河南被災稅糧。壬申，汰冗官。八月戊戌，增設沿海備倭官。己亥，京師地震。

　　冬十二月丁丑，都督同知李安充總兵官，僉都御史王翶恭參贊軍務，討松潘祈命簇叛番。

　　是年，琉球、占城、安南、瓦剌、榜葛剌、滿剌加、哈密入貢。

正統五年
　　五年春正月己未，大祀天地於南郊。二月乙亥，侍講學士馬愉、侍講曹鼐入閣預機務。甲申，僉都御史張純、大理少卿李畛振撫畿內流民。三月戊申，建北京宮殿。

　　夏四月壬申，免山西逋賦。丙戌，祈命簇番降。五月，征麓川，參將張榮敗績於芒市。六月丁丑，免兩畿被災田糧。戊寅，錄囚。

　　秋七月辛丑，遣刑部侍郎何文淵等分行天下，修備荒之政。壬寅，楊榮卒。八月乙未，令各邊修舉荒政。九月壬寅，蠲雲南逋賦。

　　冬十一月壬寅，振浙江饑。壬子，免蘇、松、常、鎮、嘉、湖水災稅糧。丁巳，廣西僧楊行祥偽稱建文帝，械送京師，錮錦衣衛獄死。乙丑，沐昂討平師宗叛蠻。十二月壬午，免南畿、浙江、山東、河南被災稅糧。

　　是年，占城、琉球中山、哈密、烏斯藏入貢。

正統六年
　　六年春正月己亥朔，日當食，不見，禮官請表賀，不許。庚戌，大祀天地於南郊。乙卯，以莊浪地屢震，躬祀郊廟，遣使祭西方嶽鎮。大舉征麓川，定西伯蔣貴為平蠻將軍，都督同知李安、僉事劉聚副之，兵部尚書王驥總督軍務。三月庚子，下兵部侍郎于謙於獄。

　　夏四月甲午，以災異遣使省天下疑獄。五月甲寅，刑部侍郎何文淵、大理卿王文錄在京刑獄，巡撫侍郎周忱、刑科給事中郭瑾錄南京刑獄。釋于謙為大理少卿。

　　秋七月丁未，振浙江、湖廣饑。

　　冬十月丁丑，戶部尚書劉中敷，侍郎吳璽、陳瑺荷校於長安門，旬餘釋還職。庚寅，免畿內被災稅糧。十一月甲午朔，乾清、坤寧二宮，奉天、華蓋、謹身三殿成，大赦。定都北京，文武諸司不稱行在。癸卯，王驥拔麓川上江寨。癸丑，免河南、山東及鳳陽等府被災稅糧。閏月甲戌，復下劉中敷、吳璽、陳瑺於獄。踰年，釋中敷為民，璽、瑺戍邊。十二月，王驥克麓川，思任發走孟養。丁未，班師。左副總兵李安攻餘賊於高黎貢山。敗績。

　　是年，占城、瓦剌、哈密入貢。

正統七年
　　七年春正月甲戌，大祀天地於南郊。二月庚申，如天壽山。三月甲子，還宮。乙亥，免陝西屯糧十之五。戊寅，賜劉儼等進士及第、出身有差。

　　夏四月甲午，振陝西饑。是月，免山西、河南、山東被災稅糧。五月壬申，論平麓川功，進封蔣貴為侯，王驥靖遠伯。戊寅，立皇后錢氏。丁亥，倭陷大嵩所。六月壬子，戶部侍郎焦宏備倭浙江。

　　秋七月丙寅，振陝西饑民，贖民所鬻子女。八月壬寅，復命王驥總督雲南軍務。九月甲戌，陝西進嘉禾，禮臣請表賀，不許。

　　冬十月壬辰，兀良哈犯廣寧。乙巳，太皇太后崩．十二月，葬誠孝昭皇后於獻陵。

　　是年，占城、瓦剌、哈密、琉球中山、安南、爪哇、土魯番、烏斯藏入貢。

正統八年
　　八年春正月丁卯，大祀天地於南郊。二月己丑，汰南京冗官。戊戌，淮王瞻墺來朝。丙午，荊王瞻堈來朝。

　　夏五月己巳，復命平蠻將軍蔣貴、王驥帥師征麓川思任發子思機發。戊寅，雷震奉天殿鴟吻，敕修省。壬午，大赦。六月丁亥，侍講劉球陳十事，下錦衣衛獄，太監王振使指揮馬順殺之。甲辰，下大理少卿薛瑄於獄。

　　秋七月戊午，祭酒李時勉荷校於國子監門三日。九月甲子，思機發請降。

　　冬十一月，宣宗廢后胡氏卒。十二月癸未，免山東復業民稅糧二年。丙戌，駙馬都尉焦敬荷校於長安右門。

　　是年，占城、安南、瓦剌、哈密、爪哇入貢。

正統九年
　　九年春正月甲寅，右都御史王文巡延安、寧夏邊。辛酉，大祀天地於南郊。辛未，成國公朱勇，興安伯徐亨，都督馬亮、陳懷，同太監僧保、曹吉祥、劉永誠、但住分道討兀良哈。二月丙午，王驥擊走思機發，俘其孥以獻。召驥還。三月辛亥朔，新建太學成，釋奠於先師孔子。甲子，朱勇等師還。楊士奇卒。乙丑，敘征兀良哈功，封陳懷平鄉伯，馬亮招遠伯；成國公朱勇等進秩有差。

　　夏四月丙戌，翰林學士陳循直文淵閣，預機務。丁亥，振沙州及赤斤蒙古饑。五月己未，命法司錄在京刑獄，刑部侍郎馬昂錄南京刑獄。六月壬午，振湖廣、貴州蠻饑。

　　秋七月己酉，下駙馬都尉石璟於獄。處州賊葉宗留盜福安銀礦，殺福建參議竺淵，癸丑，免河南被災稅糧。閏月戊寅，復開福建、浙江銀場。甲申，瘞暴骸。壬寅，雷震奉先殿鴟吻。八月庚戌，免陝西被災稅糧，贖民所鬻子女。甲戌，敕邊將備瓦剌也先。九月丁亥，靖遠伯王驥、右都御史陳鎰經理西北邊備。

　　冬十月丙午朔，日有食之。庚午，兀良哈貢馬謝罪。

　　是年，兩畿、山東、河南、浙江、湖廣大水，江河皆溢。暹羅、琉球中山、瓦剌、安南、烏斯藏、滿剌加入貢。

正統十年
　　十年春正月丙戌，大祀天地於南郊。戊子，詔舉智勇之士。二月丁巳，京師地震。己未，免陝西逋賦。丙寅，兀良哈貢馬，請貸犯邊者罪，不許。壬申，如天壽山。三月丙子，還宮。庚辰，思機發入貢謝罪。庚寅，賜商輅等進士及第、出身有差。

　　夏四月甲辰朔，日有食之。庚申，詔所在有司飼逃民復業及流移就食者。六月乙丑，振陝西饑，免田租三之二。

　　秋七月乙未，減糶河南、懷慶倉粟，濟山、陝饑。八月癸丑，免湖廣旱災秋糧。丙辰，免蘇、松、嘉、湖十四府州水災秋糧。

　　冬十月戊辰，侍讀學士苗衷為兵部侍郎，侍講學士高穀為工部侍郎，並入閣預機務。十二月丙辰，緬甸獲思任發，斬其首送京師。壬戌，輸河南粟振陝西饑。[1]廣西總兵官安遠侯柳溥討平慶遠叛蠻。

　　是年，琉球中山、哈密、亦力把里、安南、占城、滿剌加、錫蘭山、撒馬兒罕、烏斯藏入貢。

正統十一年
　　十一年春正月己卯，大祀天地於南郊。庚辰，予太監王振等弟姪世襲錦衣衛官。二月辛酉，異氣見華蓋、奉天殿，遣官祭告天地。癸亥，詔卹刑獄。三月戊辰，下戶部尚書王佐、刑部尚書金濂、右都御史陳鎰等於錦衣衛獄，尋釋之。壬申，御史柳華督福建、浙江、江西兵討礦賊。癸酉，如天壽山．庚辰，還宮。

　　夏六月丙辰，京師地震。

　　秋七月癸酉，增市廛稅鈔。庚辰，楊溥卒。八月戊戌，免湖廣被災秋糧。庚申，下吏部尚書王直等於獄，尋釋之。九月辛巳，廣西瑤叛，執化州知州茅自得，殺千戶汪義。

　　冬十月甲寅，遣給事中、御史分賚諸邊軍士。十一月壬申，減殊死以下罪。

　　是年，琉球中山、暹羅、安南、爪哇、回回哈密、占城、亦力把里、撒馬兒罕、烏斯藏入貢。

正統十二年
　　十二年春正月癸酉，大祀天地於南郊。三月癸亥，如天壽山。庚午，還宮。丙子，免杭、嘉、湖被災秋糧。

　　夏四月丁巳，免蘇、松、常、鎮被災秋糧。五月己亥，大理少卿張驥振濟寧及淮、揚饑。

　　秋七月甲辰，敕各邊練軍備瓦剌。八月庚申朔，日有食之。九月乙未，馬愉卒。

　　是年，琉球中山、安南、占城、瓦剌、爪哇、哈密、暹羅入貢。

正統十三年
　　十三年春正月丁酉，大祀天地於南郊。三月戊子，詔責孟養宣慰司獻思機發。壬寅，賜彭時等進士及第、出身有差。王驥仍總督軍務，都督同知宮聚為平蠻將軍，充總兵官，帥師討思機發。

　　夏四月，免浙江、江西、湖廣被災秋糧。五月丙戌，遣使捕山東蝗。甲辰，刑部侍郎丁鉉撫輯河南、山東災民。

　　秋七月乙酉，河決大名，沒三百餘里，遣使蠲振。己酉，河決河南，沒曹、濮、東昌，潰壽張沙灣，壞運道，工部侍郎王永和治之。八月乙卯，福建賊鄧茂七作亂。甲戌，命御史丁瑄捕之。

　　冬十一月丙戌，寧陽侯陳懋充總兵官，保定伯梁珤、平江伯陳豫副之，太監曹吉祥、王瑾提督火器，刑部尚書金濂參贊軍務，討鄧茂七。甲辰，處州賊流劫金華諸縣。庚戌，永康侯徐安備倭山東。十二月庚午，廣東瑤賊作亂。

　　是年，琉球中山、安南、占城入貢．瓦剌貢使三千人，賞不如例，遂構釁。

正統十四年
　　十四年春正月甲午，大祀天地於南郊。乙巳，免浙江、福建銀課。二月丁巳，御史丁瑄、指揮劉福擊斬鄧茂七於延平。己巳，王驥破思機發於金沙江，又破之鬼哭山，班師。辛未，指揮僉事徐恭充總兵官，討處州賊葉宗留，工部尚書石璞參贊軍務。三月戊子，如天壽山。癸巳，還宮。

　　夏四月庚戌，處州賊犯崇安，殺都指揮吳剛。壬戌，湖廣、貴州苗賊大起，命王驥討之。乙丑，遣御史十三人同中官督福建、浙江銀課。五月丙戌，陳懋擊破沙縣賊。壬辰，旱，太監金英同法司錄囚。己亥，侍讀學士張益直文淵閣，預機務。庚子，巡按福建御史汪澄棄市，并殺前巡按御史柴文顯。六月庚戌，靖州苗犯辰溪，都指揮高亮戰死。丙辰，南京謹身諸殿災。甲子，修省。詔河南、山西班軍番休者盡赴大同、宣府．乙丑，西寧侯宋瑛總督大同兵馬。己巳，赦天下。戊寅，平鄉伯陳懷，駙馬都尉井源，都督王貴、吳克勤，太監林壽，分練京軍於大同、宣府，備瓦剌。

　　秋七月己丑，瓦剌也先寇大同，參將吳浩戰死，下詔親征。吏部尚書王直帥羣臣諫，不聽。癸巳，命郕王居守。是日，西寧侯宋瑛、武進伯朱冕與瓦剌戰於陽和，敗沒。甲午，發京師。乙未，次龍虎臺，軍中夜驚。丁酉，次居庸關。辛丑，次宣府。羣臣屢請駐蹕，不許。丙午，次陽和。八月戊申，次大同。鎮守太監郭敬諫，議旋師。己酉，廣寧伯劉安為總兵官，鎮大同。庚戌，師還。丁巳，次宣府。庚申，瓦剌兵大至，恭順侯吳克忠、都督吳克勤戰沒，成國公朱勇、永順伯薛綬救之，至鷂兒嶺遇伏，全軍盡覆。辛酉，次土木，被圍。壬戌，師潰，死者數十萬。英國公張輔，泰寧侯陳瀛，駙馬都尉井源，平鄉伯陳懷，襄城伯李珍，遂安伯陳塤，修武伯沈榮，都督梁成、王貴，尚書王佐、鄺埜，學士曹鼐、張益，侍郎丁鉉、王永和、[2]副都御史鄧棨等，皆死，帝北狩。甲子，京師聞敗，羣臣聚哭於朝，侍講徐珵請南遷，兵部侍郎于謙不可。乙丑，皇太后命郕王監國。戊辰，帝至大同。己巳，皇太后命立皇长子祖深為皇太子。辛未，帝至威寧海子。甲戌，至黑河。九月癸未，郕王即位，遙尊帝為太上皇帝。

校勘記
 壬戌輸河南粟振陝西饑　壬戌，原作「壬辰」。按正統十年十二月庚子朔，不得有壬辰日。據《英宗實錄》卷一三六改。
 侍郎丁鉉王永和　丁鉉，原作「丁鈜」。本書卷三二八〈瓦剌傳〉、《英宗實錄》卷一八一都作「丁鉉」。按本書卷一六七王佐傳附有〈丁鉉傳〉，事跡與紀合，據改。


Chinese text: This work was published before January 1, 1923, and is in the
public domain worldwide because the author died at least 100 years ago.
