吳良
　　吳良，定遠人。初名國興，賜名良。雄偉剛直。與弟禎俱以勇略聞。從太祖起濠梁，併為帳前先鋒。良能沒水偵探，禎每易服為間諜。禎別有傳。良從取滁、和，戰採石，克太平，下溧水、溧陽，定集慶，功多。又從徐達克鎮江，下常州，進鎮撫，守丹陽。與趙繼祖等取江陰。張士誠兵據秦望山，良攻奪之，遂克江陰。即命為指揮使守之。

　　時士誠全據吳，跨淮東、浙西，兵食足。江陰當其要衝，枕大江，扼南北襟喉，士誠數以金帛啖將士，窺釁。太祖諭良曰：「江陰，我東南屏蔽，汝約束士卒，毋外交，毋納逋逃，毋貪小利，毋與爭鋒，惟保境安民而已。」良奉命惟謹，備御修飭。以敗敵功，進樞密院判官。士誠大舉兵來寇，艨艟蔽江，其將蘇同僉駐君山，指畫進兵。良遣弟禎出北門與戰，而潛遣元帥王子明帥壯士馳出南門。合擊，大敗之，俘斬甚眾。敵宵遁。尋復寇常州，良遣兵從間道殲其援兵於無錫。當是時，太祖數自將爭江、楚上流，與陳友諒角，大軍屢出，金陵空虛。士誠不敢北出侵尺寸地，以良在江陰為屏蔽也。

　　良仁恕儉約，聲色貨利無所好。夜宿城樓，枕戈達旦。訓將練兵，常如寇至。暇則延儒生講論經史，新學宮，立社學。大開屯田，均徭省賦。在境十年，封疆宴然。太祖常召良勞曰：「吳院判保障一方，我無東顧憂，功甚大，車馬珠玉不足旌其勞。」命學士宋濂等為詩文美之，仍遣還鎮。尋大發兵取淮東，克泰州。士誠兵復出馬馱沙，侵鎮江。巨艦數百，溯江而上。良戒嚴以待。太祖親督大軍御之。士誠兵遁，追至浮子門。良出兵夾擊，獲卒二千。太祖詣江陰勞軍，周巡壁壘，嘆曰：「良，今之吳起也！」吳平，加昭勇大將軍、蘇州衛指揮使，移鎮蘇州。武備益修，軍民輯睦。進都督僉事，移守全州。洪武三年進都督同知，封江陰侯，食祿千五百石，予世券。

　　四年討靖州、綏寧諸蠻。五年，廣西蠻叛，副征南將軍鄧愈帥平章李伯升出靖州討之。數月，盡平左右兩江及五溪之地，移兵入銅鼓、五開，收潭溪，開太平，殲清洞、崖山之眾於銅關鐵寨。諸蠻皆震懾，內附，粵西遂平。八年督田鳳陽。十二年，齊王封青州。王妃，良女也，遂命良往建王府。十四年卒於青，年五十八。贈江國公，諡襄烈。

　　子高嗣侯，屢出山西、北平、河南練兵，從北征，帥蕃軍討百夷。二十八年，有罪調廣西，從征趙宗壽。燕師起，高守遼東，與楊文數出師攻永平。燕王謀去高，曰：「高雖怯，差密，文勇而無謀，去高，文無能為也。」乃遺二人書，盛譽高，極詆文，故易其函授之。二人得書，並以聞。建文帝果疑高，削爵徙廣西，獨文守遼東，竟敗。永樂初，復召高鎮守大同，上言備邊方略。八年，帝北征班師，高稱疾不朝，被劾，廢為庶人，奪券。洪熙元年，帝見高名，曰：「高往年多行無禮，其謫戍海南。」高已死，徙其家，會赦得釋。宣德十年，子升乞嗣，不許。

康茂才
　　康茂才，字壽卿，蘄人。通經史大義。事母孝。元末寇亂陷蘄，結義兵保鄉里。立功，自長官累遷淮西宣慰司、都元帥。

　　太祖既渡江，將士家屬留和州。時茂才移戍採石，扼江渡。太祖遣兵數攻之，茂才力守。常遇春設伏殲其精銳。茂才復立寨天寧洲，又破之。奔集慶，太祖克集慶，乃帥所部兵降。太祖釋之，命統所部從征。明年授秦淮翼水軍元帥，守龍灣。取江陰馬馱沙，敗張士誠兵，獲其樓船。從廖永安攻池州，取樅陽。太祖以軍興，民失農業，命茂才為都水營田使，仍兼帳前總制親兵左副指揮使。

　　陳友諒既陷太平，謀約張士誠合攻應天。太祖欲其速來，破之。知茂才與友諒有舊，命遣僕持書，紿為內應。友諒大喜，問：「康公安在？」曰：「守江東木橋。」使歸，太祖易橋以石。友諒至，見橋，愕然，連呼「老康」，莫應。退至龍灣，伏兵四起。茂才合諸將奮擊，大破之。太祖嘉茂才功，賜賚甚厚。明年，太祖親征友諒，茂才以舟師從克安慶，破江州，友諒西遁。遂下蘄州、興國、漢陽。沿流克黃梅寨，取瑞昌，敗友諒八指揮，降士卒二萬人。遷帳前親兵副都指揮使。攻左君弼廬州，未下。從援南昌，戰彭蠡，友諒敗死。從征武昌，皆有功。進金吾侍衛親軍都護。從大將軍徐達再攻廬州，克之，取江陵及湖南諸路。改神武衛指揮使，進大都督府副使。士誠攻江陰，太祖自將擊之。比至鎮江，士誠已焚瓜洲遁。茂才追北至浮子門。吳軍遮海口，乘潮來薄。茂才力戰，大敗之。搗淮安馬騾港，拔其水寨，淮安平。尋拔湖州，進逼平江。士誠遣銳卒迎斗，大戰尹山橋。茂才持大戟督戰，盡覆敵眾。與諸將合圍其城，軍齊門。平江下，還取無錫。遷同知大都督府事兼太子右率府使。

　　洪武元年，從大將軍經略中原，取汴、洛，留守陝州。規運饋餉，造浮橋渡師。招來絳、解諸州，扼潼關，秦兵不敢東向。茂才善撫綏，民立石頌德焉。三年復從大將軍征定西，取興元。還軍道卒。追封蘄國公，諡武康。

　　子鐸，年十歲，入侍皇太子讀書大本堂。以父功封蘄春侯，食祿一千五百石，予世券。督民墾田鳳陽。帥兵征辰州蠻，平施、疊諸州。從大將軍達北征。又從征南將軍傅友德征雲南，克普定，破華楚山諸寨。卒於軍，年二十三。追封蘄國公，諡忠愍。

　　子淵幼未襲，授散騎舍人。已，坐事革冠服，勒居山西，遂不得嗣。弘治末，錄茂才後為世襲千戶。

丁德興
　　丁德興，定遠人。歸太祖於濠。偉其狀貌，以「黑丁」呼之。從取洪山寨，以百騎破賊數千，盡降其眾。從克滁、和，敗青山盜。從渡江，拔採石，取太平，分兵取溧水、溧陽，皆先登。從破蠻子海牙水寨，搗方山營，擒陳兆先，下集慶，取鎮江。以功進管軍總管。下金壇、廣德、寧國。從平常州。擢左翼元帥。寧國復叛，從胡大海復之。分兵下江陰，取徽州、石埭、池州、樅陽，攻江州，移兵擊安慶。所向皆捷。復援江陰，略江西傍近州縣，攻雙刀趙，挫其鋒。時徐達、邵榮攻宜興，久不下，太祖遣使謂曰：「宜興城西通太湖口，士誠餉道所由，斷其餉則必破。」達乃遣德興絕太湖口，而並力急攻，城遂拔。論功授鳳翔衛指揮使。洪武帝曾稱其乃“攻無不克，戰無不勝之虎將也”。

　　陳友諒犯龍江，德興軍於石灰山，力戰，擊敗之。遂從征友諒，搗安慶，克九江，援安豐，敗呂珍，走左君弼。從戰鄱陽，平武昌，克廬州，略定湖南衡州諸郡。又從大將軍收淮東，征浙西，敗士誠兵於舊館。下湖州，圍平江。卒於軍。贈都指揮使。洪武元年追封濟國公，列祀功臣廟。子忠，龍江衛指揮使，予世襲。

耿炳文
　　耿炳文，濠人。父君用，從太祖渡江，積功為管軍總管。援宜興，與張士誠兵爭柵，力戰死。炳文襲職，領其軍。取廣德，進攻長興，敗士誠將趙打虎，獲戰船三百余艘，擒其守將李福安等，遂克長興。長興據太湖口，陸通廣德，與宣、歙接壤，為江、浙門戶。太祖既得其地，大喜，改為長安州，立永興翼元帥府，以炳文為總兵都元帥，守之。溫祥卿者，多智數。避亂來歸，炳文引入幕府，畫守御計甚悉。張士誠左丞潘元明、元帥嚴再興帥師來爭。炳文奮擊，大敗去。久之，士誠復遣司徒李伯升帥眾十萬，水陸進攻。城中兵七千，太祖患之，命陳德、華高、費聚往援。伯升夜劫營，諸將皆潰。炳文嬰城固守，攻甚急，隨方御之，不解甲者月余。常遇春復帥援兵至，伯升棄營遁，追斬五千余人。其明年，改永興翼元帥府為永興衛親軍指揮使司，以炳文為使。已而士誠大發兵，遣其弟士信復來爭。炳文又敗之，獲其元帥宋興祖。士信憤甚，益兵圍城。炳文與費聚出戰，又大敗之。長興為士誠必爭地，炳文拒守凡十年，以寡御眾，大小數十戰，戰無不勝，士誠迄不得逞。大軍伐士誠，炳文將所部克湖州，圍平江。吳平，進大都督府僉事。

　　從征中原，克山東沂、嶧諸州。下汴梁，徇河南，扈駕北巡。已，又從常遇春取大同，克晉、冀。從大將軍徐達征陝西，走李思齊、張思道，即鎮其地。浚涇陽洪渠十萬余丈，民賴其利。尋拜秦王左相都督僉事。

　　洪武三年，封長興侯，食祿千五百石，予世券。十四年，從大將軍出塞，破元平章乃兒不花於北黃河。十九年從潁國公傅龍德征雲南，討平曲靖蠻。二十一年從永昌侯藍玉北征，至捕魚兒海。二十五年帥兵平陝西徽州妖人之亂。三十年以征西將軍擒蜀寇高福興，俘三千人。

　　始，炳文守長興，功最高，太祖榜列功臣，以炳文附大將軍達為一等。及洪武末年，諸公、侯且盡，存者惟炳文及武定侯郭英二人；而炳文以元功宿將，為朝廷所倚重。

　　建文元年，燕王兵起。帝命炳文為大將軍，帥副將軍李堅、寧忠北伐，時年六十有五矣。兵號三十萬，至者惟十三萬。八月次真定，分營滹沱河南北。都督徐凱軍河間，潘忠、楊松駐鄚州，先鋒九千人駐雄縣。值中秋，不設備，為燕王所襲，九千人皆死。忠等來援，過月漾橋，伏發水中。忠、松俱被執，不屈死。鄚州陷。而炳文部將張保者降燕，備告南軍虛實。燕王縱保歸，使張雄、鄚敗狀，謂：「北軍且至。」於是炳文移軍盡渡河，並力當敵。軍甫移，燕兵驟至，循城蹴擊。炳文軍不得成列，敗入城。爭門，門塞，蹈藉死者不可數計。燕兵遂圍城。炳文眾尚十萬，堅守不出。燕王知炳文老將，未易下，越三日，解圍還。而帝驟聞炳文敗，憂甚。太常卿黃子澄遂薦李景隆為大將軍，乘傳代炳文。比至軍，燕師已先一日去。炳文歸，景隆代將，竟至於敗。

　　燕王稱帝之明年，刑部尚書鄭賜、都御史陳瑛劾炳文衣服器皿有龍鳳飾，玉帶用紅鞓，僭妄不道。炳文懼，自殺。

　　子璿，前軍都督僉事。尚懿文太子長女江都公主。炳文北伐，璿嘗勸直搗北平。炳文受代歸，不復用，璿憤甚。永樂初，杜門稱疾，坐罪死。

　　璿弟瓛，後軍都督僉事。與江陰侯吳高、都指揮楊文帥遼東兵圍永平，不克，退保山海關。高被間，徙廣西。文守遼東，瓛數請攻永平以動北平，文不聽。後與弟尚寶司卿瑄，皆坐罪死。

郭英
　　郭英，鞏昌侯興弟也。年十八，與興同事太祖。親信，令值宿帳中，呼為「郭四」。從克滁、和、採石、太平，征陳友諒，戰鄱陽湖，皆與有功。從征武昌，陳氏驍將陳同僉持槊突入，太祖呼英殺之，衣以戰袍。攻岳州，敗其援兵，還克廬州、襄陽。授驍騎衛千戶。克淮安、濠州、安豐，進指揮僉事。從徐達定中原，又從常遇春攻太原，走擴廓，下興州、大同。至沙淨州渡河。取西安、鳳翔、鞏昌、慶陽，追敗駕宗哲於亂山，遷本衛指揮副使。進克定西，討察罕腦兒。克登寧州，斬首二千級，進河南都指揮使。時英女弟為寧妃，英將赴鎮，命妃餞英於第，賜白金二十罌，廄馬二十匹。在鎮綏輯流亡，申明約束，境內大治。九年移鎮北平。十三年召還，進前軍都督府僉事。

　　十四年，從潁川侯傅友德征雲南，與陳桓、胡海分道進攻赤水河路。久雨，河水暴漲。英斬木為筏，乘夜濟。比曉，抵賊營，賊大驚潰。擒烏撒並阿容等。攻克曲靖、陸涼、越州、關索嶺、椅子寨。降大理、金齒、廣南，平諸山寨。十六年復從友德平蒙化、鄧川，濟金沙，取北勝、麗江。前後斬首一萬三千余級，生擒二千余人，收精甲數萬，船千余艘。十七年論平雲南功，封武定侯，食祿二千五百石，予世券。

　　十八年，加靖海將軍，鎮守遼東。二十年從大將軍馮勝出金山，納哈出降，進征虜右副將軍。從藍玉至捕魚兒海。師還，賞賚甚厚，遣還鄉。明年召入京，命典禁兵。三十年副征西將軍耿炳文備邊陝西，平沔縣賊高福興。及還，御史裴承祖劾英私養家奴百五十余人，又擅殺男女五人。帝弗問，僉都御史張春等執奏不已，乃命諸戚里大臣議其罪。議上，竟宥之。建文時，從耿炳文、李景隆伐燕，無功。靖難後，罷歸第。永樂元年卒，年六十七。贈營國公，諡威襄。

　　英孝友，通書史，行師有紀律，以忠謹見親於太祖。又以寧妃故，恩寵尤渥，諸功臣莫敢望焉。

　　子十二人。鎮，尚永嘉公主。銘，遼府典寶。鏞，中軍右都督。女九人，二為遼郢王妃。女孫為仁宗貴妃，銘出也，以故銘子玹得嗣侯。宣德中，玹署宗人府事，奪河間民田廬，又奪天津屯田千畝，罪其奴而宥玹。英宗初，永嘉公主乞以其子珍嗣侯。珍，英嫡孫也，授錦衣衛指揮僉事。玹卒，子聰與珍爭嗣，遂並停襲，亦授聰如珍官。天順元年，珍子昌以詔恩得襲，聰爭之不得。昌卒，子良當嗣，聰又言良非昌子，復停嗣，授指揮僉事。以屢乞嗣，下獄，尋釋復官。既而郭宗人共乞擇英孫一人嗣英爵。廷臣皆言良本英嫡孫，宜嗣侯。詔可。正德初卒。子勛嗣。

　　勛桀黠有智數，頗涉書史。正德中，鎮兩廣，入掌三千營。世宗初，掌團營。大禮議起，勛知上意，首右張璁，世宗大愛幸之。勛怙寵，頗驕恣。大學士楊一清惡之，因其賕請事覺，罷營務，奪保傅官階。一清罷，仍總五軍營，董四郊興造。明年督團營。十八年兼領後府。從幸承天，請以五世祖英侑享太廟。廷臣持不可，侍郎唐胄爭尤力。帝不聽，英竟得侑享。其明年，獻皇稱宗，入太廟，進勛翊國公，加太師。 　　先是，妖人李福達自言能化藥物為金銀。勛與相暱。福達敗，力持其獄，廷臣多得罪者。至是復進方士段朝用，雲以其所化金銀為飲食器，可不死。帝益以為忠。給事中戚賢劾勛擅作威福，網利虐民諸事。李鳳來等復以為言。下有司勘，勛京師店舍多至千余區。副都御史胡守中又劾勛以族叔郭憲理刑東廠，肆虐無辜。帝置勿治。會帝用言官言，給勛敕，與兵部尚書王廷相、遂安伯陳譓同清軍役。敕具，勛不領。言官劾其作威植黨。勛疏辯，有「何必更勞賜敕」語。帝乃大怒，責其「強悖無人臣禮」。於是給事中高時盡發勛奸利事，且言交通張延齡。帝益怒，下勛錦衣獄。二十年九月也。尋諭鎮撫司勿加刑訊。奏上，當勛死罪。帝令法司覆勘。而給事中劉大直復勘勛亂政十二罪，請並治。法司乃盡實諸疏中罪狀，當勛罪絞。帝令詳議。法司更當勛不軌罪斬，沒入妻孥田宅。奏上，留中不下。帝意欲寬勛，屢示意指。而廷臣惡勛甚，謬為不喻者，更坐勛重辟。明年考察言官，特旨貶高時二級，以風廷臣，廷臣終莫為勛請。其冬，勛死獄中。帝憐之，責法司淹系。褫刑部尚書吳山職，侍郎都御史以下鐫降有差，而免勛籍沒，僅奪誥券而已。

　　自明興以來，勛臣不與政事。惟勛以挾恩寵、擅朝權、恣為奸慝致敗。勛死數年，其子守乾嗣侯，傳至曾孫培民。崇禎末，死於賊。

華雲龍
　　華雲龍，定遠人。聚眾居韭山。太祖起兵，來歸。從克滁、和，為千夫長。從渡江，破採石水寨及方山營。下集慶路，生擒元將，得兵萬人，克鎮江，遷總管。攻拔廣德，戰舊館，擒湯元帥，進右副元帥。龍江之役，雲龍伏石灰山，接戰，殺傷相當。雲龍躍馬大呼，搗其中堅，遂大敗友諒兵，乘勝復太平。從下九江、南昌，分兵攻下瑞州、臨江、吉安。從援安豐，戰彭蠡，平武昌。累功至豹韜衛指揮使。從徐達帥兵取高郵，進克淮安，遂命守之，改淮安衛指揮使。尋攻嘉興，降吳將宋興。圍平江，軍於胥門。

　　從大軍北征，徇下山東郡縣，與徐達會帥通州，進克元都。擢大都督府僉事，總六衛兵留守兼北平行省參知政事。逾年，攻下雲州，獲平章火兒忽答、右丞哈海。進都督同知，兼燕王左相。洪武三年冬，論功封淮安侯，祿一千五百石，予世券。雲龍上言：「北平邊塞，東自永平、薊州，西至灰嶺下，隘口一百二十一，相去可二千二百里。其王平口至官坐嶺，隘口九，相去五百余里。俱衝要，宜設兵。紫荊關及蘆花山嶺尤要害，宜設千戶守御所。」又言：「前大兵克永平，留故元八翼軍士千六百人屯田，人月支糧五斗，所得不償費。宜入燕山諸衛，補伍操練。」俱從之。行邊至雲州，襲元平章僧家奴營於牙頭，突入其帳擒之，盡俘其眾。至上都大石崖，攻克劉學士諸寨，驢兒國公奔漠北。自是無內犯者，威名大著。建燕邸，增筑北平城，皆其經畫。洪武七年，有言雲龍據元相脫脫第宅，僭用故元宮中物。召還，命何文輝往代。未至京，道卒。

　　子中襲。李文忠之卒也，中侍疾進藥，坐貶死。二十三年追論中胡黨，爵除。

韓政
　　韓政，睢人。嘗為義兵元帥，帥眾歸太祖，授江淮行省平章政事。李濟據濠州，名為張士誠守，實觀望。太祖使右相國李善長以書招之，不報。太祖嘆曰：「濠，吾家也，濟如此，我有國無家可乎！」乃命政帥指揮顧時以雲梯砲石四面攻濠。濟度不能支，始出降。政歸濟於應天。太祖大悅，以時守濠州。

　　政從徐達攻安豐，扼其四門，潛穴城東龍尾壩，入其城二十余丈。城壞，遂破之。元將忻都、竹貞、左君弼皆走。追奔四十余里，擒都。俄而貞引兵來援，與戰城南門，再破走之。淮東、西悉平。已，從大軍平吳。又從北伐，降梁城守將盧斌。分兵扼黃河，斷山東援軍，遂取益都、濟寧、濟南，皆有功。克東平，功尤多，改山東行省平章政事。以師會大將軍於臨清，檄政守東昌。既下大都，命政分兵守廣平。政遂諭降白土諸寨。移守彰德，下蟻尖寨。蟻尖者，在林慮西北二十里，為元右丞吳庸、王居義、小鎖兒所據。大將軍之北伐也，遣將士收復諸山寨，降者相繼，蟻尖獨恃險不下。至是兵逼之，庸誘殺居義及小鎖兒以降，得士卒萬余人。尋調征陝西，還兵守御河北。洪武三年封東平侯，祿千五百石，予世券。移鎮山東。未幾，復移河北。招撫流民，復業甚眾。從左副將軍李文忠搗應昌，至臚朐河。文忠深入，令政守輜重。還，命巡河南、陝西。再從信國公湯和練兵於臨清。十一年二月卒，帝親臨其喪。追封鄆國公。

　　子勛襲。二十六年坐藍黨誅，爵除。

仇成
　　仇成，含山人。初從軍充萬戶，屢遷至秦淮翼副元帥。太祖攻安慶，敵固守不戰。廖永忠、張志雄破其水寨，成以陸兵乘之，遂克安慶。初，元左丞余闕守安慶，陳友諒將趙普勝陷之。友諒既殺普勝，元帥余某者襲取之。張定邊復來犯，余帥走死。至是以成為橫海指揮同知，守其地。時左君弼據廬州，羅友賢以池州叛，無為知州董曾陷死，四面皆賊境。成撫集軍民，守御嚴密，漢兵不敢東下。從征鄱陽，殲敵涇江口，功最。征平江，敗張士誠兵於城西南。洪武三年，僉大都督府事，鎮遼東。久之，以屯戍無功，降永平衛指揮使。尋復官。十二年論藍玉等征西功，當封。帝念成舊勛，先封為安慶侯，歲祿二千石。二十年充征南副將軍，討平容美諸峒。復從大軍征雲南，功多，予世券，加祿五百石。二十一年七月，有疾。賜內昷，手詔存問。卒，贈皖國公，諡庄襄。子正襲爵。

張龍
　　張龍，濠人。從渡江，定常州、寧國、婺州，皆有功。從征江州，為都先鋒。平武昌，授花槍所千戶。從平淮東，守御海安。與張士誠將戰於海口，擒彭元帥，俘其卒數百。進攻通州，擊斬賊將。擢威武衛指揮僉事。從平山東、河南。大兵克潼關，以龍為副留守。洪武三年調守鳳翔，改鳳翔衛指揮。賀宗哲悉眾圍城，龍固守。宗哲攻北門，龍出兵搏戰，矢傷右脅，不為動。遂大敗之。進克鳳州，擒李參政等二十余人。大將軍達入沔州，遣龍別將一軍，由鳳翔入連雲棧，攻興元，降其守將劉思忠。蜀將吳友仁來犯，龍擊卻之。友仁復悉兵薄城，大治攻具。龍從北門突出，繞友仁軍後，敵盡棄甲仗走，自是不復窺興元。召僉大都督府事。十一年副李文忠征西番洮州。論功，封鳳翔侯，祿二千石，世指揮使。復從傅友德征雲南，鎮七星關，破大理、鶴慶，平諸洞蠻。加祿五百石，予世券三十年。二十年從馮勝出金山，降納哈出。明年，勝調降軍征雲南，次常德，叛去。龍追至重慶，收捕之。二十三年春同延安侯唐勝宗督屯田於平越、鎮遠、貴州，議置龍里衛。都勻亂，佐藍玉討平之。以老疾請告。三十年卒。

　　子麟尚福清公主，授駙馬都尉。孫傑侍公主京師。永樂初，失侯。傑子嗣，宣德十年，援詔恩乞嗣。吏部言：龍侯不嗣者四十年，不許。

吳復
　　吳復，字伯起，合肥人。少負勇略。元末，集眾保鄉里。歸太祖於濠，從克泗、滁、和、採石、太平，累官萬戶。從破蠻子海牙水寨，定集慶。從徐達攻鎮江，斬元平章定定。下丹陽、金壇，克常州，進統軍元帥。徇江陰、無錫，還守常州。張士誠兵奄至，力戰，敗之。追奔至長興，連敗之於高橋、太湖及忠節門，士誠奪氣。從援安豐，平武昌。從徐達克廬州，下漢、沔、荊諸郡縣。授鎮武衛指揮同知，守沔陽。從常遇春下襄陽，別將破安陸，擒元同僉任亮，遂守之。克汝州、魯山。

　　洪武元年，授懷遠將軍、安陸衛指揮使。悉平鄖、均、房、竹諸山寨之不附者。三年從大將軍征陝西，敗擴廓，擒其將。又敗擴郭於秦州。征吐番，克河州。援漢中，拔南鄭。明年從傅友德平蜀。又明年從鄧愈平九溪、辰州諸蠻，克四十八洞，還守安陸。七年進大都督府僉事。巡北平還，授世襲指揮使。十一年從沐英再征西番，擒三副使，得納鄰哈七站之地。明年，師還，論功封安陸侯，食祿二千石。

　　十四年，從傅友德征雲南，克普定，城水西。充總兵官，剿捕諸蠻。遂由關索嶺開箐道，取廣西。十六年克墨定苗，至吉剌堡，築安庄、新城，平七百房諸寨，斬獲萬計，轉餉盤江。是年十月，金瘡發，卒於普定。追封黔國公，諡威毅，加祿五百石，予世券。

　　復臨陣奮發，沖犯矢石，體無完膚。平居恂恂，口不言征伐事。在普定買妾楊氏，年十七。復死，視殮畢，沐浴更衣，自經死。封貞烈淑人。

　　子傑嗣。屢出山、陝、河南、北平，練兵從征。二十八年，有罪，從征龍州，建功自贖。建文中，帥師援真定，戰白溝河，失律，謫南寧衛指揮使。永樂元年，子璟乞嗣。正統間，再三乞，皆不許。弘治六年，璟孫鐸援詔乞嗣，亦不許。十八年錄復子孫世職千戶。

附 周武
　　初，與復以征西番功侯者，又有周武。武，開州人，從定江東，滅漢，收淮東，平吳，積功為指揮僉事。從定中原，進都督僉事。洪武十一年以參將從沐英討西番朵甘，功多。師還，封雄武侯，祿二千石，世指揮使。出理河南軍務，巡撫北邊。二十三年卒，贈汝國公，諡勇襄。

胡海
　　胡海，字海洋，定遠人。嘗入土豪赤塘王總管營，自拔來歸，授百戶。從敗元將賈魯兵，克泗、滁，進萬戶。從渡江，拔蠻子海牙水寨，破陳埜先兵，從取集慶、鎮江。敗元將謝國璽於寧國，選充先鋒。從大軍圍湖州，墮其東南門月城。從攻宜興，下婺州，鏖戰紹興，生得賊四百余人，進都先鋒。又從戰龍江，克安慶，與漢人相持，八戰，皆大捷，遂入江州。從徐達攻廬州，皆有功。

　　海驍勇，屢戰屢傷，手足胸腹間金痍皆遍，而斗益力。士卒從之者無不激勵自效。太祖壯之，授花槍上千戶。復從大軍克荊、澧、衡、潭，擢寶慶衛指揮僉事，遷指揮使，命鎮益陽。從平章楊璟征湖南、廣西未下郡縣。由祁陽進圍永州，與守兵戰於東鄉橋，生得千、萬戶四人，以夜半先登拔之。抵靖江，戰南門，生得萬戶二人。夜四鼓，自北門八角亭先登，功最，命為左副總兵。剿平左江上思蠻。調征蜀，克龍伏隘、天門山及溫湯關，予世襲指揮使，仍鎮益陽。武岡、靖州、五開諸苗蠻先後作亂，悉捕誅首亂而撫其餘眾，遷都督僉事。十四年從征雲南，由永寧趨烏撒，進克可渡河。與副將軍沐英會師攻大理，敵悉眾扼上、下關。定遠侯王弼自洱水東趨上關，英帥大軍趨下關，而遣海以夜四鼓取石門。間道渡河，繞點蒼山後，攀大樹緣崖而上，立旂幟。英士卒望見，皆踴躍大呼，敵眾驚擾。英遂斬關入。海亦麾山上軍馳下，前後夾攻，敵悉潰走。

　　十七年，論功封東川侯，祿二千五百石，予世券。逾三年，以左參將從征金山。又二年，以征南將軍討平澧州九溪諸蠻寇。師還，乞歸鄉里，厚賚金帛以行。二十四年七月，病疽卒，年六十三。

　　長子斌，龍虎衛指揮使，從征雲南。過曲靖，猝遇寇，中飛矢卒。贈都督同知。次玉，坐藍黨死。次觀，尚南康公主，為駙馬都尉，未嗣卒。宣德中，公主乞以子忠嗣。詔授孝陵衛指揮僉事，予世襲。

張赫
　　張赫，臨淮人。江淮大亂，團義兵以捍鄉里。嘉山繆把頭招之，不往。聞太祖起，帥眾來附。授千戶，以功進萬戶。從渡江，所至攻伐皆預，以功擢常春翼元帥，守御常州。尋從戰鄱陽，攻武昌。已，又從大將軍伐張士誠，進圍平江。諸將分門而軍，赫軍閶門。士誠屢出兵突戰，屢挫其鋒。又從大軍克慶元，並下溫、台。洪武元年，擢福州衛都指揮副使，進本衛同知。覆命署都指揮使司事。是時，倭寇出沒海島中，乘間輒傅岸剽掠，沿海居民患苦之。帝數遣使齎詔書諭日本國王，又數絕日本貢使，然竟不得倭人要領。赫在海上久，所捕倭不可勝計。最後追寇至琉球大洋，與戰，擒其魁十八人，斬首數十級，獲倭船十余艘，收弓刀器械無算。帝偉赫功，命掌都指揮印。尋調興化衛。召還，擢大都督府僉事。會遼東漕運艱，軍食後期，帝深以為慮。以赫習海道，命督海運事。久之，封航海侯，予世券。前後往來遼東十二年，凡督十運，勞勩備至，軍中賴以無乏。病卒，追封恩國公，諡庄簡。

　　子榮，從征雲南有功，為水軍右衛指揮使。孫釒盬，福建都指揮使。永樂中，留鎮交阯。

華高
　　華高，和州人。與俞通海等以巢湖水師來附。從克太平，授總管。從破採石、方山兵。下集慶、鎮江，遷秦淮翼元帥。與鄧愈徇廣德。守將嚴兵城下，高以數騎挑戰，元兵堅壁不動。高衝擊大破之，遂取其城，得兵萬人，糧數千斛。從平常州，進僉行樞密院事。副俞通海擊破趙普勝柵江營。再敗陳友諒。援長興，克武昌。授湖廣行省左丞。帥舟師從克淮東，收浙西。進行省平章政事。洪武三年封廣德侯，歲祿六百石。

　　高性怯，且無子，請得宿衛。有所征討，輒稱疾不行。令練水師，復以不習辭。帝以故舊優容之。時諸勛臣多出行邊，惟高不遣。最後繕廣東邊海城堡，高請行。帝曰：「卿復自力，甚善。」四年四月事竣。至瓊州卒。初，有言高殖利者，故歲祿獨薄。至是貧不能葬。帝憐之，命補支祿三百石。以無子，納誥券墓中。贈巢國公，諡武庄。授從子岳指揮僉事。

張銓
　　張銓，定遠人。從取太平，定集慶、鎮江、常州、婺州。搗江州，戰鄱陽湖，取鄂渚。收淮東，平吳。累功為指揮僉事。從取中原、燕、晉、秦、蜀，進都督僉事。使建齊王府，事竣，副江夏侯周德興征五溪蠻。已而水盡源、通塔平、散毛諸洞酋作亂，復副德興討平之。從征雲南，由永寧克烏撒。久之，復從傅友德平烏撒及曲靖、普定、龍海、孟定諸蠻。洪武二十三年封永定侯，食祿千五百石，世指揮使。

何真
　　何真，字邦佐，東莞人。少英偉，好書劍。元至正初，為河源縣務副使，轉淡水場管勾，棄官歸。元末盜起，真聚眾保鄉里。十四年，縣人王成、陳仲玉作亂，真赴告元帥府。帥受賂，反捕真。逃居坭岡，舉兵攻成，不克。久之，惠州人王仲剛與叛將黃常據惠。真擊走常，殺仲剛。以功授惠陽路同知、廣東都元帥，守惠州。海寇邵宗愚陷廣州。真以兵破走之，復其城。擢廣東分省參政，尋擢右丞。贛州熊天瑞引舟師數萬，欲圖真，真迎之胥江。天大雷雨，折天瑞舟檣，擊走之。廣人賴以完。先是真再攻成，誅仲玉而成卒固守。二十六年復圍成，募擒成者，予鈔十千。成奴縛成以出。真予之鈔，命具湯鑊，趨烹奴，號於眾曰：「奴叛主者視此！」緣海叛者皆降。時中原大亂，嶺表隔絕，有勸真效尉佗故事者，不聽。屢遣使由海道貢方物於朝。累進資德大夫、行省左丞。

　　洪武元年，太祖命廖永忠為征南將軍，帥舟師取廣東。永忠至福州，以書諭真，遂航海趨潮州。師既至，真遣都事劉克佐詣軍門上印章，籍所部郡縣戶口兵糧，奉表以降。永忠聞於朝，賜詔褒真曰：「朕惟古之豪傑，保境安民，以待有德。若竇融、李勣之屬，擁兵據險，角立群雄間，非真主不屈。此漢、唐名臣，於今未見。爾真連數郡之眾，乃不煩一兵，保境來歸，雖竇、李奚讓焉。」永忠抵東莞，真帥官屬迎勞，遂奉詔入朝。擢江西行省參知政事，且諭之曰：「天下分爭，所謂豪傑有三：易亂為治者，上也；保民達變，知所歸者，次也；負固偷安，身死不悔，斯其下矣。卿輸誠納土，不逆顏行，可謂識時務者。」真頓首謝。在官頗著聲望，尤喜儒術，讀書綴文。已，轉山東參政。四年命還廣東，收集舊卒。事竣，仍蒞山東。九年致仕。

　　大軍征雲南，命真偕其子兵馬指揮貴往。規畫軍餉，置郵驛。遷山西右布政使。再與貴勾軍廣東，擢貴鎮南衛指揮僉事。尋命真為浙江布政使，改湖廣。二十年復致仕，封東莞伯，祿一千五百石，予世券。卒。

　　子榮嗣。與弟貴及尚寶司丞宏皆坐藍黨死。真弟迪疑禍及己，遂作亂。擊殺南海官軍三百余人，遁入海島。廣東都司發兵討擒之，伏誅。

　　贊曰：陳友諒之克太平也，其鋒甚銳，微茂才則金陵之安危未可知矣。吳良守江陰，耿炳文守長興，而吳人不得肆其志。締造之基，其力為多。至若華雲龍、張赫、吳復、胡海之屬，或威著邊疆，或功存海運，搴旗陷陣，所向皆摧。揆之前代功臣，何多讓焉。而又皆能保守祿位，以恩禮令終，斯其尤足嘉美者歟！


Chinese text: This work was published before January 1, 1923, and is in the
public domain worldwide because the author died at least 100 years ago.
