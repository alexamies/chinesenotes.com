夏統春〈（薛聞禮等）〉陳美〈（郭裕等）〉諶吉臣〈（張國勛等）〉盧學古〈（朱士完等）〉陳萬策〈（李開先）〉許文岐〈（李新等）〉郭以重〈（嶽璧郭金城）〉崔文榮〈（朱士鼎）〉徐學顏〈（李毓英等）〉馮雲路〈（熊{川}明睿易道暹傅可知）〉蔡道憲〈（周二南等）〉張鵬翼〈（歐陽顯宇等）〉劉熙祚王孫蘭程良籌〈（程道壽）〉黃世清楊暄〈（朱一統等）〉唐時明〈（薛應玢唐夢鯤）〉段復興〈（靳聖居等）〉簡仁瑞〈（何相劉等）〉司五教〈（張鳳翮）〉都任〈（王家錄等）〉祝萬齡〈（王徵等）〉陳賓〈（周鳳岐）〉王徵俊〈（宋之俊等）〉丁泰運〈（尚大倫等）〉

夏統春，字元夫，桐城人。為諸生，慷慨有才志。用保舉授黃陂丞，嘗攝縣事，著廉能聲。十五年，賊犯黃陂。統春已遷麻陽知縣，未赴，乃督眾拒守，凡十五晝夜，賊忽解去。統春度賊必再至，而眾已疲甚，休於家。閱五日，賊果突至，城遂陷。統春巷戰，力竭被執，欲屈之。統春指賊魁大罵，賊怒，斷其右手。復以左手指賊罵，賊又斷之。罵不已，乃割其舌，目怒視，眥欲裂，賊又剜其目。猶以頭觸賊，遂支解之。

有薛聞禮者，武進人。由府吏官黃陂典史。歲歉，民逋漕粟。聞禮奉使過漢口，貸於所知得千金，以代民逋。十六年，張獻忠陷黃陂，愛聞禮才，挾與俱去，暮即亡歸。會賊所設偽官為士民殺死，聞禮曰「禍大矣」，令士民遠避，而己獨留以當之。俄賊至，將屠城。聞禮挺身曰：「殺偽官者，我也。」賊欲活之，詈不止，乃見殺。

當是時，賊延蔓中原，覆名城不可勝數。其以小吏死難，有何宗孔、賈儒秀、張達、郝瑞日諸人。宗孔，紫陽典史。十一年五月，流賊再陷其城，死之。儒秀，商南典史，城陷，抗節死。達，興山典史。十四年二月，張獻忠自蜀來攻，都司徐日耀戰歿，達被縛，罵賊不屈死。瑞日，陜西人，為固始巡檢。羅山為賊陷，上官令瑞日攝縣事。單騎攜二童以往，至則止僧寺，將招流移為守禦計。未逾月，賊遣偽官至，土寇萬朝勛與之合。誘執瑞日，說之降，不從，拘於家。一日，朝勛置酒宴群賊，醉臥，瑞日潛入其室，殺之。將奔鳳陽，雨阻，復見縶。賊愛其勇，欲留之，叱曰：「我雖小吏，亦朝廷臣子，肯為賊用耶！」遂被害，二仆亦死。

有朱耀者，固始人。與父允義、兄炳、思成並以勇力聞。八年，賊來犯，耀父子力戰卻之。明年，賊復至。耀出戰，手馘數十人，追之，陷伏中，大罵死。允義曰：「我必報子仇。」炳謂思成曰：「我二人必報弟仇。」三人率眾奮擊，賊解去，城獲全。

陳美，字在中，新建人。崇禎時由鄉舉知宜城縣。兵燹之余，民生雕瘵。及張獻忠據谷城，人情益懼，美安輯備至。襄陽陷，賊兵來犯。美偕守備劉相國迎擊，賊中伏敗去。巡按御史上其功，獲敘錄。撫治都御史王永祚以六等課所部有司，美居上上。薦於朝，未及擢用。十五年冬，李自成長驅犯襄陽，左良玉先奔，永祚及知府以下俱遁。賊入城，鄉官羅平、知州蔡思繩、福州通判宋大勛殉節。賊分兵寇宜城、棗陽、谷城、光化、均州。美守宜城，固拒八晝夜。城陷，抗罵不已，為賊磔死。訓導陽城田世福亦死之。

棗陽知縣郭裕，清江舉人。甫視事，張獻忠至。左良玉屯近邑，裕單騎邀與共禦，賊卻去。至是，賊將劉福來攻，裕發炮石，擊傷多。賊憤，攻益力，城陷。身被數槊，大罵。賊支解之，闔門遇害。

光化知縣萬敬宗，南昌人，貢生，到官以死自誓。賊薄城，遂自盡。賊義之，引去，城獲全。鄉官韓應龍，舉人，歷長蘆鹽運使，不受偽職，自縊死。谷城知縣周建中亦殉節。均州知州胡承熙被熱不屈，與其子爾英俱死。承熙有能聲，永祚課屬吏，亦列上上，遷刑部員外郎，未行，遇難。賊犯鄖陽，同知劉璇死之。保康陷，知縣萬惟壇與妻李氏俱列之。璇，永年人。惟壇，曹縣人。俱貢生。

諶吉臣，字仲貞，南昌人。父應華，萬曆時，以參將援朝鮮，戰歿。吉臣由舉人為雲夢知縣。崇禎十五年十二月，李自成陷襄陽，其黨賀一龍陷德安。吉臣急遣孥歸，身誓死勿去。明年正月，雲夢陷，被執，不食累日。賊臨以兵，吉臣乞速死。賊壯之，授以官，不屈。驅上馬，曰：「我失守封疆，當死此，更安往。」乃見殺。福王時，贈太僕寺丞。

賊分兵犯旁邑，應城陷，訓導張國勛死之。國勛，黃陂人。城將陷，詣文廟抱先師木主大哭，為賊所執，大罵不屈，支解死。妻子十餘人皆殉節。

袁啟觀者，雲夢諸生也。賊據城，啟觀立寨自守。賊執去，出題試之。啟觀曰：「汝既知文，亦知亂臣賊子，人人得而誅之耶？」賊怒，殺之。

安陸城陷，知縣分水濮有容一門十九人皆死。鄉民結寨自保，賊將白旺連破數十寨，諸生廖應元守益堅。奸人執送旺，旺問：「汝欲何為？」厲聲曰：「欲殺賊耳！」賊怒，射殺之。應山舉人劉申錫養死士百人，城陷，謀恢復。兵敗，為旺所殺，百人皆戰死。沔陽陷，同知馬飈死之。

盧學古，夏縣人。舉人。歷承天府同知，攝荊門州事。崇禎十五年十二月，李自成寇荊門，學古誓死守。學正黃州張郊芳、訓導黃岡程之奇亦盟諸生於大成殿，佐城守。賊環攻四日，無援，城陷。學古罵賊不絕口，剖腹而死。郊芳、之奇亦不屈死。

有朱士完者，潛江舉人。鄉試揭榜夕，夢墨幟墮其墓門，粉書「亂世忠臣」四字。至是，賊破承天，長驅陷潛江。士完被執，械送襄陽，道由泗港，嚙指血書己盡節處，遂自經。賊所過焚毀，士完所題壁獨存。

彭大翮者，竟陵之青山人。賊逼承天，大翮出所著《平賊權略》上之當事，不能用。遂自集一旅保鄉曲，邀斬賊過當。賊怒，雨夜襲之。大融太息曰：「吾子孫陣亡已盡，吾何用生為！」赴水死。

賊既陷荊門，遂向荊州。巡撫陳睿謨急渡江入城，奉惠王常潤南奔，監司以下皆奔，士民遂開門迎賊。訓導撖君錫正衣冠端坐明倫堂。賊至，欲屈之，詬罵而死。君錫，字賓王，絳縣人。賊大索縉紳，故相張居正子尚寶丞允修不食死。戶部員外郎李友蘭不屈死。諸生王維藩率妻朱及二女避難，為賊所掠。維藩令妻女赴井死，遂見殺。諸生王圖南被執，抗罵死。

夷陵李雲，由鄉舉知潁川州，州人祠祀之。謝事歸。流賊熾，大書「名義至重，鬼神難欺」二語於牖以自警。及城陷，不屈。執至江陵，絕食死。呂調元者，歸州千戶也。城陷，士民悉歸附，調元獨率部卒格鬥，陷重圍中。招之降，大罵，死亂刀下。

陳萬策，江陵人。天啟中，與同邑李開先先後舉於鄉，並有時名。崇禎十六年正月，李自成據襄陽，設偽官。其吏政府侍郎石首喻上猷，先為御史，降賊，薦兩人賢可用。自成遣使具書幣征之。萬策隱龍灣市，賊使至，嘆曰：「我為名誤，既不能奮身滅賊，尚可惜頂踵耶？」夜自經。賊使至開先家，開元瞋目大罵，頭觸墻死。福王時，俱命優恤。

許文岐，字我西，仁和人。祖子良，巡撫貴州右僉都御史。父聯樞，廣西左參政。文岐，崇禎七年進士。歷南京職方郎中。賊大擾江北，佐尚書範景文治戎備，景文甚倚之。遷黃州知府，射殺賊前鋒一隻虎，奪大纛而還。獄有重囚七人，縱歸省，克期就獄，皆如約至，乃請於上官貸之。十三年遷下江防道副使，駐蘄州。賊魁賀一龍、藺養成等萃蘄、黃間，文岐設備嚴。賊黨張雄飛將南渡，命遊擊楊富焚其舟，賊乃卻。巡撫宋一鶴上其功。副將張一龍善馭兵，文岐重之。嘗共宿帳中，軍中夜呼噪，文岐曰「此奸人乘夜思遁耳」，堅臥不出。質明，叛兵百餘人奪門遁，一龍追獲盡斬之，一軍肅然。楊富既久鎮蘄，一鶴復遣參將毛顯文至，不相得，兵民洶洶。文岐會二將，以杯酒釋之，始無患。十五年，左良玉潰兵南下大掠。文岐立馬江口迎之，兵莫敢犯。時警報日急，人無固志，會擢督糧參政當行，文岐嘆曰：「吾為天子守孤城二載矣，分當死封疆，雖危急，奈何棄之。」遣妻奉母歸，檄富、顯文出屯近郊，為固守計。無何，荊王府將校郝承忠潛通張獻忠。明年大舉兵來攻，文岐發炮斃賊甚眾。夜將半，雪盈尺，賊破西門入，文岐巷戰。雪愈甚，炮不得發，遂被執。獻忠聞其名，不殺，擊之後營。時舉人奚鼎鉉等數十人同系，文岐密謂曰：「觀賊老營多烏合，凡此數萬卒皆被掠良民，若告以大義，同心協力，賊可殲也。」於是陰相結，期四月起事，以柳圈為信。謀泄，獻忠索之，果得柳圈，縛文岐斬之。將死，語人曰：「吾所以不死者，志滅賊耳。今事不成，天也。」含笑而死，時文岐陷賊中已七十餘日矣。事聞，贈太僕卿。

賊既陷蘄州，遂屠其民。鄉官陜西僉事李新舉家被執，賊欲屈之。新叱曰：「我昔官秦中，爾輩方為廝養，今日肯屈膝廝養耶！」賊怒，新抱父屍就刃。其時屬吏死節者，惟麻城教諭定遠蕭頌聖、蘄水訓導施州童天申。

郭以重，黃州人。世為衛指揮。崇禎十六年，城陷，自他所來赴難。其妻欲止之，叱曰：「朝家畀我十三葉金紫，不能易一死哉！吾將先殺汝。」妻乃不敢言。既至，遇賊欲脅之去，堅不從。露刃懾之，乃好謂賊曰：「從汝非難，但抱小兒者，吾妻也，汝為我殺之，吾無累矣。」賊如其言。以重即奪賊刀擊斬一賊，群賊擁至，遂赴水死。

先是，蘄州破，指揮嶽璧自屋墮地，不死。賊執至城上，欲降之。厲聲曰：「我世臣也，城亡與亡，豈降賊！」賊刃之，仆地。氣將絕，瞋目曰：「我死為鬼，當滅汝！」時大雪，血流丈餘，目眥不合。

同時，郭金城為羅田守將，賊逼城，率所部五百人戰，斬級百餘，追之英山。賊大集，困三日，突圍不得出，被執。脅降不從，見殺。

崔文榮，海寧衛人。世指揮僉事，舉武會試，授南安守備。崇禎中，臨、藍盜起，逼桂陽，桂王告急。文榮督所部會剿，卻賊四萬人。以功，擢武昌參將。十六年四月，張獻忠犯漢陽，文榮渡江襲斬六百級。已而城陷，武昌震懼。巡撫宋一鶴既死，承天新任巡撫王聚奎未至，武昌素不宿重兵，城空虛。或議撤江上兵以守，文榮曰：「守城不如守江，團風、煤炭、鴨蛋諸洲，淺不及馬腹，縱之飛渡，而坐守孤城，非策也。」當事不從。賊果從團風渡江，陷武昌縣。縣無人，賊出營樊口，文榮軍洪山寺扼之。既，斂兵入城，以他將代守。賊全軍由鴨蛋洲畢渡，抵洪山，守將亦退入城。文榮以武勝門當賊沖，偕故相賀逢聖協守，賊攻之不能下。

監軍參政王揚基時已擢右僉都御史，巡撫承天、德安二郡，未聞命，尚駐武昌。見勢急，與推官傅上瑞詭言有事漢陽，開門遁去，人情益洶洶。先是，楚王出資募兵，應募者率蘄、黃潰卒及賊間諜，至是開文昌、保安二門納賊。文榮方出鬥還，闔城扉不及，躍馬大呼，殺三人。賊攢槊刺之，洞胸死。有朱士鼎者，起家武進士，為巡江都司。城陷被執，賊喜其勇敢，欲大用之。戟手大罵，賊斷其右手，乃以左手染血灑賊，賊又斷之，不死。賊退，令人縛筆於臂，能作楷字。招集舊卒，訓練如常。

徐學顏，字君復，永康人。母疾，禱於天，請以身代。夜夢神人授藥，旦識其形色，廣覓之，得荊瀝，疾遂愈。父為中城兵馬指揮，忤權要人下吏。學顏三疏訟冤，所司格不上，遍叩諸公卿莫為雪，將置重辟。學顏號泣爭於刑部，不能得，至嚙臂血濺於庭，乃獲釋歸。推所居大宅讓其弟，尚義疏財，族黨德之。崇禎三年建東宮，詔舉孝友廉潔、博物洽聞可勵俗維風者，有司以學顏應，寢不行。十二年以恩貢生授楚府左長史，引義匡輔，王甚敬之。十五年冬，諸司長官及武昌知府、江夏知縣並以朝覲行，學顏攝江夏事，繕修守具。楚府新募兵，即令學顏將之。明年五月晦，新軍內叛，城陷。學顏格鬥，斷左臂，大罵不屈，為賊支解，一家二十餘人殉之。通判固安李毓英亦舉家自縊。

武昌知縣鄒逢吉被害。同死者，武昌衛經歷汪文熙、巡檢戴良瑄及僧官一人，俱罵賊不屈，腰斬。賊既陷武昌，分兵陷屬邑，於是嘉魚知縣霍山王良鑒、蒲圻知縣臨川曾栻俱抗節死。事聞，學顏贈僉事，毓英等贈恤有差。

馮雲路，字漸卿，黃岡人。好學勵行，年三十，即棄諸生，從賀逢聖講學，遂寓居武昌，著書數百卷。崇禎三年，巡按御史林鳴球薦其賢，並上所著書，不用。及賊將渡江，雲路貽書逢聖曰：「在內，以寧湖為止水。在外，以漢江為汨羅。」寧湖者，雲路談經處也。城既陷，乘桴入寧湖。賊遣使來聘，遙應曰：「我平生只讀忠孝書，未嘗讀降賊書也。」遂投湖死。從遊諸生汪延陛亦死焉。

其同邑熊，字渭公，亦移居武昌。喜邵子《皇極書》，頗言未來事。十六年元旦，盡以所撰《性理格言》、《圖書懸象》、《大易參》諸書付其季弟，曰：「善藏之。」城破前一日，貽書雲路，言「明日當覓我某樹下。」及期行樹傍，賊追至，躍入荷池以死。

有諸生明睿者，江夏人。城破，賊獨不入其門。睿慨然曰：「安有父母之邦覆，而偷生茍活者！」語家人：「速從我入井，否則速去。」於是妻及二子、二女並諸婢以次投井。睿笑曰：「吾今曠然無累矣。」從容榜諸門，赴井死，時人號為明井。

先是，賊陷黃岡，諸生易道暹者，字曦侯。好學尚氣節，居深山中，積書滿家。賊氛漸逼，道暹惜所積書，又以己所著書多，不忍棄，逡巡未行。及賊至，子為瑚急奉母走青峰巖，道暹攜幼子為璉擔事以行。遇賊，紿曰：「余書賈也。賊笑曰：「汝易曦侯，何紿我。」道暹曰：「若既知我，當聽我一言，慎毋殺人焚廬舍。」賊曰：「若身不保，尚為他人言耶！」道暹厲色叱賊，賊怒殺之。為璉請代，賊並殺之。未幾，為瑚亦被殺。

時黃陂諸生傅可知亦以叱賊死。可知幼喪父，臥柩下三年。六十喪母，啜粥三年。黃陂陷，被執，可知年已逾八十。賊憫其老不殺，俾養馬，叱曰：「我為士數十年，肯役於賊耶！」延頸就刃，賊殺之。

蔡道憲，字元白，晉江人。崇禎十年進士。為長沙推官。地多盜，察豪民通盜者，把其罪而任之。盜方劫富家分財，收者已至。召富家還所失物，皆愕不知所自。惡少年閉戶謀為盜，啟戶，捕卒已坐其門，驚逸去。吉王府宗人恣為奸，道憲先治而後啟王。王召責之，抗聲曰：「今四海鼎沸，寇盜日滋。王不愛民，一旦鋌而走險，能獨與此曹保富貴乎？」王悟，謝遣之。

十六年五月，張獻忠陷武昌，長沙大震。承天巡撫王揚基率所部千人，自岳州奔長沙。道憲請還駐岳州，曰：「嶽與長沙唇齒也，並力守嶽則長沙可保，而衡、永亦無虞。」揚基曰：「嶽，非我屬也。」道憲曰：「棄北守南，猶不失為楚地。若南北俱棄，所屬地安在？」揚基語塞，乃赴岳州。及賊入蒲圻，即遁去。湖廣巡撫王聚奎遠駐袁州，憚賊不敢進。道憲亦請移嶽，聚奎不得已至嶽，數日即徙長沙。道憲曰：「賊去嶽遠，可繕城以守。彼犯嶽，猶憚長沙援。若棄嶽，長沙安能獨全。」聚奎不從。賊果以八月陷岳州，直犯長沙。先是，巡按御史劉熙祚令道憲募兵，得壯丁五千訓練之，皆可用。至是親將之，與總兵官尹先民等扼羅塘河。聚奎聞賊逼，大懼，撤兵還城。道憲曰：「去長沙六十里有險，可柵以守，毋使賊逾此。」又不從。

時知府堵胤錫入覲未返，通判周二南攝攸縣事，城中文武無幾。賊薄城，士民盡竄。聚奎詭出戰，遽率所部遁。道憲獨拒守，賊繞城呼曰：「軍中久知蔡推官名，速降，毋自苦。」道憲命守卒射之斃。越三日，先民出戰，敗還。賊奪門入，先民降。道憲被執，賊啖以官，嚼齒大罵。釋其縛，延之上坐，罵如故。賊曰：「汝不降，將盡殺百姓。」道憲大哭曰：「願速殺我，毋害我民。」賊知終不可奪，磔之，其心血直濺賊面。健卒林國俊等九人隨不去，賊亦令說道憲降。國俊曰：「吾主畏死去矣，不至今日。」賊曰：「爾主不降，爾輩亦不得活。」國俊曰：「我輩畏死亦去矣，不至今日。」賊並殺之，四卒奮然曰：「願瘞主屍而死。」賊許之，乃解衣裹道憲骸，瘞之南郊醴陵坡，遂自刎。道憲死時年二十九，贈太僕少卿，謚忠烈。

二南，字汝為，雲南人。由選貢為長沙通判，盡職業，與道憲深相得。擢岳州知府，士民固留，乃以新秩還長沙，後亦死。

邑中舉人馮一第走湘鄉，將乞師他所，賊系其母與兄招之。一第歸就縛，賊將斬之，一老僧伏地哭請免。賊乃去其兩手置營中，一夕死，母兄獲免。賊陷東安，舉人唐德明仰藥死。犯耒陽，諸生謝如珂拒戰死。

張鵬翼，西充人。崇禎中，由選貢生授衡陽知縣。十六年八月，張獻忠逼衡州，巡撫王聚奎、李乾德及監司以下皆遁，士民盡奔竄。鵬翼獨守空城，賊至即陷。脅使降，戟髯詬詈，賊縛而投諸江，妻子赴水死。

賊之趨岳州也，巴陵教諭桂陽歐陽顯宇時攝縣事，死焉。其趨臨湘也，知縣莆田林不息抗罵不屈，斷其兩手殺之。湘陰陷，知縣大埔楊開率家屬十七人投水死。其丞賴萬耀攝醴陵縣事，城破亦死之。長沙府照磨莫可及，宜興人，攝寧鄉縣事，殉城死。二子若鼎、若鈺號慟奔赴，遇害。衡州既陷，屬縣衡山亦失守，知縣富順董我前、教諭分宜彭允中，皆盡節。府教授永明蔣道亨攝武陵縣事，抱印罵賊，見殺。其他文武將吏，非降則逃。長沙史可鏡，官給事中，丁艱歸，降賊，賊用為湖廣巡撫。及賊棄湖廣入四川，李乾德復還長沙，執可鏡，加榜掠，械送南都伏法。

乾德者，亦鵬翼同邑人。崇禎四年進士。十六年曆右僉都御史撫治鄖陽，未赴，改湖南。時武昌已陷，乾德守岳州。獻忠攻急，乾德棄城走長沙，岳州遂陷。轉徙衡、永，賊至，輒先避，長沙、衡、永皆隨陷。獻忠入四川，乃還長沙，以失地，謫赴督師王應熊軍前自效。永明王立，擢兵部侍郎，巡撫川南。乾德入蜀，其鄉邑已陷，父亦被難，乃說諸將袁韜攻佛圖關，復重慶。韜及武大定久駐重慶，食盡。乾德說嘉定守將楊展與大定結為兄弟，資之食。已而惡展，構韜殺之，據嘉定，蜀人咸不直乾德。會劉文秀自雲南至，擒韜，陷嘉定，乾德乃驅家人及其弟御史升德，俱赴水死。

劉熙祚，字仲緝，武進人。父純仁，泉州推官。熙祚舉天啟四年鄉試。崇禎中，為興寧知縣。奸民啖斷腸草，脅人財物。熙祚令贖罪者必以草，以是致死者勿問，草以漸少，弊亦止，課最，征授御史。十五年冬巡按湖南。李自成陷荊、襄諸郡，張獻忠又破蘄、黃，臨江欲渡。熙祚以明年二月抵岳州，檄諸將分防江滸，偏沅、鄖陽二撫聯絡形勢。會賊馬守應據澧州，窺常德，土寇甘明揚等助之。熙祚馳至常德，擊斬明揚。五月還長沙。

及武昌、岳州相繼陷，急令總兵尹先民、副將何一德督萬人守羅塘河，扼要害。而巡撫王聚奎乃撤守長沙，賊遂長驅至。聚奎率潰將孔全彬、黃朝宣、張先璧等走湘潭，長沙不能守。惠王避地至長沙，與吉王謀出奔，熙祚奉以奔衡州。衡州，桂王封地也，聚奎兵至，大焚劫，王及吉、惠二王皆登舟避亂。熙祚單騎赴永州為城守計。未幾，聚奎復走祁陽，衡州遂陷。永士民聞之，空城逃。三王至永州，聚奎繼至，越日全彬等亦至，劫庫金去。熙祚乃遣部將護三王走廣西，而己返永州拒守。賊騎追執之，獻忠踞桂王宮，叱令跪，不屈。賊群毆之，自殿墄曳至端禮門，膚盡裂。使降將尹先民說之，終不變，見殺。事聞，贈太常少卿，謚忠毅。弟永祚，字叔遠，由選貢生屢遷興化同知，擒賊曾旺。後以副使知興化府事。大清兵入城，仰藥死。弟綿祚，字季延。崇禎四年進士。為吉安永豐知縣。鄰境九蓮山，界閩、粵，賊窟其中，綿祚請會剿。賊怒，率眾攻。綿祚出擊，三戰三捷。賊益大至，綿祚伏兵黃牛峒，大破之。積勞得疾，請告歸卒。兄弟三人並死王事。

王聚奎既失永州，後伺賊退，潛還武昌，為代者何騰蛟所劾，夤緣免。

王孫蘭，字畹仲，無錫人。崇禎四年進士。累遷成都知府。蜀宗人虐民，民相聚，將焚內江王第。孫蘭撫諭之，乃解。父擾，服闋，起官紹興，修荒政。遷廣東副使，分巡南雄、韶州二府。連州瑤賊為亂，馳剿，三戰皆捷。十六年，張獻忠大亂湖南，湖南之郴州宜章與韶接壤。孫蘭乞援督府，不應，最後以七百人至，一宿復調去。及賊陷衡州，肆屠戮。韶所轄樂昌、乳源、仁化，逋竄一空。連州守將先據城叛，韶士民聞之，空城逃，而賊所設偽官傳檄將至。孫蘭仰天嘆曰：「失封疆當死，賊陷城又當死，吾盍先死乎！」遂自縊。既死，賊竟不至，朝廷憫其忠，予贈恤。

程良籌，字持卿，孝感人，工部尚書註子也。天啟五年進士。時註為太常少卿，不附魏忠賢。御史王士英劾其為趙南星、李三才私黨，忠賢遂矯旨並良籌除名，永不敘錄。未出仕而除名，前此未有也。崇禎元年起官，歷文選員外郎，掌選事。麻城李長庚為尚書，以同鄉故，甚倚之。正郎久缺不推補，同列多忌，朝論亦少之。長庚用推舉失當削籍，良籌亦下吏遣戍，久乃釋歸。

十六年，李自成犯承天，孝感亦陷。良籌以白雲山險峻，與同邑參政夏時亨築壘聚守。賊使說降，良籌毀其書。賊怒，設長圍攻之，相持四十餘日，解去。時漢陽、武昌亦為張獻忠所陷，四面皆賊，獨白雲孤處其間，賊頗患之。已，武昌為官軍所復，良籌號召遠近諸寨，掎角進兵。其冬，遂復孝感、雲夢。十二月，進薄德安，兵敗，退保白蓮寨。寨中人素通賊，為內應，良籌遂被執。說降，不屈，羈之密室。明年正月，左良玉遣將攻德安。賊懼，擁良籌令止外兵，不從。賊棄城去，逼良籌偕行，又不從，逐被殺。贈太常少卿。程道壽者，良籌里人也，嘗為來安知縣。賊陷孝感，置掌旅守之。道壽結里中壯士，擊殺掌旅。賊復至，杖之，系獄，令為書招良籌。道壽曰：「我不能助白雲滅汝，肯助汝耶？」遂見殺。

黃世清，字澄海，滕縣人。父中色，吏部員外郎。世清登崇禎七年進士，除戶部主事，榷滸墅關，有清操。歷員外郎，屢遷右參議，分守商、雒，駐商州。城屢遭兵，四野蕭然，民皆入保城中。而客兵所過淫掠，民苦兵甚於賊。世清下令兵不得闌入城。未幾，關中兵經其地，有二卒撾門，榜以徇。督撫發兵，誡毋犯黃參議令。李自成躪荊、襄，遠近震動。世清一子方幼，屬友人養人，誓身殉。十六年十月，自成敗孫傳庭軍，長驅入關，遣右營十萬人從南陽犯商州。世清憑城守，有奸民投賊，至城下說降，世清佯與語，發炮斃之，懸其首城上曰：「懷二心者視此！」士民皆效死，炮矢盡，繼以石，石盡，婦人掘街砌繼之。城陷，世清坐堂上，麾其仆朱化鳳去，化鳳願同死。賊牽世清下，化鳳叱曰：「奴才不得無禮！」賊批其頰，化鳳聲色愈厲。執至賊帥袁宗第營，世清植立，賊欲屈之，化鳳曰：「吾主堂堂憲司，肯拜賊耶！」賊先殺之，授世清以防御劄。罵不受，與一家十三人皆遇害。贈光祿卿。

楊暄，高平人。崇禎十三年進士。授渭南知縣。歲大凶，畢力拯救，民稍獲安。十六年冬，李自成入潼關，兵備僉事楊王休降。教授許嗣復分守上南門，城破，持梃鬥，詈賊死，妻女被掠皆自殺。賊遂抵渭南。暄已擢兵部主事，未行，與訓導蔡其城同守。會舉人王命誥開門迎賊，暄被縛，索印不與，詬罵死。其城亦死之。

賊遂陷西安，咸陽知縣趙躋昌被害。屬邑望風降。蒲城知縣朱一統獨謀拒守，曰：「吾家七世衣冠，安可臣賊。」或言他州縣甲榜者皆已納款，一統曰：「此事寧論資格耶。」以體肥，令家人擴井口以待。會衙兵叛，奪印趣迎降。一統瞋目叱曰：「吾一日未死，印不可得！」日暮，左右盡散，從容赴井死。縣丞沁源姚啟崇亦死焉。一統，平定人，起家乙榜。

有朱迥滼者，沈府宗室也，由宗貢生為白水知縣。明習吏事，下不敢欺。賊潛入城，猶手弓射賊，與學官魏歲史、劉進並被難。

唐時明，字爾極，固始人。舉於鄉。崇禎中，為長垣教諭。子路墓祀田為豪家奪，時明復其故。由國子學正屢遷鳳翔知府。十六年十月聞李自成入潼關，亟治戰守備。俄潰兵大掠，西入無固志。及自成據西安，分兵來冠，典史董尚質開門迎賊，時明被執。偽相牛金星曰：「吾主求賢若渴，君至西京，不次擢用。」時明叱曰：「我天朝命吏，肯臣賊耶！」金星令尚質說降，厲聲責之。賊令縛赴西安，時明托妻子於友人，至興平，乘間自縊。鳳翔既陷，屬城叛降。隴州同知薛應玢，武進人。時攝州事，勒兵守城。城陷，詈賊死。寶雞知縣唐夢鯤，番禺舉人。歷知仙居、天臺、富川、分水四縣。在富川，有撫瑤功。坐累，謫池州經歷，攝貴池縣事。左良玉擁兵下，鄉民奔入城，守者拒，夢鯤令悉納之。及改寶雞，賊已過潼關，星馳抵任。賊逼縣，知不可守，自經死。

段復興，字仲方，陽谷人。崇禎七年進士。歷右參議，分守慶陽。十六年十月，李自成據西安，傳檄諭降。復興裂其檄，集眾守。逾月，賊薄城，圍數匝，發炮石殺賊滿濠。久之，勢不支。拜辭其母，聚妻妾子女於樓，置薪其上，復乘城督戰。城陷，趨歸火其樓，母亦赴火死。乃持鐵鞭走北門，擊殺數賊，遂自刎。士民葬之西河坪，立祠祀之。同時死難者，慶陽推官靳聖居、安化知縣袁繼登。聖居，字淑孔，長垣人。崇禎元年進士，歷知濟源、萊陽二縣。屢謫復起，蒞慶陽時，已授刑部主事，未行，遇賊，佐復興死守。城破被執，罵不絕口死。繼登，南畿人。起家選貢，蒞任未浹歲即遘變，見賊求速死，賊殺之。

其陷寧州也，知州董琬死之。宗室朱新鍱者，以貢生授中部知縣。自成使人持檄招降，新鍱碎之。嘆曰：「城小無兵，空令士民受禍，計惟自靖耳。」令妻妾子女盡縊，乃投繯死。

簡仁瑞，字季麟，榮縣人。由舉人歷安西官同知，遷平涼知府。十六年冬，賊入關，諸王及監司以下官謀遁走。仁瑞謁韓王曰：「長安有重兵，訛言不足信。殿下輕棄三百年宗社，欲何之？縱賊壓境，延、寧、甘、涼諸軍足相援，必不能支，同死社稷，亦不辱二祖列宗。」王不從。是夕，其護衛卒噪，挾王及諸郡王、宗室斬關出奔，脅仁瑞行。仁瑞曰：「吾平涼守也，吾去，誰與守？」眾遂去。仁瑞乃撤四關居民入城，以土石塞門為死守計。未幾，賊檄至，乃召所活死囚數輩，謂之曰：「吾昔嘗生汝，汝亦有以報我乎？」皆對曰：「唯命。」即托以幼子，令衛出。明日，賊抵城下，士民數人草降書，乞僉名署印。仁瑞怒叱責之，正衣冠，自經堂上。平涼既陷，屬城悉降。華亭教諭鄒姓者，援曾子居武城義，欲避去。訓導何相劉止之曰：「吾輩委質為臣，安可以賓師自待？」乃率諸生共守，乃城陷，與教諭皆殉難。

司五教，字敬先，內黃人。篤學有志行。崇禎時，以歲貢為內丘訓導。十一年，邑被兵，佐長吏拒守有功。遷城固知縣，剿山寇滅之。十六年冬，賊據關中，郡縣風靡，五教激士民固守。有諸生謀內應，捕斬之，竿其首城上。無何，偽帥田見秀擁兵至，五教且戰且守。賊悉兵攻四日而城陷，既見執，厲聲罵賊。賊去其冠帶，輒自取冠之，罵益厲，乃被磔。

鄉官張鳳翮，字健沖。天啟五年進士。崇禎中官御史，極論四川巡撫王維章貪劣，而請召還給事中章正宸，不納。出按雲南，還朝，言：「陛下議均輸再征一年，民力已竭，討賊諸臣泄泄沓沓，徒糜數百萬金錢。」帝納其言，敕兵部飛騎勒熊文燦進兵，而張獻忠已叛矣。十五年遷浙江右參政，未任而罷。賊陷城，脅之仕，不屈死。

都任，字弘若，祥符人。萬曆四十一年進士。授南京兵部主事，進郎中，屢遷四川右參政。天啟五年大計，左遷江西僉事，復屢遷陜西左布政使。崇禎五年又謫山東右參政。再遷山西按察使。任性剛嚴，多忤物，數謫徙，終不變。月朔，同僚朝晉王，任據《會典》爭，不赴。巡按御史張孫振誣劾提學僉事袁繼咸，任數慰問繼咸，贐其行。孫振怒，復中以大計，貶秩歸。後復起，歷右布政使兼副使，飭榆林兵備。

十六年九月，巡撫崔源之罷去，代者張鳳翼未至，總兵官王定從孫傳庭出關，大敗奔還，遠近震恐。李自成遂據西安，遣其將李過以精卒數萬徇三邊，延安、綏德相繼陷。定懼，詭言討河套寇，率所部遁去，榆林益空虛。任急集軍民，慷慨流涕，諭以大義，與督餉員外郎王家錄、副將惠顯等議城守。城中多廢將，任以尤世威知兵，推為主帥，率諸將王世欽等數十人誓死守。賊遣使招降，任斬以徇。賊大眾麕至，十一月望，城被圍，至二十七日，城陷，任猶巷戰，力不支，被執。欲降之，大罵不屈，遂見殺。世威等皆死，詳見世威傳中。

家錄，黃岡人，舉於鄉。時已擢關南兵備僉事，未行，與任協守。圍急，男子皆乘城，家錄令婦人運水灌城，水厚數寸，賊不能攻。攻城陷，家錄自剄死。

一時同死者，裏居戶部主事張雲鶚，知州彭卿、柳芳，湖廣監紀趙彬，皆不屈死。指揮崔重觀自焚死，傅佑與妻杜氏自縊死。中軍劉光祐罵賊死。材官李耀，善射，矢盡，自刎死。同營李光裕趣家人死，亦自刎死；張天敘焚其積貯，自縊死。指揮黃廷政與弟千戶廷用、百戶廷弼奮力殺賊，同死。千戶賀世魁偕妻柳氏自縊死。參將馬鳴節聚妻子室中，自焚死。裏居戰死則山海副總兵楊明、定邊副總兵張發、孤山副總兵王永祚、西安參將李應孝。在官死事則遊擊傅德、潘國臣、李國奇、晏維新、陳二典、劉芳馨、文侯國，都司郭遇吉，中軍楊正韡、柳永年、馬應舉，旗鼓文經國，守備尤勉、惠漸、賀大雷、楊以偉，指揮李文焜、文燦。而副將常懷、李登龍，遊擊孫貴、尤養鯤，守備白慎衡、李宗敘，亦以守鄉土遭難。諸生則陳義昌、沈浚、沈演、白拱極、白含章罵賊死，張連元、連捷、李可柱、胡一奎、李蔭祥自經死。一城之中，婦女死義者數千人，井中屍滿，賊遂屠其城。

榆林為天下雄鎮，兵最精，將材最多，然其地最瘠，餉又最乏，士常不宿飽。乃慕義殉忠，志不少挫，無一屈身賊庭，其忠烈又為天下最。事聞，天子嗟悼，將大行褒恤，國亡不果。

祝萬齡，咸寧人。父世喬。有至行，以父遠遊不歸，年十五即獨身訪求，瀕死，歷數千里，卒得之。後由選貢通判南康，以清慎著。萬齡師鄉人馮從吾，舉萬曆四十四年進士。累官保定知府。天啟六年，魏忠賢盡毀天下書院，萬齡憤。逆黨李魯生遂劾萬齡倡訛言，謂天變、地震、物怪、人妖，悉由毀書院所致，非聖誣天實甚。萬齡遂落職。崇禎初，用薦起黃州知府，集諸生定惠書院，迪以正學。居三年，遷河南副使，監軍磁州。輝縣之北與山西陵川之南，有村曰水峪，回賊竊據數十年，大為民患。萬齡與山西監司王肇生合兵擊，六戰焚其巢三百餘，賊遂平。錄功，加右參政。流賊自山西入河北，掠新鄉。萬齡邀擊之，賊走陵川。已，復大至，坐失事，削籍歸。湯開遠訟其冤，不納。久之，廷臣交薦，未及用，而西安陷。萬齡深衣大帶，趣至關中書院，哭拜先聖，投繯死。僉事涇陽王徵、太常寺卿耀州宋師襄、懷慶通判咸寧竇光儀、儀封知縣長安徐方敬、芮城知縣咸寧徐芳聲、舉人宗室朱誼巉及席增光皆裏居，城破，並抗節死。

陳賓，漳浦人。天啟五年進士。授慈谿知縣。崇禎十年為袁州推官，拒楚賊有功。屢遷右參議，分守湖南，討平八排賊。十六年，張獻忠陷長沙，圍參政周鳳岐於澧州。賓督兵往救，軍敗，被執。欲降之，不屈，斷手割肝而死。鳳岐，永康人。萬曆末年進士。歷工部郎中，掌節慎庫，忤奄人，落職歸。崇禎初，起故宮，進四川副使。苗人爭界，為立碑畫疆以定之。改右參政，分守澧州。賊來犯，援軍敗沒，城遂陷。賊帥親解其縛，說以降，怒罵而死。

王徵俊，字夢卜，陽城人。天啟五年進士。授韓城知縣。崇禎初，流賊來犯，禦卻之。坐大計，謫歸德照磨。巡按御史李日宣薦於朝，給事中呂黃鐘請用天下必不可少之人，亦及徵俊，乃量移滕縣知縣。累官右參政，分守寧前，以憂歸。十七年二月，賊陷陽城，被執不屈，系之獄。士民爭頌其德，賊乃釋之。抵家北面再拜，投繯卒。

其時士大夫居家盡節者，靈石宋之俊、翼城史可觀、陽曲朱慎鏤。之俊舉進士，歷官登萊監軍副使，忤巡按謝三賓，互訐於朝，落職歸。三賓亦貶秩。及遇變，之俊受刑死。妻喬詈賊撞階死。女斂屍畢，拔簪刺喉死。可觀，太常少卿學遷子。官中書舍人，加鴻臚少卿。城陷，自縊死。慎鏤，晉府宗室，攝靈丘郡王府事。賊陷太原，冠帶祀家廟，驅家人入廟中，焚之，己亦投火死。

丁泰運，字孟尚，澤州人。崇禎十三年進士。除武陟知縣，調河內，著廉直聲。十七年二月，賊將劉方亮自蒲阪渡河。巡按御史蘇京托言塞太行道，先遁去，與陜西巡撫李化熙同抵寧郭驛。俄兵變，化熙被傷走。兵執京，披以婦人服，令插花行，稍違，輒抶之以為笑樂。叛將陳永福引賊至，京即迎降。賊遂逼懷慶，監司以下皆竄。泰運獨守南城，力不支，被執。賊擁見方亮，使跪不屈，燒鐵鎖炙之，亦不從，乃遇害。

賊既陷懷慶，尋陷彰德。安陽人尚大倫，字崇雅。由進士歷官刑部郎中。有國學生白夢謙以救黃道周系獄，大倫議寬之，忤尚書意，遂罷歸。城陷，抗節死。參將榆林王榮乃其子師易，皆死之。又有王橓徵，由鄉舉歷官蒲州知州，忤豪宗，謝事歸。為賊所執，傳詣李自成，道憤恨不食死。


Chinese text: This work was published before January 1, 1923, and is in the
public domain worldwide because the author died at least 100 years ago.
