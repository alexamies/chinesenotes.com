惟王建國，辨方正位，體國經野，設官分職，以為民極。乃立地官司徒，使帥其屬而掌邦教，以佐王安擾邦國。教官之屬：

大司徒，卿一人。小司徒，中大夫二人。鄉師，下大夫四人。上士八人，中士十有六人，旅下士三十有二人。府六人，史十有二人，胥十有二人，徒百有二十人。

鄉老，二鄉則公一人。鄉大夫，每鄉卿一人。州長，每州中大夫一人。黨正，每黨下大夫一人。族師，每族上士一人。閭胥，每閭中士一人。比長，五家下士一人。

封人：中士四人，下士八人；府二人，史四人，胥六人，徒六十人。

鼓人：中士六人；府二人，史二人，徒二十人。

舞師：下士二人；胥四人，舞徒四十人。

牧人：下士六人；府一人，史二人，徒六十人。

牛人：中士二人，下士四人；府二人，史四人，胥二十人，徒二百人。

充人：下士二人；史二人，胥四人，徒四十人。

載師：上士二人，中士四人；府二人，史四人，胥六人，徒六十人。

閭師：中士二人；史二人，徒二十人。

縣師：上士二人，中士四人；府二人，史四人，胥八人，徒八十人。

遺人：中士二人，下士四人；府二人，史四人，胥四人，徒四十人。

均人：中士二人，下士四人；府二人，史四人，胥四人，徒四十人。

師氏：中大夫一人，上士二人；府二人，史二人，胥十有二人，徒百有二十人。

保氏：下大夫一人，中士二人；府二人，史二人，胥六人，徒六十人。

司諫：中士二人；史二人，徒二十人。

司救：中士二人；史二人，徒二十人。

調人：下士二人；史二人，徒十人。

媒氏：下士二人；史二人，徒十人。

司市：下大夫二人，上士四人，中士八人，下士十有六人；府四人，史八人，胥十有二人，徒百有二十人。

質人：中士二人，下士四人；府二人，史四人，胥二人，徒二十人。

廛人：中士二人，下士四人；府二人，史四人，胥二人，徒二十人。

胥師，二十肆則一人，皆二史。賈師，二十肆則一人，皆二史。司虣十肆則一人。司稽，五肆則一人。胥，二肆則一人。肆長，每肆則一人。

泉府：上士四人，中士八人，下士十有六人；府四人，史八人，賈八人，徒八十人。

司門：下大夫二人，上士四人，中士八人，下士十有六人；府二人，史四人，胥四人，徒四十人。每門下士二人，府一人，史二人，徒四人。

司關：上士二人，中士四人；府二人，史四人，胥八人，徒八十人。每關下士二人，府一人，史二人，徒四人。

掌節：上士二人，中士四人；府二人，史四人，胥二人，徒二十人。

遂人：中大夫二人。遂師：下大夫四人，上士八人，中士十有六人，旅下士三十有二人；府四人，史十有二人，胥十有二人，徒百有二十人。

遂大夫：每遂中大夫一人。縣正，每縣下大夫一人。鄙師，每鄙上士一人。酂長，每酂中士一人。里宰，每里下士一人。鄰長，五家則一人。

旅師：中士四人，下士八人；府二人，史四人，胥八人，徒八十人。

稍人：下士四人；史二人，徒十有二人。

委人：中士二人，下士四人；府二人，史四人，徒四十人。

土均：上士二人，中士四人，下士八人；府二人，史四人，胥四人，徒四十人。

草人：下士四人；史二人，徒十有二人。

稻人：上士二人，中士四人，下士八人；府二人，史四人，胥十人，徒百人。

土訓：中士二人，下士四人；史二人，徒八人。

誦訓：中士二人，下士四人；史二人，徒八人。

山虞：每大山中士四人，下士八人；府二人，史四人，胥八人，徒八十人。中山下士六人；史二人，胥六人，徒六十人。小山下士二人；史一人，徒二十人。

林衡：每大林麓下士十有二人；史四人，胥十有二人，徒百有二十人。中林麓如中山之虞。小林麓如小山之虞。

川衡：每大川下士十有二人；史四人，胥十有二人，徒百有二十人。中川下士六人；史二人，胥六人，徒六十人。小川下士二人；史一人，徒二十人。

澤虞：每大澤大藪中士四人，下士八人；府二人，史四人，胥八人，徒八十人。中澤中藪如中川之衡。小澤小藪如小川之衡。

跡人：中士四人，下士八人；史二人，徒四十人。

礦人：中士二人，下士四人；府二人，史二人，胥四人，徒四十人。

角人：下士二人；府一人，徒八人。

羽人：下士二人；府一人，徒八人。

掌葛：下士二人；府一人，史一人，胥二人，徒二十人。

掌染草：下士二人；府一人，史二人，徒八人。

掌炭：下士二人；史二人，徒二十人。

掌荼：下士二人；府一人，史一人，徒二十人。

掌蜃：下士二人；府一人，史一人，徒八人。

囿人：中士四人，下士八人；府二人，胥八人，徒八十人。

場人：每場下士二人，府一人，史一人，徒二十人。

廩人：下大夫二人，上士四人，中士八人，下士十有六人；府八人，史十有六人，胥三十人，徒三百人。

舍人：上士二人，中士四人；府二人，史四人，胥四人，徒四十人。

倉人：中士四人，下士八人；府二人，史四人，胥四人，徒四十人。

司祿：中士四人，下士八人；府二人，史四人，徒四十人。

司稼：下士八人；史四人，徒四十人。

舂人：奄二人，女舂抌二人，奚五人。

饎人：奄二人，女饎八人，奚四十人。

槁人：奄八人，女槁每奄二人，奚五人。

大司徒之職：

掌建邦之土地之圖，與其人民之數，以佐王安擾邦國。

以天下土地之圖，周知九州之地域廣輪之數，辨其山林、川澤、丘陵、墳衍、原隰之名物；而辨其邦國都鄙之數，制其畿疆而溝封之，設其社稷之壝而樹之田主。各以其野之所宜木，遂以名其社與其野。

以土會之法辨五地之物生：一曰山林，其動物宜毛物，其植物宜阜物，其民毛而方。二曰川澤，其動物宜鱗物，其植物宜膏物，其民黑而津。三曰丘陵，其動物宜羽物，其植物宜核物，其民專而長。四曰墳衍，其動物宜介物，其植物宜莢物，其民皙而瘠。五曰原隰，其動物宜祼物，其植物宜叢物，其民豐肉而庳。

因此五物者民之常，而施十有二教焉：一曰以祀禮教敬，則民不茍，。二曰以陽禮教讓，則民不爭。三曰以陰禮教親，則民不怨。四曰以樂禮教和，則民不乖。五曰以儀辨等，則民不越。六曰以俗教安，則民不愉。七曰以刑教中，則民不虣。八曰以誓教恤，則民不怠。九曰以度教節，則民知足。十曰以世事教能，則民不失職。十有一曰以賢制爵，則民慎德。十有二曰以庸制祿，則民興功。

以土宜之法辨十有二土之名物，以相民宅而知其利害，以阜人民，以蕃鳥獸，以毓草木，以任土事。辨十有二壤之物而知其種，以教稼穡樹蓺。以土均之法辨五物九等，制天下之地征，以作民職，以令地貢，以斂財賦，以均齊天下之政。

以土圭之法測土深、正日景，以求地中。日南則景短多暑，日北則景長多寒，日東則景夕多風，日西則景朝多陰。日至之景，尺有五寸，謂之地中：天地之所合也，四時之所交也，風雨之所會也，陰陽之所和也。然則百物阜安，乃建王國焉，制其畿，方千里而封樹之。

凡建邦國，以土圭土其地而制其域：諸公之地，封疆方五百里，其食者半；諸侯之地，封疆方四百里，其食者參之一；諸伯之地，封疆方三百里，其食者參之一；諸子之地，封疆方二百里，其食者四之一；諸男之地，封疆方百里，其食者四之一。

凡造都鄙，制其地域而封溝之。以其室數制之：不易之地，家百畝；一易之地，家二百畝；再易之地，家三百畝。乃分地職、奠地守、制地貢，而頒職事焉，以為地法而待政令。以荒政十有二聚萬民：一曰散利，二曰薄征，三曰緩刑，四曰弛力，五曰舍禁，六曰去幾，七曰眚禮，八曰殺哀，九曰蕃樂，十曰多昏，十有一曰索鬼神，十有二曰除盜賊。

以保息六養萬民：一曰慈幼，二曰養老，三曰振窮，四曰恤貧，五曰寬疾，六曰安富。

以本俗六安萬民：一曰媺宮室，二曰族墳墓，三曰聯兄弟，四曰聯師儒，五曰聯朋友，六曰聯朋友，六曰同衣服。

正月之吉，始和布教于邦國都鄙。乃縣教象之法于象魏，使萬民觀教象，挾日而斂之。乃施教法于邦國都鄙，使之各以教其所治民。令五家為比，使之相保；五比為閭，使之相受；四閭為族，使之相葬；五族為黨，使之相救；五黨為州，使之相赒；五州為鄉，使之相賓。

頒職事十有二于邦國都鄙，使以登萬民：一曰稼穡，二曰樹藝，三曰作材，四曰阜蕃，五曰飭材，六曰通財，七曰化材，八曰斂材，九曰生材，十曰學藝，十有一曰世事，十有二曰服事。

以鄉三物教萬民而賓興之：一曰六德，知、仁、聖、義、忠、和；二曰六行，孝、友、睦、姻、任、恤；三曰六藝，禮、樂、射、御、書、數。

以鄉八刑糾萬民：一曰不孝之刑，二曰不睦之刑，三曰不姻之刑，四曰不弟之刑，五曰不任之刑，六曰不恤之刑，七曰造言之刑，八曰亂民之刑。

以五禮防萬民之偽而教之中。以六樂防萬民之情而教之和。凡萬民之不服教而有獄訟者，與有地治者聽而斷之；其附于刑者歸于士。

祀五帝，奉牛牲，羞其肆。享先王亦如之。大賓客，令野修道委積。大喪，帥六鄉之眾庶，屬其六引，而治其政令。大軍旅，大田役，以旗致萬民，而治其徒庶之政令。若國有大故，則致萬民於王門，令無節者不行於天下。大荒、大札，則令邦國移民通財、舍禁弛力、薄征緩刑。歲終，則令教官正治而致事。正歲令于教官曰：「各共爾職，修乃事，以聽王命。其有不正，則國有常刑！」

小司徒之職，掌建邦之教法，以稽國中及四郊、都鄙之夫家、九比之數，以辨其貴賤、老幼、廢疾，凡征役之施舍，與其祭祀、飲食、喪紀之禁令。

乃頒比法于六鄉之大夫，使各登其鄉之眾寡、六畜、車輦，辨其物，以歲時入其數，以施政教，行徵令。及三年，則大比；大比則受邦國之比要。乃會萬民之卒伍而用之：五人為伍，五伍為兩，四兩為卒，五卒為旅，五旅為師，五師為軍，以起軍旅，以作田役，以比追胥，以令貢賦。

乃均土地以稽其人民，而周知其數：上地家七人，可任也者家三人；中地家六人，可任也者二家五人；下地家五人，可任也者家二人。

凡起徒役，毋過家一人，以其餘為羨；唯田與追胥竭作。凡用眾庶，則掌其政教與其戒禁，聽其辭訟，施其賞罰，誅其犯命者。

凡國之大事，致民；大故，致餘子。乃經土地而井牧其田野：九夫為井，四井為邑，四邑為丘，四丘為甸，四甸為縣，四縣為都，以任地事而令貢賦，凡稅斂之事。乃分地域而辨其守，施其職而平其政。

凡小祭祀，奉牛牲，羞其肆。小賓客，令野修道委積。大軍旅，帥其眾庶。小軍旅，巡役，治其政令。大喪，帥邦役，治其政教。

凡建邦國，立其社稷，正其畿疆之封。

凡民訟，以地比正之；地訟，以圖正之。

歲終，則考其屬官之治成而誅賞，令群吏正要會而致事。正歲，則帥其屬而觀教法之象，徇以木鐸，曰：「不用法者，國有常刑！」令群吏憲禁令，修法糾職，以待邦治。及大比、六鄉、四郊之吏，平教治，正政事，考夫屋，及其眾寡、六畜、兵器，以待政令。

鄉師之職：

各掌其所治鄉之教而聽其治。以國比之法，以時稽其夫家眾寡，辨其老幼、貴賤、廢疾、馬牛之物，辨其可任者與其施舍者，掌其戒令糾禁，聽其獄訟。

大役，則帥民徒而至，治其政令；既役，則受州里之役要，以考司空之辟，以逆其役事。凡邦事，令作秩敘。大祭祀，羞牛牲，共茅蒩。大軍旅、會同，正治其徒役與其輂輦，戮其犯命者。大喪用役，則帥其民而至，遂治之。及葬，執纛，以與匠帥御柩而治役。及窆，執斧以蒞匠師。

凡四時之田：前期，出田法于州里，簡其鼓鐸、旗物、兵器，修其卒伍。及期，以司徒之大旗致眾庶，而陳之以旗物；辨鄉邑，而治其政令刑禁；巡其前後之屯，而戮其犯命者；斷其爭禽之訟。

凡四時之徵令有常者，以木鐸徇於市朝。以歲時巡國及野，而赒萬民之艱厄，以王命施惠。歲終，則考六鄉之治以詔廢置。正歲，稽其鄉器，比共吉兇二服，閭共祭器，族共喪器，黨共射器，州共賓器，鄉共吉兇禮樂之器。若國大比，則考教察辭，稽器展事，以詔誅賞。

鄉大夫之職，各掌其鄉之政教禁令。正月之吉，受教法于司徒，退而頒之于其鄉吏，使各以教其所治，以考其德行，察其道藝。

以歲時登其夫家之眾寡，辨其可任者。國中自七尺以及六十，野自六尺以及六十有五，皆征之。其舍者，國中貴者、賢者、能者、服公事者、老者、疾者，皆舍。以歲時入其書。三年則大比，考其德行、道藝，而興賢者，能者。鄉老及鄉大夫帥其吏與其眾寡，以禮禮賓之。厥明，鄉老及鄉大夫、群吏獻賢能之書于王，王再拜受之，登于天府，內史貳之。退而以鄉射之禮五物詢眾庶，一曰和，二曰容，三曰主皮，四曰和容，五曰興舞。此謂使民興賢，出使長之；使民興能，入使治之。

歲終，則令六鄉之吏皆會政致事。正歲，令群吏考法于司徒以退，各憲之於其所治之國。大詢于眾庶，則各帥其鄉之眾寡而致於朝。國有大故，則令民各守其閭以待政令。以旌節輔令，則達之。

州長：各掌其州之教治政令之法。正月之吉，各屬其州之民而讀法，以考其德行道藝而勸之，以糾其過惡而戒之。若以歲時祭祀州社，則屬其民而讀法，亦如之。春秋以禮會民而射于州序。凡州之大祭祀、大喪，皆蒞其事。若國作民而師、田、行、役之事，則帥而致之；掌其戒令與其賞罰。歲終，則會其州之政令。正歲，則讀教法如初。三年大比，則大考州里，以贊鄉大夫廢興。

黨正：各掌其黨之政令教治。及四時之孟月吉日，則屬民而讀邦法以糾戒之。春秋祭萗，亦如之。國索鬼神而祭祀，則以禮屬民而飲酒于序，以正齒位：壹命齒于鄉里，再命齒于父族，三命而不齒。凡其黨之祭祀、喪紀、婚冠、飲酒，教其禮事，掌其戒禁。凡作民而師、田、行、役，則以其法治其政事。歲終，則會其黨政，帥其吏而致事。正歲，屬民讀法，而書其德行道藝。以歲時蒞校比。及大比，亦如之。

族師：各掌其族之戒令政事。月吉，則屬民而讀邦法，書其孝、弟、睦、姻、有學者。春秋祭酺，亦如之。以邦比之法，帥四閭之吏，以時屬民而校，登其族之夫家眾寡，辨其貴賤、老幼、廢疾、可任者，及其六畜、車輦。五家為比，十家為聯；五人為伍，十人為聯；四閭為族，八閭為聯：使之相保相受，刑罰慶賞，相及相共，以受邦職，以役國事，以相葬埋。若作民而師、田、行、役，則合其卒伍，簡其兵器，以鼓鐸、旗物帥而至，掌其治令、戒禁、刑罰。歲終，則會政致事。

閭胥：各掌其閭之徵令。以歲時各數其閭之眾寡，辨其施舍。凡春秋之祭祀、役政、喪紀之數，聚眾庶。既比，則讀法，書其敬、敏、任、恤者。凡事，掌其比、觥、撻罰之事。

比長：各掌其比之治。五家相受，相和親；有罪奇邪，則相及。徙于國中及郊，則從而授之。若徙于他，則為之旌節而行之。若無授無節，則唯圜土內之。

封人：掌設王之社壝，為畿，封而樹之。凡封國，設其社稷之壝，封其四疆。造都邑之封域者亦如之。令社稷之職。凡祭祀，飾其牛牲，設其楅衡，置其纼，共其水槁。歌舞牲，及毛炮之豚。凡喪紀、賓客、軍旅、大盟，則飾其牛牲。

鼓人：掌教六鼓、四金之音聲，以節聲樂，以和軍旅，以正田役。教為鼓而辨其聲用：以雷鼓鼓神祀，以靈鼓鼓社祭，以路鼓鼓鬼享，以鼖鼓鼓軍事，以鼛鼓鼓役事，以晉鼓鼓金奏，以金錞和鼓，以金鐲節鼓，以金鐃止鼓，以金鐸通鼓。凡祭祀百物之神，鼓兵舞帗舞者。凡軍旅，夜鼓鼜，軍動則鼓其眾，田役亦如之。救日月，則詔王鼓。大喪，則詔大仆鼓。

舞師：掌教兵舞，帥而舞山川之祭祀；教帗舞，帥而舞社稷之祭祀；教羽舞，帥而舞四方之祭祀；教皇舞，帥而舞旱暵之事。凡野舞，則皆教之。凡小祭祀，則不興舞。

牧人：掌牧六牲而阜蕃其物，以共祭祀之牲牷。凡陽祀，用黝牲毛之；陰祀，用黝牲毛之；望祀，各以其方之色牲毛之。凡時祀之牲，必用牷物。凡外祭毀事，用尨可也。凡祭祀，共其犧牲，以授充人系之。凡牲不系者，共奉之。

牛人：掌養國之公牛，以待國之政令。凡祭祀，共其享牛、求牛，以授職人而芻之。凡賓客之事，共其牢禮積膳之牛；饗食、賓射，共其膳羞之牛；軍事，共其槁牛；喪事，共其奠牛。凡會同、軍旅、行役，共其兵車之牛與其牽旁，以載公任器。凡祭祀，共其牛牲之互與其盆簝以待事。

充人：掌系祭祀之牲牷。祀五帝，則系于牢，芻之三月。享先王亦如之。凡散祭祀之牲，系于國門，使養之。展牲則告牷。碩牲則贊。

載師：掌任土之法以物地事、授地職，而待其政令。以廛里任國中之地，以場圃任園地，以宅田、士田、賈田任近郊之地，以官田、牛田、賞田、牧田任遠郊之地，以公邑之田任甸地，以家邑之田任稍地，以小都之田任縣地，以大都之田任疆地。凡任地，國宅無征，園廛二十而一，近郊十一，遠郊二十而三，甸、稍、縣、都皆無過十二，唯其漆林之征二十而五。凡宅不毛者，有里布。凡田不耕者，出屋粟。凡民無職事者，出夫家之征。以時徵其賦。

閭師：掌國中及四郊之人民、六畜之數，以任其力，以待其政令，以時徵其賦。凡任民：任農以耕事，貢九穀；任圃以樹事，貢草木；任工以飭材事，貢器物；任商以市事，貢貨賄；任牧以畜事，貢鳥獸；任嬪以女事，貢布帛；任衡以山事，貢其物；任虞以澤事，貢其物。凡無職者出夫布。凡庶民不畜者祭無牲，不耕者祭無盛，不樹者無槨，不蠶者不帛，不績者不衰。

縣師：掌邦國、都鄙、稍甸、郊里之地域，而辨其夫家、人民、田萊之數，及其六畜、車輦之稽。三年大比，則以考群吏，而以詔廢置。若將有軍旅、會同、田役之戒，則受法于司馬，以作其眾庶及馬牛車輦，會其車人之卒伍，使皆備旗鼓兵器，以帥而至。凡造都邑，量其地，辨其物，而制其域。以歲時徵野之賦貢。

遺人：掌邦之委積，以待施惠。鄉里之委積，以恤民之艱厄；門關之委積，以養老孤；郊里之委積，以待賓客；野鄙之委積，以待羈旅；縣都之委積，以待兇荒。凡賓客、會同、師役，掌其道路之委積。凡國野之道：十里有廬，廬有飲食；三十里有宿，宿有路室，路室有委；五十里有市，市有候館，候館有積。凡委積之事，巡而比之，以時頒之。

均人：掌均地政，均地守，均地職，均人民、牛馬、車輦之力政。凡均力政，以歲上下：豐年則公旬用三日焉，中年則公旬用二日焉，無年則公旬用一日焉。兇札則無力政，無財賦，不收地守、地職，不均地政。三年大比，則大均。

師氏：掌以媺詔王。以三德教國子：一曰至德，以為道本；二曰敏德，以為行本；三曰孝德，以知逆惡。教三行：一曰孝行，以親父母；二曰友行，以尊賢良；三曰順行，以事師長。居虎門之左，司王朝。掌國中失之事，以教國子弟，凡國之貴游子弟學焉。凡祭祀、賓客、會同、喪紀、軍旅，王舉則從；聽治亦如之。使其屬帥四夷之隸，各以其兵服守王之門外，且蹕。朝在野外，則守內列。

保氏：掌諫王惡，而養國子以道。乃教之六藝：一曰五禮，二曰六樂，三曰五射，四曰五馭，五曰六書，六曰九數。乃教之六儀：一曰祭祀之容，二曰賓客之容，三曰朝廷之容，四曰喪紀之容，五曰軍旅之容，六曰車馬之容。凡祭祀、賓客、會同、喪紀、軍旅，王舉則從；聽治亦如之。使其屬守王闈。

司諫：掌糾萬民之德而勸之朋友，正其行而強之道藝，巡問而觀察之，以時書其德行道藝，辨其能而可任于國事者；以考鄉里之治，以詔廢置，以行赦宥。

司救：掌萬民之邪惡過失而誅讓之，以禮防禁而救之。凡民之有邪惡者，三讓而罰，三罰而士加明刑，恥諸嘉石，役諸司空。其有過失者，三讓而罰，三罰而歸于圜土。凡歲時有天患民病，則以節巡國中及郊野，而以王命施惠。

調人：掌司萬民之難而諧和之。凡過而殺傷人者，以民成之。鳥獸，亦如之。凡和難：父之讎，辟諸海外；兄弟之讎，辟諸千里之外；從父兄弟之讎，不同國；君之讎視父，師長之讎視兄弟，主友之讎視從父兄弟。弗辟，則與之瑞節而以執之。凡殺人有反殺者，使邦國交讎之。凡殺人而義者，不同國，令勿讎，讎之則死。凡有鬭怒者成之，不可成者則書之，先動者誅之。

媒氏：掌萬民之判。凡男女自成名以上，皆書年月日名焉。令男三十而娶，女二十而嫁。凡娶判妻入子者，皆書之。中春之月，令會男女。於是時也，奔者不禁。若無故而不用令者，罰之。司男女之無夫家者而會之。凡嫁子娶妻，入幣純帛無過五兩。禁遷葬者與嫁殤者。凡男女之陰訟，聽之于勝國之社；其附于刑者，歸之于士。

司市：掌市之治教、政刑、量度、禁令。以次敘分地而經市，以陳肆辨物而平市，以政令禁物靡而均市，以商賈阜貨而行布，以量度成賈而徵儥，以質劑結信而止訟，以賈民禁偽而除詐，以刑罰禁虣而去盜，以泉府同貨而斂賒。大市日昃而市，百族為主；朝市朝時而市，商賈為主；夕市夕時而市，販夫販婦為主。凡市入，則胥執鞭度守門，市之群吏平肆、展成奠賈，上旌于思次以令市。市師蒞焉，而聽大治大訟。胥師、賈師蒞于介次，而聽小治小訟。凡萬民之期于市者、辟布者、量度者、刑戮者各于其地之敘。凡得貨賄、六畜者亦如之，三日而舉之。凡治市之貨賄、六畜、珍異，亡者使有，利者使阜，害者使亡，靡者使微。凡通貨賄，以璽節出入之。國兇、荒、札、喪，則市無征而作布。凡市偽飾之禁，在民者十有二，在商者十有二，在賈者十有二，在工者十有二。市刑：小刑憲罰，中刑徇罰，大刑撲罰，其附于刑者歸于士。國君過市，則刑人赦；夫人過市，罰一幕；世子過市，罰一帟；命夫過市，罰一蓋；命婦過市，罰一帷。凡會同、師役，市司帥賈師而從，治其市政，掌其賣儥之事。

質人：掌成市之貨賄、人民、牛馬、兵器、珍異。凡賣儥者質劑焉，大市以質，小市以劑。掌稽市之書契，同其度量，壹其淳制，巡而考之，犯禁者舉而罰之。凡治質劑者，國中一旬，郊二旬，野三旬，都三月，邦國期，期內聽，期外不聽。

廛人：掌斂市絘布、總布、質布、罰布、廛布而入于泉府。凡屠者，斂其皮角筋骨，入于玉府。凡珍異之有滯者，斂而入于膳府。

胥師：各掌其次之政令，而平其貨賄，憲刑禁焉。察其詐偽、飾行、儥慝者而誅罰之。聽其小治小訟而斷之。

賈師：各掌其次之貨賄之治，辨其物而均平之，展其成而奠其賈，然後令市。凡天患，禁貴儥者，使有恒賈。四時之珍異，亦如之。凡國之賣儥，各帥其屬而嗣掌其月。凡師役、會同，亦如之。

司虣：掌憲市之禁令，禁其鬭囂者，與其虣亂者、出入相陵犯者、以屬游飲食于市者。若不可禁，則搏而戮之。

司稽：掌巡市，而察其犯禁者與其不物者而搏之。掌執市之盜賊以徇，且刑之。

胥：各掌其所治之政，執鞭度而巡其前。掌其坐作出入之禁令，襲其不正者。凡有罪者，撻戮而罰之。

肆長：各掌其肆之政令。陳其貨賄，名相近者相遠也，實相近者相爾也，而平正之。斂其總布，掌其戒禁。

泉府：掌以市之征布，斂市之不售、貨之滯于民用者，以其賈買之，物褐而書之，以待不時而買者。買者各從其抵，都鄙從其主，國人、郊人從其有司，然後予之。凡賒者，祭祀無過旬日，喪紀無過三月。凡民之貸者，與其有司辨而授之，以國服為之息。凡國事之財用，取具焉。歲終，則會其出入而納其餘。

司門：掌授管鍵，以啟閉國門。幾出入不物者，正其貨賄。凡財物犯禁者舉之，以其財養死政之老與其孤。祭祀之牛牲系焉，監門養之。凡歲時之門，受其餘。凡四方之賓客造焉，則以告。

司關：掌國貨之節，以聯門市。司貨賄之出入者，掌其治禁與其征廛。凡貨不出於關者，舉其貨，罰其人。凡所達貨賄者，則以節傳出之。國兇札，則無關門之征，猶幾。凡四方之賓客叩關，則為之告。有外內之送令，則以節傳出內之。

掌節：掌守邦節而辨其用，以輔王命。守邦國者用玉節，守都鄙者用角節。凡邦國之使節，山國用虎節，土國用人節，澤國用龍節——皆金也，以英蕩輔之。門關用符節，貨賄用璽節，道路用旌節——皆有期以反節。凡通達於天下者必有節，以傳輔之。無節者，有幾則不達。

遂人：掌邦之野。以土地之圖經田野，造縣鄙形體之法。五家為鄰，五鄰為里，四里為酂，五酂為鄙，五鄙為縣，五縣為遂，皆有地域，溝樹之。使各掌其政令刑禁，以歲時稽其人民，而授之田野，簡其兵器，教之稼穡。凡治野：以下劑致甿，以田里安甿，以樂昏擾甿，以土宜教甿稼穡，以興耡利甿，以時器勸甿，以疆予任甿，以土均平政。辨其野之土——上地、中地、下地，以頒田里：上地，夫一廛，田百畝，萊五十畝，餘夫亦如之；中地，夫一廛，田百畝，萊百畝，餘夫亦如之；下地，夫一廛，田百畝，萊二百畝，餘夫亦如之。凡治野：夫間有遂，遂上有徑；十夫有溝，溝上有畛；百夫有洫，洫上有涂；千夫有澮，澮上有道；萬夫有川，川上有路，以達于畿。以歲時登其夫家之眾寡及其六畜、車輦，辨其老幼、廢疾與其施舍者，以頒職作事，以令貢賦，以令師田，以起政役。若起野役，則令各帥其所治之民而至，以遂之大旗致之，其不用命者誅之。凡國祭祀，共野牲，令野職。凡賓客，令修野道而委積。大喪，帥六遂之役而致之，掌其政令；及葬，帥而屬六綍；及窆，陳役。凡事致野役，而師田作野民，帥而至，掌其政治禁令。

遂師：各掌其遂之政令戒禁。以時登其夫家之眾寡、六畜、車輦，辨其施舍與其可任者。經牧其田野，辨其可食者，周知其數而任之，以徵財征。作役事，則聽其治訟。巡其稼穡，而移用其民，以救其時事。凡國祭祀，審其誓戒，共其野牲。入野職、野賦于玉府。賓客，則巡其道修，庀其委積。大喪，使帥其屬以幄帟先，道野役；及窆，抱磨，共丘籠及蜃車之役。軍旅、田獵，平野民，掌其禁令，比敘其事而賞罰。

遂大夫：各掌其遂之政令。以歲時稽其夫家之眾寡、六畜、田野，辨其可任者與其可施舍者，以教稼穡，以稽功事。掌其政令戒禁，聽其治訟。令為邑者，歲終則會政致事。正歲，簡稼器，修稼政。三歲大比，則帥其吏而興甿，明其有功者，屬其地治者。凡為邑者，以四達戒其功事，而誅賞廢興之。

縣正：各掌其縣之政令徵比，以頒田里，以分職事；掌其治訟，趨其稼事而賞罰之。若將用野民師、田、行、役、移執事，則帥而至，治其政令。既役，則稽功會事而誅賞。

鄙師：各掌其鄙之政令、祭祀。凡作民，則掌其戒令。以時數其眾庶，而察其媺惡而誅賞。歲終，則會其鄙之政而致事。

酂長：各掌其酂之政令，以時校登其夫家，比其眾寡，以治其喪紀、祭祀之事。若作其民而用之，則以旗鼓兵革帥而至。若歲時簡器，與有司數之。凡歲時之戒令皆聽之，趨其耕耨，稽其女功。

里宰：掌比其邑之眾寡與其六畜、兵器，治其政令。以歲時合耦于耡，以治稼穡，趨其耕耨，行其秩敘，以待有司之政令，而徵斂其財賦。

鄰長：掌相糾相受。凡邑中之政，相贊。徙于他邑，則從而授之。

旅師：掌聚野之耡粟、屋粟、間粟而用之。以質劑致民，平頒其興積，施其惠，散其利，而均其政令。凡用粟，春頒而秋斂之。凡新甿之治皆聽之，使無征役，以地之媺惡為之等。

稍人：掌令丘乘之政令。若有會、同、師、田、行、役之事，則以縣師之法作其同徒、輂輦，帥而以至，治其政令，以聽於司馬。大喪，帥蜃車與其役以至，掌其政令，以聽於司徒。

委人：掌斂野之賦，斂薪芻，凡疏材、木材，凡畜聚之物。以稍聚待賓客，以甸聚待覊旅。凡其餘聚以待頒賜。以式法共祭祀之薪蒸木材。賓客，共其芻薪。喪紀，共其薪蒸木材。軍旅，共其委積薪芻凡疏材，共野委兵器與其野囿財用。凡軍旅之賓客，館焉。

土均：掌平土地之政，以均地守，以均地事，以均地貢，以和邦國都鄙之政令、刑禁與其施舍。禮俗、喪紀、祭祀，皆以地媺惡為輕重之法而行之，掌其禁令。

草人：掌土化之法以物地，相其宜而為之種。凡糞種，骍剛用牛，赤緹用羊，墳壤用麋，渴澤用鹿，咸瀉用貆，勃壤用狐，埴壚用豕，強檻用蕡，輕票用犬。

稻人：掌稼下地。以潴畜水，以防止水，以溝蕩水，以遂均水，以列舍水，以澮寫水，以涉揚其芟，作田。凡稼澤，夏以水殄草而芟荑之。澤草所生，種之芒種。旱暵，共其雩斂。喪紀，共其葦事。

土訓：掌道地圖，以詔地事。道地慝，以辨地物而原其生，以詔地求。王巡守，則夾王車。

誦訓：掌道方志，以詔觀事。掌道方慝，以詔辟忌，以知地俗。王巡守，則夾王車。

山虞：掌山林之政令，物為之厲而為之守禁。仲冬斬陽木，仲夏斬陰木。凡服耜，斬季材，以時入之。令萬民時斬材，有期日。凡邦工入山林而掄材，不禁。春秋之斬木不入禁。凡竊木者有刑罰，若祭山林，則為主而修除，且蹕。若大田獵，則萊山田之野；及弊田，植虞旗于中，致禽而珥焉。

林衡：掌巡林麓之禁令而平其守，以時計林麓而賞罰之。若斬木材，則受法于山虞，而掌其政令。

川衡：掌巡川澤之禁令而平其守。以時舍其守，犯禁者，執而誅罰之。祭祀、賓客，共川奠。

澤虞：掌國澤之政令，為之厲禁。使其地之人守其財物，以時入之于玉府，頒其餘于萬民。凡祭祀、賓客，共澤物之奠。喪紀，共其葦蒲之事。若大田獵，則萊澤野；及弊田，植虞旌以屬禽。

跡人：掌邦田之地政，為之厲禁而守之。凡田獵者受令焉。禁麑卵者與其毒矢射者。

礦人：掌金至錫石之地，而為之厲禁以守之。若以時取之，則物其地，圖而授之。巡其禁令。

角人：掌以時徵齒角凡骨物於山澤之農，以當邦賦之政令。以度量受之，以共財用。

羽人：掌以時徵羽翮之政于山澤之農，以當邦賦之政令。凡受羽，十羽為審，百羽為摶，十摶為縛。

掌葛：掌以時徵絺绤之材于山農，凡葛征，徵草貢之材于澤農，以當邦賦之政令。以權度受之。

掌染草：掌以春秋斂染草之物，以權量受之，以待時而頒之。

掌炭：掌灰物炭物之徵令，以時入之。以權量受之，以共邦之用，凡炭灰之事。

掌荼：掌以時聚荼以共喪事。徵野疏材之物，以待邦事，凡畜聚之物。

掌蜃：掌斂互物蜃物，以共闉壙之蜃。祭祀，共蜃器之蜃。共白盛之蜃。

囿人：掌囿游之獸禁。牧百獸。祭祀、喪紀、賓客，共其生獸、死獸之物。

場人：掌國之場圃，而樹之果蓏珍異之物，以時斂而藏之。凡祭祀、賓客，共其果蓏，享亦如之。

廩人：掌九穀之數，以待國之匪頒、赒賜、稍食。以歲之上下數邦用，以知足否，以詔穀用，以治年之兇豐。凡萬民之食食者，人四釜，上也；人三釜，中也；人二釜，下也。若食不能人二釜，則令邦移民就穀，詔王殺邦用。凡邦有會、同、師、役之事，則治其糧與其食。大祭祀，則接盛。

舍人：掌平宮中之政，分其財守，以法掌其出入。凡祭祀，共簠簋，實之，陳之。賓客，亦如之，共其禮：車米、筥米、芻米。喪紀，共飯米、熬穀。以歲時縣穜稑之種，以共王后之春獻種。掌米粟之出入，辨其物。歲終，則會計其政。

倉人：掌粟入之藏。辨九穀之物，以待邦用。若穀不足，則止餘法用；有餘，則藏之，以待兇而頒之。凡國之大事，共道路之穀積、食飲之具。

司祿：闕。

司稼：掌巡邦野之稼，而辨穜稑之種，周知其名，與其所宜地，以為法而縣于邑閭。巡野觀稼，以年之上下出斂法。掌均萬民之食，而赒其急，而平其興。

舂人：掌共米物。祭祀，共其粢盛之米。賓客，共其牢禮之米。凡饗食，共其食米。掌凡米事。

饎人：掌凡祭祀共盛，共王及後之六食。凡賓客，共其簠簋之實，饗食亦如之。

槁人：掌共外內朝冗食者之食。若饗耆老、孤子、士庶子，共其食。掌豢祭祀之犬。


本作品在全世界都属于公有领域，因为作者逝世已经超过100年，并且于1923年1月1日之前出版。