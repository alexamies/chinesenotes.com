惟王建國，辨方正位，體國經野，設官分職，以為民極。乃立秋官司寇，使帥其屬而掌邦禁，以佐王刑邦國。刑官之屬：

大司寇，卿一人。小司寇，中大夫二人。士師，下大夫四人。鄉士，上士八人，中士十有六人，旅下士三十有二人；府六人，史十有二人，胥十有二人，徒百有二十人。

遂士：中士十有二人；府六人，史十有二人，胥十有二人，徒百有二十人。

縣士：中士三十有二人；府八人，史十有六人，胥十有六人，徒百有有六十人。

方士：中士十有六人；府八人，史十有六人，胥十有六人，徒百有六十人。

訝士：中士八人；府四人，史八人，胥八人，徒八十人。

朝士：中士六人；府三人，史六人，胥六人，徒六十人。

司民：中士六人；府三人，史六人，胥三人，徒三十人。

司刑：中士二人；府一人，史二人，胥二人，徒二十人。

司刺：下士二人；府一人，史二人，徒四人。

司約：下士二人；府一人，史二人，徒四人。

司盟：下士二人；府一人，史二人，徒四人。

職金：上士二人，下士四人；府二人，史四人，胥八人，徒八十人。

司厲：下士二人；史一人，徒十有二人。犬人：下士二人；府一人，史二人，賈四人，徒十有六人。

司圜：中士六人，下士十有二人；府三人，史六人，胥十有六人，徒百有六十人。

掌囚：下士十有二人；府六人，史十有二人，徒百有二十人。

掌戮：下士二人，史一人，徒十有二人。

司隸：中士二人，下士十有二人；府五人，史十人，胥二十人，徒二百人。

罪隸：百有二十人。

蠻隸：百有二十人。

閩隸：百有二十人。

夷隸：百有二十人。

貉隸：百有二十人。

布憲：中士二人，下士四人；府二人，史四人，胥四人，徒四十人。

禁殺戮：下士二人；史一人，徒十有二人。

禁暴氏：下士六人；史三人，胥六人，徒六十人。

野廬氏：下士六人；胥十有二人，徒百有二十人。

蠟氏：下士四人，徒四十人。

雍氏：下士二人，徒八人。

萍氏：下士二人，徒八人。

司寤氏：下士二人，徒八人。

司烜氏：下士六人，徒十有六人。

條狼氏：下士六人；胥六人，徒六十人。

修閭氏：下士二人；史一人，徒十有二人。

冥氏：下士二人，徒八人。

庶氏：下士一人，徒四人。

穴氏：下士一人，徒四人。

翨氏：下士二人，徒八人。

柞氏：下士八人，徒二十人。

薙氏：下士二人，徒二十人。

硩蔟氏：下士一人，徒二人。

翦氏：下士一人，徒二人。

赤犮氏：下士一人，徒二人。

蟈氏：下士一人，徒二人。

壺涿氏：下士一人，徒二人。

庭氏：下士一人，徒二人。

銜枚氏：下士二人，徒八人。

伊耆氏：下士一人，徒二人。大行人，中大夫二人。小行人，下大夫四人。

司儀：上士八人，中士十有六人。行夫，下士三十有二人；府四人，史八人，胥八人，徒八十人。

環人：中士四人；史四人，胥四人，徒四十人。

象胥：每翟上士一人，中士二人，下士八人，徒二十人。

掌客：上士二人，下士四人；府一人，史二人，胥二人，徒二十人。

掌訝：中士八人；府二人，史四人，胥四人，徒四十人。

掌交：中士八人；府二人，史四人，徒三十有二人。

掌察：四方中士八人，史四人，徒十有六人。

掌貨賄：下士十有六人；史四人，徒三十有二人。

朝大夫：每國上士二人，下士四人；府一人，史二人，庶子八人，徒二十人。

都則：中士一人，下士二人；府一人，史二人，庶子四人，徒八十人。

都士：中士二人，下士四人；府二人，史四人，胥四人，徒四十人。家士亦如之。

大司寇之職：

掌建邦之三典，以佐王刑邦國、詰四方：一曰刑新國用輕典，二曰刑平國用中典，三曰刑亂國用重典。

以五刑糾萬民：一曰野刑，上功糾力；二曰軍刑，上命糾守；三曰鄉刑，上德糾孝；四曰官刑，上能糾職；五曰國邢，上愿糾恭。以圜土聚教罷民，凡害人者，置之圜土而施職事焉，以明刑恥之。其能改者，反于中國，不齒三年。其不能改而出圜土者，殺。以兩造禁民訟，入束矢於朝，然後聽之。以兩劑禁民獄，入鈞金，三日乃致于朝，然後聽之。以嘉石平罷民，凡萬民之有罪過而未麗于法而害於州里者，桎梏而坐諸嘉石，役諸司空：重罪，旬有三日坐，基役；其次九日坐，九月役；其次七日坐，七月役；其次五日坐，五月役；其下罪三日坐，三月役；使州里任之，則宥而舍之。以肺石達窮民，凡遠近煢獨老幼之欲有復於上而其長弗達者，立於肺石三日，士聽其辭，以告於上而罪其長。

正月之吉，始和布刑于邦國都鄙，乃縣刑象之法于象魏，使萬民觀刑象，挾日而斂之。凡邦之大盟約，蒞其盟書而登之于天府；大史、內史、司會及六官皆受其貳而藏之。凡諸侯之獄訟，以邦典定之。凡卿大夫之獄訟，以法邦斷之。凡庶民之獄訟，以邦成弊之。

大祭祀，奉犬牲。若禋祀五帝，則戒之日，蒞誓百官，戒于百族。及納亨，前王，祭之日亦如之。奉其明水火。凡朝覲、會同，前王；大喪，亦如之。大軍旅，蒞戮于社。凡邦之大事，使其屬蹕。

小司寇之職：

掌外朝之政，以致萬民而詢焉，一曰詢國危，二曰詢國遷，三曰詢立君。其位：王南鄉，三公及州長、百姓北面，群臣西面，群吏東面。小司寇擯以敘進而問焉，以眾輔志而弊謀。

以五刑聽萬民之獄訟，附于刑，用情訊之；至于旬乃弊之，讀書則用法。凡命夫命婦，不躬坐獄訟。凡王之同族有罪，不即市。以五聲聽獄訟，求民情：一曰辭聽，二曰色聽，三曰氣聽，四曰耳聽，五曰目聽。

以八辟麗邦法，附刑罰：一曰議親之辟，二曰議故之辟，三曰議賢之辟，四曰議能之辟，五曰議功之辟，六曰議貴之辟，七曰議勤之辟，八曰議賓之辟。

以三刺斷庶民獄訟之中：一曰訊群臣，二曰訊群吏，三曰訊萬民。聽民之所刺宥，以施上服、下服之刑。及大比，登民數，自生齒以上，登于天府。內史、司會、冢宰貳之，以制國用。

小祭祀，奉犬牲。凡禋祀五帝，實鑊水，納亨亦如之。大賓客，前王而辟，後、世子之喪亦如之。小師，蒞戮。凡國之大事，使其屬蹕。

孟冬祀司民，獻民數於王，王拜受之，以圖國用而進退之。歲終，則令群士計獄弊訟，登中于天府。正歲，帥其屬而觀刑象，令以木鐸，曰：「不用法者，國有常刑！」令群士，乃宣布于四方，憲刑禁。乃命其屬入會，乃致事。

士師之職：

掌國之五禁之法，以左右刑罰：一曰宮禁，二曰官禁，三曰國禁，四曰野禁，五曰軍禁。皆以木鐸徇之于朝，書而縣于門閭。

以五戒先後刑罰，毋使罪麗于民：一曰誓，用之于軍旅；二曰誥，用之于會同；三曰禁，用諸田役；四曰糾，用諸國中；五曰憲，用諸都鄙。

掌鄉合州黨族閭比之聯，與其民人之什伍，使之相安相受，以比追胥之事，以施刑罰慶賞。掌官中之政令。察獄訟之辭，以詔司寇斷獄弊訟，致邦令。

掌士之八成，一曰邦汋，二曰邦賊，三曰邦諜，四曰犯邦令，五曰撟邦令，六曰為邦盜，七曰為邦朋，八曰為邦誣。若邦兇荒，則以荒辯之法治之。令移民、通財，糾守、緩刑。凡以財獄訟者，正之以傅別、約劑。若祭勝國之社稷，則為之尸。王燕出入，則前驅而辟。祀五帝，則沃尸及王盥，洎鑊水。凡刏珥，則奉犬牲。諸侯為賓，則帥其屬而蹕于王宮；大喪亦如之。大師，帥其屬而禁逆軍旅者與犯師禁者而戮之。歲終，則令正要會。正歲，帥其屬而憲禁令于國及郊野。

鄉士：掌國中。各掌其鄉之民數而糾戒之。聽其獄訟，察其辭。辨其獄訟，異其死刑之罪而要之，旬而職聽于朝。司寇聽之，斷其獄、弊其訟于朝；群士司刑皆在，各麗其法以議獄訟。獄訟成，士帥受中；協日刑殺，肆之三日。若欲免之，則王會其期。大祭祀、大喪紀、大軍旅、大賓客，則各掌其鄉之禁令，帥其屬夾道而蹕。三公若有邦事，則為之前驅而辟，其喪亦如之。凡國有大事，則戮其犯命者。

遂士：掌四郊。各掌其遂之民數，而糾其戒令。聽其獄訟，察其辭。辨其獄訟，異其死刑之罪而要之，二旬而職聽于朝。司寇聽之，斷其獄，弊其訟于朝；群士司刑皆在，各麗其法以議獄訟。獄訟成，士師受中；協日就郊而刑殺，各於其遂肆之三日。若欲免之，則王令三公會其期。若邦有大事，聚眾庶，則各掌其遂之禁令，帥其屬而蹕。六卿若有邦事，則為之前驅而辟，其喪亦如之。凡郊有大事，則戮其犯命者。

縣士：掌野。各掌其縣之民數，糾其戒令而聽其獄訟，察其辭。辨其獄訟，異其死刑之罪而要之，三旬而職聽于朝。司寇聽之，斷其獄，弊其訟于朝。群士司刑皆在，各麗其法以議獄訟。獄訟成，士師受中；協日刑殺，各就其縣肆之三日。若欲免之，則王命六卿會其期。若邦有大役，聚眾庶，則各掌其縣之禁令。若大夫有邦事，則為之前驅而辟，其喪亦如之。凡野有大事，則戮其犯命者。

方士：掌都家。聽其獄訟之辭，辨其死刑之罪而要之，三月而上獄訟于國。司寇聽其成于朝，群士司刑皆在，各麗其法以議獄訟。獄訟成，士師受中，書其刑殺之成與其聽獄訟者。凡都家大事，聚眾庶，則各掌其方之禁令。以時修其縣法，若歲終，則省之而誅賞焉。凡都家之士所上治，則主之。

訝士：掌四方之獄訟，諭罪刑于邦國。凡四方之有治於士者造焉。四方有亂獄，則往而成之。邦有賓客，則與行人送逆之。入於國，則為之前驅而辟，野亦如之。居館，則帥其屬而為之蹕，誅戮暴客者。客出入，則道之；有治，則贊之。凡邦之大事，聚眾庶，則讀其誓禁。

朝士：掌建邦外朝之法。左九棘，孤、卿、大夫位焉，群士在其後；右九棘，公、侯、伯、子、男位焉，群吏在其後；面三槐，三公位焉，州長眾庶在其後；左嘉石，平罷民焉；右肺石，達窮民焉。帥其屬而以鞭呼、趨且辟。禁慢朝、錯立族談者。凡得獲貨賄、人民、六畜者，委于朝，告于士，旬而舉之：大者公之，小者庶民私之。凡士之治有期日：國中一旬，郊二旬，野三旬，都三月，邦國期。期內之治聽，期外不聽。凡有責者，有判書以治，則聽。凡民同貨財者，令以國法行之；犯令者，刑罰之。凡屬責者，以其地傅而聽其辭。凡盜賊軍鄉邑及家人，殺之無罪。凡報仇讎者，書於士，殺之無罪。若邦兇荒、札喪、寇戎之故，則令邦國、都家、縣鄙慮刑貶。

司民：掌登萬民之數。自生齒以上，皆書於版。辨其國中與其都鄙及其郊野，異其男女。歲登下其死生。及三年大比，以萬民之數詔司寇。司寇及孟冬祀司民之日，獻其數于王；王拜受之，登于天府；內史、司會、冢宰貳之，以贊王治。

司刑：掌五刑之法，以麗萬民之罪，墨罪五百，劓罪五百，宮罪五百，刖罪五百，殺罪五百。若司寇斷獄弊訟，則以五刑之法詔刑罰，而以辨罪之輕重。

司刺：掌三刺、三宥、三赦之法，以贊司寇聽獄訟。壹刺曰訊群臣，再刺曰訊群吏，三刺曰訊萬民。壹宥曰不識，再宥曰過失，三宥曰遺忘。壹赦曰幼弱，再赦曰老旄，三赦曰蠢愚。以此三法者求民情，斷民中，而施上服、下服之罪，然後刑殺。

司約：掌邦國及萬民之約劑。治神之約為上，治民之約次之，治地之約次之，治功之約次之，治器之約次，治摯之約次之。凡大約劑書於宗彝，小約劑書於丹圖。若有訟者，則珥而辟藏，其不信者服墨刑。若大亂，則六官辟藏，其不信者殺。

司盟：掌盟載之法。凡邦國有疑會同，則掌其盟約之載及其禮儀，北面詔明神，既盟，則貳之。盟萬民之犯命者，詛其不信者亦如之。凡民之有約劑者，其貳在司盟；有獄訟者，則使之盟詛。凡盟詛，各以其地域之眾庶，共其牲而致焉；既盟，則為司盟共祈酒脯。

職金：掌凡金玉、錫石、丹青之戒令。受其入征者，辨其物之媺惡與其數量，楬而璽之。入其金錫于為兵器之府，入其玉石、丹青于守藏之府，入其要。掌受士之金罰、貨罰，入于司兵。旅于上帝，則共其金版，饗諸侯亦如之。凡國有大故而用金石，則掌其令。

司厲：掌盜賊之任器、貨賄。辨其物，皆有數量，賈而楬之，入于司兵。其奴，男子入于罪隸，女子入于舂、槁。凡有爵者與七十者，與未齔者，皆不為奴。

犬人：掌犬牲。凡祭祀，共犬牲，用牷物，伏、瘞亦如之。凡幾、珥、沈、辜，用駹可也。凡相犬、牽犬者屬焉，掌其政治。司圜：掌收教罷民。凡害人者弗使冠飾，而加明刑焉，任之以事而收教之。能改者，上罪三年而舍，中罪二年而舍，下罪一年而舍。其不能改而出圜土者，殺；雖出，三年不齒。凡圜土之刑人也，不虧體；其罰人也，不虧財。

掌囚：掌守盜賊，凡囚者——上罪梏拲而桎，中罪桎梏，下罪梏，王之同族拲，有爵者桎——以待弊罪。及刑殺，告刑于王，奉而適朝士；加明梏，以適士而刑殺之。凡有爵者與王之同族，奉而適甸師氏，以待刑殺。

掌戮：掌斬殺賊諜而搏之。凡殺其親者，焚之；殺王之親者，辜之。凡殺人者，踣諸市，肆之三日。刑盜于市。凡罪之麗於法者，亦如之。唯王之同族與有爵者，殺之于甸師氏。凡軍旅、田役，斬殺、刑戮亦如之。墨者使守門，劓者使守關，宮者使守內，刖者使守囿，髡者使守積。

司隸：掌五隸之法，辨其物而掌其政令。帥其民而搏盜賊，役國中之辱事，為百官積任器，凡囚執人之事。邦有祭祀、賓客、喪紀之事，則役其煩辱之事。掌帥四翟之隸，使之皆服其邦之服，執其邦之兵，守王宮與野舍之厲禁。

罪隸：掌役百官府與凡有守者，掌使令之小事。凡封國若家，牛助為牽旁。

蠻隸：掌役校人，養馬。其在王宮者，執其國之兵以守王宮；在野外，則守厲禁。

閩隸：掌役畜，養鳥，而阜蕃教擾之。掌子則取隸焉。其守王宮與其厲禁者，如蠻隸之事。

夷隸：掌役牧人，養牛馬，與鳥言。其守王宮者，與其守厲禁者，如蠻隸之事。

貉隸：掌役服不氏，而養獸，而教擾之。掌與獸言。其守王宮者，與其守厲禁者，如蠻隸之事。

布憲：掌憲邦之刑禁。正月之吉，執旌節以宣布于四方；而憲邦之刑禁，以詰四方邦國及其都鄙，達于四海。凡邦之大事，合眾庶，則以刑禁號令。

禁殺戮：掌司斬殺戮者、凡傷人見血而不以告者、攘獄者、遏訟者，以告而誅之。

禁暴氏：掌禁庶民之亂暴力正者、撟誣犯禁者、作言語而不信者，以告而誅之。凡國聚眾庶，則戮其犯禁者以徇。凡奚隸聚而出入者，則司牧之，戮其犯禁者。

野廬氏：掌達國道路，至于四畿；比國郊及野之道路、宿息、井、樹。若有賓客，則令守涂地之人聚柝之，有相翔者則誅之。凡道路之舟車轚互者，敘而行之。凡有節者及有爵者至，則為之辟。禁野之橫行徑逾者。凡國之大事，比修除道路者。掌凡道禁。邦之大師，則令埽道路，且以幾禁行作不時者、不物者。

蠟氏：掌除骴。凡國之大祭祀，令州里除不蠲，禁刑者、任人及兇服者，以及郊野；大師、大賓客，亦如之。若有死於道路者，則令埋而置楬焉，書其日月焉，縣其衣服、任器于有地之官，以待其人。掌凡國之骴禁。

雍氏：掌溝瀆澮池之禁，凡害於國稼者。春令為阱擭溝瀆之利於民者，秋令塞阱杜擭。禁山之為苑、澤之沈者。

萍氏：掌國之水禁。幾酒，謹酒。禁川游者。

司寤氏：掌夜時。以星分夜，以詔夜士夜禁。御晨行者，禁宵行者、夜游者。

司烜氏：掌以夫遂取明火於日，以鑒取明水於月，以共祭祀之明粢、明燭，共明水。凡邦之大事，共墳燭庭燎。中春，以木鐸修火禁于國中。軍旅，修火禁。邦若屋誅，則為明竁焉。

條狼氏：掌執鞭以趨辟。王出入，則八人夾道，公則六人，侯伯則四人，子男則二人。凡誓，執鞭以趨於前，且命之。誓仆右曰「殺」，誓馭曰「車轘」，誓大夫曰「敢不關，鞭五百」，誓師曰「三百」，誓邦之大史曰「殺」，誓小史曰「墨」。

修閭氏：掌比國中宿互柝者與其國粥，而比其追胥者而賞罰之。禁徑逾者，與以兵革趨行者，與馳聘於國中者。邦有故，則令守其閭互，唯執節者不幾。

冥氏：掌設弧張。為阱擭以攻猛獸，以靈鼓驅之。若得其獸，則獻其皮、革、齒、須、備。

庶氏：掌除毒蠱，以攻說禬之，嘉草攻之。凡驅蠱，則令之，比之。

穴氏：掌攻蟄獸，各以其物火之。以時獻其珍異皮革。

翨氏：掌攻猛鳥，各以其物為媒而掎之。以時獻其羽翮。

柞氏：掌攻草木及林麓。夏日至，令刊陽木而火之。冬日至，令剝陰木而水之。若欲其化也，則春秋變其水火。凡攻木者，掌其政令。

薙氏：掌殺草。春始生而萌之，夏日至而夷之，秋繩而芟之，冬日至而耜之。若欲其化也，則以水火變之。掌凡殺草之政令。

硩蔟氏：掌覆夭鳥之巢。以方書十日之號、十有二辰之號、十有二月之號、十有二歲之號、二十有八星之號，縣其巢上，則去之。

翦氏：掌除蠹物——以政萗攻之，以莽草熏之——凡庶蠱之事。

赤犮氏：掌除墻屋，以蜃炭攻之，以灰灑毒之。凡隙屋，除其貍蟲。

蟈氏：掌去蛙黽，焚牡蘜。以灰灑之，則死。以其煙被之，則凡水蟲無聲。

壺涿氏：掌除水蟲。以炮土之鼓驅之，以焚石投之。若欲殺其神，則以牡橭午貫象齒而沈之，則其神死，淵為陵。

庭氏：掌射國中之夭鳥。若不見其鳥獸，則以救日之弓與救月之矢夜射之。若神也，則以大陰之弓與枉矢射之。

銜枚氏：掌司囂。國之大祭祀，令禁無囂。軍旅、田役，令銜枚。禁叫呼嘆鳴于國中者、行歌哭于國中之道者。

伊耆氏：掌國之大祭祀，共其杖咸。軍旅，授有爵者杖。共王之齒杖。

大行人：掌大賓之禮及大客之儀，以親諸侯。春朝諸侯而圖天下之事，秋覲以比邦國之功，夏宗以陳天下之謨，冬遇以協諸侯之慮。時會以發四方之禁，殷同以施天下之政；時聘以結諸侯之好，殷覜以除邦國之慝；間問以諭諸侯之志，歸脤以交諸侯之福，賀慶以贊諸侯之喜，致禬以補諸侯之災。

以九儀辨諸侯之命，等諸臣之爵，以同邦國之禮而待其賓客。上公之禮：執桓圭九寸，繅藉九寸，冕服九章，建常九斿，樊纓九就，貳車九乘，介九人，禮九牢；其朝位，賓主之間九十步，立當車軹；擯者五人；廟中將幣，三享。王禮再祼而酢，饗禮九獻，食禮九舉，出入五積，三問三勞。諸侯之禮：執信圭七寸，繅藉七寸，冕服七章，建常七斿，樊纓七就，貳車七乘，介七人，禮七牢；朝位，賓主之間七十步，立當前疾；擯者四人；廟中將幣，三享。王禮壹祼而酢，饗禮七獻，食禮七舉，出入四積，再問再勞。諸伯執躬圭，其他皆如諸侯之禮。

諸子：執穀璧五寸，繅藉五寸，冕服五章，建常五斿，樊纓五就，貳車五乘，介五人，禮五牢；朝位，賓主之間五十步，立當車衡；擯者三人；廟中將幣，三享。王禮壹祼不酢，饗禮五獻，食禮五舉，出入三積，壹問壹勞。諸男執蒲璧，其他皆如諸子之禮。

凡大國之孤，執皮帛以繼小國之君。出入三積，不問，壹勞。朝位當車前。不交擯，廟中無相。以酒禮之。其他皆視小國之君。凡諸侯之卿，其禮各下其君二等以下；及其大夫、士，皆如之。

邦畿方千里。其外方五百里謂之侯服，歲壹見，其貢祀物。又其外方五百里謂之甸服，二歲壹見，其貢嬪物。又其外方五百里謂之男服，三歲壹見，其貢器物。又其外方五百里謂之采服，四歲壹見，其貢服物。又其外方五百里謂之衛服，五歲壹見，其貢材物。又其外方五百里謂之要服，六歲壹見，其貢貨物。九州之外謂之蕃國，世壹見，各以其所貴寶為摯。

王之所以撫邦國諸侯者，歲遍存，三歲遍覜，五歲遍省；七歲，屬象胥、諭言語、協辭命；九歲，屬瞽史、諭書名、聽聲音；十有一歲，達瑞節、同度量、成牢禮、同數器、修法則；十有二歲，王巡守、殷國。

凡諸侯之王事，辨其位，正其等，協其禮，賓而見之。若有大喪，則詔相諸侯之禮。若有四方之大事，則受其幣，聽其辭。凡諸侯之邦交，歲相問也，殷相聘也，世相朝也。

小行人：掌邦國賓客之禮籍，以待四方之使者。令諸侯春入貢，秋獻功；王親受之，各以其國之籍禮之。凡諸侯入王，則逆勞于畿。及郊勞、視館、將幣，為承而擯。凡四方之使者，大客則擯，小客則受其幣而聽其辭。

使適四方，協九儀賓客之禮。朝、覲、宗、遇、會、同，君之禮也。存、覜、省、聘、問，臣之禮也。達天下之六節：山國用虎節，土國用人節，澤國用龍節，皆以金為之。道路用旌節，門關用符節，都鄙用管節，皆以竹為之。

成六瑞：王用瑱圭，公用桓圭，侯用信圭，伯用躬圭，子用穀璧，男用蒲璧。

合六幣：圭以馬，璋以皮，璧以帛，琮以錦，琥以繡，璜以黼；此六物者，以和諸侯之好故。

若國札喪，則令賻補之。若國兇荒，則令赒委之。若國師役，則令槁禬之。若國有福事，則令慶賀之。若國有禍災，則令哀吊之。凡此五物者，治其事故。

及其萬民之利害為一書，其禮俗、政事、教治、刑禁之逆順為一書，其悖逆、暴亂、作慝、猶犯令者為一書，其札喪、兇荒、厄貧為一書，其康樂、和親、安平為一書。凡此五物者，每國辨異之，以反命于王，以周知天下之故。

司儀：掌九儀之賓客擯相之禮，以詔儀容、辭令、揖讓之節。

將合諸侯，則令為壇三成，宮，旁一門。詔王儀：南鄉見諸侯，土揖庶姓，時揖異姓，天揖同姓。及其擯之，各以其禮：公于上等，侯伯于中等，子男于下等。其將幣亦如之，其禮亦如之。王燕，則諸侯毛。

凡諸公相為賓：主國五積，三問；皆三辭，拜受；皆旅擯，再勞；三辭，三揖；登，拜受，拜送。主君郊勞，交擯，三辭；車逆，拜辱；三揖，三辭；拜受，車送，三還，再拜。致館亦如之。致飧，如致積之禮。及將幣，交擯，三辭；車逆，拜辱；賓車進，答拜；三揖，三讓；每門止一相，及廟，唯上相入；賓三揖三讓，登，再拜授幣；賓拜受幣——每事如初，賓亦如之——及出，車送，三請三進，再拜；賓三還三辭，告辟。致饔餼，還圭，饗食，致贈，郊送，皆如將幣之儀。賓之拜禮，拜饔餼，拜饗食。賓繼主君，皆如主國之禮。諸侯、諸伯、諸子、諸男之相為賓也，各以其禮；相待也，如諸公之儀。

諸公之臣相為國客，則三積，皆三辭，拜受。及大夫效勞，旅擯，三辭，拜辱；三讓，登，聽命；下拜，登受；賓使者，如初之儀；及退，拜送。致館，如初之儀。及將幣，旅擯，三辭；拜逆，客辟；三揖，每門止一相，及廟，唯君相入；三讓，客登；拜，客三辟；授幣，下出。每事如初之儀。及禮，私面，私獻，皆再拜稽首，君答拜；出，及中門之外，問君；客再拜，對君拜，客辟而對；君問大夫，客對；君勞客，客再拜稽首，君答拜，客趨辟。致饔餼，如勞之禮。饗食，還圭，如將幣之儀。君館客，客辟，介受命；遂送，客從拜辱于朝。明日，客拜禮賜，遂行，如入之積。凡諸伯子男之臣，以其國之爵相為客而相禮，其儀亦如之。

凡四方之賓客，禮儀、辭命、餼牢、賜獻以二等，從其爵而上下之。凡賓客，送逆同禮。凡諸侯之交，各稱其邦而為之幣，以其幣為之禮。凡行人之儀，不朝不夕，不正其主面，亦不背客。

行夫：掌邦國傳遽之小事、媺惡而無禮者。凡其使也，必以旌節。雖道有難而不時，必達。居於其國，則掌行人之勞辱事焉，使則介之。

環人：掌送邦國之通賓客，以路節達諸四方。舍則授館，令聚柝；有任器，則令環之。凡門關無幾，送逆及疆。

象胥：掌蠻夷、閩貉、戎狄之國使，掌傳王之言而諭說焉，以和親之。若以時入賓，則協其禮與其辭，言傳之。凡其出入送逆之禮節、幣帛、辭令而賓相之。凡國之大喪，詔相國客之禮儀而正其位。凡軍旅、會同，受國客幣而賓禮之。凡作事：王之大事，諸侯；次事，卿；次事，大夫；次事，上士；下事，庶子。

掌客：掌四方賓客之牢禮、餼獻、飲食之等數與其政治。王合諸侯而饗禮，則具十有二牢，庶具百物備；諸侯長，十有再獻。王巡守、殷國，則國君膳以牲犢，令百官百牲皆具，從者三公視上公之禮，卿視侯伯之禮，大夫視子男之禮，士視諸侯之卿禮，庶子壹視其大夫之禮。

凡諸侯之禮：上公五積，皆餼飧牽，三問皆修。群介、行人、宰、史皆有牢。飧五牢，食四十，簠十，豆四十，铏四十有二，壺四十，鼎、簋十有二，牲三十有六，皆陳。饔餼九牢，其死牢如飧之陳。牽四牢，米百有二十筥，醯醢百有二十甕，車皆陳。車米視生牢，牢十車，車秉有五籔；車禾視死牢，牢十車，車三秅；芻薪倍禾：皆陳。乘禽日九十雙，殷膳大牢；以及歸，三饗、三食、三燕；若弗酌，則以幣致之。凡介、行人、宰、史，皆有飧、饔餼，以其爵等為之牢禮之陳數，唯上介有禽獻。夫人致禮：八壺，八豆，八籩，膳大牢，致饗大牢，食大牢。卿皆見以羔，膳大牢。

侯伯四積，皆視飧牽，再問皆修。飧四牢，食三十有二，簠八，豆三十有二，铏二十有八，壺三十有二，鼎、簋十有二，腥二十有七，皆陳。饔餼七牢，其死牢如飧之陳。牽三牢，米百筥，醯醢百甕，皆陳。米三十車，禾四十車，芻新倍禾，皆陳。乘禽日七十雙，殷膳大牢，三饗、再食、再燕。凡介、行人、宰、史，皆有飧、饔餼，以其爵等為之禮，唯上介有禽獻。夫人致禮：八壺，八豆，八籩，膳大牢，致饗大牢。卿皆見以羔，膳特牛。

子男三積，皆視飧牽，壹問以修。飧三牢，食二十有四，簠六，豆二十有四，铏十有八，壺二十有四，鼎、簋十有二，牲十有八，皆陳。饔餼五牢，其死牢如飧之陳。牽二牢，米八十筥，醯醢八十甕，皆陳。米二十車，禾三十車，芻薪倍禾，皆陳。乘禽日五十雙，壹饗，壹食，壹燕。凡介、行人、宰、史，皆有飧、饔餼，以其爵等為之禮，唯上介有禽獻。夫人致禮：六壺，六豆，六籩，膳視致饔。親見卿，皆膳特牛。

凡諸侯之卿、大夫、士為國客，則如其介之禮以待之。凡禮賓客，國新殺禮，兇荒殺禮，札喪殺禮，禍災殺禮，在野在外殺禮。凡賓客死，致禮以喪用。賓客有喪，唯芻稍之受。遭主國之喪，不受饗食，受牲禮。

掌訝：掌邦國之等籍以待賓客。若將有國賓客至，則戒官修委積，與士逆賓于疆，為前驅而入。及宿，則令聚柝。及委，則致積。至于國，賓入館，次于舍門外，待事于客。及將幣，為前驅。至于朝，詔其位，入復；及退，亦如之。凡賓客之治，令訝，訝治之。凡從者出，則使人道之。及歸，送亦如之。凡賓客，諸侯有卿訝，卿有大夫訝，大夫有士訝，士皆有訝。凡訝者，賓客至而往，詔相其事而掌其治令。

掌交：掌以節與幣巡邦國之諸侯，及其萬民之所聚者，道王之德意志慮，使咸知王之好惡，辟行之。使和諸侯之好，達萬民之說。掌邦國之通事而結其交好，以諭九稅之利、九禮之親、九牧之維、九禁之難、九戎之威。

掌察：闕。

掌貨賄：闕。

朝大夫：掌都家之國治。日朝，以聽國事故，以告其君長。國有政令，則令其朝大夫。凡都家之治於國者，必因其朝大夫，然後聽之；唯大事弗因。凡都家之治有不及者，則誅其朝大夫；在軍旅，則誅其有司。

都則：闕。

都士：闕。

家士：闕。


本作品在全世界都属于公有领域，因为作者逝世已经超过100年，并且于1923年1月1日之前出版。