后妃

太祖聖穆皇后柴氏，邢州龍崗人，世家豪右。太祖微時，在洛陽聞後賢淑，遂聘之。〈（《東都事略·張永德傳》云：周太祖柴後，本唐莊宗之嬪御也。莊宗沒，明宗遣歸其家，行至河上，父母迓之，會大風雨，止於逆旅數日。有一丈夫走過其門，衣弊不能自庇。後見之，驚曰：「此何人邪？」逆旅主人曰：「此馬步軍使郭雀兒者也。」後異其人，欲嫁之，請於父母。父母恚曰：「汝帝左右人，歸當嫁節度使，奈何欲嫁此人？」後曰：「此貴人也，不可失也。囊中裝分半與父母，我取其半。」父母知不可奪，遂成婚於逆旅中。所謂郭雀兒，即周太祖也。）〉太祖壯年，喜飲博，好任俠，不拘細行，後規其太過，每有內助之力焉。世宗皇帝即後之侄也，幼而謹願，後甚憐之，故太祖養之為己子。太祖嘗寢，後見五色小蛇入顴鼻間，心異之，知其必貴，敬奉愈厚，未及貴而厭代。太祖即位，乃下制曰：「義之深無先於作配，禮之重莫大於追崇。朕當寧載思，撫存懷舊。河洲令德，猶傳荇菜之詩；媯汭大名，不及珩璜之貴。俾盛副笄之禮，以伸求劍之情。故夫人柴氏，代籍貽芳，湘靈集慶。體柔儀而陳闕翟，芬若椒蘭；持貞操以選中珰，譽光圖史。懿範尚留於閨閫，昌言有助於箴規。深惟望氣之艱，彌嘆藏舟之速，將開寶祚，俄謝璧臺。宜正號於軒宮，俾潛耀於坤象，可追命為皇后。仍令所司定謚，備禮冊命。」既而有司上謚曰聖穆。顯德初，太祖神主入廟，以後祔於其室。

淑妃楊氏，鎮州真定人。父洪裕，真定少尹。〈（《東都事略·楊廷璋傳》云：父宏裕，少漁貂裘陂，有以二石雁授之者，其翼一掩左，一掩右，曰：「吾北嶽使也。」言訖不知所之。是年生女，為周太祖淑妃，明年生廷璋。）〉當河朔三鎮全盛之時，所屬封疆，制之於守帥，故韶顏美媛，皆被選於王宮。妃幼以良家子中選，事趙王王镕。張文禮之亂，妃流離於外。唐明宗在藩，錄其遺逸。安重誨保庇妃家，致其仕進，父母即以妃嫁於鄉人石光輔，不數年嫠居。太祖佐漢之初，屬聖穆皇后棄世，聞妃之賢，遂以禮聘之。《宋史·楊廷璋傳》：有姊寡居京師，周祖微時欲聘之，姊不從。令媒氏傳言恐逼，姊以告廷璋。廷璋往見周祖，歸謂姊曰：「此人姿貌異常，不可拒。」姊乃從之。）妃睦族撫孤，宜家內助，甚有力焉。晉天福末，卒於太原，因留葬於晉郊。廣順元年九月，追冊為淑妃。太祖凡一後三妃，及嵩陵就掩，皆議陪祔。時以妃喪在賊境，未及遷窆，世宗乃詔有司於嵩陵之側，預營一冢以虛之，俟賊平即議襄事。顯德元年夏，世宗征河東，果成素誌焉。

妃兄廷璋，蚤事太祖，即位累歷內職，出為晉州節度使。皇朝撫運，移鎮邢州，又改鄜州，受代歸闕，卒於私第。

貴妃張氏，恒州真定人也。祖記，成德軍節度判官、檢校兵部尚書。父同芝，本州諮呈官、檢校工部尚書，事趙王王镕，歷職中要。天祐末，趙將張文禮殺王镕，以鎮州歸梁，莊宗命將符存審討平之。時妃年尚幼，有幽州偏將武從諫者，駐騑於家，見妃韶令，乃為其子聘之。武氏家在太原。太祖從漢祖鎮並門，屬楊夫人以疾終，無何武氏子卒，太祖素聞妃之賢，遂納為繼室。太祖貴，累封至吳國夫人。漢隱帝末，蕭墻變起，屠害大臣，太祖在鄴都被讒，妃與諸皇屬同日遇害於東京舊第。太祖踐阼，追冊為貴妃，發哀，故世宗有起復之命。世宗嗣位，以太祖舊宅即妃遇禍之地，因施為僧院，以皇建為名焉。

德妃董氏，常山靈壽人也。祖文廣，唐深州錄事參軍。父光嗣，趙州昭慶尉。妃孩提穎悟，始能言聽，按絲管而能辨其聲。年七歲，遇鎮州亂，親黨羈離，與妃相失。潞州牙將得之，匿於褚中。其妻以息女不育，得妃憐之，過於所生，姆教師箴，功容克備。妃家悲念，其兄瑀諸處求訪，垂六七年。後潞將入官於朝，妃之鄉親頗有知者，瑀見潞將，欣歸之，時年十三。妃歸逾年，嫁為里人劉進超之妻，進超為內職，及契丹破晉之歲，陷蕃歿焉，妃嫠居洛陽。太祖楊淑妃與妃鄉親，平居恒言妃賢德。太祖從漢祖幸洛，因憶淑妃之言，尋以禮納之。鼎命初建，張貴妃遇禍，中宮虛位，乃冊為德妃。太祖自聖穆皇后蚤世以來屢失邦媛，中幃內助惟妃存焉，加以結珮脫簪，率由令範。廣順三年夏，遇疾，醫藥之際，屬太祖兗海之征，車駕將行，妃奏曰：「正當暑毒，勞陛下省巡，明發宵征，須人供侍，司簿已下典事者，各已處分從行。」太祖曰：「妃疾未平，數令診視，此行在近，無繁內人。」及太祖駐蹕魯中，妃誌欲令內人進侍，發中使往來言之。太祖手敕鄭仁誨曰：「切慮德妃以朕至兗州行營，津置內人承侍。緣諸軍在野，不可自安，令鄭仁誨專心體候。如德妃津置內人東來，便須上聞約住，或取索鞍馬，不得供應。如意堅確，即以手敕示之。」既而平定兗州，車駕還京，妃疾無減，俄卒於大內，時年三十九。輟朝三日。

妃長兄瑀，以左贊善大夫致仕，仲兄元之、季兄自明，皆累歷郡守。

世宗貞惠皇后劉氏，將家女也，幼歸於世宗。漢乾祐中，世宗在西班，後始封彭城縣君。世宗隨太祖在鄴，後留居邸第。漢末李業等作亂，後與貴妃張氏及諸皇族同日遇禍。國初，追封彭城郡夫人。顯德四年夏四月，追冊為皇后，謚曰貞惠，陵曰惠陵。

宣懿皇后符氏，祖存審，事後唐武皇、莊宗，位極將相，追封秦王。父彥卿，天雄軍節度使，封魏王。後初適李守貞之子崇訓。漢乾祐中，守貞叛於河中，太祖以兵攻之，及城陷，崇訓自刃其弟妹，次將及後，後時匿於屏處，以帷箔自蔽，崇訓倉黃求後不及，遂自刎，後因獲免。太祖入河中，令人訪而得之，即遣女使送於其父，自是後常感太祖大惠，拜太祖為養父。世宗鎮澶淵日，太祖為世宗聘之。後性和惠，善候世宗之旨，世宗或暴怒於下，後必從容救解，世宗甚重之，及即位，冊為皇后。世宗將南征，後常諫止之，言甚切直，世宗亦為之動容，洎車駕駐於淮甸，久冒炎暑，後因憂恚成疾。顯德二年七月二十一日，崩於滋德殿，時年二十有六。世宗甚悼之。既而有司上謚曰宣懿，葬於新鄭，陵曰懿陵。〈（案：世宗有後符後，即宣懿之女弟也，薛史不為立傳，未免闕略。《五代史補》：世宗皇后符氏，即魏王彥卿之女。時有相工視之大驚，密告魏王曰：「此女貴不可言。」李守貞素有異志，因與子崇訓娶之，禮畢，守貞甚有喜色。其後據河中叛，高祖為樞密使，受命出征。後知高祖與其父有舊，城破之際，據堂門而坐，叱諸軍曰：「我符魏王女也，魏王與樞密太尉，兄弟之不若，汝等慎勿無禮。」於是諸軍聳然引退。頃之，高祖至，喜曰：「此女於白刃紛之際保全，可謂非常人也。」乃歸之魏王。至世宗即位，納為皇后。既免河中之難，其母欲使出家，資其福壽，後不悅曰：「死生有命，誰能髡首跣足以求茍活也！」母度不可逼，遂止。世宗素以後賢，又聞命不以出家為念，愈賢之，所以為天下母也。）〉

史臣曰：周室后妃凡六人，而追冊者四，故中闈內則，罕得而聞，惟董妃、符後之懿範，亦無愧於彤管矣。〈（案：薛史無外戚傳，考《五代會要》云：周太祖第三女樂安公主，為漢室所害，廣順元年二月追封，至顯德四年四月，又追封莒國長公主。第四女壽安公主，降張永德，廣順元年四月封，至顯德元年，封晉國長公主。第五女永寧公主，廣順元年九月追封，至顯德四年四月，又追封梁國長公主。）〉


Chinese text: This work was published before January 1, 1923, and is in the
public domain worldwide because the author died at least 100 years ago.
