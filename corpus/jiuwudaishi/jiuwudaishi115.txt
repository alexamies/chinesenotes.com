顯德二年春正月辛未朔，帝不受朝賀。辛卯，詔：「在朝文班，各舉堪為令錄者一人，雖姻族近親，亦無妨嫌。授官之日，各署舉主姓名，若在官貪濁不任、懦弱不理，並量事狀重輕，連坐舉主。」乙未，詔：「應逃戶莊田，並許人請射承佃，供納稅租：如三周年內本戶來歸者，其莊田不計荒熟，並交還一半；五周年內歸業者，三分交還一分；如五周年外歸業者，其莊田除本戶墳塋外，不在交付之限。其近北地諸州，應有陷蕃人戶，自蕃界來歸業者：五周年內來者，三分交還二分；十周年內來者，交還一半；十五周年來者，三分交還一分；十五周年外來者，不在交還之限。」

二月戊申，遣使赴西京，賜太子太師致仕侯益、白文珂、宋彥筠等茶藥錢帛各有差，仍降詔存問。壬戌，詔曰：

善操理者不能有全功，善處身者不能無過失。雖堯、舜、禹、湯之上聖，文、武、成康之至明，尚猶思逆耳之言，求苦口之藥，何況後人之不逮哉！

朕承先帝之靈，居至尊之位，涉道猶淺，經事未深，常懼昏蒙，不克負荷。自臨宸極，已過周星，至於刑政取舍之間，國家措置之事，豈能盡是，須有未周，朕猶自知，人豈不察。而在位者未有一人指朕躬之過失，食祿者曾無一言論時政之是非，豈朕之寡昧不足與言邪？豈人之循默未肯盡心邪？豈左右前後有所畏忌邪？豈高卑疏近自生間別邪？

古人云：「君子大言受大祿，小言受小祿。」又云：「官箴王闕。」則是士大夫之有祿位，無不言之人。然則為人上者，不能感其心而致其言，此朕之過也。得不求骨鯁之辭，詢正直之議，共申裨益，庶洽治平。朕於卿大夫才不能盡知，面不能盡識，若不采其言而觀其行，審其意而察其忠，則何以見器量之深淺，知任用之當否？若言之不入，罪實在予；茍求之不言，咎將誰執！

應內外文武臣僚，今後或有所見所聞，並許上章論諫。若朕躬之有闕失，得以盡言；時政之有瑕疵，勿宜有隱。方求名實，豈尚虛華，茍或素不工文，但可直書其事。辭有謬誤者，固當舍短，言涉傷忤者，必與留中，所冀盡情，免至多慮。諸有司局公事者，各宜舉職，事有不便者，革之可也，理有可行者，舉之可也，勿務因循，漸成訛謬。臣僚有出使在外回者，茍或知黎庶之利病，聞官吏之優劣，當具敷奏，以廣聽聞。班行職位之中，遷除改轉之際，即當考陳力之輕重，較言事之否臧，奉公切直者當議甄升，臨事蓄縮者須期抑退。翰林學士、兩省官職居侍從，乃論思諫諍之司；御史臺官任處憲綱，是擊搏糾彈之地。論其職分，尤異群臣，如逐任官內，所獻替啟發彈舉者，至月限滿合遷轉時，宜令中書門下先奏取進止。

三月辛未，以李晏口為靜安軍，其軍南距冀州百里，北距深州三十里，夾胡盧河為壘。〈（《通鑒》：浚胡盧河在正月，至三月始建軍額。）〉先是，貝、冀之境密邇戎疆，居常敵騎涉河而南，馳突往來洞無阻礙，北鄙之地民不安居。帝乃按圖定策，遣許州節度使王彥超、曹州節度使韓通等領兵他徙，築壘於李晏口，以兵戍守，功未畢，契丹眾尋至，彥超等擊退之。及壘成，頗扼要害，自是敵騎雖至，不敢涉河，邊民稍得耕牧焉。壬辰，尚書禮部貢院進新及第進士李覃等一十六人所試詩賦、文論、策文等。詔曰：「國家設貢舉之司，求英俊之士，務詢文行，方中科名。比聞近年以來，多有濫進，或以年勞而得第，或因媒勢以出身。今歲所放舉人，試令看驗，果見紕繆，須至去留。其李覃、何嚴、楊徽之、趙鄰幾等四人，宜放及第。其嚴說、武允成、王汾、閭邱舜卿、任惟吉、周度、張慎徽、王翥、馬文、劉選、程浩然、李震等一十二人，藝學未精，並宜勾落，且令苦學，以俟再來。禮部侍郎劉溫叟失於選士，頗屬因循，據其過尤，合行譴謫，尚視寬恕，特與矜容，劉溫叟放罪，其將來貢舉公事，仍令所司別具條理以聞。」

夏四月庚戌，以內客省使李彥頵為延州留後。辛亥，詔：「應自外新除御史，未經朝謝，行過州府，不得受館驛供給及所在公禮。」乙卯，詔於京城四面別築羅城，期以來春興役。戊午，以翰林學士、給事中竇儀為禮部侍郎，依前充職；以禮部侍郎劉溫叟為太子詹事。癸亥，以翰林學士、中書舍人楊昭儉為御史中丞。是月，詔翰林學士承旨徐臺符已下二十餘人，各撰《為君難為臣不易論》、《平邊策》各一首，帝親覽之。〈（《宋史·陶蒨傳》：世宗謂宰相曰：「朕觀歷代君臣治平之道，誠為不易，又念唐、晉失德之後，亂臣黠將，僭竊者多。今中原甫定，吳、蜀、幽、并尚未平附，聲教未能遠被，宣令近臣各為論策，宜導經濟之略。」乃命承旨徐臺符已下二十餘人，各撰《為君難為臣不易論》、《平邊策》以進。其略率以修文德、來遠人為意，惟蒨與竇儀、楊昭儉、王樸以封疆密邇江、淮，當用師取之。世宗自克高平，常訓兵講武，思混一天下，及覽其策，欣然聽納，由是平南之意益堅矣。）〉

五月辛未，回鶻遣使貢方物。鳳翔節度使王景上言：「奉詔攻收秦、鳳二州，已於今月一日領軍由大散關路進軍次。」先是，晉末契丹入晉，秦州節度使何建以秦、成、階三州入蜀，蜀人又取鳳州。至是，秦、鳳人戶怨蜀之苛政，相次詣闕，乞舉兵收復舊地，乃詔景與宣徽南院使向訓率師赴焉。〈（《東都事略·王溥傳》：世宗將討秦、鳳，溥薦向拱，遂平之。世宗因宴酌卮酒賜之，曰：「成吾邊功，卿擇帥之力也。」）〉甲戌，詔曰：

釋氏貞宗，聖人妙道，助世勸善，其利甚優。前代以來，累有條貫，近年已降，頗紊規繩。近覽諸州奏聞，繼有緇徒犯法，蓋無科禁，遂至尤違，私度僧尼，日增猥雜，創修寺院，漸至繁多，鄉村之中其弊轉甚。漏網背軍之輩，茍剃削以逃刑；行奸為盜之徒，托住持而隱惡。將隆教法，須辨否臧，宜舉舊章，用革前弊。

諸道府州縣鎮村坊，應有敕額寺院，一切仍舊，其無敕額者，並仰停廢，所有功德佛像及僧尼，並騰並於合留寺院內安置。天下諸縣城郭內，若無敕額寺院，只於合停廢寺院內，選功德屋宇最多者，或寺院僧尼各留一所，若無尼住，只留僧寺院一所。諸軍鎮坊郭及二百戶已上者，亦依諸縣例指揮。如邊遠州郡無敕額寺院處，於停廢寺院內僧尼各留兩所。今後並不得創造寺院蘭若。王公戚裏諸道節刺已下，今後不得奏請創造寺院及請開置戒壇。男子女子如有誌願出家者，並取父母、祖父母處分，已孤者取同居伯叔兄處分，候聽許方得出家。男年十五已上，念得經文一百紙，或讀得經文五百紙，女年十三已上，念得經文七十紙，或讀得經文三百紙者，經本府陳狀乞剃頭，委錄事參軍本判官試驗經文。其未剃頭間，須留發髻，如有私剃頭者，卻勒還俗，其本師主決重杖勒還俗，仍配役三年。兩京、大名府、京兆府、青州各處置戒壇，候受戒時，兩京委祠部差官引試，其大名府等三處，只委本判官錄事參軍引試。如有私受戒者，其本人、師主、臨壇三綱、知事僧尼，並同私剃頭例科罪。應合剃頭受戒人等，逐處聞奏，候敕下，委祠部給付憑由，方得剃頭受戒。應男女有父母、祖父母在，別無兒息侍養，不聽出家。曾有罪犯，遭官司刑責之人，及棄背父母、逃亡奴婢、奸人細作、惡逆徒黨、山林亡命、未獲賊徒、負罪潛竄人等，並不得出家剃頭。如有寺院輒容受者，其本人及師主、三綱、知事僧尼、鄰房同住僧，並仰收捉禁勘，申奏取裁。

僧尼俗士，自前多有舍身、燒臂、煉指、釘截手足、帶鈴掛燈、諸般毀壞身體、戲弄道具、符禁左道、妄稱變現還魂坐化、聖水聖燈妖幻之類，皆是聚眾眩惑流俗，今後一切止絕。如有此色人，仰所在嚴斷，遞配邊遠，仍勒歸俗，其所犯罪重者，準格律處分。每年造僧帳兩本，其一本奏聞，一本申祠部，逐年四月十五日後，勒諸縣取索管界寺院僧尼數目申州，州司攢帳，至五月終已前文帳到京，僧尼籍帳內無名者，並勒還俗。其巡禮行腳，出入往來，一切取便。

是歲，諸道供到帳籍，所存寺院凡二千六百九十四所，廢寺院凡三萬三百三十六，僧尼系籍者六萬一千二百人。戊寅，以刑部侍郎邊光範為戶部侍郎，以前御史中丞裴巽為刑部侍郎。己卯，刑部員外郎陳渥賜死，坐檢齊州臨邑縣民田失實也。渥為人清苦，臨事有守，以微累而當極刑，時論惜之。戊子，以沙州留後曹元忠為沙州節度使、檢校太尉、同平章事。丙申，禮部侍郎竇儀奏，請廢童子、明經二科及條貫考試次第，從之。

六月己酉，以曹州節度使韓通充西南面行營都虞候。丙辰，以亳州防禦使陳思讓為邢州留後。庚申，詔：「兩京及諸道府州，不得奏薦留守判官、兩使判官、少尹、防禦團練軍事判官，如是隨幕已曾任此職者聽奏。防禦團練刺史州，各置推官一員。」辛酉，廢景州為定遠軍。癸亥，以前延州節度使袁鳷為滄州節度使，以前邢州節度使田景鹹為鄧州節度使。

秋七月丁卯朔，以鳳翔節度使王景兼西南面行營都招討使，以宣徽南院使、鎮安軍節度使向訓兼西南面行營都監。戊辰，太子太傅、魯國公和凝卒。

八月癸卯，兵部尚書張昭、太常卿田敏等奏，議減祠祭所用犧牲之數，由是圜丘、方澤及太廟即用太牢，餘皆以羊代之。丁未，中書侍郎、平章事、判三司景範罷判三司，加銀青光祿大夫，依前中書侍郎、平章事，進封開國伯；以樞密院承旨張美權判三司。辛亥，詔：「今後應有病患老弱馬，並送同州沙苑監、衛州牧馬監，就彼水草，以盡飲龁之性。」庚子，太子太師致仕趙暉卒。乙丑，詔曰：「今後諸處祠祭，應有牲牢、香幣、饌料、供具等，仰委本司官吏躬親檢校，務在精至。行事儀式，依附《禮經》，大祠祭合用樂者，仍須祀前教習。凡關祀事，宜令太常博士及監察御史用心點檢，稍或因循，必行朝典。」

九月丙寅朔，詔禁天下銅器，始議立監鑄錢。癸未，以太子賓客趙上交為吏部侍郎，以吏部侍郎於德辰、司徒詡並為太子賓客。乙酉，詔文武百僚，今後遇天清節，依近臣例各賜衣服。辛卯，西南面招討使王景，部送所獲西川軍校姜暉已下三百人至闕。甲午，潞州部送先擒到河東兵馬監押程支等二百人至闕。詔所獲西川、河東軍校已下並釋之，各賜錢帛有差。

閏月壬子，西南面招討使王景奏，大破西川賊軍於黃花谷，擒偽命都監王巒、孫韜等一千五百餘人。〈（《九國誌·李廷珪傳》：周師攻秦、鳳，以廷珪為北路行營都統，高彥儔、呂彥珂為招討。廷珪遣先鋒指揮使李進以兵據馬嶺，分兵出斜谷，營於白澗，將腹背以攻周師；又遣染院使王巒領兵出唐倉，與周師遇，蜀師敗走，王巒死之。而馬嶺、斜谷之兵聞之皆退奔，高彥儔與諸將謀退守青泥嶺。由是秦、鳳、階、成之地，皆陷於周矣。）〉癸丑，秦州偽命觀察判官趙比以本城降，詔以比為郢州刺史。〈（《宋史·趙比傳》：高彥儔出師救援，未至，聞軍敗，因潰歸。比閉門不納，召官屬諭之曰：「今中朝兵甲無敵於天下，自用師西征，戰無不勝，蜀中所遣將皆武勇者，卒皆驍健者，然殺戮遁逃之外，幾無孑遺。我輩安忍坐受其禍，去危就安，當在今日。」眾皆俯伏聽命，比遂以城歸順。世宗欲命以藩鎮，宰相範質不可，乃授郢州刺史。）〉先是，帝以西師久次，艱於糧運，命今上乘驛赴軍前，以觀攻戰之勢。及回，具以事勢上奏，帝甚悅，至是果成功焉。甲子，秘書少監許遜責授蔡州別駕，坐先假竇氏圖書隱而不還也。

冬十月庚午，召近臣射於苑中，賜金器鞍馬有差。辛未，成州歸順。癸酉，以給事中王敏為工部侍郎。戊寅，高麗國遣使朝貢。丁丑，右散騎常侍康澄責授環州別駕，左司郎中史又元責授商州長史，左驍衛大將軍元霸責授均州別駕，右驍衛將軍林延禔責授登州長史。澄等奉使浙中，回日以私便停留，逾時復命，故有是責。右諫議大夫李知損配流沙門島，坐妄貢章疏，斥讟貴近，及求使兩浙故也。己丑，前太常卿邊蔚卒。是月始議南征。

十一月乙未朔，以宰臣李穀為淮南道前軍行營都部署，知廬、壽等州行府事；以許州節度使王彥超為行營副部署；命侍衛馬軍都指揮使韓令坤等一十二將，各帶征行之號以從焉。己亥，諭淮南州縣，詔曰：

朕自纘承基構，統御寰瀛，方當恭己臨朝，誕修文德，豈欲興兵動眾，專耀武功！顧茲昏亂之邦，須舉吊伐之義。蠢爾淮甸，敢拒大幫，因唐室之陵遲，接黃寇之紛亂，飛揚跋扈，垂六十年，盜據一方，僭稱偽號。幸數朝之多事，與北境以交通，厚啟兵端，誘為邊患。晉、漢之代，寰海未寧，而乃招納叛亡，朋助兇慝，李金全之據安陸，李守貞之叛河中，大起師徒，來為應援，攻侵高密，殺掠吏民，迫奪閩、越之封疆，塗炭湘、潭之士庶。以至我朝啟運，東魯不庭，發兵而應接叛臣，觀釁而憑淩徐部。沭陽之役，曲直可知，尚示包荒，猶稽問罪。邇後維揚一境，連歲阻饑，我國家念彼災荒，大許糴易。前後擒獲將士，皆遣放還，自來禁戢邊兵，不令侵撓。我無所負，彼實多奸，勾誘契丹至今未已，結連並寇與我為讎，罪惡難名，人神共憤。

今則推輪命將，鳴鼓出師，征浙右之樓船，下朗陵之戈甲，東西合勢，水陸齊攻。吳孫皓之計窮，自當歸命；陳叔寶之數盡，何處偷生！應淮南將士軍人百姓等，久隔朝廷，莫聞聲教，雖從偽俗，應樂華風，必須善擇安危，早圖去就。如能投戈獻款，舉郡來降，具牛酒以犒師，納圭符而請命，車服玉帛豈吝旌酬，土地山河誠無愛惜。刑賞之令，信若丹青，茍或執迷，寧免後悔。王師所至，軍政甚明，不犯秋毫，有如時雨，百姓父老各務安居，剽擄焚燒必令禁止雲。

高麗國王王昭加開府儀同三司、檢校太尉，依前使持節元菟州都督、大義軍使，王如故。辛亥，以前滄州節度使李暉為邠州節度使。壬子，潞州奏，破河東賊軍於祁縣。癸丑，西南面行營都部署王景奏，收復鳳州，獲偽命節度使王環。乙卯。曲赦秦、鳳、階、成等州管內罪人，自顯德二年十一月已前，凡有罪犯，無問輕重，一切釋放。丁巳，前邠州節度使折從阮卒。己未，邢州奏，河東劉崇死。壬戌，淮南前軍都部署李穀奏，先鋒都指揮使白延遇破淮賊於來遠鎮。

十二月丙寅，以左金吾大將軍蓋萬為右監門上將軍。丁卯，淄州奏，前中書侍郎、同平章事景範卒。庚午，右金吾衛上將軍王守恩卒。辛未，安州奏，盜殺防禦使張穎。是日，翰林學士承旨徐臺符卒。甲戌，李穀奏，破淮賊二千人於壽州城下。丙子，以左諫議大夫、權知開封府事王樸為左散騎常侍，充端明殿學士，依前權知開封府事。永興軍奏，節度使劉詞卒。己卯，李穀奏，破淮賊千餘人於山口鎮。丙戌，樞密使鄭仁誨卒。辛卯，西南面行營都部署王景，差人部送所獲偽鳳翔節度使王環至闕。詔釋之，仍賜鞍馬衣服，尋授右驍衛〈（按：原本闕一字。）〉大將軍。是冬，命起居郎陶文舉征殘租於宋州。文舉本酷吏也，宋民被其刑者凡數千，冤號之聲聞於道路，有悼髦之輩，不勝其刑而死者數人，物議以為不允。


Chinese text: This work was published before January 1, 1923, and is in the
public domain worldwide because the author died at least 100 years ago.
