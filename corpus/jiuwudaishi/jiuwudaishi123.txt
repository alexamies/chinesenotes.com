高行周，字尚質，幽州人也。生於媯州懷戎軍之雕窠裏。曾祖順厲，世戍懷戎。父思繼，昆仲三人，俱雄豪有武幹，聲馳朔方。唐武皇之平幽州也，表劉仁恭為帥，仍留兵以戍之。以思繼兄為先鋒都將、媯州刺史，思繼為中軍都將、順州刺史，思繼弟為後軍都將，昆仲分掌燕兵。部下士伍，皆山北之豪也，仁恭深憚之。武皇將歸，私謂仁恭曰：「高先鋒兄弟，勢傾州府，為燕患者，必此族也，宜善籌之。」久之，太原戍軍恣橫，思繼兄弟制之以法，所殺者多。太祖怒，詬讓仁恭，乃訴以高氏兄弟，遂並遇害。仁恭因以先鋒子行珪為牙將，諸子並列帳下，厚撫之以慰其心。時行周十餘歲，亦補職，在仁恭左右。行珪別有傳，在《唐書》。

及莊宗收燕，以行周隸明宗帳下，常與唐末帝分率牙兵。明宗征燕，率其下擁從。鄉人趙德鈞謂明宗曰：「行周心甚謹厚，必享貴位。」梁將劉鄩之據莘也，與太原軍對壘，旦夕轉鬥。嘗一日，兩軍成列，元行欽為敵軍追躡，劍中其面，血戰未解。行周以麾下精騎突陣解之，行欽獲免。莊宗方寵行欽，召行周撫諭賞勞，而欲置之帳下，又念於明宗帳下已奪行欽，更取行周，恐傷其意，密令人以利祿誘之。行周辭曰：「總管用人，亦為國家，事總管猶事王也。余家昆仲，脫難再生，承總管之厚恩，忍背之乎！」及兩軍屯於河上，覘知梁軍自汴入楊村寨，明宗晨至斗門，設伏將邀之，眾寡不敵，反為所乘。時矛槊叢萃，勢甚危蹙。行周聞之，出騎橫擊梁軍，遂得解去。明宗之襲鄆州也，行周為前鋒。會夜分澍雨，人無進誌，行周曰：「此天贊也，彼必無備。」是夜，涉河入東城，比曙平之。莊宗平河南，累加檢校太保，領端州刺史。同光末，出守絳州。明宗即位，特深委遇。天成中，從王晏球圍定州，敗王都，擒禿諾，皆有功。賊平，遷潁州團練使。長興初，以北邊鄰戎王，用為振武節度使。明年，以河西用軍，移鎮延安。清泰初，改潞州節度使。晉祖建義於太原，唐末帝命張敬達征之，行周與符彥卿為左右排陣使。契丹主入援太原也，行周、彥卿引騎拒之，尋為契丹所敗，遂與敬達保晉安寨，累月救軍不至。楊光遠欲圖敬達，行周知之，引壯士護之。敬達性戇，不知其營護，謂人曰：「行周每踵余後，其意何也？」繇是不復敢然，敬達遂為光遠所害。

晉祖入洛，令行周還藩，加同平章事。晉祖都汴，以行周為西京留守，未幾，移鄴都。晉祖幸鄴，會安從進叛，命行周為襄州行營都部署。明年秋，平定漢南。晉少帝嗣位，加兼侍中，移鎮睢陽。開運初，從幸澶淵，拒敵於河上。車駕還京，代景延廣為侍衛親軍都指揮使，移鄆州節度使。時李彥韜為侍衛都虞候，可否在己。行周雖典禁兵，心遊事外，退朝歸第，門宇翛然，賓友過從，但引滿而已。尋改歸德軍節度使，以李守貞代掌兵柄，許行周歸藩。晉軍降於中渡也，少帝命行周與符彥卿同守澶州。契丹入汴，召赴京師，會草寇攻宋州急，遣行周歸鎮。〈（《宋史·高懷德傳》：杜重威降契丹，京東諸州群盜大起，懷德堅壁清野，敵不能入，行周率兵歸鎮，敵遂解去。）〉及契丹主死於欒城，契丹將蕭翰立許王李從益知南朝軍國事，遣死士召行周，辭之以疾，退謂人曰：「衰世難輔，況兒戲乎！」

漢高祖入汴，加守太傅、兼中書令，代李守貞為天平節度使。杜重威據鄴叛，漢祖以行周為招討使，總兵討之。鄴平，授鄴都留守，加守太尉，進爵臨清王。乾祐中，入覲，加守太師，進封鄴王，復授天平節鉞，改封齊王。太祖踐阼，加守尚書令，增食邑至一萬七千戶。太祖以行周耆年宿將，賜詔不名，但呼王位而已。慕容彥超據兗叛，太祖親征，奉迎輿駕，傾家載贄，奉觴進俎，率以身先，太祖待之逾厚。廣順二年秋，以疾薨於位，享年六十八。赗賻加等，冊贈尚書令，追封秦王，謚曰武懿。

子懷德，皇朝駙馬都尉、宋州節度使。

安審琦，字國瑞，其先沙陀部人也。祖山盛，朔州牢城都校，贈太傅。父金全，安北都護、振武軍節度使，累贈太師，《唐書》有傳。審琦性驍果，善騎射，幼以良家子事莊宗為義直軍使，遷本軍指揮使。天成初，唐末帝由潞邸出鎮河中，奏審琦為牙兵都校，未幾，入為歸化指揮使。王師伐蜀，充行營馬軍都指揮使，及凱旋，改龍武右廂都校，領富州刺史。清泰初，為捧聖指揮使，領順化軍節度使。其年鎮邢州，兼北面行營排軍陣使，從張敬達圍太原。及楊光遠舉晉安寨降於晉祖，審琦亦預焉。晉祖踐阼，加檢校太傅、同平章事，充天平軍節度使兼侍衛馬步軍都指揮使，旋以母喪起復。天福三年，就加檢校太尉，尋改晉昌軍節度使、京兆尹。七年，移鎮河中。晉少帝嗣位，加檢校太師。開運末，朝廷以北戎入寇，以審琦為北面行營馬軍左右廂都指揮使，與諸將會兵於洺州。俄而敵騎大至，時皇甫遇、慕容彥超亦預其行，乃率所部兵與敵戰於安陽河上。時遇馬為流矢所中，勢已危蹙，諸將相顧，莫有敢救者。審琦謂首將張從恩曰：「皇甫遇等未至，必為敵騎所圍，若不急救，則為擒矣。」從恩曰：「敵勢甚盛，無以枝梧，將軍獨往何益？」審琦曰：「成敗命也，若不濟，與之俱死，假令失此二將，何面目以見天子！」遂率鐵騎北渡。敵見塵起，謂救兵至，乃引去。遂救遇與彥超而還。晉少帝嘉之，加兼侍中，移領許州，未幾，移鎮兗海。

漢有天下，授襄州節度使、兼中書令。屬荊人叛命，潛遣舟師數千屠襄、郢，審琦禦之而遁，朝廷賞功，就加守太保，進封齊國公。歲餘，又加守太傅。國初，封南陽王。顯德初，進封陳王。世宗嗣位，加守太尉。三年，拜章請覲，優詔許之，加守太師，增食邑至一萬五百戶，食實封二千三百戶。審琦鎮襄、沔僅一紀，嚴而不殘，威而不暴，故南邦之民甚懷其惠。五年，移平盧軍節度使，承詔赴鎮，因朝於京師，世宗以國之元老，禮遇甚厚，車駕親幸其第以寵之。六年正月七日夜，為其隸人安友進、安萬合所害，時年六十三。初，友進與審琦之愛妾私通，有年數矣。其妾常慮事泄見誅，因與友進謀害審琦，友進甚有難色。其妾曰：「爾若不從，我當反告。」友進乃許之。至是夕，審琦沈醉，寢於帳中，其妾乃取審琦所枕劍與友進，友進猶惶駭不敢剚刃，遽召其黨安萬合，便殺審琦。既而慮事泄，乃引其帳下數妓，盡殺以滅其跡。不數日，友進等竟敗，悉為子守忠臠而戮之。世宗聞之震悼，輟視朝三日，詔贈尚書令，追封齊王。

守忠仕皇朝，累為郡守。

安審暉，字明遠，審琦之兄也。起家自長直軍使，轉外衙左廂軍使。從莊宗平幽、薊，戰山東，定河南，皆預其功。同光中，授蔚州刺史。天成初，改汝州防禦副使，歷鳳翔徐州節度副使、河東行軍司馬。晉高祖龍飛，以霸府上僚授振武兵馬留後，遷河陽節度使，不逾月移鎮鄜州，丁內艱，起復視事。五年，李金全據安州叛，詔馬全節為都部署，領兵討之，以審暉為副。安睦平，移鎮鄧州，進位檢校太傅。六年冬，襄州安從進叛，舉漢南之眾北攻南陽。南陽素無城壁，唯守衙城，賊傅城下，審暉登陴，召賊帥以讓之，從進不克而退。襄州平，就加檢校太尉。少帝嗣位，加檢校太師，罷鎮，授右羽林統軍。歲餘，出鎮上黨，屬契丹內侵，授邢州節度使。居無何，目疾暴作，上章求代，歸於京師，養疾累年。太祖即位，召於內殿，從容顧問，尤所嘆重。將以祿起之，審暉辭以暮齒，願就頤養。拜太子太師致仕，封魯國公，累食邑五千戶，實封四百戶。廣順二年春卒，年六十三。廢朝二日，詔贈侍中，謚曰靜。

子守鏻，仕皇朝為贊善大夫。

安審信，字行光，審琦之從父兄也。父金祐，世為沙陀部偏裨，名聞邊塞。審信習騎射。從父金全，天成初，為振武節度使，補為牙將。俄而兄審通為滄州節度使，用為衙內都虞候，歷同、陜、許三州馬步軍都指揮使。晉祖起義於太原，唐末帝命張敬達以兵攻之，而審信率先以部下兵遁入并州，晉祖以其故人，得之甚悅。其妻與二子在京師，皆為唐末帝所戮，但貸其老母而已。契丹既降晉安寨，晉高祖以審信為汾州刺史、檢校太保，充馬步軍副部署。晉祖入洛，授河中節度使、檢校太尉、同平章事。審信性既翻覆，率多疑忌，在蒲中時，每王人告諭，騎從稍多，必潛設備，以防其圖己。尋歷許、兗州鎮，所至以聚斂為務，民甚苦之。會朝廷謀大舉北伐，凡藩侯皆預將帥，以審信為馬步軍右廂都排陣使，俄改華州節度使。漢初，移鎮同州，入為左衛上將軍。國初，轉右金吾上將軍。三年夏四月，太祖禦乾元殿入閣，審信不赴班位，為御史所彈，詔釋之。時審信久病，神情恍惚，聞臺司奏劾，揚言曰：「趨朝偶晚，未是大過，何用彈舉！我終進奉二萬緡，盡逐此乞索兒輩。」未幾，以病請退，授太子太師致仕。是歲秋卒，年六十。贈侍中，謚曰成穆。

李從敏，字叔達，唐明宗之猶子也。沈厚寡言，善騎射，多計數。初，莊宗召見，試弓馬，用為衙內馬軍指揮使，從平汴、洛，補帳前都指揮使，遷捧聖都將。明宗移鎮真定，表為成德軍馬步軍都指揮使。從明宗入洛，補皇城使，出為陜府節度使。王都據定州叛，命王晏球為招討使，率師討之，以從敏為副，領滄州節度使。王都平，移授定州。尋代範延光為成德軍節度使，加檢校太尉，封涇王。鎮州有市人劉方遇，家富於財。方遇卒，無子。妻弟田令遵者，幼為方遇治財，善殖貨，劉族乃共推令遵為方遇子，親族共立券書，以為誓信。累年後，方遇二女取資於令遵不如意，乃訟令遵冒姓，奪父家財，從敏令判官陸浣鞫其獄，而殺令遵。〈（《北夢瑣言》云：鎮州市人劉方遇，家財數十萬。方遇妻田氏蚤卒，田之妹為尼，常出入方遇家，方遇使尼長發為繼室。有田令遵者，方遇之妻弟也，善貨殖，方遇以所積財令令遵興殖焉。方遇有子年幼，二女皆嫁。方遇疾卒，子幼不能督家業，方遇妻及二女以家財素為令遵興殖，乃聚族合謀，請以令遵姓劉，為方遇繼嗣，即令鬻券人安美為親族請嗣。券書既定，乃遣令遵服斬衰居喪。而二女初立令遵時，先邀每月供財二萬，及後求取無厭，而石、李二女夫使二女詣本府論訴，雲令遵冒姓，奪父家財，令遵下獄。石、李二夫族與本府要吏親黨，上至府帥判官、行軍司馬、隨使都押衙，各受方遇二女賂錢數千緡，而以令遵與姊及書券安美同情共盜，俱棄市，人知其冤。）〉令遵父詣臺訴冤，詔本州節度副使符蒙、掌書記徐臺符鞫之，備明奸狀。及詰二女，伏行賂於節度使趙環、代判高知柔、觀察判官陸浣，並捕下獄，具服贓罪。事連從敏，甚懼，乃令其妻赴洛陽，入宮告王淑妃。明宗知之，怒曰：「朕用從敏為節度使，而枉法殺人，我羞見百官，又令新婦奔赴，不須見吾面。」時王淑妃頗庇護之，趙環等三人竟棄市，從敏等止於罰俸而已。〈（《北夢瑣言》：從敏初欲削官，中宮哀祈，竟罰一年俸。）〉

長興初，移鎮宋州。唐末帝起兵於鳳翔，其子重吉為亳州防禦使，從敏承朝廷命害之。清泰中，從敏與洋王從璋並罷歸第，待之甚薄。嘗宮中同飲，既醉，末帝謂從璋、從敏曰：「爾等何物，處雄藩大鎮！」二人大懼，賴曹太后見之，叱曰：「官家醉，爾輩速出去！」方得解。晉祖革命，降封莒國公，再領陜州，尋移鎮上黨，入為右龍武統軍，出為河陽節度使。漢祖入汴，移授西京留守，累官檢校太師、同平章事。隱帝即位，就加兼侍中，改封秦國公。歲餘，以王守恩代還。廣順元年春，以疾卒，年五十四。詔贈中書令，謚曰恭惠。

鄭仁誨，字日新，晉陽人。父霸，累贈太子太師。仁誨幼事唐驍將陳紹光，恃勇使酒，嘗乘醉抽佩劍，將事刂刃於仁誨，左右無不奔避，唯仁誨端立以俟，略無懼色。紹光因擲劍於地，謂仁誨曰：「汝有此器度，必當享人間富貴。」及紹光典郡，仁誨累為右職。後退歸鄉里，以色養為樂。漢高祖之鎮河東也，太祖累就其第，與之燕語，每有質問，無不以正理為答，太祖深器之。漢有天下，太祖初領樞務，即召為從職。及太祖西征，嘗密贊軍機，西師凱旋，累遷至檢校吏部尚書。太祖踐阼，旌佐命功，授檢校司空、客省使兼大內都點檢、恩州團練使，尋為樞密副使。逾年轉宣徽北院使、右衛大將軍，出鎮澶淵，轉檢校太保，入為樞密使，加同平章事。世宗之北征也，以仁誨為東京留守，調發軍須，供億無所闕，駕回，加兼侍中。尋丁內艱，未幾起復。顯德二年冬，疾亟，世宗幸其第，親加撫問，欷歔久之。及卒，世宗親臨其喪，哭逾數舉。是時，世宗將行，近臣奏云：「歲道非便，不宜臨喪。」弗聽，然而先之以桃茢之事，時以為得禮。仁誨為人端厚謙損，造次必由於禮。及居樞務，雖權位崇重，而能孜孜接物，無自矜之色，至終，故朝廷鹹惜之。詔贈中書令，追封韓國公，謚曰忠正。既葬，命翰林學士陶穀撰神道碑文，官為建立，表特恩也。

子勛，累歷內職，蚤卒，絕嗣。初，廣順末，王殷受詔赴闕，太祖遣仁誨赴鄴都巡檢，及殷得罪，仁誨不奉詔即殺其子，蓋利其家財妓樂也。及仁誨卒而無後，人以為陰責焉。

張彥成，潞州潞城人也。曾祖靜，汾州刺史。祖述，澤州刺史。父礪，昭義行軍司馬。彥成初為並門牙將。天成中，自秦州鹽鐵務官改鄆州都押牙。漢祖鎮北門，表為行軍司馬，以隱帝娶其女，特見親愛。從平汴、洛，累加特進、檢校太尉、同州節度使。隱帝即位，就加同平章事。太祖之伐河中，彥成有饋免之勞，河中平，加檢校太師。乾祐三年冬，移鎮相州。廣順初，就加兼侍中，尋移鎮南陽。三年秋，代歸，授右金吾衛上將軍。其年秋，以疾卒，年六十。贈侍中。〈（《宋史·楊克讓傳》：乾祐中，同州節度使張彥成表授掌書記。周廣順初，彥成移鎮安陽、穰下，克讓以奮職從行。彥成入為執金吾，病篤，奏稱其材可用。克讓以彥成死未葬，不忍就祿，退居別墅，俟張氏子外除，時論稱之。）〉

安叔千，沙陀三部落之種也。父懷盛，事唐武皇，以驍勇聞。叔千習騎射，從莊宗定河南為奉安部將。天成初，王師伐定州，命為先鋒都指揮使。王都平，授秦州刺史，連判涿、易二郡。清泰初，契丹寇雁門，叔千從晉祖迎戰，敗之，進位檢校太保、振武節度使。晉祖踐阼，就加同平章事。天福中，歷邠、滄、邢、晉四鎮節度使。叔千鄙野而無文，當時謂之「安沒字」，言若碑碣之無篆籀，但虛有其表耳。開運初，朝廷將大舉北伐，授行營都排陣使，俄改左金吾衛上將軍。契丹入汴，百僚迎見於赤崗，契丹主登高岡駐馬而撫諭漢官，叔千出班國語，契丹主曰：「爾是安沒字否？卿比在邢州日，遠輸誠款，我至此，汝管取一吃飯處。」叔千拜謝而退，俄授鎮國軍節度使。漢初，遇代歸京，自以嘗附幕庭，居常愧惕，久之，授太子太師致仕，尋請告歸洛。廣順二年冬卒，年七十二。詔贈侍中。

宋彥筠，雍丘人也。初隸滑州軍，梁氏與莊宗夾河之戰，彥筠時為戰棹都指揮使，以勞遷開封府牙校。莊宗有天下，擢領禁軍。伐蜀之役，率所部從康延孝為前鋒，蜀平，歷維、渝二州刺史。明宗在位，連典數郡。晉初，自汝州防禦使討安從進於襄陽，以功拜鄧州節度使，累官至檢校太尉。未幾，歷晉、陜二鎮。晉少帝嗣位，再領鄧州，尋移鎮河中。漢初，授太子太師致仕。國初，拜左衛上將軍。世宗嗣位，復為太子太師致仕。顯德四年冬，卒於西京之私第。輟視朝一日，詔贈侍中。

初，彥筠入成都，據一甲第，第中資貨鉅萬，妓女數十輩，盡為其所有。一旦，與其主母微忿，遽擊殺之，自後常有所睹，彥筠心不自安，乃修浮屠法以禳之，因而溺誌於釋氏。其後，每歲至金仙入涅之日，常衣斬缞號慟於其像前，其佞佛也如是。家有侍婢數十人，皆令削髮披緇，以侍左右，大為當時所誚。又性好貨殖，能圖什一之利，良田甲第，相望於郡國。將終，以伊、洛之間田莊十數區上進，並籍於官焉。

史臣曰：近代領戎藩，列王爵，祿厚而君子不議，望重而人主不疑，能自晦於飲酌之間，保功名於始終之際，如行周之比者，幾何人哉！奕世藩翰，固亦宜然。審琦有分閫之勞，乏禦家之道，峰摧玉折，蓋不幸也。其餘雖擁戎旃，未聞閫政，固不足與文、召、龔、黃為比也。


Chinese text: This work was published before January 1, 1923, and is in the
public domain worldwide because the author died at least 100 years ago.
