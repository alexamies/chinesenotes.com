豆盧革，祖籍，同州刺史。父瓚，舒州刺史。〈（《宣和書譜》云：失其世係。）〉革少值亂離，避地鄜、延，轉入中山，王處直禮之，辟於幕下，有奏記之譽。因牡丹會賦詩，諷處直以桑柘為意，言甚古雅，漸加器仰，轉節度判官。而理家無法，獨請謁處直，處直慮布政有缺，有所規諫，斂版出迎，乃為嬖人祈軍職矣。

天祐末，莊宗將即位，講求輔相，盧質以名家子舉之，征拜行台左丞相。同光初，拜平章事。及登廊廟，事多錯亂，至於官階擬議，前後倒置，屢為省郎蕭希甫駿正，革改之，無難色。莊宗初定汴、洛，革引薦韋說，冀諳事體，與己同功。說既登庸，復事流品，舉止輕脫，怨歸於革。又革、說之子俱授拾遺，父子同官，為人所刺，遂改授員外郎。革請說之子濤為宏文館學士，說請革之子升為集賢學士，交易市恩，有同市井，識者醜之。革自作相之後，不以進賢勸能為務，唯事修煉，求長生之術；嘗服丹砂，嘔血數日，垂死而愈。

天成初，將葬莊宗，以革為山陵使。及木主歸廟，不出私第，專俟旄鎮，數日無耗，為親友促令入朝。安重誨對眾辱之曰：「山陵使名銜尚在，不候新命，便履公朝，意謂邊人可欺也。」側目者聞之，思有所中。初，蕭希甫有正諫之望，革嘗阻之，遂上疏論革與說苟且自容，致君無狀。復誣其縱田客殺人，冒元亨上第。遂貶為辰州刺史，仍令所在馳驛發遣。後鄭玨、任圜等連上三章，請不行後命，乃下製曰：「豆盧革、韋說等，身為輔相，手握權衡，或端坐稱臣，或半笑奏事，於君無禮，舉世寧容。革則暫委利權，便私俸祿，文武百辟皆從五月起支，父子二人偏自正初給遣。說則自居重位，全紊大綱。敘蔭貪榮，亂兒孫於昭穆；賣官潤屋，換令錄之身名。醜行疊彰，群情共怒，雖居牧守，示塞非尤。革可責授費州司戶參軍，說可夷州司戶參軍，皆員外置同正員，並所在馳驛發遣。」尋貶陵州長流百姓，委長吏常知所在。天成二年夏，詔令逐處刺史監賜自盡，其骨肉並放逐便。

子升，官至檢校正郎，服金紫，尋亦削奪。〈（《寶晉齋法書讚》載豆盧革《田園帖》云：大德欲要一居處，畿甸間舊無田園，鄜州雖有三兩處莊子，緣百姓租佃多年，累有令公大王書請，卻給還人戶，蓋不欲侵奪疲民，兼慮無知之輩，妄有影庇包役云云。嶽珂曰：此帖乃與僧往還書，其畏強藩避罪罟，蓋栗栗淵冰，然其後卒以故縱田客貶夜郎，正坐所畏，信乎亂邦之不可居也。是時據鄜乃高萬興，官檢校太師、中書令，封北平王，即革所謂「令公大王」者。官故梁授，唐命維新，而顓麵正朝者，不能致褫鞶之誅，而反竊貢秉旄之佞，唐之不競，有自來矣。）〉

韋說，福建觀察使岫之子也。〈（案：以下有闕文。）〉莊宗定汴、洛，說與趙光允同製拜平章事。說性謹重，奉職常不造事端。時郭崇韜秉政，說等承順而已，政事得失，無所措言。初，或有言於崇韜，銓選逾濫，選人或取他人出身銜，或取父兄資緒，與令史囊橐罔冒，崇韜乃條奏其事。其後郊天，行事官數千人，多有告敕偽濫，因定去留，塗毀告身者甚眾，選人號哭都門之外。議者亦以為積弊累年，一旦澄汰太細，懼失惟新含垢之意。時說與郭崇韜國列，不能執而止之，頗遭物議。說之親黨告之，說曰：「此郭漢子之意也。」及崇韜得罪，說懼流言所鍾，乃令門人左拾遺王鬆、吏部員外郎李慎儀等上疏，云：「崇韜往日專權，不閑故實，塞仕進之門，非獎善之道。」疏下中書，說等覆奏，深詆崇韜，識者非之。又有王傪者，能以多岐取事，納賂於說，說以其名犯祖諱，遂改之為「操」，擬官於近甸。及明宗即位，說常慮身危，每求庇於任圜，常保護之。說居有井，昔與鄰家共之，因嫌鄙雜，築垣於外。鄰人訟之，為希甫疏論，以為井有貨財，及案之本人，惟稱有破釜一所，反招虛妄。初貶敘州刺史，尋責授夷州司戶參軍。

初，說在江陵，與高季興相知，及入中書，亦常通信幣。自討西蜀，季興請攻峽內，莊宗許之：「如能得三州，俾為屬郡。」西川既定，季興無尺寸之功。洎明宗纘承，季興頻請三郡，朝廷不得已而與之。革、說方在中書，亦預其議。及季興占據，獨歸其罪，流於合州。明年夏，詔曰：「陵州、合州長流百姓豆盧革、韋說，頃在先朝，擢居重任，欺公害物，黷貨賣官。靜惟肇亂之端，更有難容之事，且夔、忠、萬三州，地連巴蜀，路扼荊蠻，藉皇都弭難之初，徇逆帥僭求之勢，罔予視聽，率意割移。將千之土疆，開通狡穴；動兩川之兵賦，禦捍經年。致朕莫遂偃戈，猶煩運策。近者西方鄴雖復要害，高季興尚固窠巢，增吾旰食之憂，職爾朋奸之計。而又自居貶所，繼出流言。苟刑戮之稽時，處忠良於何地？宜令逐處刺史監賜自盡。」 〈（《歐陽史》：說子濤，晉天福初，為尚書膳部員外郎，卒。）〉

盧程，唐朝右族。祖懿，父蘊，曆仕通顯。程，天復末登進士第，崔魏公領鹽鐵，署為巡官。昭宗遷洛陽，柳璨陷右族，程避地河朔，客遊燕、趙，或衣道士服，幹謁藩伯，人未知之。豆盧革客遊中山，依王處直，盧汝弼來太原。程與革、弼皆朝族知舊，因往來依革，處直禮遇未優，故投於太原；汝弼因為延譽，莊宗署為推官，尋改支使。程褊淺無他才，惟矜恃門第，口多是非，篤厚君子尤薄之。

初，判官王緘從軍掌文翰，胡柳之役，緘歿於軍。莊宗歸寧太原，置酒公宴，舉酒謂張承業曰：「予今於此會取一書記，先以卮酒辟之。」即舉酒屬巡官馮道，道以所舉非次，抗酒辭避。莊宗曰：「勿謙挹，無逾於卿也。」時以職列序遷，則程當為書記，汝弼亦左右之。程既失職，私懷憤惋，謂人曰：「主上不重人物，使田里兒居餘上。」先是，莊宗嘗於帳中召程草奏，程曰：「叨忝成名，不閑筆硯。」由是文翰之選，不及於程。時張承業專製河東留守事，人皆敬憚。舊例，支使監諸廩出納，程訴於承業曰：「此事非仆所長，請擇能者。」承業叱之曰：「公稱文士，即合飛文染翰，以濟霸國，嘗命草辭，自陳短拙，及留職務，又以為辭，公所能者何也？」程垂泣謝之。後曆觀察判官。

莊宗將即位，求四鎮判官可為宰輔者。時盧汝弼、蘇循相次淪沒，當用判官盧質。質性疏放，不願重位；求留太原，乃舉定州判官豆盧革，次舉程，即詔征之，並命為平章事。程本非重器，驟曆顯位，舉止不恒。時朝廷草創，庶物未備，班列蕭然，寺署多缺。程、革受命之日，即乘肩輿，騶導喧沸。莊宗聞訶導之聲，詢於左右，曰：「宰相擔子入門。」莊宗駭異，登樓視之，笑曰：「所謂似是而非者也。」頃之，遣程使晉陽宮冊皇太后。山路險阻，往復綿邈，程安坐肩輿，所至州縣，驅率丁夫，長吏迎謁，拜伏輿前，少有忤意，因加笞辱。

及汴將王彥章陷德勝南城，爭攻楊劉，莊宗禦軍苦戰，臣下憂之，鹹白宰臣，欲連章規諫，請不躬禦士伍。豆盧革言及漢高臨廣武事，矢及於胸，紿雲中足。程曰：「此劉季失策。」眾皆縮頸。嘗論近世士族，或曰：「員外郎孔明龜，善和宰相之令緒，宣聖之係孫，得非盛歟！」程曰：「止於孔子之後，盛則吾不知也。」親黨有假驢夫於程者，程帖府給之，府吏訴雲無例，程怒鞭吏背。時任圜為興唐少尹，莊宗從姊婿也，憑其寵戚，因詣程。程方衣鶴氅、華陽巾，憑幾決事，見圜怒詈曰：「是何蟲豸，恃婦力耶！宰相取給於府縣，得不識舊體！」圜不言而退，是夜，馳至博平，麵訴於莊宗。莊宗怒，謂郭崇韜曰：「朕誤相此癡物，敢辱予九卿。」促令自盡。崇韜亦怒，事幾不測，賴盧質橫身解之，遂降為右庶子。莊宗既定河南，程隨百官從幸洛陽，沿路墜馬，因病風而卒。贈禮部尚書。

趙鳳，幽州人也。少為儒。唐天祐中，燕帥劉守光盡率部內丁夫為軍伍，而黥其面，為儒者患之。多為僧以避之，鳳亦落發至太原。頃之，從劉守奇奔梁，梁用守奇為博州刺史，表鳳為判官。〈（案：下有闕文。）〉為鄆州節度判官。唐莊宗聞鳳名，得之甚喜，以為護鑾學士。後莊宗即位，拜鳳中書舍人。及入汴，改授禮部員外郎。莊宗及劉皇后幸張全義第，後奏曰：「妾五六歲失父母，每見老者，思念尊親泣下，以全義年德，妾欲父事之，以慰孤女之心。」莊宗許之，命鳳作箋上全義，定往來儀注。鳳上書極諫，不納。天成初，置端明殿學士，鳳與馮道俱任其職。時任圜為宰相，為安重誨所傾，以至罷相歸磁州。及朱守殷以汴州叛，馳驛賜圜自盡。既而鳳哭謂安重誨曰：「任圜，義士也，肯造逆謀以讎君父乎？如此濫刑，何以安國！」重誨笑而不責。是冬，權知貢舉。

明年春，有僧自西國取經回，得佛牙大如拳，褐漬皴裂，進於明宗。鳳揚言曰：「 曾聞佛牙錘鍛不壞，請試之。」隨斧而碎。時宮中所施已逾數千緡，聞毀乃止。及車駕還洛，留知汴州事，尋授中書侍郎、平章事。〈（李之儀《姑溪居士集》：鳳為《莊宗實錄》，將何挺論劉煦疏不載，句既相，遂引鳳共政事。）〉長興中，安重誨出鎮河中，人無敢言者，惟鳳極言於上前曰：「重誨是陛下家臣，其心終不背主，五年秉權，賢豪俯伏，但不周防，自貽浸潤。」明宗以為朋黨，不悅其奏。重誨獲罪，乃出邢州節度使。及閔帝蒙塵於衛州，鳳集賓佐軍校，垂涕曰：「主上播遷，渡河而北，吾輩安坐不赴奔問，於禮可乎？」軍校曰：「唯公所使。」將行，聞閔帝遇弑而止。清泰初，召還，授太保。既而病足，不能朝謁。疾篤，自為蓍筮，卦成，投蓍而歎曰：「吾家世無五十者，而復窮賤；吾年已五十，又為將相，豈有遐壽哉！」清泰二年三月卒。

鳳性豁達，輕財重義，凡士友以窮厄告者，必傾其資而餉之，人士以此多之也。

李愚，字子晦。自稱趙郡平棘西祖之後，家世為儒。父瞻業，應進士不第，遇亂，徙家渤海之無棣，以詩書訓子孫。愚童齔時，謹重有異常兒，年長方誌學，遍閱經史。慕晏嬰之為人，初名晏平。為文尚氣格，有韓、柳體。厲誌端莊，風神峻整，非禮不言，行不苟且。愚初以艱貧，求為假官，滄州盧彥威署安陵簿。丁憂，服闋，隨計之長安。屬關輔亂離，頻年罷舉，客於蒲、華之間。光化中，軍容劉季述、王奉先廢昭宗，立裕王，五月餘，諸侯無奔問者。愚時在華陰，致書於華帥韓建，其略曰：「仆關東一布衣耳，幸讀書為文，每見君臣父子之際，有傷教害義之事，常痛心切齒，恨不得抽腸蹀血，肆之市朝。明公居近關重鎮，君父幽辱月餘，坐視凶逆，而忘勤王之舉，仆所未喻也。仆竊計中朝輔弼，雖有誌而無權；外鎮諸侯，雖有權而無誌。惟明公忠義，社稷是依。往年車輅播遷，號泣奉迎，累歲供饋，再復朝廟，義感人心，至今歌詠。此時事勢，尤異於前，明公地處要衝，位兼將相，自宮闈變故，已涉旬時，若不號令率先，以圖反正，遲疑未決，一朝山東侯伯唱義連衡，鼓行而西，明公求欲自安，如何決策！此必然之勢也。不如馳檄四方，諭以逆順，軍聲一振，則元凶破膽，浹旬之間，二豎之首傳於天下，計無便於此者。」建深禮遇之，堅辭還山。天復初，駕在鳳翔，汴軍攻蒲、華，愚避難東歸洛陽。時衛公李德裕孫延古在平泉舊墅，愚往依焉。子弟親采梠負薪，以給朝夕，未嘗幹人。故少師薛廷珪掌貢籍之歲，登進士第；又登宏詞料，授河南府參軍，遂下居洛表白沙之別墅。

梁有禪代之謀，柳璨希旨殺害朝士，愚以衣冠自相殘害，乃避地河朔，與宗人李延光客於山東。梁末帝嗣位，雅好儒士，延光素相款奉，得侍講禁中，屢言愚之行高學贍，有史魚、蘧瑗之風。召見，嗟賞久之，擢為左拾遺。俄充崇政院直學士，或預谘謀，而儼然正色，不畏強禦。衡王入朝，重臣李振輩皆致拜，惟愚長揖。末帝讓之曰：「衡王，朕之兄。朕猶致拜，崇政使李振等皆拜，爾何傲耶！」對曰：「陛下以家人禮兄，振等私臣也。臣居朝列，與王無素，安敢諂事。」其剛毅如此。晉州節度使華溫琪在任違法，籍民家財，其家訟於朝，製使劾之，伏罪。梁末帝以先朝草昧之臣，不忍加法，愚堅按其罪。梁末帝詔曰：「朕若不與鞫窮，謂予不念赤子；若或遂行典憲，謂予不念功臣。為爾君者，不亦難乎！其華溫琪所受贓，宜官給代還所訟之家。」貞明中，通事舍人李霄傭夫毆僦舍人致死，法司案律，罪在李霄。愚白：「李霄手不鬥毆。庸夫致死，安得坐其主耶！」以是忤旨。愚自拾遺再遷膳部員外郎，賜緋，改司勳員外郎，賜紫，至是罷職，曆許、鄧觀察判官。

初在內職，慈州舉子張礪依焉。貞明中，礪自河陽北歸莊宗，補授太原府掾，出入崇闥之間，揄揚愚之節概，及言愚之所為文《仲尼遇》、《顏回壽》、《夷齊非餓人》等篇，北人望風稱之。洎莊宗都洛陽，鄧帥俾奏章入朝，諸貴見之，禮接如舊。尋為主客郎中，數月，召為翰林學士。三年，魏王繼岌征蜀，請為都統判官，仍帶本職從軍。時物議以蜀險阻，未可長驅，郭崇韜問計於愚，愚曰：「如聞蜀人厭其主荒恣，倉卒必不為用。宜乘其人二三，風馳電擊，彼必破膽，安能守險。」及前軍至固鎮，收軍食十五萬斛，崇韜喜，謂愚曰：「公能料事，吾軍濟矣！」招討判官陳乂至寶雞，稱疾乞留在後。愚厲聲曰：「陳乂見利則進，懼難則止。今大軍涉險，人心易惑，正可斬之以徇。」由是軍人無遲留者。是時，軍書羽檄，皆出其手。蜀平，就拜中書舍人。師還，明宗即位。時西征副招討使任圜為宰相，雅相欽重，屢言於安重誨，請引為同列；屬孔循用事，援引崔協以塞其請。俄以本職權知貢舉，改兵部侍郎，充翰林承旨。長興初，除太常卿，屬趙鳳出鎮邢台，乃拜中書侍郎、平章事，轉集賢殿大學士。

長興季年，秦王恣橫，權要之臣，避禍不暇，邦之存亡，無敢言者。愚性剛介，往往形言，然人無唱和者。後轉門下侍郎，監修國史，兼吏部尚書，與諸儒修成《創業功臣傳》三十卷。愚初不治第，既命為相，官借延賓館居之。嘗有疾，詔近臣宣諭，延之中堂，設席惟筦秸，使人言之，明宗特賜帷帳茵褥。〈（《職官分紀》云：長興四年，愚病，明宗遣中使宣問。愚所居寢室，蕭然四壁，病榻弊氈而已。中使具言其事，帝曰：「宰相月俸幾何？而委頓如此。」詔賜絹百匹、錢百千、帷帳什物一十三事。）〉

閔帝嗣位，誌修德政，易月之制才除，便延訪學士讀《貞觀政要》、《太宗實錄》，有意於致理。愚私謂同列曰：「吾君延訪，少及吾輩，位高責重，事亦堪憂，奈宗社何！」皆惕息而不敢言。以恩例進位左僕射。清泰初，徽陵禮畢，馮道出鎮同州，愚加特進、太微宮使、宏文館大學士。宰相劉句與馮道為婚家，道既出鎮，兩人在中書，或舊事不便要厘革者，對論不定。愚性太峻，因曰：「此事賢家翁所為，更之不亦便乎！」句憾其言切，於是每言必相折難，或至喧呼。無幾，兩人俱罷相守本官。清泰二年秋，愚已嬰疾，率多請告，累表乞骸，不允，卒於位。

任圜，京兆三原人。祖清，成都少尹。父茂宏，避地太原，奏授西河令；有子五人，曰圖、回、圜、團、冏，風彩俱異。武皇愛之，以宗女妻團，歷代、憲二郡刺史。

李嗣昭典兵於晉陽，與圜遊處甚洽，及鎮澤潞，請為觀察支使，解褐，賜朱紱。圜美姿容，有口辯。嗣昭為人間諜於莊宗，方有微隙，圜奉使往來，常申理之，克成友於之道，圜之力也。及丁母憂，莊宗承製起復潞州觀察判官，賜紫。常山之役，嗣昭為帥，卒於軍，圜代總其事，號令如一，敵人不知。莊宗聞之，倍加獎賞。是秋，復以上黨之師攻常山，城中萬人突出，大將孫文進死之，賊逼我軍，圜麾騎士擊之，頗有殺獲。嘗以禍福諭其城中，鎮人信之，使乞降。及城潰，誅元惡之外，官吏鹹保其家屬，亦圜所庇護焉。莊宗改鎮州為北京，以圜為工部尚書兼真定尹、北京副留守，行留守事。明年，郭崇韜兼鎮，改行軍司馬，充北面水陸轉運使，仍知府事。同光三年，歸朝，守工部尚書。

崇韜伐蜀，奏令從征，西蜀平，署圜黔南節度使，懇辭遂止。魏王班師，行及利州，康延孝叛，以勁兵八千回劫西川。繼岌聞之，夜半命中使李廷安召圜，圜方寢，廷安登其床以告之，圜衣不及帶，遽見繼岌。繼岌泣而言曰：「紹琛負恩，非尚書不能制。」即署圜為招討副使，與都指揮使梁漢顒等率兵攻延孝於漢州，擒之。旋至渭南，繼岌遇害。圜代總全師，朝於洛陽。明宗嘉其功，拜平章事，判三司。圜揀拔賢俊，杜絕幸門，百官俸入為孔謙減折。圜以廷臣為國家羽儀，故優假班行，禁其虛估，期月之內，府庫充贍，朝廷修葺，軍民鹹足。雖憂國如家，而切於功名，故為安重誨所忌。嘗與重誨會於私第，有妓善歌，重誨求之不得，嫌隙自茲而深矣。先是，使人食券，皆出於戶部，重誨止之，俾須內出，爭於御前，往復數四，竟為所沮，〈（《通鑒》：安重誨與圜爭於上前，往復數四，聲色俱厲。上退朝，宮人問上：「適與重誨論事為誰？」上曰：「宰相。」宮人曰：「妾在長安宮中，未嘗見宰相、樞密奏事敢如是者，蓋輕大家耳！」上愈不悅。）〉因求罷三司。

天成二年，除太子少保致仕，出居磁州。及朱守殷叛，重誨乘間誣其結構，立遣人稱製就害之，乃下詔曰：「太子少保致仕任圜，早推勳舊，曾委重難，既退免於劇權，俾優閑於外地，而乃不遵禮分，潛附守殷，緘題罔避於嫌疑，情旨頗彰於怨望。自收汴壘，備見蹤由，若務含宏，是孤典憲，尚全大體，止罪一身。宜令本州於私第賜自盡。」圜受命之日，聚族酣飲，神情不撓。清泰中，製贈太傅。

子徹，仕皇朝，位至度支郎中，卒。

史臣曰：革、說承舊族之胄，佐新造之邦，業雖謝於財成，罪未聞於昭著，而乃為權臣之所忌，顧後命以無逃，靜而言之，亦可憫也。盧程器狹如是，形渥攸宜。趙鳳、李愚，咸以文學之名，俱踐岩廊之位，校其貞節，愚復優焉。任圜有縱橫濟物之才，無明哲保身之道，退猶不免，籲可悲哉！


Chinese text: This work was published before January 1, 1923, and is in the
public domain worldwide because the author died at least 100 years ago.
