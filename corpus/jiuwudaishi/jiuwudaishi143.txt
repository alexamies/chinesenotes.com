禮志下

後唐長興元年九月，太常禮院奏：「來年四月孟夏，禘饗於太廟。謹按禮經，三年一祫以孟冬，五年一禘以孟夏。已毀未毀之主，並合食於太祖之廟，逐廟功臣，配饗於太廟之庭。本朝寶應元年定禮，奉景皇帝為始封之祖。既廟號太祖，百代不遷，每遇禘祫，位居東向之尊，自代祖元皇帝、高祖、太宗已下，列聖子孫，各序昭穆南北相向，合食於前。聖朝中興，重修宗廟，今太廟見饗高祖、太宗、懿宗、昭宗、獻祖、太祖、莊宗七廟，太祖景皇帝在祧廟之數，不列廟饗。將來禘禮，若奉高祖居東向之尊，則禘饗不及於太祖、代祖；若以祧廟太祖居東向之位，則又違於禮意。今所司修奉祧廟神主，及諸色法物已備，合預請參詳，事須具狀申奏。」敕下尚書省集百官詳議。戶部尚書韓彥惲等奏議曰：「伏以本朝尊受命之祖景皇帝為始封之君，百代不遷，長居廟食，自貞觀至於天祐，無所改更，聖祖神孫，左昭右穆。自中興國祚，再議宗祊，以太祖景皇帝在祧廟之數，不列祖宗，欲尊太祖之位，將行東向之儀，爰命群臣，同議可否。伏詳本朝列聖之舊典，明皇定禮之新規，開元十年，特立九廟，子孫遵守，歷代無虧。今既行定禮之規，又以祧太祖之室。昔德宗朝，將行禘祫之禮，顏真卿議請奉獻祖居東向之位，景皇帝暫居昭穆之列，考之於貞元，則以為誤，行之於今日，正得其禮。今欲請每遇禘祫之歲，暫奉景皇帝居東向之尊，自元皇帝以下，敘列昭穆。」從之。

周廣順三年冬十月，禮儀使奏：「郊廟祝文，禮例云：古者文字皆書於冊，而有長短之差。魏、晉郊廟祝文書於冊。唐初悉用祝版，唯陵廟用玉冊，玄皇親祭郊廟，用玉為冊。德宗朝，博士陸淳議，準禮用祝版，祭已燔之，可其議。貞元六年親祭，又用竹冊，當司準《開元禮》，並用祝版。梁朝依禮行之，至明宗郊天，又用竹冊。今詳酌禮例，允以祝版為宜。」詔從之。

周廣順三年九月，南郊，禮儀使奏：「郊祀所用珪璧制度，準禮，祀上帝以蒼璧；祀地祇以黃琮；祀五帝以珪璋琥璜琮，其玉各依本方正色，祀日月以珪璋，祀神州以兩珪有邸。其用幣，天以蒼色，地以黃色，配帝以白色，日月五帝各從本方之色，皆長一丈八尺。其珪璧之狀，譬圓而琮八方，珪上銳而下方，半珪曰璋，琥為虎形，半璧曰璜，其珪璧琮璜皆長一尺二寸四。珪有邸，邸，本也，珪著於璧而整肅也。日月星辰以珪璧五寸，前件珪璧雖有圖樣，而長短之說或殊。按唐開元中，玄宗詔曰：「祀神以玉，取其精潔，比來用瑉，不可行也。如或以玉難辦，寧小其制度，以取其真。』今郊廟所修珪璧，量玉大小，不必皆從古制，伏請下所司修制。」從之。

顯德四年夏四月，禮官博士等準詔，議祭器、祭玉制度以聞。時國子祭酒尹拙引崔靈恩《三禮義宗》云：「蒼璧所以祀天，其長十有二寸，蓋法天之十二時。」又引《江都集》、《白虎通》等諸書所說，云：「璧皆外圓內方。」又云：「璜琮所以祀地，其長十寸，以法地之數。其琮外方內圓，八角而有好。」國子博士聶從義以為璧內外皆圓，其徑九寸。又按阮氏、鄭玄圖皆云九寸，《周禮·玉人》職又有九寸之璧。及引《爾雅》云：「肉倍好謂之璧，好倍肉謂之瑗，肉好若一謂之環。」郭璞註云：「好，孔也；肉，邊也。」而不載尺寸之數。崇義又引《冬官·玉人》云「璧好三寸」，《爾雅》云「肉倍好謂之璧」，兩邊肉各三寸，通好共九寸，則其璧九寸明矣。崇義又云：「璜琮八方以象地，每角各剡出一寸六分，共長八寸，厚一寸。按《周禮疏》及阮氏圖並無好。」又引《冬官·玉人》云：「琮八角而無好。」崇義又云：「琮璜珪璧，俱是祀天地之器，而《爾雅》唯言璧環瑗三者有好，其餘黃琮諸器，並不言之，則璜琮八角而無好明矣。」太常卿田敏以下議，以為尹拙所說雖有所據，而崇義援《周禮》正文，其理稍優，請從之。其諸祭器制度，亦多以崇義所議為定。

顯德二年秋八月，兵部尚書張昭上言：「今月十二日，伏蒙宸慈召對，面奉聖旨，每年祀祭，多用太牢，念其耕稼之勞，更備犧牲之用，比諸豢養，特可湣傷，令臣等討故事，可以佗牲代否。臣仰稟綸言，退尋禮籍，其三牲八簋之制，五禮六樂之文，著在典彜，叠相沿襲，累經朝代，無所改更。臣聞古者燔黍捭豚，尚多質略，近則梁武面牲竹脯，不可宗師，雖好生之德則然，於奉先之儀太劣。蓋禮主於信，孝本因心，黍稷非馨，鬼神饗德，不必牲牢之巨細，籩豆之方圓，茍血祀長保於宗祧，而牲俎何須於繭栗。但以國之大事，儒者久行，易以佗牢，恐未為便。以臣愚見，其南北郊、宗廟社稷、朝日夕月等大祠，如皇帝親行事，備三牲；如有司攝行事，則用少牢已下。雖非舊典，貴減牲牛。」是時太常卿田敏又奏云：

臣奉聖旨為祠祭用犢事。今太僕寺供犢，一年四季都用犢二十二頭。《唐會要》武德九年十月詔：「祭祀之意，本以為民，窮民事神，有乖正直，殺牛不如礿祭，明德即是馨香，望古推今，民神一揆。其祭圜丘、方澤、宗廟已外，並可止用少牢，用少牢者用特牲代。時和年豐，然後克修常禮。」又按《會要》天寶六載正月十三日赦文：「祭祀之典，犧牲所備，將有達於虔誠，蓋不資於廣殺。自今後每大祭祀，應用骍犢，宜令所司量減其數，仍永為恒式。其年起請以舊料每年用犢二百一十二頭，今請減一百七十三頭，止用三十九頭，余祠饗並停用犢。」至上元二年九月二十一日赦文：「國之大事，郊祀為先，貴其至誠，不美多品。黍稷雖設，猶或非馨；牲牢空多，未為能饗。圜丘、方澤，任依恒式，宗廟諸祠，臨時獻熟，用懷明德之馨，庶合西鄰之祭。其年起請昊天上帝、太廟各太牢一，余祭並隨事市供。」若據天寶六載，自二百一十二頭減用三十九頭；據武德九年，每年用犢十頭，圜丘四，方澤一，宗廟五；據上元二年起請只昊天上帝、太廟，又無方澤，則九頭矣。今國家用牛，比開元、天寶則不多，比武德、上元則過其大半。案《會要》，太僕寺有牧監，掌孳課之事。乞今後太僕寺養孳課牛，其犢遇祭昊天前三月養之滌宮，取其蕩滌清潔，余祭則不養滌宮。若臨時買牛，恐非典故。

奉敕：「祭祀尚誠，祝史貴信，非誠與信，何以事神！礿祭重於殺牛，黍稷輕於明德，犧牲之數，具載典經。前代以來，或有增損，宜采酌中之禮，且從貴少之文。起今後祭圜丘、方澤、社稷，並依舊用犢；其太廟及諸祠，宜準上元二年九月二十一日制，並不用犢。如皇帝親行事，則依常式。」

後唐同光二年三月十日，祠部奏：「本朝舊儀，太微宮每年五存獻，其南郊壇每年四祠祭。吏部申奏，請差中書門下攝太尉行事，其太廟及諸郊壇，並吏部差三品已上攝太尉行事。」從之。至其年七月，中書門下奏：「據尚書祠部狀，每年太微宮五薦獻，南郊壇四祠祭，並宰相攝太尉行事，惟太廟時祭，獨遣庶僚，雖為舊規，慮成闕禮。臣等商量，今後太廟祠祭，亦望差宰臣行事。」從之。

三年十一月，禮儀使奏：「伏準禮經，喪三年不祭，惟祭天地社稷為越紼行事，此古制也。爰自漢文，益尊神器，務徇公絕私之義，行以日易月之作制，事久相沿，禮從順變。今園陵已畢，祥練既除，宗廟不可以乏享，神祇不可以廢祀，宜遵禮意，式展孝思。伏請自貞簡太后升祔禮畢，應宗廟伎樂及群祀，並準舊施行。」從之。

天成四年九月，太常寺奏：「伏見大祠則差宰臣行事，中祠則差諸寺卿監行事，小祠則委太祝、奉禮。今後凡小祠，請差五品官行事。」從之。其年十月，中書門下奏：「太微宮、太廟、南郊壇，宰臣行事宿齋，百官皆預人事。伏以奉命行事，精誠齋宿，儻遍見於朝官，涉虔於祠祭。今後宰臣行事，文武兩班，望今並不得到宿齋處者。」奉敕宜依。其年十二月，中書門下奏：「今後宰臣致齋內，請不押班，不知印，不起居。或遇國忌，應行事官受誓戒，並不赴行香，並不奏覆刑殺公事。及大祠致齋內，請不開宴。」從之。

長興二年五月，尚書左丞崔居儉奏：「大祠、中祠差官行事，皇帝雖不預祭，其日亦不視朝，伏見車駕其日或出，於理不便。今後請每遇大祠、中祠，車駕不出。」從之。

四年二月，太常博士路航奏：「比來小祠已上，公卿皆著祭服行事。近日唯郊廟、太微宮具祭服，五郊迎氣、日月諸祠，並只常服行事，兼本司執事人等，皆著隨事衣裝，狼藉鞋履，便隨公卿升降於壇墠。按祠部令，中祠以上，應齋郎等升壇行事者，並給潔服，事畢收納。今後中祠已上，公卿請具祭服，執事升壇人並著履，具緋衣幘子。又，臣檢《禮閣新儀》，太微宮使卯時行事。近年依諸郊廟例，五更初便行事，今後請依舊以卯時。」從之。

清泰元年五月，中書門下奏：「據太常禮院申，明宗聖德和武欽孝皇帝今月二十日祔廟，太尉合差宰臣攝行。緣馮道在假；李愚十八日私忌，在致齋內；今劉昭又奏見判三司事煩，請免祀事。今與禮官參酌，諸私忌日，遇大朝會，入閣宣召，尚赴朝參。今祔饗事大，忌日屬私，齋日請比大朝會宣召例，差李愚行事。」從之。

晉開運三年六月，西京留司監祭使奏：「以祠祭所定行事官，臨日或遇疾病，或奉詔赴闕，留司吏部郎中一人主判，有闕便依次第定名，庶無闕事。」從之。《永樂大典》卷一萬七千五十二。

天成三年十一月，太常定唐少帝為昭宣光烈考皇帝，廟號景宗。博士呂朋龜奏：「謹按禮經，臣不誄君，稱天以謚之，是以本朝故事，命太尉率百僚奉謚冊告天於圜丘，回讀於靈座前，並在七月之內，謚冊入陵。若追尊定謚，命太尉讀謚冊於太廟，藏冊於本廟。伏以景宗皇帝，頃負沈冤，歲月深遠，園陵已修，不祔於廟，則景宗皇帝親在七廟之外。今聖朝申冤，追尊定謚，重新帝號，須撰禮儀。又，《禮》云：君不逾年不入宗廟。且漢之殤、沖、質，君臣已成，晉之惠、懷、湣，俱負艱難，皆不列高食，止祀於園寢。臣等切詳故實，欲請立景宗皇帝廟於園所，命使奉冊書寶綬，上謚於廟，便奉太牢祀之，其四時委守奉薦。請下尚書省集三省官詳議施行。」右散騎常侍蕭希甫等議請依禮院所奏。奉敕：宜令本州城內選地起廟。乃於曹州立廟。

四年五月，中書門下奏：「先據太常寺定少帝謚昭宣光烈孝皇帝，號景宗者。伏以景宗生曾為帝，饗乃承祧，既號景宗，合入宗廟，如不入宗廟，難以言宗。於理而論，祧一遠廟，安少帝神主於太廟，即昭穆序而宗祀正。今或且居別廟，即請不言景宗，但雲昭宣光烈孝皇帝。兼冊文內有『基』字，是玄宗廟諱，雖尋常詔敕皆不回避，少帝是繼世之孫，不欲斥列聖之諱，今改『基』為『宗』字。」從之。〈（《五代會要》：《風俗通》陳孔璋云：尊卑有敘，喪祭哀敬，各有攸終，欲令言著而可遵，事施而不犯。《禮》云：「卒哭之後，宰執木鐸徇於宮，曰舍故而諱新。」故，謂毀廟之主也，恩遠屬絕，名不可諱。今昭宣上去玄宗十四世，奏改冊文，非典故也。）〉

八月戊申，明宗服兗冕，禦文明殿，追冊昭宣光烈孝皇帝。禮畢，冊使兵部尚書盧質押冊出應天門登車，鹵簿鼓吹前導，入都亭驛，翌日，登車赴曹州。時議者以追尊則可，立之為宗，不入太廟，深為失禮。夫言宗者，功業纂於祖禰，德澤被於生民，發號申令可也。且輝王纂嗣之日，國命出於賊臣，君父銜冤，母後塗炭，遭罹放逐，鼎祚覆亡，追謚易名，當循故實。如漢之沖、質，晉之閔、懷，但尊稱而無廟號；前代亡國者周赧、漢獻、魏陳留，亦不稱宗；中興之追謚者孺子嬰，光武竟無追宗之典。設如自我作古，酌於人情，則謂之為「景宣光烈」，深不稱也。古之周景、漢景、周宣、漢宣，皆中興再造之主。至如國朝，太祖曰景皇帝，以受命而有唐室，宣宗皇帝以隔代承運，皇綱復振故也。今輝王亡國墜業，謂之「宣景」，得無謬乎！先是，太常既奏，下尚書省集議，雖有智者，依違不言。至是，既立為景宗，陵號溫陵，乃於曹州置廟，以時告享，仍以本州刺史以下為三獻官。後宰臣知其非，奏去廟號。

晉天福四年十一月，太常禮院奏：議立唐朝帝廟，引武德年故事，祀隋三帝。今請立近朝莊宗、明宗、閔帝三廟，庶合前規。詔曰：「德莫盛於繼絕，禮莫重於奉先。莊宗立興復之功，明宗垂光大之業，逮乎閔帝，實繼本枝，然則丕緒洪源，皆尊唐室。繼周者須崇後稷，嗣漢者必奉高皇，將啟嚴祠，當崇茂典。宜立唐高祖、太宗及莊宗、明宗、閔帝五廟。」其月，太常禮院又奏：「唐廟制度，請以至德宮正殿隔為五室，三分之，南去地四尺，以石為坷，中容二主。廟之南一屋三門，門戟二十有四；東西一屋一門，門無棨戟。四仲之祭，一羊一豕，如其中祠，幣帛牲牢之類，光祿主之。祠祝之文，不進不署，神廚之具，鴻臚督之。五帝五後，凡十主，未遷者六，未立者四，未謚者三。高祖、太宗與其後暨莊宗、明宗，凡六主在清化裏之寢宮，祭前二日，以殿中傘扇二十，迎置新廟以享祀。閔皇帝、莊宗明宗二後及魯國孔夫人神主四座，請修制祔廟，及三後請定謚法。」從之。

周廣順元年二月，太常禮院上言：「準敕，遷漢廟入升平宮。其唐、晉兩朝，皆止五廟遷移，今漢七廟，未審總移，為復只移五廟？敕宜準前敕，並移於升平宮。其法物、神廚、齋院、祭服、祭器、饌料，皆依中祠例，用少牢，光祿等寺給；其讀文太祝及奉禮郎，太常寺差。每仲饗，以漢宗子為三獻。」從之。


Chinese text: This work was published before January 1, 1923, and is in the
public domain worldwide because the author died at least 100 years ago.
