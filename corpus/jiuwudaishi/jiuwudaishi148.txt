選舉誌

按《唐典》，凡選授之制，天官卿掌之，所以正權衡而進賢能也；凡貢舉之政，春官卿掌之，所以核文行而第雋秀也。洎梁氏以降，皆奉而行之，縱或小有厘革，亦不出其軌轍。今采其事。備紀於後，以誌五代審官取士之方也。

梁開平元年七月，敕：「近年舉人，當秋薦之時，不親試者號為『拔解』，今後宜止絕。」四月，兵部尚書、權知貢舉姚洎奏：「近代設文科、選胄子，所以綱維名教，崇樹邦本也。今在朝公卿親屬、將相子孫，有文行可取者，請許所在州府薦送，以廣疏材之路。」從之。〈（《文獻通考》：唐時知貢舉皆用禮部侍郎，梁開平中，始命兵部侍郎楊涉權知貢舉。）〉

唐同光二年十月，中書奏，請停舉選一年。敕：「舉、選二門，國朝之重事，但要精確，難議權停，宜準常例處分。」

天成元年八月，敕：「應三京、諸道，今年貢舉人，可依常年取解，仍命隨處量事，津送赴闕。」五年二月九日，敕：「近年文士，輕視格條，就試時疏於帖經，登第後恥於赴選。宜絕躁求之路，別開獎勸之門。其進士科已及第者，計選數年滿日，許令就中書陳狀，於都堂前各試本業詩賦判文。其中才藝灼然可取者，便與除官；如或事業不甚精者，自許準添選。」

晉天福三年三月，翰林學士承旨、兵部侍郎、權知貢舉崔棁奏：「臣謬蒙眷渥，叨掌文衡，實憂庸懦之材，不副搜羅之旨，敢不揣摩頑鈍，杜絕阿私，上則顯陛下求賢，次則使平人得路。但以今年就舉，比常歲倍多，科目之中，兇豪甚眾。每駁榜出後，則時有喧張，不自省循，但言屈塞，互相朋扇，各出言詞，或云主司不公，或云試官受賂，實慮上達聖聽，微臣無以自明，晝省夜思，臨深履薄。今臣欲請令舉人落第之後，或不甘心，任自投狀披陳，卻請所試，與疏義對證，兼令其日一甲同共校量，若獨委試官，恐未息詞理。儻是實負抑屈，則所司固難逭憲章；如其妄有陳論，則舉人乞痛加懲斷。冀此際免虛遭謗議，亦將來可久遠施行。儻蒙聖造允俞，伏乞降敕處分。」從之。

天福五年三月，詔：「及第舉人與主司選勝筵宴，及中書舍人靸鞋接見舉人，兼兵部、禮部引人過堂之日，幕次酒食會客，悉宜廢之。」四月，禮部侍郎張允奏曰：「明君側席，雖切旁求；貢士觀光，豈宜濫進。竊窺前代，未設諸科，始以明經，俾升高第。自有《九經》、《五經》之後，及《三禮》、《三傳》已來，孝廉之科，遂因循而不廢，搢紳之士，亦緘默而無言，以至相承，未能改作。每歲明經一科，少至五百以上，多及一千有餘，舉人如是繁多，試官豈能精當？況此等多不究義，惟攻帖書，文理既不甚通，名第豈可妄與！且常年登科者不少，相次赴選者甚多，州縣之間，必無遣闕，輦轂之下，須有稽留，怨嗟自此而興，謗讟因茲而起。但今廣場大啟，諸科並存，明經者悉包於《九經》、《五經》之中，無出於《三禮》、《三傳》之內，若夫厘革，恐未便宜，其明經一科，伏請停廢。」又奏：「國家懸科待士，貴務搜揚；責實求才，須除訛濫。童子每當就試，止在念書，背經則雖似精詳，對卷則不能讀誦。及名成貢部，身返故鄉，但克日以取官，更無心而習業，濫蠲徭役，虛占官名，其童子一科，亦請停廢。」敕明經、童子、宏詞、拔萃、明算、道舉、百篇等科並停。

天福七年五月，敕：「應諸色進策人等，皆抱材能，方來投獻，宜加明試，俾盡臧謀。起今後應進策條，中書奏覆，敕下，其進策人委門下省試策三道，仍定上、中、下三等。如是元進策內有施行者，其所試策或上或中者，委門下省給與減選，或出身優牒合格。參選日，其試策上者，委銓司超壹資註擬；其試策中者，委銓司依資註擬。如是所試策或上或中，元進策條並不施行；所試策下，元進策條內有施行者，其本官並仰量與恩賜發遣。若或所試策下，所進策條並不施行，便仰曉示發遣，不得再有投進。餘並準前後敕文處分。」

開運元年八月，詔曰：「明經、童子之科，前代所設，蓋期取士，良謂通規。爰自近年，暫從停廢，損益之機未見，牢籠之義全虧。將闡斯文，宜依舊貫，庶臻至理，用廣旁求。其明經、童子二科，今後復置。」十一月，工部尚書、權知貢舉竇貞固奏：「進士考試雜文及與諸科舉人入策，歷代已來，皆以三條燭盡為限，長興二年，改令晝試。伏以懸科取士，有國常規，沿革之道雖殊，公共之情難失。若使就試兩廊之下，揮亳短景之中，視晷刻而惟畏稽遲，演詞藻而難求妍麗，未見觀光之美，但同款答之由，既非師古之規，恐失取人之道。今欲考試之時，準舊例以三條燭為限。其進士並諸色舉貢人等，有懷藏書冊入院者，舊例扶出，不令就試，近年以來，雖見懷藏，多是容縱。今欲振舉弛紊，明辨臧否，冀在必行，庶為定式。」

漢乾祐二年，刑部侍郎邊歸讜上言：「臣竊見每年貢舉人數甚眾，動引五舉、六舉，多至二千、三千，既事業不精，即人文何取。請敕三京、鄴都、諸道州府長官，合發諸色貢舉人文解者，並須精加考校，事業精研，即得解送，不得濫有舉送，冀塞濫進之門，開興能之路。」敕從之。其間條奏未盡處，下貢院錄天福五年四月二十七日敕文，告諭天下，依元敕條件施行，如有固違，其隨處考試官員，當準敕條處分。

周廣順二年二月，禮部侍郎趙上交奏：「貢院諸科，今欲不試泛義，其口義五十道，改試墨義十道。」從之。三年正月，趙上交奏：「進士元試詩賦各一首，帖經二十帖、對義五通，今欲罷帖經、對義，別試雜文二首、試策一道。」從之。其年八月，刑部侍郎、權知貢舉徐臺符奏：「請別試雜文外，其帖經、墨義，仍依元格。」從之。

顯德二年三月，禮部侍郎竇儀奏：「請諸科舉人，若合解不解、不合解而解者，監試官為首罪，勒停見任，舉送長官，奏聞取裁。監試官如受賂，及今後進士，如有倩人述作文字應舉者，許人言告，送本處色役，永不進仕。」

唐同光四年三月，中書門下奏議：「左拾遺王松、吏部員外郎李慎儀上疏，以諸道州縣，皆是攝官，誅剝生靈，漸不存濟。比者郭崇韜在中書日，未詳本朝故事，妄被閑人獻疑，點檢選曹，曲生異議，或告赤欠少，一事闕違，保內一人不來，五保即須並廢，文書一紙有誤，數任皆不勘詳。其年選人及行事官一千二百五十餘員，得官者才及數十，皆以渝濫為名，盡被焚毀棄逐，或斃踣於旅店，或號哭於道途。以至二年已來，選人不敢赴集，銓曹無人可註，中書無人可除，去年闕近二千，授官不及六十。伏請特降敕文，宣布遐邇，明往年制置，不自於宸衷，此日焦勞，特頒於睿澤。望以中書條件及王松等所論事節，委銓司點檢，務在酌中，以為定制。」從之。時議者以銓註之弊，非止一朝，搢紳之家，自無甄別，或有伯叔告赤，鬻於同姓之家，隨賂改更，因亂昭穆，至有季父伯舅反拜侄甥者。郭崇韜疾惡太深，奏請厘革，豆盧革、韋說僶俛贊成。或有親舊訊其事端者，韋說曰：「此郭漢子之意也。」及崇韜誅，革說即教門人王松上疏奏論，故有此奏。識者非之。

天成四年冬十月丙申，詔曰：「本朝一統之時，除嶺南、黔中去京地遠，三年一降選補使，號為南選外，其餘諸道及京百司諸色選人，每年動及數千，分為三選，尚為繁重。近代選人，每年不過數百，何必以一司公事，作三處官方。況有格條，各依資考，兼又明行敕命，務絕阿私，宜新公共之規，俾慎官常之要。其諸道選人，宜令三銓官員，都在省署子細磨勘，無違礙後，即據格同商量註擬，連署申奏，仍不得踵前於私第註官，如此則人吏易可整齊，公事亦無遲滯。」

長興元年三月，敕：「凡是選人，皆有資考，每至赴調，必驗文書，或不具全，多稱失墜，將明本末，須示規程。其判成諸色選人，黃甲下後，將歷任文書告赤連粘，宜令南曹逐縫使印，都於後面粘紙，其前後歷任文書，都計多少紙數，仍具年月日，判成授某官。」蓋懼其或分假於人故也。其年十月，中書奏：「吏部流內銓諸色選人，先條流試判兩節，並委本官優劣等第申奏。文優者宜超一資註擬，其次者宜依資，更次者以同類官註擬，所以勵援毫之作，亦不掩歷任之勞。其或於理道全疏者，以人戶少處州縣同類官中比擬，仍準元敕，業文者任征引古今，不業文者但據公理判斷可否。不當，罪在有司。兼諸色選人，或有元通家狀，不實鄉里名號，將來赴選者，並令改正，一一堅本貫屬鄉縣，兼無出身，一奏一除官等，宜並不加選限。」從之。

應順元年閏正月丁卯，中書門下奏：「準天成二年十二月敕，長定格應經學出身人，一任三考，許入下縣令、下州錄事參軍，亦入中下州錄事參軍；兩任四考，許入中下縣令、中州錄事參軍；兩任六考，許入上縣令及緊州錄事參軍。凡為進取，皆有因依，或少年便受好官，或暮齒不離卑任。況孤貧舉士，或年四十，始得經學及第，八年合選，方受一官，在任多不成三考，第二選漸向蹉跎，有一生終不至令錄者，若無改革，何以發揚？自此經學出身，請一任兩考，許入中下縣令、下州錄事參軍者。」詔曰：「參選之徒，艱辛不一，發身遲滯，到老卑低，宜優未達之人，顯示惟新之澤。其經學出身，一任兩考，元敕入下縣令、下州錄事參軍，起今後更許入中下縣令、下州錄事參軍；一任三考者，於人戶多處州縣註擬，如於近敕條內，資敘無相當者，即準格循資考入官；其兩任四考者，準二任五考例入官，餘準格條處分。」

晉天福三年正月，詔曰：「舉選之流，苦辛備歷，或則耽書歲久，或則守事年深，少有違礙格條，例是不知式樣。今則方求公器，宜被皇恩，所有選人等，宜令所司，除元駁放及落下事由外，如無違礙，並與施行。仍令所司遍下諸道，起今後文解差錯，過在發解州府官吏。

漢乾祐二年八月，右拾遺高守瓊上言：「仕宦年未三十，請不除授縣令。」因下詔曰：「起今後諸色選人，年七十者宜註優散官；年少未歷資考者，不得註授令錄。」其年十二月，中書門下奏：「應諸出選門官並歷任內曾升朝及兩使判官，今任卻授令錄者，並依見任官選數赴集。」從之。

周廣順元年二月，詔曰：「自前朝廷除官，銓司選授，當其用闕，皆稟舊規。近聞所得官人，或他事阻留，或染疾淹駐，始赴任者既過月限，後之官者遂失期程，以至相沿，漸成非次。是致新官參謝欲上，舊官考秩未終，待滿替移，動逾時月，雕殘一處，新舊二官，在迎送以為勞，必公私之失緒。今後應諸道州府錄事參軍、判司、縣令、主簿等，宜令本州府，以到任月日，旋具申奏及報吏部，此後中書及銓司，以到任月日用闕，永為定制。」其年十月，詔曰：「選部公事，比置三銓，所有員闕選人，分在三處，每至註擬之際，資敘難得相當。況今年選人不多，宜令三銓公事，並為一處，委本司長官通判，同商量可否施行。今當開泰之期，宜軫單平之眾，自今後合格選人，歷任無違礙者，並仰吏部南曹判成，如文解差錯，不合式樣，罪在發解官吏。」


Chinese text: This work was published before January 1, 1923, and is in the
public domain worldwide because the author died at least 100 years ago.
