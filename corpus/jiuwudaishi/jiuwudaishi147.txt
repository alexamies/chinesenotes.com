刑法志〈（案：《刑法志序》，《永樂大典》原闕。）〉

梁太祖開平三年十一月，詔太常卿李燕、御史蕭頃、中書舍人張兗、戶部侍郎崔沂、大理卿王鄯、刑部郎中崔誥，共刪定律令格式。四年十二月，宰臣薛貽矩奏：「太常卿李燕等重刊定律令三十卷，式二十卷，格一十卷，並目錄一十三卷，律疏三十卷，凡五部一十帙，共一百三卷。敕中書舍人李仁儉詣閣門奉進，伏請目為《大梁新定格式律令》，仍頒下施行。」從之。〈（原註：是時，大理卿李保殷進所撰《刑律總要》十二卷。）〉

唐莊宗同光元年十二月，御史臺奏：「當司刑部、大理寺本朝法書，自朱溫僭逆，刪改事條，或重貨財，輕入人命，或自徇枉過，濫加刑罰。今見在三司收貯刑書，並是偽廷刪改者，兼偽廷先下諸道追取本朝法書焚毀，或經兵火所遺，皆無舊本節目。只定州敕庫有本朝法書具在，請敕定州節度使速寫副本進納，庶刑法令式，並合本朝舊制。」從之。未幾，定州王都進納唐朝格式律令，凡二百八十六卷。二年二月，刑部尚書盧價奏，纂集《同光刑律統類》凡一十三卷，上之。

周太祖廣順元年六月，敕侍御史盧億、刑部員外郎曹匪躬、大理正段濤同議定重寫法書一百四十八卷。先是，漢隱帝末，因兵亂法書亡失，至是大理奏重寫律令格式、統類編敕，凡改點畫及義理之誤字凡二百一十有四，以晉、漢及國初事關刑法敕條，凡二十六件，分為二卷，附於編敕，目為《大周續編敕》，命省、寺行用焉。〈（《宋史》：盧億，周初為侍御史，漢末兵亂，法書亡失，至是大理奏重寫律令格式、統類編敕，乃詔億與刑部員外曹匪躬、大理正段濤同加議定舊本，以京兆府改同五府，開封、大名府改同河南府，長安、萬年改為次赤縣，開封、浚儀、大名、元城改為赤縣，又定東京諸門薰風等為京城門，明德等為皇城門，啟運等為宮城門，升龍等為宮門，崇元等為殿門，廟諱書不成字，凡改點畫及義理之誤字二百一十有四。又以晉、漢及周初事關刑法敕條者，分為二卷，附編敕，目為《大周續編敕》。詔行之。）〉

二年二月，中書門下奏：「準元年正月五日赦書節文，今後應犯竊盜贓及和奸者，並依晉天福元年已前條制施行。諸處犯罪人等，除反逆罪外，其餘罪並不籍沒家產、誅及骨肉，一依格令處分者。請再下明敕，頒示天下。」乃下詔曰：「赦書節文，明有厘革，切慮邊城遠郡，未得審詳，宜更申明，免至差誤。其盜賊，若是強盜，並準自來格條斷遣；其犯竊盜者，計贓絹滿三匹已上者，並集眾決殺，其絹以本處上估價為定，不滿三匹者，等第決斷。應有夫婦人被強奸者，男子決殺，婦人不坐；其犯和奸者，並準律科斷，罪不至死。其餘奸私罪犯，準格律處分。應諸色罪人，除謀反大逆外，其餘並不得誅殺骨肉、籍沒家產。」先是，晉天福中敕，凡和奸者，男子婦人並處極法，至是始改從律文焉。

世宗顯德四年五月，中書門下奏：「準宣，法書行用多時，文意古質，條目繁細，使人難會，兼前後敕格，互換重疊，亦難詳定。宜令中書門下並重刪定，務從節要，所貴天下易為詳究者。伏以刑法者御人之銜勒，救弊之斧斤，故鞭撲不可一日弛之於家，刑法不可一日廢之於國，雖堯、舜淳古之代，亦不能舍此而致理矣。今奉制旨刪定律令，有以見聖君欽恤明罰敕法之意也。竊以律令之書，政理之本，經聖賢之損益，為古今之章程，歷代以來，謂之彜典。今朝廷之所行用者律一十二卷、律疏三十卷、式二十卷、令三十卷、《開成格》一十卷、《大中統類》一十二卷、後唐以來至漢末編敕三十二卷及皇朝制敕等。折獄定刑，無出於此。律令則文辭古質，看覽者難以詳明；格敕則條目繁多，檢閱者或有疑誤。加之邊遠之地，貪猾之徒，緣此為奸，浸以成弊。方屬盛明之運，宜伸畫一之規，所冀民不陷刑，吏知所守。臣等商量，望準聖旨施行，仍差侍御史知雜事張湜、太子右庶子劇可久、殿中侍御史率汀、職方郎中鄧守中、倉部郎中王瑩、司封員外郎賈比、太常博士趙礪、國子博士李光贊、大理正蘇曉、太子中允王伸等一十人，編集新格，勒成部帙。律令之有難解者，就文訓釋；格敕之有繁雜者，隨事刪除。止要諧理省文，兼且直書易會。其中有輕重未當，便於古而不便於今，矛盾相違，可於此而不可於彼，盡宜改正，無或牽拘。候編集畢日，委御史臺、尚書省四品以上及兩省五品以上官參詳可否，送中書門下議定，奏取進止。」詔從之。自是湜等於都省集議刪定，仍令大官供膳。

五年七月，中書門下奏：「侍御史知雜事張湜等九人，奉詔編集刑書，悉有條貫，兵部尚書張昭等一十人，參詳旨要，更加損益。臣質、臣溥據文評議，備見精審。其所編集者，用律為正；辭旨之有難解者，釋以疏意；義理之有易了者，略其疏文。式令之有附近者次之，格敕之有廢置者又次之。事有不便於今、該說未盡者，別立新條於本條之下；其有文理深古、慮人疑惑者，別以朱字訓釋。至於朝廷之禁令，州縣之常科，各以類分，悉令編附。所冀發函展卷，綱目無遺，究本討源，刑政咸在。其所編集，勒成一部，別有目錄，凡二十一卷。刑名之要，盡統於茲，目之為《大周刑統》，欲請頒行天下，與律疏令式通行。其《刑法統類》、《開成格》、編敕等，采掇既盡，不在法司行使之限，自來有宣命指揮公事及三司臨時條法，州縣見今施行，不在編集之數。應該京百司公事，逐司各有見行條件，望令本司刪集，送中書門下詳議聞奏。」敕宜依，仍頒行天下。乃賜侍御史知雜事張湜等九人各銀器二十兩，雜彩三十匹，賞刪定《刑統》之勞也。

唐同光二年六月己巳，敕：「應御史臺河南府行臺馬步司左右軍巡院，見禁囚徒，據罪輕重，限十日內並須決遣申奏。仍委四京、諸道州府，見禁囚徒，速宜疏決，不得淹停，兼恐內外形勢官員私事寄禁，切要止絕，俾無冤滯。」三年五月己未，敕：「在京、及諸道州府，所禁罪人，如無大過，速令疏決，不得淹滯。」六月甲寅，敕：「刑以秋冬，雖關惻隱，罪多連累，翻慮滯淹。若或十人之中，止為一夫抵死，豈可以輕附重，禁錮逾時。言念哀矜，又難全廢。其諸司囚徒，罪無輕重，並宜各委本司，據罪詳斷申奏，輕者即時疏理，重者候過立春，至秋分然後行法。如是事系軍機，須行嚴令，或謀惡逆，或畜奸邪，或行劫殺人，難於留滯，並不在此限。」

天成元年十一月庚申，敕：「應天下州使系囚，除大辟罪以上，委所在長吏，速推勘決斷，不得傍追證對，經過食宿之地，除當死刑外，並仰釋放，兼不許懲治。」二年春。左拾遺李同上言：「天下系囚，請委長吏逐旬親自引問，質其罪狀真虛，然後論之以法，庶無枉濫。」從之。六月，大理少卿王郁上言：「凡決極刑，合三覆奏，近年以來，全不守此。伏乞今後前一日令各一覆奏。」奉敕宜依。八月，西京奏：「奉近敕，在京犯極刑者，令決前一日各一覆奏，緣當府地遠，此後凡有極刑，不審準條疏覆奏。」奉敕旨：「昨六月二十日所降敕文，只為應在洛京有犯極刑者覆奏，其諸道已降旨命，準舊例施行。今詳西京所奏，尚未明近敕，兼慮諸道有此疑惑，故令曉諭。」十月辛丑，德音：「為政之要，切在無私；聽訟之方，惟期不濫。天下諸州府官員，如有善推疑獄及曾雪冤濫兼有異政者，當具姓名聞奏，別加甄獎。」

長興元年二月，制曰：「欲通和氣，必在伸冤；將設公方，實資獎善。州縣官僚能雪冤獄活人生命者，許非時選，仍加階超資註官，與轉服色，已著緋者與轉兼官。」二年二月辛亥，敕：「朕猥以眇躬，薦承鴻業，念彼疲瘵，勞於寐興。或慮官不得人，因成紊亂；或慮刑非其罪，遂至怨嗟。王化所興，獄訟為本，茍無訓勵，必有滯淹。近日諸道百姓，或諸多違犯，或小可鬥爭。官吏曲縱胥徒，巧求瑕釁。初則滋張節目，作法拘囚；終則誅剝貨財，市恩出拔。外憑公道，內循私情，無理者轉務遷延，有理者卻思退縮。積成訛弊，漸失紀綱。自今後切委逐處官吏州牧縣宰等，深體余懷，各舉爾職。凡闕推究，速與剸裁。如敢茍縱依違，遂成枉濫，或經臺訴屈，或投匭申冤，勘問不虛，其元推官典並當責罰，其逐處觀察使、刺史，別議朝典。宜令諸道州府，各依此處分，所管屬郡，委本道嚴切指揮。」八月丁卯，敕：「三京、諸道州府刑獄，近日訪聞，依前禁系人，多不旋決，諸道宜令所在各委長吏，專切推窮，不得有滯淹。」

四月，前濮州錄事參軍崔琮上言：「諸道獄囚，恐不依法拷掠，或不勝苦致斃，翻以病聞，請置病囚院，兼加醫藥。」中書覆云：「有罪當刑，仰天無恨；無病致斃，沒地銜冤。燃死灰而必在至仁，照覆盆而須資異鑒。《書》著『欽哉』之旨，『《禮》』標『侀也』之文，因彰善於泣辜，更推恩於扇暍。所請置病囚院，望依，仍委長吏，專切經心。或有病囚，當時遣醫人診候，治療後，據所犯輕重決斷。如敢故違，致病囚負屈身亡，本處官吏，並加嚴斷。兼每及夏至，五日一度，差人洗刷枷匣。」

應順元年二月戊午，詔：「應三京、諸道州府系囚，據罪輕重，疾速斷遣。比來停滯，須奏取裁，不便區分，故為留滯。今後凡有刑獄，據理斷遣。如有敕推按，理合奏聞，不在此限。」

清泰元年五月丁丑，詔：「在京諸獄及天下州府見系罪人，正當暑毒之時，未免拘囚之苦，誠知負罪，特軫予懷。恐法吏生情，滯於決斷。詔至，所在長吏親自慮問，據輕重疾速斷遣，無淹滯。」

晉天福二年八月，敕下刑部大理寺御史臺及三京、諸道州府：「今後或有系囚染疾者，並令逐處軍醫看候，於公廨錢內量支藥價，或事輕者，仍許家人看候。」四年九月，相州節度使桑維翰奏：「管內所獲賊人，從來籍沒財產，雲是鄴都舊例，格律未見明文。」敕：「今後凡有賊人，準格定罪，不得沒納家資。天下諸州，準此處分。」三月庚午，詳定院奏：「前守洪洞縣主簿盧燦進策云：『伏以刑獄至重，朝廷所難，尚書省分職六司，天下謂之會府，且諸道決獄，若關人命，即刑部不合不知。欲請州府凡斷大辟罪人訖，逐季具有無申報刑部，仍俱錄案款事節，並本判官、馬步都虞候、司法參軍、法直官、馬步司判官名銜申聞，所貴或有案內情曲不圓，刑部可行覆勘。如此則天下遵守法律，不敢輕易刑書，非惟免有銜冤，抑亦勸其立政者。』臣等參詳，伏以人命至重，國法須精，雖載舊章，更宜條理，誠為允當，望賜施行。」從之。五月，詔曰：「刑獄之難，古今所重，但關人命，實動天心，或有冤魂，則傷和氣。應諸道州府，凡有囚徒，據推勘到案款，一一盡理，子細檢律令格敕。其間或有疑者，準令文讞，大理寺亦疑，申尚書省，省寺明有指歸，州府然後決遣。」

五年三月丙子，詔曰：「自大中六年已來，嫠耳稱冤，決杖流配，訴雖有理，不在申明。今後據其所陳，與為勘斷，剺耳之罪，準律別科。」六年秋七月庚辰，詔曰：「政教所切，獄訟惟先，推窮須察於事情，斷遣必遵於條法，用宏欽恤，以致和平。應三京、鄴都及諸道州府，見禁諸色人等，宜令逐處長吏，常切提撕，疾速決遣，每務公當，勿使滯淹。」天福八年四月壬申，敕：「朕自臨寰宇，思致和平，思將以四海為家，慮有一物失所。每念狴牢之內，或多枉撓之人，屬此炎蒸，倍宜軫憫，冀絕滯淹之嘆，用資欽恤之仁。應三京、鄴都及諸道州府見禁罪人等，宜令逐處長吏，嚴切指揮本推司及委本所判官，疾速結絕斷遣，不得淹延，及致冤濫，仍付所司。」

開運二年五月壬戌，殿中丞桑簡能上封事曰：「伏以天地育萬物，廣博厚之恩；帝王牧黎元，行寬大之令。是知恤刑緩獄，乃為政之先；布德行惠，實愛民之本。今盛夏之月，農事方殷，是雷風長養之時，乃動植蕃蕪之際。宜順時令，以宏至仁。竊以諸道州府都郡縣應見禁罪人，或有久在囹圄，稍滯區分，胥吏侮文，枝蔓乃眾。捶楚之下。或陷無辜；縲紲之中，莫能自理。茍一人拘系，則數人營財，物用既殫，工業亦罷。若此之類，實繁有徒，切恐官吏因循，浸成斯弊。伏乞降詔旨，令所在刑獄，委長吏親自錄問，量罪疾速斷遣，務絕冤濫，勿得淹留，庶免虛禁平人，妨奪農力，冀召和氣，以慶明時。」敕曰：「囹圄之中，縲紲之苦，奸吏茍窮於枝蔓，平人用費於貨財，由茲滯淹，兼致屈塞。桑簡能體茲軫憫，專有敷陳，請長吏躬親，免獄官抑逼，深為允當，宜再頌行。宜依。」十月甲子，秘書省著作郎邊玕上封事曰：「臣聞從諫如流，人君之令範；極言無隱，臣子之常規。蓋欲表大國之任人，致萬邦之無事，前文備載，可舉而行。伏以皇帝陛下，德合上玄，運膺下武，旰食宵衣而軫念，好生惡殺以推仁，幾措典刑，固無冤枉。然以照臨之內，州郡尤多，若不再具舉明，伏恐漸成奸弊。臣竊見諸道刑獄，前朝曾降敕文，凡是禁系罪人，五日一度錄問。但以年月稍遠，漸致因循。或長吏事煩，不暇躬親點檢；或胥徒啟幸，妄要追領證明。慮有涉於淫刑，即恐傷於和氣。伏乞特降詔敕。自今後諸道並委長吏五日一度，當面同共錄問，所冀處法者無恨，銜冤者獲伸。俾令四海九州，鹹歌聖德；五風十雨，永致昌期。」敕曰：「人之命無以復生，國之刑不可濫舉。雖一成之典，務在公平；而三覆其詞，所宜詳審。凡居法吏，合究獄情。邊玕近陟周行，俄陳讜議，更彰欽恤，宜允申明。」

三年十一月丁未，左拾遺竇儼上疏曰：「臣伏睹名例律疏云：死刑者，古先哲王，則天垂象，本欲生之，義期止殺，絞斬之坐，皆刑之極也。又準天成三年閏八月二十三日敕，行極法日，宜不舉樂，減常膳；又刑部式，決重杖一頓處死，以代極法，斯皆人君哀矜不舍之道也。竊以蚩尤為五虐之科，尚行鞭樸；漢祖約三章之法，止有死刑。絞者筋骨相連，斬者頭頸異處，大辟之目，不出兩端，淫刑所興，近聞數等。蓋緣外地，不守通規，肆率情性，或以長釘貫篸人手足，或以短刀臠割人肌膚，乃至累朝半生半死，俾冤聲而上達，致和氣以有傷。將宏守位之仁，在峻惟行之令，欲乞特下明敕，嚴加禁斷者。」敕曰：「文物方興，刑罰須當，有罪宜從於正法，去邪漸契於古風。竇儼所貢奏章，實裨理道，宜依所奏，準律令施行。」

漢乾祐二年正月，敕：「政貴寬易，刑尚哀矜，慮滋蔓之生奸，實軫傷而是念。今屬三元改候，四序履端，將冀和平，無如獄訟。應三京、鄴都、諸道州府見系罪人，委逐處長吏躬親慮問，其於決斷，務在公平，但見其情，即為具獄，勿令率引，遂致淹停，無縱舞文，有傷和氣。」四月甲午，敕曰：「月戒正陽，候當小暑，乃挺重出輕之日，是恤刑議獄之辰，有罪者速就勘窮，薄罰者畫時疏決，用符時令，勿縱滯淹。三京、鄴都、諸道州府在獄見系罪人，宜令所司疾速斷遣，無致淹滯枉濫。」五月辛未，敕：「政化所先，獄訟攸切，不惟枉撓，兼慮滯淹。適當長養之時，正屬熇蒸之候，累行條貫，俾速施行，靡不丁寧，未曾奏報，再頌告諭，無或因循。應三京、鄴都、諸道州府，詔至，宜具疏放已行未行申奏，無致逗留」

周廣順三年四月乙亥，敕：「朕以時當化育，氣屬炎蒸，乃思縲紲之人，是軫哀矜之念，慮其非所，案鞫淹延，或枉濫窮屈而未得申宣，或饑渴疾病而無所控告。以罪當刑者，惟彼自召，法不可移；非理受苦者，為上不明，安得無慮。欽恤之道，夙宵靡寧。應諸道州府見系罪人，宜令官吏疾速推鞫，據輕斷遣，不得淹滯。仍令獄吏，灑掃牢獄，當令虛歇；洗滌枷械，無令蚤虱；供給水漿，無令饑渴。如有疾患，令其家人看承，囚人無主，官差醫工診候，勿致病亡。循典法之成規，順長嬴之時令，俾無淹滯，以致治平。」又，賜諸州詔曰：「朕以敷政之勤，惟刑是重，既未能化人於無罪，則不可為上而失刑。況時當長嬴，事貴清適，念囹圄之閉固，復桎梏之拘縻，處於炎蒸，何異焚灼。在州及所屬刑獄見系罪人，卿可躬親錄問，省略區分。於入務不行者，令俟務開系；有理須伸者，速期疏決。俾皆平允，無至滯淹。又以獄吏逞任情之奸，囚人被非法之苦，宜加檢察，勿縱侵欺。常令凈掃獄房，洗刷枷匣，知其饑渴，供與水漿，有病者聽骨肉看承，無主者遣醫工救療，勿令非理致斃，以致和氣有傷。卿忠幹分憂，仁明蒞事，必能奉詔，體我用心，眷委於茲，興寐無已。余從敕命處分。」

顯德元年十一月，帝謂侍臣曰：「天下所奏獄訟，多追引證，甚致淹延，有及百餘日而未決者。其中有徒黨反告者，劫主陳訴者及妄遭牽引者，慮獄吏作幸遲留，致生人休廢活業，朕每念此，彌切疚懷。此後宜條貫所在藩郡，令選明幹僚吏，當其訴訟。如獄不滯留，人無枉撓，明具聞奏，量與甄獎。」

內外官當贖之法，梁、唐皆無定制，多示優容，或因時分輕重。晉天福六年五月，尚書刑部員外郎李象請：「今後凡是散官，不計高低，若犯罪不得當贖，亦不得上請詳定院覆奏。應內外文武官，有品官者自從品官法，無品官有散試官者，應內外帶職廷臣賓從、有功將校等，並請同九品官例。其京都運巡使及諸道州府衙前職員、內外雜任鎮將等，並請準律，不得上請當贖。其巡司馬步司判官，雖有曾歷品官者，亦請同流外職。準律。杖罪以下，依決罰例，徒罪以上，仍依當贖法。」至周顯德五年七月，新定《刑統》：「今後定罪，諸道行軍司馬、節度副使、副留守，準從五品官例；諸道兩使判官、防禦團練副使，準從六品官例；節度掌書記、團判官、兩蕃營田等使判官，準從七品官例；諸道推巡及軍事判官，準從八品官例；諸軍將校內諸司使、使副、供奉、殿直，臨時奏聽敕旨。」由是內外品官當贖之法，始有定制焉。


Chinese text: This work was published before January 1, 1923, and is in the
public domain worldwide because the author died at least 100 years ago.
