宗室

魏王承訓，字德輝，高祖之長子也。少溫厚，美姿儀，高祖尤鐘愛。在晉累官至檢校司空，國初授左衛上將軍。高祖將赴洛，命承訓北京大內巡檢，未幾，詔赴闕，授開封尹、檢校太尉、同平章事。以天福十二年十二月十一日薨於府署，年二十六。高祖發哀於太平宮，哭之大慟，以至於不豫。是月，追封魏王。歸葬於太原。

陳王承勛，高祖之幼子也。國初授右衛大將軍。隱帝嗣位，加檢校太尉、同平章事，遙領興元尹，俄代侯益為開封尹，進位檢校太師、兼侍中。乾祐三年冬十一月，蕭墻之亂，隱帝崩，軍情欲立勛為嗣。時勛已病，大臣及諸將請候勛起居，太后令左右以臥榻舁之以見，諸將就視，知勛之不能興，故議立劉赟。周廣順元年春卒。周太祖下詔封陳王。

蔡王信，高祖之從弟也。少從軍，漸至龍武小校。漢祖鎮并州，為興捷軍都將，領龔州刺史、檢校太保。國初，為侍衛馬軍都指揮使、檢校太傅兼義成軍節度使，尋移鎮許州，加太尉、同平章事。高祖寢疾大漸，楊邠受密旨遣信赴鎮，信即時戒路，不得奉辭，雨泣而去。隱帝即位，加檢校太師。關輔賊平，就加侍中。信性昏懦，黷貨無厭，喜行酷法。掌禁軍時，左右有犯罪者，召其妻子，對之臠割，令自食其肉，或從足支解至首，血流盈前，而命樂對酒，無仁湣之色。未嘗接延賓客。在鎮日，聚斂無度，會高祖山陵梓宮經由境上，信率掠吏民，以備迎奉，百姓苦之。初，聞殺楊邠、史宏肇，遽啟宴席，集參佐賓幕，令相致賀。曰：「我謂天無眼，令我三年不能適意。主上孤立，幾落賊手。諸公勸我一杯可也。」俄蕭墻之變，憂不能食。尋有太后令，言立湘陰公，即令其子往徐州奉迎。數日，陳思讓率馬軍經過城西，但令供頓，不敢出城。未幾，澶州軍變，王峻遣前申州刺史馬鐸領軍赴州巡檢，鐸引軍入城，信惶惑自殺。廣順初，追封蔡王。

湘陰公赟，為徐州節度使。乾祐元年八月中，有雲見五色。明年冬杪，有鳥翔集於鮮碧堂庭樹，黃質朱喙，金目青翼，紺趾黑尾，有類於鳳。有賓佐嘆曰：「野鳥入室，主人將去。」旬浹而不知所之。乾祐三年冬十一月，周太祖駐軍於京師，議立嗣君，奉太后誥，立赟為嗣。傳誥之際，馮道笏墜於地，左右惡之。馮道至，赟出郊迎，常所乘馬比甚馴服，至是馬蹄嚙奔逸，人不可制，乃以他馬代之，時以為不祥。將離彭城，嘗一日，天有白光一道自西來，照城中如晝，有聲如雷，時人謂之天裂；又有巨星墜於徐野，殷然有聲，或謂之天狗。後赟果廢死。〈（案：《湘陰公傳》原本殘闕，考《十國春秋·湘陰公傳》云：湘陰公赟，世祖子也，高祖愛之，以為己子。乾祐元年，拜武寧軍節度使。二年，加同平章事。郭威既敗慕容彥超於北郊，隱帝遇弒，威入京師，謂諸大臣密相推戴，及見宰相馮道等，道殊無意。威不得已，見道下拜，而道猶受拜如平時，徐勞之曰：「公行良苦。」威意色皆沮，以為大臣未有推己意，又難於自立，因與王峻入白太后，推擇漢嗣。群臣乃共奏曰：「武寧節度使赟，高祖愛以為子，宜立為嗣。」乃遣太師馮道率百官往迎，道揣威意不在赟，直前問曰：「公此舉由衷乎？」威指天為誓。道既行，語左右曰：「吾生平不能謬語人，今謬語矣。」道見，傳太后意召之。赟行至宋州，威已自澶州為兵士擁還京師。王峻慮赟左右生變，遣侍衛馬軍指揮使郭崇威以兵七百騎衛赟。崇威至宋州，赟登樓問崇威所以來之意，崇威曰：「澶州軍變，懼未察之，遣崇威護衛，非惡意也。」瑽召崇威，崇威不敢進。馮道出與崇威語，崇威乃登樓見赟。時護聖指揮使張令超帥步兵為赟宿衛，判官董裔說赟曰：「觀崇威瞻視舉措，必有異謀。道路皆言郭威已為天子，而陛下深入不止，禍其至哉。請急召令超，諭以禍福，使夜以兵劫崇威所屬士卒，明日掠睢陽金帛，募士卒，北走太原。彼新定京邑，未暇追我，此策之上也。」赟猶豫未決。是夕，崇威密誘令超歸郭氏，盡奪赟部下兵。郭威以書召道先歸，留其副趙上交、王度奉赟入朝太后，道乃辭赟先還。赟謂道曰：「寡人此來，所恃者以公三十年舊相，是以不疑。」道默然。赟客將賈貞等數目道，欲圖之，赟曰：「勿草草，事豈出於公耶！」道已去，崇威乃幽赟於外館，殺賈貞、董裔及牙內都虞候劉福、孔目官夏昭度等。郭威已監國。太后乃下詔曰：「比者，樞密使威，誌安宗社，議立長君，以徐州節度使赟，高祖親近，立為漢嗣，乃自藩鎮，召赴京師。雖誥命已行，而軍情不附。天道在北，人心靡東，適當改卜之初，俾應分士之命。赟可降授開府儀同三司、檢校太師、上柱國，封湘陰公。」赟卒以殺死。《五代史補》：郭忠恕，七歲童子及第，富有文學，尤工篆隸。嘗有人於龍山得鳥跡篆，忠恕一見，輒誦如宿習。乾祐中，湘陰公鎮徐州，辟為推官。周祖之入京師也，少主崩於北岡，周主命宰相馮道迎湘陰公，將立之。至宋州，高祖已為三軍推戴。忠恕知事變，乃正色責道曰：「令公累朝大臣，誠信著於天下，四方談士，無賢不肖皆以為長者，今一旦返作脫空漢，前功業並棄，令公之心安乎？」道無言對。忠恕因勸湘陰公殺道以奔河東，公猶豫未決，遂及於禍。忠恕竄跡久之，晚年尤好輕忽，卒以此敗，坐除名配流焉。）〉


Chinese text: This work was published before January 1, 1923, and is in the
public domain worldwide because the author died at least 100 years ago.
