后妃

文惠皇太后王氏，開平初追諡。太祖性孝願，奉太后未嘗小失色，朝夕視膳，為士君子之規範。帝嚴察用法，無纖毫假貸，太后言之，帝頗為省刑。〈（《北夢瑣言》云：梁祖父誠蚤卒，有三子俱幼。母王氏，攜養寄於同縣人劉崇家。昆弟之中，惟溫狡猾無行，崇母撫養之，崇兄弟嘗加譴杖。一日，偷崇家釜而竄，為崇追回，崇母遮護，以免撲責。善逐走鹿，往往及而獲之。又，崇母常見其有龍蛇之異。他日與仲兄存入黃巢軍作賊，伯兄昱與母王氏尚依劉家。溫既辭去，不知存亡。及溫領鎮於汴，盛飾輿馬，使人迎母於崇家。王氏惶恐，辭避深藏，不之信，謂人曰：「朱三落拓無行，何處作賊送死，焉能自致富貴？汴帥非吾子也。」使者具陳離鄉去裏之由，歸國立功之事，王氏方泣而信。是日，與崇母並迎歸汴。溫盛禮郊迎，人士改觀。崇以舊恩，位至列卿，為商州刺史。王氏以溫貴，封晉國太夫人。仲兄存，於賊中為矢石所中而卒。溫置酒於母，歡甚，語及家事，謂母曰：「朱五經辛苦業儒，不登一命，今有子為節度使，無忝前人矣！」母不懌，良久謂溫曰：「汝致身及此，信為英特，行義未必如先人。朱二與汝同入賊軍，身死蠻徼，孤男稚女，艱食無告。汝未有恤孤之心，英特即有，諸無取也。」 溫垂涕謝罪，即令召諸兄子皆至汴。友寧、友倫皆立軍功，位至方鎮。）〉

元貞皇后張氏，乾化中追諡。〈（《五代會要》云：太祖皇后張氏早崩，開平二年，追封賢妃，至乾化二年十一月二十三日，追冊曰元貞皇后。又，《北夢瑣言》云：梁祖魏國夫人張氏，碭山富室女，父蕤，曾為宋州刺史。溫時聞張有姿色，私心傾慕，有麗華之歎。及溫在同州，得張於兵間，因以婦禮納之。溫以其宿款，深加禮異。張賢明有禮，溫雖虎狼其心，亦所景伏。每軍謀國計，必先延訪。或已出師，中途有所不可，張氏一介請旋，如期而至，其信重如此。初收兗、鄆，得朱瑾妻，溫告之曰：「彼既無依，寓於輜車。」張氏遣人召之，瑾妻再拜，張氏答拜泣下，謂之曰：「兗、鄆與司空同姓之國，昆仲之間，以小故尋戈，致吾姒如此。設不幸汴州失守，妾亦似吾姒之今日也。」又泣下，乃度為尼，張恒給其費。張既卒，繼寵者非人，及僭號後，大縱朋淫，骨肉聚麀，帷薄荒穢，以致友珪之禍，起於婦人。始能以柔婉之德，製豺虎之心，如張氏者，不亦賢乎！又，案《五代會要》所載，內職有梁太祖昭儀陳氏、昭容李氏，《歐陽史》並見《家人傳》。）〉

末帝德妃張氏。〈（《五代會要》云：少帝妃張氏，乾化五年九月二十四日，冊為德妃，其夕薨。案《歐陽史次妃郭氏傳》云：晉天福三年，詔太社先藏罪人首級，許親屬收葬，乃出末帝首，遣右衛將軍安崇阮與妃同葬。妃卒洛陽。又案：《五代史》無外戚傳。《五代會要》云：梁太祖長女安陽公主，降羅廷規，開平二年八月追封。長樂公主，降趙岩，開平元年五月十一日封。普寧公主，降昭祚王氏，開平元年五月十一日封。金華公主，開平二年十月封。真寧公主，乾化三年十月五日封。少帝長女壽春公主，乾化三年四月五日封。第二女壽昌公主，貞明元年九月二十三日封。今考《通鑒考異》引《梁功臣列傳》云：羅廷規尚安陽公主，又尚金華公主。《薛史羅紹威傳》亦載開平四年，詔金華公主出家為尼。是金華公主實歸羅氏，而《五代會要》不載亦闕文也。）〉


Chinese text: This work was published before January 1, 1923, and is in the
public domain worldwide because the author died at least 100 years ago.
