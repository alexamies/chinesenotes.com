　　乾化二年正月，宣：「上元夜，任諸市及坊市各點彩燈，金吾不用禁夜。」近年以來，以都下聚兵太廣，未嘗令坊市點燈故也。甲申，以時雪久愆，命丞相及三省官群望祈禱。詔曰：「謗木求規，集囊貢事，將裨理道，豈限側言。應內外文武百官及草澤，並許上封事，極言得失。」以丁審衢為陳州，而審衢厚以鞍馬、金帛為謝恩之獻，帝慮其漁民，復其獻而停之。封保義節度使王檀為琅琊郡王。命供奉官硃嶠于河南府宣取先收禁定州進奉官崔騰並傔從一十四人，並釋放，仍命押領送至貝。騰，唐戶部侍郎潔之子也。廣明喪亂，客于北諸侯，為定州節度使王處存所辟，去載領貢獻至闕。未幾，其帥稱兵，遂縶之。至是，帝念賓介之來，又已出境，特命縱而歸焉。丙戌，有司以孟春太廟薦享上言，命丞相杜曉攝祭行事。丙申夕，熒惑犯房第二星。

　　二月庚戌，中和節，御崇勳殿，召丞相、大學士、河南尹，略封訖，于萬春門外廡賜以酒食。《五代會要》，二月，追封故魏博節度使羅宏信為趙王。癸丑，敕曰：「今載春寒頗甚，雨澤仍愆，司天監占以夏秋必多霖潦，宜令所在郡縣告喻百姓，備淫雨之患。」庚申，禦宣威殿開宴，丞相洎文武官屬咸被召列侍，竟日而罷。壬戌，帝將巡按北境，中外戒嚴，詔以河南尹、守中書令、判六軍事張宗奭為大內留守。中書門下奏，差定文武官領務尤切宜扈駕者三十八人。詔工部尚書李皎、左散騎常侍孫騭、右諫議大夫張衍、兵部侍郎劉邈、兵部郎中張俊、光祿少卿盧秉彝並令扈蹕。甲子，發自洛師，夕次河陽。《通鑒》云：至白馬屯，賜從官食，多未至，遣騎趣之于路。左散騎常侍孫騭、右諫議大夫張衍、兵部郎中張俊最後至，帝命撲殺之。乙丑，次溫縣。丙寅，次武陟。懷州刺史段明遠迎拜於境上，其內外所備，咸豐霈焉。丁卯，次獲嘉。戊辰，次衛州之新鄉。己巳，晨發衛州，夕止淇門，內衙十將使以十指揮兵士至於行在。辛未，駐蹕黎陽。癸酉，發自黎陽，夕次內黃。甲戌，次昌樂縣。丁丑，次於永濟縣。青州節度使賀德倫奏，統領兵士赴曆亭軍前。戊寅，至貝州，命四丞相及學士李琪、盧文度、知制誥竇賞等十五人扈從，其左常侍韋戩等二十三人止焉。己卯，發自貝州，夕駐蹕於野落。

　　三月庚辰朔，次於棗強縣之西城。《通鑒》：辛巳，至下博南，登觀津塚。趙將符暕引數百騎巡邏，不知是帝，遽前逼之。或告曰：「晉兵大至矣！」帝行幄，亟引兵趣棗強，與楊師厚軍合。丙戌，鎮、定諸軍招討使楊師厚奏下棗強縣，車駕即日疾馳南還。丁亥，復至貝州。庚寅，楊師厚與副招討李周彝等准詔來朝。辛卯，詔丞相、翰林六學士、文武從官、都招討使及諸軍統指揮使等，賜食於行殿。壬辰，命以羊酒等各賜從官。甲午，幸貝州之東闉閱武。乙未，帝復幸東闉閱騎軍。敕以攻下棗強縣有功將校杜暉等一十一人，並超加檢校官，衙官宋彥等二十五人並超授軍職。丙午，次濟源縣。詔曰：「淑律將遷，亢陽頗甚，宜令魏州差官祈禱龍潭。」戊申，詔曰：「雨澤愆期，祈禱未應，宜令宰臣各于魏州靈祠精加祈禱。」《五代會要》：三月，詔曰：「夫隆興邦國，必本於人民；惠養疲羸，凡資於令長。苟選求之逾濫，固撫理之乖違。如聞吏部擬官，中書除授，或緣親舊所請，或為勢要所幹，姑徇私情，靡求才實，念茲蠹弊，宜舉條章。今後應中書用人及吏部注擬，並宜省籓身之才業，驗為政之否臧，必有可觀，方可任用。如或尚行請說，猶假貨財，其所司人吏，必當推窮，重加懲斷。」

　　四月己酉，幸魏州。金波亭，賜宴宰臣、文武官及六學士。甲寅夕，月掩心大星。丙辰，敕：「近者星辰違度，式在修禳，宜令兩京及宋州、魏州取此月至五月禁斷屠宰。仍各於佛寺開建道場，以迎福應。」己未，次黎陽縣。《通鑒》：乙卯，博王友文來朝，請帝還東都。丁巳，發魏州。己未，至黎陽，以疾淹留。東都留守官吏奉表起居，賜丞相、從官酒食有差。己巳，至東都，博王友文以新創食殿上言，並進準備內宴錢三千貫、銀器一千五百兩。辛未，宴於食殿，召丞相及文武從官等侍焉。帝泛九曲池，御舟傾，帝墮溺于池中，宮女侍官扶持登岸，驚悸久之。制加建昌宮使、金紫光祿大夫、檢校司徒、開封尹、博王友文為特進、檢校太保，兼開封尹，依前建昌宮使，充東都留守。戊寅，車駕發自東京，夕次中牟縣。

　　五月己卯朔，從官文武自丞相而下，並詣行殿起居，親王及諸道籓帥咸奉表來上。庚辰，發自鄭州，至滎陽，河南尹魏王宗奭望塵迎拜；河陽留後邵贊、懷州刺史段明遠等邐迤來迎。夕次汜水縣，帝召魏王宗奭入對，便於御前賜食，數刻乃退。壬午，駐蹕于汜水，宰臣、河南尹、六學士並于內殿起居，敕以建昌宮事委宰臣於兢領之。《五代會要》：其年六月，廢建昌宮，以河南尹、魏王張宗奭為國計使，凡天下金穀兵戎舊隸建昌宮者，悉主之。癸未，帝發自汜水，宣令邵贊、段明遠各歸所理。午憩任村屯，夕次孝義宮。留都文武禮部尚書孔續而下道左迎拜。次偃師。甲申，至都，文武臣奉迎於東郊。渤海遣使朝貢。宰臣薛貽矩抱恙在假，不克扈從，宣問旁午，仍命且駐東京以俟良愈。及薨，帝震悼頗久，命雒苑使曹守璫往弔祭之，又命輟六日、七日、八日朝參，丞相、文武並詣上閣門進名奉慰。丁亥，以彗星謫見，詔兩京見禁囚徒大辟罪以下，遞減一等，限三日內疏理訖聞奏。《五代會要》：彗星見於靈台之西，至五月始降赦宥罪，以答天譴。又云：五月壬戌夜，熒惑犯心大星，去心四度，順行。司天奏：「大星為帝王之星，宜修省以答天譴。」詔曰：「生育之人，爰當暑月，乳哺之愛，方及薰風。儻肆意于刲屠，豈推恩於長養，俾無殄暴，以助發生。宜令兩京及諸州府，夏季內禁斷屠宰及採捕。天民之窮，諒由賦分；國章所在，亦務興仁。所在鰥寡孤獨、廢疾不濟者，委長吏量加賑恤。史載葬枯，用彰軫恤；禮稱掩骼，將致和平。應兵戈之地，有暴露骸骨，委所在長吏差人專攻收瘞。國癘之文，尚標七祀；良藥之市，亦載三醫。用憐無告之人，宜征有喜之術。凡有疫之處，委長吏檢尋醫方，于要路曉示。如有家無骨肉兼困窮不濟者，即仰長吏差醫給藥救療之。辛卯，詔曰：「亢陽滋甚，農事已傷，宜令宰臣於兢赴中嶽，杜曉赴西嶽，精切祈禱。其近京靈廟，宜委河南尹，五帝壇、風師雨師、九宮貴神，委中書各差官祈之。」《通鑒》：閏月壬戌，帝疾甚，謂近臣曰：「我經營天下三十年，不意太原餘孽更昌熾如此！吾觀其志不小，天復奪我年，我死，諸兒非彼敵也，吾無葬地矣！」因哽咽，絕而復蘇。帝長子郴王友裕早卒。次假子友文，帝特愛之，常留守東都，兼建昌宮使。次郢王友珪，其母亳州營倡也，為左右控鶴都指揮使。次均王友貞，為東都馬步都指揮使。帝雖未以友文為太子，意常屬之。六月丁丑朔，帝命敬翔出友珪為萊州刺史，即命之官。已宣旨，未行敕。時左遷者多追賜死，友珪益恐。戊寅，友珪易服微行入 左龍虎軍，見統軍韓勍，以情告之。勍亦見功臣宿將多以小過被誅，懼不自保，遂相與合謀。勍以牙兵五百人從友珪雜控鶴士入，伏於禁中；夜斬關入，至寢殿，侍疾者皆散走。帝驚起，問：「反者為誰？」友珪曰：「非他人也。」帝曰：「我固疑此賊，恨不早殺之。汝悖逆如此，天地豈容汝乎！」友珪曰：「老賊萬段！」友珪僕夫馮廷諤刺帝腹，刃出於背。友珪自以敗氈裹之，瘞於寢殿，秘不發喪。遣供奉官丁昭溥馳詣東都，命均王友貞殺友文。己卯，矯詔稱：「博王友文謀逆，遣兵突入殿中，賴郢王友珮忠孝，將兵誅之，保全朕躬。然疾因震驚，彌致危殆，宜令友珪權主軍國之務。」韓勍為友珪謀，多出府庫金帛，賜諸軍及百官以取悅。辛巳，丁昭溥還，聞友文已死，乃發喪，宣遺制，友珪即皇帝位。友珪葬太祖于伊闕縣，號宣陵。《五代史補》：太祖硃全忠，黃巢之先鋒。巢入長安，以刺史王鐸圍同州，太祖遂降，鐸承制拜同州刺史。黃巢滅，淮、蔡間秦宗權復盛，朝廷以淮、蔡與汴州相接，太祖汴人，必究其能否，遂移授宣武軍節度使以討宗權，未凡滅之。自是威福由己，朝廷不能制，遂有天下。先是，民間傳讖曰：「五公符」，又謂之「李淳風轉天歌」，其字有「八牛之年」，識者以「八牛」乃「硃」字，則太祖革命之應焉。太祖之用兵也，法令嚴峻，每戰，逐隊主帥或有沒而不反者，其餘皆斬之，謂之：「跋隊斬」。自是戰無不勝。然健兒且多竄匿州郡，疲於追捕，因下令文面，健兒文面自此始也。《五代史闕文》：世傳梁太祖迎昭宗於鳳翔，素服待罪，昭宗佯為鞋系脫，呼梁祖曰：「全忠為吾系鞋。」梁祖不得已，跪而結之，汗流浹背。時天子扈蹕尚有衛兵，昭宗意謂左右擒梁祖以殺之，其如無敢動者。自是梁祖被召多不至，盡去昭宗禁衛，皆用汴人矣。臣謹案：梁祖以天復三年迎唐昭宗於岐下，歲在甲子，其年改天祐，至國初建隆庚申歲，才五十六年矣，然則乾德七十歲人皆目睹其事。蓋唐室自懿宗失政，天下亂離，故武宗以下實錄，不傳於世。昭宗一朝，全無記注。梁祖在位止及六年，均帝朝詔史臣修梁祖實錄，岐下系鞋之事，恥而不書。晉天福中，史臣張昭重修《唐史》，始有《昭宗本紀》，但雲即位之始，有《會昌》之風，岐陽事蹟，不能追補。此亦明唐昭宗有英睿之氣，而衰運不振；又明左右無忠義奮發之臣，致梁祖得行其志。有所警誡，不可不書。


Chinese text: This work was published before January 1, 1923, and is in the
public domain worldwide because the author died at least 100 years ago.
