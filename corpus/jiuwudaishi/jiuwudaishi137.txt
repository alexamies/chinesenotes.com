契丹者，古匈奴之種也。代居遼澤之中，潢水南岸，南距榆關一千一百里，榆關南距幽州七百里，本鮮卑之舊地也。其風土人物，世代君長，前史載之詳矣。

唐咸通末，其王曰習爾之，疆土稍大，累來朝貢。光啟中，其王欽德者，乘中原多故，北邊無備，遂蠶食諸郡，達靼、奚、室韋之屬，咸被驅役，族帳浸盛，有時入寇。劉仁恭鎮幽州，素知契丹軍情偽，選將練兵，乘秋深入，逾摘星嶺討之，霜降秋暮，即燔塞下野草以困之，馬多饑死，即以良馬賂仁恭，以市牧地。仁恭季年荒恣，出居大安山，契丹背盟，數來寇鈔。時劉守光戍平州，契丹實裏王子率萬騎攻之，守光偽與之和，張幄幕於城外以享之，部族就席，伏甲起，擒實裏王子入城。部族聚哭，請納馬五千以贖之，不許，欽德乞盟納賂以求之，自是十餘年不能犯塞。

及欽德政衰，有別部長耶律阿保機，最推雄勁，族帳漸盛，遂代欽德為主。先是，契丹之先大賀氏有勝兵四萬，分為八部，每部皆號大人，內推一人為主，建旗鼓以尊之，每三年第其名以代之。及安巴堅為主，乃怙強恃勇，不受諸族之代，遂自稱國主。天祐四年，大寇雲中，後唐武皇遣使連和，因與之面會於雲中東城，大具享禮，延入帳中，約為兄弟，謂之曰：「唐室為賊所篡，吾欲今冬大舉，弟可以精騎二萬，同收汴、洛。」安巴堅許之，賜與甚厚，留馬三千匹以答貺。左右咸勸武皇可乘間擄之，武皇曰：「逆賊未殄，不可失信於部落，自亡之道也。」乃盡禮遣之。及梁祖建號，安巴堅亦遣使送名馬、女樂、貂皮等求封冊。梁祖與之書曰：「朕今天下皆平，唯有太原未服，卿能長驅精甲，徑至新莊，為我翦彼寇讎，與爾便行封冊。」莊宗初嗣世，亦遣使告哀，賂以金繒，求騎軍以救潞州，答其使曰：「我與先王為兄弟，兒即吾兒也，寧有父不助子耶！」許出師，會潞平而止。劉守光末年苛慘，軍士亡叛皆入契丹。洎周德威攻圍幽州。燕之軍民多為所寇掠，既盡得燕中人士，教之文法，由是漸盛。十三年八月，阿保機率諸部號稱百萬，自麟、勝陷振武，長驅雲、朔，北邊大擾。莊宗赴援於代，敵眾方退。十四年，新州大將盧文進為眾所迫，殺新州團練使李存矩於祁溝關，返攻新、武。周德威以眾擊之，文進不利，乃奔於契丹，引其眾陷新州。周德威率兵三萬以討之，北騎援新州，德威為敵所敗，殺傷殆盡，契丹乘勝攻幽州。是時，或言契丹三十萬，或言五十萬，幽薊之北，所在北騎皆滿。莊宗遣明宗與李存審、閻寶將兵救幽州，遂解其圍，語在《莊宗紀》中。

十八年十月，鎮州大將張文禮弒其帥王镕，莊宗討之，時定州王處直與文禮合謀，遣威塞軍使王郁復引契丹為援。十二月，安巴堅傾塞入寇，攻圍幽州，李紹宏以兵城守。契丹長驅陷涿郡，執刺史李嗣弼，進攻易、定，至新樂，渡沙河，王都遣使告急。時莊宗在鎮州行營，聞前鋒報日「敵渡沙河」，軍中鹹恐，議者請權釋鎮州之圍以避之。莊宗曰：「霸王舉事，自有天道，契丹其如我何！國初，突厥入寇，至於渭北，高祖欲棄長安，遷都樊、鄧，太守曰：「獫狁孔熾，自古有之，未聞遷移都邑。霍去病，漢廷將帥，猶且誌滅匈奴，況帝王應運，而欲移都避寇哉！」文皇雄武，不數年俘二突厥為衛士。今吾以數萬之眾安集山東，王德明廝養小人，阿保機生長邊地，豈有退避之理，吾何面視蒼生哉！爾曹但駕馬同行，看吾破敵。」莊宗親禦鐵騎五千，至新城北，遇契丹前鋒萬騎，莊宗精甲自桑林突出，光明照日，諸部愕然緩退，莊宗分二廣以乘之，敵騎散退。時沙河微冰，其馬多陷，安巴堅退保望都。是夜，莊宗次定州，翌日出戰，遇奚長托諾五千騎，莊宗親軍千騎與之鬥，為其所圍，外救不及，莊宗挺馬奮躍，出入數四，酣戰不解。李嗣昭聞其急也，灑泣而往，攻破敵陣，掖莊宗而歸。時契丹值大雪，野無所掠，馬無芻草，凍死者相望於路。安巴堅召盧文進，以手指天謂之曰：「天未令我到此。」乃引眾北去。莊宗率精兵騎躡其後，每經安巴堅野宿之所，布稭在地，方而環之，雖去，無一莖亂者，莊宗謂左右曰：「蕃人法令如是，豈中國所及！」莊宗至幽州，發二百騎偵之，皆為契丹所獲，莊宗乃還。

天祐末，安巴堅乃自稱皇帝，署中國官號。其俗舊隨畜牧，素無邑屋，得燕人所教，乃為城郭宮室之制於漠北，距幽州三千里，名其邑曰西樓邑，屋門皆東向，如車帳之法。城南別作一城，以實漢人，名曰漢城，城中有佛寺三，僧尼千人。其國人號安巴堅為天皇王。同光中，安巴堅深著辟地之志，欲收兵大舉，慮渤海踵其後。三年，舉其眾討渤海之遼東，令禿餒、盧文進據營、平等州，擾我燕薊。

明宗初纂嗣，遣供奉官姚坤奉書告哀，至西樓邑，屬阿保機在渤海，又徑至慎州，崎嶇萬里。既至，謁見阿保機，延入穹廬，阿保機身長九尺，被錦袍，大帶垂後，與妻對榻引見坤。坤未致命，阿保機先問曰：「聞爾漢土河南、河北各有一天子，信乎？」坤曰：「河南天子，今年四月一日洛陽軍變，今兇問至矣。河北總管令公，比為魏州軍亂，先帝詔令除討，既聞內難，軍眾離心，及京城無主，上下堅冊令公，請主社稷，今已順人望登帝位矣。」阿保機號咷，聲淚俱發，曰：「我與河東先世約為兄弟，河南天子吾兒也。近聞漢地兵亂，點得甲馬五萬騎，比欲自往洛陽救助我兒，又緣渤海未下，我兒果致如此，冤哉！」泣下不能已。又謂坤曰：「今漢土天子，初聞洛陽有難，不急救，致令及此。」坤曰：「非不急切，地遠阻隔不及也。」又曰：「我兒既殂，當合取我商量，安得自便！」坤曰：「吾皇將兵二十年，位至大總管，所部精兵三十萬，眾口一心，聖堅推戴，違之則立見禍生，非不知稟天皇王意旨，無奈人心何。」其子托雲在側，謂坤曰：「漢使勿多談。」因引左氏牽牛蹊田之說以折坤，坤曰：「應天順人，不同匹夫之義，只如天皇王初領國事，豈是強取之耶！」阿保機因曰：「理當如此，我漢國兒子致有此難，我知之矣。聞此兒有宮婢二千，樂官千人，終日放鷹走狗，耽酒嗜色，不惜人民，任使不肖，致得天下皆怒。我自聞如斯，常憂傾覆，一月前已有人來報，知我兒有事，我便舉家斷酒，解放鷹犬，休罷樂官。我亦有諸部家樂千人，非公宴未嘗妄舉。我若所為似我兒，亦應不能持久矣，從此願以為戒。」又曰：「漢國兒與我雖父子，亦曾彼此讎敵，俱有惡心，與爾今天子無惡，足得歡好。爾先復命，我續將馬萬騎至幽、鎮以南，與爾家天子面為盟約，我要幽州，令漢兒把捉，更不復侵入漢界。」又問：「漢收得西川，信不？」坤曰：「去年九月出兵，十一月十六日收下東、西川，得兵馬二十萬，金帛無算。皇帝初即位，未辦送來，續當遣使至矣。」阿保機忻然曰：「聞西有劍閣，兵馬從何過得？」坤曰：「川路雖險，然先朝收復河南，有精兵四十萬，良馬十萬騎，但通人行處，便能去得，視劍閣如平地耳。」阿保機善漢語，謂坤曰：「吾解漢語，歷口不敢言，懼部人效我，令兵士怯弱故也。」坤至止三日，阿保機病傷寒。一夕，大星殞於其帳前，俄而卒於扶餘城，時天成元年七月二十七日也。其妻舒嚕氏自率眾護其喪歸西樓，坤亦從行，得報而還。既而舒嚕氏立其次子德光為渠帥，以總國事，尋遣使告哀，明宗為之輟朝。明年正月，葬阿保機於木葉山，偽謚曰「大聖皇帝」。

阿保機凡三子，皆雄偉。長曰人皇王突然，即東丹王也；次曰元帥太子，即德光也；幼曰阿安端君。德光本名耀屈之，後慕中華文字，遂改焉。唐天成初，阿保機死，其母令德光權主牙帳，令少子安端少君往渤海國代突欲。突欲將立，而德光素為部族所服，又其母亦常鐘愛，故因而立之。明宗時，德光遣使摩琳等三十餘人來修好，又遣使為父求碑石，明宗許之，賜與甚厚，並賜其母瓔珞錦彩。自是山北安靜，蕃漢不相侵擾。

三年，德光偽改為天顯元年。是歲，定州王都作亂，求援於契丹，德光陷平州，遣禿餒以騎五千援都於中山，招討使王晏球破之於曲陽，托諾走保賊城。其年七月，又遣惕隱率七千騎救定州，王晏球逆戰於唐河北，大破之。幽州趙德鈞以生兵接於要路，生擒惕隱等首領五十餘人獻闕下。明年，王都平，擒托諾及餘眾，斬之。自是契丹大挫，數年不敢窺邊。嘗遣使挎括梅裏來求禿餒骸骨，明宗怒其詐，斬之。長興二年，東丹王突欲在闕下，其母繼發使申報，朝廷亦優容之。

長興末，契丹迫雲州，明宗命晉高祖為河東節度使兼北面蕃漢總管。清泰三年，晉高祖為張敬達等攻圍甚急，遣指揮使何福賫表乞師，願為臣子。德光白其母曰：「兒昨夢太原石郎發使到國，今果至矣，事符天意，必須赴之。」德光乃自率五萬騎由雁門至晉陽，即日大破敬達之眾於城下，尋冊晉高祖為大晉皇帝，約為父子之國，割幽州管內及新、武、雲、應、朔州之地以賂之，仍每歲許輸帛三十萬。時幽州趙德鈞屯兵於團柏谷，遣使至幕帳，求立己為帝，以石氏世襲太原，德光對使指帳前一石曰：「我已許石郎為父子之盟，石爛可改矣。」楊光遠等殺張敬達降於契丹，德光戲謂光遠等曰：「爾輩大是惡漢兒，不用鹽酪，食卻一萬匹戰馬。」光遠等大慚。晉高祖南行，德光自送至潞州。時趙德鈞、趙延壽自潞州出降於契丹，德光鎖之，令隨牙帳。晉高祖入洛，尋遣宰相趙瑩致謝於契丹。天福三年，又遣宰臣馮道、左僕射劉句等持節冊德光及其母氏徽號，賫鹵簿、儀伏、法服、車輅於本國行禮。德光大悅，尋遣使奉晉高祖為英武明義皇帝。是歲，契丹改天顯十一年為會同元年，以趙延壽為樞密使，升幽州為南京，以趙思溫為南京留守，既而德光請晉高祖不稱臣，不上表，來往緘題止用家人禮，但云「兒皇帝」，晉祖厚賫金帛以謝之。晉祖奉契丹甚至，歲時問遺，慶吊之禮，必令優厚。每北使至，即於別殿致敬。德光每有邀請，小不如意，則來譴責，晉祖每屈己以奉之，終晉祖世，略無釁隙。

及少帝嗣位，遣使入契丹，德光以少帝不先承稟，擅即尊位，所賫文字，略去臣禮，大怒，形於責讓，朝廷使去，即加譴辱。會契丹回圖使喬榮北歸，侍衛親軍都指揮使景延廣謂榮曰：「先朝是契丹所立，嗣君乃中國自冊，稱孫可矣，稱臣未可。中國自有十萬口橫磨劍，要戰即來！」榮至本國，具言其事，德光大怒，會青州楊光遠叛，遣使構之。明年冬，德光率諸部南下，開運元年春，陷祁州，直抵大河，少帝幸澶州以禦之。其年三月，德光敗於陽城，棄其車帳，乘一橐駝奔至幽州。因怒其失律，自大首領已下各杖數百，唯趙延壽免焉。是時，契丹連歲入寇，晉氏疲於奔命，邊民被苦，幾無寧日，晉相桑維翰勸少帝求和於契丹，以紓國難，少帝許之，乃遣使奉表稱臣，卑辭首過。使回，德光報曰：「但使桑維翰、景延廣自來，並割鎮、定與我，則可通和也。」朝廷知其不可，乃止。時契丹諸部頻年出征，蕃國君臣稍厭兵革，德光母嘗謂蕃漢臣僚曰：「南朝漢兒爭得一向臥耶！自古及今，惟聞漢來和蕃，不聞蕃去和漢，待伊漢兒的當回心，則我亦不惜通好也。」

三年，樂壽監軍王巒繼有密奏，苦言瀛、鄚可取之狀。十月，少帝遣杜重威、李守貞等率兵經略。十一月，蕃將高牟翰敗晉師於瀛州之北，梁漢璋死之。契丹主聞晉既出師，自率諸部由易、定抵鎮州，杜重威等自瀛州西趨常山，至中渡橋，敵已至矣，兩軍隔滹水而寨焉。十二月十日，杜重威率諸軍降於契丹，語在《晉少帝紀》中。十二日，德光入鎮州，大犒將士。十四日，自鎮州南行，中渡降軍所釋甲仗百萬計，並令於鎮州收貯，戰馬數萬匹，長驅而北。命張彥澤領二千騎先趨東京，遣重威部轄降兵取邢、相路前進。晉少帝遣子延煦、延寶奉降表於契丹，並傳國寶一紐至牙帳。明年春正月朔日，德光至汴北，文武百官迎於路。是日入宮，至昏復出，次於赤崗。五日，宣制降晉少帝為負義侯，於黃龍府安置。七日，德光復自赤崗入居於大內，分命使臣於京城及往諸道括借錢帛。偽命以李崧為西廳樞密使，以馮道為太傅，以左僕射和凝及北來翰林學士承旨張礪為宰相。二月朔日，德光服漢法服，坐崇元殿受蕃漢朝賀，宣制大赦天下，改晉國為大遼國。以趙延壽為大丞相，兼政事令，充樞密使兼中京留守。降東京為防禦州，尋復為宣武軍。

十五日，漢高祖建號於晉陽，德光聞之，削奪漢祖官爵。是月，晉州、潞州並歸河東。時盜賊所在群起，攻劫州郡，斷澶州浮梁。契丹大恐，沿河諸藩鎮並以腹心鎮之。三月朔日，德光坐崇元殿，行入閣之禮，睹漢家儀法之盛，大悅。以其大將蕭翰為汴州節度使。十七日，德光北還。發離東京，宿於赤岡，有大聲如雷，起於牙帳之下，契丹自黎陽濟河，次湯陰縣界，有一岡，土人謂之愁死岡，德光憩於其上，謂宣徽使高勛曰：「我在上國，以打圍食肉為樂，自及漢地，每每不快，我若得歸本土，死亦無恨。」勛退而謂人曰：「其語偷，殆將死矣。」時賊帥梁暉據相州，德光親率諸部以攻之。四月四日，屠其城而去。德光聞河陽軍亂，謂蕃漢臣僚曰：「我有三失：殺上國兵士，打草谷，一失也；天下括錢，二失也；不尋遣節度使歸藩，三失也。」十六日，次於欒城縣殺虎林之側，時德光已得寒熱疾數日矣，命部人賫酒脯，禱於得疾之地。十八日晡時，有大星落於穹廬之前，若迸火而散，德光見之，西望而唾，連呼曰：「劉知遠滅，劉知遠滅！」是月二十一日卒，時年四十六，主契丹凡二十二年。契丹人破其屍，摘去腸胃，以鹽沃之，載而北去，漢人目之為「帝羓」焉。〈（案「以下原本闕佚。據《五代會要》云：四月十八日，德光卒於欒城。五月，宣遣制，以永康王襲位。永康王者，東丹王之長子，以其月二十一日領部族歸國，改會同十年為天祿元年，自稱天授皇帝。漢乾祐三年十一月，率騎數萬，陷邢州之內丘縣、深州之饒陽縣。周廣順元年正月，太祖命左千牛衛將軍朱憲往修和好，永康王亦遣使報命，獻良馬四匹，太祖復遣尚書左丞田敏、供奉官蔣光遂銜命往聘。其年四月，田敏等回，永康王遣使獻碧玉金鍍銀裹鞍轡，並馬四十匹。其月，太祖又命左金吾將軍姚漢英、左神武將軍華光裔往使。其年九月，永康王為部下太寧王所弒，德光之子勒所部兵誅太寧王自立，稱應歷元年，號天順皇帝。顯德元年春，太原劉崇將圖南寇，契丹將楊兗率騎萬餘以助之。三月，世宗親征，與崇戰於潞州高平縣之南原，崇軍大敗，契丹眾棄甲而遁。二年三月，命許州節度使王彥超等築壘於李晏口，與契丹數千騎戰於安平縣，敗之。）〉


Chinese text: This work was published before January 1, 1923, and is in the
public domain worldwide because the author died at least 100 years ago.
