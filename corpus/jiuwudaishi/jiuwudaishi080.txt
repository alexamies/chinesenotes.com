天福六年秋七月己未朔，帝御崇元殿視朝。庚申，升陳州為防禦使額。辛酉，以前鄧州節度使焦方為貝州節度使。壬戌，涇州奏，西涼府留後李文謙，今年二月四日閉宅門自焚，遣元入西涼府譯語官與來人賫三部族蕃書進之。以三司使劉審交為陳州防禦使。癸亥，以前鄆州節度使趙在禮為許州節度使，以前鄴都留守、廣晉尹高行周為河南尹、西都留守。詔改拱辰、威和、內直等軍並為興順。甲子，以宣徽使、權西京留守張從恩判三司。己巳，以鄴都留守兼侍衛親軍馬步軍都指揮使、廣晉尹劉知遠為太原尹，充北京留守、河東節度使，仍割遼、沁二州卻隸河東。以北京留守李德充為廣晉尹，充鄴都留守；以昭義節度使馬全節為邢州節度使，加同平章事。甲戌，詔：「今後諸道行軍副使，不得奏薦骨肉為殿直供奉官。」己卯，以前陜州節度使李從敏為昭義軍節度使，以陜州節度使景延廣為河陽三城節度使兼侍衛親軍馬步軍都虞候，以河陽節度使石赟為陜州節度使。壬午，突厥遣使朝貢。以遙領壽州忠正軍節度使兼侍衛馬軍都指揮使李懷忠為同州節度使，以宣徽北院使李守貞遙領忠正軍節度使、侍衛馬軍指揮使。甲申，降御劄，取八月五日暫幸鄴都，沿路供頓，並委所司以官物排比，州縣不得科率人戶。丙戌，以右諫議大夫趙遠為中書舍人，吏部郎中鄭受益為右諫議大夫，刑部郎中殷鵬為水部郎中、知制誥。

八月戊子朔，以皇子開封尹、鄭王重貴為東京留守，以天平軍節度使兼侍衛親軍馬步軍副都指揮使杜重威為侍衛親軍馬步軍都指揮使，以宣徽南院使張從恩為東京內外兵馬都監。改奉德馬軍為護聖。放文武百官朝參，取便先赴鄴都。壬辰，車駕發東京。己亥，至鄴，左右金吾六軍儀仗排列如儀，迎引入內。改舊澶州為德清軍。以內客省使劉遂清為宣徽北院使，判三司。壬寅，制：「應天福六年八月十五日昧爽已前，諸色罪犯，常赦所不原者，咸赦除之；其持仗行劫及殺人賊，並免罪移鄉，配逐處軍都收管；犯枉法贓者，雖免罪不得再任用；諸徒流人並放還；貶降官未量移與量移者，約資敘用。天福五年終已前殘稅並放。應河東起義之初及收復鄴都、汜水立功將校，並與加恩；亡歿者與追贈。自東京至鄴都緣路，昨因行幸，有損踐田苗處，據頃畝與放今年租稅。鄴都管內，有潛龍時在職者，並與加恩。耆年八十已上者，版授上佐官。天下農器，並許百姓自鑄造。亡命山澤者，招喚歸業；百日不出者，復罪如初。唐梁國公狄仁傑宜追贈官秩。應天福三年已前，敗闕場院官無家業者，並與除放，其人免罪，永不任使。私下債負征利及一倍者並放，主持者不在此限。」丁未，以客省使、將作監丁知浚為內客省使，引進使、鴻臚卿王景崇為客省使，殿中監、判四方館事劉政恩為引進使。壬子，改鄴都皇城南門應天門為乾明門，大明館為都亭驛。甲寅，遣光祿卿張澄、國子博士謝攀使高麗行冊禮。

九月己未，以兵部侍郎閻至為吏部侍郎。辛酉，滑州河決，一溉東流，鄉村戶民攜老幼登丘冢，為水所隔，餓死者甚眾。壬申，忠武建武等軍節度使、守太傅、兼中書令、行蘇州睦州刺史錢元尞進封彭城郡王，遙領廣州清海軍節度使、判婺州軍州事錢元懿為檢校太師。乙亥，遣前邢州節度使楊彥詢使於契丹，錫賫甚厚。丁丑，吐渾遣使朝貢。壬午夜，有彗星出於西方，長二丈餘，在房一度，尾跡穿天市垣東行，逾月而滅。丙戌，兗州上言，水自西來，漂沒秋稼。

冬十月丁亥朔，遣鴻臚少卿魏比等四人，分往滑、濮、鄆、澶視水害苗稼。己丑，詔以胡梁度月城為大通軍，浮橋為大通橋。壬寅，詔唐梁國公狄仁傑可贈太師。

十一月丁未，鄭王夫人張氏薨。福州王延羲遣使貢方物。甲寅，遣太子賓客聶延祚、吏部郎中盧撰持節冊天下兵馬元帥、守尚書令、吳越國王錢元瓘。甲子，以御史中丞王松為尚書右丞，中書舍人、史館修撰判館事王易簡為御史中丞，戶部侍郎張昭遠為兵部侍郎，國子祭酒田敏以本官兼戶部侍郎。辛未，太妃、皇后至自東京。壬申，遣給事中李式、考功郎中張鑄持節冊閩國王王延羲。甲戌，太子少傅致仕王權卒，贈左僕射。丁丑，襄州安從進舉兵叛，以西京留守高行周為南面行營都部署，率兵討之，以前同州節度使宋彥筠為副，以宣徽南院使張從恩監護焉。

十二月丙戌朔，以東京留守、開封尹、鄭王重貴為廣晉尹，進封齊王；以鄴都留守、廣晉尹李德充為開封尹，充東京留守。南面軍前奏，十一月二十七日，武德使焦繼勛、先鋒都指揮使郭金海等於唐州南遇安從進賊軍一萬餘人，大破之，〈（《宋史·陳思讓傳》：思讓為先鋒右廂都監，從武德焦繼勛領兵進討，遇從進之師於唐州花山下，急擊，大破之。）〉生擒衙內都指揮使安宏義，獲山南東道之印，其安從進單騎奔逸。丁亥，詔襄州行營都部署高行周權知襄州軍州事。是日，鎮州節度使安重榮稱兵向闕，以侍衛親軍馬步軍都指揮使杜重威為北面行營招討使，率兵擊之，以邢州節度使馬全節為副，以前貝州節度使王周為馬步軍都虞候。癸巳，武德使焦繼勛奏，安從進遣弟從貴領兵千人，取接均州刺史蔡行遇，尋領所部兵掩殺賊軍七百餘人，生擒安從貴，截其雙腕，卻放入城。戊戌，以皇子重睿為銀青光祿大夫、檢校尚書左僕射。己亥，北面軍前奏，十三日未時，於宗城縣西南大破鎮州賊軍，殺一萬五千人，餘黨走保宗城縣。是夜三更，破縣城，前深州刺史史虔武自縛歸降。獲馬三千匹，絹三萬餘匹，餘物稱是。安重榮脫身遁走。是日，百官稱賀。癸卯，削奪安從進、安重榮在身官爵。右金吾上將軍萇從簡卒，廢朝，贈太師。乙巳，天下兵馬都元帥、守尚書令、吳越國王錢元瓘薨，廢朝三日，謚曰文穆。是日，帝習射於後苑，諸軍都指揮使已上悉預焉，賜物有差。丁未，南面行營都部署高行周奏，今月十三日，部領大軍至襄州城下，相次降賊軍二千人。其降兵馬軍詔以「彰聖」為號，步軍以「歸順」為號。庚戌，以權知吳越國事錢宏佐為起復鎮軍大將軍、檢校太師、兼中書令、杭州越州大都督、鎮海鎮東等軍節度使，封吳越國王。壬子，杜重威部領大軍至鎮州城下。

天福七年春正月丙辰朔，不受朝賀，用兵故也。戊午，以前將作監李鍇為少府監。北面招討使杜重威奏，今月二日收復鎮州，斬安重榮，傳首闕下。帝御乾明樓，宣露布訖，大理卿受馘，付市徇之，百官稱賀。曲赦廣晉府禁囚。〈（《遼史》云：戊辰，晉函安重榮首來獻，上數欲親討重榮，至是乃止。）〉辛酉，追贈皇弟三人：故沂州馬步軍都指揮使、贈太傅德再贈太尉，追封福王；故檢校太子賓客、贈太傅殷再贈太尉，追封通王；故彰聖右第三軍都指揮使長州刺史、贈大傅威再贈太尉，追封廣王。壬戌，追贈皇子五人：故右衛將軍、贈太保重英再贈太傅，追封虢王；故權東京留守、河南尹、贈太傅重乂再贈太尉，追封壽王；故皇城副使、贈太保重裔再贈太傅，追封郯王；故河陽節度使、贈太尉重信再贈太師，追封沂王；故左金吾衛將軍、贈太保重進再贈太傅，追封夔王。癸亥，改鎮州為恒州，成德軍為順國軍。丙寅，以門下侍郎、平章事、監修國史趙瑩為侍中；青州節度使楊光遠加食邑，改賜功臣名號；兗州節度使桑維翰加檢校太保；河東節度使劉知遠加兼侍中；以鄆州節度使、北面行營招討使、侍衛親軍都指揮使杜重威為恒州順國軍節度使，加兼侍中；皇子廣晉尹兼功德使、齊王重貴加兼侍中；秦州節度使侯益加特進，增食邑。丁卯，以判四方館事孟承誨為太府卿充職。戊辰，以滄州節度使安叔千為邢州節度使，以北面行營副招討使、邢州節度使馬全節為定州節度使，以定州節度使王庭胤為滄州節度使，以前邢州節度使楊彥詢為華州節度使。恒州立功將校王溫以降等第除郡。庚午，契丹遣使來聘。是日上元節，六街諸寺燃燈，禦乾明門觀之，夜半還宮。壬申，延州節度使丁審琦加爵邑，鄧州節度使安審徽加檢校太傅，陜州節度使石赟加檢校太傅。乙亥，契丹遣使來聘。河陽節度使兼侍衛馬步軍都虞候景延廣加檢校太尉，改鄆州節度使，典軍如故。以前貝州節度使、北面行營馬步軍都虞候王周為河陽節度使，加檢校太保。丁丑，以刑部侍郎竇貞固為門下侍郎，以禮部郎中邊歸讜為比部郎中、知制誥。壬午，以河陽節度使王周為涇州節度使，以恒州節度副使王欽祚為殿中監。

二月丁亥，皇妹清平公主進封衛國長公主。契丹遣使來聘。己丑，宴於武德殿，新恒州節度使杜重威已下、諸軍副兵馬使已上悉預焉，賜物有差。己亥，以曹州防禦使何建為延州留後。涇州奏，差押牙陳延暉賫敕書往西涼府，本府都指揮使等請以陳延暉為節度使。辛丑，宰臣李崧丁母憂，起復舊任。延州蕃寇作亂，同州、鄜州各起牙兵討平之。丙午，詔：「鄧、唐、隨、郢諸州，多有曠土，宜令人戶取便開耕，與免五年差稅。」

三月己未，兵部尚書韓惲卒。庚申，遣前齊州防禦使宋光鄴、翰林茶酒使張言使於契丹。壬戌，分命朝臣諸寺觀禱雨。丙寅，皇后為妹契丹樞密使趙延壽妻燕國長公主卒於幽州，舉哀於外次。辛未，滑州節度使、駙馬都尉史匡翰卒，輟朝，贈太保。詔唐州湖陽縣蓼山神祠宜賜號為「蓼山顯順之神」。乙亥，以晉昌軍節度使安審琦為河中節度使，以前亳州防禦使王令溫為貝州節度使。丙子，賜宰臣李崧白藤肩輿，以起復故也。丁丑，以晉州節度使皇甫遇為河陽節度使，以壽州節度使兼侍衛步馬軍指揮使李守貞為滑州節度使，以夔州節度使兼侍衛步軍都指揮使郭謹為相州節度使，皆典軍如故。宰臣於寺觀禱雨。

閏月丙戌，以兵部郎中司徒詡為右諫議大夫。戊子，兗州節度使桑維翰加特進，封開國公。庚寅，以延州留後何建為延州節度使，以引進使兼殿中監劉政恩為太子詹事。壬辰，宋州節度使安彥威奏，修滑州黃河功畢。詔於河決之地建碑立廟。丙申，以鄜州節度使周密為晉州節度使，以左羽林統軍符彥卿為鄜州節度使。壬寅，詔百官五日一度起居，日輪定兩員，具所見以封事奏聞。詔改鄴都宣明門為朱鳳門；武德殿為視政殿，文思殿為崇德殿，畫堂為天清殿，寢殿為乾福殿，其門悉從殿名；皇城南門為乾明門，北門為元德門，東門為萬春門，西門為千秋門；羅城南磚門為廣運門，觀音門為金明門，橙槽門為清景門，寇氏門為永芳門，朝臣門為景風門；大城南門為昭明門，觀音門為廣義門，北河門為靜安門，魏縣門為應福門，寇氏門為迎春門，朝城門為興仁門，上斗門為延清門，下斗門為通遠門。戊申，宋州節度使安彥威封邠國公，賞修河之勞也。癸丑，涇州節度使王周奏，前節度使張彥澤在任日不法事二十六條，已改正停廢。詔褒之。是春，鄴都、鳳翔、兗、陜、汝、恒、陳等州旱，鄆、曹、澶、博、相、洺諸州蝗。

夏四月甲寅朔，避正殿不視朝，日蝕故也。是日，太陽不虧，百官上表稱賀。詔沿河藩郡節度使、刺史並兼管內河堤使。己未，右諫議大夫鄭受益兩疏論張彥澤在涇州之日，違法虐民，支解掌書記張式、部曲楊洪等，請下所司，明申其罪。皆留中不出。庚申，刑部郎中李濤、張麟，員外郎麻麟、王禧，同詣閣門上疏，論張彥澤罪犯，詞甚懇切。〈（《宋史·李濤傳》：涇帥張彥澤殺記室張式，奪其妻，式家人詣闕上訴，晉祖以彥澤有軍功，釋其罪。濤伏閣抗疏，請置於法。晉祖召見諭之，濤植笏叩階，聲色俱厲，晉祖怒叱之，濤執笏如初。晉祖曰：「吾與彥澤有誓約，恕其死。」濤厲聲曰：「彥澤私誓，陛下不忍食其言；範延光嘗賜鐵券，今復安在？」晉祖不能答，即拂衣起。）〉辛酉，詔：「張彥澤刳剔賓從，誅剝生聚，冤聲穢跡，流聞四方，章表繼來，指陳甚切。尚以曾施微功，特示寬恩。深懷曲法之慚，貴徇議勞之典。其張彥澤宜削一階，仍降爵一紀。其張式宜贈官，張式父鐸、弟守貞、男希範並與除官。仍於涇州賜錢十萬，差人津置張式靈柩並骨肉歸鄉，所有先收納卻張式家財物畜，並令卻還。其涇州新歸業戶，量與蠲減稅賦。」翌日，以前涇州節度使張彥澤為左龍武大將軍。〈（《宋史·楊昭儉傳》：昭儉與李濤論張彥澤不報，會有詔命朝臣轉對，或有封事，亦許以不時條奏。昭儉復上疏曰：「天子君臨四海，日有萬幾，懋建諍臣，彌縫其闕。今則諫臣雖設，言路不通。藥石之論，不達於聖聰，而邪佞之徒，取容於左右。御史臺紀綱之府，彈糾之司。銜冤者固當昭雪，為蠹者難免放流。陛下臨御以來，寬仁太甚，徒置兩司，殆如虛器。遂令節使慢侮朝章，屠害幕吏。始訴冤於丹闕，反執送於本藩，茍安跋扈之心，莫恤冤抑之苦。願回宸斷，誅彥澤以謝軍吏。）〉戊辰，廢雄州為昌化軍，警州為威肅軍，其軍使委本道差補。故涇州節度掌書記張式贈尚書虞部郎中，以式父鐸為沁州司馬致仕，弟守貞為貝州清河縣主簿，男希範為興元府文學。甲戌，詔皇子齊王就前河中府節度使康福第，以教坊樂宴會前、見任節度使。戊寅，前慶州刺史米廷訓追奪在身官爵，配流麟州，坐奸妻兄之女也。是月，州郡十六處蝗。

五月己亥，中書門下奏：「時屬炎蒸，事宜簡省。應五日百官起居，望令押班宰臣一員押百官班，其轉對官兩員封付閣門使引進，本官隨百僚退，不用別出謝恩。其文武內外官僚乞假、寧覲、搬家、婚葬、病損並門見門辭。諸道進奉物等，不用殿前排列，引進使引至殿前奏云『某等進奉』，奏訖，令進奉使便出。其進奉專使朝見日，班首一人致詞，都附起居。刺史並行軍副使、諸道馬步軍都指揮使已下，差人到闕，並門見門辭。州縣官謝恩日，甲頭一人都致詞，不用逐人告官。其供奉官、殿直等，如是當直及合於殿前排立者，即入起居；如不當直排立者，不用每日起居。委宣徽使點檢，常須整齊。」從之。時帝不豫，難於視朝故也。〈（《遼史》：二月甲午，遣使使晉，索吐谷渾叛者。《契丹國志》云：遼以晉招納吐谷渾，遣使責讓，晉高祖憂悒成疾。）〉左威衛上將軍衛審餘卒，贈太子少保。乙巳，尊皇太妃劉氏為皇太后。〈（徐無黨《五代史記註》云：高祖所生母也。）〉丁未，工部侍郎韋勛改刑部侍郎。壬子，以左散騎常侍李光廷為秘書監，給事中蕭願為右散騎常侍，左諫議大夫曹國珍為給事中，太常卿裴坦為左諫議大夫。是月，州郡五奏大水，十八奏旱蝗。

六月丁巳，以兗州節度使桑維翰為晉昌軍節度使，以前許州節度使安審琦為兗州節度使。襄州都部署高行周奏，安從進觀察判官李光圖出城請援，送赴闕。乙丑，帝崩於保昌殿，壽五十一。遺制齊王重貴於柩前即皇帝位，喪紀並依舊制，山陵務從節儉，馬步諸軍優紀並從嗣君處分。〈（《通鑒考異》云：《漢高祖實錄》：晉高祖大漸，召近臣屬之曰：「此天下，明宗之天下，寡人竊而處之久矣。寡人既謝，當歸許王，寡人之願也。」此說難信。）〉

八月，太常卿崔棁上謚曰聖文章武明德孝皇帝，廟號高祖。以其年十一月十日庚寅葬於顯陵，宰臣和凝撰謚冊哀冊文。〈（《五代史補》：高祖尚明宗女，宮中謂之石郎。及將起兵於太原，京師夜間狼皆群走，往往入宮中，湣帝患之，命諸班能射者分頭捕逐，謂之「射狼」。或遇諸塗，問曰：「汝何從而來？」對曰：「看射狼。」未幾，高祖至。蓋「射」韻「石」相近也。《五代史闕文》：梁開平初，潞州行營使李思安奏：函關縣穰鄉民伐樹，樹仆，自分為二，中有六字如左書，云「天十四載石進」，梁帝藏於武庫，時莫詳其義。至帝即位，識者曰：「天」字取「四」字兩畫加之於傍，即「丙」字也；「四」字去中之兩畫加「十」字，即「申」字也。帝即位之年，乃「丙申」也。進者晉也，石者姓也。臣謹按，天祐二十年，歲在癸未，其年莊宗建號，改同光元年，至清泰三年，歲丙申，其年晉祖即位，改元天福元年，自未至申，凡十四載矣，故讖書云「天十四載石進」者，言自天祐滅後十四載石氏興於晉也，豈不明乎！而拆字解讖以就丙申，非也。）〉

史臣曰：晉祖潛躍之前沈毅而已。及其為君也，旰食宵衣，禮賢從諫，慕黃、老之教，樂清凈之風，以絁為衣，以麻為履，故能保其社稷，高朗令終。然而圖事之初，召戎來援，獫狁自茲而孔熾，黔黎由是以罹殃。迨至嗣君，兵連禍結，卒使都城失守，舉族為俘。亦猶決鯨海以救焚，何逃沒溺；飲鴆漿而止渴，終取喪亡。謀之不臧，何至於是！倘使非由外援之力，自副皇天之命，以茲睿德，惠彼蒸民，雖未足以方駕前王，亦可謂仁慈恭儉之主也。


Chinese text: This work was published before January 1, 1923, and is in the
public domain worldwide because the author died at least 100 years ago.
