天福三年正月戊申朔，帝御崇元殿受朝賀，仗衛如式。己酉，百官守司，以太史先奏日蝕故也。至是不虧，內外稱賀。壬戌，是夜以上元張燈於京城，縱都人遊樂，帝御大寧宮門樓觀之。丙寅，端明殿學士、禮部侍郎和凝兼判度支；工部侍郎、判度支王松改尚書刑部侍郎；戶部郎中高延賞改左諫議大夫，充諸道鹽鐵轉運副使。壬申，以前右諫議大夫薛融為左諫議大夫。前興元節度使張筠卒於西京，輟視朝一日。〈（《五代會要》：太常禮院申：「準故事，前節度使無例輟朝。」敕：「宜特輟一日朝參。」）〉

二月庚辰，左散騎常侍張允進《駁赦論》。帝覽而嘉之，降詔獎飾，仍付史館。甲申，荊南節度使高從誨加食邑實封。戊子，翰林學士李浣賜緋魚袋。以尚書屯田員外郎、知制誥吳承範為庫部員外郎，充樞密院直學士。乙未，御劄曰：「曾有宣示百官，令進封事，今據到者未及十人。朕雖無德，自行敕後已是數月，至於假手於人，也合各有一件事敷奏。食祿於朝，豈當如是！言而不用，朕所甘心；用而不言，誰之責也。」丙申，制武清軍節度使馬希萼改威武軍節度使。辛丑，中書上言：「《禮經》云：『禮不諱嫌名，二名不偏諱。』註云：「『嫌名，謂音聲相近，若禹與宇、邱與區也。二名不偏諱，謂孔子之母名徵在，言在不稱徵，言徵不稱在。』此古禮也。唐太宗二名並諱，玄宗二名亦同；人姓與國諱音聲相近是嫌名者，亦改姓氏，與古禮有異。廟諱平聲字，即不諱余三聲；諱側聲，即不諱平聲字。所諱字正文及偏旁闕點畫，望依令式施行。」詔曰：「朝廷之制，今古相沿，道在人宏，禮非天降。方開歷數，虔奉祖宗，雖逾孔子之文，未爽周公之訓。所為二名及嫌名事，宜依唐禮施行。」〈（案：太原縣有史匡翰碑，立於天福八年。匡翰，建瑭之子也。碑於「瑭」字空文以避諱，而建瑭父敬思，仍書「敬」字，蓋當時避諱之體如此。）〉乙巳，天和節，宴近臣於廣政殿。

三月戊午，鴻臚卿劉頎卒，贈太子賓客。壬戌，東上閣門使、前司農卿蘇繼顏改鴻臚卿充職。回鶻可汗王仁美進野馬、獨峰駝、玉團、碙砂等方物。甲戌，永壽長公主薨，輟朝一日。故涇州節度觀察留後盧順密贈右驍衛上將軍。丁丑，詔禁止私下打造鑄瀉銅器。

四月丁亥，以尚書吏部侍郎盧詹為尚書左丞。中書舍人李詳上疏：「請沙汰在朝文武臣僚，以減冗食。仍條貫藩侯郡守，凡遇傅恩，不得多奏衙前職員，妄邀恩澤。」疏奏，嘉之。戊子，宣武軍節度、侍衛親軍馬步軍都指揮使、廣晉府行營都招討使楊光遠加兼中書令。昭義節度使、侍衛馬軍都指揮使、廣晉府行營都排陣使杜重威，河陽節度使兼奉國左右廂都指揮使、廣晉府行營馬步都虞候侯益，並加檢校太傅。鳳翔節度使、檢校太師、兼中書令、岐王李從嚴進封秦王，平盧軍節度使、檢校太尉、兼中書令、臨淄王王建立進封東平王。甲午，泰寧軍節度使李從溫、西京留守京兆尹李周、歸德軍節度使趙在禮，並加兼侍中。是月，諸道藩侯郡守皆等第加恩。改雍熙樓為章和樓，避廟諱也。

五月丁未朔，帝御崇元殿受朝，仗衛如式。丁巳，詔應諸州縣名犯廟諱者並改之。庚申，以楊光遠男承祚為檢校工部尚書、左威衛將軍、駙馬都尉。丁卯，魏府行營步軍都指揮使、檢校司徒、右神武統軍王周加檢校太保。戊辰，故振武節度使李嗣本贈太尉。己巳，詔：「中外臣僚，帶平章事、侍中、中書令及諸道節度使，並許私門立戟，仍並官給及據官品依令式處分。」

六月丁丑，右監門衛上將軍王彥璘卒。甲申，以太子詹事王居敏制置安邑、解縣兩池榷鹽事。左諫議大夫薛融上疏，請停修洛京大內。優詔褒之，尋罷營造。庚寅，翰林學士、尚書者工部郎中、知制誥竇貞固改中書舍人充職。戶部尚書致仕蕭蘧卒，贈右僕射。詔貢舉宜權停一年，以員闕少而選人多，常調有淹滯故也。丁酉，詔：「尚書司門應管諸闕令丞等，宜準唐天成四年四月四日敕，本司不得差補，只委闕鎮使鈐轄，見差補者，並畫時勒停訖奏聞。應常帶使相節度使，自楊光遠已下凡七人，並改鄉里名號。」

七月丙午朔，差左諫議大夫薛融、秘書監呂琦、駕部員外郎兼侍御史知雜事劉皞、刑部郎中司徒詡、大理正張仁彖，同共詳定唐明宗朝編敕。庚戌，御史中丞王延改尚書右丞，尚書右丞盧導改尚書吏部侍郎，以左諫議大夫薛融為御史中丞。辛酉，制皇帝受命寶，以「受天明命，惟德允昌」為文。據《六典》，受命寶者，天子修封禪、禮神祇則用之，其始皆破皇業錢以制之。皇業者，藩邸主事之所有也。〈（《五代會要》：天福三年六月，中書門下奏：「準敕，制皇帝受命寶。今按唐貞觀十六年，太宗文皇帝所刻之璽，白玉為螭首，其文曰『皇帝景命，有德者昌』。」敕：「宜以『受天明命，惟德允昌』為文刻之。」）〉壬戌，虞部郎中、知制誥於遘改中書舍人。宰臣趙瑩、桑維翰、李崧各改鄉里名號。荊南節度使高從誨本貫汴州浚儀縣王畿鄉表節東坊，改為擁旌鄉浴鳳裏。

八月戊寅，以左僕射劉句為契丹冊禮使，左散騎常侍韋勛副之，給事中盧重為契丹皇太后冊禮使。壬午，魏府軍前奏，前澶州刺史馮暉自逆城來歸。定州奏，境內旱，民多流散。詔曰：「朕自臨寰宇，每念生民，務切撫綏，期於富庶，屬干戈之未戢，慮徭役之或煩。惟彼中山，偶經夏旱，因茲疾苦，遽至流移，達我聽聞，深懷憫惻。應定州所差軍前夫役逃戶夏秋稅並放。」甲申，襄州奏，漢江水漲一丈一尺。己丑，以前澶州刺史馮暉為檢校太保，充義成軍節度使。詔：「河府、同州、絳州等三處災旱，逃移人戶下所欠累年殘稅，並今年夏稅差科，及麥苗子沿征諸色錢物等並放。其逃戶下秋苗，據見檢到數不計是元額及出剩頃畝，並放一半。委觀察使散行曉諭，專切招攜。應歸業戶人，仍指揮逐縣切加安撫。」丙申，翰林學士、中書舍人竇貞固上言：「請令文武百僚，逐司之內，各奏舉一人，述其人有某能，堪為某官某職。據所薦否藏，定舉主黜陟。」〈（《宋史·竇貞固傳》載此疏，略云：為國之要，進賢是先。陛下方樹丕基，宜求多士。乞降詔百僚，令各司議定一人，有何能識，堪何職官，朝廷依奏用之。若能符薦引，果謂當才，所奏之官，望加獎賞。如乖其舉，或涉徇私，所奏之官，宜加黜罰。自然官由德序，位以才升。三人同行，尚聞擇善；十目所視，必不濫知。臣職在論思，敢陳狂狷。）〉疏奏，嘉之。仍令文武百官於搢紳之內、草澤之中，知灼然有才器者，列名以奏。宴契丹冊禮使於廣政殿。戊戌，鄆州奏，陽谷縣界河決。青州王建立奏，高麗國宿衛質子王仁翟乞放歸鄉里。從之。辛丑，鎮、邢、定三州奏，奉詔共差樂官六十七人往契丹。詔：「魏府城下，自屯軍已來，墳墓多經劚掘。雖已差人收掩，今更遣太僕卿邢德昭往伸祭奠。」

九月己酉，宮苑使焦繼勛自軍前押範延光牙將馬諤賫歸命請罪表到闕。壬子，延光領部下將士素服於本府門俟命，有詔釋罪。乙卯，詔司空兼門下侍郎、平章事馮道官一品，給門戟十六枝，中書侍郎平章事桑維翰、李崧給門戟十二枝。己未，宣遣靜鞭官劉守威、左金吾仗勘契官王英、司天臺雞叫學生商暉等並赴契丹。庚申，契丹使人往洛京般取趙氏公主。〈（《宋史·趙贊傳》：德鈞父子降晉，契丹盡錮之北去，贊獨與母公主留西洛。天福三年，晉祖命贊奉母歸薊門。）〉襄州奏，漢江水漲三丈，出岸害稼。東都奏，洛陽水漲一丈五尺，壞下浮橋。乙丑，于闐國王楊仁美遣使貢方物。回鶻可汗遣使貢駝馬。丙寅，趙延壽進馬謝恩，放燕國長公主歸幽州。範延光差節度副使李式到闕，奉表首罪，兼進玉帶一條。遣宣徽南院使劉處讓權知魏府軍府事。己巳，復範延光官爵，其制略曰：「頃朕始登大寶，未靜中原，六飛才及於京師，千里未通於懷抱。楚王求舊，方在遺簪；曾子傳疑，忽成投杼。尋聞悛悔，遽戮奸回，干戈俄至於經時，雷雨因思於作解。果馳賓介，疊貢表章，向丹闕以傾心，瀝衷誠而效順。而況保全黎庶，完整甲兵，納款斯來，其功非細。得不特頒鐵契，重建牙章，封本郡之土茅，移樂郊之旌鉞。至於將吏，鹹降絲綸。於戲！上穹之運四時，不愆者信；大道之崇三寶，所重者慈。活萬戶之傷夷，息六師之勞瘁。遂予仁憫，旌爾變通。永貽子孫，長守富貴，敬佩光寵，可不美歟！可復推誠奉義佐運致理功臣、天雄軍節度、管內觀察處置等使、開府儀同三司、守太傅、兼中書令、廣晉尹、上柱國、臨清王，食邑一萬戶，食實封一千戶，改授鄆州刺史、天平軍節度、鄆齊〈（原本闕一字。）〉等州觀察處置等使，賜鐵券，改封高平郡王，仍令擇日備禮冊命。」以天雄軍節度副使、檢校刑部尚書李式檢校尚書右僕射，充亳州團練使；以貝州刺史孫漢威為檢校太保、隴州防禦使；以天雄軍三城都巡檢使薛霸為檢校司空、衛州刺史；以天雄軍馬步軍都指揮使五建為檢校司空、虢州刺史；以天雄軍內外馬軍都指揮使藥元福為檢校司空、深州刺史；以天雄軍內外步軍都指揮使安元霸為檢校司空、隨州刺史；以天雄軍都監、前河陽行軍司馬李彥珣為檢校司空、坊州刺史。李式，延光之舊僚也，其餘皆延光之將佐也，故有是命。庚午，遣客省使李守貞押器幣賜魏府立功將校。辛未，以魏府招討使楊光遠檢校太師、兼中書令，行廣晉尹，充天雄軍節度使。

十月乙亥，福建節度使王繼恭遣使貢方物。戊寅，契丹命使以寶冊上帝徽號曰英武明義皇帝。〈（《歐陽史》作契丹使中書令韓頻來奉冊。）〉是日，左右金吾、六軍儀仗、太常鼓吹等並出城迎引至崇元殿前，陳列如儀。鄆州範延光奏到任內。庚辰，御劄曰：「為國之規，在於敏政；建都之法，務要利民。歷考前經，朗然通論，顧惟涼德，獲啟丕基。當數朝戰伐之餘，是兆庶傷殘之後，車徒既廣，帑廩鹹虛。經年之免粟飛芻，繼日而勞民動眾，常煩漕運，不給供須。今汴州水陸要沖，山河形勝，乃萬庾千箱之地，是四通八達之郊。爰自按巡，益觀宜便，俾升都邑，以利兵民。汴州宜升為東京，置開封府。仍升開封、浚儀兩縣為赤縣，其餘升為畿縣。應舊置開封府時所管屬縣，並可仍舊割屬收管，亦升為畿縣。其洛京改為西京；其雍京改為晉昌軍，留守改為節度觀察使，依舊為京兆府，列在七府之上；其曹州改為防禦州。其餘制置，並委中書門下商量施行。」丙戌，以護聖左廂都指揮使、曹州刺史張彥澤為鎮國軍節度使，以工部尚書裴皞為尚書右僕射致仕。是日，詔改大寧宮門為明德門。又改京城諸門名額，南門尉氏以薰風為名，西二門鄭門、梁門以金義、乾明為名，北二門酸棗門、封丘門以元化、宣陽為名，東二門曹門、宋門以迎春、仁和為名。戊子，以右金吾大將軍馬從斌為契丹國信使，考功郎中劉知新副之。以前天平軍節度使、檢校太尉、同平章事安審琦為晉昌軍節度使，行京兆尹。襄州奏，江水漲害稼。壬辰，以樞密使、中書侍郎平章事、集賢殿大學士桑維翰兼兵部尚書，皆罷樞密使。〈（案：以上疑有闕文。據《通鑒考異》引《晉高祖實錄》，維翰與李崧並罷樞密使。）〉戊戌，大赦天下，以魏府初平故也。庚子，楊光遠朝覲到闕，對於便殿，錫賫甚厚。于闐國王李聖天冊封為大寶于闐國王。以杭州嘉興縣為秀州，從錢元瓘之奏也。

十一月甲辰，樞密直學士、祠部員外郎吳涓進金部郎中、知制誥，樞密直學士、庫部員外郎吳承範進祠部郎中、知制誥。乙巳，鄆州範延光來朝。丙午，封閩王昶為閩國王，加食邑一萬五千戶。又以中吳建武等軍節度使、檢校太師、兼中書令、蘇州誠州刺史錢元尞為太傅，以清海軍節度使、廣州刺史錢元璹為檢校太尉、兼中書令，仍改名元懿。應有魏府行營將校及六軍諸道、本城將校等，並與加恩。戊申，以門下侍郎平章事、監修國史、判戶部趙瑩兼吏部尚書。以威武軍節度、福建管內觀察處置等使王繼恭為特進、檢校太傅，仍封臨海郡王。以魏博節度使楊光遠為守太尉、洛京留守，兼河陽節度使，判六軍諸衛事。端明殿學士、尚書禮部侍郎、判度支和凝改尚書戶部侍郎充職。庚戌，鄆州範延光上表乞休退，詔不允。辛亥，升廣晉府為鄴都，置留守。升廣晉、元城兩縣為赤縣，屬府諸縣升為畿縣。升相州為彰德軍，置節度觀察使，以澶、衛二州為屬郡，其澶州仍升為防禦州，移於德勝口為治所。升貝州為永清軍，置節度觀察使，以博、冀二州為屬郡。以西京留守高行周為廣晉尹、鄴都留守；廣晉府行營中軍使、貝州防禦使王庭允加檢校太傅，充相州彰德軍節度使；廣晉府行營步軍都指揮使、右神武統軍王周為貝州永清軍節度使。甲寅，以範延光為太子太師致仕。丙辰，以秘書監呂琦為禮部侍郎，歸德軍節度使趙在禮改天平軍節度使，昭義軍節度使兼侍衛親軍馬步軍都虞候杜重威改忠武軍節度使，忠武軍節度使、侍衛親軍馬步軍都指揮使劉知遠改歸德軍節度使，前河陽節度使兼奉國左右廂都指揮使侯益改昭義軍節度使。癸亥，割濮州濮陽縣棣澶州。詔許天下私鑄錢，以「天福元寶」為文。丙寅冬至，帝御崇元殿受朝賀，仗衛如式。

十二月甲戌朔，以前兵部尚書梁文矩為太子太師，以鎮州節度副使符蒙為右諫議大夫，以吏部郎中曹國珍為左諫議大夫。丙子，以前涇州彰義軍節度使李德充為晉州建雄軍節度使，加同平章事。以皇太子右金吾衛上將軍重貴為檢校太傅、開封尹，封鄭王，加食邑三千戶。戊寅，制以大寶于闐國進奉使、檢校太尉馬繼榮為鎮國大將軍，使副黃門將軍、國子少監張再通為試衛尉卿，監使殿頭承旨、通事舍人吳順規為試將作少監。回鶻使都督李萬金可歸義大將軍，監使雷德順為順化將軍。是日，詔：「宜令天下無問公私，應有銅欲鑄錢者，一任取便酌量輕重鑄造。」戊子，以河陽潛龍舊宅為開晉禪院，邢州潛龍舊宅為廣法禪院。龍武統軍李從昶卒，輟朝一日，贈太尉。


Chinese text: This work was published before January 1, 1923, and is in the
public domain worldwide because the author died at least 100 years ago.
