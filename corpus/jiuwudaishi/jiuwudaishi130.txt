王峻，字秀峰，相州安陽人也。父豐，本郡樂營使。峻幼慧黠善歌，梁貞明初，張筠鎮相州，憐峻敏惠，遂畜之。及莊宗入魏州，筠棄鎮南渡，以峻自隨。時租庸使趙巖訪筠於其第，筠召峻聲歌以侑酒，巖悅，筠因以贈之，頗得親愛。梁亡，趙氏族滅，峻流落無依，寄食於符離陳氏之家，久之彌窘，乃事三司使張延朗，所給甚薄。清泰末，延朗誅，漢祖盡得延朗之資產仆從，而峻在籍中，從歷數鎮，常為典客。漢祖踐阼，授客省使，奉使荊南，留於襄、漢為監軍，入為內客省使。及趙思綰作亂於永興，漢隱帝命郭從義討之，以峻為兵馬都監。從義與峻不協，甚如水火。未幾，改宣徽北院使。賊平，加檢校太傅，轉南院使。

太祖鎮鄴，兼北面兵馬，峻為監軍，留駐鄴城。隱帝蕭墻變起，峻亦為群小所構，舉家見害。從太祖赴闕，綢繆帷幄，贊成大事，峻居首焉。京師平定，受漢太后令，充樞密使。太祖北征，至澶州，為諸軍擁迫，峻與王殷在京聞變，乃遣侍衛馬軍都指揮使郭崇往宋州，前申州刺史馬鐸往許州，以防他變，二州安然，亦峻之謀也。太祖踐阼，加平章事，尋兼右僕射、門下侍郎平章事，監修國史。時朝廷初建，四方多故，峻夙夜奉事，知無不為，每侍太祖商榷軍事，未嘗不移時而退，甚有裨益。然為性輕躁，舉措率易，以天下之事為己任，每有啟請，多自任情。太祖從而順之，則忻然而退；稍未允可，則應聲而慍，不遜之語隨事輒發。太祖素知其為人，且以佐命之故，每優容之。峻年長於太祖二歲，太祖雖登大位，時以兄呼之，有時呼表字，不忘布衣之契也。峻以此益自負焉。

廣順元年冬，劉崇與契丹圍晉州，峻請行應援，太祖用為行營都部署，以徐州節度使王彥超為副。詔諸軍並取峻節度，許峻以便宜從事，軍行資用仰給於官，隨行將吏得自選擇。將發之前，召宴於滋德殿，太祖出女樂以寵之。奉辭之日，恩賜優厚，不拘常制。及發，太祖幸西莊，親臨宴餞，別賜御馬玉帶，執手而別。峻至陜駐留數夕，劉崇攻晉州甚急，太祖憂其不可支，議親征，取澤州路入，與峻會合，先令諭峻。峻遣驛騎馳奏，請車駕不行幸。時已降御劄，行有日矣，會峻奏至，乃止。峻軍既過絳郡，距平陽一舍，賊軍燔營，狼狽而遁。峻入晉州，或請追賊，必有大利，峻猶豫久之，翌日方遣騎軍襲賊，信宿而還。向使峻極力追躡，則並、汾之孽，無噍類矣。峻亦深恥無功，因計度增修平陽故城而回。時永興軍節度使李洪信，漢室之密戚也，自太祖踐阼，恒有憂沮之意，而本城軍不滿千，峻出征至陜州，以救援晉州為辭，抽起數百人，及劉崇北遁，又遣禁兵千餘人，屯於京兆，洪信懼，遂請入朝。峻軍回，太祖厚加優賜。時慕容彥超叛於兗州，已遣侍衛步軍都指揮使曹英、客省使向訓率兵攻之。峻意欲自將兵討賊，累言於太祖曰：「慕容劇賊，曹英不易與之敵耳。」太祖默然。未幾親征，命峻為隨駕一行都部署，破賊之日，峻督軍在城南，其眾先登，頗有得色。從駕還京，未幾貢表乞解樞機，即時退歸私第。

峻貪權利，多機數，好施小惠，喜人附己。太祖登極之初，務存謙抑，潛龍將佐未甚進用，其後鄭仁誨、李重進、向訓等稍遷要職，峻心忌之，至是求退，蓋偵太祖之意也。未陳請之前，多發外諸侯書以求保證，旬浹之內，諸道馳騎進納峻書，聞者驚駭其事。峻連貢三章，中使宣諭無虛日，太祖嚴駕將幸其第，峻聞之，即馳馬入見，太祖慰勞久之，復令視事。峻又於本院之東，別建公署，廓廡廳事，高廣華侈。及土木之功畢，請太祖臨幸，恩賜甚厚。其後內園新起小殿，峻視之，奏曰：「宮室已多，何用於此？」太祖曰：「樞密院舍宇不少，公更自興造何也？」峻慚默而退。時峻以前事趙巖，頗承寵愛，至是欲希贈官立碑。或謂峻曰：「趙巖以諂佞事君，破壞梁室，至今言者無不切齒，茍如所欲，必貽物議。」乃止。巖侄崇勛，居於陳郡，峻為求官田宅以賜之，太祖亦從之。三年春，修利河堤，大興土功，峻受詔檢校。既而世宗自澶州入覲，峻素憚世宗之聰明英果，聞其赴闕，即自河次歸朝。居無何，邀求兼領青州，太祖不得已而授之。既受命，求暫赴任，奏借左藏綾絹萬匹，從之。

是歲，戶部侍郎趙上交權知貢舉，上交嘗詣峻，峻言及一童子，上交不達其旨，榜出之日，童子不第，峻銜之。及貢院申中書門下，取日過堂，峻知印，判定過日。及上交引新及第人至中書，峻在政事堂厲聲曰：「今歲選士不公，當須覆試。」諸相曰：「但緣已行指揮行過，臨事不欲改移，況未敕下，覆試非晚。」峻愈怒，詬責上交，聲聞於外。少頃，竟令引過。及罷，上交詣本廳謝峻，峻又延之飲酌從容。翌日，峻奏上交知舉不公，請致之於法，太祖頷之而已。又奏請以顏愆、陳觀代範質、李穀為相。太祖曰：「進退宰輔，未可倉卒，待徐思之。」峻論列其事，奏對不遜。太祖未食，日將亭午，諍之不已。太祖曰：「節假之內，未欲便行，已俟假開，即依所奏。」峻退至中書。是月，吏部選人過門下，峻當其事，頗疑選部不公，其擬官選人落下者三十餘人。次日寒食時節，臣僚各歸私第。午時，宣召宰臣、樞密使，及入，幽峻於別所。太祖見馮道已下，泣曰：「峻淩朕頗甚，無禮太過，擬欲盡去左右臣僚，翦朕羽翼。朕兒在外，專意阻隔，暫令到闕，即懷怨望。豈有既總樞機，又兼宰相，堅求重鎮，尋亦授之，任其襟懷，尚未厭足，如此無君，誰能甘忍！」即召翰林學士徐臺符等草制。其日，退朝宣制，貶授商州司馬，差供奉官蔣光遠援送赴商州。未幾，死於貶所，時廣順三年三月也。〈（《通鑒》：峻至商州，得腹疾，帝猶湣之，命其妻往視之，未幾而卒。）〉

初，峻降制除青州，有司制造旌節，以備迎授。前一夕，其旄有聲甚異，聞者駭之。主者曰：「昔安重誨授河中節，亦有此異焉。」又所居堂陛，忽然隱起如堆。又夢被官府追攝入司簿院，既寤，心惡之，以是尤加狂躁。峻才疏位重，輕躁寡謀，聽人穿鼻，既國權在手，而射利者曲為指畫，乃啖餌虎臣，離間親舊，加以善則稱己，無禮於君，欲求無罪，其可得乎！〈（《五代史闕文》：廣順初，河東劉崇引契丹攻晉州。遣王峻率師赴援，峻頓兵於陜。周祖親征，遣使諭之。峻見使受宣訖，謂使曰：「與某馳還，附奏陛下，言晉州城堅，未易可破，劉崇兵鋒方銳，不可與力爭，所以駐兵者，待其氣衰耳，非臣怯也。陛下新即位，不宜輕舉。今朝中受聖知者，惟李蒨、範質而已，陛下若車駕出汜水，則慕容彥超以賊軍入汴，大事去矣。」使還具奏，周祖自以手提其耳曰：「幾敗吾事。」）〉

慕容彥超，〈（案：此下有闕文。）〉為兗州節度使，彥超即漢高祖之同產弟也。嘗冒姓閻氏，體黑麻面，故謂之閻昆侖。彥超鎮兗州，漢隱帝欲殺周太祖，召彥超，方食，釋匕箸而就道。周兵犯京師，隱帝出勞軍，太后使彥超衛帝，彥超曰：「北兵何能為，當於陣上唱坐使歸營。」彥超敗，奔兗，隱帝遇弒。周太祖時，彥超進呈鄆州節度使高行周來書，其書意即行周毀讟太祖結連彥超之意，帝覽之，笑曰：「此必是彥超之詐也。」試令驗之，果然。其鄆州印元有缺，文不相接，其為印即無缺處，帝尋令賫書示諭行周，行周上表謝恩。先是，填星初至角、亢，占者曰：角，鄭分，兗州屬焉。彥超即率軍府賓佐，步出州西門三十里致祭，迎於開元寺，塑像以事之，謂之「菩薩」，日至祈禱，又令民家豎黃幡以禳之。及城陷，彥超方在土星院燃香，急乃馳去。〈（《五代史補》：慕容彥超素有鉤距。兗州有盜者，詐為大官從人，跨驢於衢中，市羅十餘匹，價值既定，引物主詣一宅門，以驢付之，曰：「此本宅使，汝且在此，吾為汝上白於主以請值。」物主許之。既而聲跡悄然，物主怒其不出，叩門呼之，則空宅也。於是連叫「賊」，巡司至，疑其詐，兼以驢收之詣府。彥超憫之，且曰：「勿憂，吾為汝擒此賊。」乃留物主府中，復戒廄卒高系其驢，通宵不與水草，然後密召親信者，牽於通衢中放之，且曰：「此盜者之驢耳，自昨日不與水草，其饑渴者甚矣，放之必奔歸家，但可躡蹤而觀之，盜無不獲也。」親信者如其言隨之，其驢果入一小巷，轉數曲，忽有兒戲於門側，視其驢，連呼曰：「驢歸，驢歸。」盜者聞之，欣然出視，遂擒之。高祖登極，改乾祐為廣順。是年，兗州慕容彥超反。高祖親征，城將破，忽夜夢一人，狀貌甚偉異，被王者之服，謂高祖曰：「陛下明日當得城。」及覺，天猶未曉。高祖私謂征兆如此，可不預備乎！於是躬督將士，戮力急攻，至午而城陷。車駕將入，有司請由生方鳴鞘而進，遂取別巷，轉數曲，見一處門墻甚高大，問之，雲夫子廟。高祖意豁然，謂近臣曰：「寡人所夢，得非夫子乎？不然，何取路於此也。」因下馬觀之，方升堂，睹其聖像，一如夢中所見者，於是大喜，叩首再拜。近臣或諫，以為天子不合拜異世陪臣。高祖曰：「夫子聖人也，百王取則，而又夢告寡人，得非夫子幽贊所及耶？安得不拜！」仍以廟側數十家為灑掃戶，命孔氏襲文宣王者長為本縣。慕容彥超之被圍也，乘城而望，見高祖親臨矢石，其勢不可當，退而憂之，因勉其麾下曰：「汝等宜為吾盡命，吾庫中金銀如山積，若全此城，吾盡以為賜，汝等勿患富貴。」頃之，有卒私言曰：「我知侍中銀皆鐵胎，得之何用？」於是諸軍聞之，稍稍解體，未幾城陷。及高祖之入也，有司閱其庫藏，其間銀鐵胎者果十有七八。初，彥超常令人開質庫，有以鐵胎銀質錢者，經年後，庫吏始覺，遂言之於彥超。初甚怒，頃之謂吏曰：「此易致耳，汝宜偽竇刂庫墻，凡金銀器用暨縑帛等，速皆藏匿，仍亂撤其餘以為賊踐，然後申明，吾當擒此輩矣。」庫吏如其教，於是彥超下令曰：「吾為使長典百姓，而又不謹，遭賊竇刂去，其過深矣。今恐百姓疑彥超隱其物，宜令三日內各投狀，明言質物色，自當陪償之，不爾者有過。」百姓以為然，於是投狀相繼，翌日鐵胎銀主果出。於是擒之，置之深屋中，使教部曲輩晝夜造，用廣府庫，此銀是也。）〉

閻宏魯者，後唐邢州節度使寶之子也。寶，《唐書》有傳。宏魯事唐明宗、晉高祖，累歷事任。家本魯中，洎告疾歸裏，慕容彥超初臨，禮待極厚。及謀大逆，以宏魯子希俊為鎮寧軍節度副使，在世宗幕下而惡之。聞朝廷出兵堤防，即責宏魯曰：「爾教兒捍我於朝，將覆吾族耶！」故罹其禍。

崔周度者，父光表，舉進士甲科，盧質節制橫海，辟為支使。周度有文學，起家長蘆令，登朝歷監察御史、右補闕，以家在齊州，欲謀葬事，懇求外任，除泰寧軍節度判官。而性剛烈，又以嘗為諫官，睹兇帥之不法，不忍坐視其弊，因極言以諫彥超，故及斯禍。

太祖平兗州，詔曰：「閻宏魯、崔周度，死義之臣，禮加二等，所以滲漏澤而賁黃泉也。爾等貞節昭彰，正容肅厲，以從順為己任，以立義作身謀，履此禍機，並罹冤橫，宜伸贈典，以慰貞魂。宏魯可贈左驍衛大將軍，周度可贈秘書少監。」


Chinese text: This work was published before January 1, 1923, and is in the
public domain worldwide because the author died at least 100 years ago.
