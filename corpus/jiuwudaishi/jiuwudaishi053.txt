李存信，本姓張，父君政，回鶻部人也。大中初，隨懷化郡王李思忠內附，因家雲中之合羅川。存信通黠多數，會四夷語，別六蕃書，善戰，識兵勢。初為獻祖親信，從武皇入關平賊，始補軍職，賜姓名。大順中，累遷至馬步都校，與李存孝擊張浚軍於平陽。時存孝驍勇冠絕，軍中皆下之，惟存信與爭功，由是相惡，有同水火。及平定潞州，存孝以功望領節度，既而康君立授旄鉞，存孝怒，大剽潞民，燒邑屋，言發流涕，疑存信擯己故也。明年，存孝得邢、洺，武皇與之節鉞。存孝慮存信離間，欲立大功以勝之，屢請兵於武皇，請兼併鎮、冀，存信間之，不時許。大順二年，武皇大舉略地山東，以存信為蕃漢馬步都校，存孝聞之怒，武皇令存質代之，存孝乃謀叛。既誅，以存信為蕃漢都校。從討李匡儔，降赫連鐸、白義誠，以功檢校右僕射，從入關討王行瑜，加檢校司空，領郴州刺史。

乾寧三年，兗、鄆乞師於武皇，武皇遣存信營於莘縣，與硃瑄合勢以抗梁人。梁祖患之，遣使諜羅宏信曰：「河東志在吞食河朔，回軍之日，貴道堪憂。」而存信戢兵無法，稍侵魏之芻牧，宏信怒，翻然結於梁祖，乃出兵三萬以攻存信。存信斂眾而退，為魏人所薄，委棄輜重，退保洺州，軍士喪失者十二三。武皇怒，大出師攻魏博，屠陷諸邑。五月，存信軍於洹水，汴將葛從周、氏叔琮來援魏人，存信與鐵林都將落落遇汴人於洹水南，汴人為陷馬坎以待之，存信戰敗，落落被擒。九月，存信敗葛從周於宗城，乘勝至魏州之北門。明年，聞兗、鄆皆陷，乃班師。八月，從討劉仁恭，師次安塞，為燕軍所敗。武皇怒謂存信曰：「昨日吾醉，不悟賊至，公不辨耶！古人三敗，公姑二矣。」存信懼，泥首謝罪，幾至不測。自光化已後，存信多稱病，武皇以兵柄授李嗣昭，以存信為右校而已。天復二年十月，以疾卒於晉陽，時四十一。

李存孝，本姓安，名敬思。《新唐書》：存孝，飛狐人。少於俘囚中得隸紀綱，給事帳中。及壯，便騎射，驍勇冠絕，常將騎為先鋒，未嘗挫敗；從武皇救陳、許，逐黃寇，及遇難上源，每戰無不克捷。

張浚之加兵於太原也，潞州小校馮霸殺其帥李克恭以城叛。時汴將硃崇節入潞州，梁祖令張全義攻澤州。李罕之告急於武皇，武皇遣存孝率騎五千援之。初，汴人攻澤州，呼罕之曰：「相公常恃太原，輕絕大國，今張相公圍太原，葛司空已入潞府，旬日之內，沙陀無穴自處，相公何路求生耶！」存孝聞其言不遜，選精騎五百，繞汴營呼曰：「我，沙陀求穴者，俟爾肉饌軍，可令肥者出鬥！」汴將有鄧季筠者，亦以驍勇聞，乃引軍出戰。存孝激勵部眾，舞槊先登，一戰敗之，獲馬千匹，生擒季筠於軍中。是夜，汴將李讜收軍而遁，存孝追擊至馬牢山，俘斬萬計，遂退攻潞州。

時朝廷命京兆尹孫揆為昭義節度使，令供奉官韓歸范送旌節至平陽，揆乃仗節之潞；梁祖與揆牙兵三千為紀綱，時揆為張浚副招討，所部萬人。八月，自晉、絳逾刀黃嶺趨上黨。存孝引三百騎伏於長子西崖間。揆褒衣大蓋，擁眾而行，俟其軍前後不屬，存孝出騎橫擊之，擒揆與歸范及俘囚五百，獻於太原；存孝乃急攻潞州。九月，葛從周棄城夜遁，存孝收城，武皇乃表康君立為潞帥。存孝怒，不食者累日。十月，存孝引收潞州之師，圍張浚於平陽，營於趙城。華州韓建遣壯士三百夜犯其營，存孝諜知，設伏以擊之，盡殪；進壓晉州西門，獲賊三千，自是閉壁不出。存孝引軍攻絳州。十一月，刺史張行恭棄城而去，張浚、韓建亦由含口而遁。存孝收晉、絳，以功授汾州刺史。

大順二年三月，邢州節度使安知建叛入汴軍，武皇令存孝定邢、洺，因授之節鉞。時幽州李匡威與鎮州王鎔屢弱中山，將中分其疆土。定州王處存求援於武皇；武皇命存孝侵鎮、趙之南鄙，又令李存信、李存審率師出井陘以會之，並軍攻臨城、柏鄉。李匡威救至，且議旋師。李存信與存孝不協，因構於武皇，言存孝望風退衄，無心擊賊，恐有私盟也。存孝知之，自恃戰功，鬱鬱不平，因致書通王鎔，又歸款於汴。明年，武皇自出井陘，將逼真定，存孝面見王鎔陳軍機。武皇暴怒，誅先獲汴將安康八方旋師。七月，復出師討存孝，自縛馬關東下，攻平山，渡滹水，擊鎮州四關城。王鎔懼，遣使乞平，請以兵三萬助擊存孝，許之。《新唐書》：王鎔失幽州助，因乞盟，進幣五十萬，歸糧二十萬，請出兵助討存孝。武皇蒐於欒城。李存信屯琉璃陂。九月，存孝夜犯存信營，奉誠軍使孫考老被獲，存信軍亂。武皇進攻邢州，深溝高壘以環之，旋為存孝衝突，溝塹不成。有軍校袁奉韜者，密令人謂存孝曰：「大王俟塹成即歸太原，如塹壘未成，恐無歸志。尚書所畏惟大王耳，料諸將孰出尚書右。王若西歸，雖限以黃河，亦可浮渡，況咫尺之洫，安能阻尚書鋒銳哉！」存孝然之，縱兵成塹。居旬日，深溝高壘，飛走不能及，由是存孝至敗，城中食盡。乾寧元年三月，存孝登城首罪，泣訴於武皇曰：「兒蒙王深恩，位至將帥，苟非讒慝離間，曷欲捨父子之深恩，附仇讎之黨！兒雖褊狹設計，實存信構陷至此，若得生見王面，一言而死，誠所甘心。」武皇愍之，遣劉太妃入城慰勞。太妃引來謁見，存孝泥首請罪曰：「兒立微勞，本無顯過，但被人中傷，申明無路，迷昧至此！」武皇叱之曰：「爾與王鎔書狀，罪我萬端，亦存信教耶！」縶歸太原，車裂於市。然武皇深惜其才。存孝每臨大敵，被重鎧橐弓坐槊，僕人以二騎從，陣中易騎，輕捷如飛，獨舞鐵□，挺身陷陣，萬人辟易，蓋古張遼、甘寧之比也。存孝死，武皇不視事旬日，私憾諸將久之。

李存進，振武人，本姓孫，名重進。《歐陽史》：太祖破朔州得之，賜以姓名，養為子。父牷，世吏單于府。重進初仕嵐州刺史湯群為部校，獻祖誅群，乃事武皇。從入關，還鎮太原，署牙職。景福中，為義兒軍使，賜姓名。從討王行瑜，以功授檢校常侍，與李嗣昭同破王珙於河中。光化三年，契丹犯塞，寇雲中，改永安軍使、雁門以北都知兵馬使。天復初，破氏叔琮前軍於洞渦。三年，授石州刺史。莊宗初嗣位，入為步軍右都檢校司空，師出井陘，授行營馬軍都虞候，破汴軍於相鄉，論功授邠州刺史，轉檢校司徒。俄兼西南面行營招討使，出師收慈州，授慈、沁二州刺史。十二年，定魏博，授天雄軍都巡按使。時魏人初附，有銀槍效節都，強傑難制，專謀騷動。存進沈厚果斷，犯令者梟首屍於市，諸軍無不惕息，靡然向風。十四年，擢蕃漢馬步副總管，從攻楊劉，戰胡柳。

十六年，以本職兼領振武節度使。時王師據德勝渡，汴軍據楊村渡在上流。汴人運洛陽竹木，造浮橋以濟軍。王師以船渡，緩急難濟，存進率意欲造浮橋。軍吏曰：「河橋須竹笮大□，兩岸石倉鐵牛以為固，今無竹石，竊慮難成。」存進曰：「吾成算在心，必有所立。」乃課軍造葦笮，維大艦數十艘，作土山，植巨木於岸以纜之。初，軍中以為戲，月餘橋成，制度條直，人皆服其勤智。莊宗舉酒曰：「存進，吾之杜預也。」賜寶馬御衣，進檢校太保，兼魏博馬步都將。與李存審固守德勝。

十九年，汴將王瓚率眾逼北城，為地穴火車，百道進攻。存進隨機拒應，或經日不得食。汴軍退，加檢校太傅。王師討張文禮於鎮州，閻寶、李嗣昭相次不利而歿。七月，存進代嗣昭為招討，進營東垣渡，夾滹□為壘，沙土散惡，垣壁難成。存進斬伐林樹，版築旬日而就，賊不能寇。九月，王處球盡率其眾，乘其無備，奄至壘門。存進聞之，得部下數人出鬥，驅賊於橋下。俄而賊大至，後軍不繼，血戰而歿，時年六十六。同光時，贈太尉。存進行軍出師，雖無奇跡，然能以法繩其驕放，營壘守戰之備，特推精力，議者稱之。

有子四人，長曰漢韶。

漢韶，字享天，幼有器局，風儀峻整。初事莊宗，為定安軍使，遷河東牢城指揮使。時孟知祥權知太原軍府事，會契丹侵北鄙。表令漢韶率師進討，既而大破契丹，以功加檢校右僕射。同光中，為蔡州刺史。天成初，復姓孫氏，尋授彰國軍留後，累加檢校太保。長興中，為洋州節度使。《九國志》：閔帝嗣位，加特進，漢韶以其父名上表讓之，改檢校左僕射。制曰：「改會稽之字，抑有前聞；換瑰寶之文，非無故事。」末帝之起於鳳翔也，漢韶與興元張虔釗各帥部兵會王師於岐山下，及西師俱叛，漢韶逃歸本鎮。聞末帝即位，心不自安，乃與張虔釗各舉其城送款於蜀。洎至成都，孟知祥以漢韶故人，尤善待之。《九國志》：漢韶與知祥敘汾上舊事，及洛中更變，相對感泣。知祥曰：「豐沛故人，相遇於此，何樂如之！」於是賜第宅金帛，供帳什物，悉官給之。偽命永平軍節度使，孟昶嗣偽位，歷興元、遂州兩鎮連帥，累偽官至中書令，封樂安郡王。年七十餘，卒於蜀。

李存璋，字德璜，雲中人。武皇初起雲中，存璋與康君立、薛志勤等為奔走交，從入關，以功授國子祭酒，累管萬勝、雄威等軍。從討李匡儔，改義兒軍使。光化二年，授澤州刺史，入為牢城使。從李嗣昭討雲州叛將王暉，平之，改教練使、檢校司空。五年，武皇疾篤，召張承業與存璋授遺顧。存璋爰立莊宗，夷內難，頗有力焉。改河東馬步都虞候，兼領鹽鐵。初，武皇稍寵軍士，籓部人多干擾廛市，肆其豪奪，法司不能禁。莊宗初嗣位，銳於求理。存璋得行其志，抑強撫弱，誅其豪首，期月之間，紀綱大振，弭群盜，務耕稼，去奸宄，息幸門，當時稱其材干。從破汴軍於夾城，轉檢校司徒。柏鄉之役，為三鎮排陣使。十一年，從盟硃友謙於猗氏，授汾州刺史。汴將尹皓攻慈州，逆戰敗之。十三年，王檀逼太原，存璋率汾州之軍入城固守，授大同防禦使、應蔚朔等州都知兵馬使。秋，契丹攻蔚州，安巴堅遣使馳木書求賂，存璋斬其使。契丹逼雲州，存璋拒守，城中有古鐵車，乃熔為兵仗，以給軍士。敵退，以功加檢校太傅、大同軍節度使、應蔚等州觀察使。十九年四月，以疾卒於雲州府第。同光初，追贈太保、平章事。晉天福初，追贈太師。

有子三人，彥球為裨校，戰歿於鎮州。

李存賢，字子良，本姓王，名賢，許州人。祖啟忠，父惲。賢少遇亂，入黃巢軍；武皇破賊陳、許，存賢來歸。景福中，典義兒軍，為副兵馬使，因賜姓名。天祐三年，從周德威赴援上黨，營於交口。五年，權知蔚州刺史，以御吐渾。六年，權沁州刺史。先是，州當賊境，不能保守，乃於州南五十里據險立柵為治所，已歷十餘年矣。存賢至郡，乃移復舊郡，劃辟荊棘，特立廨捨，州民完集。莊宗嘉之，轉檢校司空，真拜刺史。九年，汴人乘其無備，來攻其城，存賢擊退之。十一年，授武州刺史、山北團練使。十二年，移刺慈州。七月，汴將尹皓攻州城，存賢督軍拒戰，汴軍攻擊百端，月餘遁去。十八年，河中硃友謙來求援，命存賢率師赴之。十九年，汴將段凝軍五萬營臨晉，蒲人大恐，鹹欲歸汴。或問於存賢曰：「河中將士欲拘公降於汴。」厚賢曰：「吾奉命河中，死王事固其所也。」汴軍退，以功加檢校司徒。同光初，授右武衛上將軍。十一月，入覲洛陽。二年三月，幽州李存審疾篤，求入覲，議擇帥代之。方內宴，莊宗曰：「吾披榛故人，零落殆盡，所殘者存審耳。今復衰疾，北門之事，知付何人！」因目存賢曰：「無易於卿。」即日授特進、檢校太保，充幽州盧龍節度使。五月，到鎮。時契丹強盛，城門之外，烽塵交警，一日數戰。存賢性忠謹周慎，晝夜戒嚴，不遑寢食，以至憂勞成疾，卒於幽州，時年六十五。詔贈太傅。

存賢少有材力，善角牴。初，莊宗在籓邸，每宴，私與王郁角牴鬥勝，郁頻不勝。莊宗自矜其能，謂存賢曰：「與爾一博，如勝，賞爾一郡。」即時角牴，存賢勝，得蔚州刺史。

史臣曰：昔武皇之起並、汾也，會鹿走於中原，期龍戰於大澤，蓄驍果之士，以備鷹犬之用。故自存信而下，皆錫姓以結其心，授任以責其效。與夫董卓之畜呂布，亦何殊哉！惟存孝之勇，足以冠三軍而長萬夫，苟不為叛臣，則可謂良將矣。


Chinese text: This work was published before January 1, 1923, and is in the
public domain worldwide because the author died at least 100 years ago.
