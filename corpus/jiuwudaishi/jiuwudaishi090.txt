趙在禮，字翰臣，涿州人也。曾祖景裕，祖士廉，皆不仕。父元德，盧臺軍使。在禮始事燕帥劉仁恭為小校，唐光化末，仁恭遣其子守文逐浮陽節度使盧彥威，據其城，升在禮為軍使，以佐守文。及守文死，事其子。延祚為守光所害，守光子繼威復為部將張萬進所殺，在禮遂事萬進。萬進奔梁，在禮乃與滄州留後毛璋歸太原。同光末，為效節指揮使，屯於貝州。會軍士皇甫暉等作亂，推指揮使楊晸為帥，晸不從，為眾所害，攜晸首以脅在禮。在禮知其不可拒，遂從之，以四年二月六日引眾入鄴，在禮自稱留後。〈（《宋史·張錫傳》：趙在禮舉兵於鄴，瀕河諸州多構亂，錫權知棣州事，即出省錢賞軍，皆大悅，一郡獨全，棣人賴之。）〉唐莊宗遣明宗率師討之，會城下軍亂，在禮迎明宗入城，事具《唐書》。天成元年五月，授滑州節度使、檢校太保。制下，在禮密奏軍情，未欲除移，且乞更伺少頃，尋就改天雄軍兵馬留後、鄴都留守、興唐尹。既而在禮將皇甫暉、趙進等相次除郡赴任，〈（《歐陽史·皇甫暉傳》：明宗即位，暉自軍卒擢拜陳州刺史。《九國誌·趙進傳》：天成初，除貝州刺史、鄴都衙內指揮使。）〉在禮乃上表乞移旌節。十二月，授滄州節度使。二年七月，移鎮兗州。長興元年，入為左驍衛上將軍，俄改同州節度使。會高祖受明宗命統大軍伐蜀，以在禮充西川行營步軍都指揮使，收劍州而還。四年，移鎮襄州。清泰三年，授宋州節度使，加檢校太尉、同平章事。高祖登極，移鎮鄆州，加檢校太師、兼侍中，封衛國公。天福六年七月，授許州節度使。八年四月，移鎮徐州，進封楚國公。開運元年，以契丹為患，少帝議北征。八月朔，降制命一十五將，以在禮為北面行營馬步都虞候。十一月，改行營副都統，都虞候如故。受詔屯澶州，再除兗州節度使，依前副都統。三年正月，授晉昌軍節度使。時少帝為其子延煦娶在禮女為妻，禮會之日，其儀甚盛，京師以為榮觀。五月，進封秦國公，累食邑至一萬三千戶，實封一千五百戶。

在禮歷十餘鎮，善治生殖貨，積財巨萬，兩京及所蒞藩鎮，皆邸店羅列。在宋州日，值天下飛蝗為害，在禮使比戶張幡幟，鳴鼙鼓，蝗皆越境而去，人亦服其智焉。凡聚斂所得，唯以奉權豪、崇釋氏而已。及契丹入汴，自鎮赴闕，時契丹首領、奚王伊喇等在洛下，在禮望塵致敬，首領等倨受其禮，加之淩辱，邀索貨財，在禮不勝其憤。行至鄭州，泊於逆旅，聞同州劉繼勛為契丹所鎖，大驚。丁未歲正月二十五日夜，以衣帶就馬櫪自絞而卒，年六十六。漢高祖即位，贈中書令。

在禮凡四子，雖歷內職，皆早卒。孫延勛，仕皇朝，歷嶽、蜀二州刺史。〈（《五代史補》：趙在禮之在宋州也，所為不法，百姓苦之。一旦下制移鎮永興，百姓欣然相賀，曰：「此人若去，可為眼中拔釘子，何快哉！」在禮聞之怒，欲報「拔釘」之謗，遽上表更求宋州一年，時朝廷姑息勛臣，詔許之。在禮於是命吏籍管內戶口，不論主客，每歲一千，納之於家，號曰「拔釘錢」，莫不公行督責，有不如約，則加之鞭樸，雖租賦之不若也。是歲獲錢百萬。）〉

馬全節，字大雅，魏郡元城人也。父文操，本府軍校，官至檢校尚書左僕射，以全節之貴，累贈太師。全節少從軍旅，同光末，為捉生指揮使。趙在禮之據魏州也，為鄴都馬步軍都指揮使。唐明宗即位，授檢校司空，歷博、單二州刺史。天成三年，賜竭忠建策興復功臣，移刺郢州。長興初，就加檢校司徒，在郡有政聲，俄授河西節度使。時明宗命高祖伐蜀，師次岐山，全節赴任及之，具軍容謁於轅門，高祖以地理隔越，乃奏還焉，移沂州刺史。清泰初，為金州防禦使。會蜀軍攻其城，州兵才千人，兵馬都監陳知隱懼，托以他事出城，領三百人順流而逸，賊既盛，人情憂沮。全節乃悉家財以給士，復出奇拒戰，以死繼之。賊退，朝廷嘉其功，詔赴闕，將議賞典。時劉延朗為樞密副使，邀其厚賄，全節無以賂之，謂全節曰：「絳州闕人，請事行計。」全節不樂，告其同輩，由是眾口喧然，以為不當，皇子重美為河南尹，聞而奏焉。清泰帝召全節謂曰：「滄州乏帥，欲命卿制置。」翌日，授橫海軍兩使留後。高祖即位，加檢校太保，正授旌節。天福五年，授檢校太傅，移鎮安州。時李金全據州叛，引淮軍為援，因命全節將兵討平之，以功加檢校太尉，改昭義軍節度、澤潞遼沁等州觀察處置等使。六年秋，移鎮邢州，加同中書門下平章事。安重榮之叛也，授鎮州行營副招討兼排陣使，與重榮戰於宋城，大敗之。鎮州平，加開府儀同三司，充義武軍節度、易定祁等州觀察處置、北平軍等使。八年秋，丁母憂，尋起復焉。屬契丹侵寇，加之蝗旱，國家有所征發，全節朝受命而夕行，治生餘財，必充貢奉。開運元年秋，授鄴都留守、檢校太師、兼侍中、廣晉尹、幽州道行營馬步軍都虞候，尋加天雄軍北面行營副招討使，陽城之戰，甚有力焉。全節始拜鄴都，以元城是桑梓之邑，具白襕詣縣庭謁拜，縣令沈遘逡巡避之，不敢當禮。全節曰：「父母之鄉，自合致敬，勿讓之也。」州裏榮之。二年，授順國軍節度使，未赴鎮卒，年五十五。贈中書令。

全節事母王氏至孝，位歷方鎮，溫清面告，畢盡其敬。政事動與幕客謀議，故鮮有敗事。鎮中山日，杜威為恒州，方奏括境內民家粟，時軍吏引恒州例，堅請行之，全節曰：「邊民遇蝗旱，而家食方困，官司復擾之，則不堪其命矣。我為廉察，安忍效尤。」百姓稱其德。先是，全節自上黨攜歌妓一人之中山，館於外舍，有人以讒言中之，全節害之。及詔除恒陽，遇疾，數見其妓，厭之復來。妓曰：「我已得請，要公俱行。」全節具告家人，數日而卒。

子令威，歷隰、陳、懷三州刺史，卒。

張筠，海州人也。父傳古，世為郡之大商，唐乾符末，屬江淮俶擾，遂徙家彭門。時彭門連帥時溥為東南面招討使，據有數郡之地，擢筠為偏將，累有軍功，奏授宿州刺史。後溥與梁祖不協，梁人進攻宿州，下之，獲筠以歸。梁方圖霸業，以筠言貌辯秀，命為四鎮客將，久之，轉長直軍使。梁唐革命，遷右龍武統軍，歷客省使、宣徽使，出為復、商二州刺史，復為宣徽使。梁室割相、衛為昭德軍，命筠為兩使留後。唐莊宗入魏，筠委城南歸，授右衛上將軍。會雍州康懷英以病告，詔筠往代之，比至，懷英已卒，因除筠為永平軍節度使、大安尹。懷英在長安日，家財甚厚，筠盡奪之，復於大內掘地，繼獲金玉。時有涇陽鎮將侯莫威，前與溫韜同剽唐氏諸陵，大貯瑰異之物，筠乃殺威而籍其家，遂蓄積巨萬。然性好施，每出遇貧民於路，則給與口食衣物，境內除省賦外，未嘗聚斂，遂致百姓不撓，十年小康，秦民懷惠，呼為「佛子」。同光中，從郭崇韜為劍南安撫使，蜀平歸洛，權領河南尹，俄鎮興元，所治之地，上下安之。筠時有疾，軍州官吏久不得見，副使符彥琳等面請問疾，筠又不諾，彥琳等疑其已死，慮左右有謀，遂請權交牌印，筠命左右收彥琳下獄，以叛聞。詔取彥琳等至洛，釋而不問，因授筠西京留守，誘離興元。及至長安，守兵閉門不納，筠東朝於洛，詔遣歸第。筠前為京兆尹，奉詔殺偽蜀主王衍，衍之妓樂寶貨，悉私藏於家。及罷歸之後，第宅宏敞，花竹深邃，聲樂飲膳，恣其所欲，十年之內，人謂「地仙」。天福二年，上表乞歸長安，俄而洛下張從賓之亂，筠獨免其難，人咸謂筠有五福之具美焉。是歲，卒於家。贈太子太師。弟篯。

篯，字慕彭，少嗜酒無節，為鄉里所鄙。唐天復中，兄筠為大梁四鎮客將，篯自海州省兄，兄薦於兗州連帥王瓚，用為裨校。篯性桀黠，善事人，累遷軍職。後唐莊宗都洛，筠鎮長安，自衙內指揮使授檢校司空、右千牛衛將軍同正，領饒州刺史、西京管內三白渠營田制置使。同光末，筠隨魏王繼岌伐蜀，奏篯權知西京留守事。蜀平，王衍挈族入朝，至秦川驛，莊宗遣中使向延嗣乘驛騎盡戮王衍之族，所有奇貨，盡歸於延嗣。俄聞莊宗遇內難，繼岌軍次興平，篯乃斷咸陽浮橋，繼岌浮渡至渭南死之，一行金寶妓樂，篯悉獲之。俄而明宗使人誅延嗣，延嗣暗遁，〈（《九國志》：明宗即位，忿閹豎輩怙勢擅權，先敕使四方及此遁不出者，皆擒戮之，死者殆盡。）〉衍之行裝復為篯有，因為富家，積白金萬鎰，藏於窟室。明宗即位，篯進王衍犀、玉帶各二，馬一百五十匹，魏王打球馬七十匹，旋除沂州刺史，入為西衛將軍。高祖即位之明年，加檢校太保，出典密州，未幾，復居環衛。時湖南馬希範與篯有舊，奏朝廷請命篯為使，允之。篯密賫蜀之奇貨往售，又獲十餘萬緡以歸。篯出入以庖者十餘人從行，食皆水陸之珍鮮，厚自奉養，無與為比。少帝嗣位，詔遣往西蕃，及回，以其馬劣，為有司所糾，復當路有不足者，遂有詔征其舊價。篯上言請貨故京田業，許之，因憤惋成疾而卒。

篯始在雍州，因春景舒和，出遊近郊，憩於大冢之上，忽有黃雀銜一銅錢置於前而去。未幾，復於衙院晝臥，見二燕相鬥畢，各銜一錢落於篯首。前後所獲三錢，嘗秘於巾箱，識者以為大富之征。其後家雖厚積，性實鄙吝，未嘗與士大夫遊處。及令市馬，利在私門，不省咎以輸其直，郁郁致死，愚之甚耶！

華溫琪，字德潤，宋州下邑人也。祖楚，以農為業。父敬忠，後以溫琪貴，官至檢校尚書。溫琪長七尺餘，唐廣明中，從黃巢為紀綱，巢陷長安，偽署溫琪為供奉都知。巢敗，奔至滑臺，以形貌魁岸，懼不自容，乃投白馬河下流，俄而浮至淺處，會行人救免；又登桑自經，枝折墜地，不死。夜至胙縣界，有田父見溫琪非常人，遂匿於家。經歲餘，會梁將朱友裕為濮州刺史，召募勇士，溫琪往依之，友裕署為小校，漸升為馬軍都將。從友裕擊秦宗權於曹南，有功，奏加檢校太子賓客，梁祖擢為開道指揮使，加檢校工部尚書，出屯鄜畤。會延州胡璋叛命，來寇郡境，溫琪擊退之。尋奉詔營長安，以功遷絳州刺史。歲餘，刺棣州。溫琪以州城每年為河水所壞，居人不堪其苦，表請移於便地，朝廷許之。板築既畢，賜立紀功碑，仍加檢校尚書左僕射，繼遷齊州、晉州節度使。溫琪在平陽日，唐莊宗嘗引兵攻之，逾月不下，梁人賞之，升晉州為定昌軍，以溫琪為節度使，加檢校太保。既而溫琪臨民失政，嘗掠人之妻，為其夫所訴，罷，入為金吾大將軍。時梁末帝方姑息諸侯，重難其命，故責詞云：「若便行峻典，謂予不念功勛；若全廢舊章，謂我不安黎庶。為人君者，不亦難乎！」溫琪大有愧色。俄轉右監門衛上將軍、右龍武統軍。會河中朱友謙叛，權授溫琪汝州防禦使、河中行營排陣使，尋為耀州觀察留後。莊宗入洛，溫琪來覲，詔改耀州為順義軍，復以溫琪鎮之，加推忠向義功臣。同光末，西蜀既平，命溫琪為秦州節度使。明宗即位，因入朝，願留闕，明宗嘉而許之，除左驍衛上將軍，逐月別賜錢粟，以豐其家。逾歲，明宗謂樞密使安重誨曰：「溫琪舊人，宜選一重鎮處之。」重誨奏以天下無闕。他日又言之，重誨素強愎，對曰：「臣累奏未有闕處，可替者，唯樞密院使而已。」明宗曰：「可。」重誨不能答。溫琪聞其事，懼為權臣所怒，幾致成疾，由是數月不出。俄拜華州節度使，依前光祿大夫、檢校太傅，進封平原郡開國公，累加食邑至三千戶。溫琪至任，以己俸補葺祠廟廨舍千餘間，復於郵亭創待客之具，華而且固，往來稱之。清泰中，上表乞骸骨歸宋城，制以太子少保致仕。天福元年十二月，終於家，年七十五。詔贈太子太保。

安崇阮，字晉臣，潞州上黨人也。少倜儻，有詞辯，善騎射。父文祐，為牙門將。唐光啟中，潞州軍校劉廣逐節度使高潯，據其城，僖宗詔文祐平之，既殺劉廣，召赴行在，授邛州刺史。其後孟方立據邢、洺，率兵攻上黨，朝廷以文祐本潞人也，授昭義節度使，令討方立，自蜀至澤州與方立戰，敗歿於陣。昭宗朝，宰臣崔魏公以文祐歿於王事，薦崇阮於朝，自是累任諸衛將軍。梁氏革命，以崇阮明辯，遣使吳越，回以所獲橐裝，悉充貢奉，梁祖嘉之，故每歲乘軺於江、浙間，及回貢獻皆如初。梁末帝嗣位，授客省使，知齊州事。時梁軍與莊宗對壘於河上，冀王友謙以河中叛，末帝使段凝領軍經略蒲、晉，詔崇阮監軍，又知華、雍軍府事。期年，授青州兵馬留後，入為諸衛上將軍。唐天成中，授黔南節度使、檢校太保，尋移鎮夔州。以蜀寇侵逼，棄城歸闕，改晉州節度使，復為諸衛上將軍。高祖登極之二年，詔葬梁末帝，以崇阮梁之舊臣，令主葬事。崇阮盡哀致禮，以襄其事，時人義之。五年，以老病請告，授右衛上將軍致仕。開運元年九月，卒於西京。贈太傅。

楊彥詢，字成章，河中寶鼎人。父規，累贈少師。彥詢年十三，事青帥王師範，有書萬卷，以彥詢聰悟，使掌之。及長，益加親信，常委監護郡兵。及梁將楊師厚降下青州，彥詢隨師範歸命。洎師範見殺，楊師厚領鄴，召置麾下，俾掌賓客。唐莊宗入魏，復事焉。同光元年冬，從平大梁，升為引進副使，將命西川及淮南稱旨，累遷內職。明宗時，為客省使、檢校司徒，使兩浙回，授德州刺史。末帝即位，改羽林將軍。時高祖鎮太原，朝廷疑貳，以彥詢沈厚，擇充北京副留守。清泰末，以宋審虔為北京留守，高祖深懷不足，以情告彥詢。彥詢恐高祖失臣節，乃曰：「不知太原兵甲芻粟幾何，可敵大國否？請明公反覆慮之。」蓋欲回其意也。高祖曰：「我不忿小人相代，方寸決矣。」彥詢知其不可諫，遂止。左右欲害之，高祖曰：「唯副使一人我自保，明爾勿復言也。」及即位，授齊州防禦使、檢校太保，旋改宣徽使。從高祖入洛，加左驍衛上將軍兼職。天福二年秋，出為鄧州節度使，歲餘，入為宣徽使。四年，使於契丹。六年春，授邢州節度使、檢校太傅。時鎮州安重榮有不臣之狀，彥詢憂其窺伺，會車駕幸鄴，表求入覲。高祖慮契丹怒安重榮之殺行人也，移兵犯境，復命彥詢使焉，仍恐重榮要之，由滄州路以入蕃。戎主果怒重榮，彥詢具言非高祖本意，蓋如人家惡子，無如之何。尋聞重榮犯闕，乃放還。七年春，授華州節度使、檢校太尉。在任二年，屬部內蝗旱，道堇相望，彥詢以官粟假貸，州民賴之存濟者甚眾。開運初，以風痹授右金吾衛上將軍，俄卒於官，年七十四。贈太子太師。

李承約，字德儉，薊州人也。曾祖瓊，薊州別駕，贈工部尚書。祖安仁，檀州刺史，贈太子太保。父君操，平州刺史，贈太子少師。承約性剛健篤實，少習武事，弱冠為幽州牙門校，遷山後八軍巡檢使。屬劉守光囚殺父兄，名儒宿將經事父兄者，多無辜被戮，自以握兵在外，心不自安。時屬唐武皇召募英豪，方開霸業，乃以所部二千歸於并州，即補匡霸都指揮使、檢校右僕射兼領貝州刺史。從破夾寨，及與梁人戰於臨清有功，再遷洺、汾二州。莊宗即位，授檢校司空、磁州刺史，為治平直，移授潁州團練使。天成中，以邠州節度使毛璋將圖不軌，乃命為涇州節度副使，且承密旨往偵之。既至，以善言諭之，璋乃受代。明宗賞其能，加檢校太保，拜黔南節度使。數年之間，巴、邛蠻蜑不敢犯境，外勸農桑，內興學校，兇邪盡去，民皆感之，故父老數輩重趼詣闕，言其政化。又聽留周歲，征為左衛上將軍，自左龍武統軍加特進、檢校太傅，充昭義軍節度使，賜推忠奉節翊戴功臣。歲餘歸朝，復為左龍武統軍。高祖禦宇之二年，授左驍衛上將軍，進封開國公，累上表請老，尋以病卒，時年七十五。贈太子太師。

陸思鐸，澶州臨黃人。父再端，贈光祿卿。思鐸有武幹，梁太祖領四鎮，隸於麾下。及即位，授廣武都指揮使，歷突陣、拱辰軍使，積前後戰勛，累官至檢校司徒、拱辰左廂都指揮使，遙領恩州刺史。初，梁軍與莊宗對壘於河上，思鐸以善射，日預其戰。嘗於箭笴之上自鏤其姓名，一日射中莊宗之馬鞍，莊宗拔箭視之，睹思鐸姓名，因而記之。及莊宗平梁，思鐸以例來降，莊宗出箭以視之，思鐸伏地待罪，莊宗慰而釋之。尋授龍武右廂都指揮使，加檢校太保。天成中，為深州刺史，改雄捷右廂馬軍都指揮使。會南伐荊門，思鐸亦預其行。時高季興以舟兵拒王師，思鐸每發矢中敵，則洞胸達掖，由是賊鋒稍挫，不敢輕進，諸軍鹹壯之。高祖革命，拜陳州刺史，秩滿，歷左神武、羽林二統軍，出為蔡州刺史，遇代歸朝。天福八年，以疾卒，時年五十四。思鐸典陳郡日，甚有惠政，常戒諸子曰：「我死則藏骨於宛丘，使我棲魂於所治之地。」及卒，乃葬於陳，從其志也。

安元信，朔州馬邑人也。少善騎射。後唐莊宗為晉王時，元信詣軍門求自效。尋隸明宗麾下，累從明宗征討有功，明宗即位，擢為捧聖軍使，加檢校兵部尚書。清泰三年，遷雄義都指揮使，受詔屯於代州，太守張朗遇之甚厚，元信亦以兄事之。是歲五月，高祖建義於太原，俄聞契丹有約赴難，元信入說朗曰：「張敬達雖圍太原，而兵尚未合，代郡當雁門之沖，敵至其何以禦？仆觀石令公素長者，舉必成事，若使人道意歸款，俟其兩端，亦求全之上策也。」朗不納，元信悔以誠言之，反相猜忌。尋聞安重榮、安審信相次以騎兵赴太原，元信遂率部曲以歸高祖。〈（《通鑒》：元信謀殺朗，不克，帥其眾奔審信，審信遂帥麾下數百騎，與元信掠百井奔晉陽。）〉高祖見之喜，謂元信曰：「爾睹何利害，背強歸弱？」元信曰：「某非知星識氣，唯以人事斷之。夫帝王者，出語行令，示人以信。嘗聞主上許令公河東一生，今遽改之，是自欺也。且令公國之密親，親尚不能保，肯保天下之心乎！以斯而言，見其亡也，何得為強也。」高祖知其誠，因開懷納之，委以戎事。高祖即位之元年，授耀州團練使，加檢校太保。四年，入為右神武統軍，其年八月，復出牧洺州。少帝嗣位，尋遷宿州，九年，罷任來朝。開運初，授復州防禦使。三年，卒於任，年六十三。贈太傅。

張朗，徐州蕭縣人。父楚，贈工部尚書。朗年十八，善射，膂力過人，鄉里敬憚之，梁祖聞其名，就補蕭縣鎮使，充吾縣都遊奕使，時朗年才二十三。歲餘，補宣武軍內衙都將，歷洛州步軍、曹州開武、汴州十內衙、鄆州都指揮使。梁末，從招討使段凝襲衛州，下之，遂授衛州刺史。事梁僅三年，凡有征討，無不預之。同光三年，從魏王繼岌伐蜀，為先鋒橋道使。明宗朝，歷興、忠、登三州刺史。清泰初，以契丹犯邊，補西北面行營步軍都指揮使，從高祖屯軍於代北，俄兼代州刺史，又改行營諸軍馬步都虞候。高祖建義於太原，遣使以書諭之，朗曰：「為人臣而有二心可乎！」乃斬其使。〈（《通鑒》：帝以晉安已降，遣使諭諸州，代州刺史張朗斬其使。蓋晉祖初起，安元信勸朗歸順，不從，至是復斬其使也。）〉洎高祖入洛，領全師朝覲，授貝州防禦使，在任數歲。天福五年，除左羽林統軍，六年，授光祿大夫、檢校太傅、慶州刺史。在官二年卒，年七十四。

李德充，應州金城人。祖晟，父宗元，皆為邊將。德充少善騎射，事後唐武皇為偏校。及從莊宗戰潞州、柏鄉、德勝渡，繼有軍功，累加檢校尚書左僕射，遙食郡俸。天成中，檢校司空，領蔚州刺史。長興元年，授雄武軍節度、秦成階觀察處置等使，加檢校司徒。二年六月，移鎮定州，充北面副招討使。高祖即位，改鎮涇原，及受代歸闕，會高祖幸鄴，授東京留守，加同平章事。少帝嗣位，移廣晉尹，加檢校太師。開運中，再領涇州，以病卒於鎮。德充幼與明宗俱事武皇，故後之諸將多兄事之，時謂之「李七哥」。所治之地，雖無殊政，然以寬恕及物，家無濫積，亦武將之廉者。

田武，字德偉，大名元城人。父簡，累贈右僕射。武少有拳勇，初事莊宗為小校，歷遷勝節指揮使。明宗登極，轉帳前都指揮使，領澶州刺史。天成二年，改左羽林都指揮使，遙領宜州，充襄州都巡檢使。三年，自汴州馬步軍都指揮使授曹州刺史。長興初，遷齊州防御史，又移洺州。清泰中，歷成、隴二州，充西面行軍副部署。天福初，授金州防禦使，及金州建節鉞，武丁母憂，乃起復為節度使。開運元年，移鎮滄州，兼北面行營右廂都指揮使。二年，授寧江軍節度使，充侍衛步軍都指揮使。歲內改昭義軍節度、澤潞等州管內觀察處置等使、潞州大都督府長史、檢校太傅，封雁門郡開國公。未赴任，以疾卒。武出身戎行，性鯁正，禦軍治民，鹹盡其善。及卒，朝廷惜之，詔贈太尉，輟視朝一日。

子仁朗、仁遇並歷內職。〈（《宋史》：仁朗以父任西頭供奉官。）〉

李承福，字德華，漢陽人。少寒賤，事元行欽掌皂棧之役，後為高祖家臣。高祖登極，歷皇城武德宣徽使、左千牛將軍，出為澶州刺史，遷齊州防禦使、檢校太保。承福性鄙狹，無器局，好察人微事，多所詆訐，雖小過不能恕，工商之業，輿隸之情，官吏之幸，皆善知之，然自任所見，無所準的，故人多薄之。少帝嗣位，授同州節度使，尋卒於鎮。少帝以高祖佐命之臣，聞之嗟嘆，賻物加等，輟視朝一日，詔贈太傅。

相裏金，字奉金，并州人也。性勇悍果敢，能折節下士。唐景福初，武皇始置五院兵，金首預其選。從莊宗攻下夾寨，得補為小校，後與梁師戰於柏鄉及胡柳陂，以功授黃甲指揮使。同光中，統帳前軍拔中都，賜忠勇拱衛功臣、檢校刑部尚書。二年，自羽林都虞候出為忻州刺史，凡部曲私屬，皆不令干預民事，但優其贍給，使分掌家事而已，故郡民安之，大有聲績。應順元年，為隴州防禦使，會唐末帝起兵於鳳翔，傳檄於鄰道，諸侯無應者，唯金遣判官薛文遇往來計事，末帝深德之。及即位，擢為陜州節度使加檢校太保。清泰三年夏，高祖建義於太原，唐末帝發兵來攻，以金為太原四面步軍都指揮使。高祖即位，移鎮晉州，及受代歸闕，累為諸衛上將軍，加開府儀同三司，官至檢校太尉。爵列開國公，勛登上柱國，以久居散地，優之故也。天福五年夏，卒於任。贈太師。

史臣曰：在禮之起甘陵也，當鼎革之期，會富貴來逼，既因人成事，亦何足自多。及其仗鉞擁旄，積財敗德，貨之為累，可不誡乎！全節之佐晉氏也，平安陸之妖，預宗城之戰，功既茂矣，貴亦宜然。張筠歷事累朝，享茲介福，蓋近代之幸人也。自溫琪而下，皆服冕乘軒，苴茅燾土，垂名汗簡，詠亦宜焉。


Chinese text: This work was published before January 1, 1923, and is in the
public domain worldwide because the author died at least 100 years ago.
