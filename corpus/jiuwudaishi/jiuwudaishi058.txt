趙光逢，字延吉。曾祖植，嶺南節度使。祖存約，興元府推官。父隱，右僕射。光逢與弟光裔，皆以文學德行知名。〈（《舊唐書》：光裔，光啟三年進士擢第，累遷司勳郎中、弘文館學士，改膳部郎中、知制誥。季述廢立之後，旅遊江表以避患，嶺南劉隱深禮之，奏為副使，因家嶺外。）〉光逢幼嗜墳典，動守規檢，議者目之為「玉界尺」。僖宗朝，登進士第。逾月，辟度支巡官，曆官台省，內外兩製，俱有能名，轉尚書左丞、翰林承旨。昭宗幸石門，光逢不從，昭宗遣內養戴知權詔赴行在，稱疾解官。駕在華州，拜御史中丞。時有道士許岩士、瞽者馬道殷出入禁庭，驟至列卿宮相，因此以左道求進者眾，光逢持憲紀治之，皆伏法，自是其徒頗息。改禮部侍郎、知貢舉。光化中，王道浸衰，南北司為黨，光逢素惟慎靜，慮禍及己，因掛冠伊洛，屏絕交遊，凡五六年。門人柳璨登庸，除吏部侍郎、太常卿。〈（《唐摭言》云：光化二年，趙光逢放柳璨及第，後三年不遷，時璨自內庭大拜，光逢始以左丞征入。）〉入梁為中書侍郎、平章事，累轉左僕射兼租庸使，上章求退，以太子太保致仕。梁末帝愛其才，征拜司空、平章事。無幾以疾辭，授司徒致仕。〈（《唐摭言》云：光逢膺大用，居重地十餘歲，七表乞骸，守司空致仕。居二年，復征拜上相。）〉

同光初，弟光允為平章事，時謁問於私第，嘗語及政事，他日，光逢署其戶曰「請不言中書事」，其清淨寡欲端默如此。嘗有女冠寄黃金一鎰於其室家，時屬亂離，女冠委化於他土。後二十年，金無所歸，納於河南尹張全義，請付諸宮觀，其舊封尚在。兩登廊廟，四退邱園，百行五常，不欺暗室，搢紳咸仰以為名教主。天成初，遷太保致仕，封齊國公，卒於洛陽。詔贈太傅。

光允，光逢之弟也，〈（新舊《唐書》俱云：趙隱子三人，光逢、光裔、光允。為後唐相者，光允也。原本作光裔，係誤。）〉俱以詞藝知名，亦登進士第。〈（《舊唐書》云：大順二年，進士登第。天祐初，累官至駕部郎中。）〉光允仕梁，曆清顯，伯仲之間，咸以方雅自高，北人聞其名者，皆望風欽重。及莊宗平定汴、洛，時盧程以狂妄免，郭崇韜自勳臣拜，議者以為國朝典禮故實，須訪前代名家，咸曰光允有宰相器。薛廷珪、李琪當武皇為晉王時，嘗因為冊使至太原，故皆有宿望，當時咸謂宜處台司。郭崇韜采言事者雲，廷珪朽老，浮華無相業；琪雖文學高，傾險無士風，皆不可相，乃止。同光元年十一月，光允與韋說並拜平章事。

光允生於季末，漸染時風，雖欲躍鱗振翮，仰希前輩，然才力無餘，未能恢遠，朝廷每有禮樂制度、沿革擬議，以為己任；同列既匪博通，見其浮譚橫議，莫之測也。豆盧革雖憑門地，在本朝時，仕進尚微，久從使府，朝章典禮，未能深悉。光允每有發論，革但唯唯而已。後革奏議或當，光允謂群官曰：「昨有所議，前座一言粗當，近日差進，學者其可已乎！」其自負如此。

先是，條製：「權豪強買人田宅，或陷害籍沒，顯有屈塞者，許人自理。」內官楊希朗者，故觀軍容使復恭從孫也，援例理復恭舊業。事下中書，光允謂崇韜曰：「復恭與山南謀逆，顯當國法，本朝未經昭雪，安得論理？」崇韜私抑宦者，因具奏聞。希朗泣訴於莊宗，莊宗令自見光允言之。希朗陳訴：「叔祖復光有大功於王室，伯祖復恭為張浚所構，得罪前朝，當時強臣掣肘，國命不行，及王行瑜伏誅，德音昭洗，制書尚在，相公本朝世族，諳練故事，安得謂之未雪耶！若言未雪，吾伯氏彥博，洎諸昆仲，監護軍鎮，何途得進！」漸至聲色俱厲。光允方恃名德，為其所折，悒然不樂。又以希朗幸臣，慮摭他事危己，心不自安。三年夏四月，病疽卒。贈左僕射。

鄭玨，昭宗朝宰相綮之侄孫。父徽，河南尹張全義判官。光化中，登進士第，〈（《歐陽史》云：玨少依全義居河南，舉進士數不中，全義以玨屬有司，乃得及第。）〉曆弘文館校書、集賢校理、監察御史，入梁為補闕、起居郎，召入翰林，累遷禮部侍郎充職。玨文章美麗，旨趣雍容，自策名登朝，張全義皆有力焉。貞明中，拜平章事。莊宗入汴，責授萊州司戶，未幾，量移曹州司馬。張全義言於郭崇韜，將復相之，尋入為太子賓客。明宗即位，任圜自蜀至，安重誨不欲圜獨拜宰輔，共議朝望一人共之。孔循言玨貞明時久在中書，性畏慎而長者，美詞翰，好人物，重誨即奏與任圜並命為相。有頃，玨以老病耳疾，不任中書事，四上章請，明宗惜之，久而方允，乃授開府儀同三司，行尚書左僕射致仕，仍賜鄭州莊一區。明宗自汴還洛陽，遣中使撫問，賜錢二十萬，食羊百口。長興初卒。贈司空。

初，玨應進士，十九年方登第，名姓為第十九人，自登第凡十九年為宰相，又昆仲之次第十九，時亦異之。子遘，太平興國中任正郎。

崔協，字思化。遠祖清河太守第二子寅，仕後魏為太子洗馬，因為清河小房，至唐朝盛為流品。曾祖邠，太常卿，祖瓘，吏部尚書。父彥融，楚州刺史。彥融素與崔蕘善，嘗為萬年令，蕘謁於縣，彥融未出，見案上有尺題，皆賂遺中貴人，蕘知其由徑，始惡其為人。及除司勳郎中，蕘為左丞，通刺不見，蕘謂曰：「郎中行止鄙雜，故未見。」宰相知之，改楚州刺史，卒於任。誡其子曰：「世世無忘蕘。」故其子弟常云「崔仇」。

協即彥融之子也。幼有孝行，登進士第，釋褐為度支巡官、渭南尉，直史館，曆三署，入梁為左司郎中、萬年令、給事中，累官至兵部侍郎。與中書舍人崔居儉相遇於幕次，協厲聲而言曰：「崔蕘之子，何敢相見！」居儉亦報之。左降太子詹事，俄拜吏部侍郎。同光初，改御史中丞，憲司舉奏，多以文字錯誤，屢受責罰。協器宇宏爽，高談虛論，多不近理，時人以為虛有其表。天成初，遷禮部尚書、太常卿，因樞密使孔循保薦，拜平章事。

初，豆盧革、韋說得罪，執政議命相，樞密使孔循意不欲河朔人居相位，任圜欲相李琪，而鄭玨素與琪不協，孔循亦惡琪，謂安重誨曰：「李琪非無藝學，但不廉耳。朝論莫若崔協。」重誨然之，因奏擇相。明宗曰：「誰可？」乃以協對。任圜奏曰：「重誨被人欺賣，如崔協者，少識文字，時人謂之『沒字碑』。臣比不知書，無才而進，已為天下笑，何容中書之內，更有笑端！」明宗曰：「易州刺史韋肅，人言名家，待我嘗厚，置於此位何如？肅苟未可，則馮書記是先朝判官，稱為長者，與物無競，可以相矣。」道嘗為莊宗霸府書記，故明宗呼之。朝退，宰臣樞密使休於中興殿之廡下，孔循拂衣而去，曰：「天下事一則任圜，二則任圜，崔協暴死則已，不死會居此位。」重誨私謂圜曰：「今相位缺人，協且可乎？」圜曰：「朝廷有李琪者，學際天人，奕葉軒冕，論才校藝，可敵時輩百人。而讒夫巧沮，忌害其能，必舍琪而相協，如棄蘇合之丸，取蛣蜣之轉也。」重誨笑而止。然重誨與循同職，循日言琪之短、協之長，故重誨竟從之。而協登庸之後，廟堂代筆，假手於人。朝廷以國庠事重，命協兼判祭酒事，協上奏每歲補監生二百為定，物議非之。〈（《北夢瑣言》：明宗問宰相馮道：「盧質近日吃酒否？」對曰：「質曾到臣居，亦飲數爵，臣勸不令過度，事亦如酒，過則患生。」崔協強言於坐曰：「 臣聞『食醫心鏡』，酒極好，不加藥餌，足以安心神。」左右見其膚淺，不覺哂之。）〉四年春，駕自夷門還京，從至須水驛，中風暴卒。詔贈尚書左僕射，諡曰恭靖。

子頎、頌、壽貞，惟頌仕皇朝，官至左諫議大夫，終於鄜州行軍司馬。

李琪，字台秀。五代祖憕，天寶末，禮部尚書、東部留守。安祿山陷東都，遇害，累贈太尉，諡曰忠懿。憕孫寀，元和朝，位至給事中。寀子敬方，文宗朝，諫議大夫。敬方子縠，廣明中，為晉公王鐸都統判官，以收復功為諫議大夫。

琪即縠之子也，年十三，詞賦詩頌，大為王鐸所知，然亦疑其假手。一日，鐸召縠宴於公署，密遣人以《漢祖得三傑賦》題就其第試之，琪援筆立成。賦尾云：「 得士則昌，非賢罔共，龍頭之友斯貴，鼎足之臣可重，宜哉項氏之敗亡，一范增而不能用。」鐸覽而駭之，曰：「此兒大器也，將擅文價。」〈（《太平廣記》：琪總角謁鐸。鐸顧曰：「適蜀中詔到，用夏州拓跋思恭為收復都統，可作一詩否？」即秉筆立製，云：「飛騎經巴棧，洪恩及夏台。將從天上去，人自日邊來。此處金門遠，何時玉輦回。蚤平關右賊，莫待詔書催。」鐸益奇之，因執琪手曰：「此真鳳手也。」時年十四。明年，丁母憂，因流寓、齊、魯。然糠照薪，俾夜作畫，覽書數千卷，間為詩賦。唐僖宗再幸梁、洋，竊賦云：「哀痛不下詔，登封誰上書。」）〉

昭宗時，李谿父子以文學知名。琪年十八，袖賦一軸謁谿。谿覽賦驚異，倒屣迎門，出琪《調啞鍾》、《捧日》等賦，謂琪曰：「余嘗患近年文士辭賦，皆數句之後，未見賦題，吾子入句見題，偶屬典麗，籲！可畏也。」琪由是益知名，舉進士第。天復初，應博學弘詞，居第四等，授武功縣尉，辟轉運巡官，遷左拾遣、殿中侍御史。自琪為諫官憲職，凡時政有所不便，必封章論列，文章秀麗，覽之者忘倦。

琪兄珽，亦登進士第，才藻富贍，兄弟齊名，而尤為梁祖所知，以珽為崇政學士。琪自左補闕入為翰林學士，〈（《北夢瑣言》：梁李相國琪，唐末以文學策名，仕至御史。昭宗播遷，衣冠蕩析，琪藏跡於荊、楚間，自晦其跡，號華原李長官。其堂兄光符宰宜都，嘗厭薄之。琪寂寞，每臨流踞石，摘樹葉而試草制詞，籲嗟怏悵，而投葉水中。梁祖受禪，征入，拜翰林學士。）〉累遷戶部侍郎、翰林承旨。梁祖西抗邠、岐，北攻澤、潞，出師燕、趙，經略四方，暫無寧歲，而琪以學士居帳中，專掌文翰，下筆稱旨，寵遇逾倫。是時，琪之名播於海內。琪重然諾，憐才獎善，家門雍睦。貞明、龍德中，曆兵、禮、吏侍郎，受命與馮錫嘉、張充、郗殷象同撰《梁太祖實錄》三十卷，遷御史中丞，累擢尚書左丞、中書門下平章事。時琪與蕭頃同為宰相，頃性畏慎深密，琪倜儻負氣，不拘小節，中書奏覆，多行其志，而頃專掎摭其咎。會琪除吏是試攝名銜，改「攝」為「守」，為頃所奏，梁帝大怒，將投諸荒裔，而為趙岩輩所援，罷相，為太子少保。

莊宗入汴，素聞琪名，累欲大任。同光初，曆太常卿、吏部尚書。三年秋，天下大水，國計不充，莊宗詔百僚許上封事，陳經國之要。琪因上疏曰：

臣聞王者富有兆民，深居九重，所重患者，百姓凋耗而不知，四海困窮而莫救，下情不得上達，群臣不敢指言。今陛下以水潦之災，軍食乏闕，焦勞罪己，迫切疚懷，避正殿以責躬，訪多士而求理，則何思而不獲，何議而不臧？止在改而行之，足以擇其善者。

臣聞古人有言曰：穀者，人之司命也；地者，穀之所生也；人者，君之所理也。有其穀則國力備，定其地則人食足，察其人則徭役均，知此三者，為國之急務也。軒黃已前，不可詳記。自堯湮洪水，禹作司空，於時辨九等之田，收什一之稅，其時戶一千三百餘萬，定墾地約九百二十萬頃，最為太平之盛。及商革夏命，重立田製，每私田十畝，種公田一畝，水旱同之，亦什一之義也。洎乎周室，立井田之法，大約百里之國，提封萬井，出車百乘，戎馬四百匹。畿內兵車萬乘，馬四萬匹，以田法論之，亦什一之制也。故當成、康之世，比堯、舜之朝，戶口更增二十餘萬，非他術也，蓋三代以前，皆量入以為出，計農以立軍，雖逢水旱之災，而有凶荒之備。

降及秦、漢，重稅工商，急關市之征，倍舟車之算，人戶既以減耗，古制猶以兼行，按此時戶口，尚有千二百餘萬，墾田亦八百萬頃。至乎三國並興，兩晉之後，則農夫少於軍眾，戰馬多於耕牛，供軍須奪於農糧，秣馬必侵於牛草，於是天下戶口，隻有二百四十餘萬。洎隋文之代，兩漢比隆，及煬帝之年，又三分之一。

我唐太宗文皇帝，以四夷初定，百姓未豐，延訪群臣，各陳所見，惟魏徵獨勸文皇力行王道，由是輕徭薄賦，不奪農時，進賢良，悅忠直，天下粟價，鬥直兩錢。自貞觀至於開元，將及一千九百萬戶，五千三百萬口，墾田一千四百萬頃，比之堯、舜，又極增加，是知救人瘼者，以重斂為病源；料兵食者，以惠農為軍政。仲尼云：「百姓足，君孰與不足。」臣之此言，是魏徵所以勸文皇也，伏惟深留宸鑒。如以六軍方闕，不可輕徭，兩稅之餘，猶須重斂，則但不以折納為事，一切以本色輸官，又不以紐配為名，止以正耗加納，猶應感悅，未至流亡。況今東作是時，羸牛將駕，數州之地，千里運糧，有此差徭，必妨春種，今秋若無糧草，保以贍軍。

臣伏思漢文帝時，欲人務農，乃募人入粟，得拜爵及贖罪，景帝亦如之。後漢安帝時，水旱不足，三公奏請，富人入粟，得關內侯及公卿以下散官。本朝乾元中，亦曾如此。今陛下縱不欲入粟授官，願明降製旨下諸道，合差百姓轉倉之處，有能出力運官物到京師，五百石以上，白身授一初任州縣官，有官者依資遷授，欠選者便與放選。千石以上至萬石，不拘文武，明示賞酬。免令方春農人流散，斯亦救民轉倉贍軍之一術也。

莊宗深重之，尋命為國計使，垂為輔相，俄遇蕭牆之難而止。

及明宗即位，豆盧革、韋說得罪，任圜陳奏，請命琪為相，為孔循、鄭玨排沮，乃相崔協。琪時為御史大夫，安重誨於台門前專殺殿直馬延。雖曾彈奏，而依違詞旨，不敢正言其罪，以是托疾，三上章請老；朝旨不允，除授尚書左僕射。自是之後，尤為宰執所忌，凡有奏陳，靡不望風橫沮。天成末，明宗自汴州還洛，琪為東都留司官班首，奏請至偃師奉迎。時琪奏中有「敗契丹之凶黨，破真定之逆賊」之言，詔曰：「契丹即為凶黨，真定不是逆賊，李琪罰一月俸。」又嘗秦敕撰《霍彥威神道碑》文。琪，梁之故相也，敘彥威仕梁曆任，不言其偽。中書奏曰：「不分真偽，是混功名，望令改撰。」詔從之。多此類也。

琪雖博學多才，拙於遵養時晦，知時不可為，然猶多岐取進，動而見排，由己不能鎮靜也。以太子太傅致仕。長興中，卒於福善裏第，時年六十。子貞，官至邑宰。琪以在內署時所為製詔，編為十卷，目曰《金門集》，大行於世。

蕭頃，字子澄，京兆萬年人。故相仿之孫，京兆尹廩之子。頃聰悟善屬文，昭宗朝擢進士第，曆度支巡官、太常博士、右補闕。時國步艱難，連帥倔強，率多奏請，欲立家廟於本鎮，頃上章論奏，乃止。累遷吏部員外郎。先是，張浚自中書出為右僕射，梁祖判官高劭使梁祖蔭求一子出身官，省寺皆稱無例，浚曲為行之，指揮甚急，吏徒惶恐。頃判云：「僕射未集郎官，赴省上指揮公事，且非南宮舊儀。」浚聞之，慚悚致謝，頃由是知名，梁祖亦獎之。頃入梁，曆給諫、御史中丞、禮部侍郎、知貢舉，咸有能名。自吏部侍郎拜中書門下平章事，與李琪同輔梁室，事多矛盾。莊宗入汴，頃坐貶登州司戶，量移濮州司馬。數年，遷太子賓客。天成初，為禮部尚書、太常卿、太子少保致仕。卒時年六十九。輟朝一日，贈太子少師。

史臣曰：夫相輔之才，從古難得，蓋文學政事，履行謀猷，不可缺一故也。如數君子者，皆互有所長，亦近代之良相也。如齊公之明節，李琪之文章，足以圭表搢紳，笙簧典誥，陟之廊廟，宜無愧焉！


Chinese text: This work was published before January 1, 1923, and is in the
public domain worldwide because the author died at least 100 years ago.
