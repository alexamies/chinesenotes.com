王殷，瀛州人。曾祖昌裔，本州別駕。祖光，滄州教練使，因家焉。唐末，幽、滄大亂，殷父鹹珪避地南遷，因投於魏軍。殷自言生於魏州之開元寺，既長從軍，漸為偏將。唐同光末，為華州馬步軍副指揮使，因家於華下。天成中，移授靈武都指揮使，久之代還。清泰中，張令昭據鄴叛，殷從範延光討之，首冒矢石，率先登城，以功授祁州刺史，尋改原州。殷性謙謹好禮，事母以孝聞，每與人結交，過從皆先稟於母，母命不從，殷必不往，雖在軍旅，交遊不雜。及為刺史，政事小有不佳，母察之，立殷於庭，詰責而杖之。〈（《歐陽史》：殷為刺史，政事有小失，母責之，殷即取杖授婢仆，自笞於母前。）〉晉天福中，丁內艱，尋有詔起復，授憲州刺史，殷上章辭曰：「臣為末將，出處無損益於國家。臣本燕人，值鄉國離亂，少罹偏罰，因母鞠養訓導，方得成人，不忍遽釋苴麻，遠離廬墓，伏願許臣終母喪紀。」晉高祖嘉而許之。晉少帝嗣位，會殷服闋，召典禁軍，累遷奉國右廂都指揮使。漢祖受命，從討杜重威於鄴下，殷與劉詞皆率先力戰，矢中於首，久之，出折鏃於口中，以是漢祖嘉之。乾祐末，遷侍衛步軍都指揮使，領夔州節度使，會契丹寇邊，遣殷領兵屯澶州。及李業等作亂，漢隱帝密詔澶帥李洪義遣圖殷，洪義懼不克，反以變告殷，殷與洪義同遣人至鄴，請太祖赴內難。殷從平京師，授侍衛親軍都指揮使。

太祖即位，授天雄軍節度使，加同平章事，典軍如故。殷赴鎮，以侍衛司局從，凡河北征鎮有戍兵處，鹹稟殷節制。又於民間多方聚斂，太祖聞而惡之，因使宣諭曰：「朕離鄴時，帑廩所儲不少，卿與國家同體，隨要取給，何患無財。」二年夏，太祖征兗還，殷迎謁於路，宴賜而去。及王峻得罪，太祖遣其子飛龍使承誨往鄴，令口諭峻之過惡，以慰其心。三年秋，以永壽節上表請覲，太祖雖允其請，且慮殷之不誠，尋遣使止之。何福進在鎮州，素惡殷之太橫，福進入朝，摭其陰事以奏之，太祖遂疑之。是年冬，以郊禋有日，殷自鎮入覲，太祖令依舊內外巡警。殷出入部從不下數百人，又以儀形魁偉，觀者無不聳然。一日，遽入奏曰：「郊禮在近，兵民大集，臣城外防警，請量給甲仗，以備非常。」太祖難之。時中外以太祖嬰疾，步履稍難，多不視朝，俯逼郊禋，殷有震主之勢，頗憂之。太祖乃力疾坐於滋德殿，殷入起居，即命執之，尋降制流竄，及出都城，遽殺之，眾情乃安。是歲春末，鄴城寺鐘懸絕而落，又火光出幡竿之上。殷之入覲也，都人餞於離亭，上馬失鐙，翻墮於地，人訝其不祥，果及於禍。太祖尋令澶帥鄭仁誨赴鄴，殷次子為衙內指揮使，不出候謁，仁誨誅之，遷其家屬於登州。

何福進，字善長，太原人。父神劍，累贈左驍衛大將軍。福進少從軍，以驍勇聞。唐同光末，郭從謙以兵圍莊宗於大內，福進時為宿衛軍校，獨出死力拒戰於內，後明宗知而嘉之，擢為捧聖軍校，出為磁州刺史，充北面行營先鋒都校。清泰中，自彰聖都虞候率本軍從範延光平鄴，以功歷鄭、隴二州防禦使。開運中，由潁州團練使入拜左驍衛大將軍。屬契丹陷中原，令中朝文武臣僚凡數十人隨帳北歸，時福進預其行。行次鎮州，聞北主已斃，其黨尚據鎮陽，遂與李筠、白再榮之儔合謀力戰，盡逐契丹，據有鎮陽。時漢祖已建號於河東，詔以福進為北面行營馬步都虞候，尋拜曹州防禦使、檢校太保。太祖出鎮於鄴，將謀北伐，奏以福進自隨。及太祖入平內難，以輔佐功拜忠武軍節度使，不數月，移領鎮州。數年之間，北鄙無事。及聞太祖將有事於南郊，拜章入覲，改天平軍節度使，加同平章事。未及之任，卒於東京之私第，年六十有六，時顯德元年正月也。累贈中書令。

子繼筠，仕皇朝，領建武軍節度使卒。

劉詞，字好謙，元城人。梁貞明中，事故鄴帥楊師厚，以勇悍聞。唐莊宗入魏，亦列於麾下，兩河之戰，無不預焉。同光初，為效節軍使，轉劍直指揮使，尋以忤於權臣，出為汝州小校，凡留滯十餘年。清泰初，詔諸道選驍果以實禁衛，由是得入典禁軍。晉初，從侯益收汜水關，佐楊光遠平鄴都，累遷奉國第一軍都虞候。後從馬全節伐安陸，敗淮賊萬餘眾，晉祖嘉之，授奉國都校，累加檢校司空。又從杜重威敗安重榮於宗城。及圍鎮陽，詞自登雲梯，身先士伍，以功加檢校司徒、沁州刺史。時王師方討襄陽，尋命詞兼行營都虞候，襄陽平，遷本州團練使。在郡歲餘，臨事之暇，必被甲枕戈而臥，人或問之，詞曰：「我以勇敢而登貴仕，不可一日而忘本也。若信其溫飽，則筋力有怠，將來何以報國也！」及漢有天下，復為奉國右廂都校，遙領閬州防禦使。從太祖平鄴，加檢校太保。乾祐初，李守貞叛於河中，太祖征之，朝廷以為侍衛步軍都指揮使，遙領寧江軍節度使，充行營馬步都虞候，命分屯於河西。二年正月，守貞遣敢死之士數千，夜入其營。皆怖懼不知所為，惟詞神氣自若，令於軍中曰：「此小盜耳，不足驚也。」遂免胄橫戈，叱短兵以擊之，賊眾大敗而退。自是守貞喪膽，不復有奔突之意。河中平，太祖嘉之，表其功為華州節度使，歲餘，移鎮邢臺。太祖受命，加同平章事。三年秋，改鎮河陽。顯德初，世宗親征劉崇，詞奉命領所部兵隨駕，行及高平南，遇樊愛能等自北退回，且言官軍已敗，止詞不行，詞不聽，疾驅而北。世宗聞而嘉之，尋命為隨駕都部署，又授河東道行營副部署。其年夏，車駕還京，授永興軍節度使，加兼侍中，行京兆尹。二年冬，以疾卒於鎮，年六十有五。贈中書令，謚曰忠惠。詞發身軍校，亟歷戎事，常以忠勇自負。洎領藩鎮，能靖恭為治，無苛政以撓民，謚以忠惠，議者韙之。

子延欽，仕皇朝為控鶴廂使。

王進，幽州良鄉人。少落魄，不事生業，為人勇悍，走及奔馬，嘗聚黨為盜，封境患之。符彥超為河朔郡守，以賂誘置之左右。長興初，彥超鎮安州，屬部曲王希全構亂軍州，令進賫變狀聞於朝廷，明宗賞其捷足，詔隸於軍中。洎契丹內寇，戰於膠口，進獨追擒六十七人，時漢祖總侍衛親軍，知其驍果，擢為馬前親校。漢祖鎮河東，或邊上警急，令進賫封章達於闕下，自並至汴，不六七日復焉，由是恩撫頗厚。繼任戎職，累遷至奉國軍都指揮使。從太祖入平內難，以功遷虎捷右廂都指揮使，歷汝、鄭防禦使，亦有政聲。俄授相州節度使，為政之道頓減於前，議者惜之。顯德元年秋，以疾卒於任。贈檢校太師。

史彥超，雲州人也。性驍獷，有膽氣，累功至龍捷都指揮使。太祖之赴內難，彥超以本軍從。國初，與虎捷都指揮使何徵戍晉州，會劉崇與契丹入寇，攻圍州城月餘，是時本州無帥，知州王萬敢不協物情，彥超與何徵協力固拒，累挫敵鋒。攻擊日急，禦捍有備，軍政甚嚴，居人無擾。及朝廷遣樞密使王峻總兵為援，敵兵宵遁。太祖嘉其善守之功，賞賜甚厚。未幾，授龍捷右廂都指揮使，尋授鄭州防禦使。劉崇之寇潞州也，車駕親征，以彥超為先鋒都指揮使。高平之戰，先登陷陣，以功授華州節度使，先鋒如故。大軍至河東城下，契丹營於忻、代之間，遙應賊勢，詔天雄軍節度使符彥卿率諸將屯忻州以拒之。彥卿襲契丹於忻口。彥超以先鋒軍追蕃寇，離大軍稍遠，賊兵伏發，為賊所陷。世宗痛惜久之，詔贈太師，示加等也，仍命優恤其家焉。

史懿，字繼美，代郡人也。本名犯太祖廟諱，故改焉。父建瑭，事唐莊宗為先鋒都校，《唐書》有傳。莊宗之伐鎮陽，時建瑭為流矢所中而卒，懿時年甫弱冠，莊宗以其父歿於王事，召拜昭德軍使，俄遷先鋒左右廂都校，俾嗣其家聲。天成中，為涿州刺史。晉初，由趙州刺史遷洺州團練使，尋歷亳、鳳二州防禦使。晉祖以其弟翰尚晉國長公主，故尤所註意。天福中，授彰武軍節度觀察留後。開運初，歷澶、貝二鎮節度使。三年，移鎮涇原。未幾，契丹入中原，時四方征鎮為契丹所召者靡不灊至，惟懿堅壁拒命，仍送款於漢祖。漢有天下，就拜檢校太尉、同平章事，及賜功臣名號。廣順初，加檢校太師、兼侍中，進封邠國公。顯德元年春，以抱病歸朝。〈（《東都事略·楊廷璋傳》：周太祖常諭廷璋圖涇帥史懿，廷璋屏左右，示以詔書，懿受代入朝，遂免禍。）〉途經洛，卒於其第，年六十三。贈中書令。

王令溫，字順之，瀛州河間人也。父迪，德州刺史，累贈太子太師。令溫少以武勇稱，初隸唐莊宗麾下，稍遷廳直軍校。明宗之為統帥，嘗與契丹戰於上谷，明宗臨陣馬逸，為敵所迫，令溫乃以所乘馬授明宗，而自力戰，飛矢連發，敵兵為之稍卻。及明宗即位，歷遷神武彰聖都校。晉初，自淄州刺史遷洺州團練使。及安重榮稱兵於鎮州，晉祖以令溫為行營馬軍都指揮使，與都帥杜重威敗賊於宗城，以功授亳州防禦使，尋拜永清軍節度使。屬契丹來寇，時令溫奉詔入朝，契丹遂陷貝州，其家屬因沒於契丹。晉少帝憫之，授武勝軍節度使。未幾，移鎮延州，又遷靈武。漢有天下，復為永清軍節度使，尋改安州。國初，加檢校太尉、同平章事。世宗嗣位，遷鎮安軍節度使，罷鎮歸闕。顯德三年夏，以疾卒，時年六十有二，詔贈侍中。

周密，字德峰，應州神武川人也。初事後唐武皇為軍職。莊宗之平常山，明宗之襲汶陽，密皆從征有功。莊宗平梁，授鎮州馬軍都指揮使。明宗即位，累遷河東馬步軍副都指揮使。晉天福初，除冀州刺史，累官至檢校司徒，入為右羽林統軍、檢校太保。四年秋，授保大軍節度使、檢校太傅。屬部民作亂，密討平之，尋移鎮晉州，加檢校太尉。開運中，入拜右龍武統軍。三年秋，出鎮延州。其年冬，契丹陷中原，延州軍亂，立高允權為帥，時密據東城，允權據西城，相拒久之。會漢高祖建義於太原，遣使安撫，密乃棄其城奔於太原，隨漢祖歸汴，久居於闕下。廣順初，授太子太師致仕。顯德元年春卒，時年七十五。

長子銳，仕皇朝為內職。次子廣，歷諸衛大將軍。

李懷忠，字光孝，太原晉陽人。父海，本府軍校。懷忠形質魁壯，初事唐莊宗，隸於保衛軍。夾城之役，懷忠率先登城，以功補本軍副兵馬使。莊宗平定山東，累遷保衛軍使。天成中，歷陜府、許州、滄州都指揮使，遙領辰州刺史。清泰初，以河西蕃部寇鈔，命懷忠屯方渠。晉祖受命，以懷忠故人，召典禁兵，三遷護聖左右廂都指揮使，遙領壽州節度使、檢校太保。未幾，為同州節度使、檢校太傅。少帝嗣位，入為右羽林統軍，改左武衛上將軍。廣順中，以太子太傅致仕。三年夏卒，年六十六。詔贈太子太師。

白文珂，字德溫，太原人也。曾祖辯。父君成，遼州刺史。文珂初事後唐武皇，補河東牙將，改遼州副使。莊宗嗣位，轉振武都指揮使。天成中，鎮州節度使王建立表為本州馬步軍都指揮使，遙授舒州刺史、檢校司空，歷青州、魏府都指揮使，歷瀛、蔚、忻、代四州刺史。領代州日，兼蕃漢馬步都部署。漢高祖鎮並門，表為副留守、檢校太保。漢國初建，授河中節度使、西南面招討使、檢校太傅。漢祖定兩京，改天平軍節度使，加同平章事。未幾，鎮陜州，檢校太師。會河中李守貞叛，詔充河中府行營都部署。時文珂已老，朝議恐非守貞之敵，乃命太祖西征。河中平，文珂授西京留守、河南尹。太祖踐阼，加兼中書令，頃之，以太子太師致仕。世宗即位，封晉國公。顯德元年，卒於西京，年七十九。輟視朝一日。

子廷誨，仕皇朝，歷諸衛將軍卒。

白延遇，字希望，太原人也。幼畜於晉之公宮，年十三，從晉祖伐蜀，以趫悍見稱。晉有天下，歷典禁軍，累遷至檢校司空。天福中，晉祖在鄴，安重榮叛於鎮州，帥眾數萬詣闕而來，晉祖命杜重威統諸將以禦之。時延遇不預其行，乃泣告晉祖，願以身先，許之。及陣於宗城，延遇率其屬先犯之，斬級數十，戰既酣，而劍亦折，諸將由是推伏。晉祖聞之，即命中使以寶劍良馬賜之。常山平，以功授檢校司徒，充馬軍左廂都校。後出為汾州刺史，遷復州防禦使。國初，加檢校太保，尋受代歸闕。屬太祖親征兗海，以延遇為先鋒都校，兗州平，授齊州防禦使。歲餘，改兗州防禦使。在兗二年，為政有聞，人甚安之，州民數百詣闕，乞立德政碑以頌其美。顯德二年冬，世宗命宰臣李穀為淮南道軍都部署，乃詔延遇為先鋒都校。三年春，帥其所部與韓令坤先入揚州，軍聲甚振，尋命以別部屯於盛唐，前後敗淮賊萬餘眾。四年夏，世宗回自壽春，制以延遇為同州節度使，未赴任，復命帥眾南征。是年冬，以疾卒於濠州城下。詔贈太尉。

唐景思，秦州人也。幼以屠狗為業，善角戲。初事偽蜀為軍校。唐同光中，莊宗命魏王繼岌帥師伐蜀，時景思以所部戍於固鎮，首以其城降於繼岌，乃授興州刺史，為貝州行軍司馬。屬契丹攻其城，因陷於幕庭，趙延壽素知其名，令隸於帳下，署為所部壕寨使。開運末，契丹據中原，以景思為亳州防禦使。領事之日，會草寇數萬攻圍其城，景思悉力以拒之。後數日城陷，景思挺身而出，使人告於鄰郡，得援軍數百，逐其草寇，復有其城，亳民賴是以濟。漢初，改授鄧州行軍司馬，常郁郁不得志，後受代歸闕。乾祐中，命景思為沿淮巡檢使，屢挫淮賊。時史宏肇淫刑黷貨，多織羅南北富商殺之，奪其財，大開告密之門。景思部下有仆夫，希求無厭，雖委曲待之，不滿其心，一日拂衣而去，見宏肇，言景思受淮南厚賂，私貯器械，欲為內應。宏肇即令親吏殿三十騎往收之，告者謂收吏曰：「景思多力，十夫之敵也，見便殺之，不然則無及矣。」收騎至，景思迎接。有欲擒之者，景思以兩手抱之，大呼曰：「冤哉！景思何罪？設若有罪，死亦非晚，何不容披雪？公等皆丈夫，安忍如此！」都將命釋之，引告者面證景思，言受淮南賂。景思曰：「我從人家人並在此，若有十緡貯積，亦是受賂。言我貯甲仗，除官賜外，有一事亦是私貯。」使者搜索其家，惟衣一笥，軍籍糧簿而已，乃寬之。景思曰：「使但械系送我入京。」先是，景思別有紀綱王知權者，在京，聞景思被誣，乃見史宏肇曰：「唐景思赤心為國，某服事三十年，孝於父母，義於朋友，被此誣罔，何以伸陳。某請先下獄，願公追劾景思，免至冤橫。」宏肇湣之，令在獄，日與酒食。景思既桎梏就路，潁、亳之人隨至京師，眾保證之。宏肇乃令鞫告事者，具伏誣陷，即斬之，遂奏釋景思。

顯德初，河東劉崇帥眾來寇，世宗親總六師以禦之。及陣於高平，景思於世宗馬前距踴數四，且曰：「願賜臣堅甲一聯，以觀臣之效用。」世宗由是知其名，因以高平陣所得降軍數千人，署為效順指揮，命景思董之，使於淮上。三年春，世宗親征淮甸，景思繼有戰功，乃命遙領饒州刺史。未幾，改授濠州行刺史，令帥眾攻圍濠州。四年冬，因力戰，為賊鋒所傷，數日而卒。世宗甚憫之，詔贈武清軍節度使。

史臣曰：自古為人臣者，望重則必危，功崇則難保，自非賢者，疇能免之。況王鄴帥昧明哲之規，周太祖乃雄猜之主，欲無及禍，其可得乎！自福進而下，皆將帥之英也，擁旌作翰，諒亦宜然。惟彥超以捍寇而沒，可不謂忠乎！


Chinese text: This work was published before January 1, 1923, and is in the
public domain worldwide because the author died at least 100 years ago.
