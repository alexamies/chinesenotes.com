顯德六年春正月丁未朔，帝御崇元殿受朝賀，仗衛如式。壬子，高麗國王王昭遣使貢方物。己卯，以翰林學士、中書舍人申文炳為左散騎常侍。辛酉，女真國遣使貢獻。壬戌，青州奏，節度使、陳王安審琦為部曲所殺。乙丑，賜諸將射於內鞠場。戊辰，幸迎春苑。甲戌，詔：「每年新及第進士及諸科聞喜宴，宜令宣徽院指揮排比。」乙亥，詔：「禮部貢院今後及第舉人，依逐科等第定人數姓名，並所試文學奏聞，候敕下放榜」云。是月，樞密使王樸詳定雅樂十二律旋相為宮之法，並造律準，上之。詔尚書省集百官詳議，亦以為可，語在《樂志》。

二月庚辰，發徐、宿、宋、單等州丁夫數萬浚汴河。甲申，發滑、亳二州丁夫浚五丈河，東流於定陶，入於濟，以通青、鄆水運之路。又疏導蔡河，以通陳、潁水運之路。乙酉，詔諸道應差攝官各支半俸。丙戌，以翰林學士承旨、尚書兵部侍郎陶穀為尚書吏部侍郎充職。詔升湖州為節鎮，以宣德軍為軍額，以湖州刺史錢偡為本州節度使，從兩浙錢俶之請也。辛丑，幸迎春苑。甲辰，右補闕王德成謫授右贊善大夫，坐舉官不當也。詔賜諸道州府供用糧草有差。

三月庚申，樞密使王樸卒。甲子，詔以北境未復，取此月內幸滄州。以宣徽南院使吳延祚為權東京留守，判開封府事；以宣徽北院使昝居潤為副使；以三司使張美為大內都部署。〈（《東都事略·張美傳》：世宗北征，以美為大內都點檢。）〉命諸將各領馬步諸軍及戰棹赴滄州。己巳，濠州奏，鐘離縣饑民死者五百九十有四。癸酉，詔廢諸州銅魚。〈（《五代會要》：顯德六年，敕諸道牧守，每遇除移，特降制書，何假符契，其請納銅魚，宜廢之。）〉甲戌，車駕發京師。

夏四月辛卯，車駕次滄州，以前左諫議大夫薛居正為刑部侍郎。是日，帝率諸軍北征。壬辰，至乾寧軍，偽寧州刺史王洪以城降。丁酉，駕御龍舟，率舟師順流而北，首尾數十里。辛丑，至益津關。〈（《通鑒》：至益津關，契丹守將終廷暉以城降。）〉自此以西，水路漸隘，舟師難進，乃舍舟登陸。壬寅，宿於野次。時帝先期而至，大軍未集，隨駕之士不及一旅，賴今上率材官騎士以衛乘輿。癸卯，今上先至瓦橋關，偽守將姚內斌以城降。〈（《隆平集》：姚內斌，平州人也。世宗北征，將兵至瓦橋關，內斌為關使，開門請降，世宗以為汝州刺史。）〉甲辰，鄚州刺史劉楚信以州來降。

五月乙巳朔，帝駐蹕於瓦橋關。侍衛親軍都指揮使李重進及諸將相繼至行在，瀛州刺史高彥暉以本城歸順。關南平，凡得州三、縣十七、戶一萬八千三百六十。是役也，王師數萬，不亡一矢，邊界城邑皆望風而下。丙午，帝與諸將議攻幽州，諸將皆以為未可，帝不聽。是夜，帝不豫，乃止。戊申，定州節度使孫行友奏，攻下易州，擒偽命刺史李在欽來獻，斬於軍市。己酉，以瓦橋關為雄州，〈（《宋史·陳思讓傳》：得瓦橋關為雄州，命思讓為都部署，率兵戍守。）〉以益津關為霸州。〈（《宋史·韓令坤傳》：為霸州都部署，率所部兵戍之。）〉是日，先鋒都指揮使張藏英破契丹數百騎於瓦橋關北，攻下固安縣。詔發濱、棣二州丁夫城霸州。庚戌，遣侍衛都指揮使李重進率兵出土門，入河東界。壬子，車駕發雄州，還京。泉州節度使劉從效遣別駕王禹錫奉貢於行在，帝以泉州比臣江南，李景方歸奉國家，不欲奪其所屬，但錫詔褒美而已。丁卯，西京奏，太常卿致仕司徒詡卒。己巳，侍衛都指揮使李重進奏，破河東賊軍於百井，斬首二千級。甲戌，上至自雄州。〈（《卻掃編》：周世宗既定三關，遇疾而退，至澶淵遲留不行，雖宰輔近臣問疾者皆莫得見，中外洶懼。時張永德為澶州節度使，永德尚周太祖之女，以親故，獨得至臥內，於是群臣因永德言曰：「天下未定，根本空虛，四方諸侯惟幸京師之有變。今澶、汴相去甚邇，不速歸以安人情，顧憚旦夕之勞而遲回於此，如有不可諱，奈宗廟何！」永德然之，乘間為世宗言如群臣旨，世宗問：「誰使汝為此言？」永德對以群臣之意皆願為此，世宗熟思久之，嘆曰：「吾固知汝必為人所教，獨不喻吾意哉！然觀汝之窮薄，惡足當此！」即日趣駕歸京師。）〉

六月乙亥朔，潞州李筠奏，攻下遼州，獲偽刺史張丕旦。丙子，以皇女薨輟朝三日。戊寅，鳳翔奏，節度使李暉卒。鄭州奏，河決原武，詔宣徽南院使吳延祚發近縣丁夫二萬人以塞之。庚辰，命宣徽北院使昝居潤判開封府事。晉州節度使楊廷璋奏，率兵入河東界，招降堡寨一十三所。癸未，立魏王符彥卿女為皇后，仍令所司擇日備禮冊命。以皇長子宗訓為特進左衛上將軍，封梁王；以第二子宗讓為左驍衛上將軍，封燕國公。賜江南進奉使李從善錢二萬貫、絹二萬匹、銀一萬兩，賜兩浙進奉使吳延福錢三千貫、絹五千匹、銀器三十兩。丁亥，以前青州節度使李洪義為永興軍節度使，永興軍節度使王彥超移鎮鳳翔。戊子，潞州部送所獲遼州刺史張丕旦等二百四十五人以獻，詔釋之。己丑，宰臣範質、王溥並參知樞密院事。以樞密使魏仁浦為中書侍郎、平章事、集賢殿大學士，依前充樞密使；以宣徽南院使吳延祚為樞密使，行左驍衛上將軍；以宋州節度使、侍衛都虞候韓通為侍衛親軍副都指揮使，加檢校太尉、同平章事；澶州節度使兼殿前都點檢、駙馬都尉張永德落軍職，加檢校太尉、同平章事；以今上為殿前都點檢，加檢校太傅，依前忠武軍節度使。帝之北征也，凡供軍之物，皆令自京遞送行在。一日，忽於地中得一木，長二三尺，如人之揭物者，其上卦全題云：「點檢做」，觀者莫測何物也。至是，今上始受點檢之命，明年春，果自此職以副人望，則「點檢做」之言乃神符也。辛卯，以宣徽北院使、判開封事昝居潤為左領軍上將軍，充宣徽南院使；以三司使、左領衛大將軍張美為左監門衛上將軍，充宣徽北院使，判三司。〈（《東都事略·張美傳》：美少為三司小吏、澶州糧料使，世宗鎮澶州，每有求取，美悉力應之，及即位，連歲征討，糧饋無乏，美之力也。然每思澶州所為，終不以公忠待之。）〉癸巳，帝崩於萬歲殿，聖壽三十九。甲午，宣遺制，梁王於柩前即皇帝位，服紀月日一依舊制。是日，群臣奉梁王即位於殿東楹，中外發哀。其年八月，翰林學士、判太常寺事竇儼上謚曰睿武孝文皇帝，廟號世宗。十一月壬寅朔，葬於慶陵。宰臣魏仁浦撰謚冊文，王溥撰哀冊文雲。〈（《五代史補》：世宗在民間，嘗與鄴中大商頡跌氏，忘其名，往江陵販賣茶貨。至江陵，見有卜者王處士，其術如神，世宗因頡跌氏同往問焉。方布卦，忽有一蓍躍出，卓然而立，卜者大驚曰：「吾家筮法十餘世矣，常記曾祖以來遺言，凡卜筮而蓍自躍而出者，其人貴不可言，況又卓立不倒，得非為天下之主乎！」遽起再拜。世宗雖佯為詰責，而私心甚喜。於逆旅中夜置酒，與頡跌氏半酣，戲曰：「王處士以我當為天子，若一旦到此，足下要何官，請言之。」頡跌氏曰：「某三十年作估來，未有不由京洛者，每見稅官坐而獲利，一日所入，可以敵商賈數月，私心羨之。若大官為天子，某願得京洛稅院足矣。」世宗笑曰：「何望之卑耶！」及承郭氏之後踐祚，頡跌猶在，召見，竟如初言以與之。世宗之征東也，駐蹕於高平，劉崇兼契丹之眾來迎戰。時帥多持兩端，而王師不利。親軍帥樊愛能等各退衄，世宗赫怒，躍馬入陣，引五十人直沖崇之牙帳。崇方張樂飲酒，以示閑暇，及其奄至，莫不驚駭失次，世宗因以奮擊，遂敗之，追奔於城下。凱旋，駐蹕潞州，且欲出其不意以誅退衄者，乃置酒高會，指樊愛能等數人責之曰：「汝輩皆累朝宿將，非不能用兵者也，然退衄者無他，誠欲將寡人作物貨賣與劉崇爾。不然，何寡人親戰而劉崇始敗耶？如此則卿等雖萬死不足以謝天下，宜其曲膝引頸以待斧誅。」言訖，命行刑壯士擒出皆斬之。於是立功士以次行賞，自行伍拔於軍廂者甚眾，其恩威並著，皆此類也。初，劉崇求援於契丹，得騎數千，及睹世宗兵少，侮之，曰：「吾觀周師易與爾，契丹之眾宜勿用，但以我軍攻戰，自當萬全。如此則不惟破敵，亦足使契丹見而心服，一舉而有兩利，兵之機也。」諸將以為然，乃使人謂契丹主將曰：「柴氏與吾，主客之勢，不煩足下余刃，敢請勒兵登高觀之可也。」契丹不知其謀，從之。洎世宗之陣也，三軍皆賈勇爭進，無不一當百，契丹望而畏之，故不救而崇敗。論者曰：「世宗患諸將之難制也久矣，思欲誅之，未有其釁，高平之役，可謂天假，故其斬決而無貸焉。自是姑息之政不行，朝廷始尊大，自非英主，其孰能為之哉！世宗既下江北，駐蹕於建安，以書召偽主。偽主惶恐，命鐘謨、李德明為使，以見世宗。德明素有詞辯，以利害說世宗使罷兵。世宗且知之，乃盛陳兵師，排旗幟戈戟，為鹿項道以湊禦，然後引德明等入見。世宗謂之曰：「汝江南自以為唐之後，衣冠禮樂世無比，何故與寡人隔一帶水，更不發一使奉書相問，惟泛海以通契丹，舍內事外，禮將安在？今又聞汝以詞說寡人罷兵，是將寡人比六國時一群癡漢，何不知人之甚也！汝慎勿言，當速歸報汝主，令徑來跪寡人兩拜，則無事矣。不然，則寡人須看金陵城，借府庫以犒軍，汝等得無悔乎！」於是德明等戰懼，不能措一辭，即日告歸。及見偽主，具陳世宗英烈之狀，非四方所能敵。偽主計無所出，遂上表服罪，且乞保江南之地，以奉宗廟、修職貢，其詞甚哀。世宗許之，因曰：「叛則征，服則懷，寡人之心也。」於是遣使者賫書安之，然後凱還。論者以世宗加兵於江南，不獨臨之以威，抑亦諭之以禮，可謂得大君之體矣。陳摶，陜西人，能為詩，數舉不第，慨然有塵外之趣，隱居華山，自是其名大振。世宗之在位也，以四方未服，思欲牢籠英傑，且以摶曾踐場屋，不得志而隱，必有奇才遠略，於是召到闕下，拜左拾遺。摶不就，堅乞歸山，世宗許之。未幾，賜之書：「敕陳摶，朕以汝高謝人寰，棲心物外，養太浩自然之氣，應少微處士之星，既不屈於王侯，遂甘隱於巖壑，樂我中和之化，慶乎下武之期，而能遠涉山塗，暫來城闕，浹旬延遇，宏益居多，白雲暫駐於帝鄉，好爵難縻於達士。昔唐堯之至聖，有巢、許為外臣，朕雖寡薄，庶遵前鑒。恐山中所闕，已令華州刺史每事供須。乍反故山，履茲春序，緬懷高尚，當適所宜，故茲撫問，想宜知悉。」即陶穀之詞也。初，摶之被召，嘗為詩一章云：「草澤吾皇詔，圖南摶姓陳。三峰十年客，四海一閑人。世態從來薄，詩情自得真。超然居物外，何必使為臣。」好事者欣然謂之答詔詩。世宗以張昭遠好古直，甚重之，因問曰：「朕欲一賢相，卿試為言朝廷誰可。」昭遠對曰：「以臣所見，莫若李濤。」世宗常薄濤之為人，聞昭遠之舉甚驚，曰：「李濤本非重厚，朕以為無大臣體，卿首舉此何也？」昭遠曰：「陛下所聞止名行，曾不問才略如何耳。且濤事晉高祖，曾上疏論邠州節度使張彥澤蓄無君心，宜早圖之，不然則為國患。晉祖不納，其後契丹南侵，彥澤果有中渡之變，晉社殲焉。先帝潛龍時，亦上疏請解其兵權，以備非常之變，少主不納，未幾先帝遂有天下。以國家安危未兆間，濤已先見，非賢而何？臣所以首舉之者，正為此也。」世宗曰：「今卿言甚公，然此人終不可於中書安置。」居無何，濤亦卒。濤為人不拘禮法，與弟浣雖甚雍睦，然聚語之際，不典之言，往往間作。浣娶禮部尚書竇寧固之女，年甲稍高，成婚之夕，竇女出參，濤輒望塵下拜，浣驚曰：「大哥風狂耶？新婦參阿伯，豈有答禮儀！」濤應曰：「我不風，只將謂是親家母。」浣且漸且怒。既坐，竇氏復拜，濤又叉手當胸，作歇後語曰：「慚無竇建，繆作梁山，喏喏喏！」時聞者莫不絕倒。凡濤於閨門之內，不存禮法也如此，世宗以為無大臣體，不復任用，宜哉！世宗志在四方，常恐運祚速而功業不就，以王樸精究術數，一旦從容問之曰：「朕當得幾年？」對曰「陛下用心，以蒼生為念，天高聽卑，自當蒙福。臣固陋，輒以所學推之，三十年後非所知也。」世宗喜曰：「若如卿言，寡人當以十年開拓天下，十年養百姓，十年致太平足矣。」其後自瓦橋關回戈，未到關而晏駕，計在位止及五年餘六個月，五六乃三十之成數也，蓋樸婉而言之。世宗末年，大舉以取幽州，契丹聞其親征，君臣恐懼，沿邊城壘皆望風而下，凡蕃部之在幽州者，亦連宵遁去。車駕至瓦橋關，探邏是實，甚喜，以為大勛必集，登高阜，因以觀六師。頃之，有父老百餘輩持牛酒以獻，世宗問曰：「此地何名？」對曰：「歷世相傳，謂之病龍臺。」默然，遽上馬馳去。是夜，聖體不豫，翌日病亟，有詔回戈，未到關而晏駕。先是，世宗之在民間也，常夢神人以大傘見遺，色如郁金，加《道經》一卷，其後遂有天下。及瓦橋不豫之際，復夢向之神人來索傘與經，夢中還之而驚起，謂近侍曰：「吾夢不祥，豈非天命將去耶！」遂召大臣，戒以後事。初，幽州聞車駕將至，父老或有竊議曰：「此不足憂。且天子姓柴，幽州為燕，燕者亦煙火之謂也，此柴入火不利之兆，安得成功。」卒如其言。）〉

史臣曰：世宗頃在仄微，尤務韜晦，及天命有屬，嗣守鴻業，不日破高平之陣，逾年復秦、鳳之封，江北、燕南，取之如拾芥，神武雄略，乃一代之英主也。加以留心政事，朝夕不倦，摘伏辯奸，多得其理。臣下有過，必面折之，常言太祖養成二王之惡，以致君臣之義，不保其終，故帝駕馭豪傑，失則明言之，功則厚賞之，文武參用，莫不服其明而懷其恩也。所以仙去之日，遠近號慕。然稟性傷於太察，用刑失於太峻，及事行之後，亦多自追悔。逮至末年，漸用寬典，知用兵之頻並，憫黎民之勞苦，蓋有意於康濟矣。而降年不永，美誌不就，悲夫！


Chinese text: This work was published before January 1, 1923, and is in the
public domain worldwide because the author died at least 100 years ago.
