　　開平元年正月丁亥，帝回自長蘆，次於魏州。節度使羅紹威以帝回軍，慮有不測之患，由是供億甚至，因密以天人之望切陳之。帝雖拒而不納，然心德之。壬寅，帝至自長蘆。是日，有慶雲覆於府署之上。甲辰，天子遣御史大夫薛貽矩來傳禪代之意。貽矩謁帝，陳北面之禮，帝揖之升階。貽矩曰：「殿下功德及人，三靈所卜已定。皇帝方議裁詔，行舜、禹之事，臣安敢違。」既而拜伏於砌下，帝側躬以避之。

　　二月戊申，帝之家廟棟間有五色芝生焉，狀若芙蓉，紫煙蒙護，數日不散。又，是月，家廟第一室神主上，有五色衣自然而生，識者知梁運之興矣。唐乾符中，木星入南斗，數夕不退，諸道都統晉國公王鐸觀之，問諸知星者吉凶安在，咸曰：「金火土犯斗即為災，唯木當為福耳！」或亦然之。時有術士邊岡者，洞曉天文，博通陰陽曆數之妙，窮天下之奇秘，有先見之明，雖京房、管輅不能過也。鐸召而質之，岡曰：「惟木為福神，當以帝王占之。然則非福於今，必當有驗於後，未敢言之，請他日證其所驗。」一日，又密召岡，因堅請語其詳，至於三四，岡辭不獲。鐸乃屏去左右，岡曰：「木星入斗，帝王之兆也。木在斗中，『朱』字也。以此觀之，將來當有朱氏為君者也，天戒之矣。且木之數三，其禎也應在三紀之內乎！」鐸聞之，不復有言。天后朝有讖辭云：「首尾三鱗六十年，兩角犢子自狂顛，龍蛇相鬥血成川。」當時好事者解云：「兩角犢子，牛也，必有牛姓干唐祚。」故周子諒彈牛仙客，李德裕謗牛僧孺，皆以應圖讖為辭。然「朱」字「牛」下安「八」，八即角之象也，故朱滔、朱泚構喪亂之禍，冀無妄之福，豈知應之帝也。

　　四月，唐帝御劄敕宰臣張文蔚等備法駕奉迎梁朝。宋州刺史王皋進赤烏一雙。又，宰臣張文蔚正押傳國寶、玉冊、金寶及文武群官、諸司儀仗法物及金吾左右二軍離鄭州。丙辰，達上源驛。是日，慶雲見。令曰：「王者創業興邦，立名傳世，必難知而示訓，從易避以便人。〈案：此下有闕文。〉或稽其符命，應彼開基之義，垂諸象德之言。爰考簡書，求於往代，周王昌、發之號，漢帝詢、衍之文，或從一德以徽稱，或為二名而更易。先王令典，布在縑緗。寡人本名，兼於二字，且異帝王之號，仍兼易之難，郡職縣官，多須改換。況宗廟不遷之業，憲章百世之規，事葉典儀，豈憚革易。寡人今改名晃，是以天意雅符於明德，日光顯契于瑞文，昭融萬邦，理斯在是。庶順昊穹之意，永臻康濟之期。宜令有司分告天地宗廟，其舊名，中外章疏不得更有回避。」時將受禪，下教以本名二字異帝王之稱，故改名。己未，賜文武百官一百六十人本色衣一副。戊辰，即位。制曰：

　　王者受命於天，光宅四海，祗事上帝，寵綏下民。革故鼎新，諒歷數而先定，創業垂統，知圖籙以無差。神器所歸，祥符合應。是以三正互用，五運相生，前朝道消，中原政散，瞻烏莫定，失鹿難追。朕經緯風雷，沐浴霜露，四征七伐，垂三十年，糾合齊盟，翼戴唐室。隨山刊木，罔憚胼胝；投袂揮戈，不遑寢處。洎上穹之所贊，知廣運之不興，莫諧輔漢之謀，徒罄事殷之禮。唐主知英華已竭，算祀有終，釋龜鼎以如遺，推劍紱而相授。朕懼德弗嗣，執謙允恭，避駿命于南河，眷清風于穎水。而乃列嶽群後，盈廷庶官，東西南北之人，斑白緇黃之眾，謂朕功蓋上下，澤被幽深，宜應天以順時，俾化家而為國。拒彼億兆，至於再三。且曰七政已齊，萬幾難曠。勉遵令典，爰正鴻名，告天地神祗，建宗廟社稷。
　　顧惟涼德，曷副樂推，栗若履冰，懍如馭朽。金行啟祚，玉曆建元，方宏經治之規，宜布惟新之令。可改唐天祐四年為開平元年，國號大樑。《書》載虞賓，斯為令範，《詩》稱周客，蓋有明文。是用先封，以禮後嗣，宜以曹州濟陰之邑奉唐主，封為濟陰王。凡曰軌儀，並遵故實。姬庭多士，比是殷臣；楚國群材，終為晉用。歷觀前載，自有通規，但遵故事之文，勿替在公之效。應是唐朝中外文武舊臣，見任前資官爵，一切仍舊。凡百有位，無易厥章，陳力濟時，盡瘁事我。古者興王之地，受命之邦，集大勳有異庶方，沾慶澤所宜加等。故豐沛著啟祚之美，穰鄧有建都之榮，用壯鴻基，且旌故里，爰遵令典，先示殊恩。宜升汴州為開封府，建名東都。其東都改為西都，仍廢京兆府為雍州佑國軍節度使。〈《五代會要》：「四月，改京兆府為大安府，長安縣為大安縣，萬年縣為大年縣，仍置佑國軍節度使額。始命韓建為佑國軍節度使。」〉
　　是日大酺，賞賜有差。《通鑒》：甲辰，唐昭宣帝降御劄禪位於梁。以攝中書令張文蔚為冊禮使，禮部尚書蘇循副之；攝侍中楊涉為押傳國寶使，翰林院學士張策副之；御史大夫薛貽矩為押金寶使，尚書左丞趙光逢副之。帥百官備法駕，詣大樑。甲子，張文蔚、楊涉乘輅自上源驛至，從冊寶諸司各備儀衛鹵簿前導，百官從其後，至金祥殿前陳之。王被袞冕，即皇帝位。張文蔚、蘇循奉冊升殿進讀，楊涉、張策、薛貽矩、趙光逢以次奉寶升殿，讀已，降，帥百官舞蹈稱駕。帝遂與文蔚等宴於元德殿。帝舉酒曰：「朕輔政未久，此皆諸公推戴之力。」文蔚等慚懼，俯伏不能對，獨蘇循、薛貽矩及刑部尚書張禕盛稱帝功德，宜應天順人。宋州刺史王皋進兩岐麥，陳州袁象先進白兔一，付史館編錄，兼示百官。詔在京司及諸軍州縣印一例鑄換，其篆文則各如舊。辛未，武安軍節度使馬殷進封楚王。乙太府卿敬翔知崇政院，翔與帷幄之謀，故首擢焉。追尊四代廟號：高祖媯州府君上諡曰宣元皇帝，廟號肅祖，太廟第一室，陵號興極陵，祖妣高平縣君范氏追諡宣僖皇后；皇曾祖宣惠王上諡曰光獻皇帝，廟號敬祖，第二室，陵號永安，祖妣秦國夫人楊氏追諡光孝皇后；皇祖武元王上諡曰昭武皇帝，廟號憲祖，第三室，陵號光天，祖妣吳國夫人劉氏追諡昭懿皇后；皇考文明王上諡曰文穆皇帝，廟號烈祖，第四室，陵號咸寧，皇妣晉國太夫人王氏追諡文惠皇后。以宣武節度副使皇子友文為開封尹，判建昌院事。友文，本康氏子也，帝養以為子。

　　是月，制宮殿門及都門名額：正殿為崇元殿，東殿為元德殿，內殿為金祥殿，萬歲堂為萬歲殿，門如殿名。帝自謂以金德王，又以福建上獻鸚鵡，諸州相繼上白烏、白兔洎白蓮之合蒂者，以為金行應運之兆，故名殿曰金祥。以大內正門為元化門，皇牆南門為建國門，滴漏門為啟運門，下馬門為升龍門，元德殿前門為崇明門，正殿東門為金烏門，西門為玉兔門，正衙東門為崇禮門，東偏門為銀台門，宴堂門為德陽門，天王門為賓天門，皇牆東門為寬仁門，浚儀門為厚載門，皇牆西門為神獸門，望京門為金鳳門，宋門為觀化門，尉氏門為高明門，鄭門為開明門，梁門為乾象門，酸棗門為興和門，封丘門為含耀門，曹門為建陽門。升開封、浚儀為赤縣，尉氏、封丘、雍丘、陳留為畿縣。〈《五代會要》：四月，改左右長直為左右龍虎軍，左右內衙為左右羽林軍，左右堅銳夾馬突將為左右神武軍，左右親隨軍將馬軍為左右龍驤軍。〉

　　五月，以唐朝宰臣張文蔚、楊涉並為門下侍郎、平章事；以御史大夫薛貽矩為中書侍郎、平章事。帝初受禪，求理尤切，委宰臣搜訪賢良。或有在下位抱負器業久不得伸者，特加擢用；有明政理得失之道規救時病者，可陳章疏，當親鑒擇利害施行，然後賞以爵秩；有晦跡丘園不求聞達者，令彼長吏備禮邀致，冀無遺逸之恨。進封河南尹兼河陽節度使張全義為魏王，兩浙節度使錢鏐進封吳越王。辛巳，有司奏，以降誕之日為大明節，休假前後各一日。壬午，保義軍節度使朱友謙進百官衣二百副。乙酉，立皇兄全昱為廣王，皇子友文為博王，友珪為郢王，友璋為福王，友雍為賀王，友徽為建王。辛卯，以東都舊第為建昌宮，改判建昌院事為建昌宮使。初，帝創業之時，以四鎮兵馬倉庫籍繁，因總置建昌院以領之，至是改為宮，蓋重其事也。甲午，詔天下管屬及州縣官名犯廟諱者，各宜改換：城門郎改為門局郎，茂州改為汶州，桂州慕化縣改為歸化縣，潘州茂名縣改為越裳縣。魏泰《東軒筆錄》：京師呼城外為州東、州西、州南、州北，而韋城、相城、胙城等縣，但呼韋縣、相縣、胙縣，蓋沿梁時避諱之舊也。詔樞密院宜改為崇政院，以知院事敬翔為院使。改文思院為乾文院，同和院改為佐鸞院。〈《五代會要》：五月，改御食使為司膳使，小馬坊使為天驥使。以西都水北宅為大昌宮，廢雍州太清宮，改西都太微宮，亳州太清宮皆為觀，諸州紫極宮皆為老君廟。泉州僧智宣自西域回，進辟支佛骨及梵夾經律。丙申，御元德殿，宴犒諸軍使劉捍、符道昭已下，賜物有差。〉

　　是月，青州、許州、定州三鎮節度使請開內宴，各賜方物。以青州節度使韓建守司徒、平章事。帝以建有文武材，且詳於稼穡利害、軍旅之事、籌度經費，欲盡詢焉，恩澤特異于時，罕有比者；隨拜為上相，賜賚甚厚。宿州刺史王儒進白兔一，濮州刺史圖嘉禾瑞麥以進。廣州進奇寶名藥，品類甚多。河南尹張全義進開平元年已前羨余錢十萬貫、綢六千匹、綿三十萬兩，仍請每年上供定額每歲貢絹三萬匹，以為常式。荊南高季昌進瑞橘數十顆，質狀百味，倍勝常貢。且橘當冬熟，今方仲夏，時人咸異其事，因稱為瑞。

　　六月，幸乾元院，宴召宰臣、學士及諸道入貢陪臣。己亥，帝御崇元殿，內出追尊四廟上諡號玉冊寶共八副，宰臣文武百官儀仗鼓吹導引至太廟行事。癸卯，司天監奏：「日辰內有『戊』字，請改為『武』。」從之。癸亥，詔以前朝官僚，譴逐南荒，積年未經昭雪，其間有懷抱材器為時所嫉者，深負冤抑。仍令錄其名姓，盡復官資，兼告諭諸道令津致赴闕。如已亡歿，並許歸葬，以明恩蕩。以西都徽安門北路逼近大內宮垣，兼非民便，令移自榆林直趨端門之南。改耀州報恩禪院為興國寺。馬殷奏破淮寇；靜海軍節度使曲裕卒。

　　七月丙申，以靜海軍行營司馬權知留後曲顥起復為安南都護，充節度使。〈《五代會要》：七月，敕云：「建國遷都，俾新其制，況山河之險，表裏為防。今二京俱在關東以內，仍以潼關隸陝州，復置河潼軍使，命虢州刺史兼領之。」〉其月，敕改虎牢關為軍，仍置虎牢關軍使。己亥，追尊皇妣為皇太后。

　　八月，以潞州軍前屯師旅，壁壘未收，乃別議戎帥，於是以亳州刺史李思安充潞州行營都統。敕：「朝廷之儀，封冊為重，用報勳烈，以隆恩榮，固合親臨，式光典禮。舊章久缺，自我復行。今後每封冊大臣，宜令有司備臨軒之禮。」〈《五代會要》：八月，敕云：「諸道所有軍事申奏，令直至右銀台門，委客省使畫時引進，尋常公事依前四方館收接。」〉甲子平明前，老人星見於南極。壬申，密州進嘉禾，又有合歡榆樹，並圖形以獻。是月，隰州奏，大寧縣至固鎮上下二百里，今月八日，黃河清，至十月如故。

　　九月辛丑，西京大內放出兩宮內人及前朝宮人，任其所適。敕以近年文武官諸道奉使，皆於所在分外停住，逾年涉歲，未聞歸闕。非惟勞費州郡，抑且侮慢國經。臣節既虧，憲章安在。自今後兩浙、福建、廣州、安南、邕、容等道使到發許住一月；湖南、洪、鄂、黔、桂許住二十日；荊、襄、同、雍、鎮、定、青、滄許住十日；其餘側近不過三五日。凡往來道路，據遠近里數，日行兩驛。如遇疾患及江河阻隔，委所在長吏具事由奏聞。如或有違，當行朝典，命御史點檢糾察，以儆慢官。魏博羅紹威二男廷望、廷矩，年在幼稚，皆有材器，帝以其籓屏勳臣之胄，宜受非次之用，皆擢為郎。恩命既行之後，二子亦就班列。紹威乃上章，以齒幼未任公事，乞免主印、宿直。從之。封鎮東軍神祠為崇福侯。浙西奏，道門威儀鄭章、道士夏隱言，焚修精志，妙達希夷，推諸輩流實有道業。鄭章宜賜號貞一大師，仍名元章，隱言賜紫衣。〈《五代會要》：九月，置左右天興、左右廣勝軍，仍以親王為軍使。〉

　　十月，帝以用軍，未暇西幸，文武百官等久居東京，漸及疑訝，令就便各許歸安，只留韓建、薛貽矩，翰林學士張策、韋郊、杜曉，中書舍人封舜聊、張袞並左右御史、司天監、宗正寺，兼要當諸司節級外，其宰臣張文蔚已下文武百官，並先於西京祗候。庚午，大明節，內外臣僚各以奇貨良馬上壽。故事，內殿開宴，召釋、道二教對禦談論，宣旨罷之。命閣門使以香合賜宰臣佛寺行香。駕幸繁台講武。癸酉，御史司憲薛廷圭奏請文武百官仍舊朝參。先是，帝欲親征河東，命朝臣先赴洛都，至是緩其期，乃允所奏。宰臣請每月初入閣，望日延英聽政，永為常式。山南東道節度使楊師厚進納越匡凝東第書籍。先是，收復襄、漢，帝閱其圖書，至是命師厚進焉。廣州進獻助軍錢二十萬，又進龍腦、腰帶、珍珠枕、玳瑁、香藥等。

　　十一月壬寅，帝以征討未罷，調補為先，遂命盡赦逃亡背役髡黥之人，各許歸鄉里。廣州進龍形通犀腰帶、金托裏含稜玳瑁器百餘副，香藥珍巧甚多。廣南管內獲白鹿，並圖形來獻，耳有兩缺。按《符瑞圖》，鹿壽千歲變白，耳一缺。今驗此鹿耳有二缺，其獸與色皆應金行，實表嘉瑞。

　　十二月辛亥，詔曰：「潞寇未平，王師在野。攻戰之勢，難緩於寇圍；飛晳免之勤，實勞於人力。永言輟耒，深用軫懷。宜令長吏，丁寧佈告，期以兵罷之日，給復賦租。」於是人戶聞之，皆忘其倦。詔故荊南節度使、守中書令、上谷王周汭贈太師，故武昌軍節度使、兼中書令、西平王杜洪贈太傅。先是，鄂渚再為淮夷所侵，攻圍甚急，杜洪以兵食將盡，繼來乞師。帝料其隔越大江，難以赴援，兼以荊州據上游，多戰艦，去江夏甚邇，因命周汭舉舟師沿流以救之。汭於是引兵東下，才及鄂界，遇朗州背盟作亂，乘江陵之虛，縱兵襲破之，俘掠且盡。既而汭士卒知之，皆顧其家，咸無鬥志，遂為淮寇所敗，將卒潰散，汭忿恚自投于江。汭之本姓犯文穆皇帝廟諱，至是因追贈，以其系出周文，故賜姓周氏。及汭兵敗之後，武昌以重圍經年，糧盡力困，救援不至，訖為淮寇所陷，載洪以送淮師，遂殺之。此二鎮，皆以忠貞歿于王事。帝每言諸籓屏翰經綸之業，必首痛汭、洪之薨，至是追贈之，深加軫悼，各以其子孫宗屬錄用焉。棣州蒲台縣百姓王知嚴妹，以亂離並失怙恃，因舉哀追感，自截兩指以祭父母。帝以遺體之重，不合毀傷，言念村閭，何知禮教。自今後所在郡縣，如有截指割股，不用奏聞。

　　是年，諸道多奏軍人百姓割股，青、齊、河朔尤多。帝曰：「此若因心，亦足為孝。但苟免徭役，自殘肌膚，欲以庇身，何能療疾？並宜止絕。」〈《五代會要》：十二月，於輝州碭山縣置崇德軍。太祖榆社在碭山，置使以領之，始命朱彥讓為軍使。〉


Chinese text: This work was published before January 1, 1923, and is in the
public domain worldwide because the author died at least 100 years ago.
