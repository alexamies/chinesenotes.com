康延孝，塞北部落人也。初隸太原，因得罪，亡命於汴梁。開平、乾化中，自隊長積勞至部校。梁末帝時，頻立軍功。同光元年八月，段凝率眾五萬營於王村，時延孝為右先鋒指揮使，率百騎來奔。莊宗得之，喜，解禦衣金帶以賜之。翌日，賜田宅於鄴，以為捧日軍使兼南面招討指揮使、檢校司空，守博州刺史。莊宗屏人問梁兵機，延孝備陳利害，語在《莊宗紀》中。莊宗平汴，延孝頗有力焉，以功授檢校太保、鄭州防禦使，賜姓，名紹琛。明年，郊禮畢，授保義軍節度使。

三年，討蜀，以延孝為西南行營馬步軍先鋒、排陣斬斫等使。延孝性驍健，徇利奮不顧身。以前鋒下鳳州，收固鎮，降興州，敗王衍軍於三泉，所俘蜀軍皆諭而釋之，自是晝夜兼行。王衍自利州奔歸成都，斷吉柏津浮梁，以絕諸軍。延孝復造浮梁以渡，進收綿州，王衍復斷綿江浮梁而去。水深無舟楫可渡，延孝謂招撫使李嚴曰：「吾懸軍深入，利在急兵。乘王衍破膽之時，人心離沮，但得百騎過鹿頭關，彼即迎降不暇。如俟修繕津梁，便留數日，若王衍堅閉近關，折吾兵勢，儻延旬浹，則勝負莫可知也，宜促騎渡江。」因與李嚴乘馬浮江，於是得濟者僅千人，步軍溺死者亦千餘人。延孝既濟，長驅通鹿頭，進據漢州。居三日，部下後軍方至。偽蜀六軍使王宗弼令人持牛酒幣馬歸款。旬日，兩川平定，延孝止漢州以俟繼岌。平蜀之功，延孝居最。

時邠州節度使董璋為行營右廂馬步使，華州節度使毛璋為行營左廂馬步使，以軍禮當事延孝。郭崇韜以私愛董璋，及西川平定之後，崇韜每有兵機，必召璋參決，延孝不平。時延孝軍於城西，毛璋軍於城東，董璋軍於城中。閏十二月，延孝因酒酣謂董璋曰：「吾有平蜀之功，公等仆蔌相從，反首鼠於侍中之門，謀相傾陷，吾為都將，公乃裨校，力能斬首。」璋惶恐，謝之而退。酒罷，璋訴於郭崇韜，崇韜陰銜之，乃署董璋為東川節度使，落軍職。延孝怒，謂毛璋曰：「吾冒白刃，犯險阻，平定兩川，董璋何功，遽有其地！」二人因謁見崇韜，曰：「東川重地，宜擇良帥，工部任尚書有文武才幹，甚洽眾心，請表為東川帥。」崇韜怒曰：「紹琛反耶？敢違吾節度！」延孝等惶恐而退。未幾，崇韜為繼岌所害，二人因責董璋曰：「公復首鼠何門？」璋俯首祈哀而已。

四年正月甲申，大軍發成都，繼岌令延孝以一萬二千人為後軍。二月癸巳，中軍次武連，中使詔至，諭以西平王朱友謙有罪伏誅，命繼岌殺其子遂州節度使令德，延孝大驚。俄而董璋率兵之遂州，遇延孝不謁，延孝怒，謂諸校曰：「南平梁汴，西定巴邛，畫策之謀，始於郭公，而汗馬之勞，力摧強敵，即吾也。若以背偽歸國，犄角而成霸業，即西平王之功第一。西平與郭公皆以無罪赤族，歸朝之後，次當及我矣！」丙申，延孝次劍州。時延孝部下皆鄜、延、河中舊將，焦武等知西平王被禍，兼誅令德，號哭軍門，訴於延孝曰：「西平無罪，二百口伏誅，河中舊將，無不從坐，某等必死矣！」時魏王繼岌到泥溪，延孝報繼岌云：「河中兵士號哭，欲為亂。」丁酉，延孝至劍州，遂擁眾回，自稱西川節度、三川製置等使，以檄招諭蜀人，三日間，眾及五萬。己亥，繼岌至利州。是夜，守吉柏津使密告魏王曰：「得紹琛文字，令斷吉柏浮梁。」繼岌懼，乃令梁漢顒以兵控吉柏津。延孝已擁眾急趨西川，繼岌遣人馳書諭之。夜半，令監軍使李廷安召任圜，因署為副招討使。令圜率兵七千騎，與都指揮使梁漢顒、監軍李廷安討之。辛丑，先令都將何建崇擊劍門，下之。甲寅，圜以大軍至漢州，延孝來逆戰，圜令董璋以東川懦卒當其鋒，伏精兵於其後，延孝擊退東川之兵，急追之，遇伏兵起，延孝敗，馳入漢州，閉壁不出。西川孟知祥以兵二萬，與圜合勢攻之。〈（《九國誌·李延厚傳》：康延孝入漢州，知祥遣延厚率兵二千會李仁罕討之，將行，誓士卒曰：「今出師不三旬必破賊，乃立功圖賞之日也。士卒忠奮者立東廂，衰疾者立西廂，無自苦也。」得請行者七百人，逐延孝西寨，斬首百餘級，竟拔其城。）〉漢州四面樹竹木為柵。

三月乙丑，圜陣於金雁橋，即率諸軍鼓噪而進，四面縱火，風焰亙空。於是延孝危急，引騎出戰，遇陣於金雁橋，又敗之，以十數騎奔綿州；何建崇追及，擒之，任圜命載以檻車。時孟知祥與任圜、董璋置酒高會，因引令延孝檻車至會。知祥問曰：「明公頃自梁朝脫身歸命，才平汴水，節制陝郊，近領前鋒，克平劍外，歸朝之後，授爵冊勳，巨鎮尊官，誰與為競！奈何躁憤，自毀功庸，入此檻車，還為鄧艾，深可痛惜，誰肯湣之！」知祥因手自注杯以飲之。延孝曰：「自知富貴難消，官職已足。然郭崇韜佐命元勳，輔成大業，不動干戈，收獲兩川，自古殊功，但恐不及，一旦何罪，闔門被誅；延孝之徒，何保首領。以此思慮，不敢歸朝，天道相違，一旦至此，亦其命也，夫復何言！」及圜班師，行次鳳翔，中使向延嗣齎詔至，遂誅之。部下懷其首級，瘞於昭應縣民陳暉地。天成初，其子發之攜去。

朱守殷，小字會兒。莊宗就學，以廝養之役給事左右。及莊宗即位，為長直軍使，雖列戎行，不聞戰攻。每構人之短長，中於莊宗，漸以心腹受委。河上對壘，稍遷蕃漢馬步都虞候。守殷守德勝寨，為梁將王彥章所攻，守殷無備，遂陷南寨。莊宗聞之曰：「駑才大誤予事！」因撤北寨，往固楊劉。明宗在鄆州，密請以覆軍之罪罪之，莊宗私於腹心，忍而不問。同光二年，為振武節度使，不之任，仍兼領蕃漢馬步軍。京城初定，內外警巡，恃憑主恩，蔑視勳舊，與景進互相表裏，又強作宿德之態，言語遲緩，自謂沉厚。及郭從謙犯興教門，步軍始亂，中使急召騎士，守殷按甲不進，莊宗獨領宦官斫射，屢退，而騎軍終不至。莊宗既崩，守殷擁眾方在北邙，憩於茂林之下。迨聞凶問，乃入內，選嬪御及珍寶以歸，恣軍士劫掠京都，翌日方定，率諸校迎明宗於東郊。天成初，授河南尹，判六軍諸衛事，加侍中，移汴州節度使。車駕將巡幸，外議喧然，初以為平吳，又云製置東諸侯。守殷乃生雲夢之疑，遂殺都校馬彥超、副使宋敬。〈（《歐陽史》：守殷將叛，召都指揮使馬彥超與計事，彥超不從，守殷殺之。明宗憐彥超之死，以其子承祚為洺州長史。）〉守殷驅市人閉壁以叛，明宗途次京水，聞之，親統禁軍，倍程直抵其壘，長圍夾攻，縋城甚眾。守殷力屈，盡殺其族，引頸令左右盡其命。王師入城，索其黨，盡誅之。詔鞭守殷屍，梟首懸於都市，滿七日，傳送洛陽。

楊立者，潞州之小校。初事李嗣昭及李繼韜，皆畜養甚厚。繼韜被誅，憤憤失誌。同光二年四月，有詔以潞兵三萬人戍涿州，將發，其眾謀曰：「我輩事故使二十年，衣食豐足，未嘗邊塞征行，苟於邊上差跌，白骨何歸？不如據城自固，事成則富貴耳。」因聚徒百餘輩，攻子城東門，城中大擾。副使李繼珂及監軍張機祚出奔。立自稱留後，率軍民上表請旄節。莊宗怒，命明宗與李紹真攻討，一月拔之，生擒立及其同惡十餘人，送於闕下，皆磔於市。潞州城峻而隍深，攻立輒敢據之，莊宗因茲詔諸道撤防城之備焉。

竇廷琬者，世為青州牙將，梁祖擢置左右。同光初，為復州遊奕使，奸盜屏跡，曆貝州刺史。未幾，請製置慶州鹽池，逐年出絹十萬匹，米十萬斛，遂以廷琬為慶州防禦使。俾製置之，由是嚴刑峻法，屢撓邊人。課利不集，詔移任於金州。廷琬據慶州叛，詔邠州節度使李敬周率兵討平之，夷其族。

張虔釗，遼州人也。〈（《九國志》云：虔釗，遼州榆社人。父簡，唐檢校尚書左僕射。）〉初為太原牙校，以武勇聞於流輩，武皇、莊宗之世，累補左右突騎軍使。〈（《九國志》：莊宗嘗以偏師取鎮陽，命虔釗率騎為先鋒，屢挫賊銳，遂陷其城。）〉明宗素聞虔釗有將帥才，及即位，擢為護駕親軍都指揮使，領春州刺史。天成中，與諸將圍王都於中山，大敗契丹於嘉山之下，及定州平，以功授滄州節度使。〈（《北夢瑣言》：虔釗鎮滄州日，因亢旱民饑，發廩賑之，方上聞，帝甚嘉獎。他日秋成，倍鬥征斂，朝論鄙之。）〉移鎮徐州。長興中，為山南西道節度使兼西面馬步軍都部署。及末帝起於鳳翔，閔帝詔令虔釗帥部兵會王師於岐下。洎西師俱變，虔釗憤惋，退歸興元，因與洋州節度使孫漢韶俱送款於蜀。孟知祥待之尤厚，偽授本鎮節度使，俾知祥坐獲山南之地，由虔釗之故也。〈（《北夢瑣言》：入蜀，取人產業，黷貨無厭，蜀民怨之。）〉孟昶嗣偽位，加檢校太師、兼中書令。晉開運末，蜀人聞契丹入洛，令虔釗率眾數萬，將寇秦、雍。俄聞漢高祖已定中原，虔釗無功而退。〈（《九國志》云：曆左右匡聖馬步軍都指揮使，出為昭武軍節度使。及漢祖即位，乃移鎮梁州，以觀朝廷之變。會晉昌軍節度使趙匡讚、鳳翔節度使侯益俱謀歸蜀，遂以虔釗為北面行營招討使，應接經營。俄而趙匡讚、侯益請昶出師，掠定三秦，因命虔釗與韓保貞等總師五萬出散關，雄武軍節度使何重建出隴右，奉鑾肅衛都虞候李廷珪出子午穀，會於雍州。廷珪始出子午穀，聞匡讚為王景崇所逼，棄城自拔東去，遂先退師。時虔釗、福誠、保貞師次陳倉，謀不相葉，而侯益聞匡讚已去，廷珪班師，亦誠款中變，閉壘不出。司天監趙廷樞累以雲氣不利為諷，保貞乃與福誠率所部取隴州道，會重建歸蜀，虔釗留寶雞，以勢孤不可深入，遂班師。）〉行至興州，感憤而卒。

楊彥溫，汴州人，本梁朝之小校也。莊宗朝，累遷裨將。天成中，為河中副指揮使，及末帝鎮河中，尤善待之，因奏為衙內都指揮使。長興元年四月，乘末帝閱馬於黃龍莊，據城謀叛。末帝遣人詰之曰：「吾善待汝，何苦為叛？」彥溫報曰：「某非敢負恩，緣奉樞密院宣頭，令某拒命，請相公但歸朝廷。」數日，詔末帝歸朝。明宗疑其詐，不欲興兵，授彥溫絳州刺史。安重誨堅請出師，即命西京留守索自通、侍衛步軍指揮使藥彥稠等帥兵攻之。五日而拔，自閉門及敗，凡十三日。初，彥稠出師，明宗戒之曰：「與朕生致彥溫，吾將自訊之。」 及收城，斬首傳送，明宗深怒彥稠等。時議者以當時四海恬然，五兵載戢，蒲非邊郡，近在國門，而彥溫安敢狂悖。皆以為安重誨方弄國權，尤忌末帝之名，故巧作窺圖，究莫能傾陷也。彥溫愚昧，為人所嗾，故滅其族焉。

史臣曰：《春秋傳》云：「夫不令之臣，天下之所惡也。」故不復較其優劣焉。唯虔釗因避地以偷生，彥溫乃為人之所嗾，比諸叛臣，亦可矜也。


Chinese text: This work was published before January 1, 1923, and is in the
public domain worldwide because the author died at least 100 years ago.
