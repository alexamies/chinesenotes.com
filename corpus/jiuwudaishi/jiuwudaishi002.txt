　　光化元年正月，帝遣葛從周統諸將略地于山東，遂次於邢、洺。三月，昭宗以帝兼領天平軍節度使，余如故。四月，滄州節度使盧廷彥為燕軍所攻，棄城奔于魏，魏人送於汴。是月，帝以大軍至钜鹿，屯於城下，敗晉軍萬餘眾于青山口，俘馬千餘匹。丁卯，遣從周分兵攻洺州，斬刺史邢善益，擒將五十餘人。五月己巳，邢州刺史馬師素棄城遁去。辛未，磁州刺史袁奉滔自剄而死。五日之內，連下三州。因以葛從周兼邢州昭義軍節度使留後，帝遂班師。是時，襄州節度使趙匡凝聞帝軍有清口之敗，密附於淮夷。七月，帝遣氏叔琮率師伐之。未幾，泌州刺史趙璠越墉來降；隨州刺史趙匡琳臨陣就擒。

　　二年正月，淮南楊行密舉全吳之眾，精甲五萬，以伐徐州，帝領大軍禦之。行密聞帝親征，乃收軍而退。時幽州節度使劉仁恭大舉蕃漢兵號十萬以伐魏，遂攻陷貝州，州民萬餘戶，無少長悉屠之。進攻魏州，魏人來乞師，帝遣硃友倫、張存敬、李思安等先屯于內黃，帝遂親征。三月，與燕軍戰于內黃北，燕軍大敗，殺二萬餘眾，奪馬二千餘匹，擒都將單無敵已下七十餘人。《通鑒》：單可及，幽州驍將，號單無敵。是月，葛從周自山東領其部眾，馳以救魏。翼日，乘勝，諸將張存敬以下連破八寨，遂逐燕軍，北至於臨清，壅其殘寇於御河，溺死者甚眾。仁恭奔於滄州。六月，帝表丁會為潞州節度使，以李罕之疾亟故也。又遣葛從周由固鎮路入於潞州，以援丁會。七月壬辰朔，海州陳漢賓擁所部三千奔於淮南。戊戌，晉人陷澤州。帝遣召葛從周於潞，留賀德倫以守之。未幾，德倫為晉人所逼，遂棄潞而歸，由是潞州復為晉人所有。十一月，陝州都將硃簡殺留後李璠，自稱留後，送款於帝。

　　三年四月，遣葛從周以兗、鄆、滑、魏之師伐滄州。五月庚寅，攻德州，拔之，梟刺史傅公和於城上。己亥，進攻浮陽。六月，燕帥劉仁恭大舉來援，從周與諸將逆戰于乾寧軍老鴉堤，大破之，殺萬餘眾，俘其將佐馬慎交已下百餘人。既而以連雨，遂班師。八月，河東遣李進通襲陷洺州，執刺史硃紹宗。帝遣葛從周自鄴縣渡漳水，屯於黃龍鎮，親領中軍涉洺而寨；晉人懼而宵遁，洺州復平。九月，帝以仁恭、進通之入寇也，皆由鎮、定為其囊橐，即以葛從周為上將以伐鎮州，遂攻下臨城，渡滹沱以環其城。帝親領軍繼至，鎮帥王熔俱，納質請盟，仍獻文繒二十萬以犒戎士，帝許之。十月，晉人以帝宿兵于趙，遂南下太行，急攻河陽，留後侯言與都將閻寶力戰固守，僅而獲全。十一月，以張存敬為上將，自甘陵發軍，北侵幽、薊，連拔瀛、莫二郡，遂移軍以攻中山。定帥王郜以精甲二萬戰於懷德亭，盡殪之。郜懼，奔於太原。遲明，大軍集於城下，郜季父處直持印鑰乞降，亦以繒帛三十萬為獻，帝即以處直代郜領其鎮焉。是月，燕人劉守光赴援中山，寨于易水之上，繼為康懷英、張存敬等所敗，斬獲甚眾。由是河朔知懼，皆弭伏焉。

　　是歲，唐左軍中尉劉季述幽昭宗於東宮內，立皇子德王裕為帝，仍遣其養子希度來言，願以唐之神器輸於帝。帝時方在河朔，聞之，遽還於汴，大計未決。會李振自長安使回，因言於帝曰：「夫豎刁、伊戾之亂，所以資霸者之事也。今閹豎幽辱天子，王不能討，無以令諸侯。」帝悟，因請振復使于長安，與時宰潛謀反正。

　　天復元年正月乙酉朔，唐宰相崔允潛使人以帝密旨告于侍衛軍將孫德昭已下，令誅左右中尉劉季述、王仲先等，即時迎昭宗於東內，禦樓反正。癸巳，降制進封帝為梁王，酬反正之功也。昭宗之廢也，汴之邸吏程岩牽昭宗衣下殿。帝聞之，召岩至汴，折其足，送于長安，杖殺之。是時，河中節度使王珂結援於太原，帝怒，遣大將張存敬率將涉河，由含山路鼓行而進。戊申，攻下絳州。壬子，晉州刺史張漢瑜舉郡來降，帝即以大將侯言權領晉州，何絪權領絳州，晉、絳平。己未，大軍至河中，存敬命繚其垣而攻之。壬戌，蒲人颺素幡以請降。庚午，帝至河中，以張存敬權領河中軍府事，河中平，帝乃東還。是月，李克用遣牙將張特來聘，請尋舊好，帝亦遣使報命。三月癸未朔，帝歸自河中。是月，遣大將賀德倫、氏叔琮領大軍以伐太原，叔琮等自太行路入，魏博都將張文恭自磁州新口入，葛從周以兗、鄆之眾自土門路入，洺州刺史張歸厚以本軍自馬嶺入，定州刺史王處直以本軍自飛狐入，晉州侯言自陰地入。澤州刺史李存璋棄郡奔歸太原。叔琮引軍逼潞州，節度使孟遷乞降。河東屯將李審建、王周領步軍一萬、騎二千詣叔琮歸命，乃進軍趨太原。四月乙卯，大軍出石會關，營於洞渦驛。都將白奉國自井陘入，收承天軍。張歸厚引兵至遼州，刺史張鄂迎降。氏叔琮即日與諸軍至晉陽城下，城中雖時出精騎來戰，然危蹙已甚，將謀遁矣。會叔琮以芻糧不給，遂班師。五月癸卯，昭宗以帝兼領護國軍節度使、河中尹。六月庚申，帝發自大樑。丁卯，視事於河中，以素服出郊，拜故節度使王重榮墓。尋辟其子瓚為節度判官，請故相張浚為重榮撰碑。帝自中和初歸唐，首依重榮，至是思其舊德，故恩禮若是。七月甲寅，帝東還梁邸。

　　十月戊戌，奉密詔赴長安。是時，朝廷既誅劉季述，以韓全誨、張宏彥為兩軍中尉，袁易簡、周敬容為樞密使。是時軍國大政，專委宰相崔允，每事裁抑宦官，宦官側目。允一日於便殿，奏欲盡去之，全誨等屬垣聞之，嘗于昭宗前祈哀自訴。自是昭宗敕允，每有密奏，令進囊封。全誨等乃訪京城美婦人十數以進，使求宮中陰事，昭宗不悟，允謀漸泄。中官視允皆裂，以重賂甘言誘籓臣以為城社，時因燕聚，則相向流涕。時允掌三司貨泉，全誨等教禁兵伺允出，聚而呼噪，訴以冬衣減損，又于昭宗前訴之；昭宗不得已，罷允知政事。允怒，急召帝請以兵入輔，故有是行。戊申，行次河中。同州留後司馬鄴，華之幕吏也，舉郡來降。辛亥，駐軍於渭濱，華帥韓建遣使奉箋納款，又以銀三萬兩助軍。是日，行次零口。癸丑，聞長安亂，昭宗為閹官韓全誨等劫遷，西幸鳳翔，蓋避帝之兵鋒也。翼日，遂命旋師，夕次於赤水。乙卯，大軍集于華州城下，韓建惶駭失措，即以城降。丙辰，帝表建權知忠武軍事，促令赴任。同、華二州平。是時，唐太子太師盧知猷等二百六十三人列狀請帝速請迎奉。己未，遂帥諸軍發自赤水。壬戌，次於咸陽。偵者云：「天子昨暮至岐山，旦日宋文通扈蹕入其闉矣。」是時，岐人遣大將符道昭領兵萬人屯於武功以拒帝，帝遣康懷英敗之，擄甲士六千餘眾。乙丑，次於岐山，文通遣使奉書自陳其失，請帝入覲。丙辰，及岐闉，文通渝約，閉壁不獲通，復次於岐山。是時，昭宗累遣使齎硃書御劄賜帝，遣帝收軍還本道。帝診之曰：「此必文通、全誨之謀也。」皆不奉詔。癸酉，飛章奉辭，且移軍北伐。乙亥，至邠州，節度使李繼徽舉城降。繼徽因請去文通所賜李姓，復本宗楊氏，又請納其帑以為質，帝皆從之，仍易其名曰崇本。邠州平。己丑，唐丞相崔允、京兆尹鄭元規至華州，以速迎奉為請，許之。

　　二年正月，帝復次於武功，岐人堅壁不下，乃回軍於河中。二月，聞晉軍大舉南下，聲言來援鳳翔，帝遣硃友甯帥師會晉州刺史氏叔琮以禦之，帝以大軍繼其後。三月，友甯、叔琮與晉軍戰于晉州之北，大敗之，生擒克用男廷鸞。帝喜，謂左右曰：「此岐人之所恃也，今既如此，岐之變不久矣。」四月，岐人遣符道昭領大軍屯於虢縣，康懷英帥驍騎敗之。丁酉，唐丞相崔允自華來謁帝，屢述艱運危急，事不可緩；又慮群閹擁昭宗幸蜀，且告帝，帝為動容。允將辭，啟宴於府署，帝舉酒，允情激於哀，因自持樂板，聲曲以侑酒。帝甚悅，座中以良馬珍玩之物賚，既行，命諸將繕戎具。

　　五月丁巳，帝復西征。六月丁丑，次於虢縣。癸未，與岐軍大戰，自辰至午，殺萬餘眾，擒其將校數百人，乘勝遂逼其壘。七月丙午，岐軍復出求戰，帝軍不利。是月，遣孔勍帥師取鳳、隴、成三州，皆下之。是時，岐人相率結寨于諸山，以避帝軍；帝分兵以討，浹旬之內，並平之。九月甲戌，帝以岐軍諸寨連結稍盛，因親統千騎登高診之。時秋空澄霽，煙靄四絕，忽有紫雲如傘蓋，凝于龍旌之上，久之方散，觀者鹹訝之。是時，帝以岐人堅壁不戰，且慮師老，思欲旋旆以歸河中，因密召上將數人語其事。時親從指揮使高季昌獨前出抗言曰：「天下雄傑，窺此舉者一歲矣；今岐人已困，願少俟之。」帝嘉其言，因曰：「兵法貴以正理，以奇勝者詐也，乘機集事，必由是乎！」乃命季昌密募人入岐以紿之，尋有騎士馬景堅願應命，且曰：「是行也，必無生理，願錄其孥。」帝淒然止其行，景固請，乃許之。明日軍出，《北夢瑣言》云：時因硃友倫總騎軍且至，將大出兵迓之。諸寨屏匿如無人，景因躍馬西走，直叩岐闉，詐以軍怨東遁為告，且言列寨尚留萬餘人，俟夕將遁矣，宜速掩之。李茂貞信其言，案：李茂貞即宋文通，此紀前後互異，蓋仍當時軍檄之文，未及改從畫一。遽啟二扉，悉眾來寇。時諸軍以介馬待之，中軍一鼓，百營俱進，又分遣數騎以據其闉。岐人進不能駐其趾，退不能入其壘，殺戮蹂踐，不知其數。茂貞由是喪膽，但閉壁而已。十一月癸卯，鄜帥李周彝《新唐書》作「李茂勳」，茂勳即周彝也。統兵萬餘人屯於岐之北原，與城中舉烽以相應。翼日，帝以周彝既離本部，鄜畤必無守備，因命孔勍乘虛襲下之。甲寅，鄜州平。周彝聞之，收軍而遁。茂貞既失鄜州之援，愕然有瓦解之懼，由是議還警蹕，誅閹寺以自贖焉。

　　三年正月甲寅，岐人啟壁，唐昭宗降使宣問慰勞，兼傳密旨。尋又命翰林學士韓渥、趙國夫人寵顏齎詔押賜帝紫金酒器、禦衣玉帶。丙辰，華州留後李存審遣飛騎來告，青州節度使王師範遣牙將張厚輦甲胄弓槊，詐言來獻，欲盜據州城，事覺，已擒之矣。是日，師範又遣其將劉鄩盜據兗州。丁巳，昭宗遣中使押送軍容使韓全誨已下三千餘人首級以示帝。甲子，昭宗發離鳳翔，幸左劍寨，權駐蹕帝營。帝素服待罪，昭宗命學士傳宣免之，帝即入見稱罪，拜伏者數四。既而促召升殿，密邇御座，且曰：「宗廟社稷是卿再造，朕與戚屬是卿再生。」因解所御玉帶面以賜帝；帝亦以玉鞍勒馬、金銀器、紋錦、御饌酒果等躬自拜進焉。及翠華東行，帝匹馬前導十餘里，宣令止之。己巳，昭宗至長安，謁太廟，禦長樂樓。禮畢，謂帝曰：「朕生入舊京，是卿之力也。自古救君之危，曾無有如是者。況今日再及清廟，得親奉觴酒，奠于先皇帝室前，卿之德，朕知不能報矣！」即召帝執手，聲淚俱發者久之。翼日，誅宦官第五可范等五百餘人於內侍省。三月庚辰，制以帝為守太尉、兼中書令、宣武宣義天平護國等軍節度使、諸道兵馬副元師，加食邑三千戶，實封四百戶，仍賜回天再造竭忠守正功臣。

　　戊戌，帝建旆東還，昭宗御延喜樓送之，既醉，遣內臣賜帝御製《楊柳詞》五首。三月戊午，至大樑。時以青州未平，命軍士休浣以俟東征。四月丙子，巡師於臨朐，亟命逼其城，與青州兵戰於城下，大敗之。是夕，淮將王景仁以所部援軍宵遁，帝遣楊師厚追及輔唐，殺千人，乘勝攻下密州。八月戊辰，以伐叛之柄委于楊師厚，帝乃東還。九月癸卯，師厚率大軍與王師範戰於臨朐，青軍大敗，殺萬餘人，並擒師範弟師克，即時徙寨以逼其城。辛亥，偏將劉重霸擒棣州刺史邵播來獻。播，師範之謀主也，帝命斃之。戊午，師範舉城請降。青州平。翼日，分命將校略地於登、萊、淄、棣等州，皆下之。由是東漸至海，皆為梁土也。帝復命師範權知青州軍州事，師範乃請以錢二十萬貫犒軍，帝許之。十月辛巳，護駕都指揮使硃友倫因擊鞠墮馬，卒于長安。訃至，帝大怒，以為唐室大臣欲謀叛己，致友倫暴死。十一月丁酉，青將劉鄩舉兗州來降。鄩，王師範之將也，師範令竊據兗州久之，及聞師範降，鄩乃歸命。帝以鄩善事其主，待之甚優，尋署為元帥府都押牙，權知鄜州留後。

　　天祐元年正月己酉，帝發自大梁，西赴河中，京師聞之，為之震懼。是時，將議迎駕東幸洛陽，慮唐室大臣異議，帝乃密令護駕都指揮使硃友諒矯昭宗命，收宰相崔允、京兆尹鄭元規等殺之。《歐陽史》云：遣硃謙殺胤于京師，其與友倫擊鞠者皆殺之。又，邠、岐兵士侵逼京畿，帝因是上表，堅請昭宗幸洛，昭宗不得已而從之。帝乃率諸道丁匠財力，同構洛陽官，不數月而成。二月乙亥，昭宗駐蹕於陝，帝自河中來覲，謁見行營。因灑涕而言曰：「李茂貞等竊謀禍亂，將迫乘輿，老臣無狀，請陛下東遷，為社稷大計也。」昭宗命延于寢室見何皇后，面賜酒器及衣物。何後謂帝曰：「此後大家夫婦委身于全忠矣。」因欷歔泣下。後數日，帝開宴於陝之私第，請駕臨幸。翼日，帝辭歸洛陽，昭宗開內宴，時有宮人與昭宗附耳而語。韓建躡帝之足，帝遽出，以為圖己，因連上章請車駕幸洛。《十國春秋》、《吳世家》，三月丁巳，唐帝遣間使以絹詔告難於我及西川、河東等，令糾率籓鎮，以圖匡復。詔有云：「朕至洛陽，則為全忠所幽閉，詔敕皆出其手，朕意不得復通矣。」

　　三月丁未，昭宗制以帝兼判左右神策及六軍諸衛事。是時，昭宗累遣中使及內夫人傳宣，謂帝曰：「皇后方在草蓐，未任就路，欲以十月幸洛。」帝以陝州小籓，非萬乘久留之地，期以四月內東幸。閏月丁酉，昭宗發自陝郡。壬寅，次於谷水。是時，昭宗左右惟小黃門及打球供奉、內園小兒二百餘人，帝猶忌之。是日，密令醫官許昭遠告變，乃設饌於別幄，召而盡殺之，皆坑於幕下。先是，選二百餘人，形貌大小一如內園人物之狀，至是使一人擒二人，縊於坑所，即蒙其衣及戎具自飾。昭宗初不能辨，久而方察。自是，昭宗左右前後，皆梁人矣。甲辰，車駕至洛都，帝與宰相百官導駕入宮。乙卯，昭宗以帝為宣武、宣義、護國、忠武四鎮節度使。時帝請以鄆州授張全義，故有此命。五月丙寅，昭宗宴群臣，曰：「昨來禦樓前一夜亡失赦書，賴梁王收得副本，不然誤事，宰執不得無過矣。」是日宴次，昭宗入內，召帝于內殿曲宴，帝不測其事，不敢奉詔。又曰：「卿不欲來，即令敬翔人來。」帝密遣翔出，乃止。己巳，奉辭東歸。乙亥，至大樑。六月，帝遣都將硃友裕率師討邠州，節度使楊崇本叛故也。癸丑，帝西征，遂朝於洛陽。七月甲子，昭宗宴帝于文思鞠場。乙丑，帝發東都。壬申，至河中。八月壬寅，昭宗遇弑於大內，遺制以輝王柷為嗣。乙巳，帝自河中引軍而西。癸丑，次於永壽，邠軍不出。九月辛未，班師。十月癸巳，至洛陽，詣西內，臨于梓宮前，祗見於嗣君。辛丑，制以案此下有闕文。帝至自西征。十一月辛酉，光州遣使來求援。時光州歸款於帝，尋為淮人所攻，故來乞師。戊寅，帝南征渡淮，次於霍丘，大掠盧、壽之境，淮人乃棄光州而去。

　　二年正月庚申，進攻壽州，壽人堅壁不出。丁亥，帝自霍丘班師。二月辛卯，帝至自南征。甲午，青州節度使王師範至大樑，帝待以賓禮，尋表授河陽節度使。七月辛酉，天子賜帝迎鸞紀功碑，樹於洛陽。庚午，遣大將軍楊師厚率前軍討趙匡凝於襄州。辛未，帝南征，表趙匡凝罪狀，削奪官爵。八月，楊師厚進收唐、鄧、復、郢、隨、均、房等七州。帝駐軍漢江北，自循江幹，經度濟師之所。九月甲子，師厚于陰谷江口造梁以濟師，趙匡凝率兵二萬振于江濱。師厚麾兵進擊，襄人大敗，殺萬餘眾。乙丑，越匡凝焚其舟，率親軍載輕舸沿漢而遁。丙寅，帝濟江，至中流，舟壞，將沒者數四，比及岸，舟沉。是日，入襄城，帝因周視府署，其帑藏悉空。惟於西廡下有一亭，窗戶儼然，扃鎖甚密，遂令破鎖啟扉，中有一大匱，緘鐍甚至；又令破其匱，內有金銀數百錠。帝因歎曰：「亂兵既入，公私財貨固無孑遺矣。此帑當有陰物主之，不令常人所得，俟我以有之邪！」遂以百餘錠賜楊師厚。襲荊州，留後趙匡明棄城上峽奔蜀。荊、襄二州平。帝以都將賀瑰權領荊州，楊師厚權領襄州，即表其事。

　　十月丙戌朔，天子以帝為諸道兵馬元帥。辛卯，帝自襄州引軍由光州路趨淮南；將發，敬翔切諫，請班師以全軍勢，帝不聽。壬辰，次於棗陽，遇大雨，頗阻師行之勢。軍至壽春，壽春人堅壁清野以待帝。帝乃還，舍于正陽。

　　十一月丙辰，大軍北濟。《十國春秋》：柴再用抄其後軍，斬首三千級，獲輜重萬計。帝至汝陰，深悔淮南之行，躁煩尤甚。《師友雜志》：硃全忠嘗與僚佐及遊客坐于大柳之下，全忠獨言曰：「此樹宜為車轂。」眾莫應。有遊客數人起應曰：「宜為車轂。」全忠勃然厲聲曰：「書生輩好順口玩人，皆此類也。車須用夾轂，柳木豈可為之！」顧左右曰：「尚何待！」左右數十人捽言為車轂者，悉撲殺之。丁卯，帝至自南征。辛巳，天子命帝為相國，總百揆。以宣武、宣義、天平、護國、天雄、武順、佑國、河陽、義武、昭義、保義、武昭、武定、泰甯、平盧、匡國、武甯、忠義、荊南等二十一道為魏國。案《舊唐書》，尚有忠武、鎮國二道，此闕載。進封帝為魏王，入朝不趨，劍履上殿，贊拜不名，兼備九錫之命。癸未，唐中書門下奏：「中書印已送相國，中書公事權用中書省印。」甲申，中書門下奏：「天下州縣名與相國魏王家諱同者，請易之。」十二月乙酉朔，帝讓相國、魏王、九錫之命。丙戌，京百司各差官齎本司須知孔目並印赴魏國送納。甲午，天子以帝堅讓九錫之命。乃命宰相柳燦來使，且述揖讓之意焉。丁酉，帝又讓九錫之命，詔略曰：「但以鴻名難掩，懿實須彰，宜且徇于奏陳，未便行於典冊。」又改諸道兵馬元帥為天下兵馬元帥。是時，帝以唐朝百官服飾多闕，乃製造逐色衣服，請朝廷等第賜之。其所給俸錢，仍請自來年正月全支。

　　三年正月，幽、滄稱兵，將寇于魏。魏人來乞師，且以牙軍驕悍，謀欲誅之，遣親吏臧延范密告於帝，帝陰許之。乙丑，北征。先是，帝之愛女適羅氏，是月卒於鄴城，因以兵仗數千事實於橐中，遣客將馬嗣勳領長直軍千人，雜以工匠、丁夫，肩其橐而入于魏，聲言為帝女設祭，魏人信而不疑。庚午夜，嗣勳率其眾與羅紹威親軍數百人同攻牙軍，遲明盡殺之，死者七千餘人，泊於嬰孺，亦無留者。是日，帝次於內黃，聞之，馳騎至魏。時魏之大軍方與帝軍同伐滄州，聞牙軍之死，即時奔還。帝之軍追及曆亭，殺賊幾千，餘眾乃擁大將史仁遇保于高唐，帝遣兵圍之。是月，天子詔河南尹張全義部署修制相國魏王法物。

　　三月甲寅，天子命帝總判鹽鐵、度支、戶部等三司事，帝再上章切讓之，乃止。四月癸未，攻下高唐，軍民無少長皆殺之，生擒逆首史仁遇以獻，帝命支解之。未幾，又攻下澶、博、貝、衛等州，皆為魏軍殘黨所據故也。是時晉人圍邢州，刺史牛存節堅壁固守，帝遣符道昭帥師救之，晉人乃遁去。五月，帝略地於洺州，既而復入于魏。七月己未，自魏班師。是日，收復相州，自是魏境悉平。壬申，帝歸自魏。

　　八月甲辰，以滄州未平，復命北征。九月丁卯，營于長蘆。一夕，帝夢白龍附於兩肩，左右瞻顧可畏，怳然驚寤。十月辛巳，邠州楊崇本以鳳翔、邠、寧、涇、鄜、秦、隴之眾合五六萬來寇，屯于美原，列十五寨，其勢甚盛。帝命同州節度使劉知俊、都將康懷英帥師禦之。知俊等大破邠寇，殺二萬餘眾，奪馬三千餘匹，擒其列校百餘人，楊崇本、胡章僅以身免。十一月庚戌，懷英乘勝進軍，遂收鄜州。十二月乙丑，帝以文武常參官每月一、五、九日赴朝，奏請備廊餐，詔從之。遂自長蘆班師。案：以上疑有闕文。據《舊唐書·哀帝紀》：戊辰，李克用與幽州之眾同攻潞州，全忠守將丁會以澤、潞降太原，克用以其子嗣昭為留後。甲戌，全忠燒長蘆營旋軍，聞潞州陷故也。以寨內糗糧山積，帝命焚之。滄帥劉守文以城中絕食，因致書於帝，乞留餘糧以救饑民，帝為留十餘囷以與之。《容齋續筆》：滄州還師，悉焚諸營資糧，在舟中者鑿而沉之。守文遺全忠書曰：「城中數萬口，不食數月矣，與其焚之為煙，沉之為泥，願乞其所餘以救之。」全忠為之留數囷，滄人賴以濟。


Chinese text: This work was published before January 1, 1923, and is in the
public domain worldwide because the author died at least 100 years ago.
