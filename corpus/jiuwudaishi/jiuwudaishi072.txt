張承業，字繼元，本姓康，同州人。咸通中，內常侍張泰畜為假子。光啟中，主郃陽軍事，賜紫，入為內供奉。武皇之討王行瑜，承業累奉使渭北，因留監武皇軍事，賊平，改酒坊使。三年，昭宗將幸太原，以承業與武皇善，用除為河東監軍，密令迎駕。既而昭宗幸華州，就加左監門衛將軍。駕在鳳翔，承業屢請出師晉、絳，以為岐人掎角。崔魏公之誅宦官也，武皇偽戮罪人首級以奉詔，匿承業於斛律寺，昭宗遇弑，乃復請為監軍。

夾城之役，遣承業求援於鳳翔。時河中阻絕，自離石渡河，春冰方泮，淩澌奔蹙，艤舟不得渡，因禱河神。是夜，夢神人謂曰：「子但渡，流冰無患。」既寤，津吏報曰：「河冰合矣。」淩晨，躡冰而濟，旋踵冰解。使還，武皇病篤，啟手之夕，召承業屬之曰：「吾兒孤弱，群臣縱橫，後事公善籌之。」承業奉遺顧，爰立嗣王，平內難，策略居多。既終易月之制，即請出師救潞，破賊夾城。莊宗深感其意，兄事之，親幸承業私第，升堂拜母，賜遺優厚。時莊宗初行墨製，凡除拜之命，皆成於盧汝弼之手。汝弼既自為戶部侍郎，乃請與承業改官及開國邑，承業拒而不受。其後，但稱本朝舊官而已。

天祐中，幽州劉守光敗，其府掾馮道歸太原，承業辟為本院巡官。承業重其文章履行，甚見待遇。時有周元豹者，善人倫鑒，與道不合，謂承業曰：「馮生無前程，公不可過用。」管書記盧質聞之曰：「我曾見杜黃裳司空寫真圖，道之狀貌酷類焉，將來必副大用，元豹之言，不足信也。」承業薦為霸府從事焉。

柏鄉之役，王師既逼汴營，周德威慮其奔衝，堅請退舍。莊宗怒其懦，不聽，垂帳而寢，諸將不敢言事，鹹詣監軍請白。承業遽至牙門，褰帳而入，撫莊宗曰：「此非王安寢時，周德威老將，洞識兵勢，姑務萬全，言不可忽。」 莊宗蹶然而興曰：「予方思之。」其夕，收軍保鄗邑。德威討劉守光，令承業往視賊勢，因請莊宗自行，果成大捷。承業感武皇厚遇，自莊宗在魏州垂十年，太原軍國政事，一委承業；而積聚庾帑，收兵市馬，招懷流散，勸課農桑，成是霸基者，承業之忠力也。

時貞簡太后，韓德妃、伊淑妃、諸宅王之貴，洎王之介弟在晉陽宮，或不以其道幹於承業，悉不聽，逾法禁者必懲，由是貴戚斂手，民俗丕變。或有中傷承業於莊宗者，言專弄威柄，廣納賂遺。莊宗歲時還晉陽宮省太后，須錢蒱博、給伶官，嘗置酒於泉府，莊宗酣飲，命興聖宮使李繼岌為承業起舞，既竟，承業出寶帶幣馬奉之。莊宗指錢積謂承業曰：「和哥無錢使，七哥與此一積，寶馬非殊惠也。」承業謝曰：「郎君哥勞，承業自出己俸錢。此錢是大王庫物，準擬支贍三軍，不敢以公物為私禮也。」莊宗不悅，使酒侵承業。承業曰：「臣老敕使。非為子孫之謀，惜錢為大王基業，王若自要散施，何妨老夫，不過財盡兵散，一事無成。」〈（案：《通鑒》作王自取用之，何問仆為！）〉莊宗怒，顧元行欽曰：「取劍來！」承業引莊宗衣，泣而言曰：「仆荷先王遺顧，誓為本朝誅汴賊，為王惜庫物，斬承業首，死亦無愧於先王，今日請死！」閻寶解承業手，令退。承業詬寶曰：「黨朱溫逆賊，未嘗有一言效忠，而敢依阿諂附。」揮拳踣之。太后聞莊宗酒失，急召入。莊宗性至孝，聞太后召，叩頭謝阿業曰：「吾杯酒之間，忤於七哥，太后必怪吾。七哥為痛飲兩卮分謗，可乎？」莊宗連飲四鍾，勸承業，竟不飲。莊宗歸宮，太后使人謂承業曰：「小兒忤特進，已笞矣，可歸第。」翌日，太后與莊宗俱幸其第，慰勞之。自是私謁幾絕。

十四年，承製授開府儀同三司、左衛上將軍、燕國公，固辭不受。是時，盧質在莊宗幕下，嗜酒輕傲，嘗呼莊宗諸弟為豚犬，莊宗深銜之。承業慮質被禍，因乘間謂莊宗曰：「盧質多行無禮，臣請為大王殺之，可乎？」莊宗曰：「予方招禮賢士，以開霸業，七哥何言之過也！」 承業因聳立而言曰：「大王若能如此，何憂不得天下！」其後盧質雖成縱誕，莊宗終能容之，蓋承業為之藻藉也。

十八年，莊宗受諸道勸進，將纂帝位。承業以為晉王三代有功於國，先人怒朱氏弑逆，將復舊邦，讎既未平，不宜輕受推戴。方疾作，肩輿之鄴宮，見莊宗曰：「王父子血戰三十餘年，蓋言報國仇讎，復唐宗社。今元凶未滅，民賦已殫，而遽先大號，蠹耗財力，臣以為不可一也。臣自咸通已來，伏事宮掖，每見國家冊命大禮，儀仗法物，百司庶務，經年草定，臨事猶有不可。王若化家為國，新立廟朝，不可乖於制度。制禮作樂，未見其人，臣以為不可二也。舉事量力而行，不可信於遊譚也。」〈（《通鑒考異》引秦再思《洛中記異》云：承業諫帝曰：「大王何不待誅克梁孽，更平吳、蜀，俾天下一家，且先求唐氏子孫立之，後更以天下讓有功者，何人輒敢當之！讓一月即一月牢，讓一年即一年牢。設使高祖再生，太宗復出，又胡為哉！今大王一旦自立，頓失從前仗義征伐之旨，人情怠矣。老夫是閹官，不愛大王官職富貴，直以受先王付屬之重，欲為大王立萬年之基爾。」）〉莊宗曰：「奈諸將何？」承業知莊宗不從，因號泣而言之。十九年十一月二日，以疾卒於晉陽之第，時年七十七。貞簡太后聞喪，遽至其第盡哀，為之行服，如兒侄禮。同光初，贈左武衛上將軍，諡曰貞憲。〈（《五代史闕文》：莊宗將即位於魏州，承業自太原至，謂莊宗曰：「吾王世奉唐家，最為忠孝，自貞觀以來，王室有難，未嘗不從。所以老奴三十餘年為吾王捃拾財賦、召補軍馬者，誓滅逆賊朱溫，復本朝宗社耳。今河朔甫定，朱氏尚存，吾王遽即大位，可乎？」云云。莊宗曰：「奈諸將意何！」承業知不可諫止，乃慟哭曰：「諸侯血戰者，本為李家，今吾王自取之，誤老奴矣！」即歸太原，不食而死。臣謹按：《莊宗實錄》敘承業諫即位事甚詳，惟「吾王自取」之言不書，史官諱之也。）〉

張居翰，字德卿。咸通初，掖庭令張從玫養之為子，以蔭入仕。中和三年，自容管監軍判官入為學士院判官，遷樞密承旨、內府令，賜緋。昭宗在華下，超授內常侍，出監幽州軍事，秩滿詔歸，節度使劉仁恭表留之。天復中，詔誅宦官，仁恭紿奏殺之，匿於大安山之北溪。天祐三年，汴人攻滄州，仁恭求援於武皇，乃遣居翰與書記馬鬱等率兵助武皇同攻潞州，武皇因留之不遣。李嗣昭節制昭義，以居翰監其軍，以燕軍三千為部下。俄而汴將李思安築夾城以圍潞州，居翰與嗣昭登城保守，以至解圍。自是嗣昭每出征，令居翰知留後事。同光元年夏四月，召為樞密使，加特進，與郭崇韜對掌機務。十月，莊宗將渡河，留居翰與李紹宏同守魏州。莊宗入汴，加驃騎大將軍，知內侍省事，依前充樞密使。同光時，宦官幹政，邦家之務皆出於郭崇韜。居翰自以羈旅乘時，擢居重地，每於宣授，不敢有所是非，承顏免過而已，以此脫季年之禍。四年三月，偽蜀王衍既降，詔遷其族於洛陽。行及秦川，時關東已亂，莊宗慮衍為變，遣中官向延嗣馳騎齎詔殺之。詔云：「王衍一行，並宜殺戮。」其詔已經印畫，時居翰在密地，覆視其詔，即就殿柱揩云「行」字，改書「家」字。及衍就戮於秦川驛，止族其近屬而已，其偽官及從行者尚千餘人，皆免其枉濫，居翰之力也。明宗入洛，居翰謁見於至德宮，待罪雪涕，乞歸田里，詔許之，乃辭歸長安。仍以其子延貴為西京職事，以供侍養。天成三年四月，以疾卒於長安，時年七十一。居翰性和而靜，諳悉舊事。在潞州累年，每春課人育蔬種樹，敦本惠農，有仁者之心焉。

馬紹宏，閹官也。初與孟知祥同為中門使，及周德威薨，莊宗兼領幽州，令紹宏權知州事。即位之初，郭崇韜勳望高，舊在紹宏之下，時征潞州監軍張居翰與崇韜並為樞密使，紹宏失望，乃以為宣徽使。紹宏以己合當樞密任，常鬱鬱側目於崇韜。崇韜知其慊也，乃置內勾之目，令天下錢穀薄書，悉委裁遣。既而州郡供報，輒滋煩費，議者以為十羊九牧，深所不可，內勾之目，人以為是妖言。〈（案：下有闕文。據《通鑒》，李嗣源為謠言所屬，危殆者數四，賴宣徽使李紹宏左右營護，以是得全。天成元年二月己丑朔，以宣徽南院使李紹宏為樞密使。）〉

孟漢瓊，本鎮州王鎔之小豎也。明宗鎮常山，得侍左右。明宗即位，自諸司使累遷宣徽南院使。漢瓊性通黠，善交構。初見秦王權重，及挾王淑妃勢，傾心事之；及朱、馮用事，又與之締結。秦王領兵至天津橋，時漢瓊與朱、馮及康義誠方會議於內庭，謀猶未決，漢瓊獨出死力，先入殿門，奏於明宗，語在《秦王傳》。漢瓊即自介馬以召禁軍。秦王既誅，翌日，令漢瓊馳騎召閔帝於鄴。〈（《通鑒》：遣漢瓊征從厚，且權知天雄軍府事。）〉閔帝嗣位，尤恃恩寵，期月之內，累加開府儀同三司、驃騎大將軍。西軍既叛，閔帝急召漢瓊，欲令先入於鄴，漢瓊藏匿不行。潞王行及陝州，乃悉召諸妓妾訣別，欲手刃之，眾知其心，率皆藏竄。初，潞王失守於河中，勒歸於清化裏第。時王淑妃恒令漢瓊傳教旨於潞王，王善待之，故漢瓊自謂潞王於己有恩。至是，乃單騎至澠池謁見潞王，因自慟哭，欲有所陳。潞王曰：「 諸事不言可知。」漢瓊即自預從臣之列，尋戮於路左。

史臣曰：承業感武皇之大惠，佐莊宗之中興，既義且忠，何以階也。夫如是，則晉之勃貂，秦之景監，去之遠矣。居翰改一字於詔書，救千人之濫死，可不謂之仁人矣乎！如紹宏之爭權，漢瓊之構禍，乃宦者之常態也，又何足以道哉！


Chinese text: This work was published before January 1, 1923, and is in the
public domain worldwide because the author died at least 100 years ago.
