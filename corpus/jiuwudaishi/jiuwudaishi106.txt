王周，魏州人。少勇健，從軍事唐莊宗、明宗，稍遷裨校，以戰功累歷郡守。晉天福初，範延光叛於魏州，周從楊光遠攻降之，安重榮以鎮州叛，從杜重威討平之，以功授貝州節度使。歲餘，移鎮涇州。先是，前帥張彥澤在任苛虐，部民逃者五千餘戶，及下車，革前弊二十餘事，逃民歸復，賜詔褒美。後歷鄧、陜二鎮。陽城之役，周時為定州節度使，大軍往來，供饋無闕，未幾，遷鎮州節度使。周稟性寬惠，人庶便之。開運末，杜重威降於契丹，引契丹主臨城諭之。周泣曰：「受國重恩，不能死戰，而以兵降，何面南行見人主與士大夫乎？」乃痛飲欲引決，家人止之。事不獲已，乃見契丹主，授鄧州節度使、檢校太師。高祖定天下，移鎮徐州，加同平章事。乾祐元年二月，以疾卒於鎮，輟視朝二日，贈中書令。周性寬恕，不忤物情。初刺信都，州城西橋敗，覆民租車，周曰：「橋梁不飭，刺史之過也。」乃還其所沈粟，出私財以修之，民庶悅焉。

劉審交，字求益，幽州文安人也。祖海，父師遂。審交少讀書，尤精吏道，起家署北平主簿，轉興唐令，本府召補牙職。劉守光之僭號，偽署兵部尚書，燕亡，歸於太原。莊宗知之，用為諸府從事。同光初，趙德鈞鎮幽州，朝廷以內官馬紹宏為北面轉運使，辟審交為判官。王都據定州叛，朝廷命王晏球進討，以審交為轉運供軍使，王都平，以勞授遼州刺史。明年，復為北面供軍轉運使，改磁州刺史，以母年高，去官就養。及丁內艱，毀瘠過禮，服闋，不出累年。晉高祖踐阼，範延光以魏州叛，命楊光遠以總兵討之，復召審交為供饋使。鄴中平，命審交為三司使，授右衛大將軍。六年夏，出為陳州防禦使，歲餘，移襄州防禦使。審交治襄、漢，撫綏有術，民庶懷之。青州楊光遠平，降平盧軍為防禦州，復用審交為防禦使，累官至檢校太傅。時用軍之後，審交矜恤撫理，雕弊復蘇。契丹破晉，審交以代歸，蕭翰在都，復用為三司使。翰歸蕃，李從益在汴州，召高行周、武行德將委以軍事，皆不受命。尋聞高祖起義於太原，史宏肇在澤潞，都人大懼。時有燕軍千人守捉諸門，李從益母王淑妃詢於文武臣僚曰：「予子母在洛，孤危自處，一旦為蕭翰所逼，致令及此。但遣人迎請太原，勿以予子母為事。」或曰：「收拾諸處守營兵士與燕軍，足以把城，以俟河北救應可也。」妃曰：「非謀也，我子母亡國之餘，安敢與人爭天下！」眾議籍籍，猶以把城為詞。審交曰：「余燕人也，今城有燕軍，固合為燕謀，然事機有所不可。此城經敵軍破除之後，民力空匱，餘眾幸存，若更謀之不臧，閉門拒守，一月之內，無復遺類。諸君勿言，宜從太妃處分。」繇是從益遣使往太原貢奉。高祖至汴，罷使歸班。隱帝嗣位，用為汝州防禦使。汝為近輔，號為難治，審交盡去煩弊，無擾於民，百姓歌之。

乾祐二年春，卒，年七十四。郡人聚哭柩前所，列狀乞留葬本州界，立碑起祠，以時致祭。本州以聞，詔曰：「朝廷之制，皆有舊章，牧守之官，比無贈典。其或政能殊異，惠及蒸黎，生有令名，沒留遺愛，褒賢獎善，豈限彜章。可特贈太尉，吏民所請宜依。」故相國、太師、秦國公馮道聞之曰：「予嘗為劉汝州僚佐，知其為人廉平慈善，無害之良吏也。刺遼、磁，治陳、襄、青，皆稱平允，不顯殊尤，其理汝也，又安有異哉！民之租賦不能減也，徭役不能息也，寒者不能衣也，餒者不能食也，百姓自汲汲然，而使君何有於我哉！然身死之日，致黎民懷感如此者，誠以不行鞭樸，不行刻剝，不因公而循私，不害物以利己，確然行良吏之事，薄罰宥過，謹身節用，安俸祿、守禮分而已。凡從事於斯者，孰不能乎！但前之守土者不能如是，是以汝民咨嗟愛慕。今天下戎馬之後，四方兇盜之餘，杼柚空而賦斂繁，人民稀而倉稟匱，謂之康泰，未易輕言。侯伯牧宰，若能哀矜之，不至聚斂，不殺無辜之民，民為邦本，政為民本，和平寬易，即劉君之政安足稱耶！復河患不至於令名哉！」道仍為著哀詞六章，鐫於墓碑之陰焉。

武漢球，澤州人也。少拳勇，潞帥李嗣昭倚為親信，事唐莊宗、明宗，繼為禁軍裨校。清泰中，會晉高祖引契丹為援，與朝廷隔絕，遂歸晉祖。天福初，授趙州刺史，入為奉國軍都指揮使，出刺曹州。開運初，遷耀州團練使。高祖至東京，授洺州刺史，漢球以目疾年高辭郡，帝曰：「廣平小郡，卿臥理有餘，無以疾辭。」至郡未期，復以目疾請代而免。乾祐二年秋，卒於京師。漢球雖出自行伍，然長於撫理，常以掊斂為戒，民懷其惠，身死之日，家無餘財。有管回者，漢球守郡日，辟為判官。及漢球卒於汴，回在洺州未之知，一日，忽謂所親曰：「太保遣人召我。」遂沐浴，新衣冠，無疾瞑目而終。家人不知其故，後數日，方聞漢球卒。

張瓘，同州車渡村人，故太原監軍使承業之猶子也。承業，《唐書》有傳。唐天祐中，承業佐唐武皇、莊宗有功，甚見委遇，瓘聞之，與昆仲五人，自故裏奔於太原，莊宗皆任用之。瓘天祐十三年補麟州刺史。承業治家嚴毅，小過無所容恕，一侄為磁州副使，以其殺河西賣羊客，承業立捕斬之。常誡瓘等曰：「汝車渡村百姓劉開道下賊，慣作非為，今須改行，若故態不除，死無日矣。」故瓘所至不敢誅求。晉天福中，為密州刺史，秩滿入居環衛。乾祐三年夏，卒於官，輟視朝一日。

李殷，薊州人也。自後唐莊宗、明宗、晉高祖朝，以偏校遞遷，歷官至檢校司徒，累為郡守。性沈厚，所蒞無苛暴之名。晉少帝御契丹於澶淵，殷典禁旅，駕還，授鄜州留後，俄加檢校太保。開運中，授定州節度使，將行，啟少帝曰：「臣之此行，破敵必矣。」眾皆壯其言，及至郡，威略無聞，敵再至，首納降款。後隨契丹至常山，其將解裏遣殷與契丹首領楊安，同拒我師於洺水，俄而安退，殷以橐裝駝馬遺安。安既北走，殷匿於丘墓獲免，馳以歸我。高祖嘉其首赴朝闕，及魏州平，以甘陵乏帥，乃命殷為貝州節度使，加檢校太傅。乾祐初，卒於鎮。詔贈太師。

劉在明，幽州人。少有膽氣，本州節度使劉守光用為親信，出為平塞軍使。守光敗，歸於太原，唐莊宗收為列校。明宗時，為捧聖左廂都指揮使，領和州刺史。從幸汴州，至滎陽，聞朱守殷叛，用為前鋒。至汴城，率先登城，賊平，授汴州馬步軍都指揮使。應順初，為貝州刺史。明年，移趙州，兼北面行營馬軍都指揮使，以軍戍易州。清泰末，幽州節度使趙德鈞引軍赴團柏谷，路由易州，取在明軍從。及德鈞兵敗，在明奔歸懷州，唐末帝令與萇從簡同守河陽。晉祖至，乃迎之，京都事定，出為單州刺史。天福中，李金全以安州叛，在明從李守貞攻之，大破淮賊，以功授安州防禦使，明年，移絳州。楊光遠據青州叛，召為行營馬步軍都指揮使，領齊州防禦使。青州平，遷相州留後，歷邢州、晉州留後。〈（《通鑒》：契丹犯闕，建雄留後劉在明朝於契丹，以節度副使駱知朗知州事。）〉高祖踐阼，授幽州道行營都部署。時契丹守中山，在明出師經略，契丹乃棄城而去，遂授鎮州留後。乾祐元年五月，正授鎮州節度使。六月，以疾卒於鎮。贈侍中。

馬萬，澶州人也。少從軍，善水遊。唐莊宗與梁軍對壘於河上，莊宗於德勝渡夾河立南北寨。會梁軍急攻南寨，於中流聯戰艦以絕援路，晝夜攻城者三日，寨將氏延賞告急於莊宗。莊宗隔河望敵，無如之何，乃召人能水遊破賊者。時萬兄弟皆應募，遂潛行入南寨，往來者三，又助燒船艦，汴軍遂退。由此升為水軍小校，漸典禁軍，遙領刺史，累遷奉國左廂都指揮使、泗州防禦使。晉天福二年夏，範延光叛於鄴，牙將孫銳率兵至黎陽，朝廷遣侍衛馬軍都指揮使白奉進領兵渡滑州，萬亦預其行。時滑州節度使符彥饒潛通鄴下，殺白奉進於牙署。萬領本軍兵士將助亂，會奉國右廂都指揮使盧順密亦以兵至，諭以逆順，萬不得已，與順密急趨公府，執彥饒生送闕下。朝廷即以萬為滑州節度使，而盧順密酬之甚淺。居無何，晉高祖稍知其事，即以順密為涇州兵馬留後，漸薄於萬。萬鎮鄧州，未幾罷鎮，授上將軍，以目疾致仕。乾祐三年四月卒。輟視朝一日。

李彥從，字士元，汾州孝義人。父德，麟州司馬。彥從少習武藝，出行伍間，高祖典禁軍，以鄉里之舊，任為親信。國初，用為左飛龍使、檢校司空。鎮州逐敵之際，請兵於朝廷，高祖令彥從率軍赴之。乾祐初，領恩州刺史。趙暉討王景崇於岐下，彥從為兵馬都監，破川軍有功，賊平，授濮州刺史，治有政能，百姓悅之。乾祐三年冬，卒於郡。

郭謹，字守節，太原晉陽人。謹少從軍，能騎射，歷河中教練使。晉天福中，遷奉國右廂都指揮使，領禺州刺史。三年，轉奉國左廂都指揮、泗州防禦使。歲餘，授侍衛步軍都指揮使兼寧江軍節度使。六年，從幸鄴。七年，晉祖崩，少帝即位，授彰德軍節度使，領軍如故。開運初，出授鄜州。二年，入為左神武統軍。三年，復鎮鄜州。高祖踐阼，以鄉國舊臣，加檢校太尉，移鎮滑臺。乾祐初，復授彰德軍節度使。二年，就加檢校太師。三年，入朝，加食邑。是歲冬十月，卒於位，年六十。輟視朝二日，贈侍中。

皇甫立，代北人也。唐明宗之刺代州，署為牙校，從歷藩鎮。性純謹，明宗深委信之，王建立、安重誨策名委質、皆在立後。明宗踐阼，以立為忻州刺史。長興末，轉洺州團練使。應順初，遷鄜州節度使，檢校太保。清泰三年春，移鎮潞州，未幾，改華州。晉天福中，授左神武統軍。少帝即位，歷左金吾衛上將軍，累官至檢校太尉。高祖定天下，授特進、太子太師致仕。乾祐二年秋卒。

白再榮，本蕃部人也。少從軍，累遷護聖左廂指揮使。晉末，契丹入汴，明年，契丹主北去，再榮從部帳至真定。其年閏七月晦，李筠、何福晉相率殺北帥滿達勒，據甲仗庫，敵勢未退，筠等使人召再榮。再榮端坐本營，遲疑久之。為軍吏所迫，乃行。翊日，逐出床答勒，諸軍以再榮名次在諸校之右，乃請權知留後事。〈（《東都事略·李筠傳》：筠請馮道領節度，道曰：「予主奏事而已，留後事當議功臣為之。」以諸將之甲者為留後。）〉再榮貪昧無決，舉止多疑，出入騎從，露刃註矢，諸校不相統攝，互有猜貳。奉國廂主王饒懼為再榮所並，乃據東門樓，以兵自衛，偽稱足疾，不敢見再榮。司天監趙延乂俱與之善，乃來往解釋，遂無相忌之意。再榮以李崧、和凝攜家在彼，令軍士數百人環迫崧、凝，以求賞給，崧、凝各出家財與之。再榮欲害崧以利其財，前磁州刺史李穀謂再榮曰：「公與諸將為契丹所擄，淩辱萬端，旦夕憂死。今日眾力逐出蕃戎，鎮民死者不下三千人，豈獨公等之功！才得生路，便擬殺一宰相，他日到闕，儻有所問，何以為辭？」再榮默然。再榮又欲括率在城居民家財，以給軍士，李穀又譬解之，乃止。其漢人曾事滿達勒者盡拘之，以取其財。高祖以再榮為鎮州留後，為政貪虐難狀，鎮人呼為「白麻答」。未幾，移授滑州節度使，箕斂誅求，民不聊生，乃征還京師。周太祖入京城，軍士攻再榮之第，迫脅再榮，盡取財貨既，軍士前啟曰：「某等軍健，常趨事麾下，一旦無禮至此，今後何顏謁見？」即奮刃擊之，挈其首而去，後家人以帛贖葬之。

張鵬，鎮州鼓城人。幼為僧，知書，有口辯，喜大言，後歸俗。唐末帝為潞王時，鵬往依焉。及即位，用為供奉官，累監軍旅。晉開運中，契丹迫澶州，鵬為前鋒監押，奮身擊敵，被創而還。其後累於邊城戍守，士伍服其勇。乾祐初，授鎮州副使，過鄴城，高行周接之甚歡，鵬因言及晉朝傾亡之事，少帝任用失人，藩輔之臣，惟務積財富家，不以國家為意，以至宗社泯滅，非獨帝王之咎也。行周性寬和，不以鵬言為過。鵬既退，行周左右謂行周曰：「張副使之言，蓋譏令公也。」行周因發怒，遂奏鵬怨國訛言，故朝廷降詔就誅於常山，時乾祐元年七月也。

史臣曰：晉、漢之際，有以懋軍功、勤王事、取旌旄符竹者多矣，其間有及民之惠者無幾焉。如王周之閫政、審交之民譽，蓋其優者也；漢球、張瓘抑又次焉。是宜紀之篇以示來者，其餘皆不足觀也已。張鵬以一言之失，遽滅其身，亦足誡後代多言橫議之徒歟！


Chinese text: This work was published before January 1, 1923, and is in the
public domain worldwide because the author died at least 100 years ago.
