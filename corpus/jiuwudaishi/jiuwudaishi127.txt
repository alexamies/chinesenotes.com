盧文紀，字子持，京兆萬年人。〈（案：此下原有闕文。）〉長興末，為太常卿。文紀形貌魁偉，語音高朗，占對鏗鏘，健於飲啖。奉使蜀川，路由岐下，時唐末帝為岐帥，以主禮待之，觀其儀形旨趣，遇之頗厚。清泰初，中書闕輔相，末帝訪之於朝，左右曰：「臣見班行中所譽，當大拜者，姚顗、盧文紀、崔居儉耳。」或品藻三人才行，其心愈惑。末帝乃俱書當時清望達官數人姓名，投琉璃瓶中，月夜焚香，禱請於天，旭旦以箸挾之，首得文紀之名，次即姚顗。末帝素已奇待，歡然命之，即授中書侍郎、同平章事，與姚顗同升相位。時朝廷兵革之後，宗社甫寧，外寇內侵，強臣在境。文紀處經綸之地，無輔弼之謀，所論者愛憎朋黨之小瑕，所糾者銓選擬掄之微颣。時有蜀人史在德為太常丞，出入權要之門，評品朝士，多有譏彈，乃上章云：「文武兩班，宜選能進用。見在軍都將校、朝廷士大夫，並請閱試澄汰，能者進用，否者黜退，不限名位高下。」疏下中書，文紀以為非己，怒甚，召諫議大夫盧損為覆狀，辭旨蕪漫，為眾所嗤。三年夏，晉祖引契丹拒命，既而大軍挫衄，官寨受圍。八月，親征，過徽陵，拜於闕下，休於仗舍。文紀扈從，帝顧謂之曰：「朕聞主憂臣辱，予自鳳翔來，首命卿為宰相，聽人所論，將為便致太平，今寇孽紛紛，令萬乘自行戰賊，於汝安乎？」文紀惶恐致謝。時末帝季年，天奪其魄，聲言救寨，其實倦行。初次河陽，召文紀、張延朗謀議。文紀曰：「敵騎倏往忽來，無利則去，大寨牢固，足以枝梧，況已有三處救兵，可以不戰而解。使人督促，責以成功，輿駕且駐河橋，詳觀事勢，況地處舟車之要，正當天下之心，必若未能解圍，去亦非晚。」會延朗與趙延壽款密，傍奏曰：「文紀之言是也。」故令延壽北行，末帝坐俟其敗。

晉祖入洛，罷相為吏部尚書，再遷太子少傅。少帝嗣位，改太子太傅。漢祖登極，轉太子太師。時朝官分司在洛，雖有留臺御史，紀綱亦多不整肅，遂敕文紀別令檢轄。侍御史趙礪及糾分司朝臣中有行香拜表疏怠者，楊邠怒，凡疾病不在朝謁者，皆與致仕官。時文紀別令檢轄之職，頗甚滋章，因疾請假，復為留臺所奏，遂以本官致仕。〈（《歐陽史》：周太祖入立，即拜司空於家。）〉廣順元年夏卒，年七十六。贈司徒，輟視朝一日。文紀平生積財巨萬，及卒，為其子龜齡所費，不數年間，以至蕩盡，由是多藏者以為誡焉。

馬裔孫，字慶先，棣州商河人。〈（案：此下有闕文。）〉唐末帝即位，用為翰林學士、戶部郎中、知制誥，賜金紫，未滿歲，改中書舍人、禮部侍郎，皆帶禁職。尋拜中書侍郎、平章事。裔孫純儒，性多凝滯，遽登相位，未悉朝廷舊事。初，馮道罷同州入朝，拜司空。唐朝故事，三公為加官，無單拜者，是時朝議率爾命道，制出，或曰「三公正宰相，便合參大政」；又云「合受冊」。眾言藉藉。盧文紀又欲祭祀時便令掃除，馮道聞之曰：「司空掃除，職也，吾無所憚。」既而知非乃止。劉句為僕射，性剛，群情嫉之，乃共贊右常侍孔昭序論行香次第，言：「常侍侍從之臣，行立合在僕射之前。」疏奏，下御史臺定例。同光已來，李琪、盧質繼為僕射，質性輕脫，不能守師長之體，故昭序輕言。裔孫以群情不悅劉句、馮道，欲微抑之，乃責臺司，須檢則例，而臺吏言：「舊不見例，據南北班位，即常侍在前。」俄屬國忌，將就列未定，裔孫即判臺狀曰：「既有援據，足可遵行，各示本官。」劉句怒，揮袂而退。自後日責臺司定例，崔居儉謂南宮同列曰：「從昭序言語，是朝廷人總不解語也。且僕射師長也，中丞大夫就班修敬，常侍班在南宮六卿之下，況僕射乎。已前騎省年深，望南宮二侍郎如仰霄漢，癡人舉止，何取笑之深耶！」眾聞居儉言，紛議稍息。文士哂裔孫堂判有「援據」二字，其中書百職，裔孫素未諳練，無能專決，但署名而已。又少見賓客，時人目之為「三不開」，謂口不開、印不開、門不開也。及太原事起，唐末帝幸懷州，裔孫留司在洛。未幾，趙德鈞父子有異志，官寨危急，君臣計無所出。俄而裔孫自洛來朝，眾相謂曰：「馬相此來，必有安危之策。」既至，獻綾三百匹，卒無獻可之言。晉祖受命，廢歸田里。

裔孫好名，慕韓愈之為人，尤不重佛。及廢居裏巷，追感唐末帝平昔之遇，乃依長壽僧舍讀佛書，冀申冥報。歲餘枕藉黃卷中，見《華嚴》、《楞嚴》，詞理富贍，由是酷賞之，仍抄撮之，相形於歌詠，謂之《法喜集》；又纂諸經要言為《佛國記》，凡數千言。或嘲之曰：「公生平以傅奕、韓愈為高識，何前倨而後恭，是佛佞公耶？公佞佛耶？」裔孫笑而答曰：「佛佞予則多矣。」李崧相晉，用李專美為贊善，裔孫以賓客致仕，專美轉少卿，裔孫得太子詹事。晉、漢公卿以裔孫好為文章，皆欣然待之。太祖即位，就加檢校禮部尚書、太子賓客，分司在洛。每閉關養素，惟事謳吟著述。嗜八分書，題尺酬答，必親劄以炫其墨跡。裔孫將卒之前，睹白虺緣於庭槐，驅之失所在，裔孫感賦鵬之文，作《槐蟲賦》以見誌。廣順三年秋七月，卒於洛陽。詔贈太子少傅，輟視朝一日。

裔孫初為河中從事，因事赴闕，宿於邏店。其地有上邏神祠，夜夢神見召，待以優禮，手授二筆，其筆一大一小，覺而異焉。及為翰林學士，裔孫以為契鴻筆之兆。旋知貢舉，私自謂曰：「此二筆之應也。」洎入中書上事，堂吏奉二筆，熟視大小如昔時夢中所授者。及卒後旬日，有侍婢靈語，一如裔孫聲氣，處分家事，皆有倫理，時人奇之。

和凝，字成績，汶陽須昌人也。九代祖逢堯，唐高宗時為監察御史，自逢堯之下，仕皆不顯。曾祖敞、祖濡皆以凝貴，累贈太師。父矩，贈尚書令。矩性嗜酒，不拘禮節，雖素不知書，見士未嘗有慢色，必罄家財以延接。凝幼而聰敏，姿狀秀拔，神采射人。少好學，書一覽者咸達其大義。年十七舉明經，至京師，忽夢人以五色筆一束以與之，謂曰：「子有如此才，何不舉進士？」自是才思敏贍，十九登進士第。滑帥賀瑰知其名，辟置幕下。凝善射。時瑰與唐莊宗相拒於河上，戰胡柳陂，瑰軍敗而北，惟凝隨之，瑰顧曰：「子勿相隨，當自努力。」凝泣而對曰：「丈夫受人知，有難不報，非素誌也，但恨未有死所。」旋有一騎士來逐瑰，凝叱之，不止，遂引弓以射，應弦而斃，瑰獲免。既而謂諸子曰：「昨非和公，無以至此。和公文武全才而有志氣，後必享重位，爾宜謹事之。」遂以女妻之，由是聲望益隆。後歷鄆、鄧、洋三府從事。唐天成中，入拜殿中侍御史，歷禮部、刑部員外郎，改主客員外郎、知制誥，尋詔入翰林充學士，轉主客郎中充職，兼權知貢舉。貢院舊例，放榜之日，設棘於門及閉院門，以防下第不逞者。凝令徹棘啟門，是日寂無喧者，所收多才名之士，時議以為得人。〈（《澠水燕談》：範質初舉進士，時和凝知貢舉，凝嘗以宰輔自期，登第之日，名第十三人，及覽質文，尤加賞嘆，即以第十三名處之，場屋間謂之「傳衣缽」，若禪宗之相付授也。後質果繼凝登相位。）〉明宗益加器重，遷中書舍人、工部侍郎，皆充學士。

晉有天下，拜端明殿學士，兼判度支，轉戶部侍郎，會廢端明之職，復入翰林充承旨。晉祖每召問以時事，言皆稱旨。五年，拜中書侍郎平章事。六年秋，晉高祖將幸鄴都，時襄州安從進反狀已彰，凝乃奏曰：「車駕離闕，安從進或有悖逆，何以待之？」晉高祖曰：「卿意如何？」凝曰：「以臣料之，先人有奪人之心，臨事即不及也。欲預出宣敕十數道，密付開封尹鄭王，令有緩急即旋填將校姓名，令領兵擊之。」晉高祖從之。及聞唐、鄧奏報，鄭王如所敕，遣騎將李建崇、監軍焦繼勛等領兵討焉，相遇於湖陽，從進出於不意，甚訝其神速，以至於敗，由凝之力也。少帝嗣位，加右僕射。開運初，罷相守本官，未幾，轉左僕射。漢興，授太子太保。國初，遷太子太傅。顯德二年秋，以背疽卒於其第，年五十八。輟視朝兩日，詔贈侍中。

凝性好修整，自釋褐至登臺輔。車服仆從，必加華楚，進退容止偉如也。又好延納後進，士無賢不肖，皆虛懷以待之，或致其仕進，故甚有當時之譽。平生為文章，長於短歌艷曲，尤好聲譽。有集百卷，自篆於版，模印數百帙，分惠於人焉。〈（《宋朝類苑》：和魯公凝有艷詞一編名《香奩集》，凝後貴，乃嫁其名為韓偓，今世傳韓偓《香奩集》，乃凝所為也。凝生平著述，分為《演綸》、遊藝、孝悌、《疑獄》、《香奩》、《籯金》六集，自為《遊藝集序》云：「予有《香奩》、《籯金》二集，不行於世。」凝在政府避議論，諱其名，又欲後人知，故於《遊藝集序》實之，此凝之意也。）〉

長子峻，卒於省郎。次子峴，〈（《綿繡萬花谷》：範蜀公《蒙求》云：和峴，晉相和凝之子。峴生，會凝入翰林、加金紫、知貢舉，凝喜曰：「我生平美事，三者並集，此子宜於我矣。」因名曰三美。）〉仕皇朝為司勛員外郎。

蘇禹珪，字元錫，其先出於武功，近世家高密，今為郡人也。父仲容，以儒學稱於鄉里，唐末舉《九經》，補廣文助教，遷輔唐令，累贈太師。禹珪性謙和，虛襟接物，克構父業，以五經中第，辟遼州倅職，歷青、鄆從事，轉潞、並管記，累檢校官至戶部郎中。漢高祖作鎮並門，奏為兼判。開運末，契丹入汴，漢祖即位於晉陽，授中書侍郎平章事。漢祖輗阼，兼刑部尚書，俄加右僕射、集賢殿大學士。漢祖大漸，與蘇逢吉、楊邠等受顧命，立少主。明年，轉左僕射。三年冬，太祖入平內難，禹珪遁入都城，為兵士所擄。翌日，太祖令人求之，既見，撫慰甚至，尋復其位。國初，加守司空，尋罷相守本官。世宗嗣位，封莒國公，未幾，受代歸第。顯德三年正月旦，與客對食之際，暴疾而卒，時年六十二。禹珪純厚長者，遭遇漢祖，及蘇逢吉夷滅，禹珪恬然無咎，時人以為積善之報也。

子德祥，登進士第，累歷臺省。

景範，淄州長山人。〈（案：此下有闕文。據《世宗紀》，景範父名初，以戶部郎中致仕。）〉世宗之北征也，命為東京副留守。車駕回自河東，世宗以艱於國用，乃以範為中書侍郎平章事、判三司。〈（《冊府元龜》載：世宗即位，七月癸巳，制曰：「朕自履宸極，思平泰階，出一令慮下民之未從，行一事懼上穹之罔祐，晨興夕惕，終歲於茲。雖禮讓漸聞興行，而風雨未之咸若，豈刑政之所闕，而德教之未孚哉！由是進用良臣，輔宣皇化，雖朕志先定，亦輿情具瞻，爰擇佳辰，誕敷明命。樞密院直學士、中大夫、尚書工部侍郎、上柱國、晉陽縣開國男、食邑三百戶、賜紫金魚袋範，昔佐先帝，每罄嘉謨，逮事眇躬，愈傾忠節，奉上得大臣之體，檢身為君子之儒。一昨戎輅親征，皇都是守，贊勛賢於留府，副征發於行營，軍政所需，國用無闕。今則靈臺偃革，宣室圖功，思先朝欲用之言，成聖考得賢之美，俾參大政，仍掌利權。爾其明聽朕言，往敷洪化，予欲則垂象而清品匯，爾則順天道以序彜倫，余欲恤刑名而息戰爭，爾則謹憲章而恢廟略。天人之際懸合，軍民之事罔渝，則國相之尊，非爾孰處，邦計之重，惟材是臧。勉思倜儻以致君，勿效因循而保位，佇聞成績，用副虛懷。可正議大夫、中書侍郎平章事，判三司。）〉範為人厚重剛正，無所屈撓，然理繁治劇，非其所長，雖悉心盡瘁，終無稱職之譽。世宗知之，因其有疾，乃罷司計。尋以父喪罷相東歸。顯德三年冬，以疾卒於鄉里。優詔贈侍中，官為立碑焉。

史臣曰：夫以稽古之力，取秉鈞之位者，豈常人乎！然文紀耽於貨殖，裔孫傷於齷齪，則知全其德者鮮矣。如成績之文采，元錫之履行，景範之純厚，皆得謂之君子儒矣。以之爰立，何用不臧。


Chinese text: This work was published before January 1, 1923, and is in the
public domain worldwide because the author died at least 100 years ago.
