謝瞳，字子明，福州人。唐咸通末舉進士，因留長安，三歲不中第。廣明初，黃巢陷長安，遂投跡於太祖，洎居門下，未嘗一日不在左右。及太祖據同州，遂署右職。其年秋，太祖與河中交戰，再不利，連上章請兵於巢，偽右軍都尉孟楷抑而不進。瞳揣太祖有擇福意，乃進說曰：「黃家以數十萬之師，值唐朝久安，人不習戰，因利乘便，遂下兩京。然始竊偽號，任用已失其所。今將軍勇冠三軍，力戰於外，而孟楷專務壅蔽，奏章不達，下為庸才所製，無獨斷之明，破亡之兆必矣。況土德未厭，外兵四集，漕運波注，日以收復為名，惟將軍察之。」太祖曰：「我意素決，爾又如是，復何疑哉！」翌日，遂定策，戮偽監軍使，悉眾歸順於河中。王重榮表瞳為檢校屯田員外郎，賜緋，令奉表於蜀。唐僖宗大悅，召入顧問，錫賚甚厚，以功授朝散大夫、太子率更令，賜紫，為陵州刺史。治郡一歲，改檢校右散騎常侍、通州刺史。在任四考，頗有政績。秋罷，詣蜀行在，太祖遣人迎之。龍紀二年，至東京，勞徠彌厚，賜第墅各一區，錢千緡，表為亳州團練使兼太清宮副使，加檢校工部尚書。是年冬，太祖征淮南，過郡，因求侍府幕，表為宣義軍節度副使，充兩使留後。瞳在滑十三年，部內增戶約五萬，益兵數千人，累遷至大中大夫、檢校右僕射，卒於滑。開平初，追贈司徒。

司馬鄴，字表仁，其先河內溫人也。祖德璋，仕唐為杞王傅。父諲，左武衛大將軍。鄴資蔭出身，頗知書，累官至大列。唐天復初，韓建用為同州節度留後。韓建傳判官司鄴昭宗之幸鳳翔也，太祖引兵入關，前鋒至左馮翊，鄴持印鑰迎謁道左。太祖以兵圍華州，命入城招諭韓建，建果出降。及大軍在岐下，遣奏事於昭宗，再入復出。又使於金州，說其帥馮行襲，俾堅攀附。後曆宣武、天平等軍從事。開平元年，拜右武衛上將軍。三年，使於兩浙。時淮路不通，乘駔者迂回萬里，陸行則出荊、襄、潭、桂入嶺，自番禺泛海至閩中，達於杭、越。復命則備舟楫，出東海，至於登、萊。而揚州諸步多賊船，過者不敢循岸，必高帆遠引海中，謂之「入陽」，以故多損敗。鄴在海逾年，漂至躭羅國，一行俱溺。後詔贈司徒。

劉捍，開封人。父行仙，宣武軍大將。捍少為牙職，太祖初鎮夷門，以捍聰敏，擢副典客。唐中和四年夏，太祖以朱珍為淄州刺史，令收兵於淄、青間，命捍監其兵，路逢大敵，皆破之。入博昌，獲精兵三萬以歸。四月，合大軍敗蔡賊秦宗賢數萬眾於汴西。文德元年十一月，蔡將申叢折宗權足，納款於太祖，使捍奏其事，加兼御史大夫。光化三年六月，太祖北伐鎮、定，至常山，而王钅容危懾，送款於太祖，命捍入壁門傳諭。時兩軍未整，守門者戈戟千匝，捍馳騎而入，竟達其命。又移師以攻中山，至懷德驛，大破定人五萬眾，王處直乞降，捍復單馬入州，安撫而回。太祖迎昭宗於岐下，以捍為親軍指揮。天復三年正月，宋文通令客將郭啟奇使於太祖，命捍復命。昭宗聞其至，即召見，詢東兵之事，仍以錦服、銀鞍勒馬賜之。翌日，授光祿大夫、檢校司空、登州刺史。昭宗還京，改常州刺史，賜號迎鑾毅勇功臣。四月，太祖伐王師範於青州，改左右長直都指揮使。天祐三年正月，授宋州刺史。四月，加檢校司徒。太祖受禪，授左龍虎統軍兼元從新軍馬步都虞候。及上黨纏兵，太祖親往巡撫，以捍為御營使。大軍次昂車，斥候來告蕃戎逼澤州，命捍以兵千人赴之，並軍遂遁，車駕還京，授捍侍衛親軍都指揮使。晉人侵晉州，從幸陝回，加檢校太保。及從駕幸河中，詔追王重師赴行在，以捍為雍州節度觀察留後。才逾月，劉知俊據同州反，潛使人以厚利啖將校，遂為部下所執，送於知俊。知俊縶捍歸於鳳翔，為李茂貞所害。開平四年，贈太傅。末帝即位，又贈太尉。

捍便習賓讚，善於將迎，自司賓局及征討四出，必預其間。雖無決戰爭鋒之績，而承命奔走，數揚命令，勤幹涖職，以至崇顯焉。

王敬蕘，潁州汝陰人，世為郡武吏。唐乾符初，敬蕘為本州都知兵馬使。中和初，寇難益熾，郡守庸怯，不能自固，敬蕘遂代之監郡，俄真拜刺史，加檢校右散騎常侍。時州境荒饉，大寇繼至，黃巢數十萬眾寨於州南，敬蕘極力抗禦，逾旬而退。俄又宗權之眾，淩暴益甚，合圍攻壁，皆力屈而去。蔡賊復遣將刁君務以萬眾來逼，敬蕘列陣當之，身先馳突，殺敵甚多，由是竟全郡壘，遠近歸附。及淮人不恭，太祖屢以軍南渡，路由州境，敬蕘悉心供億，太祖甚嘉之。乾寧二年，署為沿淮上下都指揮使。四年冬，龐師古敗於清口，敗軍逃歸者甚眾，路出於潁。時雨雪連旬，軍士凍餒，敬蕘自淮燎薪，相屬於道，郡中設糜糗餅餌以待之，全活者甚眾，由是表知武寧軍節度、徐宿觀察留後。數月，真拜武寧軍節度使。天復二年，入為右龍武統軍。天祐三年，轉左衛上將軍。開平元年八月，以疾致仕，尋卒於其第。

敬蕘魁傑沈勇，多力善戰，所用槍矢，皆以純鐵鍛就，槍重三十餘斤，摧鋒突陣，率以此勝。雖非太祖舊臣，而遠輸懇款，保境合兵，以輔興王之運，有足稱者。

高劭，字子將，淮南節度使駢之從子也。父泰，黔中觀察使。唐僖宗避敵在蜀，駢鎮淮南為都統，兼諸道鹽鐵使，兵賦在己，朝廷優假之，以故劭幸而早官，年十四遙領華州刺史。光啟中，以駢命遏晉公王鐸於鄭。俄而州陷於蔡，劭為賊所得，使人守之，戒四門曰：「無出高大夫。」劭伺守者稍惰，佯為乞食者，過危垣，取殍者衣，坌身易服，得他兒抱之行，出東郊門。人以為丐者，不之止。及稍遠，棄所抱兒，疾趨至中牟，遂達於汴。太祖以客禮遇之，尋表為亳州團練副使，知州事。又數年，辟為宣武軍節度判官，在幕下頗以氣直自許。後監鄭州事，復權知徐州留後。唐昭宗之鳳翔，太祖迎奉未出，劭有疑謀，遂令赴華州，詣丞相府以議其事；行至高陵，為盜所害。

馬嗣勳，濠州鍾離縣人，世為軍吏。嗣勳有口辯，習武藝，初為州客將。唐景福元年三月，太祖以壽州刺史江儒反下蔡鎮使，李立率兵攻濠梁，刺史張遂俾嗣勳持州印籍戶口以歸於太祖。乾寧二年三月，楊行密復攻濠州，張遂遣嗣勳求援於太祖。俄而郡陷，嗣勳無所歸，即署為元從押牙、副典客，頗稱任使。光化元年三月，太祖令往光州說刺史劉存背淮賊以向國，又從李彥威復黃州及武昌縣，獲刺史瞿章。俄復使光州，持幣馬以賜劉存。會淮賊急攻光州，存與嗣勳率兵大戰，敗而走之。又遣使於蜀，及歸，得其助軍貲實甚多。天復中，太祖迎昭宗於岐下，軍至華之西，使嗣勳入見，韓建即時同出迎謁。及羅紹威將殺牙軍，遣使告於太祖，求為外援。時安陽公主初卒於魏，太祖乃遺嗣勳率長直官千人，實兵仗於橐中，肩舁以入於魏，聲言來致祭會葬，牙軍不之覺。天祐三年正月十六日夜，嗣勳與紹威親軍同攻牙軍，至曙，盡殪之。嗣勳重傷，旬日而卒。開平中，累贈太保。

張存敬，譙郡人也。性剛直，有膽勇，臨危無所畏憚。唐中和中，從太祖赴汴，以其折節，頗見親昵，首為右騎都將。從討巢、蔡，凡曆百戰，多於危蹙之間，顯有奇略，由是頻立殊效。光啟中，李罕之會晉軍圍張宗奭於盟津，太祖遣丁會、葛從周、存敬同往馳救。存敬引騎軍先犯敵將，諸軍翼之，敵騎大敗，乃解河橋之圍。大順二年，為諸軍都虞候，佐霍存董大軍收宿州，以功奏加檢校兵部尚書。太祖東征徐、兗，存敬屢有俘斬之功。凡受指顧，皆與機會，矢石所及，必以身先，太祖屢加優異，以為行營都指揮使、檢校右僕射。乾寧三年，充武寧軍留後，行潁州刺史。光化二年夏四月，幽、滄侵淩魏郡，復以存敬為都指揮使。三年，大舉，與葛從周連統諸軍攻浮陽，樹數十柵，圍劉守文累月。時幽州劉仁恭舉兵來援，存敬潛軍擊之於乾寧軍南老鴉堤。是日，燕人大敗，斬首五萬級，生擒馬慎交已下一百餘人，獲馬萬餘蹄。其年秋九月，引軍收鎮州，存敬勒眾涉滹沲河，師人鼓行而進，逢鎮之遊兵數千，因逐之，直入鎮之壅門，收鞍馬牛駝萬計。翌日，鎮人納質而旋。尋為宋州刺史，逾年，甚有能政。復擁眾伐薊門，數旬間連下瀛、莫、祁、景四州，擒俘不可勝紀。自懷德驛與中山兵接戰，枕屍數十里，中山開壁請降。天復元年春，太祖以河中節度使王珂與太原結親，憑恃驕恣，命存敬統大軍討之。即日收絳州，擒刺史陶建釗，降晉州刺史張漢瑜，二郡平。進圍河中，王珂請降。太祖嘉之，乃以存敬為護國軍留後。未幾，檢校司空，尋移宋州刺史。將之任所，寢疾，逾旬卒於河中。太祖聞之，痛惜移晷。開平初，追贈太保。乾化三年，又追贈太傅。

子仁願，晉天福中，仕至大理。

寇彥卿，字俊臣，大梁人也。祖琯，父裔，皆宣武軍牙校。太祖鎮汴，以彥卿將家子，擢在左右。弱冠，選為通讚官。太祖為元帥，補元帥府押牙，充四鎮通讚官行首兼右長直都指揮使，累奏授檢校司徒，領洺州刺史。羅紹威將殺牙軍，遣使告於太祖，太祖命彥卿使於魏，密與紹威謀之。竟成其事，彥卿之力也。彥卿身長八尺，隆準方面，語音如鍾。善騎射，好書史，復善伺太祖之旨，凡所作為，動皆云合。太祖每言曰：「敬翔、劉捏、寇彥卿，蓋為我而生。」其見重如此。太祖有所乘烏馬，號「一丈烏」，嘗以賜彥卿。

天復中，太祖迎昭宗於鳳翔，累與岐軍對陣。時彥卿為諸道馬步軍都排陣使。嘗躬擐甲胄，乘其所賜烏馬，馳騁於陣前，太祖目之曰：「真神王也！」昭宗還京，賜迎鑾毅勇功臣，改邢州刺史，尋遷亳州團練使。〈（案《通鑒》：開平二年，帝從吳越王錢鏐之請，以亳州團練使寇彥卿為東南面行營都指揮使，使擊淮南。十一月，彥卿率眾一千襲霍丘，為土豪朱景所敗；又攻廬、壽二州，皆不勝。淮南遣滁州刺史李儼拒之。《九國誌·朱景傳》：梁祖聞景名，命寇彥卿率勁騎三千襲霍丘，圖取景，且諭梁祖之意令降，景率其徒戰於丘墟林澤中，射死者無數，彥卿兵折力殫而去。）〉

太祖受禪，為華州節度使，加檢校太保。歲餘，入為左金吾衛大將軍，充街使。一日，過天津橋，有老人誤衝其趨道者，排之，落橋而斃，為御史府所彈，太祖不得已，責授左衛中郎將。不數月，除相州防禦使，依前行營諸軍排陣使。未幾，授河陽節度使，加檢校太傅。及太祖遇弑，彥卿追感舊恩，圖御容以奠之。每因對客言及先朝舊事，即涕泗交流。末帝嗣位，遙領興元節度使、東南面行營都招討使。以拒淮寇，尋改右金吾衛上將軍。貞明初，授鄧州節度使。會淮人圍安陸，彥卿奉詔領兵解圍，大破淮賊而回。四年，卒於鎮，時年五十七。詔贈侍中。彥卿貞幹明敏，善事人主，然怙寵作威，多忌好殺，雖顯立功名，而猶為識者之所鄙焉。

史臣曰：〈（案：原本有闕文。）〉存敬有提鼓之勞，彥卿遇攀鱗之會，俱為藩後，亦其宜哉！


Chinese text: This work was published before January 1, 1923, and is in the
public domain worldwide because the author died at least 100 years ago.
