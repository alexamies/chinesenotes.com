姚顗，字伯真，京兆萬年人。曾祖希齊，湖州司功參軍。祖宏慶，蘇州刺史。父荊，國子祭酒。顗少蠢，敦厚，靡事容貌，任其自然，流輩未之重，唯兵部侍郎司空圖深器之，以女妻焉。顗性仁恕，多為仆妾所欺，心雖察之，而不能面折，終身無喜怒。不知錢百之為陌，黍百之為銖，凡家人市貨百物，入增其倍，出減其半，不詢其由，無擔石之儲，心不隕獲。唐末，隨計入洛，出遊嵩山，有白衣丈夫拜於路側，請為童仆。顗辭不納。乃曰：「鬼神享於德，君子孚於信。余則鬼也，將以托賢者之德，通化工之信，幸無辭焉。昔余掌事陰府，承命攝人之魂氣，名氏同而其人非，且富有壽算，復而歸之，則筋骸已敗，由是獲譴，使不得為陽生。公中夏之相輔也，今為謁中天之祠，若以某姓名求之，神必許諾。」顗因為之虔禱而還，白衣迎於山下，曰：「余免其苦矣。」拜謝而退。顗次年擢進士第。梁貞明中，歷校書郎、登封令、右補闕、禮部員外郎，召入翰林，累遷至中書舍人。唐莊宗平梁，以例貶復州司馬，歲餘牽復，授左散騎常侍，歷兵吏部侍郎、尚書左丞。唐末帝即位，講求輔相，乃書朝中清望官十餘人姓名置於瓶中，清夜焚香而挾之，既而得盧文紀與顗，遂拜中書侍郎、平章事。制前一日，嵩山白衣來謁，謂顗曰：「公明日為相。」其言無差，冥數固先定矣。高祖登極，罷相為刑部尚書，俄遷戶部尚書。天福五年冬卒，年七十五。贈左僕射。子惟和嗣。顗疏於財，而禦家無術，既死，斂葬之資不備，家人俟賻物及鬻第方能舉喪而去。士大夫愛其廉而鄙其拙。

呂琦，字輝山，幽州安次人也。祖壽，瀛州景城主簿。父兗，滄州節度判官，累至檢校右庶子。劉守光攻陷滄州，琦父兗被擒，族之。琦時年十五，為吏追攝，將就戮焉。有趙玉者，幽、薊之義士也，久遊於兗之門下，見琦臨危，乃紿謂監者曰：「此子某之同氣也，幸無濫焉。」監者信之，即引之俱去。行一舍，琦困於徒步，以足病告，玉負之而行，逾數百里，因變姓名，乞食於路，乃免其禍。年弱冠，以家門遇禍，邈無所依，乃勵志勤學，多遊於汾、晉。唐天祐中，莊宗方開霸府，翹佇賢士，墨制授琦代州軍事判官，秩滿歸太原，監軍使張承業重琦器量，禮遇尤厚。天成初，拜琦殿中侍御史，遷駕部員外郎，兼侍御史知雜事。會河陽帑吏竊財事發，詔軍巡院鞫之。時軍巡使尹訓怙勢納賂，枉直相反，俄有訴冤於闕下者，詔琦按之，既驗其奸，乃上言請治尹訓，沮而不行。琦連奏不已，訓知其不免，自殺於家，其獄遂明，蒙活者甚眾，自是朝廷多琦之公直。高祖建義於太原，唐末帝幸懷州，趙德鈞駐軍於團柏谷，末帝以琦嘗在德鈞幕下，因令賫都統使官告以賜之，且犒其軍焉。及觀軍於北陲，館於忻州，會晉祖降下晉安寨，遣使告於近郡，琦適遇其使，即斬之以聞，尋率郡兵千人間道而歸。高祖入洛，亦弗之責，止改授秘書監而已。天福中，預修《唐書》，權掌選部，皆有能名焉。累遷禮部、刑部、戶部、兵部侍郎，階至金紫光祿大夫，爵至開國子。

琦美風儀，有器概，雖以剛直聞於時，而內實仁恕。初，高祖謀求輔相，時宰臣李崧力薦琦於高祖，雲可大用。高祖數召琦於便殿，言及當世事，甚奇之，方將倚以為相，忽遇疾而逝，人皆惜之。

梁文矩，字德儀，鄆州人。父景，秘書少監。梁福王友璋好接賓客，文矩少遊其門，初試太子校書，轉秘書郎。友璋領鄆州，奏為項城令，及移鎮徐方，辟為從事。友璋卒，改兗州觀察判官。時莊宗遣明宗襲據鄆州，文矩以父母在鄆，一旦隔越，不知存亡，為子之情，戀望如灼，遂間路歸鄆，尋謁莊宗。莊宗喜之，授天平軍節度掌書記，在明宗幕下。明宗歷汴、恒二鎮，皆隨府遷職。天成初，授右諫議大夫，知宣武軍軍州事，歷御史中丞、吏部侍郎、禮部尚書、西都副留守，判京兆府事，縱改兵部尚書。文矩以嘗事霸府，每懷公輔之望。時高祖自外鎮入覲，嘗薦於明宗曰：「梁文矩早事陛下，甚有勤勞，未升相輔，外論慊之。」明宗曰：「久忘此人，吾之過也。」尋有旨降命，會丁外憂而止。清泰初，拜太常卿。高祖即位，授吏部尚書，改太子少師。文矩喜清靜之教，聚道書數千卷，企慕赤松、留侯之事，而服食尤盡其善。後因風痹，上章請退，以太子太保致仕，居洛陽久之。天福八年，以疾卒，時年五十九。贈太子太傅。

史圭，常山人也。其先與王武俊來於塞外，因家石邑。高祖曾，歷鎮陽牙校。父鈞，假安平、九門令。圭好學工詩，長於吏道。唐光化中，歷阜城、饒陽尉，改房子、寧晉、元氏、樂壽、博陸五邑令。為寧晉日，擅給驛廩，以貸饑民，民甚感之。及為樂壽令，里人為之立碑。同光中，任圜為真定尹，擢為本府司錄，不應命。郭崇韜領其地，辟為從事，及明宗代崇韜，以舊職縻之。明宗即位，入為文昌正郎，安重誨薦為河南少尹，判府事，尋命為樞密院直學士。時圭以受知於重誨，重誨奏令圭與同列閻至俱升殿侍立，以備顧問，明宗可之。尋自左諫議大夫拜尚書右丞，有入相之望。圭敏於吏事，重誨本不知書，為事剛愎，每於明宗前可否重務，圭恬然終日，不能剖正其事。長興中，重誨既誅，圭出為貝州刺史，未幾罷免，退歸常山。由是閉門杜絕人事，雖親戚故人造者不見其面，每遊別墅，則乘婦人氈車以自蔽匿，人莫知其心。高祖登極，征為刑部侍郎，判鹽鐵副使，皆宰臣馮道之奏請也。始圭在明宗時為右丞，權判銓事，道在中書，嘗以堂判衡銓司所註官，圭怒，力爭之，道亦微有不足之色，至是圭首為道所舉，方愧其度量遠不及也。旋改吏部侍郎，分知銓事，而圭素厲廉守節，大著公平之譽。

圭前為河南少尹日，有嵩山術士遺圭石藥如鬥，謂圭曰：「服之可以延壽，然不可中輟，輟則疾作矣。」圭後服之，神爽力健，深寶惜焉。清泰末，圭在常山，遇秘瓊之亂，時貯於衣笥，為賊所劫，後不復得。天福中，疾生胸臆之間，常如火灼，圭知不濟，求歸鄉里，詔許之。及涉河，竟為藥氣所蒸，卒於路，歸葬石邑，時年六十八。

裴皞，字司東，系出中眷裴氏，世居河東為望族。皞容止端秀，性卞急，剛直而無隱，少而好學，苦心文藝，雖遭亂離，手不釋卷。唐光化三年，擢進士第，釋褐授校書郎，歷諫職。梁初，當路推其文學，遷翰林學士、中書舍人。唐莊宗時，擢為禮部侍郎，後以語觸當事，改太子賓客，旋授兵部尚書，以老致仕。天福初，起為工部尚書，復告老，以右僕射致仕。皞累知貢舉，稱得士，宰相馬裔孫、維翰皆其所取進士也。後裔孫知貢舉，率新進士謁皞，皞喜，為詩曰：「詞場最重是持衡，天遣愚夫受盛名，三主禮闈年八十，門生門下見門生。」當世榮之。維翰嘗私見皞，皞不為迎送，人問之，皞曰：「我見桑公於中書，庶僚也；今見我於私第，門生也。」聞者以為允。卒年八十五。贈太子太保。

吳承範，字表微，魏州人也。父瓊，右金吾衛將軍，累贈太子少保。承範少好學，善屬文，唐閔帝之鎮鄴都也，聞其才名，署為賓職，承範懇求隨計，閔帝許之。長興三年春，擢進士第。及閔帝即位，授左拾遺。清泰二年，以本官充史館修撰，與同職張昭遠等共修《明宗實錄》，轉右補闕，依前充職。高祖革命，遷尚書屯田員外郎、知制誥。天福三年，改樞密院直學士，未幾，自祠部郎中、知制誥召充翰林學士，正拜中書舍人，賜金紫。少帝嗣位，遷禮部侍郎，知貢舉，尋遘疾而卒，年四十二。贈工部尚書。

承範溫厚寡言，善希人旨，桑維翰、李崧尤重之，嘗薦於高祖，雲可大用。承範知之，持重自養，雖遇盛夏，而猶服襦袴，加之以純綿，蓋慮有寒濕之患也。然竟不獲其志，其命也夫！

盧導，字熙化，其先范陽人也。祖伯卿，唐殿中侍御史。父如晦，國子監丞，贈戶部侍郎。導少而儒雅，美詞翰，善談論。唐天祐初，登進士第，釋褐除校書郎，由均州鄖鄉縣令、入為監察御史，三遷職方員外郎，充史館修撰，改河南縣令禮部郎中，賜紫，轉右司郎中兼侍御史知雜事。以病免，閑居於漢上，久之。天成中，以本官征還，拜右諫議大夫。長興末，為中書舍人，權知貢舉。明年春，潞王自鳳翔擁大軍赴闕，唐閔帝奔於衛州，宰相馮道、李愚集百官於天宮寺，將出迎潞王。時軍眾離潰，人情奔駭，百官移時未有至者。導與舍人張昭遠先至，馮道請導草勸進箋，導曰：「潞王入朝，郊迎可也；若勸進之事，安可造次。且潞王與主上，皆太后之子，或廢或立，當從教令，安得不稟策母後，率爾而行！」馮道曰：「凡事要務實，勸進其可已乎？」導曰：「今主上蒙塵在外，遽以大位勸人，若潞王守道，以忠義見責，未審何詞以對！不如率群臣詣宮門，取太后進止，即去就善矣。」道未及對，會京城巡檢安從進報曰：「潞王至矣，安得百僚無班。」即紛然而去。是日，潞王未至，馮道等止於上陽門外，又令導草勸進箋，導執之如初。李愚曰：「舍人之言是也，吾輩信罪人矣。」導之守正也如是。晉天福中，由禮部侍郎遷尚書右丞，判吏部尚書銓事，秩滿，拜吏部侍郎。六年秋，卒於東京，時年七十六。

鄭韜光，字龍府，洛京清河人也。曾祖絪，為唐宰相。祖祗德，國子祭酒，〈（《新唐書·宰相世系表》：祗德，兵部尚書。）〉贈太傅。父顥，河南尹，贈太師。其先世居滎陽，自隋、唐三百餘年，公卿輔相，蟬聯一門。韜光，唐宣宗之外孫，萬壽公主之所出也，生三日，賜一子出身，銀章朱紱。及長，美容止，神爽氣澈，不妄喜怒，秉執名節，為甲族所稱。自京兆府參軍歷秘書郎、集賢校理、太常博士、虞部比部員外郎、司門戶部郎中、河南京兆少尹、太常少卿、諫議大夫、給事中。梁貞明中，懇求休退，上表漏名，責授寧州司馬。莊宗平梁，遷工、禮、刑部侍郎。天成、長興中，歷尚書左右丞。國初，以戶部尚書致仕。自繈褓迄於懸車，凡事十一君，越七十載，所仕無官謗，無私過，三持使節，不辱君命，士無賢不肖，皆恭己接納。晚年背傴，時人咸曰鄭傴不迂。平生交友之中無怨隙，親族之間無愛憎，恬和自如，性尚平簡，及致政歸洛，甚愜終焉之志。天福五年秋，寢疾而卒，年八十。贈右僕射。

王權，字秀山，太原人，積世衣冠。曾祖起，官至左僕射、山南西道節度使，冊贈太尉，謚曰文懿，唐史有傳。祖龜，浙東觀察使。父蕘，右司員外郎。權舉進士，解褐授秘書省校書郎、集賢校理，歷左拾遺、右補闕。梁祖革命，御史司憲崔沂表為侍御史，遷兼職方員外郎知雜事。歲餘，召入翰林為學士，在院加戶部郎中、知制誥，歷左諫議大夫、給事中，充集賢殿學士判院事，俄拜御史中丞。唐莊宗平梁，以例出為隨州司馬，會赦，量移許州。月餘，入為右庶子，遷戶兵吏三侍郎、尚書左丞、禮部尚書判銓。清泰中，權知貢舉，改戶部尚書，華資美級，罕不由之。高祖登極，轉兵部尚書。天福中，命權使於契丹，權以前世累為將相，未嘗有奉使而稱陪臣者，謂人曰：「我雖不才，年今耄矣，豈能遠使於契丹乎！違詔得罪，亦所甘心。」由是停任。先是，宰相馮道使於契丹才回，權亦自鳳翔冊禮使回，故責詞略曰：「若以道路迢遙，即鸞閣之臺臣亦往；若以筋骸衰減，即鳳翔之冊使才回。既黷憲章，須從殿黜」云。其實權不欲臣事契丹，故堅辭之，非避事以違命也。逾歲授太子少傅致仕。六年秋，以疾卒，年七十八。贈左僕射。

韓惲，字子重，太原晉陽人。曾祖俊，唐龍武大將軍。祖士則，石州司馬。父逵，代州刺史。惲世仕太原，昆仲為軍職，惟惲親狎儒士，好為歌詩，聚書數千卷。乾寧中，後唐莊宗納其妹為妃，初為嫡室，故莊宗深禮其家，而惲以文學署交城、文水令，入為太原少尹。莊宗平定趙、魏，為魏州支使。莊宗即位，授右散騎常侍，從駕至洛陽，轉尚書戶部侍郎。天成初，改秘書監。俄而馮道為丞相，與惲有同幕之舊，以惲性謹厚，尤左右之，尋遷禮部尚書。丁內憂，服闋，授戶部尚書。明宗晏駕，馮道為山陵使，引惲為副使。清泰初，以充奉之勞，授檢校尚書右僕射、絳州刺史，逾年入為太子賓客。高祖登極，以惲先朝懿戚，深加禮遇，除授貝州刺史。時範延光有跋扈之狀，惲懼其見逼，遲留不敢赴任，高祖不悅，復授太子賓客，尋改兵部尚書。天福七年夏，車駕在鄴，惲病腳氣，卒於龍興寺，時年六十餘。

李懌，京兆人也。祖褒，唐黔南觀察使。父昭，戶部尚書。懌幼而能文，進士擢第，解褐為校書郎、集賢校理、清河尉。入梁，歷監察御史、右補闕、殿中侍御史、起居舍人、禮部員外郎、知制誥，換都官郎中，賜緋，召入翰林為學士，正拜舍人，賜金紫，仍舊內職。莊宗平汴、洛，責授懷州司馬，遇赦，量移孟州，入為衛尉少卿。天成初，復拜中書舍人，充翰林學士，在職轉戶部侍郎右丞，充承旨。時常侍張文寶知貢舉，中書奏落進士數人，仍請詔翰林學士院作一詩一賦，下禮部，為舉人格樣。學士竇夢徵、張礪輩撰格詩格賦各一，送中書，宰相未以為允。夢徵等請懌為之，懌笑而答曰：「李懌識字有數，頃歲因人偶得及第，敢與後生髦俊為之標格！假令今卻稱進士，就春官求試，落第必矣。格賦格詩，不敢應詔。」君子多其識大體。天福中，自工部尚書轉太常卿，歷禮部、刑部二尚書，以多病留司於洛下，不交人事。開運未，遇契丹入洛，家事罄空，尋以疾卒，年七十餘。


Chinese text: This work was published before January 1, 1923, and is in the
public domain worldwide because the author died at least 100 years ago.
