高季興，字貽孫，陜州硤石人也。本名季昌，及後唐莊宗即位，避其廟諱改焉。幼隸於汴之賈人李七郎，梁祖以李七郎為子，賜姓，名友讓。梁祖嘗見季興於仆隸中，其耳面稍異，命友讓養之為子。梁祖以季興為牙將，漸能騎射。唐天復中，昭宗在岐下，梁祖圍鳳翔日久，眾議欲班師，獨季興諫止之，語在《梁祖紀》中。既而竟迎昭宗歸京，以季興為迎鑾毅勇功臣、檢校大司空、行宋州刺史。從梁祖平青州，改知宿州事，遷潁州防禦使，梁祖令復姓高氏，擢為荊南兵馬留後。荊州自唐乾符之後，兵火互集，井邑不完，季興招輯離散，流民歸復，梁祖嘉之，乃授節鉞。梁開平中，破雷彥恭於朗州，加平章事。荊南舊無外壘，季興始城之，遂厚斂於民，招聚亡命，自後僭臣於吳、蜀，梁氏稍不能制焉，因就封渤海王。嘗攻襄州，為孔所敗。

及莊宗定天下，季興來朝於洛陽，加兼中書令，時論多請留之，郭崇韜以方推信義於華夏，請放歸藩，季興促程而去。至襄州，酒酣，謂孔曰：「是行有二錯：來朝一錯，放回二錯。」洎至荊南，謂賓佐曰：「新主百戰方得河南，對勛臣誇手抄《春秋》；又豎手指云：『我於指頭上得天下。』如此則功在一人，臣佐何有！且遊獵旬日不回，中外之情，其何以堪，吾高枕無憂矣。」乃增築西面羅城，備禦敵之具。時梁朝舊軍多為季興所誘，由是兵眾漸多，跋扈之志堅矣。明年，冊拜南平王。魏王繼岌平蜀，盡選其寶貨浮江而下，船至峽口，會莊宗遇禍，季興盡邀取之。明宗即位，復請夔、峽為屬郡，初俞其請，後朝廷除刺史，季興上言，稱已令子弟權知郡事，請不除刺史。不臣之狀既形，詔削奪其官爵。天成初，命西方鄴興師收復三州，又遣襄州節度使劉訓總兵圍荊南，以問其罪，屬霖潦，班師。三年冬，季興病腳氣而卒。其子從誨嗣立，累表謝罪，請修職貢。由是復季興官爵，謚曰武信。

從誨，初仕梁，歷殿前控鶴都頭、鞍轡庫副使、左軍巡使、如京使、左千牛大將軍、荊南衙內都指揮使，領濠州刺史，改歸州刺史，累官至檢校太傅。初，季興之將叛也，從誨常泣諫之，季興不從。天成三年冬，季興薨，從誨乃上表謝罪，復修職貢。明宗嘉之，尋命起復，授荊南節度使、兼待中。長興三年，加檢校太尉。應順中，封南平王。清泰初，加檢校太師。晉天福中，加守中書令。六年，襄州安從進反，王師攻討，從誨饋軍食以助焉，詔書褒美，尋加守尚書令，從誨上章固讓，朝廷遣使敦勉，竟不受其命。時有術士言從誨年命有厄，宜退避寵祿故也。及契丹入汴，漢高祖起義於太原，間道遣使奉貢，密有祈請，言俟車駕定河、汴，願賜郢州為屬郡，漢祖依違之。及入汴，從誨致貢，求踐前言，漢高祖不從。從誨怒，率州兵攻郢州，旬日，為刺史尹實所敗，自是朝貢不至。從誨東通於吳，西通於蜀，皆利其供軍財貨而已。末年，以鎮星在翼、軫之分，乃釋羅紈，衣布素，飲食節儉，以禳災咎。尋令人祈托襄州安審琦，請歸朝待罪，朝廷亦開納之。漢乾祐元年冬十一月，以疾薨於位。詔贈尚書令，謚曰文獻。

子保融嗣，位至荊南節度使、守太傅、中書令，封南平王。皇朝建隆元年秋卒。謚曰貞懿。

其諸將之倚任者，則有王保義。保義本姓劉，名去非，幽州人。少為縣吏，粗暴無行，習騎射，敢鬥擊。劉仁恭之子守奇善射，惟去非許以為能。守奇以兄守光奪父位，亡入契丹，又自契丹奔太原，去非皆從之。莊宗之伐燕也，守奇從周德威引軍前進，師次涿州，刺史姜行敢登陴固守，去非呼行敢曰：「河東小劉郎領軍來為父除兇，爾何敢拒！」守奇免胄勞之，行敢遙拜，即開門迎降。德威害其功，密告莊宗，言守奇心不可保。莊宗召守奇還計事，行次土門，去非說守奇曰：「公不施寸兵下涿郡，周公以得非己力，必有如簧之間，太原不宜往也。公家於梁，素有君臣之分，宜往依之，介福萬全矣。」守奇乃奔梁，梁以守奇為滄州留後，以去非為河陽行軍司馬。時謝彥章移去非為郢州刺史。及莊宗平河、洛，去非乃棄郡歸高季興，為行軍司馬，仍改易姓名。自是季興父子倚為腹心，凡守藩規畫，出兵方略，言必從之。乾祐元年夏，高從誨奏為武泰軍節度留後，依前荊南行軍司馬，加檢校太尉。後卒於江陵。

保勖，季興之幼子也。鐘愛尤甚，季興在世時，或因事盛怒，左右不敢竊視，惟保勖一見，季興則怒自解，故荊人目之為「萬事休」。皇朝建隆四年春卒。是歲，荊門之地不為高氏所有，則「萬事休」之言，蓋先兆也。〈（《五代史補》：高季興，本陵州陜人。為太祖裨將，出為郢州防禦使。時荊南成汭征鄂州，不利而卒，太祖命季興為荊南留後。到未幾，會武陵土豪雷彥恭作亂，季興破之，遂以功授荊南節鉞。莊宗定天下，季興首入覲，因拜中書令，封南平王。初，季興嘗從梁太祖出征，引軍早發，至逆旅，未曉，有嫗秉燭迎門，具禮甚厚。季興疑而問之，對曰：「妾適夢有人叩關，呼曰：『速起，速起，有裂土王來。』及起，盥嗽畢，秉燭開門，而君子奄至，得非所謂王者耶？所以不敢褻慢爾。」季興喜，及來荊南，竟至封王。高從誨，季興之庶子而處長，為性寬厚，雖士大夫不如也。天成中，季興叛，從誨力諫之，不從。及季興卒，朝廷知從誨忠，使嗣，亦封南平王。初，季興之事梁也，每行軍，常以愛姬張氏自隨。一旦軍敗，攜之而竄，遇夜，誤入深澗中。時張氏方妊行遲，季興恐為所累，俟其寢酣，以劍刺岸邊，而壓殺之，然後馳去。既而岸欲崩，張氏且驚起，呼季興曰：「妾適夢大山崩而壓妾身，有神人披金甲執戈以手托之，遂免。」季興聞之，謂必生貴子，遂挈之行，後生從誨。梁震，蜀郡人。有才略，登第後寓江陵，高季興素聞其名，欲任為判官。震恥之，然難於拒，恐禍及，因謂季興曰：「本山野鄙夫也，非有意於爵祿，若公不以孤陋，令陪軍中末議，但白衣從事可矣。」季興奇而許之，自是震出入門下，稱前進士而已。同光中，莊宗得天下，季興懼而入覲，時幕客皆贊成，震獨以為不可，謂季興曰：「大王本梁朝，與今上世稱仇敵，血戰二十年，卒為今上所滅，神器大寶雖歸其手，恐余怒未息，觀其舊將，得無加害之心，宜深慮焉。」季興不從。及至，莊宗果欲留之，樞密郭崇韜切諫，以為不可：「天下既定，四方諸侯雖相繼稱慶，然不過子弟與將吏耳，惟季興而躬自入覲，可謂尊獎王室者也。禮待不聞加等，反欲留縶之，何以來遠臣？恐此事一行，則天下解體矣。」莊宗遂令季興歸。行已浹旬，莊宗易慮，遽以詔命襄州節度劉訓伺便囚之。而季興至襄州，就館而心動，謂吏曰：「吾方寸擾亂，得非朝廷使人追而殺吾耶！梁先輩之言中矣，與其住而生，不若去而死。」遂棄輜重，與部曲趫健者數百人南走。至鳳林關，已昏黑，於是斬關而去。既而是夜三更，向之急遞果至襄州，劉訓料其去遠，不可追而止。自是季興怨憤，以兵襲取復州之監利、玉沙二縣，命震草奏，請以江為界。震又曰：「不可，若然則師必至矣，非大王之利也。」季興怒，卒使為之。既而奏發，未幾，朝廷遣夏魯奇、房知溫等領兵來伐。季興登城望之，見其兵少，喜，欲開城出戰，震復諫曰：「大王何不思之甚耶！且朝廷禮樂征伐之所自出，兵雖小而勢實大，加以四方諸侯各以相吞噬為誌，但恨未見得其便耳。若大王不幸，或得一戰勝，則朝廷征兵於四方，其誰不欲仗順而起，以取大王之土地耶！如此則社稷休矣。為大王計者，莫若致書於主帥，且以牛酒為獻，然後上表自劾，如此則庶幾可保矣。不然，則非仆之所知也。」季興從之，果班師。震之裨贊，皆此類也。洎季興卒，子從誨繼立，震以從誨生於富貴，恐相知不深，遂辭居於龍山別業，自號處士。從誨見召，皆跨黃牛直抵廳事前下，呼從誨不以官閥，但郎君而已。末年尤好篇詠，與僧齊已友善，貽之詩曰：「陳琳筆硯甘前席，角裏煙霞憶共眠。」蓋以寫其高尚之趣也。）〉

馬殷，字霸圖，許州鄢陵人也。少為木工，及蔡賊秦宗權作亂，始應募從軍。初，隨孫儒渡淮，陷廣陵。及儒敗於宣州，殷隨別將劉建峰過江西，連陷洪、鄂、潭、桂等州，建峰盡有湖南之地，遂自為潭帥。頃之，建峰為部下所殺，潭人推行軍司馬張佶為帥。時殷方統兵攻邵州，佶曰：「吾才不及馬殷。」即牒殷付以軍府事。殷自邵州旋軍，犒勞將士，誅害建峰者數十人，自為留後。久之，朝廷命為湖南節度使，遂有潭、衡七州之地。唐天復中，楊行密急攻江夏，杜洪求援於荊南，成汭舉舟師援之。時澧朗節度使雷彥恭乘汭出師，襲取荊州，載其寶貨，焚毀州城而去。彥恭東連行密，斷江、嶺行商之路，殷與高季興合勢攻彥恭於澧朗。數年，擒之，盡有其地，及以張佶為朗州節度使，由是兵力雄盛。

殷於梁貞明中，為時姑息，所求皆允，累官至守太師、兼中書令，封楚王。又上章請依唐秦王故事，乃加天策上將軍之號。又請官位內添制置靜江、武平、寧遠等軍事，皆從之。既封楚王，仍請依唐諸王行臺故事，置諸天官幕府，有文苑學士之號，知詔令之名，總制二十餘州，自署官吏，征賦不供，民間采茶，並抑而買之。又自鑄鉛鐵錢，凡天下商賈所賫寶貨入其境者，只以土產鉛鐵博易之無餘，遂致一方富盛，窮極奢侈，貢奉朝廷不過茶數萬斤而已。於中原賣茶之利，歲百萬計。唐同光初，首修職貢，復授太師、兼尚書令、楚王。天成初，加守尚書令。長興二年十一月十日，薨於位，時年七十有八。明宗聞之，廢朝三日，謚曰武穆。子希聲嗣。

初，殷微時，隱隱見神人侍側，因默記其形像。及貴，因謁衡山廟，睹廟中神人塑像，宛如微時所見者。則知人之貴者，必有陰物護之，豈偶然哉！

希範，晉天福中，授江南諸道都統，又加天策上將軍。谿州洞蠻彭士愁寇辰、澧二州，希範討平之。士愁以五州乞盟，乃銘於銅柱。希範自言漢伏波將軍援之後，故鑄銅柱以繼之。〈（案：此傳有闕文，《馬希廣》、《希萼傳》全篇俱佚。《五代史補》：高郁為武穆王謀臣，莊宗素聞其名，及有天下，且欲離間之。會武穆王使其子希範入覲，莊宗以希範年少易激發，因其敷奏敏速，乃拊其背曰：「國人皆言馬家社稷必為高郁所取，今有子如此，高郁安得取此耶！」希範居常嫉郁，忽聞莊宗言，深以為然。及歸，告武穆請誅之，武穆笑曰：「主上爭戰得天下，能用機數，以郁資吾霸業，故欲間之耳！若梁朝罷王彥章兵權也。蓋遭此計，必至破滅，今汝誅郁，正落其彀中，慎勿言也。」希範以武穆不決，禍在朝夕，因使誣告郁謀反而族滅之。自是軍中之政，往往失序，識者痛之。初，郁與武穆俱起行陣，郁貪且僭，常以所居之井不甚清澈，思所以澄汰之，乃用銀葉護其四方，自內至外皆然，謂之「拓裏」，其奉養過差，皆此類也，故莊宗得以媒蘗。自後陰晦中見郁，後竟為所患爾。

馬希範，武穆之嫡子，性奢侈，嗣位未幾，乞依故事置天策府僚屬，於是擢從事有才行者，有若都統判官李鐸、靜江府節度判官潘玘、武安軍節度判官拓拔坦、都統掌書記李臯、鎮南節度判官李莊、昭順軍節度判官徐收、澧州觀察判官彭繼英、江南觀察判官廖圖、昭順軍觀察判官徐中雅、靜江府掌書記鄧懿文、武平軍節度掌書記李松年、鎮南軍節度掌書記衛嚴、昭順軍觀察支使彭繼勛、武平軍節度推官蕭銖、桂管觀察推官何仲舉、武安軍節度巡官孟元暉、容管節度推官劉昭禹等十八人，並為學士。其餘列校，自袁友恭、張少敵等各以次授任。莫不大興土木，以建興府庭，其最為壯麗者即有九龍、金華等殿。殿之成也，用丹砂塗其壁，凡用數十萬斤石，每僚吏謁見，將升殿，但覺丹砂之氣，藹然襲人，其費用也皆此類。初，教令既下，主者以丹砂非卒致之物，相顧憂色。居無何，東境山崩，湧出丹砂，委積如丘陵，於是收而用之。契丹南侵，聞其事，以為希範非常人，遽使冊為尚父。希範得冊，以為契丹推奉，欣然當之矣。

丁思僅素有才略，為馬氏騎將。以希範受契丹冊命，深恥之，因謂希範曰：「今朝廷失守，正忠臣義士奮發之時，使馳檄四方，引軍直趨京師，驅契丹，天子反正，然後凱還，如此則齊桓、晉文不足數矣。時不可失，願大王急圖之。」希範本無遠略，加以興作府署未畢，不忍棄去，遂寢思僅之謀。思僅不勝其憤，謂所親曰：「古人疾沒世而名不稱，今遭逢擾攘，不能立功於天下，反顧戀數間屋子乎！誠可痛也。」自是思僅常怏怏。

文昭王夫人彭氏，封秦國夫人，常往城北報恩寺燒香。時僧魁謂之長老，問曰：「夫人誰家婦女？」彭氏大怒，索檐子疾驅而歸，文昭驚曰：「何歸之速也？」夫人曰：「今日好沒興，被個老禿賊問妾是誰家婦女，且大凡婦女皆不善之辭，安得對妾而發！」文昭笑曰：「此所謂禪機也，夫人宜答弟子是彭家女，馬家婦，是則通其理矣，何怒之有乎！」夫人素負才智，恥不能對，乃曰：「如此則妾所謂無見性也。」於是慚赧數日。

石文德，連州人。形質矬陋，好學，尤工詩。霸國時，屢獻詩求用，文昭以其寢陋，未曾禮待，文德由是窮悴。有南宅王子者，素重士，延於門下，其後文昭知之，亦兼怒王宅，欲庭辱文德而逐之。居無何，秦國夫人彭氏薨，文昭傷悼，乃命有文學者各撰挽詞，文德亦獻十餘篇，其一聯云：「月沈湘浦冷，花謝漢宮秋。」文昭覽之大驚，曰：「文德有此作用，吾但以寢陋而輕之，乃不如南宮小兒卻能知賢耶！」於是始召文德而愧謝之。未幾，承制授水部員外郎，充融州刺史。文德晚尤好著述，乃撰《大唐新纂》十三卷，多名人遺事，詞雖不工，事或可采，時以多聞許之。

何仲舉，營道人。美姿容，年十三，俊邁絕倫。時家貧，輸稅不及限，李臯為營道令，怒之，乃荷項系獄，將槚楚焉。或有言於臯曰：「此子雖丱，能為詩，往往間立成，希明府一察之。」臯聞，遽召而問曰：「知汝有文，且速敏，今日之事，若能文不加點，為一篇以自述，吾當貸汝。」仲舉援筆而成，曰：「似玉來投獄，拋家去就枷。可憐兩片木，夾卻一枝花。」臯大驚，因自為脫枷，延上廳與之抗禮，自是仲舉始銳意就學。天成中入洛，時秦王為河南尹，尤重士，仲舉與張杭、江文蔚俱遊其門。及其東薦也，公舉數百人，獨以仲舉為擅場，仲舉因獻詩曰：「碧雲章句才離手，紫府神仙盡點頭。」秦王大悅，稱賞不已，故一舉上第。及歸，遇文昭馬氏承制，依唐太宗故事，於天策府置十八學士，以臯為學士之首，且執政柄，而仲舉自以出於臯之門下，雖策名中朝，事臯未嘗暫懈，臯感悅，遂加引用。未幾，與之同列，及出，又為全、衡二州刺史。先是，湖南尤多詩人，其最顯者有沈彬、廖凝、劉昭禹、尚顏、齊己、虛中之徒，而仲舉在諸公間尤為輕淺，惟李臯獨推許之，往往對眾吟《秋日晚望詩》曰：「樹迎高鳥歸深野，雲傍斜陽過遠山。」以足扣地，嘆曰：「何仲舉乃詩家之高逸者也，諸官見取舍，其餘奴嶽，乃間氣爾。」故仲舉感臯之見知，卒能自奮，至於名節，亦終始無玷，論者以臯有知人之鑒。

歐陽彬，衡山人。世為縣吏，至彬特好學，工於詞賦。馬氏之有湖南也，彬將希其用，乃攜所著詣府，求見之禮，必先通名紙。有掌客吏，眾謂樊知客，好賄，陰使人謂彬曰：「足下之來，非徒然也，實欲顯族致身，而不以一物為貺，其可乎？」彬恥以賄進，竟不與。既而樊氏怒，擲名紙於地曰：「豈吏人之子欲幹謁王侯耶！」彬深恨之，因退而為詩曰：「無錢將乞樊知客，名紙生毛不為通。」因而落魄街市，歌姬酒徒，無所不狎。有歌人瑞卿者，慕其才，遂延於家。瑞卿能歌，每歲武穆王生辰，必歌於筵上。時湖南自舊管七郡外，又加武陵、嶽陽，是九州，彬作《九州歌》以授瑞卿，至時使歌之，實欲感動武穆。既而竟不問，彬嘆曰：「天下分裂之際，廝徒負養皆能自奮，我貧而至此耶！」計無所出，思欲竄入鄰道，但未有所向。居無何，聞西蜀圖綱將發，彬遂謀入蜀，且私謂瑞卿曰：「吾以幹謁不遂，居於汝家，未嘗有倦色，其可輕棄乎！然士以功名為不朽，不於此時圖之，恐貽後悔。今吾他適，庶幾有成，勿以為念。」瑞卿曰：「君於妾不可謂之無情，然一旦不以妾自滯，割愛而去，得非功名之將至耶！妾誠異之，家財約數緡，雖不豐，願分為半，以資路途。」彬亦不讓，因以瑞卿所贈盡賂綱吏，求為駕船仆夫，綱吏許之。既至蜀，遂獻《獨鯉朝天賦》，蜀主大悅，擢居清要。其後官至尚書左丞相，出為夔州節度使。既領夔州，武穆王已薨，其子希範繼立，因致書於希範，敘疇昔入蜀之由，仍以衡山宗族為讬。希範得書大慚，彬之親友悉免其賦役，下令搜訪草澤，由是士無賢不肖參謁，皆延客之，因彬所致也。彬雅有風儀，其為文辭近而理真，聞之者雖不知書，亦釋然曉之，竟以此遇。

戴偃，金陵人。能為詩，尤好規諷。唐末罹亂，遊湘中，值馬氏有國，至文昭王以公子得位，尤好奢侈，起天策府，構九龍、金華等殿，土木之工，斤斧之聲，晝夜不絕。偃非之，自稱玄黃子，著《漁父詩》百篇以獻，欲譏諷之，故其句有：「才把咽喉吞世界，蓋因奢侈致危亡。」又曰：「若須拋卻便拋卻，莫待風高更水深。」文昭覽之怒，一旦謂賓佐曰：「戴偃何如人？」時賓佐不測，以偃為文昭所重，或對曰：「偃詩人，章句深為流輩所推許，方今在貧悴，大王哀之，置之髯參短簿之間足矣。」文昭曰：「數日前獻吾詩，想其為人，大抵務以漁鈞自娛爾，宜賜碧湘湖，便以遂其性，亦優賢之道也。」即日使遷居湖上，乃潛戒公私不得與之往還。自是偃窮餓日至，無以為計，乃謂妻曰：「與汝結髮，已生一男一女，今度不惟擠於溝壑，亦恐首領不得完全，宜分兒遁去，庶幾可免，不然旦夕死矣。」於是舉骰子與妻子約曰：「彩多得兒，彩少得女。」乃攜女，相與慟哭而別。偃將奔嶺南，至永州，會文昭薨乃止，其後不知所終。李臯與弟節俱在湖南幕下，節亦有文學。同光初，馬氏武穆王授湖南諸道都統，詔賜戰馬數百匹，臯為謝表，百餘字後，思意艱澀。時節在側，臯顧謂之曰：「嘗聞馬有旋風之隊，如何得一事為對？」節曰：「馬即有旋風隊，軍亦有偃月營，何患耶？」臯欣然下筆云：「尋當偃月之營，擺作旋風之隊。」表遂成，論者以此對最為親切。

僧洪道，不知何許人。通內外學，道行尤高，大為時人所重。天福中，居於衡州石羊鎮山谷中。馬氏文昭王之嗣位也，聞其名，召於府，使於報慈寺住持。洪不應命，文昭堅欲致之，督責州縣，憂懼，計無所出，率五七十人拱擁入州。洪道知之，乃引徒弟數輩轉徙入深山中，得一巖，遂且止息。然離舊居抵於山巖下，則眾鳥千萬和鳴而隨之，州縣雖失其蹤，或有相謂曰：「且深山之中，眾鳥何故而鳴，又聲韻優逸，得非和尚在彼耶？」試尋，果得之於巖所。父老再拜曰：「和尚佛之徒也，佛不遺眾生願，大王崇重，要與和尚相見，輒不應召，竄入山林，於是和尚即得計矣，而州縣與鄉村得無勞擾，而和尚忍不為之開慈憫耶！」洪道於是始點頭曰：「如此則吾為汝行矣。」及至府，文昭以國師待之。未幾，堅乞歸山，文昭知不可留，乃許焉。其後竟不知所終。初，洪道之入巖也，見一虎在穴乳二子，徒弟大駭，洪道叱曰：「無懼，彼當移去。」言訖，虎銜二子趨出穴，至行之所感也如此。

馬希範常重一僧，號報慈長老，能入定觀人休咎。希範因問之曰：「吾於富貴，固無遺恨，但不知者壽爾。吾師以為何如？」報慈曰：「大王無憂，當與佛齊年。」希範喜，以為享壽無窮，及薨也，止於四十九。先是，希範常嫉高郁之為人，因莊宗言而殺之，至是方臨江觀競渡，置酒未及飲，而希範忽驚起，顧其弟曰：「高郁來！」希廣亦驚曰：「高郁死久矣，大王勿妄言！」而希範血自鼻出，是夕遂卒。

馬希範卒，判官李臯以希範同母弟希廣為天策府都尉，撫禦尤非所長，大校張少敵憂之，建議請立希廣庶兄武陵帥希萼，且曰：「希萼處長負氣，觀其所為，必不為都尉之下，加之在武陵，九溪蠻通好，往來甚歡，若不得立，必引蠻軍為亂，幸為思之。」李臯忽怒曰：「汝輩何知？且先大王為都尉，俱為嫡嗣，不立之，卻用老婢兒可乎？」少敵曰：「國家之事，不可拘以一途，變而能通，所以國長久也。何嫡庶之雲乎？若明公必立都尉，當妙設方略以制武陵，使帖然不動乃可，不然則社稷去矣！」臯愈怒，竟不從少敵之謀。少敵度無可奈何，遂辭不出。未幾，希萼果以武陵反，引洞溪蠻數路齊進，遂之長沙，縊希廣於郊外，而支解李臯，自是湖南大亂，未逾年而國滅，一如少敵之言。

初希萼之來也，希廣以全軍付親校許可瓊，使遂擊之。可瓊睹希萼眾盛，恐懼，夜送旗鼓乞降，希萼大喜，於是兼可瓊之眾長驅而至。希廣素奉佛，聞之，計無所出。乃被緇衣引群僧念『寶勝如來』，謂之禳災。頃之，府廨火起，人忽紛擾，猶念誦之聲未輟，其戇如此。少敵憂之，良有以也。先是，城中街道尚種槐，其柳即無十一二，至是內外一變皆種柳，無復槐矣。又居人夜間好織草鞋，似槌芒之聲，聞於郊野，俄有童謠云：「湖南城郭好長街，竟栽柳樹不栽槐。百姓奔竄無一事，只是槌芒織草鞋。」人無長少，皆誦之。未幾國亂，百姓奔竄，死於溝壑者十有八九，至是，議者始悟。蓋長街者，通內外之路也；槐者，皆言懷也；不裁槐，蓋兄弟不睦，以至國亡，失孔懷之義也。草鞋者，遠行所用，蓋百姓遠行奔竄之象也。馬希萼既立，不治國事，數與僚吏縱酒為樂。有小吏謝廷擇者，本帳下廝養，有容貌，希萼素寵嬖之，每筵會，皆命廷擇預坐，諸官甚有在下者。於是眾怒，往往偶語曰：「此輩舊制有燕會，唯用兵守門，以防他虞，今與我等齊列，何辱之甚耶？」其弟希崇因眾怒咄咄，與其黨竊發，擒希萼囚之於衡陽，又自立。未數日，江南遣袁州刺史邊鎬乘其亂領兵來伐，希崇度不能敵，遂降。

先是，長沙重謠云：「鞭打焉，走不暇。」未幾，果為邊鎬所滅。初，鎬嘗為僧，以覘湖南，尤善弄鈸，每侵晨必弄鈸行乞，遇城往往擲起鈸以度門之高下。及來湖南，士庶頗有識之者。廖氏虔州贛縣人。有子三人：伯曰圖，仲曰偃，季曰凝。圖、凝皆有詩名，偃趨蹻勇絕倫，由是豪橫，遂為鄉里所憚。江南命功臣鐘章為虔州刺史，深嫉之，於是圖與凝等議曰：「觀章所為，但欲滅吾族矣，若戀土不去，禍且及矣。」於是領其族暨部等三千餘人，具鎧仗號令而後行，章不敢逐，遂奔湖南。

時武穆王在位，見其眾盛，恐難制，欲盡誅之。或者曰：「大王姓馬，而廖來歸，廖者料也。馬得料其勢必肥，實國家大興之兆，其可殺之乎！」武穆喜，遂善待。仍制下以凝為永州刺史，圖為行軍司馬，偃為天策府列校，仍賜莊宅於衡山，自稱逸人。偃能於馬上挺身而立，取濕衣振奮而服之，以示輕捷。荊南高季興次子，忘其名，管親軍雲猛都，謂之雲猛郎君。聞偃名，因兩境交兵，請與偃鬥。偃欣然而往，雲猛能用槍，見偃瘦小，心輕之，馳騎而刺偃，垂及之，偃佯落馬，雲猛勢未及止，偃自後奮戈一擊墮地，因生擒之。自是其名愈振。故武穆王終世不為鄰境所輕者，偃之力焉。至其子希範嗣位，九溪蠻叛，命偃率兵討之，為流矢所傷，死於蠻中。兇訃至，希範使人報其母張氏。張氏不哭，謂其使曰：「為妾謝大王，舉家三百餘口，受王分食解衣之賜，雖盡死未足以上報，況一子乎！望大王勿以為念。」希範聞而嘆曰：「廖氏有此母，欲不興其可得乎！」於是厚加存恤，仍遣使召凝，任為從事。至希範薨，國亂，為江南所滅，遂遷金陵。唐主授以水部員外郎。為洪州連昌縣令。未幾，又遷江州團練使。凝為人不羈，好詼諧，嘗覽裴說《經杜工部墓詩》曰：「擬鑿孤墳破，重教大雅生。」因曰：「如此，裴說乃劫墳賊耳。」聞者笑之。在江川，盛暑，嘗患體燥，乃以一大桶盛冷水，坐於其間，或至終日。雖賓友謁見，出露其首與之談笑，其簡率如此。先是，凝嘗夢人以印授之，拜捧之際，其印缺其一角，凝不能測。及授江州之命，始悟曰：「印缺一角，蓋偏裨之象也。團練副使，不亦宜乎！」時人異之。）〉

劉言，本朗州之牙將也。初，馬氏舉族為江南所俘，朗州無帥，眾乃推列校馬光惠為武平軍留後，光惠署言為副使。既而光惠耽荒僭侈，軍情不附，遂行廢黜，以言代光惠為留後。時周廣順二年秋也。言既立，北則遣使奉表於周太祖，東亦上章於江南李景，求正授旄鉞，景未之許。時邊鎬據湖南，潛遣人賫金帛說誘武陵谿洞諸蠻，欲合勢以攻朗州。會李景降偽詔，征言赴金陵，言懼，不從偽命，以其年冬十月三日，與其節度副使王進逵、行軍司馬何敬真、都指揮使周行逢等同領舟師以襲潭州。九日，攻拔益陽寨，殺淮軍數千人。十三日，至潭州城下。是夕，邊鎬領其部眾棄城東走，進逵、敬真遂入據其城。言乃遣牙將張崇嗣奉表於周太祖，且言潭州兵戈之後，焚燒殆盡，乞移使府於朗州，從之。詔升朗州為大都督府，在潭州之上。

廣順三年春正月，制以言為檢校太師、同平章事、朗州大都督，充武平軍節度使，制置武安、靜江等軍事；又以王進逵為武安軍節度使，何敬真為靜江軍節度使，並檢校太尉；以周行逢領集州刺史，充武安軍節度行軍司馬。未幾，言遣何敬真帥軍南擊廣賊，敬真失律，奔歸潭州，為王進逵所殺。其年秋，進逵奏：「劉言與淮賊通連，差指揮使鄭交部領兵士，欲並當道，鄭交為軍眾所執，奔入武陵，劉言尋為諸軍所廢，臣已至朗州安撫訖。」周太祖詔劉言宜勒歸私第，委王進逵取便安置。言尋遇害，朝廷乃正授進逵朗州節制。

顯德元年秋，制以武安軍節度副使周行逢為鄂州節度使，權知潭州軍府事，加檢校太尉。三年春正月，世宗將伐淮甸，詔進逵率兵入江南界。二月，進逵準詔而行，仍遣部將潘叔嗣領兵五千為先鋒。行及鄂州界，叔嗣回戈以襲朗州。進逵聞之，倍道先入武陵，叔嗣遽攻其城，進逵敗，為叔嗣所殺。遣人詣潭州請周行逢至朗州，斬叔嗣於市。其年秋七月，制以行逢為朗州大都督，充武平軍節度使，加兼侍中。自是潭、朗之地，遂為行逢所有。皇朝建隆初，就加中書令。四年，行逢卒，三軍立其子保權為帥。未幾，朗軍亂，求救於朝廷。及王師平定荊、湖，保權入朝，由是湖湘之地盡為王土矣。

錢镠，杭州臨安縣人。少拳勇，喜任俠，以解仇報怨為事。唐乾符中，事於潛鎮將董昌為部校。屬天下喪亂，黃巢寇嶺表，江、淮之盜賊群聚，大者攻州郡，小者剽閭裏，董昌聚眾，恣橫於杭、越之間，杭州八縣，每縣召募千人為一都，時謂之「杭州八都」，以遏黃巢之沖要。時有劉漢宏者，聚徒據越州，自稱節度使，攻收鄰郡；潤州牙將薛朗逐其節度使周寶，自稱留後。唐僖宗在蜀，詔董昌討伐，昌以軍政委镠，率八都之士進攻越州，誅漢宏，回戈攻潤州，擒薛朗。江、浙平，董昌為浙東節度使、越州刺史，表镠代己為杭州刺史。

唐景福中，朝廷以李钅延為浙江西道鎮海軍節度使。時孫儒、楊行密交亂，淮海煙塵數千里，镠常率師以為防捍，孫儒據宣州，不敢侵江、浙，由是镠勛名日著。久之，李钅延終不至治所，朝廷以镠為鎮海軍節度，仍移潤州軍額於杭州為治所，又立威勝軍於越州，董昌為節度使。昌漸驕貴，自言身應符讖，又為妖人王百藝所誑，僭稱尊號，乃於越州自稱羅平國王，年號大聖，偽命镠為兩浙都將。镠不受命，以狀聞，唐昭宗命镠討昌。乾寧四年，镠率浙西將士破越州，擒昌以獻，朝廷嘉其功，賜镠鐵券，又除宰臣王溥為威勝軍節度使。而兩浙士庶拜章，請以镠兼杭、越二鎮，朝廷不能制，因而授之，改威勝軍為鎮東，镠乃兼鎮海、鎮東兩藩節制。镠既兼兩鎮，精兵三萬，而楊行密連歲興戎，攻蘇、湖、潤等州，欲兼並兩浙，累為镠所敗，亦為行密侵盜數州，而镠所部止一十三州而已。天復中，镠大將許再思、徐綰叛，引宣州節度使田頵謀襲杭州。田頵等率師掩至城下，镠激厲軍士，一戰敗之，生擒徐綰，田頵遁走。

镠於臨安故裏興造第舍，窮極壯麗，歲時遊於里中，車徒雄盛，萬夫羅列。其父寬每聞镠至，走竄避之，镠即徒步訪寬，請言其故。寬曰：「吾家世田漁為事，未嘗有貴達如此，爾今為十三州主，三面受敵，與人爭利，恐禍及吾家，所以不忍見汝。」镠泣謝之。

镠於唐昭宗朝，位至太師、中書令、本郡王，食邑二萬戶。梁祖革命，以镠為尚父、吳越國王。梁末帝時，加諸道兵馬元帥。同光中，為天下兵馬都元帥、尚父、守尚書令，封吳越國王，賜玉冊、金印。初，莊宗至洛陽，镠厚陳貢奉，求為國王，及玉冊詔下，有司詳議，群臣咸言：「玉簡金字，惟至尊一人，錢镠人臣，不可。又本朝己來，除四夷遠藩，羈縻冊拜，或有國王之號，而九州之內亦無此事。」郭崇韜尤不容其僭，而樞密承旨段徊，奸幸用事，能移崇韜之意，曲為镠陳情，崇韜黽勉從之。镠乃以鎮海、鎮東軍節度使名目授其子元瓘，自稱吳越國王，命所居曰宮殿，府署曰朝廷，其參佐稱臣，僭大朝百僚之號，但不改年號而已。偽行制冊，加封爵於新羅、渤海，海中夷落亦皆遣使行封冊焉。

明宗即位之初，安重誨用事，镠嘗與重誨書，云「吳越國王致書於某官執事」，不敘暄涼，重誨怒其無禮。屬供奉官烏昭遇使於兩浙，每以朝廷事私於吳人，仍目镠為殿下，自稱臣，謁镠行舞蹈之禮。及回，副使韓玫具述其事，重誨因削镠元帥、尚父、國王之號，以太師致仕。久之，其子元瓘等上表陳敘。時淮寇攻逼荊南，明宗疑其同惡，因降詔詰之，元瓘等復遣使自淮南間道上表，云：

竊念臣父天下兵馬都元帥、吳越國王臣镠，爰自乾符之歲，便立功勞；至於天復之初，已封茅土。兩殄稽山之僭偽，頻叨鳳詔之褒崇，賜鐵券而礪嶽帶河，藏清廟而銘鐘鏤鼎。歷事列聖，竭誠累朝，罄臣節以無虧，荷君恩而益重。楚茅吳柚，常居群後之先；赤豹黃羆，不在諸方之後。雲臺寫像，盟府書勛，戮力本朝，一心體國。常戒臣兄弟曰：「汝等諸子，須記斯言：老父起自諸都，早平多難，素推忠勇，實效辛勤，遂蒙聖主之疇庸，獲忝真主之列壤，恒積滿盈之懼，豫懷燕翼之憂。蓋以恩禮殊尤，寵榮亢極，名品既逾於五等，春秋將及於八旬，不諱之談，爾當靜聽。而況手殲妖亂，親睹興亡，豈宜自為厲階，更尋覆轍。老身猶健，且作國王之呼；嗣子承家，但守藩臣之分。」臣等鯉庭灑袂，雁序書紳，中心藏之，敬聞命矣。

頃以濟陰歸邸，梁苑稱尊，所在英雄，遞相仿斅，互起投龜之詬，皆興逐鹿之謀。惟臣父王，未嘗隨例。從微至著，悉蒙天子之絲綸；啟土封王，自守諸侯之土宇。乙酉歲，伏蒙莊宗皇帝遙降玉冊、金印，恩加曲阜營丘，顯自大朝，來封小國，遂有強名之改補，實無幹紀之包藏。兼使人徐筠等進貢之時，禮儀有失，尚蒙赦宥，未置典刑，敢不投杖責躬，負荊請罪。且爽為臣之禮，誠乖事上之儀，夙夜包羞，寢食俱廢，捧詔而神魂戰栗，拜章而芒刺交並。

伏以皇帝陛下，浚哲文思，含宏光大，智周萬物，日辟四方，既容能改之非，許降自新之恕，將功補過，舍短從長，矧茲近代相持，豈足深機遠料。且臣本道，與淮南雖連疆畛，久結仇讎，交惡尋盟，十翻九覆，縱敵已逾於三紀，弭兵才僅於數年，諒非唇齒之邦，真謂腹心之疾。今奉詔書責問，合陳本末端由，布在眾多，寧煩覼縷，彼既人而無禮，此亦和而不同。近知侵軼荊門，乖張事大，儻王師之問罪，願率眾以齊攻，必致先登，庶觀後效。橫秋雕鶚，只待指呼；躍匣蛟龍，誓平讎隙。今則訓齊樓櫓，淬礪戈鋋，決副天威，冀明臣節。伏以臣父王镠，已於泛海，繼有飛章。陳父子之丹誠，高懸皎日；展君臣之大義，上指圓穹。其將修貢賦於梯航，混車書而表率，如虧奉職，自有陰誅。今春已具表章，未蒙便賜俞允，地遠而經年方達，天高而瀝懇難通。伏乞聖慈，曲行明命。淩霜益翠，始知松柏之心；異日成功，方顯忠貞之節。臣元瓘等無任感激祈恩戰懼依投之至。謹遣急腳，間道奉絹表陳乞奏謝以聞。明宗嘉之，乃降制復授镠天下兵馬都元帥、尚父、吳越國王。未幾，又詔賜上表不名。〈（《五代會要》載長興二年四月詔曰：周榮呂望，有尚父之稱；漢重蕭何，有不名之禮。錢珝冠公侯之位，統吳越之封，宜示異恩，俾當縟禮，其錢珝宜賜不名。）〉

镠在杭州垂四十年，窮奢極貴。錢塘江舊日海潮逼州城，镠大庀工徒，鑿石填江，又平江中羅剎石，悉起臺榭，廣郡郭周三十里，邑屋之繁會，江山之雕麗，實江南之勝概也，镠學書，好吟詠。江東有羅隱者，有詩名，聞於海內，依镠為參佐。镠嘗與隱唱和，隱好譏諷，嘗戲為詩，言镠微時騎牛操挺事，镠亦怡然不怒，其通恕也如此。镠雖季年荒恣，然自唐朝，於梁室，莊宗中興已來，每來揚帆越海，貢奉無闕，故中朝亦以此善之。

镠以長興三年三月二十八日薨，年八十一。制曰：「故天下兵馬都元帥、尚父、吳越國王錢镠，累朝元老，當代勛賢，位已極於人臣，名素高於簡冊。贈典既無其官爵，易名宜示其優崇，宜令所司定謚，以王禮葬，仍賜神道碑。」謚曰武肅。镠初事董昌，時年甫壯室，性尚剛烈。時有儒士謁於主帥，已進刺矣，見镠稍怠，镠怒，投之羅剎江，及典謁者將召，镠詐云：「客已拂衣去矣。」及為帥時，有人獻詩云：「一條江水檻前流。」镠不悅，以為譏己，尋害之。迨於晚歲，方愛人下士，留心理道，數十年間，時甚歸美。镠尤恃崇盛，分兩浙為數鎮，其節制署而後奏。左右前後皆兒孫甥侄，軒陛服飾，比於王者，兩浙裏俗咸曰「海龍王」。梁開平中，浙民上言，請為镠立生祠，梁太祖許之，令翰林學士李琪撰生祠堂碑以賜之，至今蒸黎饗之，子孫保之，斯亦近代之名王也。

元瓘，镠第五子也。起家為鹽鐵發運巡官，表授尚書金部朗中，賜金紫。天復中，本州裨校許再思等為亂，構宣州節度使田頵，頵領兵奄至，镠擊敗再思，與頵通和。頵要盟於镠，镠遍召諸子問之曰：「誰能為吾為田氏之婿者？」例有難色，時元瓘年十六，進曰：「惟大王之命。」由是就親於宣州。唐天祐初，承制累遷檢校尚書左僕射、內衙都指揮使，數年之間，伐叛禦寇，大著勛績。梁貞明四年夏，镠大舉伐吳，以元瓘為水戰諸軍都指揮使。戰棹抵東洲，吳人以舟師拒戰，元瓘為火筏順風揚灰以岔之，白晝如霧，吳師迷方，遂敗之，擒軍使彭彥章並軍校七十餘人，得戰艦四百隻。吳人知不可校，通好於镠，以功奏授鎮海軍節度副使、檢校司徒。梁末，遷清海軍節度使、檢校太傅、同平章事。後唐同光初，加檢校太師、兼中書令、鎮東等軍節度觀察處置等使。時镠自為天下兵馬都元帥、尚父、守尚書令、吳越國王，及镠為太師致仕，元瓘累貢章疏，乞復舊號，唐明宗許之。镠既年高，欲立嗣，召諸子使各論功，請讓於元瓘。及镠病篤，召將吏謂之曰：「余病不起，兒皆愚懦，恐不能為爾帥。與爾輩決矣，帥當自擇。」將吏號泣言曰：「大令公有軍功，多賢行仁孝，已領兩鎮，王何苦言及此！」镠曰：「此渠定堪否？」曰：「眾等願奉賢帥。」即出符鑰數篚於前，謂元瓘曰：「三軍言爾可奉，領取此。」镠薨，遂襲父位。

唐長興四年，遣將作監李纮起復元瓘官爵，又命戶部侍郎張文寶授兼尚書令。清泰初，封吳王。二年，封越王。天福元年，賜金印。三年，封吳越國王。五年，加天下兵馬元帥。六年，授天下兵馬都元帥。其年夏有疾，秋府署災，焚之一空，乃移於他所，其焰皆隨而發焉，元瓘因驚悸發狂，以是歲八月二十四日薨，年五十五歲。謚曰文穆。元瓘幼聰敏，長於撫馭，臨戎十五年，決事神速，為軍民所附，然奢僭營造，甚於其父，故有回祿之災焉。元瓘有詩千篇，編其尤者三百篇，命曰《錦樓集》，浙中人士皆傳之。子佐為嗣。

佐，字元祐，元瓘薨，遂襲其位。晉天福末，制授檢校太師、兼中書令、吳越王，仍篆玉為冊以賜之。前代玉冊，冊夷王有之，偽梁時欲厚於镠，首為式例，故因而不改。俄授開府儀同三司、守太尉。時以建安為淮寇所攻，授東南面兵馬都元帥，佐尋遣舟師進討，淮入大敗，以功加守太師。漢高祖入汴，佐首獻琛飐，表率東道，漢祖嘉之，授諸道兵馬都元帥。佐居列土凡七年，境內豐阜，祖父三世皆為元帥，時以為榮。漢初，以疾卒於位，謚曰忠獻。佐幼好書，性溫恭，能為五七言詩，凡官屬遇雪月佳景，必同宴賞，由此士人歸心。其班品亦有丞相已下名籍，而祿給甚薄，罕能自濟，每朝廷降吏，則去其偽官，或與會則公府助以仆馬，處事齷齪，多如此類。然航海所入，歲貢百萬，王人一至，所遺至廣，故朝廷寵之，為群藩之冠。佐有子昱，年五歲，未任庶務，乃以其弟倧襲位。

倧，性明敏嚴毅，未立時，常以佐性寬善，疑掌兵權者難制，及代佐為帥，以禮法繩下，宿將舊勛，不甚優禮。大將胡進思頗不平之，乃密與親軍謀去倧。漢祖入汴之歲，十二月，進思率甲士三百大噪，突入衙署，倧闔戶以拒之，左右與之格鬥，盡為進思所殺，遂遷倧於別館，以甲士送，幽於衣錦軍，立倧異母弟俶為帥。其年夏四月，進思疽發背而卒，越人快之，以為陰靈之誅逆也。

俶，元瓘之子，倧之異母弟也。倧既為軍校所幽，時俶為溫州刺史，眾以無帥，遂迎立之，時漢乾祐元年正月十五日也。其年八月，始授檢校太師、兼中書令，充鎮海鎮東等軍節度使、東南面兵馬都元帥。周廣順中，累官至守尚書令、中書令、吳越國王。皇朝建隆初，復加天下兵馬大元帥，其後事具皇朝日曆。〈（《五代史補》：錢珝封吳越國王後，大興府署，版築斤斧之聲晝夜不絕，士卒怨嗟。或有中夜潛用白土大書於門曰：「沒了期，侵早起，抵暮歸。」珝一見欣然，遽命書吏亦以白土書數字於其側曰：「沒了期，春衣才罷又冬衣。」時人以為神輔，自是怨嗟頓息矣。僧昭者，通於術數，居兩浙，大為錢塘錢珝所禮，謂之國師。一旦謁珝，有宮中小兒嬉於側，墜下錢數十文，珝見，謂之曰：「速收，慮人恐踏破汝錢。」昭師笑曰：「汝錢欲踏破，須是牛即可。」珝喜，以為社稷堅牢之義。後至曾孫俶，舉族入朝，因而國除。俶年屬醜為牛，可謂牛踏錢而破矣。錢珝末年患雙目，有醫人不知所從來，自雲累世醫內外障眼，其術皆善於用針，無不效者。珝聞，召而使觀之，醫人曰：「可治，然大王非常人，患殆天與之，若醫，是違天地也，恐無益於壽，幸思之。」珝曰：「吾起自行伍，跨有方面，富貴足矣，但得兩眼見物，為鬼不亦快乎！」既而下手，莫不應手豁然。珝喜，所賜動以萬計，醫人皆辭不受。明年，珝卒。僧契盈，閩中人。通內外學，性尤敏速。廣順初，遊戲錢塘。一旦，陪吳越王遊碧浪亭，時潮水初滿，舟楫輻輳，望之不見其首尾，王喜曰：「吳越地去京師三千餘里，而誰知一水之利有如此耶！」契盈對曰：「可謂三千里外一條水，十二時中兩度潮。」時人謂之佳對。時江南未通，兩浙貢賦自海路而至青州，故云三千里也。）〉

史臣曰：自唐末亂離，海內分割，荊、湖、江、浙，各據一方，翼子貽孫，多歷年所。夫如是者何也？蓋值諸夏多艱，王風不競故也。洎皇宋之撫運也，因朗、陵之肇亂，命王師以遄征，一矢不亡，二方俱服。遂使瑤琨筿簜，鹹遵作貢之文；江、漢、雎、章，盡鼓朝宗之浪。夫如是者何也？蓋屬大統有歸，人寰允洽故也。惟錢氏之守杭、越，逾八十年，蓋事大勤王之節，與荊楚、湖湘不侔矣。


Chinese text: This work was published before January 1, 1923, and is in the
public domain worldwide because the author died at least 100 years ago.
