孔崇弼，初仕後唐，自吏部郎中授給事中，時族兄昭序繇給事中改左常侍，兄弟同居門下，時論榮之。崇弼，天福中遷左散騎常侍。無他才，但能談笑，戲玩人物，揚眉抵掌，取悅於人。五年，詔令泛海使於杭越。先是，浙中贈賄，每歲恒及萬緡，時議者曰：「孔常侍命奇薄，何消盈數，有命即無財，有財即無命。」明年使還，果海中船壞，空手而歸。〈（案：以下殘闕。）〉

陳保極，閩中人也。好學，善屬文，後唐天成中擢進士第，秦王從榮聞其名，辟為從事。從榮素急暴，後怒保極不告出遊宰相門，以馬箠鞭之，尋出為定州推官。從榮敗，執政知其屈，擢居三署，歷禮部、倉部員外郎。初，桑維翰登第之歲，保極時在秦王幕下，因戲謂同輩曰：「近知今歲有三個半人及第。」蓋其年收四人，保極以維翰短陋，故謂之半人也。天福中，維翰既居相位，保極時在曹郎，慮除官差跌，心不自安，乃乞假南遊，將謀退跡。既而襄、鄧長吏以行止入奏，維翰乃奏於高祖曰：「保極閩人，多狡，恐逃入淮海。」即以詔追赴闕，將下臺鍛成其事，同列李崧極言以解之，因令所司就所居鞫之，貶為衛尉寺丞，仍奪金紫。尋復為倉部員外郎，竟以銜憤而卒。

保極無時才，有傲人之名，而性復鄙吝，所得利祿，未嘗奉身，但蔬食而已。每與人奕棋，敗則以手亂其局，蓋拒所賭金錢不欲償也。及卒，室無妻兒，帷囊中貯白金十鋌，為他人所有，時甚嗤之。

王瑜，其先范陽人也。父欽祚，仕至殿中監，出為義州刺史。瑜性兇狡，然雋辯驍果，騎射刀筆之長，亦稱於當代。起家累為從事。天福中，授左贊善大夫。會濮郡秋稼豐衍，稅籍不均，命乘使車，按察定計。既至郡，謂校簿吏胡蘊、惠鶚曰：「余食貧久矣，室無增資，為我致意縣宰，且求假貸。」由是濮之部內五邑令長共斂錢五十萬，私獻於瑜。瑜即以書上奏，高祖覽章嘆曰：「廉直清慎有如此者，誠良臣也。」於是二吏五宰即時停黜，擢瑜為太府少卿。杜重威之鎮東平也，瑜父欽祚為節度副使，及重威移鎮常山，瑜乃詭計於重威，使奏己為恒州節度副使，竟代其父位。歲餘，入為刑部郎中。丙午歲，父欽祚刺舉義州，瑜歸寧至郡。會契丹據有中夏，何建以秦州歸蜀，瑜說欽祚曰：「若不西走，當屬契丹矣！」厲色數諫，其父怒而不從。因其臥疾涉旬，瑜仗劍而脅之曰：「老懦無謀，欲趨炮烙。不即為計，則死於刃下。」父不得已而聽之。時隴東屯兵扼其川路，將北趣蕃部假途，而因與郡盜酋長趙徽歃血為約，以兄事之。謂徽曰：「西至成都，余身為相，余父為將，爾當領一大郡，能遂行乎？」徽曰：「諾。」瑜慮為所賣，先致其妻孥，館於郡中。行有期矣，徽潛召其黨，伺於郊外。子夜，瑜舉族行，輜重絡繹十有餘里。徽之所親，循溝澮而遁，至馬峽路隅，舉燧相應，其黨起於伏莽，斷欽祚之首，貫諸長矛。平生聚蓄金幣萬計，皆為賊所掠，少長百口，殺之殆盡。瑜尚獨戰千人，矢不虛發，手無射捍，其指流血。及窘，乃夜竄山谷，落發為僧。月餘，為樵人所獲，縶送岐州，為侯益所殺，時年三十九。

始瑜有姑寡居，來歸其家，以前夫遺腹有子，經數年不產，每因事預告人吉兇，無不驗者。時契丹入中闕，前月餘謂瑜曰：「暴兵將至，宜速去之，茍不去，亂必及矣。」後瑜果死，此謂「天作孽，猶可違；自作孽，不可逭」也。

張繼祚，故齊王全義之子也。始為河南府衙內指揮使，全義卒，除金吾將軍，旋授蔡州刺史，累官至檢校太保。明宗郊天，充供頓使，復除西衛上將軍。唐清泰末，丁母憂。天福初，喪制未闋，會張從賓作亂，發兵迫脅，取赴河陽，令知留守事。從賓敗，與二子詔戮於市。始繼祚與範延光有舊，嘗遣人以馬遺之。屬朝廷起兵，將討鄴城，為巡兵所獲，奏之，高祖深忌之。及敗，宰臣桑維翰以父珙早事齊王，奏欲雪之，高祖不允，〈（《通鑒》：史館修撰李濤上言：張全義有再造洛邑之功，乞免其族。遂止誅繼祚妻子。）〉遂止罪繼祚一房，不累其族。

鄭阮，洺州人也。少為本部牙將，唐莊宗略地山東，以阮首歸義旗，繼遷軍職。阮有子，自幼事明宗中門使安重誨，重誨以其桀黠，愛之。及明宗即位，擢阮至鳳翔節度副使。會末帝鎮其地，阮稍狎之。末帝嗣位，以阮為趙州刺史。而阮性貪濁，民間細務，皆密察而紀之，令納賂以贖罪。有屬邑令，因科醵拒命，密以束素募人陰求其過，後竟停其職，人甚非之。又嘗以郡符取部內兇肆中人隸其籍者，遣於青州，舁喪至洺，郡人憚其遠，願輸直百緡以免其行，阮本無喪，即受直放還。識者曰：「此非吉兆也。」未幾，改曹州刺史，為政愈弊。高祖建義入洛，阮自郡來朝，旋為本州指揮使石重立所殺，舉族無孑遺。

胡饒，大梁人也。少事本鎮連帥為都吏，歷馬步都虞候。會唐明宗鎮其地，與部將王建立相善，明宗即位，建立領常山，奏饒為真定少尹。饒本憸人，既在府幕，無士君子之風。嘗因事趙郡，有平棘令張鵬者獻策，請建立於境內每縣所管鄉置鄉直一人，令月書縣令出入行止，饒乃導而薦焉。建立行之彌年，詞訟蜂起，四郡大擾。天成末，王都構亂，陰使結建立為兄弟之國。時饒又曾薦梁時右庶子張澄為判官，建立亦狎之。澄素不知書，每座則以《陰府》、《鬼谷》為己任。建立時密以王都之盟告之，澄與饒俱贊成其事，會王師圍中山，其事遂寢，而饒之兇戾如此。清泰初，馮道出鎮同州，饒時為副使，道以重臣，稀於接洽，饒忿之，每乘酒於牙門詬道，道必延入，待以酒肴，致敬而退。道謂左右曰：「此人為不善，自當有報，吾何怒焉。」饒後閑居河陽。天福二年夏，會張從賓作亂，饒謁於麾下，請預其行。從賓敗，饒以王建立方鎮平盧，走投之，建立延入城，斬之以聞，聞者快焉。

劉遂清，字得一，青州北海人，梁開封尹鄩之猶子也。父琪，以鴻臚卿致仕。遂清少敏惠，初仕梁為保鑾軍使，歷內諸司使，莊宗入汴，不改其職。明宗即位，加檢校尚書僕射，委以西都監守。逾歲，以中山王都有不臣之跡，除遂清為易州刺史，俾遏其寇沖，既至郡，大有禦侮之略，境內賴焉。王都平，加檢校司空，遷棣州刺史。天成、長興中，歷典淄、興、登三郡，咸有善政。〈（《通鑒潞王紀》：帝之起鳳翔也，召興州刺史劉遂清，遲疑不至。聞帝入洛，乃悉集三泉、西縣、金牛、桑林戍兵以歸，自散關以南，城鎮悉棄之，皆為蜀人所有。入朝，帝欲治罪，以其能自歸，乃赦之。）〉高祖即位之二年，授鳳州防禦使，加檢校司徒，會丁母憂，起復，授內客省使、右監門衛大將軍。六年，駕幸鄴都，轉宣徽北院使兼判三司，加檢校太保。七年，少帝嗣位，加右領軍衛上將軍，仍賜竭誠翊戴保節功臣。八年，出領鄭州，加檢校太傅。開運二年，遷安州防禦使。未幾，上表稱疾，詔許就便，回至上蔡，終於郵舍，時三年四月也。

遂清性至孝，牧淄川日，自北海迎其母赴郡，母既及境，遂清奔馳路側，控轡行數十里，父老觀者如堵，當時榮之。遂清素不知書，但多計畫，判三司日，每給百官俸料，與判官議曰：「斯輩非盡有才能，多世祿之家，宜澄其汙而留其清者。」或對曰：「昔唐朝渾、郭、顏、段，每一赦出，以一子出身，率為常制，且延賞垂裕，為國美譚，未有因月給而欲沙汰，恐未當也。」群論由此減之。

房暠，京兆長安人也。少為唐宰臣崔魏公家臣，後因亂，客於蒲州。天成中，唐末帝出鎮河中，暠於路左迎謁，求事軍門，末帝愛之，使治賓客。及末帝登極，歷南北院宣徽使，尋與趙延壽同為樞密使。時薛文遇、劉延朗之徒居中用事，暠雖處密地，其聽用之言，十不得三四，但隨勢可否，不為事先。每朝廷有大事，暠與端明學士等環坐會議，多於眾中俯首而睡，其避事也如此。高祖即位，以暠濡足閏朝，不專與奪，故特恩原之，命為左驍衛大將軍，留西京。開運元年春，卒於洛陽。

孟承誨，大名人也。始為本府牙校，遇高祖臨其地，升為客將。後奏為宗城令，秩滿，以百姓舉留，為常山槁城令，皆有善政。高祖有天下，擢為閣門副使，累遷宣徽使，官至檢校司空、太府卿、右武衛大將軍。及少帝嗣位，以植性纖巧，善於希旨，復與權臣宦官密相表裏，凡朝廷恩澤美使，必承誨為之，一歲之中，數四不已。由是居第華敞，財帛累積。及契丹入汴，張彥澤引兵逼宮城，少帝召承誨計之，承誨匿身不赴。少帝既出宮，寓於開封府舍，具以承誨背恩之事告彥澤，令捕而殺之，其妻女並配部族。漢高祖即位，詔贈太保。

劉繼勛，衛州人也。唐天成中，高祖鎮鄴都，繼勛時為客將，高祖愛其端謹，籍其名於帳下，從歷數鎮。及即位，擢為閣門使，出為淄州刺史，遷澶州防禦使，俄改鄭州，自宣徽北院使拜華州刺史。歲餘，鎮同州。始少帝與契丹絕好，繼勛亦預其謀，及契丹主至闕，繼勛自鎮來朝，契丹責之。時馮道在側，繼勛事急，指道曰：「少帝在鄴，道為首相，與景延廣謀議，遂致南北失歡。臣位至卑，未嘗措言，今請問道，道細知之。」契丹主曰：「此老子不是好鬧人，無相牽引，皆爾輩為之。」繼勛不敢復對。繼勛時有疾，契丹主因令人候其疾狀，雲有風痹，契丹主曰：「北方地涼，居之此疾可愈。」乃命鎖繼勛。尋解之，以疾終於家。〈（《通鑒》：契丹主聞趙在禮死，乃釋繼勛，繼勛憂憤而卒。）〉漢高祖入汴，贈太尉。

鄭受益，〈（《新唐書·宰相世系表》：字謙光。）〉唐宰相餘慶之曾孫也。余慶生浣，浣生從讜，兩為太原節度使，再登相位。從讜兄處誨，為汴州節度使。家襲清儉，深有士風，中朝禮法，以鄭氏為甲。處誨生受益。受益亦以文學致身，累歷臺閣，自尚書郎遷右諫議大夫。天福七年夏，以張彥澤數為不道，上章請行國典，旬日不報。又貢表切言，訐直無所忌，執政稍惡之。俄而以病請告，歸長安。高祖晏駕，以不赴國哀停任，會赦，拜京兆少尹。宰相趙瑩出鎮鹹秦，以受益朝班舊僚，眷待甚至。屬天下率借金谷，乃謂瑩曰：「京兆戶籍登耗，民力虛實，某備知之矣，品而定之，可使平允。」瑩信之，因使與王人同掌其事。受益既經廢棄，薄於仕宦，遂阿法射利，冀為生生之資；又素恃門望，陵轢同幕，內奸外直，群情無相洽者。及贓汙事發，騰於眾口，瑩不得已，遂按之，其直百萬。八年冬，賜死於家。受益數世公臺，一朝自棄，士君子皆惜之。

程遜，字浮休，壽春人。〈（案：此下有闕文。）〉召入翰林充學士，自兵部侍郎承旨授太常卿。天福三年秋，命使吳越，〈（《十國春秋》云：禮部尚書程遜為加恩使。）〉母羸老雙瞽，遜未嘗白執政以辭之。將行，母以手捫其面，號泣以送之。仲秋之夕，陰暝如晦，遜嘗為詩曰：「幽室有時聞雁叫，空庭無路見蟾光。」同僚見之，訝其詩語稍異。及使回，遭風水而溺焉。

李郁，字文緯，唐之宗屬也。少歷宗寺官，天成、長興中，累遷為宗正卿。性平允，所歷無愛憎毀譽。高祖登極，授光祿卿。一日晝寢，夢食巨棗，覺而有疾，謂其親友曰：「嘗聞『棗』字重『來』，呼魂之象也。余神氣逼抑，將不免乎！」天福五年夏卒。贈太子太保。馬重績，字洞微。少學數術，明太一、五紀、八象、三統大歷，居於太原。仕晉，拜太子右贊善大夫，遷司天監。天福三年，重績上言：「歷象，王者所以正一氣之元，宣萬邦之命，而古今所記，考審多差。《宣明》氣朔正而星度不驗，《崇元》五星得而歲差一日。以《宣明》之氣朔，合《崇元》之五星，二歷相參，然後符合。自前世諸歷，皆起天正十一月為歲首，用太古甲子為上元，積歲愈多，差闊愈甚。臣輒合二歷，創為新法，以唐天寶十四載乙未為上元，雨水正月中氣為氣首。」詔下司天監趙仁琦、張文皓等考核得失，仁琦等言：「明年庚子正月朔，用重績歷考之，皆合無舛。」乃下詔班行之，號《調元曆》。行之數歲輒差，遂不用。重績又言：「漏刻之法，以中星考晝夜為一百刻，八刻六十分刻之二十為一時，時以四刻十分為正，此自古所用也。今失其傳，以午正為時始，下侵未四刻十分而為午，由是晝夜昏曉，皆失其正，請依古改正。」從之。重績卒年六十四。

陳元，京兆人也。家世為醫，初事河中王重榮。乾符中，後唐武皇自太原率師攻王行瑜，路出於蒲中，時元侍湯藥，武皇甚重之。及還太原，日侍左右。武皇性剛暴，樂殺人，無敢言者。元深測其情，每有暴怒，則從容啟諫，免禍者不一，以是晉人深德之，勛貴賂遺盈門。性好酒樂施，隨得而無私積。明宗朝，為太原少尹，入為太府卿。長興中，集平生所驗方七十五首，並修合藥法百件，號曰《要術》，刊石置於太原府衙門之左，以示於眾，病者賴焉。天福中，以耄期上表求退，以光祿卿致仕，卒於晉陽，年八十餘。

史臣曰：夫彰善癉惡，《麟史》之為義也；瑜不掩瑕，虹玉之為德也。故自崇弼而下，善者既書之，其不善者亦書之，庶使後之君子見善如不及，見惡如探湯也。至如重績之曆法，陳元之醫道，亦不可漏其名而弗紀也。


Chinese text: This work was published before January 1, 1923, and is in the
public domain worldwide because the author died at least 100 years ago.
