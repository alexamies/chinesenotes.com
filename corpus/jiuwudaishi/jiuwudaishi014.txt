羅紹威，〈（《舊唐書》云：紹威，字端己。）〉魏州貴鄉人。父宏信，本名宗弁，初為馬牧監，事節度使樂彥貞。光啟末，彥貞子從訓驕盈太橫，招聚兵甲，欲誅牙軍。牙軍怒，聚噪攻之，從訓出據相州。牙軍廢彥貞，囚於龍興寺，逼令為僧，尋殺之，推小校趙文建為留後。先是，宏信自言，於所居遇一白須翁，謂之曰：「 爾當為土地主。」如是者再，心竊異之。既而文建不洽軍情，牙軍聚呼曰：「孰願為節度使者？」宏信即應曰：「白須翁早以命我，可以君長爾曹。」唐文德元年四月，牙軍推宏信為留後。朝廷聞之，即正授節旄。乾寧中，太祖急攻兗、鄆，朱瑄求援於太原。時李克用遣大將李存信率師赴之，假道於魏，屯於莘縣。存信御軍無法，稍侵魏之芻牧，宏信不平之。太祖因遣使謂宏信曰：「太原誌吞河朔，回戈之日，貴道堪憂。」宏信懼，乃歸款於太祖，仍出師三萬攻李存信，敗之。未幾，李克用領兵攻魏，營於觀音門外，屬邑多拔。太祖遣葛從周援之，戰於洹水，擒克用男落落以獻。太祖令送於宏信，斬之，晉軍乃退。是時，太祖方圖兗、鄆，慮宏信離貳，每歲時賂遺，必卑辭厚禮。宏信每有答貺，太祖必對魏使北面拜而受之，曰：「六兄比予有倍年之長，兄弟之國，安得以常鄰遇之。」故宏信以為厚己。其後，宏信累官至檢校太尉，封臨清王。光化元年八月，薨於位。

紹威襲父位為留後，〈（《舊唐書》：紹威自文德初授左散騎常侍，充天雄軍節度副使，自龍紀至乾寧，十年之中，累加官爵。）〉朝廷因而命之，尋正授旄鉞，累加檢校太尉、兼侍中，封長沙郡王。昭宗東遷，命諸道修洛邑，紹威獨營太廟，製加守侍中，進封鄴王。初，至德中，田承嗣盜據相、魏、澶、博、衛、貝等六州，召募軍中子弟，置之部下，號曰「牙軍」，皆豐給厚賜，不勝驕寵。年代浸遠，父子相襲，親黨膠固，其凶戾者，強賈豪奪，逾法犯令，長吏不能禁。變易主帥，有同兒戲，自田氏已後，垂二百年。主帥廢置，出於其手，如史憲誠、何全皞、韓君雄、樂彥貞，皆為其所立。優獎小不如意，則舉族被誅。紹威懲其往弊，雖以貨賂姑息，而心銜之。

紹威嗣世之明年正月，幽州劉仁恭擁兵十萬，謀亂河朔，進陷貝州，長驅攻魏。紹威求援於太祖，太祖遣李思安援之，屯於洹水。葛從周自邢、洺引軍入魏州。燕將劉守文、單可及與王師戰於內黃，大敗之，乘勝追躡。會從周亦出軍掩擊，又敗燕軍，斬首三萬餘級。三年，紹威遣使會軍，同攻滄州以報之。自是紹威感太祖援助之恩，深加景附。紹威見唐祚衰陵，群雄交亂，太祖兵強天下，必知有禪代之志，故傾心附結，讚成其事，每慮牙軍變易，心不自安。天祐初，州城地無故自陷，俄而小校李公牷謀變，紹威愈懼，乃定計圖牙軍，遣使告太祖，求為外援。太祖許之，遣李思安會魏博軍再攻滄州。先是，安陽公主薨於魏，太祖因之遣長直軍校馬嗣勳選兵千人，伏兵仗於巨橐中，肩舁以入魏州，言助女葬事。天祐三年正月五日，太祖親率大軍濟河，聲言視行營於滄、景，牙軍頗疑其事。是月十六日，紹威率奴客數百與嗣勳同攻之，時宿於牙城者千餘人，遲明盡誅之，凡八千家，皆赤其族，州城為之一空。翌日，太祖自內黃馳至鄴。時魏軍二萬，方與王師同圍滄州，聞城中有變，乃擁大將史仁遇保於高唐，六州之內，皆為敵，太祖遣諸將分討之，半歲方平。自是紹威雖除其逼，然尋有自弱之悔。

不數月，復有浮陽之役，紹威飛挽饋運，自鄴至長蘆五百里，疊跡重軌，不絕於路。又於魏州建元帥府署，沿道置亭候，供牲牢、酒備、軍幕、什器，上下數十萬人，一無闕者。及太祖回自長蘆，復過魏州，紹威乘間謂太祖曰：「邠、岐、太原終有狂譎之志，各以興復唐室為詞，王宜自取神器，以絕人望。天與不取，古人所非。」太祖深感之。及登極，加守太傅、兼中書令，賜號扶天啟運竭節功臣。車駕將入洛，奉詔重修五鳳樓、朝元殿，巨木良匠非當時所有，倏架於地，溯流西立於舊址之上，張設綈繡，皆有副焉。太祖甚喜，以寶帶、名馬賜之。先是，河朔三鎮司管鑰、備灑掃皆有閹人，紹威曰：「此類皆宮禁指使，豈人臣家所宜畜也。」因搜獲三十餘輩，盡以來獻，太祖嘉之。開平中，加守太師、兼中書令，邑萬戶。紹威嘗以臨淄、海岱罷兵歲久，儲庾山積，惟京師軍民多而食益寡，願於太行伐木，下安陽、淇門，斫船三百艘，置水運自大河入洛口，歲漕百萬石，以給宿衛，太祖深然之。會紹威遘疾革，遣使上章乞骸骨，太祖撫案動容，顧使者曰：「亟行語而主，為我強飯，如有不可諱，當世世貴爾子孫以相報也。」仍命其子周翰監總軍府。及訃至，輟朝三日，冊贈尚書令。紹威在鎮凡十七年，年三十四薨。

紹威形貌魁偉，有英傑氣，攻筆劄，曉音律。性復精悍明敏，服膺儒術，明達吏理。好招延文士，聚書萬卷，開學館，置書樓，每歌酒宴會，與賓佐賦詩，頗有情致。〈（《太平廣記》引《羅紹威傳》云：當時藩牧之中，最獲文章之譽。每命幕客作四方書檄，小不稱意，壞裂抵棄，自擘箋起草，下筆成文，雖無藻麗之風，幕客多所不及。）〉江東人羅隱者，佐錢鏐軍幕，有詩名於天下。紹威遣使賂遺，敘南巷之敬，隱乃聚其所為詩投寄之。紹威酷嗜其作，因目己之所為曰《偷江東集》，至今鄴中人士諷詠之。紹威嘗有公宴詩云：「簾前淡泊雲頭日，座上蕭騷雨腳風。」雖深於詩者，亦所歎伏。

紹威子三人，長曰廷規，位至司農卿，尚太祖女安陽公主，又尚金華公主，早卒。次曰周翰，繼為魏博節度使，〈（《通鑒考異》引《梁功臣傳》云：周翰起復雲麾將軍，充天雄軍節度留後，尋檢校司徒，正授魏博節度使。）〉亦早卒。季曰周敬，曆滑州節度使，別有傳。開平四年夏，詔金華公主出家為尼，居於宋州元靜寺，蓋太祖推恩於羅氏，令終其婦節也。

〈（《五代史補》：羅鄴王紹威，俊邁有詞學，尤好戲判。常有人向官街中韝驢，置鞍於地，值牛車過，急行碾破其鞍，驢主怒，歐駕車者，為廂司所擒。紹威更不按問，遂判其狀云：「鄴城大道甚寬，何故駕車碾鞍？領韝驢漢子科決，待駕車漢子喜歡！」詞雖俳諧，理甚切當，論者許之。）〉

趙犨，其先天水人。代為忠武牙將，曾祖賓，祖英奇，父叔文，皆曆故職。犨幼有奇智，齠齔之時，與鄰裏小兒戲於道左，恒分布行列為部伍戰陣之狀，自為董帥，指顧有節，如夙習焉，群兒皆稟而從之，無敢亂其行者。其父目而異之，曰：「吾家千里駒也，必大吾門矣！」及赴鄉校，誦讀之性出於同輩。弱冠有壯節，好功名，妙於弓劍，氣義勇果。郡守聞之，擢為牙校。唐會昌中，壺關作亂，隨父北征，收天井關。末幾，從王師征蠻，浹月方克，惟忠武將士轉戰溪洞之間，斬獲甚眾。本道錄其勳，陟為馬步都虞候。

乾符中，王仙芝起於曹、濮，大縱其徒，侵掠汝、鄭，犨乃率步騎數千襲之，賊黨南奔。及黃巢陷長安，天子幸蜀，中原無主，人心騷動。於是陳州數百人相率告許州連帥，願得犨知軍州事。其帥即以狀聞，於是天子下詔，以犨守陳州刺史。既視事，乃謂將吏曰：「賊巢之虐，遍於四方，苟不為長安市人所誅，則必驅殘黨以東下。況與忠武久為仇讎，淩我土疆，勢必然也。」乃遣增垣墉，浚溝洫，實倉廩，積薪芻。凡四門之外，兩舍之內，民有資糧者，悉令挽入郡中。繕甲兵，利劍槊，弓弩矢石無不畢備。又招召勁勇，置之麾下。以仲弟昶為防遏都指揮使，以季弟珝為親從都知兵馬使，長子麓、次子霖，皆分領銳兵。黃巢在長安，果為王師四面扼束，食盡人饑，謀東奔之計，先遣驍將孟楷擁徒萬人，直入項縣，犨引兵擊之。賊眾大潰，斬獲略盡，生擒孟楷。

中和三年，朝廷聞其功，就加檢校兵部尚書，俄轉右僕射。不數月，加司空，進潁川縣伯。巢黨知孟楷為陳所擒，大驚憤，乃悉眾東來，先據溵水，後與蔡州秦宗權合勢以攻宛丘，陳人懼焉。犨恐眾心攜離，乃於眾中揚言曰：「忠武素稱義勇，淮陽亦謂勁兵，是宜戮力同心，捍禦群寇，建功立節，去危就安，諸君宜圖之，況吾家食陳祿久矣！今賊眾圍逼，眾寡不均，男子當於死中求生，又何懼也。且死於為國，不猶愈於生而為賊之伍耶！汝但觀吾之破賊，敢有異議者斬之！」由是眾心靡不踴躍。無何，開門與賊接戰，每戰皆捷，賊眾益怒。巢於郡北三四里起八仙營，如宮闕之狀，又修百司廨署，儲蓄山峙，蔡人濟以甲胄，軍無所闕焉。凡圍陳三百日，大小數百戰，雖兵食將盡，然人心益固。犨因令間道奉羽書乞師於太祖，太祖素多犨之勇果，乃許之。四年四月，太祖引大軍與諸軍會於陳之西北，陳人望旗鼓出軍縱火，急攻巢寨，賊眾大潰，重圍遂解。獻捷於行在。

五年八月，除犨為蔡州節度使。於時巢黨雖敗，宗權益熾，六七年間，屠膾中原，陷二十餘郡，惟陳去蔡百餘里，兵少力微，日與爭鋒，終不能屈。文德元年，蔡州平，朝廷議勳，以犨檢校司徒，充泰寧軍節度使，又改授浙西節度使，不離宛丘，兼領二鎮。龍紀元年三月，又以平巢、蔡功，就加平章事，充忠武軍節度使，仍以陳州為理所。由是中原塵靜，唐帝復歸長安，陳、許流亡之民，繈負歸業，犨設法招撫，人皆感之。犨兄弟三人，時稱雍睦。一日，念仲弟昶同心王事，共立軍功，乃下令盡以軍州事付於昶，遂上表乞骸。後數月，寢疾，卒於陳州官舍，年六十六；葬於宛丘縣之先域，累贈大尉。

犨雖盡忠唐室，保全陳州，然默識太祖雄傑，每降心托跡，為子孫之計，故因解圍之後，以愛子結親。又請為太祖立生祠於陳州，朝夕拜謁。數年之間，悉力委輸，凡所征調，無不率先，故能保其功名。

長子麓，位至列卿。次子霖，改名岩，尚太祖女長樂公主。開平初，授衛尉卿、駙馬都尉。二年九月，權知洺州軍州事，俄轉天威軍使。十二月，授右羽林統軍，改右衛上將軍，充大內皇牆使。三年七月，出為宿州團練使，旋移州刺史。其後累曆近職，連典禁軍。預誅庶人友珪有功，末帝即位，用為租庸使、守戶部尚書。岩以勳戚自負，貨賂公行，天下之賄，半入其門。又以身尚公主，聞唐朝駙馬都尉杜悰位極將相，以服禦飲饌自奉，務極華侈，岩恥其不及。由是豐其飲膳，嘉羞法饌，動費萬錢，僦斂網商，其徒如市，權勢熏灼，人皆阿附。及唐莊宗滅梁室，岩逾垣而逸。素與徐州溫韜相善，岩往依之。既至，韜斬岩首送京師。

昶，字大東，犨仲弟也。弱冠習兵機，沈默大度，神形灑落，臨事有通變之才。及兄犨為陳州刺史，以昶為防禦都指揮使。未幾，巢將孟楷擁眾萬餘據項城縣，昶與兄犨領兵擊破之，擒楷以歸。不數月，巢黨悉眾攻陳，以報孟楷之役；又與蔡寇合從，凶醜百萬，棲於陳郊，陳人大恐。一夕，昶因巡警，假寐於闍，恍惚間如有陰助，昶異而待之。遲明，開門決戰，人心兵勢，勇不可遏，若有陰兵前導。是日，擒賊將數人，斬首千餘級，群凶氣沮。其後連日交戰，無不應機俘斬，未嘗小衄，以至重圍數月，士心如一。及賊敗圍解，朝廷紀勳，昶一門之中，疊加爵秩。當時方鎮之內，言忠勇者、言守禦者、言功勳者、言政事者，皆以犨、昶為首焉。及犨遙領泰寧軍節度，以昶為本州刺史、檢校右僕射。俄而犨有疾，遂以軍州盡付於昶。詔授兵馬留後，旋遷忠武軍節度使，亦以陳州為理所。時宗權未滅，中原方受其毒。陳、蔡封疆相接，昶每選精銳，深入蔡境。蔡賊雖眾，終不能抗，以至宗權敗焉。朝廷賞勳，加檢校司徒。昶以大寇削平之後，益留心於政事，勸課農桑，大布恩惠。景福元年秋，陳、許將吏耆老錄其功，詣闕以聞，天子嘉之，命文臥撰德政碑植於通衢，以旌其功。俄加同平章事。昶自圍解之後，恒曰：「梁王之恩，不敢忘也。」是後太祖每有征伐，昶訓練兵甲，饋挽供億，無有不至。乾寧二年寢疾，薨於鎮，年五十五，追贈太尉。

珝，字有節，犨季弟也。幼而剛毅，器宇深沉。既冠，好書籍。及壯，工騎射，尤精《三略》。及犨為陳州刺史，以珝為親從都知兵馬使。時巢黨東出商、鄧，與蔡賊會，眾至百餘萬，掘長壕五百道攻陳，陳人大懼。珝與二兄堅心誓眾，激勵將校，約以死節。珝以祖先鬆楸，去郭數里，慮為群盜穿發，乃夜縱心膂之士，遷柩入城。府庫舊有巨弩數百枝，機牙皆缺，工人咸謂不可用。珝即創意制度，自調弦筈，置之雉堞間，矢激五百餘步，凡中人馬，皆洞達胸腋，群賊畏之，不敢逼近。自仲秋至於首夏，軍食將竭，士雖不飽，而堅拒之志不移。會太祖率大軍解其圍，珝兄弟抆泣感謝。其後朝廷議功，加檢校右僕射，遙領處州刺史。犨薨，昶為忠武軍節度使，珝遷為行軍司馬、檢校司空。昶薨，珝知忠武軍留後。珝公幹之才，播於遠邇，至於符籍虛實，財穀耗登，備閱其根本，民之利病，無不洞知。庶事簡廉，公私俱濟，太祖深加慰薦。尋加特進、檢校司徒，充忠武軍節度使。陳州土壤卑疏，每歲壁壘摧圮，工役不暇，珝遂營度力用，俾以甓周砌四墉，自是無霖潦之虞。光化二年，加檢校太保、平章事。明年，檢校侍中，進封天水郡公。珝博通前古，以陳州本伏羲所都，南頓乃光武舊地，遂稽考古制，崇飾廟貌，為四民祈福之所。又詢鄧艾故址，決翟王河以溉稻粱，大實倉廩，民獲其利。珝兄弟節制陳、許，繼擁旌鉞，共二十餘年，陳人愛戴，風化大行。天復元年冬，韓建為忠武軍節度使，乃征珝知同州匡國軍節度留後。時太祖統軍岐下，珝輸挽調發，旁午道途。俄而昭宗還長安，詔征入覲，錫迎鑾功臣之號。珝因堅辭藩鎮，遂加檢校太傅、右金吾衛上將軍。及扈從東遷，歲餘，以痼疾免官，遂歸淮陽。未幾，薨於私第，年五十五。詔贈侍中，陳人為之罷市。子縠，仕至左驍衛大將軍、宣徽北院使。唐莊宗入汴，與從兄岩皆族誅。

王珂，河中人。祖縱，鹽州刺史。父重榮，河東節度使，破黃巢有大功，封琅邪郡王。珂本重榮兄重簡之子，出繼重榮。唐僖宗光啟三年，重榮為部將常行儒所害，推重榮弟重盈為蒲帥，以珂為行軍司馬。及重盈卒，軍府推珂為留後。時重盈子珙為陝州節度使，瑤為絳州刺史，由是爭為蒲帥，瑤、珙連上章論列，又與太祖書云：「珂非吾兄弟，蓋餘家之蒼頭也，小字忠兒，安得繼嗣！」珂亦上章云：「亡父有興復之功。」又遣使求援於太原，李克用為保薦於朝，昭宗可之。既而珙厚結王行瑜、李茂貞、韓建為援，三鎮互相表薦，昭宗詔諭之曰：「吾以太原與重榮有再造之功，已俞其奏矣。」乾寧二年五月，三鎮率兵入覲，賊害時政，請以河中授珙、瑤，又連兵以攻河中。克用聞之，出師以討三鎮，瑤、珙兵退，晉師拔絳州，擒瑤斬之。及克用駐軍於渭北，昭宗以珂為河中節度使，正授旄鉞，克用因以女妻珂；珂至太原謝婚成禮，克用令李嗣昭將兵助珂，攻珙於陝焉。光化末，太祖謂張存敬曰：「珂恃太原之勢，侮慢鄰封，爾為我持一繩以縛之。」天復元年春，存敬兵下晉、絳，令何糸因守晉州以扼太原援師。二月，大軍逼河中，珂妻書告太原曰：「敵勢攻逼，朝夕為俘囚，乞食於大梁矣，大人安忍不救！」克用曰：「前途既阻，眾寡不敵，救則與爾兩亡。可與王郎歸朝廷。」珂復求救於李茂貞，茂貞不答。珂勢窮蹙，即登城謂存敬曰：「吾與汴王有家世事分，公宜退舍，俟汴王至，吾自聽命。」存敬即日退舍。三月，太祖自洛陽至，先哭於重榮之墓，蒲人聞之感悅。珂欲麵縛牽羊以見，太祖曰：「太師阿舅之恩，何時可忘，郎君若以亡國之禮相見，黃泉其謂我何！」〈（《歐陽史》云：梁太祖自同州降唐，即依重榮，以母王氏，故事重榮為舅。）〉及珂出迎於路，握手歔欷，聯轡而入。乃以居敬守河中，珂舉家徙於汴。後入覲，被殺於華州傳舍。

珙，少有俊氣，才兼文武，性甚驕虐。屬世多故，遂代伯父重霸為陝州節度使。為政苛暴，且多猜忌，殘忍好殺，不以生命為意，內至妻孥宗屬，外則賓幕將吏，一言不合，則五毒將施，鞭笞刳斮，無日無之。奢縱聚斂，民不堪命，由是左右惕懼，憂在不測。唐光化二年夏六月，為部將李璠所殺。璠自稱留後，因是陝州不復為王氏所有。

史臣曰：紹威始為唐雄，據魏地，當土德之季運，倡梁祖以強禪，在梁則為佐命也，在唐則豈得為忠臣乎！趙犨以淮陽咫尺之地，抗黃巢百萬之眾，功成事立，有足多者。岩、縠非賢，遽泯其嗣，惜哉！王珂奕世山河，勢危被擄，乃魏豹之徒與！


Chinese text: This work was published before January 1, 1923, and is in the
public domain worldwide because the author died at least 100 years ago.
