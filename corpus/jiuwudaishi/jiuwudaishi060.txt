李襲吉，自言左相林甫之後，父圖，為洛陽令，因家焉。襲吉乾符末應進士舉，遇亂，避地河中，依節度使李都，擢為鹽鐵判官。及王重榮代，不喜文士，時喪亂之後，衣冠多逃難汾、晉間。襲吉訪舊至太原，武皇署為府掾，出宰榆社。光啟初，武皇遇難上源，記室歿焉，既歸鎮，辟掌奏者，多不如旨。或有薦襲吉能文，召試稱旨，即署為掌書記。襲吉博學多通，尤諳悉國朝近事，為文精意練實，動據典故，無所放縱，羽檄軍書，辭理宏健。自武皇上源之難，與梁祖不協，乾寧末，劉仁恭負恩，其間論列是非，交相聘答者數百篇，警策之句，播在人口，文士稱之。三年，遷節度副使，從討王行瑜，拜右諫議大夫。及師還渭北，武皇不獲入覲，為武皇作違離表，中有警句云：「穴禽有翼，聽舜樂以猶來；天路無梯，望堯雲而不到。」昭宗覽之嘉歎。洎襲吉入奏，麵詔諭之，優賜特異。〈（《北夢瑣言》：習吉從李克用至渭南，令其入奏，帝重其文章，授諫議大夫，使上事北省以榮之。）〉其年十二月，師還太原，王珂為浮梁於夏陽渡，襲吉從軍，時笮斷航破，武皇僅免，襲吉墜河，得大冰承足，沿流七八里，還岸而止，救之獲免。

天復中，武皇議欲修好於梁，命襲吉為書以貽梁祖，書曰：

一別清德，十有餘年，失意杯盤，爭鋒劍戟。山長水闊，難追二國之歡；雁逝魚沉，久絕八行之賜。比者仆與公實聯宗姓，原忝恩行，投分深情，將期棲托，論交馬上，薦美朝端，傾向仁賢，未省疏闕。豈謂運由奇特，謗起奸邪。毒手尊拳，交相於幕夜；金戈鐵馬，蹂踐於明時。狂藥致其失歡，陳事止於堪笑。今則皆登貴位，盡及中年，蘧公亦要知非，君子何勞用壯。今公貴先列辟，名過古人。合縱連衡，本務家邦之計；拓地守境，要存子孫之基。文王貴奔走之交，仲尼譚損益之友，仆顧慚虛薄，舊忝眷私，一言許心，萬死不悔，壯懷忠力，猶勝他人，盟於三光，願赴湯火。公又何必終年立敵，懇意相窺，徇一時之襟靈，取四郊之倦弊，今日得其小眾，明日下其危牆，弊師無遺鏃之憂，鄰壤抱剝床之痛。又慮悠悠之黨，妄瀆聽聞，見仆韜勇枕威，戢兵守境，不量本末，誤致窺覦。

且仆自壯歲已前，業經陷敵，以殺戮為東作，號兼並為永謀。及其首陟師壇，躬被公兗，天子命我為群後，明公許我以下交，所以斂跡愛人，蓄兵務德，收燕薊則還其故將，入蒲阪而不負前言。況五載休兵，三邊校士，鐵騎犀甲，雲屯穀量。馬邑兒童，皆為銳將；鷲峰宮闕，鹹作京坻。問年猶少於仁明，語地幸依於險阻，有何覘睹，便誤英聰。

況仆臨戎握兵，粗有操斷，屈伸進退，久貯心期。勝則撫三晉之民，敗則征五部之眾，長驅席卷，反首提戈。但慮隳突中原，為公後患，四海群謗，盡歸仁明，終不能見仆一夫，得仆一馬。銳師儻失，則難整齊，請防後艱，願存前好。矧復陰山部落，是仆懿親；回紇師徒，累從外舍。文靖求始畢之眾，元海征五部之師，寬言虛詞，猶或得志。今仆散積財而募勇輩，輦寶貨以誘義戎，征其密親，啗以美利，控弦跨馬，寧有數乎！但緣荷位天朝，惻心疲瘵，峨峨亭障，未忍起戎。亦望公深識鄙懷，洞回英鑒，論交釋憾，慮禍革心，不聽浮譚，以傷霸業。夫《易》惟忌滿，道貴持盈，儻恃勇以喪師，如擎盤而失水，為蛇刻鶴，幸賜徊翔，

仆少負褊心，天與直氣，間謀詭論，誓不為之。唯將藥石之譚，願托金蘭之分。儻愚衷未豁，彼抱猶迷，假令罄三朝之威，窮九流之辯，遣回肝膈，如俟河清。今者執簡吐誠，願垂保鑒。

仆自眷私睽隔，翰墨往來，或有鄙詞，稍侵英聽，亦承嘉論，每賜罵言。敘歡既罷於尋戈，焚謗幸蠲其載筆，窮因尚口，樂貴和心，願祛沉閼之嫌，以復塤篪之好。今者卜於嚬分，不欲因人，專遣使乎，直詣鈴閣。古者兵交兩地，使在其間，致命受辭，幸存前誌。昔賢貴於投分，義士難於屈讎，若非仰戀恩私，安可輕露肝膈，淒淒丹愫，炳炳血情，臨紙向風，千萬難述。

梁祖覽之，至「毒手尊拳」之句，怡然謂敬翔曰：「李公鬥絕一隅，安得此文士！如吾之智算，得襲吉之筆才，虎傅翼矣！」又讀至「馬邑兒童」、「陰山部落」之句，梁祖怒謂敬翔曰：「李太原殘喘餘息，猶氣吞宇宙，可詬罵之。」及翔為報書，詞理非勝，由是襲吉之名愈重。〈（《通鑒考異》引《唐末見聞錄》載全忠回書云：前年洹水，曾獲賢郎；去歲青山，又擒列將。蓋梁之書檄，皆此類也。）〉

自廣明大亂之後，諸侯割據方面，競延名士，以掌書檄。是時梁有敬翔，燕有馬鬱，華州有李巨川，荊南有鄭準，〈（《唐新纂》云：鄭準，士族，未第時，佐荊門上穀蓮幕，飛書走檄，不讓古人，秉直去邪，無慚往哲，考準為成汭書記，汭封上穀郡王。）〉鳳翔有王超，〈（《北夢瑣言》：唐末，鳳翔判官王超，推奉李茂貞，挾曹、馬之勢，箋奏文檄，恣意翱翔。後為興元留後，遇害，有《鳳鳴集》三十卷行於世。）〉錢塘有羅隱，魏博有李山甫，皆有文稱，與襲吉齊名於時。

襲吉在武皇幕府垂十五年，視事之暇，唯讀書業文，手不釋卷。性恬於榮利，獎誘後進，不以己能格物。參決府事，務在公平，不交賂遺，綽綽有士大夫之風概焉。天祐三年六月，以風病卒於太原。同光二年，追贈禮部尚書。

王緘，幽州劉仁恭故吏也。少以刀筆直記室，仁恭假以幕職，令使鳳翔。還經太原，屬仁恭阻命，武皇留之。緘堅辭復命，書詞稍抗，武皇怒，下獄詰之，謝罪聽命，乃署為推官，曆掌書記。〈（《契丹國誌·韓延徽傳》：延徽自契丹奔晉，晉王欲置之幕府掌書記，王緘嫉之，延徽不自安，求東歸省母，遂復入契丹，寓書於晉王，敘所以北去之意。且曰：「非不戀英主，非不思故鄉，所以不留，正懼王緘之讒耳。」）〉從莊宗經略山東，承製授檢校司空、魏博節度使。緘博學善屬文，燕薊多文士，緘後生，未知名，及在太原，名位驟達。燕人馬鬱，有盛名於鄉里，而緘素以吏職事鬱。及鬱在太原，謂緘曰：「公在此作文士，所謂避風之鳥，受賜於魯人也。」每於公宴，但呼王緘而已。十年，從征幽州，既獲仁恭父子，莊宗命緘為露布，觀其旨趣。緘起草無所辭避，義士以此少之。胡柳之役，緘隨輜重前行，歿於亂兵。際晚，盧質還營，莊宗問副使所在，曰：「某醉不之知也。」既而緘凶問至，莊宗流涕久之，得其喪，歸葬太原。

李敬義，本名延古，太尉衛公德裕之孫。初隨父煒貶連州，遇赦得還。嘗從事浙東，自言遇涿道士，謂之曰：「子方厄運，不宜仕進。」敬義悚然對曰：「吾終老賤哉？」涿曰：「自此四十三年，必遇聖王大任，子其志之。」敬義以為然，乃無心仕宦，退歸洛南平泉舊業。為河南尹張全義所和，歲時給遺特厚，出入其門，欲署幕職，堅辭不就。

初，德裕之為將相也，大有勳於王室，出藩入輔，綿曆累朝；及留守洛陽，有終焉之志，於平泉置別墅，采天下奇花異竹、珍木怪石，為園池之玩。自為家戒序錄，誌其草木之得處，刊於石，云：「移吾片石，折樹一枝，非子孫也。」洎巢、蔡之亂，洛都灰燼，全義披榛而創都邑，李氏花木，多為都下移掘，樵人鬻賣，園亭掃地矣。有醒酒石，德裕醉即踞之，最保惜者。光化初，中使有監全義軍得此石，置於家園。敬義知之，泣渭全義曰：「平泉別業，吾祖戒約甚嚴，子孫不肖，動違先旨。」因托全義請石於監軍。他日宴會，全義謂監軍曰：「李員外泣告，言內侍得衛公醒酒石，其祖戒堪哀，內侍能回遺否？」監軍忿然厲聲曰：「黃巢敗後，誰家園池完復，豈獨平泉有石哉！」全義始受黃巢偽命，以為詬己，大怒曰：「吾今為唐臣，非巢賊也。」即署奏笞斃之。

昭宗遷都洛陽，以敬義為司勳員外郎。柳璨之陷裴、趙諸族，希梁祖旨奏云：「近年浮薄相扇，趨競成風，乃有臥邀軒冕，視王爵如土梗者。司空圖、李敬義三度除官，養望不至，咸宜屏黜，以勸事君者。」翌日，詔曰：「司勳史外郎李延古，世荷國恩，兩葉相位，幸從筮仕，累忝寵榮，多曆歲時，不趨班列。而自遷都卜洛，紀律載張，去明庭而非遙，處別墅而無懼，岡思報效，姑務便安。為臣之節如斯，貽厥之謀何在！須加懲責，以肅朝倫，九寺勾稽，尚謂寬典，可責授衛尉寺主簿。」司空圖亦追停前詔，任從閑適。圖，唐史有傳。〈（《舊唐書·哀帝紀》：六月戊申，敕前司勳員外郎、賜緋魚袋李延古責授衛尉寺主簿。九月壬寅，敕前大中大夫、尚書兵部侍郎、賜紫金魚袋司空圖放還中條山。蓋延古與司空圖同時被劾，其降敕則有先後也。）〉時全義既不能庇護，乃密托楊師厚，令敬義潛往依之，因挈族客居衛州者累年，師厚給遺周厚。

十二年，莊宗定河朔，史建瑭收新鄉，敬義謁見。是歲，上遣使迎至魏州，置北京留守判官承製拜工部尚書，奉使王鎔。敬義以遠祖趙郡，見鎔展維桑之敬，鎔遣判官李翥送《讚皇集》三卷，令謁前代碑壟，使還，歸職太原。監軍張承業尤不悅本朝宰輔子孫，待敬義甚薄，或面折於公宴，或指言德裕過惡，敬義不得志，鬱憤而卒。同光二年，贈右僕射。〈（《五代史闕文》：司空圖，字表聖，自言泗州人。少有俊才，威通中，一舉登進士第。雅好為文，躁於進取，頗臬矜伐，端士鄙之。初，從事使府，及登朝，驟曆清要。巢賊之亂，車駕播遷，圖有先人舊業在中條山，極林泉之美，圖自禮部員外郎，因避地焉，日以詩酒自娛。屬天下板蕩，士多往依之，互相推獎，由是聲名藉甚。昭宗反正，以戶部侍郎征至京師。圖既負才慢世，謂己當為宰輔，時要惡之，稍抑其銳，圖憤憤謝病，復歸中條。與人書疏，不名官位，但稱知非子，又稱耐辱居士。其所居曰禎貽溪，溪上結茅屋，命曰休休亭，常自為記雲。臣謹案：圖，河中虞鄉人，少有文彩，未為鄉里所稱。會王凝自尚書郎出為絳刺史，圖以文謁之，大為凝所賞歎，由是知名。未幾，凝入知制誥，遷中書舍人、知貢舉。擢圖上第。頃之，凝出為宣州觀察使，辟圖為從事。既渡江，御史府奏圖監察，下詔追之。圖感知己之恩，不忍輕離幕府，滿百日不赴闕，為台司所劾，遂以本官分司。久之，征拜禮部員外郎，俄知制誥，故集中有文曰：戀恩稽命，點係洛師，於今十年，方忝綸閣，此豈躁於進取者耶！舊史不詳，一至於此。圖見唐政多僻，中官用事，知天下必亂，即棄官歸中條山。尋以中書舍人征，又拜禮部、戶部侍郎，皆不起。及昭宗播遷華下，圖以密邇乘輿，即時奔問，復辭還山，故詩曰「多病形容五十三，誰憐借笏趙朝參」，此豈有意於相位耶！河中節度使王重榮請圖撰碑，得絹數千匹，圖致於虞鄉市心，恣鄉人所取，一日而盡。是時盜賊充斥，獨不入王官穀，河中士人依圖避難，全者甚眾。昭宗東遷，又以兵部侍郎召至洛下，為柳璨所阻，一謝而退。梁祖受禪，以禮部尚書征，辭以老疾，卒時年八十餘。臣又案：梁室大臣，如敬翔、李振、杜曉、楊涉等，皆唐朝舊族，本當忠義立身，重侯累將，三百餘年，一旦委質朱梁，其甚者讚成弑逆。惟圖以清直避世，終身不事梁祖，故《梁史》揭圖小瑕以泯大節者，良有以也。）〉

盧汝弼，〈（《宣和書譜》：汝弼字子諧，祖綸，唐貞元年有詩名。父簡求，為河東節度使。汝弼少力學，不喜為世胄，篤誌科舉，登進士第，文彩秀麗，一時士大夫稱之。）〉唐昭宗景福中，擢進士第，曆台省。昭宗自秦遷洛，時為祠部郎中、知制誥。時梁祖淩弱唐室，殄滅衣冠，懼禍渡河，由上黨歸於晉陽。初，武皇平王行瑜，天子許承製授將吏官秩。是時藩侯倔強者，多偽行墨製，武皇恥而不行，長吏皆表授。及莊宗嗣晉王位，承製置吏，又得汝弼，有若符契，由是除補之命，皆出汝弼之手，既而畿內官吏，考課議擬，奔走盈門，頗以賄賂聞，士論少之。洎帝平定趙、魏，汝弼每請謁迎勞，必陳說天命，顒俟中興，帝亦以宰輔期之。建國前，卒於晉。〈（《宣和書譜》：贈兵部尚書。）〉

李德休，字表逸，趙郡讚皇人也。祖絳，山南西道節度使，唐史有傳。父璋，宣州觀察使。德休登進士第，曆鹽鐵官、渭南尉、右補闕、侍御史。天祐初，兩京喪亂，乃寓跡河朔，定州節度使王處直辟為從事。莊宗即位於魏州，征為御史中丞，轉兵部、吏部侍郎，權知左丞，以禮部尚書致仕。卒時年七十四。贈太子少保。

蘇循，父特，陳州刺史。循，咸通中登進士第，累曆台閣。昭宗朝，再至禮部尚書。循性阿諛，善承順苟容，以希進取。昭宗自遷洛之後，梁祖凶勢日滋，唐室舊臣，陰懷主辱之憤，名族之胄，往往有違禍不仕者，唯循希旨附會。及梁祖失律於淮南，西屯於壽春，要少帝欲授九錫。朝臣或議是非，循揚言云：「梁王功業顯大，曆數有歸，朝廷速宜揖讓。」當時朝士畏梁祖如虎，罔敢違其言者。明年，梁祖逼禪，循為冊禮副使。梁祖既受命，宴於元德殿，舉酒曰：「朕夾輔日淺，代德未隆，置朕及此者，群公推崇之意也。」楊涉、張文蔚慚懼失對，致謝而已。循與張禕、薛貽矩因盛陳梁祖之德業，應天順人之美。循自以奉冊之勞，旦夕望居宰輔，而敬翔惡其為人，謂梁祖曰：「聖祚維新，宜選端士，以鎮風俗。如循等輩，俱無士行，實唐家之鴟梟，當今之狐魅，彼專賣國以取利，不可立維新之朝。」

初，循子楷，乾寧二年登進士第。中使有奏禦者云：「今年進士二十餘人，僥幸者半，物論以為不可。」昭宗命學士陸扆、馮渥重試於雲韶殿，及格者一十四人。詔云：「蘇楷、盧賡等四人，詩句最卑，蕪累頗甚，曾無學業，敢竊科名，浼我至公，難從濫進，宜付所司落下，不得再赴舉場。」楷以此慚恨，長幸國家之災。昭宗遇弑，輝王嗣位，國命出於朱氏，楷始得為起居郎。

柳璨陷害朝臣，衣冠惕息，無敢言者。初，梁祖欲以張廷範為太常卿，裴樞以為不可。柳璨懼梁祖之毒，乃歸過於樞，故裴、趙罹白馬之禍。楷因附璨，復依廷範。時有司初定昭宗諡號，楷謂廷範曰：「諡者所以表行實，前有司之諡先帝為昭宗，所謂名實不副。司空為樂卿，餘忝史職，典章有失，安得不言。」乃上疏曰：「帝王禦宇，察理亂以審汙隆；祀享配天，資諡號以定升降。故臣下君上，皆不得而私也。先帝睿哲居尊，恭儉垂化，其於善美，孰敢蔽虧。然而否運莫興，至理猶鬱，遂致四方多事，萬乘播遷。始則宦豎凶狂，受幽辱於東內；終則嬪嬙悖亂，罹夭閼於中闈。其於易名，宜循考行。有司先定尊諡曰聖穆景文孝皇帝，廟號昭宗，敢言溢美，似異直書。今郊禋有日，祫祭惟時，將期允愜列聖之心，更在詳議新廟之稱，庶使葉先朝罪己之德，表聖上無私之明。」〈（《舊唐書》云：蘇楷目不知書，僅能執筆，其文羅袞作也。）〉太常卿張廷範奏議曰：「昭宗初實彰於聖德，後漸減於休明，致季述幽辱於前，茂貞劫幸於後，雖數拘厄運，亦道失始終。違陵寢於西京，徙兆民於東洛，軔輦輅未逾於寒暑，行大事俄起於宮闈。謹聞執事堅固之謂恭，亂而不損之謂靈，武而不遂之謂莊，在國逢難之謂閔，因事有功之謂襄。今請改諡曰恭靈莊閔皇帝，廟號襄宗。」輝王答詔曰：「勉依所奏，哀咽良深。」楷附會幸災也如是。

及梁祖即位於汴，楷自以遭遇千載一時，敬翔深鄙其行。尋有詔云：「蘇楷、高貽休、蕭聞禮等，人才寢陋，不可塵穢班行，並勒歸田里。」循、楷既失所望，懼以前過獲罪，乃退歸河中依朱友謙。莊宗將即位於魏州，時百官多缺，乃求訪本朝衣冠，友謙令赴行台。時張承業未欲莊宗即尊位，諸將賓僚無敢讚成者，及循至，入衙城見府廨即拜，謂之拜殿。時將吏未行蹈舞禮，及循朝謁，即呼萬歲舞抃，泣而稱臣，莊宗大悅。翌日，又獻大筆三十管，曰「畫日筆」，莊宗益喜。承業聞之怒，會盧汝弼卒，即令循守本官，代為副使。明年春，循因食蜜雪，傷寒而卒。同光二年，贈左僕射，以楷為員外郎。天成中，累曆使幕，會執政欲糾其駁諡之罪，竟以憂慚而卒。

史臣曰：昔武皇之樹霸基，莊宗之開帝業，皆旁求多士，用佐丕圖。故數君子者，或以書檄敏才，或以搢紳舊族，鹹登貴仕，諒亦宜哉！唯蘇循讚梁祖之強禪，蘇楷駁昭宗之舊諡，士風臣節，豈若是乎！斯蓋文苑之豺狼，儒林之荊棘也。


Chinese text: This work was published before January 1, 1923, and is in the
public domain worldwide because the author died at least 100 years ago.
