朱瑄，宋州下邑人也。父慶，里之豪右，以攻剽販鹽為事，吏捕之伏法。瑄坐父罪以笞免。因入王敬武軍為小校。唐中和二年，諫議大夫張浚征兵於青州，敬武遣將曹全晸率軍赴之，以瑄隸焉。以戰功累遷列校。賊敗出關，全晸以本軍還鎮。會鄆帥薛崇卒，部將崔君預據城叛，全晸攻之，殺君預自為留後。瑄以功授濮州刺史、鄆州馬步軍都將。光啟初，魏博韓允中攻鄆，全晸為其所害。瑄據城自固。三軍推為留後。允中敗，朝廷以瑄為天平軍節度使，累加官至檢校太尉、同平章事。太祖初鎮大梁，兵威未振，連歲為秦宗權所圍，士不解甲，危殆日數四。太祖以瑄同宗，早兄事之，乃遣使求援於瑄。光啟末，宗權急攻大梁，瑄與弟瑾率兗、鄆之師來援，大敗蔡賊，解圍而遁。太祖感其力，厚禮以歸之。先是，瑄、瑾駐於大梁，睹太祖軍士驍勇，私心愛之。及歸，厚懸金帛於界上以誘焉。諸軍貪其厚利，私遁者甚眾。太祖移牒以讓之，瑄來詞不遜，由是始構隙焉。及秦宗權敗，太祖移軍攻時溥於徐州。時瑄方右溥，乃遣使來告太祖曰：「巢、權繼為蛇虺，毒螫中原，與君把臂同盟，輔車相依。今賊已平殄，人粗聊生，吾弟宜念遠圖，不可自相魚肉。或行人之失辭，疆吏之逾法，可以理遣，未得便睽和好。投鼠忌器，弟幸思之。 」太祖方怒時溥通於孫儒，不從其言。及龐師古攻徐州，瑄出師來援，太祖深銜之。徐既平，太祖並兵以攻鄆，自景福元年冬遣朱友裕領軍渡濟，至乾寧三年宿軍齊、鄆間，大小凡數十戰，語在《太祖紀》中。自是野無人耕，屬城悉為我有。瑄乃遣人求救於太原，李克用遣其將李承嗣、史儼等援之。尋為羅宏信所扼，援路既絕，瑄、瑾竟敗。乾寧四年正月，龐師古攻陷鄆州，遁至中都北，匿於民家，為其所箠，並妻榮氏擒之來獻，俱斬於汴橋下。

朱瑾，瑄從父弟。雄武絕倫，性頗殘忍。光啟中，瑾與兗州節度使齊克讓婚，瑾自鄆盛飾車服，私藏兵甲，以赴禮會。親迎之夜，甲士竊發，擄克讓，自稱留後。及蔡賊鴟張，瑾與太祖連衡，同討宗權，前後屢捷，以功正授兗州節度使。既得士心，有兼並天下之意，太祖亦忌之。瑾以厚利招誘太祖軍士，以為間諜。及太祖攻鄆，瑾出師來援，累與太祖接戰。乾寧二年春，太祖令大將朱友恭攻瑾，掘塹柵以環之。朱瑄遣將賀瑰及蕃將何懷寶赴援，為友恭所擒。十一月，瑾從兄齊州刺史瓊以州降。太祖令執賀瑰、懷寶及瓊以徇於城下，語曰：「卿兄已敗，早宜效順。」瑾偽遣牙將瑚兒持書幣送降，太祖自至延壽門外，與瑾交語。瑾謂太祖曰：「欲令大將送符印，願得兄瓊來押領，所貴骨肉，盡布腹心也。」太祖遣瓊與客將劉捍取符笥，瑾單馬立於橋上，揮手謂捍曰：「可令兄來，余有密款。」即令瓊往。瑾先令騎士董懷進伏於橋下，及瓊至，懷進突出，擒瓊而入，俄而斬瓊首投於城外，太祖乃班師。

及鄆州陷，龐師古乘勝攻兗，瑾與李承嗣方出兵求芻粟於豐沛間，瑾之二子及大將康懷英、判官辛綰、小校閻寶以城降師古。瑾無歸路，即與承嗣將麾下士將保沂州，刺史尹處賓拒關不納，乃保海州。為師古所迫，遂擁州民渡淮依楊行密。行密表瑾領徐州節度使。龐師古渡淮，行密令瑾率師以禦之，清口之敗，瑾有力焉。自是瑾率淮軍連歲北寇徐、宿，大為東南之患。

及行密卒，子渭繼立，以徐溫子知訓為行軍副使，寵遇頗深。後楊溥僭號，知訓為樞密使，知政事，以瑾為同平章事，仍督親軍。時徐溫父子恃寵專政，慮瑾不附己。〈（陳彭年《江南別錄》云：徐知訓初學兵法於朱瑾，瑾悉心教之。後與瑾有隙，夜遣壯士殺瑾，瑾手刃數人，埋於舍後。）〉貞明四年六月，出瑾為淮寧軍節度使。知訓設家宴以餞瑾，瑾事之逾遜。翌日，詣知訓第謝，留門久之，知訓家僮私謂瑾曰：「政事相公此夕在白牡丹妓院，侍者無得往。」瑾謂典謁曰：「吾不奈朝饑，且歸。」既而知訓聞之，愕然曰：「晚當過瑾。」瑾厚備供帳。瑾有所乘名馬，冬以錦帳貯之，夏以羅幬護之。愛妓桃氏，有絕色，善歌舞。及知訓至，奉卮酒為壽，初以名馬奉，知訓喜而言曰：「相公出鎮，與吾暫別，離恨可知，願此盡歡。」瑾即延知訓於中堂，出桃氏，酒既醉，瑾斬知訓首，示其部下。因以其眾急趨衙城，知訓之黨已闔門矣，唯瑾得獨入，與衙兵戰。復逾城而出，傷足，求馬不獲，遂自刎。暴其屍於市，盛夏無蠅蛆，徐溫令投之於江，部人竊收葬之。溫疾亟，夢瑾被髮引滿將射之。溫乃為之禮葬，立祠以祭之。〈（馬令《南唐書》云：初，宿衛將李球、馬謙挾楊隆演登樓，取庫兵以誅知訓，陣於門橋。知訓與戰，頻卻。朱瑾適自外來，以一騎前視其陣，曰：「不足為也。」因反顧一麾，外兵爭進，遂斬球、謙，亂兵皆潰。瑾嘗有德於知訓者也，及其凶終，吳人皆謂曲在知訓。《五代史補》：瑾之奔淮南也，時行密方圖霸，其為禮待，有加於諸將數等。瑾感行密見知，欲立奇功為報，但憾無入陣馬，忽忽不樂。一日晝寢，夢老叟，眉發皓然，謂謹曰：「君長憾無入陣馬，今馬生矣！」及廄隸報，適退槽馬生一駒，見臥未能起。瑾驚曰：「何應之速也！」行往視之，見骨目皆非常馬，大喜曰：「事辦矣！」其後破杜洪，取鍾傳，未嘗不得力焉。初，瑾之來也，徐溫睹其英烈，深忌之，故瑾不敢預政。及行密死，子溥嗣位，溫與張鎬爭權，襲殺鎬，自是事無大小，皆決於溫。既而溫復為自安之計，乃以子知訓自代，然後引兵出居金陵，實欲控製中外。知訓尤恣橫，瑾居常嫉之。一旦知訓欲得瑾所乘馬，瑾怒，遂擊殺知訓，提其首請溥起兵誅溫。溥素怯懦，見之掩麵而走。瑾曰：「老婢兒不足為計！」亦自殺，中外大駭且懼。溫至，遽以瑾屍暴之市中。時盛暑，肌肉累日不壞，至青蠅無敢輒泊。人有病者，或於暴屍處取土煎而服之，無不愈。）〉

時溥，徐州人，初為州之驍將。唐中和初，秦宗權據蔡州，侵寇鄰藩，節度使支詳命溥率師以討之，徐軍屢捷，軍情歸順，以節鉞授之。〈（《舊唐書》列傳云：時溥，彭城人，徐之牙將。黃巢據長安，詔征天下兵進討。中和二年，武寧軍節度使支詳遣溥與副將陳璠率師五千赴難，行至河陰，軍亂，剽河陰縣回。溥招合撫諭，其眾復集，懼罪，屯於境上。詳遣人迎犒，悉恕之，溥乃移軍向徐州。既入，軍人大呼，推溥為留後。送詳於大彭館。溥大出資裝，遣陳璠援詳歸京。詳宿七里亭，其夜為璠所殺，舉家屠害。溥以璠為宿州刺史，竟以違命殺詳，溥誅璠，又令別將帥軍三千赴難京師。天子還宮，授之節鉞。及黃巢攻陳州，秦宗權據蔡州，與賊連結，徐、蔡相近，溥出師討之，軍鋒益盛，每戰屢捷。黃巢之敗也，其將尚讓以數千人降溥。後林言又斬黃巢首歸徐州。時溥功居第一，詔授檢校太尉、中書令、钜鹿郡王。宗權未平，仍授溥徐州行營兵馬都統。蔡賊平，朱全忠與之爭功，遂相嫌怨。淮南亂，朝廷以全忠遙領淮南節度，以平孫儒、行密之亂。汴人應援，路出徐方，溥阻之。全忠怒，出師攻徐。自光啟至大順，六七年間，汴軍四集，徐、泗三郡，民無耕稼，頻歲水災，人喪十六七。溥窘蹙，求和於汴，全忠曰：「移鎮則可。」朝廷以尚書劉崇望代溥，以溥為太子太師。溥懼出城見害，不受代。汴將龐師古陳兵於野，溥求援於兗州，朱瑾出兵救之；值大雪，糧盡而還。城中守陴者饑甚，加之疾疫，汴將王重師、牛存節夜乘梯而入，溥與妻子登樓自焚而卒，實景福二年也。地入於汴。）〉

王師範，青州人。父敬武，初為平盧牙將。唐廣明元年，無棣人洪霸郎合群盜於齊、棣間，節度使安師儒遣敬武討平之。及巢賊犯長安，諸藩擅易主帥，敬武乃逐師儒，自為留後。王鐸承製授以節鉞，後以出師勤王功，加太尉、平章事。龍紀中，敬武卒，師範年幼，三軍推之為帥，棣州刺史張蟾叛於師範，不受節度，朝廷乃以崔安潛為平盧帥，師範拒命。張蟾迎安潛至郡，同討師範。師範遣將盧宏將兵攻蟾，宏復叛，與蟾通謀，偽旋軍將襲青州。師範知之，遣重賂迎宏，謂之曰：「吾以先人之故，為軍府所推，年方幼少，未能幹事。如公以先人之故，令不乏祀，公之仁也。如以為難與成事，乞保首領，以守先人墳墓，亦惟命。」宏以師範年幼，必無能為，不為之備。師範伏兵要路，迎而享之，預謂紀綱劉鄩曰：「翌日盧宏至，爾即斬之，酬爾以軍校。」鄩如其言，斬宏於座上，及同亂者數人。因戒厲士眾，大行頒賞，與之誓約，自率之以攻棣州，擒張蟾，斬之。安潛遁還長安。師範雅好儒術，少負縱橫之學，故安民禁暴，各有方略，當時藩翰咸稱之。

及太祖平兗、鄆，遣朱友恭攻之，師範乞盟，遂與通好。天復元年冬，李茂貞劫遷車駕幸鳳翔，韓全誨矯詔加罪於太祖，令方鎮出師赴難。詔至青州，師範承詔泣下曰：「吾輩為天子藩籬，君父有難，略無奮力者，皆強兵自衛，縱賊如此，使上失守宗祧，危而不持，是誰之過，吾今日成敗以之！」乃發使通楊行密，遣將劉鄩襲兗州，別將襲齊。時太祖方圍鳳翔，師範遣將張居厚部輿夫二百，言有獻於太祖。至華州城東，華將婁敬思疑其有異，剖輿視之，乃兵仗也。居厚等因呼，殺敬思，聚眾攻西城。時崔胤在華州，遣部下閉關拒之，遂遁去。是日，劉鄩下兗州，河南數十郡同日發。太祖怒，遣朱友寧率軍討之。既而友寧為青軍所敗，臨陣被擒，傳首於淮南。天復三年七月，太祖復令楊師厚進攻，屯於臨朐。師厚屢敗青軍，遂進寨於城下。師範懼，乃令副使李嗣業詣師厚乞降，〈（《新唐書》云：師厚圍青州，敗師範兵於臨朐，執諸將，又獲其弟師克。是時師範眾尚十餘萬，諸將請決戰，而師範以弟故，乃請降。）〉太祖許之。歲餘，遣李振權典青州事，因令師範舉家徙汴。師範將至，縞素乘驢，請罪於太祖。太祖以禮待之，尋表為河陽節度使。會韓建移鎮青州，太祖帳餞於郊，師範預焉。太祖謂建曰：「公頃在華陰，政事之暇，省覽經籍，此亦士君子之大務。今之青土，政簡務暇，可復修華陰之故事。」建撝謙而已。太祖又曰：「公讀書必須精意，勿錯用心。」太祖以師範好儒，前以青州叛，故以此言譏之。及太祖即位，征為金吾上將軍。

開平初，太祖封諸子為王，友寧妻號訴於太祖曰：「陛下化家為國，人人皆得封崇。妾夫早預艱難，粗立勞效，不幸師範反逆，亡夫橫屍疆場。冤仇尚在朝廷，受陛下恩澤，亡夫何罪！」太祖淒然泣下曰：「幾忘此賊。」即遣人族師範於洛陽。先掘坑於第側，乃告之，其弟師誨、兄師悅及兒侄二百口，鹹盡戮焉。時使者宣詔訖，師範盛啟宴席，令昆仲子弟列座，謂使者曰：「死者人所不能免，況有罪乎！然予懼坑屍於下，少長失序，恐有愧於先人。」行酒之次，令少長依次於坑所受戮，人士痛之。後唐同光三年三月，詔贈太尉。

劉知俊，字希賢，徐州沛縣人也。姿貌雄傑，倜儻有大志。始事徐帥時溥，為列校，溥甚器之，後以勇略見忌。唐大順二年冬，率所部二千人來降，即署為軍校。知俊披甲上馬，輪劍入敵，勇冠諸將。太祖命左右義勝兩軍隸之，尋用為左開道指揮使，故當時人謂之「劉開道」。後討秦宗權及攻徐州，皆有功，尋補徐州馬步軍都指揮使。攻海州下之，遂奏授刺史。天復初，曆典懷、鄭二州，從平青州，以功奏授同州節度使。天祐三年冬，以兵五千破岐軍六萬於美原。自是連克鄜、延等五州，乃加檢校太傅、平章事。開平二年春三月，命為潞州行營招討使。知俊未至潞，夾寨已陷，晉人引軍方攻澤州，聞知俊至，乃退。尋改西路招討使。六月，大破岐軍於幕穀，俘斬千計，李茂貞僅以身免。三年五月，加檢校太尉、兼侍中，封大彭郡王。

時知俊威望益隆，太祖雄猜日甚，會佑國軍節度使王重師無罪見誅，知俊居不自安，乃據同州叛，〈（《鑒戒錄》云：彭城王劉知俊鎮同州日，因築營牆，掘得一物，重八十餘斤，狀若油囊，召賓幕將校問之。劉源曰：「此是冤氣所結，古來囹圄之地或有焉。昔王充據洛陽，修河南府獄，亦獲此物。源聞酒能忘憂，奠以醇醪，或可消釋耳。然此物之出，亦非吉征也。」知俊命具酒饌祝酹，復瘞之。尋有叛城背主之事。）〉送款於李茂貞。又分兵以襲雍、華，雍州節度使劉捍被擒，送鳳翔害之，華州蔡敬思被傷獲免。太祖聞知俊叛，遣近臣諭之曰：「朕待卿甚厚，何相負耶？」知俊報曰：「臣非背德，但畏死耳！王重師不負陛下，而致族滅！」太祖復遣使謂知俊曰：「朕不料卿為此。昨重師得罪，蓋劉捍言陰結邠、鳳，終不為國家用。我今雖知枉濫，悔不可追，致卿如斯，我心恨恨，蓋劉捍誤予事也，捍一死固未塞責。」知俊不報，遂分兵以守潼關。太祖命劉鄩率兵進討，攻潼關，下之。時知俊弟知浣為親衛指揮使，聞知俊叛，自洛奔至潼關，為鄩所擒，害之。尋而王師繼至，知俊乃舉族奔於鳳翔；李茂貞厚待之，偽加檢校太尉、兼中書令，以土疆不廣，無藩鎮以處之，但厚給俸祿而已。尋命率兵攻圍靈武，且圖牧圉之地。靈武節度使韓遜遣使來告急，太祖令康懷英率師救之，師次邠州長城嶺，為知俊邀擊，懷英敗歸。〈（《九國志》云：李彥琦、劉知俊自靈武班師，塗經長城嶺，梁師率精銳數萬躡其後，彥琦與知俊同設方略，擊敗之。）〉茂貞悅，署為涇州節度使。復命率眾攻興元，進圍西縣，會蜀軍救至，乃退。〈（《九國誌·王宗鐬傳》云：岐將劉知俊等領大軍分路來攻，由階、成路奪固鎮糧，王宗侃、唐襲等禦之，至青泥嶺，為知俊所敗，退保西縣。會大雨，漢江漲，宗鐬自羅村得鄉導，緣山而行數百里，與宗播遇於鐵穀，合軍出湯頭。時知俊自斜穀山南直抵興州，圍西縣，軍人散掠巴中，宗鐬與宗播襲之。會王建亦至，遂解西縣之圍。）〉

既而為茂貞左右石簡顒等間之，免其軍政，寓於岐下，掩關曆年。茂貞猶子繼崇鎮秦州，因來寧覲，言知俊途窮至此，不宜以讒嫉見疑，茂貞乃誅簡顒等以安其心。繼崇又請令知俊挈家居秦州，以就豐給，茂貞從之。未幾，邠州亂，茂貞命知俊討之。時邠州都校李保衡納款於朝廷，末帝遣霍彥威率眾先入於邠，知俊遂圍其城，半載不能下。會李繼崇以秦州降於蜀，知俊妻孥皆遷於成都，遂解邠州之圍而歸岐陽。以舉家入蜀，終慮猜忌，因與親信百餘人夜斬關奔蜀。王建待之甚至，即授偽武信軍節度使，尋命將兵伐岐，不克，班師，因圍隴州，獲其帥桑宏誌以歸。久之，復命為都統，再領軍伐岐。時部將皆王建舊人，多違節度，不成功而還，蜀人因而毀之。先是，王建雖加寵待，然亦忌之，嘗謂近侍曰：「吾漸衰耗，恒思身後。劉知俊非爾輩能駕馭，不如早為之所。」又嫉其名者於裏巷間作謠言云：「黑牛出圈棕繩斷。」知俊色黔而醜生，棕繩者，王氏子孫皆以「宗」、「承」為名，故以此構之。偽蜀天漢元年冬十二月，建遣人捕知俊，斬於成都府之炭市。及王衍嗣偽位，以其子嗣禋尚偽峨眉長公主，拜駙馬都尉。後唐同光末，隨例遷於洛，卒。

知俊族子嗣彬，幼從知俊征行，累遷為軍校。及知俊叛，以不預其謀，得不坐。貞明末，大軍與晉王對壘於德勝，久之，嗣彬率數騎奔於晉，具言朝廷軍機得失；又以家世仇怨，將以報之。晉王深信之，即厚給田宅，仍賜錦衣玉帶，軍中目為「劉二哥」。居一年，復來奔，當時晉人謂是刺客，以晉王恩澤之厚，故不竊發。龍德三年冬，從王彥章戰於中都，軍敗，為晉人所擒。晉王見之，笑謂嗣彬曰：「爾可還予玉帶。」嗣彬惶恐請死，遂誅之。

楊崇本，不知何許人，幼為李茂貞之假子，因冒姓李氏，名繼徽。唐光化中，茂貞表為邠州節度使。天復元年冬，太祖自鳳翔移軍北伐，駐旆於邠郊，命諸軍攻其城。崇本懼，出城請降。太祖復置為邠州節度使，仍令復其本姓名焉。及師還，遷其族於河中。其後，太祖因統戎往來由於蒲津，以崇本妻素有姿色，嬖之於別館。其婦素剛烈，私懷愧恥，遣侍者讓崇本曰：「丈夫擁旄仗鉞，不能庇其伉儷，我已為朱公婦，今生無面目對卿，期於刀繩而已。」崇本聞之，但灑淚含怒。及昭宗自鳳翔回京，崇本之家得歸邠州。崇本恥其妻見辱，因茲復貳於太祖。乃遣使告茂貞曰：「朱氏兆亂，謀危唐祚，父為國家磐石，不可坐觀其禍，宜於此時畢命興復，事苟不濟，死為社稷可也。」茂貞乃遣使會兵於太原。時西川王建亦令大將出師以助之，岐、蜀連兵以攻雍、華，關西大震。太祖遣郴王友裕帥師禦之，會友裕卒於行，乃班師。天祐三年冬十月，崇本復領鳳翔、邠、涇、秦、隴之師，會延州胡章之眾，合五六萬，屯於美原，列柵十五，其勢甚盛。太祖命同州節度使劉知俊及康懷英帥師拒之，崇本大敗，復歸於邠州，自是垂翅久之。乾化元年冬，為其子彥魯所毒而死。

彥魯自稱留後，領其軍事，凡五十餘日，為崇本養子李保衡所殺。保衡舉其城來降，末帝命霍彥威為邠帥，由是邠、寧復為末帝所有。

蔣殷，不知何許人。幼孤，隨其母適於河中節度使王重盈之家，重盈憐之，畜為己子。唐天復初，太祖既平蒲、陝，殷與從兄珂舉族遷於大梁。太祖感王重榮之舊恩，凡王氏諸子，皆錄用焉，殷由是繼曆內職，累遷至宣徽院使。殷素與庶人友珪善，友珪篡立，命為徐州節度使。乾化四年秋，末帝以福王友璋鎮徐方，殷自以為友珪之黨，懼不受代，遂堅壁以拒命。時華州節度使王瓚，殷之從弟也，懼其連坐，上章言殷本姓蔣，非王氏之子也。末帝乃下詔削奪殷在身官爵，仍令卻還本姓，命牛存節、劉鄩等率軍討之。是時，殷求救於淮南，楊溥遣朱瑾率眾來援，存節等逆擊，敗之。貞明元年春，存節、劉鄩攻下徐州，殷舉族自燔而死，於火中得其屍，梟首以獻之。

張萬進，雲州人。初為本州小校，亡命投幽州，劉守光厚遇之，任為裨將。滄州劉守文，以弟守光囚父而竊據其位，自領兵問罪，尋敗於雞蘇。守光遂兼有滄、景之地，令其子繼威主留務。繼威年幼，未能政事，以萬進佐之，凡關軍政，一皆委任。繼威凶虐類父，嘗淫亂於萬進之家，萬進怒而殺之，〈（《通鑒》云：乾化二年九月庚子，萬進遣使奉表降於梁。辛丑，以萬進為義昌留後。甲辰，改義昌為順化軍，以萬進為節度使。此傳疑有闕文。）〉師厚表青州節度使，俄遷兗州，仍賜名守進。萬進性既輕險，專圖反側。貞明四年冬，據城叛命，遣使送款於晉王。末帝降製削其官爵，仍復其本名，遣劉鄩討之，晉人不能救。五年冬，萬進危蹙，小將邢師遇潛謀內應，開門以納王師，遂拔其城，萬進族誅。

史臣曰：夫雲雷構屯，龍蛇起陸，勢均者交鬥，力敗者先亡，故瑄、瑾、時溥之流，皆梁之吞噬，斯亦理之常也。惟瑾始以竊發有土，終以竊發亡身，《傳》所謂「君以此始，必以此終」者乎！師範屬衰季之運，以興復為謀，事雖不成，忠則可尚，雖貽族滅之禍，亦可以與臧洪遊於地下矣。知俊驍武有餘，奔亡不暇，六合雖大，無所容身，夫如是則豈若義以為勇者乎！崇本而下，俱以叛滅，又何足以道哉！


Chinese text: This work was published before January 1, 1923, and is in the
public domain worldwide because the author died at least 100 years ago.
