天福十二年夏五月乙酉朔，契丹所署大丞相、政事令、東京留守、燕王趙延壽為永康烏裕所縶，既而烏裕召蕃漢臣僚於鎮州牙署，矯其主遣詔，命烏裕嗣位，於是發哀成服。辛卯，詔取五月十二日車駕南幸。甲午，以判太原府事劉崇為北京留守，命皇子承訓。武德使李暉大內巡檢。丙申，帝發河東，取陰地關路幸東京。時星官言，太歲在午，不利南巡，故路出陰地。丁酉，史宏肇奏，澤州刺史翟令奇以郡來降。〈（《宋史·李萬超傳》：史宏肇路經澤州，刺史翟令奇堅壁拒命。萬超馳至城下，諭之曰：「今契丹北遁，天下無主，并州劉公，仗大義，定中土，所向風靡，後服者族，盍早圖之。」令奇乃開門迎納，宏肇即留萬超權州事。）〉是日，契丹所署汴州節度使蕭翰迎郇國公李從益至東京，請從益知南朝軍國事。己亥，蕭翰發離東京北去。乙巳，契丹永康王烏裕自鎮州還蕃，行次定州，以定州節度副使耶律忠為定州節度使，孫方簡為雲州節度使。方簡不受命，遂歸狼山。戊申，車駕至絳州，本州刺史李從朗以郡降。初，契丹遣偏校成霸卿、曹可璠等守其郡，帝建義之始，不時歸命，及車駕至，帝耀兵於城下，不令攻擊，從朗等遂降。

六月乙卯，契丹河中節度使趙贊起復河中節度使。是日，契丹右僕射兼中書侍郎、平章事張礪卒於鎮州。丙辰，車駕至洛，兩京文武百僚自新安相次奉迎。郇國公李從益、唐明宗淑妃王氏皆賜死於東京。甲子，車駕至東京。丙寅，以漢州就糧歸捷指揮使張建雄為濮州刺史，以金州守禦指揮使康彥環為金州防禦使。建雄、彥環皆因亂害本州刺史，自知州事，故有是命。以北京知進奏王從璋為內客省使。戊辰，制：「大赦天下。應天福十二年六月十五日昧爽已前，天下見禁罪人，已結正未結正，已發覺未發覺，除十惡五逆外，罪無輕重，咸赦除之。諸州去年殘稅並放。東、西京一百里內，放今年夏稅；一百里外及京城，今年屋稅並放一半。契丹所授職任，不議改更。諸貶降官，未量移者與量移；已量移者與敘錄。徒流人並放還。應系欠省錢，家業抵當外並放。宜以國號為大漢，年號依舊稱『天福』」云。己巳，詔青州、襄州、安州復為節鎮，曹、陳二州依舊為郡。壬申，北京留守劉崇加同平章事。以中書舍人劉繼儒為宗正卿；翰林學士承旨、尚書兵部侍郎張允落職守本官；以尚書左丞張昭為吏部侍郎；以左散騎常侍邊歸讜為禮部侍郎；以左散騎常侍王仁裕為戶部侍郎，充翰林學士承旨；以右諫議大夫張沆為左散騎常侍，充翰林學士；以戶部侍郎李式為光祿卿；以翰林學士、尚書禮部侍郎邊光範為衛尉卿。甲戌，詔：「文武臣僚，每遇內殿起居，輪次上封事。」丁丑，以湖南節度使馬希範卒，輟視朝三日。是月，契丹所命相州節度使高唐英為屯駐指揮使王繼宏、楚暉所殺。

秋七月己丑，以御史中丞趙上交為太僕卿，以戶部侍郎邊蔚為御史中丞。甲午，武安軍節度副使、水陸諸軍副都指揮使、判內外諸司、江南西道觀察等使、檢校太尉馬希廣加檢校太師、兼中書令，行潭州大都督、天策上將軍，充武安軍節度、湖南管內觀察使、江南諸道都統，封楚王。丙申，以鄴都留守、天雄軍節度使、檢校太師、守太傅、兼中書令、衛國公杜重威為宋州節度使，加守太尉；以宋州節度使、檢校太師、兼中書令高行周為鄴都留守，加守太傅；以鄆州節度使、檢校太師、兼侍中李守貞為河中節度使，加兼中書令；以河中節度使、檢校太尉趙贊為晉昌軍節度使；〈（《宋史·趙贊傳》：贊懼漢疑己，潛遣親吏趙仙奉表歸蜀。判官李恕者，趙延壽賓佐，深所委賴，至家事亦參之，及贊出鎮，從為上介。至是，恕語贊曰：「燕王入遼，非所願也，漢方建國，必務懷柔。公若泥首歸朝，必保富貴；狼狽入蜀，理難萬全。儻若不容，後悔無及。公能聽納，請先入朝為公申理。」贊即遣恕詣闕。漢祖見恕，問贊何以附蜀。恕曰：「贊家在燕薊，身受契丹之命，自懷憂恐，謂陛下終不能容，招引西軍，蓋圖茍免。臣意國家甫定，務安臣民，所以令臣乞哀求覲。」漢祖曰：「贊之父子，亦吾人也，事契丹出於不幸。今聞延壽落於陷阱，吾忍不容贊耶！」恕未還，贊巳離鎮入朝，即命為左驍衛將軍。）〉以晉昌軍節度使張彥超為鄜州節度使，加檢校太師。庚子，以徐州節度使、檢校太師、同平章事、岐國公符彥卿為兗州節度使，加兼侍中；以鄧州節度使、檢校太師王周為徐州節度使，加同平章事；以許州節度使、檢校太保劉重進為鄧州節度使，加檢校太傅；以兗州節度使、檢校太師、兼侍中安審琦為襄州節度使；檢校太師、莒國公李從敏為西京留守，加同平章事；以鳳翔節度使、檢校太師、同平章事侯益依前鳳翔節度使，加兼侍中。辛丑，故守司空兼門下侍郎、平章事、譙國公劉旬贈太保。甲辰，華州節度使侯章、同州節度使張彥威、涇州節度使史威，並加檢校太尉。以晉昌軍節度使、檢校太保劉銖為青州節度使，加檢校太尉、同平章事；以河中節度使、檢校太尉白文珂為鄆州節度使，加同平章事；以青州節度使楊承信為安州節度使，加檢校太傅；滑州節度使兼侍衛馬軍都指揮使劉信、許州節度使兼侍衛步軍都指揮使史宏肇，並加檢校太尉。庚戌，以司天監任延浩為殿中監，以司天少監杜升為司天監。是月，契丹永康王烏裕囚祖母舒嚕氏於木葉山。

閏月辛酉，以左衛上將軍皇甫立為太子太師致仕。乙丑，禁造契丹樣鞍轡、器械、服裝。故開封尹桑維翰贈尚書令，故西京留守景延廣贈中書令，以前衛尉卿薛仁謙為司農卿。丙寅，唐故樞密使郭崇韜贈中書令，故河中節度使安重誨贈尚書令，故華州節度使毛璋贈侍中，故汴州節度使朱守殷贈中書令。丁卯，故青州節度楊光遠贈尚書令，追封齊王，仍令所司追謚立碑。唐故河中節度使、西平王朱友謙追封魏王，故樞密使馮赟贈中書令，故河陽節度使、判六軍康義誠贈中書令。故西京留守、京兆尹王思同、故邠州節度使藥彥稠、故襄州節度使安重進、故鎮州節度使安重榮，並贈侍中。庚午，以前延州留後薛可言為宣徽北院使，以監察御史王度為樞密直學士。新授宋州節度使杜重威據鄴都叛，詔削奪重威官爵，貶為庶人。以高行周為行營都部署，率兵進討。辛未，以權樞密使楊邠為樞密使，加檢校太傅；以權樞密副使郭威為副樞密使，加檢校太保；以權三司使王章為三司使，加檢校太傅。壬申，故晉昌軍節度使趙在禮贈中書令，故曹州節度使石赟贈侍中，故滑州節度使皇甫遇贈中書令。故曹州節度使劉繼鄖、故滑州節度使梁漢璋，皆贈太尉；故宣徽使孟承誨贈太保。丁丑，有彗出於張，旬日而滅。己卯，陜州節度使趙暉加階爵，晉州節度使王晏加檢校太尉，河陽節度使武行德加階爵，延州節度使高允權加檢校太尉。鄧州節度使常思加檢校太尉，移鎮潞州。庚辰，追尊六廟，以太祖高皇帝、世祖光武皇帝為不祧之廟，高曾已下四朝，追尊謚號，已載於前矣。是日，權太常卿張昭上六廟樂章舞名：太祖高皇帝室酌獻，請依舊奏《武德之舞》；世祖光武皇帝室酌獻，請依舊奏《大武之舞》；文祖明元皇帝室酌獻，請奏《靈長之舞》；德祖恭僖皇帝室酌獻，請奏《積善之舞》；翼祖昭獻皇帝室酌獻，請奏《顯仁之舞》；顯祖章聖皇帝室酌獻，請奏《章慶之舞》。其六廟歌詞，文多不錄。

八月壬午朔，鎮州駐屯護聖左廂都指揮使白再榮等，逐契丹所命節度使麻答，復其城。麻答與河陽節度使崔廷勛、洛京留守劉晞，並奔定州。馳驛以聞。庚寅，以洺州團練使薛懷讓為邢州節度使。辛卯，詔恒州復為鎮州，順國軍復為成德軍。乙未，以護聖左廂都指揮使、恩州團練使白再榮為鎮州留後。丙申，詔天下凡關賊盜，不計贓物多少，案驗不虛，並處死。以兩浙節度使、守太師、兼中書令、吳越國王錢宏佐薨，廢朝三日。丙午，以吐渾府節度使、檢校太尉王義宗為沁州刺史，依前吐渾節度使。己酉，以刑部尚書竇貞固為吏部尚書。是日，薛懷讓奏，收復邢州，殺偽命節度副使、知州事劉鐸。初，懷讓為洺州防禦使，契丹麻答發健步督洺州糧運，懷讓殺之以聞。帝遣郭從義與懷讓攻取邢州，蕃將楊袞來援鐸，懷讓拒之，不勝，退保洺州，敵騎掠其部，民大被其苦。會鎮州逐麻答，楊袞收兵退，鐸乃上表請命。懷讓乘其無備，遣人紿鐸云：「奉詔襲契丹，請置頓於郡。」鐸開門迎之，即為懷讓所害，時人冤之。鐸初受契丹命為邢州都指揮使，及永康王以高奉明為節度使，滿達勒署鐸為邢州副使兼都指揮使。帝至東京，奉明歸鎮州，令鐸知邢州事，至是遇害。庚戌，文武百僚上表，請以二月四日降誕日為聖壽節，從之。前晉昌軍節度副使李肅加左驍衛上將軍致仕。是月，遣使諸道和市戰馬。

九月甲子，宰臣蘇逢吉兼戶部尚書，蘇禹珪兼刑部尚書。丁卯，以吏部侍郎、權判太常卿事張昭為太常卿。戊辰，故易州刺史郭璘贈太傅。甲戌，宰臣蘇逢吉加左僕射、監修國史，蘇禹珪加右僕射、集賢殿大學士，以吏部尚書竇貞固為守司空兼門下侍郎、平章事、宏文館大學士，〈（《宋史·竇貞固傳》：初，帝與貞固同事晉祖，甚相得。時蘇逢吉、蘇禹珪自霸府僚佐驟居相位，思得舊臣冠首，以貞固持重寡言，有時望，乃拜司空、門下侍郎、平章事。）〉以翰林學士、行中書舍人李濤為中書侍郎兼戶部尚書、平章事。〈（《宋史·李濤傳》：杜重威據鄴叛，高祖命高行周、慕容彥超討之，二帥不協，濤密疏親征。高祖覽奏，以濤堪任宰輔，即拜中書侍郎兼戶部侍郎、平章事。）〉是日，權太常卿張昭上疏，奏改一代樂名。戊寅，詔以杜重威叛命，取今月二十九日暫幸澶、魏。己卯，以前樞密使李崧為太子太傅，以前左僕射和凝為太子太保。庚辰，車駕發京師。

冬十月癸未，以太子太保李鏻為司徒，以太子太傅盧文紀為太子太師，以前磁州刺史李穀為左散騎常侍。〈（《宋史·李蒨傳》：舊制，罷外郡歸本官，至是進秩，獎之也。）〉甲申，車駕次韋城。詔：「河北諸州見禁罪人，自十月五日昧爽以前，常赦所不原者，咸赦除之。」壬辰，日有黑子如雞卵。丙申，以相州留後王繼宏為相州節度使，加檢校太傅。至鄴都城下。丙午，詔都部署高行周督眾攻城，帝登高阜以觀之，時眾議未欲攻擊，副部署慕容彥超堅請攻之。是日，王師傷夷者萬餘人，不克而退。

十一月壬子，雨木冰。癸丑，日南至，從官稱賀於行宮。己未，湖南奏，荊南節度使高從誨叛。辛酉，雨木冰。壬申，杜重威上表請命。癸酉，雨木冰。丁丑，杜重威素服出降，待罪於宮門，詔釋其罪。鄴都留守、天雄軍節度使高行周加守太尉，封臨清王。以杜重威為檢校太師、守太傅、兼中書令、楚國公。己卯，以許州節度使兼侍衛步軍都指揮使史宏肇為宋州節度使、同平章事，充侍衛親軍馬步軍都指揮使；以滑州節度使兼侍衛馬軍都指揮使劉信為許州節度使、同平章事，充侍衛親軍馬步軍副都指揮；以澶州節度使慕容彥超為鄆州節度使、同平章事；以前定州節度使李殷為貝州節度使；以鄭州防禦使郭從義為澶州節度使。

十二月辛巳朔，以護聖左廂都指揮使、岳州防禦使李洪信為遂州節度使，充侍衛步軍都指揮使；以護聖右廂都指揮使、永州防禦使尚洪遷為夔州節度使，充侍衛步軍都指揮使。丙戌，車駕發鄴都歸京。癸巳，至自鄴都。甲午，以皇子開封尹承訓薨。廢朝三日，追封魏王。丁酉，帝舉哀於太平宮。庚子，司徒李鏻薨。辛丑，以前鄜州節度使郭謹為滑州節度使，加檢校太尉。戊申，宿州奏，部民餓死者八百六十有七人。

乾祐元年正月辛亥朔，帝不受朝賀。乙卯，制：「大赦天下，改天福十三年為乾祐元年。自正月五日昧爽已前，犯罪人除十惡五逆外，罪無輕重，咸赦除之。」己未，改御名為暠。辛酉，詔：「諸道行軍副使、兩使判官並不得奏薦。帶使相節度使許奏掌書記、支使、節度推官；不帶使相節度使，許奏掌書記、節度推官。其防禦團練判官、軍事判官等聽奏。所薦州縣官，帶使相節度使許薦三人；不帶使相二人；防禦、團練、刺史一人」云。以前鄧州節度使、燕國公馮道為守太師，進封齊國公。甲子，帝不豫。庚午，以前宗正卿石光贊為太子賓客，以太僕卿趙上交為秘書監。丁丑，故尚書左丞韓祚贈司徒。二十七日丁丑，帝崩於萬歲殿，時年五十四。秘不發喪。庚辰，太傅杜重威伏誅。〈（《契丹國志》云：漢祖召蘇逢吉、楊邠、史宏肇入受顧命，曰：「承祐幼弱，後事托在卿輩。」又曰：「善防杜重威。」是日殂。逢吉等秘不發喪，下詔稱：「重威父子，因朕小疾，謗議搖眾，皆斬之。」磔死於市，市人爭啖其肉。）〉

二月辛巳朔，內降遺制，皇子周王承祐可於柩前即皇帝位。是日發哀。其年二月，太常卿張昭上謚曰睿文聖武昭肅孝皇帝，廟號高祖。十一月壬申，葬於睿陵，宰臣蘇禹珪撰謚冊、哀冊文雲。〈（《五代史補》：高祖嘗在晉祖麾下，晉祖既起太原，因高祖遂有天下。先是，豫章有僧號上藍者，精於術數，自唐末著讖云：「石榴花發石榴開。」議者以「石榴」則晉、漢之謂也，再言「石榴」者，明享祚俱不過二世矣。）〉

史臣曰：在昔皇天降禍，諸夏無君。漢高祖肇起並、汾，遄臨汴、洛，乘虛而取神器，因亂而有帝圖，雖曰人謀，諒由天啟。然帝昔蒞戎藩，素虧物望，洎登宸極，未厭人心，徒矜拯溺之功，莫契來蘇之望。良以急於止殺，不暇崇仁。燕薊降師，既連營而受戮；鄴臺叛帥，因閉壘以偷生。蓋撫禦以乖方，俾征伐之不息。及回鑾輅，尋墮烏號，故雖有應運之名，而未睹為君之德也。


Chinese text: This work was published before January 1, 1923, and is in the
public domain worldwide because the author died at least 100 years ago.
