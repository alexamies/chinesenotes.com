五行志

昔武王克商，以箕子歸，作《洪範》。其九疇之序，一曰五行，所以紀休咎之征，窮天人之際。故後之修史者，咸有其說焉。蓋欲使後代帝王見災變而自省，責躬修德，崇仁補過，則禍消而福至，此大略也。今故按五代之簡編，記五行之災沴，追為此誌，以示將來。其於京房之舊說，劉向之緒言，則前史敘之詳矣，此不復引以為證焉。

○水淹風雨

梁開平四年十月，梁、宋、輝、亳水，詔令本州開倉賑貸。十一月，大風，下詔曰：「自朔至今，異風未息，宜命祈禱。」

唐同光二年七月，汴州雍丘縣大雨風，拔樹傷稼。曹州大水，平地三尺。八月，江南大雨溢漫，河水溢漫流入鄆州界。十一月，中書門下奏」：「今年秋，天下州府多有水災，百姓所納秋稅，請特放加耗。」從之。三年六月至九月，大雨，江河崩決，壞民田。七月，洛水泛漲，壞天津橋，漂近河廬舍，艤舟為渡，覆沒者日有之。鄴都奏，御河漲於石灰窯口，開故河道以分水勢。鞏縣河堤破，壞廒倉。八月，敕：「如聞天津橋未通往來，百官以舟船濟渡，因茲傾覆，兼踣泥塗。自今文武百官，三日一趨朝，宰臣即每日中書視事。」四年正月，敕：「自京以來，〈（案：此句疑有脫誤。）〉幅圜千里，水潦為沴，流亡漸多。宜自今月三日後，避正殿，減常膳，撤樂省費，以答天譴。應去年經水災處鄉村，有不給及逃移人戶，夏秋兩稅及諸折科，委諸處長吏切加點檢，並與放免，仍一年內不得雜差遣。應在京及諸縣，有停貯斛斗，並令減價出糶，以濟公私，如不遵守，仰具聞奏。」

長興元年夏，鄜州上言，大水入城，居人溺死。三年四月，棣州上言，水壞其城。是月己巳，鄆州上言，黃河水溢岸，闊三十里，東流。五月丁亥，申州奏大水，平地深七尺。是月戊申，襄州上言，漢水溢入城，壞民廬舍，又壞均州郛郭，水深三丈，居民登山避水，仍畫圖以進。是月甲子，洛水溢，壞民廬舍。六月壬戌，汴州上言，大雨，雷震文宣王廟講堂。十一月壬子，鄆州上言，黃河暴漲，漂溺四千餘戶。三年七月，諸州大水，宋、亳、潁尤甚。宰臣奏曰：「今秋宋州管界，水災最盛，人戶流亡，栗價暴貴。臣等商量，請於本州倉出斛斗，依時出糶，以救貧民。」從之。是月，秦州大水，溺死窯谷內居民三十六人。夔州赤甲山崩，大水漂溺居人。

清泰元年九月，連雨害稼。詔曰：「久雨不止，禮有祈禳，禜都城門，三日不止，乃祈山川，告宗廟社稷。宜令太子賓客李延範等禜諸城門，太常卿李懌等告宗廟社稷。」

晉天福初，高祖將建義於太原，城中數處井泉暴溢。四年七月，西京大水，伊、洛、、澗皆溢，壞天津橋。八月，河決博平，甘陵大水。六年九月，河決於滑州，一概東流。居民登丘冢，為水所隔。詔所在發舟楫以救之。兗州、濮州界皆為水所漂溺，命鴻臚少卿魏比、將作少監郭廷讓、右金吾衛將軍安濬、右驍衛將軍田峻於滑、濮、澶、鄆四州，檢河水所害稼，並撫問遭水百姓。兗州又奏，河水東流，闊七十里。至七年三月，命宋州節度使安彥威率丁夫塞之。河平，建碑立廟於河決之所。

開運元年六月，黃河、洛河泛溢堤堰，鄭州原武、滎澤縣界河決。

周廣順二年七月，暴風雨，京師水深二尺，壞墻屋不可勝計。諸州皆奏大雨，所在河渠泛溢害稼。三年六月，諸州大水，襄州漢江漲溢入城，城內水深一丈五尺，倉庫漂盡，居人溺者甚眾。

○地震

唐同光二年十一月，鎮州地震。三年十一月二十五日夜，魏、博、徐、宿地大震。天成三年七月，鄭州地震。

長興二年六月，太原地震，自二十五日子時至二十七日申時，二十餘度。左補闕李詳上疏曰：

臣聞天地之道，以簡易示人；鬼神之情，以禍福為務。王者祥瑞至而不喜，災異見而輒驚，罔不寅畏上穹，思答天譴。臣聞北京地震，日數稍多。臣曾覽國書，伏見高宗時，晉州地震，上謂群臣曰：「豈朕政教之不明，使晉州地震耶？」侍中張行成奏曰：「天陽也，地陰也，天陽君象，地陰臣象，君宜轉動，臣宜安靜。今晉州地震，彌旬不休，將恐女謁使事，臣下陰謀。且晉州是陛下本封，今地震焉，尤彰其應。伏願深思遠慮，以杜未萌。」又，開元中，秦州地震，尋差官宣慰，兼降使致祭山川，所損之家，委量事安置奏聞。

伏惟陛下中興唐祚，起自晉陽，地數震於帝鄉，理合思於天戒。況聖明禦宇，於今六年，歲稔時康，人安俗阜。臣慮天意恐陛下忘創業艱難之時，有功成矜滿之意。伏望特委親信，兼選勛賢，且往北京慰安，密令巡問黎民之疾苦，嚴山川之祭祀，然後鑒前朝得喪之本，采歷代聖哲之規，崇不諱之風，罷不急之務。

明宗深嘉之，錫以三品章服。十一月，雄武軍士上言，洛陽地震。三年八月，秦州地震。

漢乾祐二年四月丁丑，幽、定、滄、營、深、貝等州地震，幽、定尤甚。

周廣順三年十月，魏、邢、洺等州地震數日，凡十餘度，魏州尤甚。○蟲魚禽獸

梁龍德末，許州進綠毛龜，宮中造室以畜之，命之曰「龜堂」。識者以為不祥之言。

唐天祐十八年二月，張文禮叛於鎮州，時野水變，其色如血，遊魚多死，浮於水上，識者知其必敗。十九年，定州王處直卒。先是，處直自為德政碑，建樓於衙城內，言有龍見。或睹之，其狀乃黃麽晰蜴也。處直以為神異，造龍床以安之。又，城東麥田中，有群鵲數百，平地為巢，處直以為己德所感。識者竊論曰：「蟲蛇陰物，比藏山澤，今據屋室，人不得而有也。南方為火，火主禮，禮之壞則羽蟲失性，以文推之，上失其道，不安於位之兆也。」果為其子都所廢。

應順元年閏正月丙寅辰時，唐閔帝幸至德宮，初出興教門，有飛鳶自空而落，死於御前，是日，大風晦冥。

清泰元年十月辛未巳時，有雉金色，自南飛入中書，止於政事堂之上，吏驅之不去，良久又北飛。是日，民家得之。二年，鄴西李固鎮，有大鼠與蛇鬥於橋下，鬥及日之申，蛇不勝而死。三年三月戊午，有蛇鼠鬥於洛陽師子門外，而鼠殺蛇。夏四月戊子，熊入市，形如人，搏人。又一熊自老君廟南走向城，會車駕幸近郊，從官射之而斃。

漢乾祐三年正月，有狐出明德樓，獲之，比常狐毛長，腹別有二足。

周廣順三年六月，河北諸州旬日內無烏，既而聚澤、潞之間山谷中，集於林木，壓樹枝皆折。是年，人疾疫死者甚眾。至顯德元年，河東劉崇為周師所敗，伏屍流血，故先萌其兆。

顯德元年三月，潞州高平縣有鵲巢於縣郭之南平地，巢中七八雛。○蝗

梁開平元年六月，許、陳、汝、蔡、潁五州蝝生，有野禽群飛蔽空，食之皆盡。唐同光三年九月，鎮州奏，飛蝗害稼。

晉天福七年四月，山東、河南、關西諸郡蝗害稼，至八年四月，天下諸州飛蝗害田，食草木葉皆盡。詔州縣長吏捕蝗，華州節度使楊彥詢、雍州節度使趙瑩命百姓捕蝗一斗，以祿粟一斗償之。時蝗旱相繼，人民流移，饑者盈路，關西餓殍尤甚，死者十七八。朝廷以軍食不充，分命使臣諸道括粟麥，晉祚自茲衰矣。

漢乾祐元年七月，青、鄆、兗、齊、濮、沂、密、邢、曹皆言蝝生。開封府奏，陽武、雍丘、襄邑等縣蝗，開封尹侯益遣人以酒肴致祭，尋為鴝鵒食之皆盡。敕禁羅弋鴝鵒，以其有吞蝗之異也。二年五月，博州奏，有鴝生，化為蝶飛去。宋州奏，蝗一夕抱草而死，差官祭之。

○火

唐天成四年十一月，汝州火，燒羽林軍營五百餘間。先是，司天奏，熒惑入羽林，飭京師為火備，至是果應。

長興二年四月辛丑，汴州封禪寺門扉上然火起，延燒近舍。是月，衛州奏，黎陽大火。先是，下詔於諸道，令為火備，至是驗之。三年十二月壬戌，懷州軍營內，三處火光自起，人至即滅，並不焚燒舍宇。明宗謂侍臣曰：「火妖乎？」侍臣曰：「恐妖人造作，宜審詰之。」

晉天福三年十一月，襄州奏，火燒居民千餘家。九年春，左龍武統軍皇甫遇從少帝御契丹於鄆州北，將戰之夕，有火光熒熒然，生於牙竿之上。

周顯德五年四月，吳越王錢俶奏，十日夜，杭州火，焚燒府署殆盡。世宗命中使賫詔撫問。○草木石冰

梁開平三年春正月，潞州軍前李思安秦，壺關縣庶穰鄉村人因伐樹倒，自分為兩片，內有六字，皆如左書，曰「天十四載石進」，乃圖其狀以進。梁祖異之，命示百官，莫有詳其義者，及晉高祖即位，人以為雖有圖姓，計其甲子則二十有九年矣。識者曰：「『天』字取『四』字中兩畫加之於傍，則『丙』字也；『四』字去中間兩畫加『十』字，則『申』字也。晉祖即位之年，乃丙申也。」

唐天祐五年，長柳巷田家有僵桃樹，經年舊坎猶在，其仆木一朝屹然而起，行數十步，復於舊坎，其家駭異，倉皇散走。議者以漢昭帝時，上林仆木起生枝，時蟲蠹成文而宣帝興。今木理成文，仆而重起，乃莊宗中興之兆也。

同光元年冬十二月辛卯，亳州太清宮道士上言，聖祖殿前枯檜再生一枝，畫圖以進。

清泰末年，末帝先人墳側古佛剎中石像，忽然搖動不已，觀者鹹訝焉。

晉開運元年七月一日，少帝御明德門，宣赦改元。是日，遇大雷雨，門內有井亭，亭有石盆，有走水槽，槽有龍首，其夕悉飄行數十步，而龍首斷焉。識者曰：「石，國姓也，此兆非祥，石氏其遷乎！其絕乎！」二年正月，汴州封丘門外，壕水東北隅水上有文，若大樹花葉芬敷之狀，相連數十株，宛若圖畫，傾都觀之。識者云：「唐景福中，盧彥威浮陽壕水有樹文亦如此，時有高尼辭郡人曰：『此地當有兵難。』至光化中，其郡果為燕帥劉仁恭所陷。」三年九月，大水，太原葭蘆茂盛，最上一葉如旗狀，皆南指。十二月己丑，雨木冰。是月戊戌，霜霧大降，草木皆如冰。

漢乾祐元年八月，李守貞叛於河中，境內蘆葉皆若旗旒之狀。

周廣順三年春，樞密使王峻遙鎮青州，有司制旄節以備迎授。前夕，其節有聲。主者曰：「昔後唐長興中，安重誨授河中，其節亦有聲，斯亦木之妖也。」


Chinese text: This work was published before January 1, 1923, and is in the
public domain worldwide because the author died at least 100 years ago.
