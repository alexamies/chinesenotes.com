同光四年春正月戊午朔，帝不受朝賀，契丹寇渤海。壬戌，詔以去歲災沴，物價騰踴，自今月三日後避正殿，減膳撤樂，以答天譴。應去年遭水災州縣，秋夏稅賦並與放免。自壬午年已前所欠殘稅，及諸色課利，已有敕命放免者，尚聞所在卻有征收，宜令租庸司切準前敕處分。應京畿內人戶，有停貯斛斗者，並令減價出糶；如不遵行，當令檢括。西川王衍父子及偽署將相官吏，除已行刑憲外，一切釋放。天下禁囚，除十惡五逆、官典犯贓、屠牛毀錢、放火劫舍、持刀殺人，準律常赦不原外，應合抵極刑者，遞降一等。其餘罪犯悉與減降；逃背軍健，並放逐便。

癸亥，河中節度使李繼麟來朝。諸州上言，準宣為去年十月地震，集僧道起消災道場。甲子，魏王繼岌殺樞密使郭崇韜於西川，夷其族。丙寅，百官上表，請復常膳，凡三上表，乃允之。西川行營都監李廷安進西川樂官二百九十八人。契丹寇女真、渤海。戊寅，契丹阿保機遣使貢良馬。庚辰，帝異母弟鄜州節度使存乂伏誅。存乂，郭崇韜之子婿也，故亦及於禍。是日，以河中節度使、守太師、兼尚書令、西平王李繼麟為滑州節度使，尋令朱守殷以兵圍其第，誅之，夷其族。辛巳，吐渾、奚各遣使貢馬。鎮州上言，部民凍死者七千二百六十人。又奏，準宣進花果樹栽及抽樂人梅審譯赴京。甲申，以鄆州節度使、永王存霸為河中節度使，以滑州節度使、申王存渥為鄆州節度使。乙酉，內人景姹上言：「昭宗遇難之時，皇屬千餘人同時遇害，為三穴瘞於宮城西古龍興寺北，請改葬。」從之，仍詔河南府監護其事。丙戌，回鶻可汗阿咄欲遣使貢良馬。鎮州上言，平棘等四縣部民，餓死者二千五十人。丁亥，詔朱友謙同惡人史武等七人，已當國法，並籍沒家產。武等友謙舊將，時皆為刺史，並以無罪族誅。〈（《歐陽史》，丁亥，殺李繼麟之將史武、薛敬容、周唐殷、楊師太、王景、來仁、白奉國。）〉

二月己丑，以宣徽南院使、知內侍省兼內勾、特進、右領軍衛上將軍李紹宏為驃騎大將軍、守左武衛上將軍、知內侍省，充樞密使。甲午，以鄭州刺史李紹奇為河陽節度使，以樂人景進為銀青光祿大夫、檢校右散騎常侍、守御史大夫。進以俳優嬖幸，善采訪閭巷鄙細事以啟奏，復密求妓媵以進，恩寵特厚。魏州錢穀諸務，及招兵市馬，悉委進監臨。孔謙附之以希寵，常呼為「八哥」。諸軍左右無不托附，至於士人，亦有因之而求仕進者。每入言事，左右紛然屏退，惟以陷害熒惑為意焉。是日，帝幸冷泉校獵。乙未，宰臣豆盧革上言，請支州縣官實俸，以責課效。

丙申，武德使史彥瓊自鄴馳報稱：「今月六日，貝州屯駐兵士突入都城，剽劫坊市。」初，帝令魏博指揮使楊仁晸率兵戍瓦橋，至是代歸，有詔令駐於貝州。上歲天下大水，十月鄴地大震，自是居人或有亡去他郡者，每日族談巷語云：「城將亂矣！」人人恐悚，皆不自安。

十二月，以戶部尚書王正言為興唐尹、知留守事。正言年耄風病，事多忽忘，比無經治之才。武德使史彥瓊者，以伶官得幸，帝待以腹心之任，都府之中，威福自我，正言以下，皆脅肩低首，曲事不暇。由是政無統攝，奸人得以窺圖。洎郭崇韜伏誅，人未測其禍始，皆云：「崇韜已殺繼岌，自王西川，故盡誅郭氏。」先是，有密詔令史彥瓊殺朱友謙之子澶州刺史建徽。史彥瓊夜半出城，不言所往。詰旦，閽報正言曰：「史武德夜半馳馬而去，不知何往。」是日人情震駭，訛言云：「劉皇后以繼岌死於蜀，已行弑逆，帝已晏駕，故急征彥瓊。」其言播於鄴市，貝州軍士有私寧親於都下者，掠此言傳於貝州。軍士皇甫暉等因夜聚蒱博不勝，遂作亂，劫都將楊仁晸曰：「我輩十有餘年為國家效命，甲不離體，已至吞並天下，主上未垂恩澤，翻有猜嫌。防戍邊遠，經年離阻鄉國，及得代歸，去家咫尺，不令與家屬相見。今聞皇后弑逆，京邑已亂，將士各欲歸府寧親，請公同行。」仁晸曰：「汝等何謀之過耶！今英主在上，天下一家，從駕精兵不下百萬，西平巴、蜀，威振華夷，公等各有家族，何事如此！」軍人乃抽戈露刃環仁晸曰：「三軍怨怒，鹹欲謀反，苟不聽從，須至無禮。」仁晸曰：「吾非不知此，但丈夫舉事，須計萬全。」 軍人即斬仁晸。裨將趙在禮聞軍亂，衣不及帶，將逾垣而遁，亂兵追及，白刃環之曰：「公能為帥否？否則頭隨刃落！」在禮懼，即曰：「吾能為之。」眾遂呼噪，中夜燔劫貝郡。詰旦，擁在禮趨臨清，剽永濟、館陶。五日晚，有自貝州來者，言亂兵將犯都城，都巡檢使孫鐸等急趨史彥瓊之第，告曰：「賊將至矣，請給鎧仗，登陴拒守。」彥瓊曰：「今日賊至臨清，計程六日方至，為備未晚。」孫鐸曰：「賊來寇我，必倍道兼行，一朝失機，悔將何及！請僕射率眾登陴，鐸以勁兵千人伏於王莽河逆擊之；賊既挫勢，須至離潰，然後可以剪除。如俟其凶徒薄於城下，必慮奸人內應，則事未可測也。」彥瓊曰：「但訓士守城，何須即戰。」時彥瓊疑孫鐸等有他誌，故拒之。是夜三更，賊果攻北門，彥瓊時以部眾在北門樓，聞賊呼噪，即時驚潰。彥瓊單騎奔京師。遲明，亂軍入城，孫鐸與之巷戰，不勝，攜其母自水門而出，獲免。晡晚，趙在禮引諸軍據宮城，署皇甫暉等為都虞候、斬斫使，諸軍大掠。興唐尹王正言謁在禮，望塵再拜。是日，眾推在禮為兵馬留後，草奏以聞。帝怒，命宋州節度使元行欽率騎三千赴鄴都招撫，詔征諸道之師進討。

丁酉，淮南楊溥遣使賀平蜀。己亥，魏王繼岌奏，康延孝擁眾反，回寇西川。遣副招討使任圜率兵追討之。庚子，福建節度副使王延翰奏，節度使王審知委權知軍府事。邢州左右步直軍四百人據城叛，推軍校趙太為留後，詔東北面副招討使李紹真率兵討之。辛丑，元行欽至鄴都，進攻南門，以詔書招諭城中，趙在禮獻羊酒勞軍，登城遙拜行欽曰：「將士經年離隔父母，不取敕旨歸寧，上貽聖憂，追悔何及！儻公善為敷奏，俾從渙汗，某等亦不敢不改過自新。」行欽曰：「上以汝輩有社稷功，必行赦宥。」因以詔書諭之。皇甫暉聚眾大詬，即壞詔。行欽以聞，帝怒曰：「收城之日，勿遺噍類！」壬寅，行欽自鄴退軍，保澶州。甲午，從馬直宿衛軍士王溫等五人夜半謀亂，殺本軍使，為衛兵所擒，磔於本軍之門。丙午，以右散騎常侍韓彥惲為戶部侍郎。丁未，鄴都行營招撫使元行欽率諸道之師再攻鄴都。戊申，以洋州留後李紹文為夔州節度使。詔河中節度使、永王存霸歸藩。己酉，以樞密使宋唐玉為特進、左威衛上將軍，充宣徽南院使。

庚戌，諸軍大集於鄴都，進攻其城，不克。行欽又大治攻具。城中知其無赦，晝夜為備。朝廷聞之益恐，連發中使促繼岌西征之師。繼岌以康延孝據漢州，中軍之士從任圜進討，繼岌端居利州，不獲東歸。是日，飛龍使顏思威部署西川宮人至。辛亥，淮南楊溥遣使貢方物。西京上言，客省使李嚴押蜀主王衍至本府。壬子，以守太尉、中書令、河南尹兼河陽節度使、齊王張全義為檢校太師、兼尚書令，充許州節度使。東川董璋奏，準詔誅遂州節度使李令德於本州，夷其族。癸丑，湖南馬殷奏，福建節度使王審知疾甚，副使王延翰已權知軍府事，請降旄節。司天監上言：自二月上旬後，晝夜陰雲，不見天象，自二十六日方晴，至月終，星辰無變。以右衛上將軍朱漢賓知河南府事。

甲辰，命蕃漢總管李嗣源統親軍赴鄴都，以討趙在禮。帝素倚愛元行欽，鄴城軍亂，即命為行營招討使，久而無功。時趙太據邢州，王景戡據滄州，自為留後，河朔郡邑多殺長吏。帝欲親征，樞密使與宰臣奏言：「 京師者，天下根本，雖四方有變，陛下宜居中以製之，但命將出征，無煩躬禦士伍。」帝曰：「紹榮討亂未有成功，繼岌之軍尚留巴、漢，餘無可將者，斷在自行。 」樞密使李紹宏等奏曰：「陛下以謀臣猛將取天下，今一州之亂而雲無可將者，何也？總管李嗣源是陛下宗臣，創業已來，艱難百戰，何城不下，何賊不平，威略之名，振於夷夏，以臣等籌之，若委以專征，鄴城之寇，不足平也！」帝素寬大容納，無疑於物，自誅郭崇韜、朱友謙之後，閹宦伶官交相讒諂，邦國大事皆聽其謀，繇是漸多猜惑，不欲大臣典兵，既聞奏議，乃曰：「予恃嗣源侍衛，卿當擇其次者。」又奏曰：「以臣等料之，非嗣源不可。」河南尹張全義亦奏云：「河朔多事，久則患生，宜令總管進兵。如倚李紹榮輩，未見其功。」帝乃命嗣源行營。是日，延州知州白彥琛奏，綏、銀兵士剽州城謀叛。魏王繼岌傳送郭崇韜父子首函至闕下，詔張全義收瘞之。乙巳，以右武衛上將軍李肅為安邑、解縣兩池榷鹽使，以吏部尚書李琪為國計使。

三月丁未朔，李紹真奏，收復邢州，擒賊首趙太等二十一人，徇於鄴都城下，皆磔於軍門。庚戌，李紹真自邢州赴鄴都城下。辛亥，以威武軍節度副使、福建管內都指揮使、檢校太傅、守江州刺史王延翰為福建節度使，依前檢校太傅。壬子，李嗣源領軍至鄴都，營於西南隅。甲寅，進營於觀音門外，下令諸軍，詰旦攻城。是夜，城下軍亂，迫嗣源為帝。遲明，亂軍擁嗣源及霍彥威入於鄴城，復為皇甫暉、趙進等所脅，嗣源以詭詞得出，夜分至魏縣。時嗣源遙領鎮州，詰旦，議欲歸藩，上章請罪，安重誨以為不可，語在《明宗紀》中。翌日，遂次於相州。元行欽部下兵退保衛州，以飛語上奏，嗣源一日之中遣使上章申理者數四。帝遣嗣源子從審與中使白從訓齎詔以諭嗣源，行至衛州，從審為元行欽所械，不得達。是日，西面行營副招討使任圜奏，收復漢州，擒逆賊康延孝。

丙辰，荊南高季興上言，請割峽內夔、忠、萬等三州卻歸當道，依舊管係，又請雲安監。初，將議伐蜀，詔高季興令率本軍上峽，自收元管屬郡。軍未進，夔、忠、萬三州已降，季興數請之，因賂劉皇后及宰臣樞密使，內外葉附，乃俞其請。戊午，詔河南府預借今年秋夏租稅。時年饑民困，百姓不勝其酷，京畿之民，多號泣於路，議者以為劉盆子復生矣。庚申，詔潞州節度使孔赴闕，以右龍虎統軍安崇阮權知潞州。是日，忠武軍節度使、齊王張全義薨。壬戌，宰臣豆盧革率百官上表，以魏博軍變，請出內府金帛優給將士。不報。時知星者上言：「客星犯天庫，宜散府藏。」又云：「流星犯天棓，主御前有急兵。」帝召宰臣於便殿，皇后出宮中妝奩銀盆各二，並皇子滿哥三人，謂宰臣曰：「外人謂內府金寶無數，向者諸侯貢獻旋供賜與，今宮中有者，妝奩、嬰孺而已，可鬻之給軍。」革等惶恐而退。癸亥，以偽置昭武軍節度使林思諤為閬州刺史。是日，出錢帛給賜諸軍，兩樞密使及宋唐玉、景進等各貢助軍錢幣。是時，軍士之家乏食，婦女掇蔬於野，及優給軍人，皆負物而詬曰：「吾妻子已殍矣，用此奚為！」甲子，元行欽自衛州率部下兵士歸，帝幸耀店以勞之。西川輦運金銀四十萬至闕，分給將士有差。元行欽請車駕幸汴州，帝將發京師，遣中官向延嗣馳詔所在誅蜀主王衍，仍夷其族。

乙丑，車駕發京師。戊辰，遣元行欽將騎軍沿河東向。壬申，帝至滎澤，以龍驤馬軍八百騎為前軍，遣姚彥溫董之。彥溫行至中牟，率所部奔於汴州。時潘瑰守王村寨，有積粟數萬，亦奔汴州。是時，李嗣源已入於汴。帝聞諸軍離散，精神沮喪，至萬勝鎮即命旋師。登路旁荒塚，置酒視諸將流涕。俄有野人進雉，因問塚名，對曰：「里人相傳為愁台。」帝彌不悅，罷酒而去。是夜，次汜水。初，帝東出關，從駕兵二萬五千，及復至汜水，已失萬餘騎。乃留秦州都指揮使張塘以步騎三千守關。帝過罌子穀，道路險狹，每遇衛士執兵仗者，皆善言撫之曰：「適報魏王繼岌又進納西川金銀五十萬，到京當盡給爾等。」軍士對曰：「陛下賜與大晚，人亦不感聖恩。」帝流涕而已。又索袍帶賜從官，內庫使張容哥對曰：「頒給已盡。」衛士叱容哥曰：「致吾君社稷不保，是此閹豎！」抽刀逐之，或救而獲免。容哥謂同黨曰：「皇后惜物不散，軍人歸罪於吾輩，事若不測，吾輩萬段，願不見此禍。」因投河而死。〈（《隆平集》：內臣李承進逮事唐莊宗，太祖嘗問莊宗時事，對曰：「莊宗好畋獵，每次近郊，衛士必控馬首曰：『兒郎輩寒冷，望陛下與救接。』莊宗隨所欲給之，如此者非一。晚年蕭牆之禍，由賞賚無節，威令不行也。」太祖歎曰：「二十年夾河戰爭，不能以軍法約束此輩，誠兒戲。」）〉

甲戌，次石橋，帝置酒野次，悲啼不樂，謂元行欽等諸將曰：「鄴下亂離，寇盜蜂起，總管迫於亂軍，存亡未測，今訛言紛擾，朕實無聊。卿等事餘已來，富貴急難，無不共之，今茲危蹙，賴爾籌謀，而竟默默無言，坐觀成敗。予在滎澤之日，欲單騎渡河，訪求總管，麵為方略，招撫亂軍，卿等各吐胸襟，共陳利害，今日俾餘至此，卿等如何！」元行欽等百餘人垂泣而奏曰：「臣本小人，蒙陛下撫養，位極將相，危難之時，不能立功報主，雖死無以塞責，乞申後效，以報國恩。」於是餘人皆援刀截發，置髻於地，以斷首自誓，上下無不悲號，識者以為不祥。是日，西京留守張筠部署西征兵士到京，見於上東門外，晡晚，帝還宮。初，帝在汜水，衛兵散走，京師恐駭不寧，及帝至，人情稍安。乙亥，百官進名起居。安義節度使孔奏，點校兵士防城，準詔運糧萬石，進發次。時已殺監軍使據城，詭奏也。丙子，樞密使李紹宏與宰相豆盧革、韋說會於中興殿之廊下，商議軍機，因奏：「魏王西征兵士將至，車駕且宜控汜水，以俟魏王。」從之。午時，帝出上東門親閱騎軍，誡以詰旦東幸，申時還宮。

四月丁丑朔，以永王存霸為北都留守，申王存渥為河中節度使。是日，車駕將發京師，從駕馬軍陳於宣仁門外，步兵陳於五鳳門外。帝內殿食次，從馬直指揮使郭從謙自本營率所部抽戈露刃，至興教門大呼，與黃甲兩軍引弓射興教門。帝聞其變，自宮中率諸王近衛禦之，逐亂兵出門。既而焚興教門，緣城而入，登宮牆歡噪，帝御親軍格鬥，殺亂兵數百。俄而帝為流矢所中，亭午，崩於絳霄殿之廡下，時年四十三。〈（《琬琰集》載《宋實錄·王全斌傳》云：同光末，蕭牆有變，亂兵逼宮城，近臣宿將，皆釋甲潛遁，惟全斌與符彥卿等十數人居中拒戰。莊宗中流矢，扶掖歸絳霄殿，全斌慟哭而去。《東都事略·符彥卿傳》云：郭從謙之亂，莊宗左右皆引去，惟彥卿力戰，殺十餘人。莊宗崩，彥卿慟哭而去。）〉是時，帝之左右例皆奔散，唯五坊人善友斂廓下樂器簇於帝屍之上，發火焚之。及明宗入洛，止得其燼骨而已。

天成元年七月丁卯，有司上諡曰光聖神閔孝皇帝，廟號莊宗。是月丙子，葬於雍陵。〈（《五代史補》：莊宗之嗣位也，志在渡河，但恨河東地狹兵少，思欲百練其眾，以取必勝於天下，乃下令曰：「凡出師，騎軍不見賊不許騎馬，或步騎前後已定，不得越軍分以避險惡。其分路並進，期會有處，不得違晷刻。並在路敢言病者，皆斬之。」故三軍懼法而戮力，皆一以當百，故朱梁舉天下而不能禦，卒為所滅，良有以也。初，莊宗為公子，雅好音律，又能自撰曲子詞。其後凡用軍，前後隊伍皆以所撰詞授之，使揭聲而唱，謂之「御製」。至於入陣，不論勝負，馬頭才轉，則眾歌齊作。故凡所鬥戰，人忘其死，斯亦用軍之一奇也。莊宗好獵，每出，未有不蹂踐苗稼。一旦至中牟，圍合，忽有縣令，忘其姓名，犯圍諫曰：「大凡有國家者，當視民如赤子，性命所係。陛下以一時之娛，恣其蹂踐，使比屋囂然動溝壑之慮，為民父母，豈其若是耶！」莊宗大怒，以為遭縣令所辱，遂叱退，將斬之。伶官鏡新磨者，知其不可，乃與群伶齊進，挽住令，佯為詬責曰：「汝為縣令，可以指麾百姓為兒，既天子好獵，即合多留閑地，安得縱百姓耕鋤皆遍，妨天子鷹犬飛走耶！而又不能自責，更敢咄咄，吾知汝當死罪。」諸伶亦皆嘻笑繼和，於是莊宗默然，其怒少霽，頃之，恕縣令罪。《五代史闕文》：莊宗嘗因博戲，睹骰子采有暗相輪者，心悅之，乃自置暗箭格，凡博戲並認采之在下者。及同光末，鄴都兵亂，從謙以兵犯興教門，莊宗禦之，中流矢而崩。識者以為暗箭之應。）〉

史臣曰：莊宗以雄圖而起河、汾，以力戰而平汴、洛，家仇既雪，國祚中興，雖少康之嗣夏配天，光武之膺圖受命，亦無以加也。然得之孔勞，失之何速？豈不以驕於驟勝，逸於居安，忘櫛沐之艱難，徇色禽之荒樂。外則伶人亂政，內則牝雞司晨。靳吝貨財，激六師之憤怨；征搜輿賦，竭萬姓之脂膏。大臣無罪以獲誅，眾口吞聲而避禍。夫有一於此，未或不亡，矧咸有之，不亡何待！靜而思之，足以為萬代之炯誡也。


Chinese text: This work was published before January 1, 1923, and is in the
public domain worldwide because the author died at least 100 years ago.
