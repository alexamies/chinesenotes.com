安金全，代北人。世為邊將，少驍果，便騎射。武皇時為騎將，屢從征討。莊宗之救潞州及平河朔，皆有戰功，累為刺史，以老病退居太原。天祐中，汴將王檀率師三萬，乘莊宗在鄴，來襲并州。時城無備兵，敵軍奄至，監軍張承業大恐，計無所出，閱諸司丁匠，登陴禦捍。外攻甚急，金全遽出謂承業曰：「老夫退居抱病，不任軍事。然吾王家屬在此，王業本根之地，如一旦為敵所有，大事去矣。請以庫甲見授，為公備寇。」承業即時授之。金全被甲跨馬，召率子弟及退閑諸將，得數百人。夜出北門，擊賊於羊馬城內，梁人驚潰，由是退卻。俄而石君立自潞州至，汴軍退走。微金全之奮命，城幾危矣。莊宗性矜伐，凡大將立功，不時行賞，故金全終莊宗世，名位不進。明宗與之有舊，及登極，授金全同平章事，充振武軍節度使。在任二年，治民為政非所長，詔赴闕，俄而病卒。廢視朝二日。初，南北對壘，汴之遊騎每出，必為金全所獲，故梁之偵邏者鹹懼，目之為「安五道」，蓋比鬼將有五道之名也。

子審琦等，皆位至方鎮，別有傳。

審通，金全之猶子也。幼事莊宗，累有戰功，轉先鋒指揮使。同光初，為北京右廂馬軍都指揮使，屯奉化軍。四年春，赴明宗急詔，軍趨夷臒，為前鋒。天成初，授單州刺史，改齊州防禦使，兼諸道先鋒馬軍都指揮使。奉詔北征，從房知溫營於盧台。會龍至部下兵亂，審通脫身酒筵，奪般以濟，促騎士介馬，及亂兵南行，盡戮之，以功授檢校太傅、滄州節度使。圍王都於中山，躬冒矢石，為飛石所中而卒。贈太尉。

安元信，字子言，代北人。父順琳，為降野軍使。元信以將族子，便騎射，幼事武皇，從平巢、蔡。光啟中，吐渾赫連鐸寇雲中，武皇使元信拒之，元信兵敗於居庸關。武皇性嚴急，元信不敢還，遂奔定州；王處存待之甚厚，用為突騎都校。乾寧中，處存子郜嗣位。時梁軍攻河朔三鎮，奔命不暇，梁將張存敬軍奄至城下，既無宿備，郜懼，挈其族奔太原，元信從之；武皇待之如初，用為鐵林軍使。梁將氏叔琮之攻河東也，別將葛從周自馬嶺入，元信伏於榆次，挫其前鋒。梁將李思安之攻上黨也，王師將壁高河，為梁軍所逼。別將秦武者，尤為難敵，元信與鬥，斃之。由是梁軍解去，城壘得立。武皇賜所乘馬及細鎧仗，遷突陣都將。莊宗嗣晉王位，元信從救上黨，破夾寨，復澤、潞，以功授檢校司空、遼州刺史，賜玉鞭名馬。柏鄉之役，日晚戰酣，元信重傷，莊宗自臨傅藥。其年，改檢校司徒、武州刺史，充內衙副都指揮使、山北諸州都團練副使。從莊宗定魏博，移為博州刺史。與梁對壘德勝渡，元信為右廂排陣使。未幾，為大同軍節度使。莊宗平定河南，移授橫海軍節度使。時契丹犯邊，元信與霍彥威從明宗屯常山。元信恃功，每對明宗以成敗勇怯戲侮彥威，彥威不敢答。明宗曰：「成由天地，不由於人。當氏叔琮圍太原，公有何勇！今國家運興，致我等富貴。」勿以小勝小捷掛於口吻，取笑於長者。元信乃起謝，不復以彥威為戲。明宗即位，以元信嘗為內衙都校，尤厚待之，加同中書門下平章事。明年，移鎮徐州。王師之討高季興，襄帥劉訓逗撓軍期，移授元信山南東道節度使以代訓。歲餘，改歸德軍節度使，就加兼侍中。明宗不豫，求入。末帝即位，授潞州節度使，加檢校太尉。清泰三年二月，以疾卒於鎮，時年七十四。贈太師。晉高祖即位，以元信宿望，令禮官定諡曰忠懿。

有子六人，長曰友權，曆諸衛大將軍。次曰友親，為滁州刺史，卒於任。

安重霸，雲州人也。性狡譎，多智算。初，自代北與明宗俱事武皇，因負罪奔梁；在梁復以罪奔蜀，蜀以蕃人善騎射，因為親將。蜀後主王衍，幼年襲位，其政多僻。宦官王承休居中用事，與成都尹韓昭內外相結，專采擇聲色，以固寵幸。武臣宿將，居常切齒。重霸諂事承休，特見委信。梁末，岐下削弱，蜀人奪取秦、成、階等州，重霸說承休求鎮秦州。仍於軍中選山東驍果，得數千人，號龍武都，以承休為軍帥，重霸副焉，俱在天水。歲餘，承休欲求旄鉞，乃以隴西花木入獻，又稱秦州山水之美，人物之盛，請後主臨幸，而韓昭讚成之。〈（《太平廣記》引《王氏見聞錄》云：承休請從諸軍揀選官健，得驍勇數千，號龍武軍，承休自為統帥，並特加衣糧，日有優給。因乞秦州節度使，且云：「願與陛下於秦州采掇美麗。」且說秦州風土，多出國色，仍請幸天水。少主甚悅，即遣仗節赴鎮，應所選龍武精銳，並充衙隊從行。）〉

同光二年十月，蜀主率眾數萬，由劍閣將出興、鳳，以遊秦州；至興州，遇魏王繼岌軍至，狼狽而旋。承休遽聞東師入討，大恐，計無從出，問於重霸。對曰：「開府何患？蜀中精兵，不下十萬，咫尺之險，安有不濟，縱東軍盡如狼虎，豈能入劍門！然國家有患，開府特受主知，不得失於奔赴，此州製置事定，無虞得失，重霸願從開府赴闕。」承休素信以為忠赤。重霸出秦州金帛以賂群羌，買由州山路歸蜀。承休擁龍武軍及招置僅萬人從行，令重霸權握部署，州人祖送，秦州軍亦列部隊。承休登乘，重霸馬前辭曰：「國家費盡事力，收獲隴西，若從開府南行，隴州即時疏失，請開府自行，重霸且為國守藩。」 承休既去，重霸在秦州，聞明宗起河北，即時遣使以秦、成等州來降。天成初，用為閬州團練使。未幾，召還為左衛大將軍。常以奸佞揣人主意，明宗尤愛之。長興末，明宗謂侍臣曰：「安重霸朕之故人，以秦州歸國，其功不細，酬以團練防禦，恐非懷來之道。」範延光曰：「將校內有自河東、河北從陛下龍飛故人，尚有未及團防者，今若遽授重霸方鎮，恐為人竊議。」明宗不悅。未幾，竟以同州節鉞授之。清泰初，移授西京留守、京兆尹。先是，秦、雍之間，令長設酒食，私丐於部民者，俗謂之「搗蒜」。及重霸之鎮長安，亦為之，故秦人目重霸為「搗蒜老」。其年冬，改雲州節度。居無何，以病求代，時家寄上黨，及歸而卒。重霸善悅人，好賂遺，時人目之為俊。

弟重進，尤凶惡。事莊宗，以試劍殺人，奔淮南。〈（《玉堂閑話》：安重進，性凶險，莊宗潛龍時為小校，常佩劍列於翊衛。後攜劍南馳，投於梁祖，梁祖壯之，俾隸淮之鎮戍。復以射殺掌庾吏，逃竄江湖，淮帥得之，擢為裨將。）〉重霸在蜀，聞之蜀主，取之於吳，用為裨將。隨重霸為龍武小將，戍長道，又殺人，奔歸洛陽。〈（《玉堂閑話》云：蜀破，重進東歸，明宗補為諸州馬步軍都指揮使，後有過，鞭背卒。）〉

重霸之子曰懷浦，晉天福中，為禁軍指揮使。契丹寇澶州，以臨陣忸怩，為景延廣所誅。

劉訓，字遵範，隰州永和人也。出身行間，初事武皇為馬軍隊長，漸至散將。屬河中王氏昆仲有尋戈之役，訓從史儼攻陝州。武皇討王行瑜，以訓為前鋒，後隸河中，為隰州防禦都將。居無何，殺陝州刺史，以郡歸莊宗，曆瀛州刺史。同光初，拜左監衛大將軍。三年，授襄州節度使。四年四月，洛陽有變，訓以私忿害節度副使胡裝，族其家，聞者冤之。天成中，荊南高季興叛，詔訓為南面行營招討使，知荊南行府事。是時，湖南馬殷請以舟師會，及王師至荊渚，殷軍方到岳州。仍傳意於訓，許助軍儲弓甲之類，久之，略無至者。〈（案《通鑒》：劉訓至荊南，楚王殷遣都指揮使許德勳等將水軍屯岳州。高季興堅壁不戰，求救於吳，吳人遣水軍援之。）〉荊渚地氣卑濕，漸及霖潦，糧運不繼，人多疾疫。訓本無將略，人鹹苦之。及孔循至，得襄之小校獻竹龍之術，及造竹龍二道，傅於城下，竟無所濟。遂罷兵，令將士散略居民而回。詔訓赴闕，尋責授檀州刺史，續敕濮州安置，未幾，起為龍武大將軍，尋授建雄軍節度使，移鎮延平。卒贈太尉。

張敬詢，勝州金河縣人，世為振武軍牙校。祖仲阮，曆勝州刺史，父漢環事武皇為牙將。敬詢當武皇時，專掌甲坊十五年，以稱職聞。復以女為武皇子存霸妻，益見親信。莊宗即位，以為沁州刺史，秩滿，復用為甲坊使。莊宗經略山東，敬詢從軍，曆博、澤、慈、隰四州刺史。同光末，授耀州團練使。郭崇韜之征蜀也，以敬詢善督租賦，乃表為利州留後。明宗即位，正授昭武軍節度使。天成二年，詔還京師，復授大同節度使，至鎮，招撫室韋萬餘帳。四年，征為左驍衛上將軍。明年，授滑州節度使。以河水連年溢堤，乃自酸棗縣界至濮州，廣堤防一丈五尺，東西二百里，民甚賴之。三年，秩滿歸京，卒。輟視朝一日。

劉彥琮，字比德，雲中人也。事武皇，累從征役。先是，絳州刺史王瓘叛，武皇言於彥琮，意欲致之。無幾，從略於汾、晉之郊，彥琮奔絳，瓘以為附己，待之甚厚，因命為騎將。會瓘出獵，於馳驅之際，彥琮刃瓘之首來獻，武皇甚奇之。從莊宗解上黨之圍。同光初，稍遷至鐵林指揮使、磁州刺史。後明宗赴難京師，授華州留後，尋正授節旄。天成三年，改左武衛上將軍。未幾，改陝州節度使，尋移鎮邠州，卒於鎮，時年六十四。贈太傅。

袁建豐，武皇破巢時得於華陰，年方九歲，愛其精神爽俊，俾收養之。漸長，列於左右，復習騎射，補鐵林都虞候。從破邠州王行瑜，以功遷左親騎軍使，轉突騎指揮使。從莊宗解圍上黨，破柏鄉陣，累功遷右僕射、左廂馬軍指揮使。明宗為內衙指揮使，建豐為副。北討劉守光，常身先士伍，轉都教練使，權蕃漢副總管。莊宗入鄴，以心腹幹能，選為魏府都巡檢使。從征劉鄩，下衛、磁、洺有功，加檢校司空，授州洺州刺史。於臨洺西敗梁將王遷數千人，生獲將領七十餘人，俄拜相州刺史。征赴河上，豫戰於胡柳陂。建豐領相州軍士，行營在外，委州事於小人，失於撫馭，指揮使孟守謙據城以叛，建豐引兵討平之。改隰州刺史，染風痹於任。明宗嗣位，念及平昔副貳之舊，詔赴洛下，親幸其第，撫問隆厚，加檢校太傅，遙授鎮南節度使，俾請俸自給。後卒於洛陽，年五十六。廢朝一日，贈太尉。

子可鈞，仕皇朝，位至諸衛大將軍。

西方鄴，定州滿城人也。父再遇，為州軍校。鄴居軍中，以勇力聞。年二十，南渡河遊梁，不見用，復歸。莊宗以為孝義軍指揮使，累從征伐皆有功。同光中，為曹州刺史，以州兵屯汴州。明宗自魏州，南渡河，時莊宗東幸汴州。汴州節度使孔循懷二誌，使北門迎明宗，西門迎莊宗，所以供帳委積悉如一，曰：「先至者入之。」 鄴因責循曰：「主上破梁室於公，有不殺之恩，奈何欲納總管而負國？」循不答。鄴度循不可爭，以石敬瑭妻，明宗女也，時方在汴，欲殺之以堅人心。循知其謀，取之藏其家，鄴無如之何。而明宗已及汴，乃將麾下兵五百騎西迎莊宗，見於汜水，嗚咽泣下，莊宗亦為之噓唏，使以兵為先鋒。莊宗至汴西，不得入，還洛陽，遇弑。明宗入洛，鄴請死於馬前，明宗嘉歎久之。明年，荊南高季興叛，明宗遣襄州節度使劉訓等招討，而以東川董璋為西南招討使，乃拜鄴夔州刺史，副璋，以兵出三峽。已而訓等無功見黜，諸將皆罷，璋未嘗出兵，惟鄴獨取夔、忠、萬三州，乃以夔州為寧江軍，拜鄴節度使。已而又取歸州，數敗季興之兵。鄴，武人，所為多不中法度，判官譚善達數以諫鄴，鄴怒，遣人告善達受人金，下獄。善達素剛，辭益不遜，遂死於獄中。鄴病，見善達為祟，卒於鎮。

張遵誨，魏州人也。父為宗城令，羅紹威殺牙軍之歲，為梁軍所害。遵誨奔太原，武皇以為牙門將。莊宗定山東，遵誨以典客從，曆幽、鎮二府馬步都虞候。同光中，為金吾大將軍。明宗即位，任圜保薦，授西都副留守，知留守事、京兆尹。天成四年，入為客省使、守衛尉卿。及將有事於南郊，為修儀仗法物使。初，遵誨自以歷位尹正，與安重誨素亦相款，衷心有望於節鉞。及郊禋畢，止為絳州刺史，鬱鬱不樂。離京之日，白衣乘馬於隼之下，至郡無疾，翌日而卒。

孫璋，齊州曆城人。出身行間，隸梁將楊師厚麾下，稍補奉化軍使。莊宗入鄴，累遷澶州都指揮使。明宗鎮常山，擢為裨校。鄴兵之變，從明宗赴難京師。天成初，曆趙、登二州刺史，齊州防禦使。王都之據中山，璋為定州行營都虞候，賊平，加檢校太保。長興初，授鄜州節度使，罷鎮，卒於洛陽，年六十一。贈太尉。

史臣曰：夫天地斯晦，則帝王於是龍飛；雲雷構屯，則王侯以之蟬蛻。良以適遭亂世，得奮雄圖，故金全而下，咸以軍旅之功，坐登藩閫之位，垂名簡冊，亦可貴焉。惟重霸以奸險而仗旄鉞，蓋非數子之儔也。


Chinese text: This work was published before January 1, 1923, and is in the
public domain worldwide because the author died at least 100 years ago.
