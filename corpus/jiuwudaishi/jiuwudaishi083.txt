開運元年秋七月辛未朔，帝御崇元殿，大赦天下，改天福九年為開運元年。河北諸州，曾經契丹蹂踐處，與免今年秋稅。諸軍將士等第各賜優給。諸州率借錢帛，赦書到日，畫時罷征，出一千貫已上者與免科徭，一萬貫已上者與授本州上佐雲。是日宣赦未畢，會大雷雨，匆遽而罷。時都下震死者數百人，明德門內震落石龍之首，識者以為石乃國姓，蓋不祥之甚也。癸酉，以定州節度使馬全節為鄴都留守，加兼侍中；以昭義節度使安審暉為邢州節度使，加檢校太師。乙亥，前陜州節度使王周加檢校太尉，改定州節度使；鄴都留守張從恩改鄆州節度使。禮官奏：「天子三年喪畢，祫享於太廟，高祖聖文章武明德孝皇帝今年八月喪終畢，合以十月行大祫之禮，冬季祠祭，改薦為祫。」從之。丁丑，虞部員外郎、知制誥陶穀改倉部郎中、知制誥，大理卿吳德謙改秘書監致仕。辛巳，以左龍武統軍李從敏為潞州節度使，天策府都護軍、桂州節度使、知郎州軍事馬希杲加檢校太師。壬午，降金州為防禦州，降萊州為刺史州。戶部侍郎田敏改兵部侍郎；刑部侍郎李祥改尚書右丞；以潁州團練使馮玉為戶部侍郎，充端明殿學士；中書舍人趙上交改刑部侍郎。己丑，以樞密使、中書令桑維翰充宏文館大學士，太子太傅、譙國公劉句為守司空兼門下侍郎平章事、監修國史、判三司，宰臣李崧、和凝進封爵邑。庚寅，宣徽北院使劉繼勛改宣徽南院使，三司使董遇改宣徽北院使。辛卯，以前陜州節度使石赟為鄧州節度使。同州節度使李承福卒，贈太傅。

八月辛丑，命十五將以禦契丹，〈（《東都事略·範質傳》：晉出帝命十五將出征。是夕，質宿直，出帝命諸學士分草制，質曰：「宮城已閉，慮泄機事。」遂獨為之。）〉北京留守劉知遠充北面行營都統，鎮州節度使杜威充北面行營都招討使，鄆州節度使張從恩充馬步軍都監，西京留守景延廣充馬步軍都排陣使，徐州節度使趙在禮充馬步軍都虞候，晉州節度使安叔千充馬步軍左廂排陣使，前兗州節度使安審信充馬軍右廂排陣使，河中節度使安審琦充馬步軍都指揮使，河陽節度使符彥卿充馬軍左廂都指揮使，滑州節度使皇甫遇充馬步軍右廂都指揮使，右神武統軍張彥澤充馬軍排陣使，滄州節度使王廷胤充馬軍左廂都指揮使，陜州節度使宋彥筠充步軍右廂都指揮使，前金州節度使田武充步軍左廂排陣使，左神武統軍潘環充步軍右廂排陣使。壬寅，閩王王延羲為其下連重遇、朱文進所害，眾推文進知留後事，稱天福年號，間道以聞。甲辰，太子少傅盧文紀改太子太傅，太子少保李麟改太子太保，刑部尚書李懌改戶部尚書，給事中司徒詡改右散騎常侍，以府州刺史折從阮為安北都護，充振武節度使。是夜，熒惑入南斗。乙巳，詔復置明經、童子二科。己酉，以鄧州節度使王令溫為延州節度使。癸丑，以威武軍兵馬留後、權知閩國事朱文進為檢校太傅、福州威武軍節度使，知閩國事。癸亥，升澶州為節鎮，以鎮寧為軍額，割濮州為屬郡。甲子，以延州節度使史威為澶州節度使。

九月庚午朔，日有蝕之。乙酉，以戶部侍郎韋勛為太子賓客，以前棣州刺史段希堯為戶部侍郎，以光祿卿張仁願為大理卿。己丑，禮部侍郎符蒙卒。壬辰，太原奏，代州刺史白文珂破契丹於七里烽，斬首千餘級，生擒將校七十餘人。癸巳，以前隴州防禦使翟光鄴為宣徽北院使。己亥，以滄州節度使王廷胤卒輟朝，贈中書令。

冬十月壬寅，兩浙節度使、吳越國王錢宏佐加守太尉。庚戌，以徐州節度使、北面行營馬步都虞候趙在禮為北面行營副都統，鄴都留守馬全節為北面行營副招討使。甲寅，以起居郎、知制誥賈緯為戶部郎中、知制誥。戊午，詔曰：

朕虔承顧命，獲嗣丕基。常懼顛危，不克負荷，宵分日昃，罔敢怠寧，夕惕晨興，每懷祗畏。但以恩信未著，德教未敷，理道不明，咎征斯至。

向者，頻年災沴，稼穡不登，道堇相望，上天垂譴，涼德所招。仍屬干戈尚興，邊陲多事。倉廩不足，則輟人之糇食；帑藏不足，則率人之資財；兵士不足，則取人之丁中；戰騎不足，則假人之乘馬。雖事不獲已，而理將若何！訪聞差去使臣，殊乖體認，不有敦於勉諭，而乃臨以威刑，自有所聞，益深愧悼。旋屬守臣叛命，敵騎入邊，致使甲兵不暇休息，軍旅有征戰之苦，人民有飛免之勞，疲瘵未蘇，科徭尚急，言念於茲，寢食何安！得不省過興懷，側身罪已，載深減損，思召和平？所宜去無用之資，罷不急之務，棄華取實，惜費省功，一則符先帝慈儉之規，一則慕前王樸素之德。

向者，造作軍器，破用稍多，但取堅剛，不須華楚；今後作坊制器械，不得更用金銀裝飾。比於遊畋，素非所好，凡諸服禦，尤欲去奢，應天下府州不得以珍寶玩好及鷹犬為貢。在昔聖帝明君，無非惡衣菲食，況於薄德，所合恭行，今後大官尚膳，減去多品，衣服帷帳，務去華飾，在禦寒溫而已。峻宇雕墻，昔人所誡，玉杯象箸，前代攸非，今後凡有營繕之處，丹堊雕鏤，不得過度，宮闈之內，有非理費用，一切禁止。

於戲！繼聖承祧，握樞臨極，昧於至道，若履春冰。屬以天災流行，國步多梗，因時致懼，引咎推誠，期於將來，庶幾有補。更賴王公、將相，貴戚、豪宗，各啟乃心，率由茲道，共臻富庶，以致康寧。凡百臣僚，宜體朕意。

十一月壬申，詔曰：「蕃寇未平，邊陲多事，即日雖無侵軼，亦須廣設提防。朕將親率虎貔，躬擐甲胄，候聞南牧，即便北征，不須先定日辰，別行告諭。所有供億，宜令三司預行計度，合隨從諸司職員，並宜常備行計」云。己卯，以陳州刺史梁漢璋充侍衛馬軍都指揮使。壬午，以貝州節度使何建為澶州節度使兼北面行營馬軍右廂排陣使，以澶州節度使史威為貝州節度使。丙戌，以前金州節度使田武為滄州節度使兼北面行營步軍右廂都指揮使，以前相州節度使郭謹為鄜州節度使。

十二月己亥朔，幸臯門，射中白兔。癸丑，福州節度使朱文進加同平章事，封閩國王。丁巳，青州楊光遠降。光遠子承勛等斬觀察判官邱濤、牙將白延祚、楊贍、杜延壽等首級，送於招討使李守貞，乃縱火大噪，劫其父處於私第，以城納款，遣即墨縣令王德柔貢表待罪。楊光遠亦遣節度判官楊麟奉表請死。詔釋之。

閏月庚午，以楊承信為右羽林將軍，承祚為右驍騎衛將軍。皆光遠之子，先詣闕請罪，故特授是官。癸酉，李守貞奏，楊光遠卒。初，光遠既上表送降，帝以光遠頃歲太原歸命，欲曲全之，議者曰：「豈有反狀滔天而赦之也！」乃命守貞便宜處置。守貞遣人拉殺之，以病卒聞。乙酉，前登州刺史張萬迪削奪官爵處斬，青州節度判官楊麟配流威州，掌書記任邈配流原州，支使徐晏配流武州。縱逢恩赦，不在放還之限，並以楊光遠叛故也。工部尚書、權知貢舉竇貞固奏：「試進士諸科舉人入策，舊例夜試，以三條燭盡為限，天成二年改令晝試，今欲依舊夜試。」從之。曲赦青州管內罪人，立功將士各賜優給，青州吏民為楊光遠詿誤者，一切不問。青州行營招討使、兗州節度使兼侍衛都虞候李守貞加同平章事，副招討使、河陽節度使符彥卿改許州節度使。丙戌，降青州為防禦使額，以萊州刺史楊承勛為汝州防禦使。己丑，以工部尚書竇貞固為禮部尚書，太常卿王延為工部尚書，左丞王松為太常卿，以前尚書右丞龍敏為尚書左丞。癸巳，以前安州防禦使李建崇為河陽兵馬留後，以宣徽使翟光鄴為青州防禦使，以內客省使李彥韜為宣徽北院使。甲午，以給事中邊光範為左散騎常侍，以樞密直學士、吏部郎中李穀為給事中，依前充職。是月，契丹耶律德光與趙延壽領全軍入寇，圍恒州，分兵陷鼓城、槁城、元氏、高邑、昭慶、寧晉、蒲澤、欒城、柏鄉等縣，前鋒至邢州，河北諸州告急。詔張從恩、馬全節、安審琦率師屯邢州，趙在禮屯鄴都。

開運二年春正月戊戌朔，帝不受朝賀，不豫故也。己亥，張從恩部領兵士自邢州退至相州，人情震恐。趙在禮還屯澶州，馬全節歸鄴都，遣右神武統軍張彥澤屯黎陽，詔西京留守景延廣將兵守胡梁渡。契丹寇邢州。侍衛馬軍都指揮使梁漢璋改鄭州防禦使，典軍如故。以齊州防禦使劉在明為相州留後。癸卯，以客省使孟承誨為內客省使。滑州奏，今月二日至四日，相州路烽火不至。甲辰，以前汝州防禦使宋光鄴為左驍衛大將軍。詔青州行營將校，自副兵馬使以上，各賜功臣名號。乙巳，帝復常膳。以左武衛上將軍袁{山義}為客省使，上將軍如故。詔滑州節度使皇甫遇率兵赴邢州，馬全節赴相州。契丹寇洺、磁，犯鄴都西北界，所在告急。壬子，王師與契丹相拒於相州北安陽河上，皇甫遇、慕容彥超率前鋒與敵騎戰於榆林店，遇馬中流矢，僅而獲免。〈（《遼史》：皇甫遇與濮州刺史慕容彥超將兵千騎，來覘遼軍。至鄴都，遇遼軍數萬，且戰且卻，至榆林店，遼軍繼至，遇與彥超力戰百餘合，遇馬斃步戰，安審琦引騎兵逾水以救，遼軍乃還。）〉是夜，張從恩引軍退保黎陽，唯留五百人守安陽河橋。既而知州符彥倫與軍校謀曰：「此夜紛紜，人無固誌，五百疲兵，安能守橋！」即抽入相州，嬰城為備。至曙，賊軍萬餘騎已陣於安陽河北，彥倫令城上揚旗鼓噪，賊不之測。至辰時，渡河而南，悉陣甲騎於城下，如攻城之狀。彥倫曰：「此敵將走矣。」乃出甲士五百於城北，張弓弩以待之，契丹果引去。當皇甫遇榆林戰時，至晚敵眾自相驚曰：「晉軍悉至矣。」戎王在邯鄲聞之，即時北遁，官軍亦南保黎陽。甲寅，以河陽留後李建崇為邢州留後，以鳳州防禦使〈（案：此下有闕文。）〉為河陽留後。詔李守貞領兵屯滑州，以宣徽北院使李彥韜權侍衛馬步都虞候。改諸道武定軍為天威軍。己未，以前許州節度使李從溫為北面行營都招撫使，以鄆州節度使張從恩權東京留守。辛酉，相州奏，契丹抽退，其鄉村避寇百姓，已發遣各歸本家營種。初，帝以不豫初平，未任親禦軍旅，既而張從恩、馬全節相次奏賊軍充斥，恒州杜威告事勢危急，帝曰：「北敵未平，固難安寢，當悉眾一戰，以救朔方生靈。若宴安遲疑，則大河以北，淪為寇壤矣。」即日命諸將點閱，以定行計。辛酉，下詔親征。誅楊光遠部下指揮使張迥等五人，以戎事方興，慮其扇搖故也。癸亥，以樞密直學士李穀為三司副使，判留司三司公事。乙丑，車駕發離京師。是月，京城北壕春冰之上有文，若大樹花葉，凡數十株，宛若圖畫，觀者如堵。

二月戊辰朔，車駕次滑州。己巳，渡浮橋，幸黎陽勞軍，至晚還滑州。以滄州節度使田武充東北面行營都部署。甲戌，幸澶州，以景延廣為隨駕馬步軍都鈐轄。丙子，大閱諸軍於戚城，帝親臨之。戊寅，北面行營副招討使馬全節、行營都監李守貞、右神武統軍張彥澤等以前軍先發。己卯，以許州節度使符彥卿為北面行營馬軍都指揮使，以左神武統軍潘環為北面行營步軍都指揮使。辛巳，幸楊村故壘。符彥卿、皇甫遇、李殷率諸軍進發。以左散騎常侍邊光範為樞密直學士。詔河北諸州，應蕃騎經由之地，吏民遭殺害者，委所在收瘞，量事祭奠。詔恒州杜威與馬全節等會合進軍。丙戌，幸鐵丘閱馬，因幸趙在禮、李從溫軍。是日大雪。戊子，安審琦、梁漢璋領兵北征。府州防禦使折從阮奏，部領兵士攻圍契丹勝州，降之，見進兵趨朔州。甲午，以河中節度使安審琦為北面行營馬步軍都虞候，許州節度使符彥卿充馬步軍左廂都指揮使，滑州節度使皇甫遇充馬步軍右廂都指揮使，侍衛馬軍都指揮使梁漢璋充馬軍左右廂都指揮使，侍衛步軍都指揮使李殷充步軍左右廂都指揮使，左神武統軍張彥澤充馬軍左右廂都排陣使，右神武統軍潘環充步軍左右廂排陣使。丙申，以端明殿學士、尚書戶部侍郎馮玉為戶部尚書，充樞密使。

三月戊戌，契丹陷祁州，刺史沈斌死之。乙巳，左補闕袁範先陷契丹，自賊中逃歸。杜威奏，與李守貞、馬全節、安審琦、皇甫遇部領大軍赴定州。易州刺史安審約奏，二月三日夜，差壯丁斫敵營，殺敵十餘人。是日，以符彥卿為北面行營馬步軍左右廂都排陣使，以皇甫遇為北面行營馬步軍左廂排陣使，以王周為馬步軍右廂排陣使。丁未，畋於戚城，還幸景延廣、安審信軍。庚戌，王師攻泰州，刺史晉庭謙以城降。易州奏，郎山塞將孫方簡破契丹千餘人，斬蕃將諧裏相公，擄其妻以獻。甲寅，杜威奏，收復滿城，獲契丹首領沒剌相公，並蕃漢兵士二千人。以前戶部尚書李懌為兵部尚書。乙卯，杜威奏，收復遂城。丙辰奏，大軍自遂城卻退至滿城。時賊將趙延壽部曲來降，言：「契丹主昨至古北口，幽州走報，漢軍大下，收卻泰州。尋下令諸部，令輜重入塞，輕騎卻回。戎王率五萬餘騎，來勢極盛，明日前鋒必至，請為之備。」杜威、李守貞謀曰：「我師糧運不繼，深入賊疆，而逢大敵，亡之道也。不如退還泰州，觀其兵勢強弱而禦之。」軍士皆以為然。是日，還滿城。丁巳，至泰州。戊午，契丹前鋒已至。己未，大軍發泰州而南，契丹踵其後。是日，次陽城。庚申，敵騎如墻而來，我步軍為方陣以禦之。選勁騎擊賊，鬥二十餘合，南行十餘里，賊勢稍卻，渡白溝而去。辛酉，杜威召諸將議曰：「戎首自來，實為敵，若不血戰，吾輩何以求免。」諸將然之。是日，敵騎還繞官軍，相去數里。明日，我軍成列而行，蕃漢轉鬥，殺聲震地，才行十餘里，軍中人馬饑乏。癸亥，大軍至白團衛村下營。人馬俱渴，營中掘井，及水輒壞，兵士取其泥絞汁而飲。敵眾圍繞，漸束其營。〈（《宋史·藥元福傳》：晉師列方陣，設拒馬為行寨，契丹以奇兵出陣後，斷糧道。）〉是日，東北風猛，揚塵折樹。契丹主坐車中謂眾曰：「漢軍盡來，只有此耳，今日並可生擒，然後平定天下。」令下馬拔鹿角，飛矢雨集。軍士大呼曰：「招討使何不用軍，而令士卒虛死！」諸將鹹請擊之。杜威曰：「俟風勢稍慢，觀其進退。」守貞曰：「此風助我也。彼眾我寡，黑風之內，莫測多少，若候風止，我輩無噍類矣。」即呼眾軍齊力擊賊。張彥澤、符彥卿、皇甫遇等率騎奮擊，風勢尤猛，沙塵如夜，敵遂大敗。〈（《宋史·符彥卿傳》：時晉師居下風，將戰，弓弩莫施。彥卿謂張彥澤、皇甫遇曰：「與其束手就擒，曷若死戰，然未必死。」彥澤然之，遂潛兵尾其後，順風擊之，契丹大敗。又，《藥元福傳》：守貞與元福謀曰：「軍中饑渴已甚，若候風反出戰，吾屬為虜矣。彼謂我不能逆風以戰，宜出其不意以擊之，此兵家之奇也。」元福乃率麾下開拒馬出戰，諸將繼至，契丹大敗。）〉時步騎齊進，追襲二十餘里。至陽城東，賊軍稍稍成列，我騎復擊之，乃渡河而去。守貞曰：「今日危急極矣，幸諸君奮命，吾事獲濟。兩日以來，人馬渴乏，今吃水之後，腳重難行，速宜收軍定州，保全而還，上策也。」由是諸將整眾而還。是時，契丹主坐車中，及敗走，車行十餘里，追兵既急，獲一橐駝，乘之而走。乙丑，杜威等大軍自定州班師入恒州。

夏四月丙子，以車駕將還京，差官往西京告天地宗廟社稷。辛巳，駕發澶州。甲申，至京師，曲赦在京禁囚。己亥，詔鄴都依舊為天雄軍。庚寅，河東節度使劉知遠封北平王；恒州節度使杜威加守太傅；徐州趙在禮移鎮兗州；宋州節度使兼侍衛親軍馬步都指揮使高行周移鎮鄆州，侍衛如故；鄴都留守馬全節改天雄軍節度使；兗州節度使兼侍衛都虞候李守貞移鎮宋州，加檢校太師兼侍衛親軍副指揮使；河中節度使安審琦加兼侍中，移鎮許州；許州節度使符彥卿加同平章事，移鎮徐州；滑州節度使皇甫遇加同平章事。壬辰，西京留守景延廣加邑封，改功臣；泰州節度使侯益移鎮河中；定州節度使王周加檢校太師。


Chinese text: This work was published before January 1, 1923, and is in the
public domain worldwide because the author died at least 100 years ago.
