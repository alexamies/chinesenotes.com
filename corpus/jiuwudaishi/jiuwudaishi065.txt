李建及，許州人。本姓王，父質。建及少事李罕之為紀綱，光啟中，罕之謁武皇於晉陽，因選部下驍勇者百人以獻，建及在籍中。後以功署牙職，典義兒軍，及賜姓名。天祐七年，改匡衛軍都校。柏鄉之役，汴將韓追周德威至高邑南野河上，鎮、定兵扼橋道，韓選精兵先奪之。莊宗登高而望，鎮、定兵將衄，謂建及曰：「如賊過橋，則勢不可遏，卿計若何？」建及於部選士二百，挺槍大噪，禦汴軍，卻之於橋下。二月，王師攻魏，魏人夜出犯我營，建及設伏待之，扼其歸路，盡殪之。劉鄩之營莘縣，月餘不出，忽一旦縱兵攻鎮、定之營，軍中騰亂，建及率銀槍勁兵千人赴之，擊敗汴軍，追奔至其壘。元城之戰，建及首陷其陣，授天雄軍教練使。八月，遷遼州刺史。十四年，從擊契丹於幽州，破之。十二月，從攻楊劉，自寅至午，汴軍嬰城拒守，建及自負葭葦堙塹，率先登梯，遂拔之。胡柳之役，前軍逗撓，際晚，汴軍登土山，建及一戰奪之。莊宗欲收軍，詰朝合戰。建及橫槊當前，曰：「賊大將已亡，乘此易擊，王但登山，觀臣破賊！」即引銀槍效節大呼奮擊，三軍增氣，由是王師復振，以功授檢校司空、魏博內外衙都將。

十六年，汴將賀瑰攻德勝南城，以戰船十餘艘，竹笮維之，扼斷津路，王師不得渡。城中矢石將盡，守城將氏延賞危急，莊宗令積帛軍門，召能破賊船者。津人有馬破龍者，能水遊，乃令往見延賞，延賞言：「危窘極矣，所爭晷刻。」時棹船滿河，流矢雨集，建及被重鎧，執槊呼曰：「豈有一衣帶水，縱賊如此！」乃以二船實甲士，皆短兵持斧，徑抵梁之戰艦，斧其笮；又令上流具甕，積薪其上，順流縱火，以攻其艦。須臾，煙焰騰熾，梁軍斷纜而遁；建及乃入南城，賀瑰解圍而去。其年十二月，與汴將王瓚戰於戚城，建及傷手，莊宗解禦衣金帶賜之。

建及有膽氣，慷慨不群，臨陣鞠旅，意氣橫壯，自莊宗至魏州，建及都總內外衙銀槍效節帳前親軍，善於撫禦，所得賞賜，皆分給部下，絕甘分少，頗洽軍情。又累立戰功，雄勇冠絕，雌劣者忌讒之。時宦官韋令圖監建及軍，每於莊宗前言：「建及以家財驟施，其趨向誌意不小，不可令典衙兵。」莊宗因猜之。建及性既忠藎，雖知讒構，不改其操。

十七年三月，授代州刺史。八月，與李存審赴河中，解同州之圍。建及少遇禍亂，久從戰陣，矢石所中，肌無完膚，後有功見疑，私心憤鬱。是歲，卒於太原，時年五十七。

石君立，趙州昭慶人也，亦謂之石家財。初事代州刺史李克柔，後隸李嗣昭為牙校，曆典諸軍。夾城之役，君立每出挑戰，壞汴軍柵壘，俘擒而還。八年，與汴軍戰於龍化園，敗之，獲其大將卜渥以獻。嗣昭每出征，俾君立為前鋒，敵人畏之。王檀之逼晉陽也，城中無備，安金全驅市人以登陴，保聚不完。時莊宗在魏博，救應不暇，人心危懼，嗣昭遣君立率五百騎，自上黨朝發暮至。王檀遊軍扼汾橋，君立一戰敗之，徑至城下，馳突斬擊，出入如神，大呼曰：「昭義侍中大軍至矣！」是夜入城，與安金全等分出諸門擊殺於外，遲明，梁軍敗走。十七年，將兵屯德勝。時汴軍自滑州轉餉以給楊村寨，莊宗親率騎軍於河外，循岸而上，邀擊之。汴人距楊村五十里，於河曲潘張村築壘以貯軍儲，莊宗令諸軍攻之。汴人設伏於要路，逆戰偽敗，王師乘之，蹙入壘門，梁伏兵起，因與血戰。君立與鎮州大將王釗陷入賊壘，時諸將部校陷賊者十餘人，君立被執，送於汴。梁祖素知其驍勇，欲用之為將，械而下獄。久之，梁主遣人誘之，君立曰：「敗軍之將，難與議勇，如欲將我，我雖真誠效命，能信我乎？人皆有君，吾何忍反為仇人哉！」既而諸將被戮，尚惜君立不之害。同光元年，莊宗至汴前一日，梁主始令殺之。

高行珪，燕人也。家世勇悍，與弟行周俱有武藝，初仕燕為騎將，驍果出諸將之右。燕帥劉守光僭逆不道，莊宗令周德威征之，守光大懼，以行珪為武州刺史，令張犄角之勢。時明宗將兵助德威平燕，俄聞行珪至，率騎以禦之。明宗諭以逆順之理，行珪乃降。守光將元行欽在山北，聞行珪有變，即率部下軍眾以攻行珪。行珪遣弟行周告急於周德威，德威命明宗、李嗣本、安金全將兵援之。明宗破行欽於廣邊軍，行欽亦降。尋以行珪為朔州刺史，曆忻、嵐二郡，遷雲州留後。天成初，授鄧州節度使，尋移鎮安州。行珪性貪鄙，短於為政，在安州日，行事多不法。副使範延策者，幽州人也，性剛直，累為賓職，及佐行珪，睹其貪猥，因強諫之，行珪不從。後延策因入奏，獻封章於闕下，事有三條：一請不禁過淮豬羊，而禁絲綿匹帛，以實中國；一請於山林要害置軍鎮，以絕寇盜；一述藩侯之弊，請敕從事明諫諍之，不從，令諸軍校列班廷諍。行珪聞之，深銜之。後因戍兵作亂，誣奏延策與之同謀，父子俱戮於汴，聞者冤之。未幾，行珪以疾卒。詔贈太尉。

張廷裕，代北人也。幼事武皇於雲中，從平黃巢，討王行瑜，自行間漸升為小將。莊宗定魏，補天雄軍左廂馬步都虞候，曆蔚、慈、隰三州刺史。同光三年，除新州節度使。塞上多事，廷裕無控製之術，邊鄙常聳。天成三年，卒於治所。詔贈太保。

王思同，幽州人也。父敬柔，曆瀛、平、儒、檀、營五州刺史。思同母即劉仁恭之女也，故思同初事仁恭為帳下軍校。會劉守光攻仁恭於大安山，思同以部下兵歸太原，時年十六，武皇命為飛騰指揮使。從莊宗平定山東，累典諸軍。

思同性疏俊，粗有文，性喜為詩什，與人唱和，自稱薊門戰客。魏王繼岌待之若子。時內養呂知柔侍興聖宮，頗用事，思同不平之。呂為終南山詩，末句有「頭」字，思同和曰：「料伊直擬衝霄漢，賴有青天壓著頭。」其所為詩句，皆此類也。每從征，必在興聖帳下，然同光朝，位止鄭州刺史。明宗在軍時，素知之，即位後，用為同州節度使，未幾，移鎮隴右。思同好文士，無賢不肖，必館接賄遺，歲費數十萬。在秦州累年，邊民懷惠，華戎寧息。長興元年，入朝，見於中興殿。明宗問秦州邊事，對曰：「秦州與吐蕃接境，蕃部多違法度。臣設法招懷，沿邊置寨四十餘所，控其要害。每蕃人互市、飲食之界上，令納器械。」因手指畫秦州山川要害控扼處。明宗曰：「人言思同不管事，豈及此耶！」時兩川叛，欲用之，且留左右，故授右武衛將軍。八月，授西南面行營馬步都虞候。九月，遷京兆尹、西京留守。伐蜀之役，為先鋒指揮使。石敬瑭入大散關。思同恃勇先入劍門，大軍未相繼，復被董璋兵逐出之。及敬瑭班師，思同以曾獲劍門之功，移鎮山南西道。

三年，兩川交兵，明宗慮並在一人，則朝廷難製，密詔思同相度形勢，即乘間用軍，事未行而董璋敗。八月，復為京兆尹兼西京留守。時潞王鎮鳳翔，與之鄰境，及潞王不稟朝旨，致書於秦、涇、雍、梁、邠諸帥，言：「賊臣亂政，屬先帝疾篤，謀害秦王，迎立嗣君，自擅權柄，以致殘害骨肉，搖動藩垣。懼先人基業，忽焉墜地，故誓心入朝，以除君側，事濟之後，謝病歸藩。然藩邸素貧。兵力俱困，欲希國士，共濟急難。」乃令小伶女十人以五弦技見思同，因歡諷動，又令軍校宋審溫者，請使於雍，若不從命，即獨圖之。又令推官郝昭、府吏朱延乂以書檄起兵。會副部署藥彥稠至，方宴，而妓、使適至，乃擊之於獄。彥稠請誅審溫，拘送昭赴闕。時思同已遣其子入朝言事，朝廷嘉之，乃以思同為鳳翔行營都部署，起軍營於扶風。

三月十四日，與張虔釗會於岐下，梯衝大集。十五日，進收東西關城，城中戰備不完，然死力禦捍，外兵傷夷者十二三。十六日，復進攻其城，潞王登陴泣諭於外，聞者悲之。張虔釗性褊，詰旦，西南用軍，與都監皆血刃以督軍士，軍士齊詬，反攻虔釗，虔釗躍馬避之。時羽林指揮使楊思權引軍自西門先入，思同未之知，猶督士登城。俄而嚴衛指揮使尹暉呼曰：「西城軍已入城受賞矣，軍士可解甲！」棄仗之聲，振動天地。日午，亂軍畢集，涇州張從賓、邠州康福、河中安彥威皆遁去。十七日，思同與藥彥稠、萇從簡俱至長安，劉遂雍閉關不內，乃奔潼關。

二十二日，潞王至昭應，前鋒執思同來獻。王謂左右曰：「思同計乖於事，然盡心於所奉，亦可嘉也。」顧謂趙守鈞曰：「思同爾之故人，可行迓之於路，達予撫慰之意。」思同至，潞王讓之曰：「賊臣傾我國家，殘害骨肉，非予弟之過。我起兵岐山，蓋誅一二賊臣耳，爾何首鼠兩端，多方誤我，今日之罪，其可逃乎！」思同曰：「臣起自行間，受先朝爵命，秉旄仗鉞，累曆重藩，終無顯效以答殊遇。臣非不知攀龍附鳳則福多，扶衰救弱則禍速，但恐瞑目之後，無麵見先帝。釁鼓膏原，縲囚之常分也。」潞王為之改容，徐謂之曰：「且憩歇。」潞王欲用之，而楊思權之徒恥見其面，屢啟劉延朗，言「思同不可留，慮失士心。」又，潞王入長安時，尹暉盡得思同家財及諸妓女，故尤惡思同，與劉延朗亟言之。屬王醉，不待報，殺思同並其子德勝。潞王醒，召思同，左右報已誅之矣。潞王怒延朗，累日嗟惜之。及漢高祖即位，詔贈侍中。

索自通，字得之，太原清源人也。父繼昭，以自通貴，授國子監祭酒致仕。自通少能騎射，嘗於山墅射獵，莊宗鎮太原時，遇之於野，訊其姓名，即補右番廳直軍使。後因從獵，射中走鹿，轉指揮使。佐周德威攻燕軍於涿州，擒燕將郭在鈞。從莊宗定魏博，改突騎指揮使。明宗即位，自隨駕左右廂馬軍都指揮授忻州刺史。歲餘召還，復典禁兵，領韶州刺史，出為大同軍節度使。累歲移鎮忠武，改京兆尹、西京留守。楊彥溫據河中作亂，自通率師討平之，授河中節度使。尋自鄜州入為右龍武統軍。初，自通既平楊彥溫，代末帝鎮河中，臨事失於周旋，末帝深銜之。〈（《通鑒》：自通至鎮，承安重誨指，籍軍府甲仗數上之，以為從珂私造，賴王德妃居中保護，從珂由是得免。）〉及末帝即位，自通憂悸求死。清泰元年七月，因朝退涉洛，自溺而卒。

子萬進，周顯德中，曆任方鎮。




Chinese text: This work was published before January 1, 1923, and is in the
public domain worldwide because the author died at least 100 years ago.
