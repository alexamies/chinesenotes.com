恭帝，諱宗訓，世宗子也。廣順三年，歲在癸丑，八月四日，生於澶州之府第。顯德六年六月癸未，制授特進左衛上將軍，封梁王，食邑三千戶，實封五百戶。癸巳，世宗崩。甲午，內出遺制，命帝柩前即皇帝位。是日，群臣奉帝即位而退。丁酉，北面兵馬都部署韓令坤奏，敗契丹五百騎於霸州北。戊戌，文武百僚、宰臣範質等上表請聽政，表三上，允之。壬寅，文武臣僚上表，請以八月四日為天壽節，從之。癸卯，以司徒、平章事範質為山陵使，以翰林學士、判太常寺事竇儼為禮儀使，以兵部尚書張昭為鹵簿使，以御史中丞邊歸讜為儀仗使，以宣徽南院使、判開封府事昝居潤為橋道頓遞使。是月，州郡十六奏大雨連旬不止。

秋七月丁未，以戶部尚書李濤為山陵副使，以度支郎中盧億為山陵判官。辛亥，左散騎常侍申文炳卒。乙卯，右拾遺徐雄奪三任官，坐誣奏雷澤縣令虛破戶也。丁巳，百僚釋服。尚輦奉御金彥英，本高麗人也，奉使高麗，稱臣於其王，故及於罪。庚申，以邢州節度使王仁鎬為襄州節度使，進封開國公；以侍衛步軍都指揮使、曹州節度使、檢校太保袁彥為陜州節度使、加檢校太傅；以右羽林統軍、權知邢州事、檢校太保李繼勛為邢州節度使，加檢校太傅；以滑州留後、檢校太保陳思讓為滄州節度使；以侍衛馬軍都指揮使、陳州節度使、檢校太傅韓令坤為侍衛馬步都虞候，依前陳州節度使，加檢校太尉；以虎捷左廂都指揮使、岳州防禦使、檢校司徒高懷德為夔州節度使，充侍衛馬軍都指揮使、檢校太保；以虎捷左廂都指揮使、常州防禦使、檢校司空張鐸為遂州節度使，充侍衛步軍都指揮使、檢校太保，仍改名令鐸。〈（《宋史·張令鐸傳》云：本名鐸，以與河中張鐸同姓名，故賜今名。）〉壬戌，以鄆州節度使、充侍衛馬步軍都指揮使、檢校太傅、兼侍中李重進為淮南節度使、檢校太尉、兼侍中，依前侍衛馬步軍都指揮使；以襄州節度使、檢校太尉、同平章事向拱為河南尹，充西京留守，加檢校太師、兼侍中；〈（《通鑒》：向拱即向訓也，避恭帝名改焉。）〉以宋州節度使、充侍衛馬步軍副都指揮、檢校太尉、同平章事韓通為鄆州節度使，依前侍衛親軍馬步軍副都指揮使；以澶州節度使、檢校太尉、同平章事、附馬都尉張永德為許州節度使，進封開國公；以今上為宋州節度使，依前檢校太尉、殿前都點檢，進封開國侯；以淮南節度使兼殿前副都點檢、檢校太保慕容延釗為澶州節度使、檢校太傅，依前殿前副都點檢，進封開國伯；以殿前都指揮使、江州防禦使、檢校司空石守信為滑州節度使、檢校太保，依前殿前都指揮使。丙寅，制大赦天下。庚午，翰林學士、判太常寺竇儼撰進大行皇帝太室歌酌獻辭，舞曰《定功之舞》，歌辭不錄。是月，諸道相繼奏，大雨，所在川渠漲溢，漂溺廬舍，損害苗稼。

八月甲戌朔，以光祿卿致仕柴守禮為太子太保致仕。乙亥，翰林學士兼判太常寺竇儼撰進大行皇帝尊謚曰睿武孝文皇帝，廟號世宗，從之。庚辰，天下兵馬都元帥、守尚書令、兼中書令、吳越國王錢俶加食邑一千戶，實封四百戶，改賜功臣；天雄軍節度使、檢校太師、守太傅、兼中書令、魏王符彥卿加守太尉；夏州節度使、檢校太師、守太保、兼中書令、西平王李彜興加守太傅；荊南節度使、檢校太師、守中書令、南平王高保融加守太保。壬午，山陵使範質撰進大行皇帝陵名曰慶陵，從之。秦州節度使、西面沿邊都部署、檢校太師、守中書令、褒國公王景進封涼國公，徐州節度使、檢校太師、兼中書令郭從義加開府儀同三司，鄜州節度使、檢校太師、兼中書令、邢國公武行德進封宋國公，永興軍節度使、檢校太師、兼侍中李洪義加開府儀同三司，鳳翔節度使、檢校太尉、兼侍中郭崇加檢校太師，潞州節度使、檢校太傅、兼侍中李筠加檢校太尉，朗州節度使、檢校太尉、兼侍中周行逢加檢校太師。甲申，壽州節度使、檢校太師、同平章事、韓國公楊信封魯國公；邠州節度使、檢校太師劉重進，廬州節度使、檢校太尉趙贊，鄧州節度使、檢校太尉宋延渥，並加開府儀同三司；涇州節度使、檢校太尉白重贊，河中節度使、檢校太尉張鐸，並加階爵。丙戌，易定節度使孫行友、靈州節度使馮繼業、府州節度使折德扆，並自檢校太保加檢校太傅，進階爵。以延州留後、檢校太傅李萬全為延州節度使，進封開國公。庚寅，皇弟特進檢校太保、左驍衛上將軍、燕國公、食邑三千戶宗讓加檢校太傅，進封曹王，改名熙讓；熙謹拜光祿大夫、檢校太保、右武衛大將軍，封紀王，食邑三千戶；皇弟熙誨拜金紫光祿大夫、檢校司徒、左領衛大將軍，封蘄王，食邑三千戶。制下，即令所司擇日備禮冊命。以晉國長公主張氏為晉國大長公主；以前陜州節度使、檢校太尉藥元福為曹州節度使，進階爵。甲午，守司徒、同平章事、宏文館大學士、參知樞密院事範質加開府儀同三司，進封蕭國公；門下侍郎兼禮部尚書、同平章事、監修國史、參知樞密院事王溥加右僕射，進封開國公；樞密使、中書侍郎、同平章事、集賢殿大學士魏仁浦加兼刑部尚書，依前樞密使；檢校太傅、右驍衛上將軍吳延祚依前樞密使，進封慶國公；以左武衛上將軍史牷為左金吾上將軍致仕。乙未，以隴州防禦使王全斌為相州留後。戊戌，宣徽南院使、判開封府事昝居潤，宣徽北院使、判三司張美，並加檢校太傅。己亥，前司空李穀加開府儀同三司、趙國公，以前太傅、少卿朱渭為太僕卿致仕。辛丑，左金吾上將軍致仕史牷卒。壬寅，高麗國遣使朝貢，兼進《別序孝經》一卷、《越王孝經新義》一卷、《皇靈孝經》一卷、《孝經雌圖》三卷。〈（《文昌雜錄》云：《別序》者，記孔子所生及弟子從學之事。《新義》者，以越王為問目，釋疏文之義。《皇靈》者，止說延年避災之事及符文，乃道書也。《雌圖》者，止說日之環暈、星之彗孛，亦非奇書。）〉

九月壬子，前滄州留後李彥頵卒。乙卯，高麗王王昭加檢校太師，食邑三千戶。丙辰，以三司副使王贊為內客省使兼北面諸州水陸轉運使。癸亥，前開封縣令路延規除名，流沙門島。先是，延規有過停任，有司召延規宣敕，延規拒命，為憲司所按，故有是命。甲子，以端明殿學士、禮部侍郎竇儀為兵部侍郎充職；以尚書戶部員外郎、直樞密院杜華為司門郎中，充樞密直學士，賜紫；以翰林學士、尚書度支員外郎王著為金部郎中、知制誥充職，仍賜金紫。是日，翰林學士、尚書屯田郎中、知制誥李昉，都官郎中、知制誥扈蒙，水部郎中、知制誥趙逢，並加柱國，賜金紫。乙丑，兵部尚書張昭進封舒國公，戶部尚書李濤進封莒國公。以太子詹事劉溫叟為工部侍郎，判國子祭酒事。是月，京師及諸州郡霖雨逾旬，所在水潦為患，川渠泛溢。

冬十月癸酉朔，以司農卿致仕李鍇為太僕卿致仕，太常少卿致仕姚遂為將作監致仕。丁亥，太子太師薛懷讓封杞國公。壬辰，翰林學士、判太常寺事竇儼撰進貞惠皇后廟歌辭。丁酉，世宗皇帝靈駕發引。戊戌，以前相州留後王暉為右神武統軍。辛丑，江南國主李景來告，世子宏冀卒，遣禦廚使張延範充吊祭使。

十一月壬寅朔，葬世宗皇帝於慶陵，以貞惠皇后劉氏祔焉。戊申，西京奏，太子太師致仕白文珂卒。丙辰，日南至，百僚奉表稱賀。戊午，廢兗州廣利軍，依舊為萊蕪監。壬戌，升鳳州固鎮為雄勝軍。丙寅，左羽林統軍馬希崇。〈（案：此下有脫誤。）〉

十二月壬申朔，史館奏，請差官修撰世宗實錄，從之。甲戌，改萬歲殿為紫宸殿。甲午，西京奏，左屯衛上將軍致仕李萼卒。乙未，大霖，晝昏，凡四日而止，分命使臣賑給諸州遭水人戶。

顯德七年春正月辛丑朔，文武百僚進名奉賀。鎮、定二州馳奏，契丹入寇，河東賊軍自土門東下與蕃寇合勢。詔今上率兵北征。癸卯，發京師，是夕宿於陳橋驛。未曙，軍變，將士大噪呼萬歲，擐甲將刃，推戴今上升大位，扶策升馬，擁迫南行。是日，詔曰：「天生蒸民，樹之司牧，二帝推公而禪位，三王乘時以革命，其極一也。予末小子，遭家不造，人心已去，國命有歸。咨爾歸德軍節度使、殿前都點檢趙，〈（案：此下原本空二字。）〉稟上聖之姿，有神武之略，佐我高祖，格於皇天，逮事世宗，功存納麓，東征西怨，厥績懋焉。天地鬼神享於有德，謳謠獄訟附於至仁，應天順民，法堯禪舜，如釋重負，予其作賓，嗚呼欽哉！祗畏天命。」今上於是詣崇元殿受命，百官朝賀而退。制封周帝為鄭王，以奉周祀，正朔服色一如舊制，奉皇太后為周太后。〈（《續通鑒長編》：建隆三年，周鄭王出居房州。）〉皇朝開寶六年春，崩於房陵。今上聞之震慟，發哀成服於便殿，百僚進名奉慰，尋遣中使監護其喪。〈（《續通鑒長編》：開寶六年三月乙卯，房州上言，周鄭王殂，上素服發哀，輟視朝十日。）〉以其年十月，歸葬於世宗慶陵之側。詔有司定謚曰恭皇帝，陵曰順陵。〈（《續通鑒長編》：仁宗嘉祐四年，詔有司取柴氏譜系，於諸房中推最長一人，令歲時奉周祀。）〉

史臣曰：夫四序之氣，寒往則暑來；五行之數，金銷則火盛。故堯、舜之揖讓，漢、魏之傳禪，皆知其數而順乎人也。況恭帝當紈綺之沖年，會笙鏞之變響，聽謳歌之所屬，知命歷之有在，能遜其位，不亦善乎。終謚為恭，固其宜矣。


Chinese text: This work was published before January 1, 1923, and is in the
public domain worldwide because the author died at least 100 years ago.
