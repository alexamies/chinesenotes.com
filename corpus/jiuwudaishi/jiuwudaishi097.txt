範延光，字子環，鄴郡臨漳人也。少隸於郡牙，唐明宗牧相州，收為親校。同光中，明宗下鄆州，梁兵屯楊劉口以扼之，先鋒將康延孝潛使人送款於明宗。明宗欲使人達機事於莊宗，方難其選，延光請行，遂以蠟書授之。延光既至，奏莊宗曰：「楊劉渡控扼已定，未可圖也。請築壘馬家口，以通汶陽之路。」莊宗從之，復遣歸鄆州。俄而梁將王彥章攻馬家口所築新壘，明宗恐城中不備，又遣間行告莊宗，請益兵。中夜至河上，為梁兵所獲，送夷門下獄，榜笞數百，威以白刃，終不泄其事。復為獄吏所護，在獄半年，不復理問。及莊宗將至汴城，獄吏即去其桎梏，拜謝而出之，乃見於路側。莊宗喜，授銀青光祿大夫、檢校工部尚書。明宗登極，擢為宣徽使。與霍彥威平青州王公儼，遷檢校司徒。明宗之幸夷門也，至滎陽，聞朱守殷拒命，延光曰：「若不急攻，賊堅矣。請騎兵五百，臣先赴之，則人心必駭。」明宗從其請。延光自酉時至夜央，馳二百餘里，奄至城下，與賊交鬥。翌日，守陴者望見乘輿，乃相率開門，延光先入，與賊巷戰，至厚載門，盡殲其黨，明宗喜之。明年，遷樞密使，權知鎮州軍府事，尋正授節旄，加檢校太保。長興中，以安重誨得罪，再入為樞密使，加同平章事。既而以秦王從榮不軌，恐及其禍，屢請外任，明宗久之方許，遂出鎮常山。清泰中，復詔為樞密使，未幾，出為汴州節度使。會魏府屯將張令昭逐其帥劉延皓，據城以叛，唐末帝命延光討而平之，遂授鄴都留守，加檢校太師、兼中書令。門下有術士張生者，自雲妙通術數，當延光微時，言將來必為將相，延光既貴，酷信其言。歷數鎮，嘗館於上舍，延光謂之曰：「余夢大蛇，自臍入腹，半而掣去之，是何祥也？」張生曰：「蛇者龍也，入腹為帝王之兆明矣。」延光自是稍萌僭竊之意。

及高祖建義於太原，唐末帝遣延光以本部二萬屯遼州，與趙延壽掎角合勢，及延壽兵敗，延光促還，故心不自安。高祖入洛，尋封臨清王，以寬其反側。後延光擅殺齊州防禦使秘瓊，而聚兵部下，復收部內刺史入城，高祖甚疑之，乃東幸夷門。時延光有牙校孫銳者，與延光有鄉曲之舊，軍機民政，一以委焉。故魏博六州之賦，無半錢上供，符奏之間，有不如意者，銳即對延光毀之，其兇戾也如此。初，朝廷遣使封延光為臨清王，因會僚屬，延光暴得疾，伏枕經旬，銳乃密惑群小，召澶州刺史馮暉等，以不臣之謀逼於延光，延光亦惑於術者，因而聽之。天福二年夏六月，遣銳與暉將步騎二萬，南抵黎陽。〈（《通鑒》云：延光以馮暉為都部署，以孫銳為兵馬都監。）〉時銳以女妓十餘輩從之，擁蓋操扇，必歌吹而後食，將士煩熱，睹之解體，尋為王師所敗，賊眾退還鄴城。高祖繼遣楊光遠討之，延光知事不濟，乃殺孫銳以歸其罪，發人賫表待罪，且邀姑息，高祖不許。及經歲受圍，城中饑窘，高祖以師老民勞，思解其役，遣謁者入謂之曰：「卿既危蹙，破在旦夕。能返掌轉規，改節歸我，我當以大藩處之。如降而殺之，則何以享國？明明白日，可質是言。」因賜鐵券，改封高平郡王，移鎮太平。延光謂門人李式曰：「主上敦信明義，言無不踐，許以不死，則不死矣。」因撤去守備，〈（《通鑒》：延光猶遷延未決，宣徽南院使劉處讓復入諭之，延光意乃決。）〉素服請降。及赴汶上，逾月入覲。尋表請罷免，高祖再三答諭方允，制以延光為太子太師致仕。居闕下期歲，高祖每召賜飲宴，待之與群臣無間。一日，從容上奏，願就河陽私邸，以便頤養，高祖許之。延光攜妻子輦奇貨從焉，每過郡邑，多為關吏所糾。時楊光遠居守洛下，兼領孟、懷，既利其財，復漸測朝廷密旨，遂奏云：「延光國之奸臣，若不羈縻，必北出塞，南入吳，請召令西都居止。」高祖允之。光遠使其子承勛以兵環其第，逼令自裁。延光曰：「明天子在上，賜金書許我不死，爾之父子何得脅制如此？」明旦，則以白刃驅之，令上馬之浮橋，排於水中。光遠紿奏云：「延光投河自溺而死。」水運軍使曹千獲其屍於郡東繆家灘。高祖聞之，輟朝二日，詔許歸葬於鄴，仍贈太師。

延光初為近臣，及領重鎮，禮賢接士，動皆由禮，故甚獲當時之譽。洎鎮常山日，以部將梁漢塘獲王都名馬，入罪而取之；在魏州日，以齊州防禦使秘瓊獲董溫琪珠金妓妾，及經其境，復害而奪之。物議由是減之。及懼罪以謀叛，復忍恥以偷生，不能引決，遂至強死，何非夫之甚也！

張從賓，未詳何許人也。始事唐莊宗為小校，從戰有功。唐天成中，自捧聖指揮使領澄州刺史，遷左右羽林都校。從藥彥稠討楊彥溫於河中，平之。長興中，領壽州忠正軍節度使，加檢校太保、侍衛步軍都指揮使。從賓素便佞，每進言，明宗多納之。有供奉官丁延徽者，性貪狡，時奉詔監廩，以犯贓下獄，權貴多為救解，明宗怒，不許。從賓因奏他事，言及延徽，明宗曰：「非但爾言，蘇秦說予，亦不得也。」延徽竟就戮。長興末，從賓出鎮靈武，加檢校太傅。高祖即位，受代入覲，會駕東幸，留從賓警巡洛下。一日，逢留司御史於天津橋，從兵百人，不分路而過，排御史於水中，從賓紿奏其酒醉，其兇傲如此。及範延光據鄴城叛，詔從賓為副部署使，從楊光遠同討延光。會延光使人誘從賓，從賓時在河陽，乃起兵以應之。先害皇子重信，及入洛，又害皇子重乂，取內庫金帛以給部伍，因東據汜水關，且欲觀望軍勢。高祖命杜重威、侯益分兵討之，從賓大敗，乘馬入河，溺水而死焉。

張延播者，汶陽人也。始為郡之牙將，唐同光初，明宗下其城，因收隸左右。天成中，累授檢校司空、兩河發運營田使、柳州刺史。長興元年，出牧蔡州，加檢校司徒，入為左領軍衛大將軍，充客省使。伐蜀之役，命為馬軍都監。三年，遷鳳州防禦使、西面水陸轉運使。高祖即位，除東都副留守。車駕幸汴，遣兼洛京巡檢使。張從賓作亂，令延播知河南府事。從賓敗，伏誅。

楊光遠，小字阿檀，及長，止名檀，唐天成中，以明宗改御名為亶，以偏傍字犯之，始改名光遠，字德明，其先沙陀部人也。父阿噔啜，後改名瑊，事唐武皇為隊長。光遠事莊宗為騎將，唐天祐中，莊宗遣振武節度使周德威討劉守光於幽州，因令光遠隸於德威麾下。後與德威拒契丹於新州，一軍以深入致敗，因傷其臂，遂廢，罷於家。莊宗即位，思其戰功，命為幽州馬步軍都指揮使、檢校尚書右僕射，戍瓦橋關久之。明宗朝，歷媯、瀛、易、冀四州刺史。光遠雖不識字，然有口辯，通於吏理，在郡有政聲，明宗頗重之。長興中，契丹有中山之敗，生擒其將紮拉等數十人，送於闕下，其後契丹既通和，遣使乞歸之，明宗與大臣謀議，特放還蕃。一日，召光遠於便殿言其事，光遠曰：「紮拉等北土之善戰者，彼失之如喪手足；又在此累年，備諳中國事，若放還非便。」明宗曰：「蕃人重盟誓，既通歡好，必不相負。」光遠曰：「臣恐後悔不及也。」明宗遂止，深嘉其抗直。後自振武節度使移鎮中山，累加檢校太傅，將兵戍蔚州。

高祖舉義於太原，唐末帝遣光遠與張敬達屯兵於城下，俄而契丹大至，為其所敗，圍其寨久之，軍中糧絕，光遠乃與次將安審琦等殺敬達，擁眾歸命。從高祖入洛，加檢校太尉，充宣武軍節度使、同平章事，判六軍諸衛事。是時，光遠每對高祖，常悒然不樂，高祖慮有不足，密遣近臣訊之。光遠附奏曰：「臣貴為將相，非有不足，但以張生鐵死得其所，臣弗如也，衷心內愧，是以不樂。」生鐵，蓋敬達之小字也。高祖聞其言，以光遠為忠純之最者也。其實光遠故為其言，以邀高祖之重信也。明年，範延光據鄴城叛，高祖命光遠率師討之。將濟河，會滑州軍亂，時軍眾欲推光遠為主。光遠曰：「自古有折臂天子乎？且天子豈公輩販弄之物？晉陽之降，乃勢所窮迫，今若為之，直反賊也。」由是其下惕然，無復言者。高祖聞之，尤加寵重。光遠既圍延光，尋授魏博行府節度使。兵柄在手，以為高祖懼己，稍干預朝政，或抗有所奏，高祖亦曲從之。復下詔以其子承祚尚長安公主，次子承信皆授美官。恩渥殊等，為當時之冠。桑維翰為樞密使，往往彈射其事，光遠心銜之。及延光降，光遠入朝，面奏維翰擅權。高祖以光遠方有功於國，乃出維翰鎮相州，光遠為西京留守，兼鎮河陽，因罷其兵權。光遠由此怨望，潛貯異志，多以珍玩奉契丹，訴己之屈，又私養部曲千餘人，撓法犯禁，河、洛之人，恒如備盜。尋冊拜太尉、兼中書令。

時範延光致仕，輦囊裝妓妾，居於河陽。光遠利其奇貨，且慮為子孫之讎，因奏延光不家汴、洛，出舍外藩，非南走淮夷，則北走契丹，宜早除之。高祖以許之不死，鐵券在焉，持疑未允。光遠乃遣子承勛以甲士圍其第，逼令自裁。延光曰：「天子在上，安得如此！」乃遣使者乞移居洛下，行及河橋，擯於流而溺殺之，矯奏雲延光自投河，朝廷以適會其意，弗之理。後逾歲入覲，高祖為置曲宴，教坊伶人以光遠暴斂重賦，因陳戲譏之，光遠殊無慚色。高祖謂光遠曰：「元城之役，卿左右皆立功，未曾旌賞，今各與一郡，俾厘任以榮之。」因命為刺史者凡數人。

時王建立自青州移鎮上黨，乃以光遠為平盧軍節度使，封東平王。光遠面奏，請與長子同行，尋授承勛萊州防禦使。及赴任，仆從妓妾至千餘騎，滿盈僭侈，為方嶽之最。下車之後，惟以刻剝為事。少帝嗣位，冊拜太師，封壽王。〈（《宋史·馬仁鎬傳》：晉天福中，青州楊光遠將圖不軌，以仁鎬為節度副使，伺其動靜。歷二年，或譖仁鎬於朝，改護國軍行軍司馬。仁鎬至河中數月，光遠反書聞。）〉後因景延廣上言，請取光遠麾下所借官馬二百匹，光遠怒曰：「此馬先帝賜我，何以復取？是疑我也。」遂遣人潛召取子承祚自單州奔歸，朝廷乃就除淄州刺史，以從其便。光遠益驕，因此構契丹，述少帝違好之短，且言大饑之後，國用空虛，此時一舉可以平定。

開運元年正月，契丹南牧，陷我博陵，少帝幸澶淵。三月，契丹退，命李守貞、符彥卿率師東討。光遠素無兵眾，惟嬰城自守，守貞以長連城圍之。冬十一月，承勛與弟承信、承祚見城中人民相食將盡，知事不濟，勸光遠乞降，冀免於赤族。光遠不納，曰：「我在代北時，嘗以紙錢駝馬祭天池，皆沈沒，人言合有天子分，宜且待時，勿輕言降也。」承勛慮禍在朝夕，與諸弟同謀，殺節度判官邱濤，親校杜延壽、楊瞻、白延祚等，梟其首，乃遣承祚送於守貞。因縱火大噪，劫其父幽於私第，以城納款，遣即墨縣令王德柔貢表待罪，光遠亦上章自首。少帝以頃歲太原歸命，欲曲全之，執政曰：「豈有逆狀滔天而赦之也？」乃命守貞便宜處置。守貞遣人拉殺之，〈（《歐陽史》：守貞遣客省副使何延祚殺之於其家。以病卒聞。）〉漢高祖即位，詔贈尚書令，追封齊王，仍令立碑。未幾，其碑石無故自折，可知其陰責也。〈（《五代史補》：楊光遠滅範延光之後，朝廷以其功高，授青州節度，封東平王，奄有登、萊、沂、密數郡。既而自負強盛，舉兵反，朝廷以宋州節度李守貞嘗與光遠有隙，乃命李討之。李受詔欣然，志在必取，莫不身先矢石。光遠見而懼之，度不能禦，遂降。初，光遠反書至，中外大震，時百官起居次，忽有朝士揚言於眾曰：「楊光遠欲謀大事，吾不信也。光遠素患禿瘡，其妻又跛，自古豈有禿頭天子、跛腳皇后耶？」於是人心頓安，未幾，光遠果降。）〉

承勛，光遠之長子也。始名承貴，避少帝名改焉。以父蔭歷光、濮州刺史，光遠兼鎮河陽，命制置三城事。光遠移鎮青州，授萊州防禦使。在郡亦頗理，嘗憤父側之奸黨，欲殺之，每省父，父為匿焉。及光遠構釁，嬰城以叛，承勛赴之，敵退，為王師所圍。逾歲糧盡，與其弟承祚背父之命，出降王師，朝廷授汝州防禦使，尋改鄭州。〈（《宋史·楊承信傳》：光遠死，承信與弟承祚詣闕請死。詔釋之，以承信為右羽林將軍，承祚為右驍衛將軍，放歸，服喪私第，尋安置鄭州。）〉及契丹入汴，遣騎士自圃田召至，責其害父背己，使臠其肉而殺之。以其弟承信為青州節度使。

盧文進，字國用，范陽人也。身長七尺，飲啖過人，望之偉如也。少事劉守光為騎將，唐莊宗攻燕，以文進首降，遙授壽州刺史。初，莊宗得山後八軍，以愛弟存矩為新州圍練使以總領之。莊宗與劉鄩對壘於莘縣，命存矩於山後召募勁兵，又命山北居民出戰馬器仗，每鬻牛十頭易馬一匹，人心怨咨。時存矩團結五百騎，令文進將之，與存矩俱行。至祁溝關，軍士聚謀曰：「我輩邊人，棄父母妻子，為他血戰，千里送死，固不能也。」眾曰：「擁盧將軍卻還新州，據城自守，奈我何！」因大呼揮戈，趣傳舍，害存矩於榻下。文進撫膺曰：「奴輩累我矣。」因環屍而泣曰：「此輩既害郎君，我何面目見王！」〈（案《遼史》：存矩取文進女為側室，文進心常內愧，因與亂軍殺存矩。）〉與薛史異因為亂軍所擁。反攻新州，不克；〈（馬令《南唐書》：文進攻新州，不克，夜走墜塹，一躍而出，明日視之，乃郡之黑龍潭也，絕岸數丈，深不可測。又嘗有大蛇，徑至座間，引首及膝，文進取食飼之而去。由是自負。）〉又攻武州，又不利。周德威命將追討，文進遂奔契丹，命為幽州兵馬留後，部分漢軍，常別為營寨。未幾，文進引契丹寇新州。自是北師數至，驅擄數州士女，教其織纴工作，中國所為者悉備，契丹所以強盛者，得文進之故也。〈（案《遼史》云：文進引契丹軍攻新州，刺史安金全不能守，棄城去。周德威援之，進攻新州，契丹眾數萬，德威不勝，大敗奔歸。文進與契丹攻幽州，且二百日，城中圍困，晉王親將兵救之，方始解去。契丹以文進為幽州節度使，又以為盧龍節度使。）〉同光之世，為患尤深。文進在平州，率奚族勁騎，鳥擊獸搏，倏來忽往，燕、趙諸州，荊榛滿目。軍屯涿州，每歲運糧，自瓦橋至幽州，勁兵猛將，援遞糧車，然猶為契丹所鈔，奔命不暇，皆文進導之也。

及明宗即位之明年，文進自平州率所部十餘萬眾來奔。行及幽州，先遣使上表曰：「頃以新州團練使李存矩，提衡郡邑，掌握恩威，虐黎庶則毒甚於豺狼，聚賦斂則貪盈於溝壑，人不堪命，士各離心，臣即拋父母之邦，入朔漠之地。幾年雁塞，徒向日以傾心；一望家山，每銷魂而斷目。李子卿之河畔，空有怨辭；石季倫之樂中，莫陳歸引。近聞皇帝陛下，皇天眷命，清明在躬，握紀乘乾，鼎新革故，始知大幸，有路朝宗，便貯歸心，祗伺良會。臣十月十日，決計殺在城契丹，取十一日離州，押七八千車乘，領十五萬生靈，十四日已達幽州」云。洎至洛陽，明宗寵待彌厚，授滑州節度使、檢校太尉。歲餘，移鎮鄧州，累加同平章事，入為上將軍。長興中，復出鎮潞州，擒奸恤隱，甚獲當時之譽。清泰中，改安州節度使。及高祖即位，與契丹敦好，文進以嘗背契丹，居不自安。〈（馬令《南唐書》：文進居數鎮，頗有善政，兵民愛之。其將行也，從數騎至營中，別其裨將李藏機，告以避契丹之意，將士皆拜為訣。）〉天福元年十二月，乃殺行軍司馬馮知兆、節度副使杜重貴等，率其部眾渡淮奔於金陵。李棨待之尤重，〈（馬令《南唐書》云：烈祖以文進為天雄統軍。）〉偽命為宣州節度使，後卒於江南。〈（《金陵志》：文進自潤州召還，以左衛上將軍、兼中書令、范陽郡王奉朝請。）〉

李金全，本唐明宗之小豎也。其先出於吐谷渾。金全驍勇，善騎射，少從明宗征伐，以力戰有功，明宗即位，連典大郡。天成中，授涇州節度使，在鎮數年，以掊斂為務。長興中，受代歸闕，始進馬數十匹，不數日又進之。明宗召而謂之曰：「卿患馬多耶，何進貢之數也？」又謂曰：「卿在涇州日，為理如何，無乃以馬為事否？」金全慚謝而退。四年夏，授滄州節度使，累官至檢校太傅。清泰中，罷鎮歸闕，久留於京師。高祖即位之明年，安州屯將王暉殺節度使周瑰，詔遣金全以騎兵千人鎮撫其地。未及境，而暉為部下所殺。金全至，亂軍數百人皆不安，金全說遣赴闕，密伏兵於野，盡殺之，又擒其軍校武彥和等數十人，斬之。初，金全之將行也，高祖戒之曰：「王暉之亂，罪莫大焉，但慮封守不寧，則民受其弊。」因折矢飛詔，約以不戮一人，仍許以暉為唐州刺史。又謂金全曰：「卿之此行，無失吾信。」及金全至，聞彥和等當為亂之日，劫掠郡城，所獲財貨，悉在其第，遂殺而奪之。〈（《通鑒》：彥和且死，呼曰：「王暉首惡，天子猶赦之；我輩脅從，何罪乎！」）〉高祖聞之，以姑息金全故，不究其事，尋授以旄節。

金全有親吏胡漢筠者，勇譎嗇褊，貪詐殘忍，軍府之政，一以委之。高祖聞其事，遣吏賈仁紹往代其職，且召漢筠。漢筠內疚惶怖，金全乃列狀稱疾以聞。及仁紹至，漢筠鴆而殺之。〈（馬令《南唐書》：胡漢榮所為多不法，晉高祖患之，不欲因漢榮以累功臣，為選廉吏賈仁沼代之，且召漢榮。漢榮教金全留己而不遣。金全客龐令圖諫曰：「仁沼昔事王晏球，有大功，晏球欲厚賞之，仁沼退而不言，此天下之忠臣也。及頒賜所俘物，仁沼悉以分故人親戚之貧者，此天下之廉士也。宜納仁沼而遣漢榮。」漢榮聞之，夜使人殺令圖而鴆仁沼。）〉天福五年夏，高祖命馬全節為安州節度使，以代金全。漢筠自以昔嘗拒命，復聞仁紹二子將訴置毒之事，居不自安，乃紿謂金全曰：「邸吏劉珂使健步倍道兼行，密傳其意，雲受代之後，朝廷將以仁紹之事詰公之罪。」金全大駭，命從事張緯函表送款於淮夷。淮人遣偽將李承裕以代金全，金全即日南竄，其妓樂、車馬、珍奇、帑藏，皆為承裕所奪。與其黨數百人束身夜出，曉至氵義州，引領北望，泣下而去。及至金陵，李棨授以節鎮。〈（馬令《南唐書》云：烈祖以金全為天威統軍，遷潤州節度使。）〉後卒於江南。

史臣曰：延光昔為唐臣，綽有令譽，洎逢晉祚，顯恣狂謀，既力屈以來降，尚顏而惜死，孟津之歿，乃取笑於千載也。從賓而下，俱怙亂以滅身，亦何足與議也。文進懼強敵之威，金全為輿臺所賣，事雖弗類，叛則攸同，鹹附島夷，皆可醜也。


Chinese text: This work was published before January 1, 1923, and is in the
public domain worldwide because the author died at least 100 years ago.
