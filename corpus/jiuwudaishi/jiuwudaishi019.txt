氏叔琮，尉氏人也。唐中和末，應募為騎軍，初隸於龐師古，為伍長。叔琮壯勇沈毅，膽力過人。太祖討巢、蔡於陳、許間，叔琮奮擊，首出諸校，太祖壯之，自行伍間擢為後院馬軍都將。時東伐徐、鄆，多曆年所，叔琮身當矢石，奮不顧命，觀者許焉。累遷為指揮使，尋奏授宿州刺史、檢校右僕射。太祖伐襄陽，叔琮失利，降為陽翟鎮遏使；尋又捍禦晉軍於洹水有功，遷曹州刺史。天復元年春，領大軍攻拔澤、潞，叔琮遂引兵北掠太原。師還，除晉州節度使。明年，太祖屯軍於岐下，晉軍潛襲絳州，前軍不利。晉軍恃勝攻臨汾，叔琮嚴設備禦。乃於軍中選壯士二人，深目虯須，貌如沙陀者，令就襄陵縣牧馬於道間。蕃寇見之不疑，二人因雜其行間，俄而伺隙各擒一人而來。晉軍大驚，且疑有伏兵，遂退據蒲縣。時太祖遣朱友寧將兵數萬赴應，悉委叔琮節制。既至，諸將皆欲休軍，叔琮曰：「若然，則賊必遁矣，遁則何功焉！」因夜出，潛師截其歸路，遇晉軍遊騎數百，盡殺之；遂攻其壘，拔之，斬獲萬餘眾，奪馬三百匹。太祖聞之，喜謂左右曰：「殺蕃賊，破太原，非氏老不可！」叔琮乃長驅收汾州，與晉人轉戰，直抵並壘。軍回，以其功奏加檢校司空。自後累年，晉軍不敢侵軼。叔琮養士愛民，甚有能政。天復三年，為鄜州留後，尋真領保大軍節度使、檢校司徒。及昭宗東遷，征為右龍虎統軍，以衛洛陽。天祐元年八月，與朱友恭同受太祖密旨，弑昭宗於大內。既而責以軍政不理，貶白州司戶。尋賜自盡。叔琮將死，呼曰：「賣我性命，欲塞天下之謗，其如神理何！」乾化二年，詔許歸葬。

朱友恭，壽春人，本姓李，名彥威。瑽角事太祖，性穎利，善體太祖意，太祖憐之，因畜為己子，賜姓，初名克讓，後改之。時初建左長劍都，以友恭董之。從太祖四征，稍立軍功，累遷諸軍都指揮使、檢校左僕射。乾寧中，授汝州刺史，加檢校司空。光化初，淮夷侵鄂渚，武昌帥杜洪來乞師，太祖遣友恭將兵萬餘，濟江應援，引兵至龍沙、九江而還，軍聲大振。時淮寇據黃州，友恭攻陷其壁，獲賊將瞿章，俘斬萬計。途經安陸，因襲殺刺史武瑜，盡收其眾，以功為潁州刺史，加檢校司徒。天復中，為武寧軍留後。天祐初，昭宗東遷洛邑，征拜左龍虎統軍，以衛宮闕。尋與氏叔琮同受太祖密旨，弑昭宗於洛陽宮。既而太祖自河中至，責以慢於軍政，貶崖州司戶，復其本姓名，與氏叔琮同日賜死。

王重師，潁州長社人也。材力兼人，沈嘿大度，臨事有權變，劍槊之妙，冠絕於一時。唐中和末，蔡寇陷許昌，重師脫身而來，太祖異其狀貌，乃隸於拔山都。每於軍前效用，頗出儕類。文德中，令董左右長劍軍。太祖伐上蔡，重師力戰有功。及討兗、鄆，擢為指揮使，奏授檢校右僕射。重師枕戈擐甲五六年，於齊、魯間凡經百餘戰，由是威震敵人。尋授檢校司空，為潁州刺史。乾寧中，太祖攻濮州，縱兵壞其墉，濮人因屯火塞其壞壘，煙焰亙空，人莫敢越。重師方苦金瘡，臥於軍次，諸將或勉之，乃躍起，命壯士悉取軍中氈罽投水中，擲於火上，重師然後率精銳，持短兵突入，諸軍踵之，濮州乃陷。重師為劍槊所傷，身被八九創，丁壯荷之還營，且將斃矣。太祖驚惜尤甚，曰：「雖得濮壘，而失重師，奈何！」亟命以奇藥療之，彌月始愈。尋知平盧軍留後，加檢校司徒。其後北伐幽、滄、鎮、定，屢與晉軍接戰，頗得士心，故多勝捷。天祐中，授雍州節度使，加同平章事。數年治戎恤民，頗有威惠。開平中，為劉捍所構，太祖深疑之，然未有以發其事。無何，擅遣裨將張君練縱兵深入邠、鳳，君練敗北。太祖聞之，怒其專擅，因追而斬之。〈（《通鑒》云劉捍至長安，王重師不為禮，捍譖之帝，曰：「重師潛與邠、岐通。」甲申，貶溪州刺史，尋賜自盡，夷其族。）〉

朱珍，徐州豐縣雍鳳里人也。太祖初起兵，珍與龐師古、許唐、李暉、丁會、氏叔琮、鄧季筠、王武等八十餘人，以中涓從，摧堅陷陣，所向蕩決。及太祖鎮汴，兼領招討使，署珍為宣武右職，以總腹心。於是簡練軍伍，裁制綱紀，平巢破蔡，多珍之力也。

始尚讓以驍騎五千人至繁臺，珍與龐師古、齊奉國等擊退之。及黃巢敗，珍與並帥李克用追至冤句而還。尋從太祖以汴、宋、亳之師入西華，破王夏寨，勇冠軍鋒，以功加秩。光啟元年，署諸軍都指揮使，始為上將。於是軍焦夷，敗蔡師鐵林三千人，盡俘其將。復西至汝、鄭，南過陳、潁，繚宋、亳、滑、濮間，與蔡賊交戰，鏖伏襲殺，不知其數。會滑州節度使安師儒戎政不治，太祖命珍與李唐賓率步騎以經略之。始入境，遇大雪，令軍士無得休息，一夕馳至壁下，百梯並升，遂乘其墉，滑州平。時太祖方謀齊師，乃遣珍往淄州募兵，行次任縣，東面都統齊克讓伏兵於孫師陂以邀珍，珍大破之。進軍至牙山，都虞候張仁遇白珍曰：「軍有不齊者，當先斬本都將，後以狀聞，願許之。」珍怒其專，乃斬仁遇以徇軍，由是諸將咸懼。兵至乾封，與淄人戰於白草口，敗之。青人以步騎二萬，列三寨於金嶺驛，珍與戰，連破之，殲其師，盡獲軍器戎馬。是夕，攻博昌，大獲兵眾。其後破盧瑭、張至及朱瑄、朱瑾之眾，平定曹、濮，未嘗不在戰中。

梁山之役，始與李唐賓不協。珍在軍嘗私迎其室於汴，而不先請，太祖疑之，密令唐賓察之，二將不相下，因而交諍。唐賓夜斬關還汴以訴，珍亦棄軍單騎而至，太祖兩惜之，故不罪，俾還於師。復以踏白騎士入陳、亳間，以邀蔡人，遂南至斤溝，破淮西石璠之師二萬，擄璠以獻。珍旋師自亳北趣靜戎，濟舟於滑，破黎陽、臨河、李固三鎮。軍於內黃，敗樂從訓萬餘人，分命聶金、範居實略澶州，與魏師遇於臨黃；魏軍有豹子軍二千人，戮之無噍類，威振河朔。復攻淮西，至蔡，夾河而寨，敗賊將蕭皓之眾，皆擁於河溺死之。進軍蔡州，營其西南，既破羊馬垣，遇雨班師。珍以兵援劉讚，赴楚州，至襄山南，遇徐戎扼其路，珍乃攻豐，下之。時溥乃以全師會戰於豐南吳康裏，珍乃收豐，破其三萬餘眾。及蔡賊平，珍比諸將功居多。

龍紀初，與諸將屯於蕭縣，以禦時溥，珍慮太祖自至，令諸軍葺馬廄以候巡撫，李唐賓之裨將嚴郊獨慢焉，軍候範權恃珍以督之。唐賓素與珍不協，果怒，乃見以訴其事。珍亦怒曰：「唐賓無禮！」遂拔劍斬之，珍命騎列狀陳其事。太祖初聞唐賓之死，驚駭，與敬翔謀，詐令有司收捕唐賓妻子下獄，以安珍心。太祖遂徑往蕭縣，距蕭一舍，珍率將校迎謁，梁祖令武士執之，責其專殺，命丁會行戮。都將霍存等數十人叩頭以救，太祖怒，以坐床擲之，乃退。

李思安，陳留張亭里人也。初事汴將楊彥洪為騎士。好拳勇，未弱冠，長七尺，超然有乘時自奮之意。唐中和三年，太祖鎮汴，嘗大閱戎旅，睹其材，甚偉之，因錫名思安，字貞臣。思安善飛槊，所向披靡，每從太祖征伐，常馳馬出敵陣之後，測其厚薄而還。或敵人有恃猛自炫者，多命取之，必鷹揚飆卷，擒馘於萬眾之中，出入自若，如蹈無人之地。太祖甚惜之，命副王虔裕為踏白將。時巢、蔡合從，太祖每遣偵邏，必率先獨往。巢敗走，思安領所部百餘人追賊，殺戮掩奪，眾莫敢當。尋領軍襲蔡寇於鄭，都將李唐賓馬躓而墜，思安援槊刺追者，唐賓復其騎而還。又嘗與蔡人鬥，當陣生擒賊將柳行實。其後渡長淮，下天長、高郵二邑，又拒孫儒，迫濠州，皆有奇績。累遷為諸軍都指揮使，奏官至檢校左僕射，尋拜亳州刺史。練兵禦寇，邊境肅然。思安為性勇悍，每統戎臨敵，不大勝，必大敗。

開平元年春，率兵伐幽州，營於桑乾河，擄獲甚眾，燕人大懼。及軍回，率諸軍伐潞，累月不克，師人多逸。太祖怒甚，詔疏其罪，盡奪其官爵，委本郡以民戶係焉。逾歲起之，復令領兵，亦無巨績可紀。太祖嘗因命將授鉞，謂左右曰：「李思安當敵果敢，無出其右者，然每遇藩方擇材，吾將用之，則敗聞必至，如是者二三矣，則知飛將數奇，前史豈虛言哉！」乾化元年秋，又以為相州刺史。思安自謂當擁旄仗鉞，及是殊不快意，但日循晏安，無意為政。及太祖北征，以候騎之誤，落然無所具，而復壁壘荒圮，帑廩空竭，太祖怒，貶柳州司戶，尋賜死於相州。〈（《通鑒》：開化元年丙午，至相州，刺史李思安不意帝猝至，落然無具，坐削官爵。二年正月丁卯，帝至獲嘉，追思李思安去歲供饋有闕，貶柳州司戶，尋長流思安於崖州，賜死。）〉

鄧季筠，宋州下邑人也。少入黃巢軍，隸於太祖麾下。及太祖鎮汴，首署為牙將，主騎軍。伐鄆之役，生擒排陣將劉矯以獻。唐大順初，唐帝命丞相張浚伐太原，太祖奉詔出師，西至高平，與晉人接戰，軍既不利，季筠為晉人所擒。克用見之甚喜，釋縛，待以賓禮，俄典戎事。季筠在並門凡四稔。景福二年，晉軍攻邢台，季筠領偏師預其役，將及邢，邢人陣於郊，兩軍酣戰之際，季筠出陣，飛馬來歸；太祖大加獎歎，賞賚甚厚。時初置廳子都，最為親軍，命季筠主之，旋改統親騎，又遷將中軍。天祐三年，奏授登州刺史，下車稱理。登州舊無羅城，及季筠至郡，率丁壯以築之，民甚安之，因相與立碑以頌其績。太祖受禪，改鄭州刺史，尋主兵於河中，為都指揮使。時並人寇平陽，季筠接戰於洪洞，大克，拜華州防禦使。又繼領龍驤等諸軍騎士，累官至檢校司空。柏鄉之役，季筠臨陣前卻，太祖亦未之罪。乾化二年春，太祖親伐鎮、定，駐於相州，因閱馬，怒其馬瘦，與魏博軍校何令稠、陳令勳同斬於纛下。

黃文靖，金鄉人。少附於黃巢黨中，巢敗，歸於太祖，累署牙職，繼遷諸軍指揮使。從太祖南平巢、蔡，北定兗、鄆，皆有功。唐大順中，佐葛從周送朱崇節入潞。會晉軍十餘萬近逼垣寨，文靖慮孤軍難守，乃與葛從周啟出師，文靖為殿，命矢刃皆外向，持重而還，晉人不敢逼。其年冬，與康懷英渡淮，入壽春之境，下安豐、霍丘，至光州而還。光化初，晉將李嗣昭、周德威寇於山東，文靖佐葛從周統大軍禦之。至沙河，敗晉軍五千餘騎，遂逐之，越張公橋乃止。後旬日，復與晉人戰於邢州之北，擒蕃將賁金鐵、慕容藤、李存建等百餘人，奪馬數千匹。尋以功表授檢校左僕射、耀州刺史。天祐二年春，命佐楊師厚深入淮甸，越壽春，侵廬江，軍至大獨山，遇淮夷，殺五千餘眾，振旅而還。改蔡州刺史，加檢校司空，又遷潁州刺史。太祖受禪，復為蔡州刺史，入為左神武統軍，又改左龍驤使。乾化元年，從太祖北征，因閱馬得罪，命斬之。文靖驍果善戰，諸將皆惜之。

胡規，兗州人。初事朱瑾為中軍都校。兗州平，署為宣武軍都虞候。佐葛從周伐鎮、定，從張存敬收晉、絳，皆有功，署為河中都虞候，榷鹽務。天復中，太祖迎駕至岐下，以規權知洽州。昭宗還長安，詔授皇城使。及東遷，以為御營使。駕至洛，授內園莊宅使。天祐三年，佐李周彝討相州，獨當州之一面，頗以功聞，軍還，權知耀州事。明年，討滄州，為諸軍壕寨使。太祖受禪，除右羽林統軍，尋佐劉鄩統兵收潼關，擒劉知浣獻之，乃以為右龍虎統軍兼侍衛指揮使。乾化元年，詔修洛河堤堰，軍士因之斬伐百姓園林太甚，河南尹張宗奭奏之，規得罪，賜死。

李讜，河中臨晉人。少時遊秦、雍間，為人勇悍多力，甚有氣誼。唐廣明初，黃巢陷長安，讜遂得仕於其間。巢以讜為內樞密使，蓋讜曾委質於宦者，出入於宮禁間，巢以此用焉。其後巢軍既敗，讜乃束身歸於太祖，署為左德勝騎軍都將。從太祖討蔡賊，頗立軍功。及東伐兗、鄆，以所部士伍俘獲甚眾，改元從騎將，表授檢校右僕射。郴王友裕領兵攻澤州，時太祖駐大軍於盟津，乃令讜將兵越太行，授以籌謀。讜頗違節度，久而無功。太祖遣追還，廷責其罪，戮之於河橋。

李重胤，宋州下邑人。狀貌雄武，初在黃巢黨中，推為剛鷙。唐中和四年五月，同尚讓、李讜等率眾至繁台，與太祖之軍相拒。及巢寇漸衰，乃率眾來降。太祖素識之，拔用不次，署為先鋒步軍都頭。與胡真援河陽，逼懷州。重胤以部下兵突之，射中蕃將安休休。又令與李讜率騎軍至陝，應接郭言，回次澠池，破賊帥黃花子之眾，改滑州夾馬指揮使。蔡賊圍汴，重胤以步兵攻下三寨，擄獲甚多。太祖大舉伐宗權，俾重胤以滑兵為先鋒。及東討徐州，下豐、蕭二邑，轉右廂馬步軍指揮使。大順元年秋，從郴王友裕收澤州，與晉軍戰於馬牢川，王師敗績，回守河陽。太祖謂諸將曰：「李讜、重胤違我節度，不能立功，頗辜任使。」於是與李讜並戮於河橋。

範居實，絳州翼城人。事太祖，初為隊將，從討巢、蔡有功。又從朱珍收滑州，改左廂都虞候。預破兗、鄆功。遷感義都頭、鄭州馬軍指揮使。幽州劉仁恭舉眾南下，寇魏郡北，居實與葛從周、張存敬率兵救魏，大破幽、滄之眾於內黃。太祖迎昭宗於岐下，以居實為河中馬軍都指揮使。及昭宗還京，賜迎鑾毅勇功臣，遙領錦州刺史，又遷左龍驤馬軍都指揮使。從征淮南回，改登州刺史，轉左神勇軍使。開平元年，用軍於潞州，命居實統軍以解澤州之圍。授耀州刺史，令以郡兵屯固鎮，尋除澤州刺史。居實拳勇善戰，頗立軍功，在郡以戎備不理，詔追赴闕，暴其玩寇之罪而斬之。

史臣曰：叔琮而下，咸以鷹犬之才，適遇雲龍之會，勤勞王室，踐履將壇，然俱不得其死，豈不惜哉！得非鳥盡弓藏，理當如是耶？將梁祖之雄猜，無漢高之大度歟？乃知自古帝王，能保全功臣者，唯光武一人而已矣。語曰：「弑父與君，亦不從也」，而叔琮、友恭從之，何也？既為盜蹠所嗾，豈免成濟之誅，臨終之言，益彰其醜也。


Chinese text: This work was published before January 1, 1923, and is in the
public domain worldwide because the author died at least 100 years ago.
