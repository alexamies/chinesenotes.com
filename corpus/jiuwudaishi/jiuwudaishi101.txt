隱皇帝，諱承祐，高祖第二子也。母曰李太后，以唐長興二年，歲在辛卯，三月七日，生帝於鄴都之舊第。高祖鎮太原，署節院使，累官至檢校尚書右僕射。國初，授左衛大將軍、檢校司空，遷大內都點檢、檢校太保。

乾祐元年正月二十七日，高祖崩，秘不發喪。二月辛巳，授特進、檢校太尉、同平章事，封周王。宣制畢，有頃，召文武百僚赴萬歲殿內，降大行皇帝遺制，云：「周王承祐，可於柩前即皇帝位。服紀日月，一依舊制。」是日，內外發哀成服。初，高祖欲改年號，中書門下進擬「乾和」二字，高祖改為乾祐，至是與御名相符。甲申，群臣上表請聽政，詔答不允，凡四上表，從之。丁亥，帝於萬歲殿門東廡下見群臣，尊母後為皇太后。己丑，徐州節度使王周卒。庚寅，以前晉州留後劉在明為鎮州留後、幽州馬步軍都部署，加檢校太尉。是日，工部尚書龍敏卒。壬辰，右衛大將軍王景崇奏，於大散關大敗蜀軍，俘斬三千人。初，契丹犯京師，侯益、趙贊皆受其命，節制岐、蒲，聞高祖入洛，頗懷反仄。朝廷移贊於京兆，侯益與贊皆求援於蜀，蜀遣何建率軍出大散關以應之。至是，景崇糾合岐、雍、邠、涇之師以破之。癸巳，制「大赦天下，自乾祐元年二月十三日昧爽已前，所犯罪人，已結正未結正、已發覺未發覺、常赦所不原者咸赦除之。中外文武臣僚並與加恩，馬步將士各賜優給。唐、晉兩朝求訪子孫，立為二王後」云。丙午，鳳翔巡檢使王景崇，遣人送所獲偽蜀將校軍士四百三十八人至闕下，詔釋之，仍各賜衣服。以兵部侍郎張允為吏部侍郎，以工部侍郎司徒詡為禮部侍郎。丁未，以光祿卿李式為尚書右丞，以禮部侍郎邊歸讜為刑部侍郎，以刑部侍郎盧價為兵部侍郎。

三月甲寅，帝始禦廣政殿，群臣起居。殿中少監胡崧上言：「請禁砍伐桑棗為薪，城門所由，專加捉搦。」從之。丙辰，鄴都留守、太尉、中書令、臨清王高行周進封鄴王；北京留守、檢校太尉、同平章事劉崇加宋州節度使兼侍衛親軍馬步軍都指揮使、檢校太尉、同平章事史宏肇，並加檢校太師、兼侍中；前邢州節度使安叔千以太子太師致仕。戊午，以右諫議大夫於德辰為兵部侍郎。庚申，河中節度使、檢校太師、兼中書令李守貞加守太傅，進封魯國公；襄州節度使、檢校太師、兼中書令、虢國公安審琦加守太保，進封齊國公；兗州節度使、檢校太師、兼侍中、岐國公符彥卿加兼中書令，進封魏國公；許州節度使兼侍衛親軍副都指揮使、檢校太尉、同平章事劉信加檢校太師。壬戌，以宰臣竇貞固為山陵使，吏部侍郎段希堯為副使，太常卿張昭為禮儀使，兵部侍郎盧價為鹵簿使，御史中丞邊蔚為儀仗使。丙寅，以前鳳翔節度使兼西南面兵馬都部署、檢校太師、兼侍中侯益為開封尹、加兼中書令；〈（《宋史·侯益傳》：益率數十騎奔入朝，隱帝遣侍臣問益連結蜀軍之由，益對曰：「臣欲誘之出關，掩殺之耳。」隱帝笑之。益厚賂史宏肇輩，言王景崇之橫恣，諸權貴深庇護之，乃授以開封尹、兼中書令。）〉西京留守、檢校太師、平章事、莒國公李從敏，夏州節度使、檢校太師、同平章事李彜殷，並加兼侍中；青州節度使、檢校太尉、同平章事劉銖，鄆州節度使、檢校太尉、同平章事慕容彥超，並加檢校太師。詔改廣晉府為大名府，晉昌軍為承興軍。戊辰，靈州節度使、檢校太師、同平章事馮暉加兼侍中；河陽節度使武行德、滄州節度使王景、華州節度使侯章、晉州節度使王晏，並依前檢校太尉，加同平章事。庚午，涇州節度使史懿、潞州節度使常思、同州節度使張彥威、延州節度使高允權，並依前檢校太尉，加同平章事；澶州節度使郭從義、邢州節度使薛懷讓，並自檢校太傅加檢校太尉；以前奉國右廂都指揮使王饒為鄜州留後。甲戌，以邠州節度使、檢校太尉、同平章事王守恩為永興軍節度使，加檢校太師；以滑州節度使、檢校太尉郭謹為邠州節度使；以前鎮州留後、檢校太傅白再榮為滑州節度使，加檢校太尉；以陜州節度使、檢校太尉、同平章事趙暉為鳳翔節度使；以前河中節度使、檢校太尉、同平章事白文珂為陜州節度使。殿中監任延皓配流鄜州，坐為劉崇所奏故也。丙子，鄧州節度使劉重進、相州節度使王繼宏、安州節度使楊信，並自檢校太傅加檢校太尉；以鎮州留後兼幽州一行馬步軍都部署、檢校太傅劉在明為鎮州節度使，加檢校太師，部署如故；貝州節度使、檢校太傅李殷加檢校太尉；定州節度使、檢校太尉孫方簡，府州節度使、檢校太傅折從阮，並加檢校太師。丁丑，中書侍郎兼戶部尚書、平章事李濤罷免，勒歸私第。時蘇逢吉等在中書，樞密使楊邠、副樞密使郭威等，權勢甚盛，中書每有除授，多為邠等所抑。濤不平之，因上疏請出邠等，以藩鎮授之，樞密之務，宜委逢吉、禹珪。疏入，邠等知之，乃見太后泣訴其事，太后怒，濤由是獲譴。先是，中書廚釜鳴者數四，未幾，濤罷免。西道諸州奏，河中李守貞謀叛，發兵據潼關。

夏四月辛巳，陜州兵馬監押王玉奏，收復潼關。定州孫方簡奏，三月二十七日，契丹棄定州遁去。壬午，以樞密使楊邠為中書侍郎兼吏部尚書、平章事，使如故；以副樞密使郭威為樞密使，加檢校太尉；三司使王章加檢校太尉、同平章事。郢州刺史尹實奏，荊南起兵在境上，欲攻城。是日，以澶州節度使郭從義為永興軍一行兵馬都部署。時供奉官時知化、王益，自鳳翔部署前永興節度使趙贊部下牙兵趙思綰等三百餘人赴闕，三月二十四日，行次永興，思綰等作亂，突入府城，據城以叛，故命從義帥師以討之。甲申，王景崇奏，趙思綰叛，見起兵攻討。丁亥，幸道宮、佛寺禱雨。戊子，東南面兵馬都元帥、兩浙節度使、檢校太師、兼中書令、吳越國王錢宏倧加諸道兵馬都元帥，天策上將軍、湖南節度使、檢校太師、兼中書令、楚王馬希廣加守中書令，以陜州節度使白文珂為河中府城下一行都部署。庚寅，宰臣竇貞固、蘇逢吉、蘇禹珪並進封開國公。辛卯，削奪李守貞在身官爵。甲午，以翰林學士承旨、戶部侍郎王仁裕為戶部尚書，以翰林學士、左散騎常侍張沆為工部尚書，以翰林學士、中書舍人範質為戶部侍郎，以樞密直學士、尚書比部員外郎王度為祠部郎中，並依前充職。以侍衛步軍都指揮使尚洪遷充西南面行營都虞候，以客省使王峻為西南面行營兵馬都監。戊戌，以宣徽南院使扈彥珂為左金吾上將軍。庚子，以左金吾大將軍、充兩街使、檢校太傅劉承赟為徐州節度使。甲辰，以宣徽北院使薛可言為右金吾上將軍，以皇城使李暉為宣徽南院使。乙巳，定州節度使孫方簡奏，復入於本州。初，方簡為狼山寨主，叛晉歸契丹，及契丹降中渡之師，乃以方簡為定州節度使。契丹主死，永康王嗣位，即以蕃將耶律忠代之，移方簡為雲州節度使，方簡不受命，遂歸狼山。高祖至闕，方簡歸款，復以中山命之。是歲三月二十七日，契丹棄定州，隳城壁，焚室廬，盡驅人民入蕃，惟余空城瓦礫而已。至是，方簡自狼山回保定州。是月，河決原武縣，河北諸州旱，徐州餓死民九百三十有七。

五月己酉朔，國子監奏，《周禮》、《儀禮》、《公羊》、《穀梁》四經未有印板，欲集學官考校雕造。從之。己未，回鶻遣使朝貢。丁卯，前翰林學士徐臺符自幽州逃歸。乙亥，河決滑州魚池。

六月戊寅朔，日有食之。庚辰，以內客省使王峻為宣徽北院使，依前永興城下兵馬都監。以冀州牢城指揮使張廷翰為冀州刺史，時廷翰殺本州刺史何行通，自知州事，故有是命。甲申，以皇弟右衛大將軍承勛為興元節度使、檢校太尉、同平章事，豐州節度使郭勛加檢校太師。辛卯，永興兵馬都部署郭從義奏，得王景崇報，有兵自隴州來，欲投河中，追襲至鄜城。荊南節度使高從誨上表歸命，從誨嘗拒朝命，至是方遣牙將劉扶詣闕請罪。丙申，鎮州奏，節度使劉在明卒。戊戌。以河陽節度使武行德為鎮州節度使，以宣徽南院使李暉為河陽節度使，以相州節度使王繼宏為貝州節度使。壬寅，荊南高從誨入貢謝恩，釋罪。丙午，以前永興軍節度使王守恩為西京留守。是月，河北旱，青州蝗。

秋七月戊申朔，相州節度使王繼宏殺節度判官張易，以訛言聞。是時，法尚深刻，藩郡凡奏刑殺，不究其實，即順其請，故當時從事鮮賓客之禮，重足一跡而事之，猶不能免其禍焉。壬子，以工部侍郎李穀充西南面行營都轉運使。乙卯，禮儀使張昭上高祖廟尊號，獻舞名並歌辭，舞曲請以「觀德」為名，歌辭不錄。丙辰，以久旱，幸道宮、佛寺禱雨，是日大澍。開封言，陽武、雍丘、襄邑三縣，蝗為鴝鵒聚食，詔禁捕鴝鵒。庚申，樞密使郭威加同平章事。辛酉，滄州上言，自今年七月後，幽州界投來人口凡五千一百四十七，北土饑故也。乙丑，以宣徽北院使王峻為宣徽南院使，以內客省使吳虔裕為宣徽北院使。戊辰，以遂州節度使兼侍衛親軍馬軍都指揮使李洪信為澶州節度使，以澶州節度使郭從義為永興軍節度使兼行營都部署。庚午，故兵部尚書李懌贈尚書左僕射。鎮州奏，準詔處斬節度副使張鵬訖。鵬以一言之失，為鄴帥高行周所奏，故命誅之。乙亥，新授鳳翔節度使趙暉奏，與八作使王繼濤領部下兵同赴鳳翔。時王景崇拒命故也。

八月己卯，以華州節度使侯章為邠州節度使，以左金吾上將軍扈彥珂為華州節度使。壬午，命樞密使郭威赴河中府軍前，詔河府、永興、鳳翔行營諸軍，一稟威節制。時李守貞、王景崇、趙思綰連衡作叛，朝廷雖命白文珂、常思攻討河中，物議以二帥非守貞之敵，中外憂之，及是命之降，人情大愜。癸巳，以奉國左廂都指揮使、閬州防禦使劉詞為夔州節度使，充侍衛步軍都指揮使兼河中行營都虞候；以護聖左廂都指揮使、岳州防禦使李洪義為遂州節度使，充侍衛馬軍都指揮使。乙未，兩浙節度使、檢校太尉、兼侍中、吳越國王錢宏俶加檢校太師、兼中書令、東南面兵馬都元帥。宏俶，故吳越王元瓘之子也。先是，其兄宏倧襲父位，尋為部下所廢，以宏俶代之，故特加是命焉。新授鳳翔節度使趙暉奏，部署兵士赴鳳翔城下。癸卯，郭威奏，今月二十三日，大軍已抵河府賊城；至二十六日，開長連塹畢，築長連城次。

九月戊申，侯益部曲王守筠自鳳翔來奔，言益家屬盡為王景崇所害。壬子，郭威奏，破河府賊軍於城下。甲寅，故夔州節度使兼侍衛步軍都指揮使尚洪遷贈太尉。乙丑，雪，書不時也。戊辰，鳳翔都部署趙暉奏，大破川軍於大散關，殺三千餘人，其餘棄甲而遁。〈（《隆平集》：藥元福從趙暉進討，兵眾寡數倍，他將皆為卻，元福擁數百騎獨出，令曰：「敢回頭者斬。」眾效死以戰，遂有成功。）〉壬申，郭威奏，得郭從義報，今月十四日，鳳翔王景崇兵士離本城，尋遣監軍李彥從率兵襲至法門寺西，殺戮二千餘人。詔升河中府解縣為解州。

冬十月丙子朔，山陵使竇貞固上大行皇帝陵名曰睿陵，從之。丁丑夕，歲星入太微。戊寅，趙暉奏，破王景崇賊軍於鳳翔城下。甲申，吐番遣使獻方物。丙戌，右羽林將軍張播停任，坐檢田受請托也。丁亥，中書舍人張誼責授房州司戶，兵部郎中馬承翰責授慶州司戶，並員外置，所在馳驛發遣。先是，誼與承翰俱銜命於兩浙，睹其驕僭之失，形於譏誚，兼乘醉有輕肆之言，錢宏俶恥之，摭其過以奏之，朝廷以方務懷柔，故有是命。甲辰，延州奏，夏州李彜殷先出兵臨州境，欲應接李守貞，今卻抽退。

十一月甲寅，誅太子太傅李崧及其弟司封員外郎嶼、國子博士嶬，夷其族，為部曲誣告故也。詔曰：「稔惡圖危，難逃天網；虧忠負義，必速神誅。李崧頃在前朝，最居重位，略無裨益，遂至滅亡。及事契丹，又為親密，士民俱憤，險佞可知。先皇帝含垢掩瑕，推恩念舊，擢居一品，俾列三師。不謂潛有包藏，謀危社稷，散差人使，潛結奸兇，俯近山陵，擬為叛亂。按其所告，咸已伏辜，宜正典章，用懲奸逆。其李崧、李嶼、李鳷一家骨肉，及同謀作亂人，並從極法」云。庚申，大行皇帝靈駕進發。辛酉，荊南奏，節度使高從誨卒。壬申，葬高祖皇帝於睿陵。

十二月丁丑，荊南節度副使、檢校太傅、行峽州刺史高保融起復，授荊南節度使、檢校太尉、同平章事、渤海郡侯。壬午，帝被袞冕禦崇元殿，授六廟寶冊，正使宰臣蘇禹珪及副使大府卿劉皞赴西京行禮。兗州奏，淮賊先於沂州界立柵，前月十七日已歸海州，為李守貞牽制也。〈（《南唐書》：嗣主六年，李守貞遣從事朱元、李平奉表來乞師，以潤州李金全為西面行營招撫使，壽州劉彥貞為副；諫議大夫查文徽為監軍使，兵部侍郎魏岑為沿淮巡撫使。聞河中平，遽班師。又《李金全傳》云：出師沭陽，諸將銳於進取，金全獨以為遠不相及，乃止。）〉庚寅，奉高祖神主於西京太廟。淮南偽主李璟奉書於帝，云：「先因河府李守貞求援，又聞大國沿淮屯軍，當國亦於境上防備。昨聞大朝收軍，當國尋已徹備，其商旅請依舊日通行。」朝廷不報。辛卯，群臣上表，請以三月九日誕聖日為嘉慶節。從之。延州節度使高允權奏，得都頭李彥、李遇等告：「太子太師致仕劉景巖與鄉軍指揮使高誌，結集草寇，欲取臘辰窺圖州城。尋請使臣與指揮使李勛，聊將兵士巡檢偵邏，劉景巖果出兵鬥敵，時即殺敗，其劉景巖尋獲，斬之。」詔曰：「劉景巖年已衰暮，身處退閑，曾無止足之心，輒肆苞藏之毒，結集徒黨，窺伺藩垣。所賴上將輸忠，三軍協力，盡除醜類，克殄渠魁。其劉景巖次男前德州刺史行琮已行極法，長男渭州刺史行謙、孫男邢州馬軍指揮使崇勛特放。」是冬，多昏霧，日晏方解。


Chinese text: This work was published before January 1, 1923, and is in the
public domain worldwide because the author died at least 100 years ago.
