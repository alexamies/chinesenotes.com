王建，陳州項城人。唐末，隸名於忠武軍。秦宗權據蔡州，懸重賞以募之，建始自行間得補軍候。廣明中，黃巢陷長安，僖宗幸蜀。時梁祖為巢將，領眾攻襄、鄧，宗權遣小校鹿晏宏從監軍楊復光率師攻之，建亦預行。是歲，復光入援京師，明年破賊收京城。初，復光以忠武軍八千人立為八都，晏宏與建各一都校也。復光死，晏弘率八都迎扈行在，至山南，乃攻剽金、商諸郡縣，得兵數萬，進逼興元，節度使牛叢棄城而去，晏宏因自為留後，建等為屬郡刺史，不令之任。俄而晏宏正授節旄，恐部下謀己，多行忍虐，由是部眾離心。建與別將韓建友善，晏宏益猜二建，偽待之厚，引入臥內。二建懼，夜登城慰守陴者，因月下共謀所向，謂韓建曰：「僕射甘言厚德，是疑我也，禍難無日矣，早宜擇利而行。」韓曰：「善。」因率三千人趨行在，僖宗嘉之，賜與巨萬。分其兵為五都，仍以舊校主之，即晉暉、李師泰、張造與二建也，因號曰隨駕五都，田令孜皆錄為假子。及僖宗還宮，建等分典神策軍，皆遙領刺史。

光啟初，從僖宗再幸興元，令孜懼逼，求為西川監軍，楊復恭代為觀軍容使。建等素為令孜所厚，復恭懼不附己，乃出五將為郡守，以建為壁州刺史。天子還京，復恭以楊守亮鎮興元，尤畏建侵己，屢召之。建不安其郡，因招合溪洞豪猾，有眾八千，寇閬州，陷之，復攻利州，刺史王珙棄城而去。建播剽二郡，所至殺掠，守亮不能制。東川節度使顧彥朗，初於關輔破賊時與建相聞，每遣人勞問，分貨幣軍食以給之，故建不侵梓、遂。西川節度使陳敬瑄憂其膠固，謀於監軍田令孜，曰：「王八，吾子也，彼無他腸，作賊山南，實進退無歸故也。吾馳咫尺之書，可以坐置麾下。」即飛書招建。建大喜，遣使謂彥朗曰：「監軍阿父遣信見招，仆欲諸成都省阿父，因依陳太師得一大郡，是所願也。」即之梓州見彥朗，留家寄東川，選精甲三千之成都。行次鹿頭，或謂敬瑄曰：「建，今之劇賊，鴟視狼顧，專謀人國邑，儻其即至，公以何等處之？彼建雄心，終不居人之下，公如以將校遇之，是養虎自貽其患也。」敬瑄懼，乃遣人止建，遽修城守。建怒，遂據漢州，領輕兵至成都。敬瑄讓之曰：「若何為者，而犯吾疆理？」建軍吏報曰：「閬州司徒比寄東川，而軍容太師使者繼召，今復拒絕，何也？司徒不惜改轅而東，來北省太師，反為拒絕，慮顧梓州復相嫌間，謂我何心故也。使我來報，且欲寄食漢州，公勿復疑。」時光啟三年。居浹旬，建盡取東川之眾，設梯沖攻成都，三日不克而退，復保漢州。月餘，大剽蜀土，進逼彭州，百道攻之，敬瑄出兵來援，建解圍，縱兵大掠，十一州皆罹其毒，民不聊生。

建軍勢日盛，復攻成都，敬瑄患之，顧彥朗亦懼侵己。昭宗即位，彥朗表請雪建，擇大臣為蜀帥，移敬瑄他鎮，乃詔宰臣韋昭度鎮蜀，以代敬瑄。敬瑄不受代，天子怒，命顧彥朗、楊守亮討之，時昭度以建為牙內都校，董其部兵。〈（《鑒戒錄》云：昭度以部兵置行府。）〉及王師無功，建謂昭度曰：「相公興數萬之眾，討賊未效，餉運交不相屬。近聞遷洛以來，藩鎮相噬，朝廷姑息不暇，與其勞師以事蠻方，不如從而赦之，且以兵威靖中原，是國之本也。相公盍歸朝覲，與主上畫之。」昭度持疑未決。一日，建陰令軍士於行府門外擒昭度親吏，臠而食之，建徐啟昭度曰：「蓋軍士乏食，以至於是耶！」昭度大懼，遂留符節與建，即日東還。才出劍門，建即嚴兵守門，不納東師。月餘，建攻西川管內八州，所至響應，遂急攻成都，田令孜登城謂建曰：「老夫與八哥相厚，太師久以知聞，有何嫌恨，如是困我之甚耶！」建曰：「軍容父子之恩，心何敢忘，但天子付以兵柄，太師孤絕朝廷故也。茍太師悉心改圖，何福如之！」又曰：「吾欲與八哥軍中相款，如何？」曰：「父子之義，何嫌也。」是夜，令孜攜蜀帥符印入建軍授建。建泣謝曰：「太師初心太過，致有今日相戾，既此推心，一切如舊。」翌日，敬瑄啟關迎建，以蜀帥讓之，建乃自稱留後，表陳其事。明年春，制授檢校太傅、成都尹、西川節度副大使知節度事、管內觀察處置、雲南八國招撫等使，時龍紀元年也。移敬瑄於雅州安置，仍以其子為刺史，既行，建令人殺之於路，令孜仍舊監軍事。數月，或告令孜通鳳翔書問，下獄餓死。〈（《蜀梼杌》云：「敬瑄廢處雅州，以其子為刺史。既行，建遣殺於三江，令孜仍監其軍，復以令孜陰附鳳翔，下獄餓死。）〉

建雄猜多機略，意常難測，既有蜀土，復欲窺伺東川，又以彥朗婚姻之舊，未果行。會彥朗卒，弟彥暉代為梓帥，交情稍怠。李茂貞乘其有間，密構彥暉，因與茂貞連盟，關征疆吏之間，與蜀人得失。大順末，建出師攻梓州，彥暉求援於鳳翔，李茂貞出師援之，建即圍解，自是秦、川交惡者累年。後建大起蜀軍，敗岐、梓之兵於利州，彥暉懼，乞和，請與岐人絕，許之。景福中，山南之師寇東川，彥暉求援於建，建出兵赴之，大敗興元之眾。洎軍旋，建承虛奄襲梓州，據彥暉，置於成都，遂兼有兩川，自此軍鋒益熾。天復初，李茂貞、韓全誨劫遷車駕在鳳翔，梁祖攻圍歷年。建外修好於汴，指茂貞罪狀，又陰與茂貞間使往來，且言堅壁勿和，許以出師赴援，因分命諸軍攻取興元。比及梁祖解圍，茂貞山南諸州皆為建所有，自置守將。及茂貞垂翅，天子遷雒陽，建復攻茂貞之秦、隴等州，茂貞削弱不能守。或勸建因取鳳翔，建曰：「此言失策，吾所得已多，不俟復增岐下。茂貞雖常才，然名望宿素，與朱公力爭不足，守境有餘。韓生所謂入為扞蔽，出為席藉是也。適宜援而固之，為吾盾鹵耳。」及梁祖將謀強禪，建與諸藩同謀興復，乃令其將康晏率兵三萬會於鳳翔，數與汴將王重師戰，不利而還。趙匡凝之失荊、襄也，弟匡明以其幹奔蜀，建因得夔、峽、忠、萬等州。及梁祖開國，蜀人請建行劉備故事。建自帝於成都，改元永平。五年，改元通正。是年冬，改元天漢，又改元光天。在位十二年，年七十二。子衍嗣。

衍，建之幼子也。建卒，衍襲偽位，改元乾德。六年十二月，改明年為鹹康。秋九月，衍奉其母、徐妃同遊於青城山，駐於上清宮。時宮人皆衣道服，頂金蓮花冠，衣畫雲霞，望之若神仙，及侍宴，酒酣，皆免冠而退，則其髻髽然。又構怡神亭，以佞臣韓昭等為狎客，雜以婦人，以恣荒宴，或自旦至暮，繼之以燭。偽嘉王宗壽侍宴，因以社稷國政為言，言發涕流，至於再三。同宴佞臣潘在迎等並奏衍云：「嘉王好酒悲。」因翻恣諧謔，取笑而罷。自是忠正之臣結舌矣。

時中國多故，衍得以自安。唐莊宗平梁，遣使告捷於蜀，蜀人恟懼，致禮復命，稱「大蜀國主致書上大唐皇帝」，詞理稍抗，莊宗不能容，遣客省使李嚴報聘，且市宮中珍玩，蜀人皆禁而不出。衍既沖呆，軍國之政，鹹委於人。有王宗弼者，為六軍使，總外任；宋光嗣者，為樞密使，總內任。洎嚴至蜀，光嗣等曲宴，因言中國近事，嚴亦引近事折之，語在嚴傳。光嗣等聞嚴辯對，畏而奇之。及嚴使還，奏莊宗曰：「王衍呆童耳，宗弼等總其兵柄，但益家財，不恤民事，君臣上下，惟務窮奢。其舊勛故老，棄而不任，蠻蜓蜑之人，痛深瘡痏。以臣料之，大兵一臨，望風瓦解。」莊宗深然之，遂蒐兵括馬，有平蜀之志。唐師未起時，偽東川節度使宋承葆獻計於衍云：「唐國兵強，不早為謀，後將焉救？請於嘉州沿江造戰艦五百艘，募水軍五千，自江下峽，臣以東師出襄、鄧，水陸俱進，東北沿邊，嚴兵據險。南師出江陵，利則進取，否則退保硤口。又選三蜀驍壯三萬，急攻岐、雍，東據河、潼，北招契丹，啖以美利，見可則進，否則據散關以固吾圉，事縱不捷，亦攻敵人之心矣。」衍不從。

唐同光三年九月十日，莊宗下制伐蜀，命興聖宮使魏王繼岌為都統，樞密使郭崇韜為行營都招討。其月十八日，魏王統闕下諸軍發洛陽。十一月二十一日，魏王至德陽，衍報云：「比與將校謀歸國，偽樞密使宋光嗣、景潤澄，南北院宣徽使李周輅、歐陽晃等四人異謀熒惑，臣各已處斬，今送納首級。」是日，衍上表曰：「臣衍先人建，久在坤維，受先朝寵澤，一開土宇，將四十年。頃以梁孽興災，洪圖版蕩，不可助逆，遂乃從權，勉徇眾情，止王三旬，固非獲已，未有所歸。臣輒紹鎡基，且安生聚。臣衍誠惶誠恐，伏惟皇帝陛下，嗣堯、舜之業，陳湯、武之師，廓定寰區，削平兇逆，梯航垂集，文軌混同。臣方議改圖，便期納款，遽聞王師致討，實抱驚危。今則將千里之封疆，盡為王土；冀萬家之臣妾，皆沭皇恩。必當輿櫬乞降，負荊請命。伏惟皇帝陛下，回照臨之造，施覆幬之仁，別示哀矜，以安反側。儻墳塋而獲祀，實存沒以知歸，臣無任望恩虔禱之至。乙酉年十一月日，臣王衍上表。」其月二十七日，魏王至成都北五里升仙橋，偽百官班於橋下，衍乘行輿至，素衣白馬，牽羊，草索系首，面縛銜璧，輿櫬於後。魏王下馬受其璧，崇韜釋其縛，及燔其櫬，衍率偽百官東北舞蹈謝恩。禮畢，拜，魏王、崇韜、李嚴皆答拜。二十八日，王師入成都。自起師至入蜀城，凡七十五日。〈（案：以下原本殘闕。據《歐陽史》云：同光四年，衍行至秦川驛，莊宗用伶人景進計，遣宦者向延嗣誅其族。天成二年，封衍順正公，以諸侯葬。《五代史補》：王建在許下時，尤不逞，嘗坐事遭徒，但無杖痕爾。及據蜀，得馬涓為從事，涓好詆訐，建恐為所譏，因問曰：「竊聞外議，以吾曾遭徒刑，有之乎！」涓對曰：「有之。」建恃無杖痕，且對眾，因袒背以示涓曰：「請足下試看，有遭杖責而肌肉如是耶！」涓知其詐，乃撫背而嘆曰：「大奇，當時何處得此好膏藥來。」賓佐皆失色，而涓晏然。王建之僭號也，惟翰林學士最承恩顧，侍臣或諫其禮過，建曰：「蓋汝輩未之見也。且吾在神策軍時，主內門魚鑰，見唐朝諸帝待翰林學士，雖交友不若也。今我恩顧，比當時才有百分之一爾，何謂之過當耶！」論者多之。杜光庭，長安人，應《九經》舉不第。時長安有潘尊師者，道術甚高，僖宗所重，光庭素所希慕，數遊其門。當僖宗之幸蜀也，觀蜀中道門牢落，思得名士以主張之。駕回，詔潘尊師使於兩街，求其可者，尊師奏曰：「臣觀兩街之眾，道聽途說，一時之俊即有之，至於掌教之士，恐未合應聖旨。臣於科場中識《九經》杜光庭，其人性簡而氣清，量寬而識遠，且困於風塵，思欲脫屣名利久矣，以臣愚思之，非光庭不可。」僖宗詔而問之，一見大悅，遂令披戴，仍賜紫衣，號曰廣成先生，即日馳驛遣之。及王建據蜀，待之愈厚，又號為天師。光庭嘗以《道》、《德》二經註者雖多，皆未能演暢其旨，因著《廣成義》八十卷，他術稱是，識者多之。）〉

孟知祥，字保裔，邢州龍岡人也。祖察，父道，世為郡校。伯父方立，終於邢洺節度使，從父遷，位至澤潞節度使。知祥在後唐莊宗同光三年，授西川節度副大使，知節度事。天成中，安重誨專權用事，以知祥莊宗舊識，方據大藩，慮久而難制，潛欲圖之。是時，客省使李嚴以嘗使於蜀，洞知其利柄，因獻謀於重誨，請以己為西川監軍，庶效方略，以制知祥，朝廷可之。及嚴至蜀，知祥延接甚至，徐謂嚴曰：「都監前因奉使，請兵伐蜀，遂使東、西兩川俱至破滅，川中之人，其怨已深。今既復來，人情大駭，固奉為不暇也。」〈（案：此句疑有舛誤。）〉即遣人拽下階，斬於階前。〈（《歐陽史》云：李嚴至境上，遣人持書候知祥，知祥盛兵見之，冀嚴懼而不來，嚴聞之自若。天成二年正月，嚴至成都，知祥置酒召嚴，因責嚴曰：「今諸方鎮已罷監軍，公何得來？」《鑒戒錄》云：李嚴於天成初復來臨護，孟祖加之禮分，從容數其五罪，命劍斬之。與《薛史》異。）〉其後朝廷每除劍南牧守，皆令提兵而往，或千或百，分守郡城。時董璋作鎮東川已數年矣，亦有雄據之意。會朝廷以夏魯奇鎮遂州，李仁矩鎮閬州，皆領兵數千人赴鎮，復授以密旨，令制禦兩川。董璋覺之，乃與知祥通好，結為婚家，以固輔車之勢。知祥慮唐軍驟至，與遂、閬兵合，則勢不可支吾，遂與璋協謀，令璋以本部軍先取閬州，知祥遣大將軍李仁罕、趙廷隱率軍圍遂州。長興元年冬，唐軍伐蜀，至劍門。二年，以遂、閬既陷，又糧運不接，乃班師。三年，知祥又破董璋，乃自領東、西兩川節度使。應順元年，以劍南東兩川節度使、王稱我帝於蜀，改元明德。七月卒，年六十一。〈（案：《孟知祥傳》，《永樂大典》原闕，今采《冊府元龜》僭偽部以存梗概。）〉

昶，知祥之第三子也。〈（《宋朝事實》云：昶，初名仁贊。《揮麈餘話》云：昶，字保元。）〉母李氏，本莊宗之嬪御，以賜知祥。唐天祐十六年，歲在己卯，十一月十四日，生昶於太原。及知祥鎮蜀，昶與其母從知祥妻瓊華長公主同入於蜀。知祥僭號，偽冊為皇太子。知祥卒，遂襲其偽位，時年十六，尚稱明德元年。及偽明德四年冬，偽詔改明年為廣政元年，是歲即晉天福三年也。偽廣政十三年，偽上尊號為睿文英武仁聖明孝皇帝。皇朝乾德三年春，王師平蜀，詔昶舉族赴闕，賜甲第於京師，迨其臣下賜賫甚厚，尋冊封楚王。是歲秋，卒於東京，時年四十七，事具皇家日曆。自知祥同光二年丙戌歲入蜀，父子相繼，凡四十年而亡。〈（《五代史補》：孟知祥之入蜀，視其險固，陰有割據之志。洎抵成都，值晚，且憩於郊外。有推小車子過者，其物皆以袋盛，知祥見，問曰：「汝車所勝幾袋？」推者曰：「極力不過兩袋。」知祥惡之，後果兩代而亡。知祥與董璋有隙，舉兵討之。璋素勇悍，聞知祥之來也，以為送死。諸將兩端，李鎬為知祥判官，深憂之。及將戰，知祥欲示閑暇，自寫一書以遺董璋。無何，舉筆輒誤書「董」為「重」字，不悅久之。鎬在側大喜，且引諸將賀於馬前，知祥不測，曰：「事未可測，何賀耶！」鎬曰：「其『董』字『艹』下施『重』。今大王去『艹』書『重』是『董』已無頭，此必勝之兆也。」於是三軍欣然，一戰而董璋敗。）〉

史臣曰：昔張孟陽為《劍閣銘》云：「惟蜀之門，作固作鎮，世濁則逆，道清斯順。」是知自古坤維之地，遇亂代則閉之而不通，逢興運則取之如俯拾。然唐氏之入蜀也，兵力雖勝，帝道猶昏，故數年間得之復失。及皇上之平蜀也，煦之以堯日，和之以舜風，故比戶之民，悅而從化。且夫王衍之遭季世也，則赤族於秦川；孟昶之遇明代也，則受封於楚甸。雖俱為亡國之主，何幸與不幸相去之遠也！


Chinese text: This work was published before January 1, 1923, and is in the
public domain worldwide because the author died at least 100 years ago.
