宗室〈（案：《晉宗室列傳》，《永樂大典》僅存四篇，余多殘闕。）〉

廣王敬威，字奉信，高祖之從父弟也。父萬詮，贈太尉，追封趙王。敬威少善騎射，事後唐莊宗，以從戰有功，累歷軍職。明宗即位，擢為奉聖指揮使。天成、應順中，凡十改軍額，累官至檢校工部尚書，賜忠順保義功臣。清泰中，加兵部尚書、彰聖都指揮使，遙領常州刺史。及高祖建義於太原，敬威時在洛下，知禍必及，召所親謂曰：「夫人生而有死，理之常也。我兄方圖大舉，餘固不可偷生待辱，取笑一時。」乃自殺於私邸，人甚壯之。天福二年，冊贈太傅，葬於河南縣。六年，追封廣王。

子訓嗣，官至左武衛將軍。敬威弟赟。赟，字德和，〈（案：以下有闕文。）〉為陜州節度使。少帝即位，加同平章事。赟性驕慢，每使者至，必問曰：「小侄安否？」恣為暴虐，陜人苦之。〈（案：以下闕。《少帝紀》：開運三年十二月，前曹州節度使石赟死，帝之堂叔也。《歐陽史》作墮沙壕溺死。）〉

韓王暉，字德昭，睿祖孝平皇帝之孫，高祖之從兄也。父萬友，追封秦王。暉生而龐厚，剛毅雄直，有器局，行不由徑，臨事多智，故高祖於宗族之中，獨厚遇之。初，張敬達之圍晉陽也，高祖署暉為突騎都將，常引所部，出敵之不意，深入力戰，雖夷傷流血，矢鏃貫骨，而辭氣益厲，高祖壯之。天福二年，遙授濠州刺史，充皇城都部署。四年，加檢校司徒，授曹州防禦使，加檢校太保。其蒞任也，廉愛恤下，不營財利，不好伎樂，部人安之。歲餘，以疾終於官，歸葬太原。八年，冊贈太師，追封韓王。

子曦嗣。〈（《宋史·石曦傳》：天福中，以曦為右神武將軍歷漢至周，為右武衛、左神武二將軍。恭帝即位，初為左衛將軍，會高麗王昭加恩，命曦副左驍衛將軍戴交充使。淳化四年卒。）〉

剡王重胤。〈（案：郯王以下諸王傳，《永樂大典》原闕。《歐陽史》云：重允，高祖弟也，亦不知其為親疏，然高祖愛之，養以為子，故於名加「重」而下齒諸子。《通鑒·齊王紀》：高帝少弟重胤早卒。）〉

虢王重英。〈（案：《虢王傳》，《永樂大典》原闕。考《五代會要》云：重英，高祖長子，天福四年四月追封。是書《唐紀》：清泰三年七月己丑，誅右衛上將軍石重英。）〉

楚王重信，字守孚，高祖第二子，後唐明宗之外孫也。少敏悟，有智思。天成中，始授銀青光祿大夫、檢校左散騎常侍，俄加檢校刑部尚書，守相州長史。未幾，遷金紫光祿大夫，超拜檢校司徒，守左金吾衛大將軍。重信歷事唐明宗及閔帝、末帝，不恃貴戚，能克己復禮，常恂恂如也，甚為時論所稱。高祖即位，出鎮孟津，到任逾月，去民病十餘事，朝廷有詔褒之。是歲，範延光叛命於鄴，詔遣前靈武節度使張從賓發河橋屯兵數千人，東討延光。既而從賓與延光合謀為亂，遂害重信於理所，時年二十。遠近聞者，為之嘆惜。詔贈太尉。時執事奏曰：「兩漢子弟，生死無歷三公位者。」高祖曰：「此兒為善被禍，予甚湣之，自我作古，寧有例乎。」遂行冊命。以其年十月，葬河南萬安山。天福七年，追封沂王，少帝嗣位，改封楚王。妃南陽白氏，昭信軍節度使奉進之女也。重信有子二人，皆幼，長於公宮，及少帝北遷，不知其所終。

壽王重乂，字宏理，高祖第三子也。幼岐嶷，好儒書，亦通兵法，高祖素所鐘愛。及即位，自北京皇城使拜左驍衛大將軍。車駕幸浚郊，加檢校司空，權東都留守。未幾，鄴都範延光叛，朝廷遣楊光遠討之，詔前靈武節度使、洛都巡檢使張從賓發盟津屯兵赴鄴下。會從賓密通延光，與婁繼英等先劫河橋，次亂洛邑，因害重乂於河南府，時年十九。從賓敗，高祖發哀於便殿，輟視朝三日，詔贈太傅。是歲冬十月，詔遣莊宅使張穎監護喪事，葬於河南府萬安山。天福中，追封壽王。妃李氏，汾州刺史玘之女也。重乂無子，妃後落發為尼，開運中，卒於京師。

夔王重進。〈（《五代會要》云：重進，高祖第五子，天福七年四月追封。）〉

陳王重杲。〈（《歐陽史》：高祖少子曰馮六，未名而卒，贈太傅，追封陳王，賜名重杲。）〉

重睿。〈（案《契丹國志》：高祖憂悒成疾，一旦馮道獨對，高祖命幼子重睿出拜之，又令宦者抱置道懷中，蓋欲馮道輔立之。高祖崩，道與侍衛馬步都虞候景延廣議，以國家多難，宜立長君，乃奉齊王重貴為嗣。《五代會要》：重睿，高祖第七子，許州節度使，未封王。《歐陽史》云：從出帝北遷，不知其所終。）〉

延煦。〈（《五代會要》云：延煦，少帝長子，遙領陜西節度使。《通鑒》云：趙在禮家資為諸帥之最，帝利其富，為皇子鎮寧節度使延煦娶其女，在禮自費緡錢十萬，縣官之費，數倍過之。）〉

延寶。〈（《五代會要》：延寶，少帝次子，遙領魯州節度使。《通鑒》云：延煦及弟延寶皆高祖諸孫，帝養以為子。《會要》引實錄亦云皆帝之從子，養以為子。《歐陽史》云：延煦等從帝北遷，後不知其所終。）〉


Chinese text: This work was published before January 1, 1923, and is in the
public domain worldwide because the author died at least 100 years ago.
