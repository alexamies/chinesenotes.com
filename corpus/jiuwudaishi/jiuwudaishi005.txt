　　開平三年九月癸巳朔，御崇勳殿，宴群臣文武百官。賜張宗奭、楊師厚白綾各三百匹，銀鞍轡馬。丁酉，上幸崇政院宴內臣，賜院使敬翔、直學士李班等繒彩有差。以門下侍郎、平章事薛貽矩判建昌宮事，兼延資庫使。制：「內外使臣復命，未見便歸私第者，朝廷命使，臣下奉行，惟於辭見之儀，合守敬恭之道。近者凡差出使，往復皆越常規。或已辭而尚在本家，或未見而先歸私第，但從己便，莫稟王程。在禮敬而殊乖，置典章而私舉。宜令御史臺別具條流事件具黜罰等奏聞。」庚子，殿直王唐福自襄城走馬，以天軍勝捷逆將李洪歸降事上聞。賜唐福絹銀有加，宰臣百官上表稱賀。壬寅，開封府虞候李繼業齎襄州都指揮使程暉奏狀，以今月五日，殺戮逆黨千人，並生擒都指揮使傅霸以下節級共五百人，收復襄州人戶歸業事。《通鑒》：八月，陳暉軍至襄州，李洪逆戰，大敗，王求死。九月丁酉，拔其城，斬叛兵千人，執李洪、楊虔等送洛陽，斬之。癸卯，帝御文明殿，以收復襄漢，受宰臣以下稱賀。辛亥，侍中韓建罷守太保，左僕射、同平章事楊涉罷守本官，乙太常卿趙光逢為中書侍郎、平章事，翰林學士奉旨、工部侍郎、知制誥杜曉為尚書戶部侍郎、平章事。詔曰：「秋冬之際，陰雨相仍，所司擇日拜郊，或慮臨時妨事，宜令別更擇日奏聞。」是月，禮儀使奏：「據所司擇，十月二日，祀圓丘。今參詳十月十七日以後入十一月節，十一月二日冬至一陽生之辰，宜行親告之禮。」從之。河中奏，准宣，詔使有銅牌者，所至即易騎以遣。

　　十月癸未，大明節，帝御文明殿，設齋僧道，召宰臣、翰林學士預之，諸道節度、刺史及內外諸司使咸有進獻。詔以寇盜未平，凡諸給過所，並令司門郎中、員外郎出給，以杜奸詐。

　　十一月癸已朔，帝齋於內殿，不視朝。甲午，日長至，五更一點自大內出，于文明殿受宰臣以下起居，自五鳳樓出南郊，左右金吾、太常、兵部等司儀仗法駕鹵簿及左右內直控鶴等引從赴壇，文武百官太保韓建以下班以候，帝升壇告謝。司天臺奏：冬至日，自夜半後，祥風微扇，帝座澄明，至曉，黃雲捧日。丙申，畋於上東門外。戊戌，制曰：

　　夫嚴親報本，所以通神明；流澤覃休，所以惠黎庶。斯蓋邦家不易之道，皇王自昔之規，敢斁大猷，茲惟古義。粵朕受命，於今三年，何曾不寅畏晨興，焦勞夕惕。師唐、虞之典，上則於乾功，挹殷、夏之源，下涵於民極。欲使萬方有裕，六辨無愆。然而志有所未孚，理有所未達，致奸宄作釁，旱霪為災。驕將守邊，擁牙旗而背義；積陰馭氣，陵玉燭以幹和。載考休征，式昭至警。朕是以仰高俯厚，靡惜於責躬；履薄臨淵，冀昭於元覽。兢兢栗栗，夙夜匪寧。及夫動干戈而必契靈誅，陳犧齋而克章善應，苟非天垂丕佑，神贊殊休，則安可致夷凶渠，就不戰之功，變沴戾氣，作有年之慶。況靈旗北指，喪犬羊於亂轍之間，飛騎西臨，下鄜、翟若走丸之易。息一隅之煙燧，復千里之封疆。而又掃蕩左馮，討除峴首。故得外戎內夏，益知天命之攸歸，喙息蚑行，共識皇基之永固。仰懷昭應，欲報無階。爰因南至之辰，親展圓丘之禮。茲惟大慶，必及下民，乃宏渙汗之私，以錫疲羸之幸。所冀漸增蘇息，亟致和平。噫！朕自臨御以來，歲時尚邇，氛昏未殄，討伐猶頻。甲兵須議於饋糧，飛挽頻勞於編戶，事非獲已，慮若納隍。宜所在長吏，倍切撫綏，明加勉諭，每官中抽差徭役，禁猾吏廣斂貪求。免至流散靡依，凋弊不濟。宜令河南府、開封府及諸道觀察使切加鈴轄，刺史、縣令不得因緣賦斂，分外擾人。凡關庶獄，每望輕刑。只候才罷用軍，必當便議優給。德音節文內有未該者，宜令所司類列條件奏聞。

　　己亥，以羅周韓為天雄軍節度副使，知府事，從鄴王紹威病請也。辛丑，幸穀水。戊午，禦文明殿，冊太傅張宗奭太保韓建受冊畢。金吾仗引升輅車，儀仗導謁太廟訖，赴尚書省上。幸榆林坡閱兵，教諸都馬步兵。敕改乾文院為文思院，行殿為興安殿，球場為興安球場，又改弓箭庫殿為宣武殿。靈州奏，鳳翔賊將劉知俊率邠、岐、秦、涇之師侵迫州城。帝遣陝州康懷英、華州寇彥卿率兵攻迫邠、寧，以緩朔方之寇。《五代春秋》：十一月，秦人來侵靈州。陝州康懷英侵秦，克甯、慶、衍三州。秦人來襲，懷英兵敗於升平。

　　十二月乙丑臘，較獵於甘泉驛。以蒲州肇跡之地，且因經略鄜、延，於是巡幸數月。暇日游豫至焦梨店，頗述前事，念王重榮舊功，下詔褒獎而封崇之。國子監奏：「創造文宣王廟，仍請率在朝及天下現任官僚俸錢，每貫每月克一十五文，充土木之植。」允之。是歲，以所率官僚俸錢修文宣王廟。福建節度使王審知奏，舍錢造寺一所，請賜寺額。敕名大樑萬歲之寺，仍許度僧四十九人。贈牢牆使王仁嗣司空，故同州押衙史肇右僕射，押衙王彥洪、高漢詮、丘奉言、仇瓊並刑部尚書，王筠御史司憲。初，知俊將叛，謀會諸將詢所宜，仁嗣等持正不撓，悉罹其酷，至是褒贈之。劉守光上言，於薊州西與兄守文戰，擒守文。

　　開平四年正月壬辰朔，帝御朝元殿，受百官稱賀，始用禮樂也。敕：「公事難於稽遲，居處悉皆遙遠。其逐日當直中書舍人及吏部司封知印郎官、少府監及篆印文兼書寫告身人吏等，並宜輪次於中書側近宿止。」乙未，帝出師子門，至榆林坡下閱教。壬寅，幸保寧球場，錫宴宰臣及文武百官。賜宰臣張宗奭已下分物有加，賜廣王分物。及湖南開元寺禪長老可復號惠光大師，仍賜紫衣。

　　二月乙丑，幸甘水亭。出師子門，幸榆林東北坡，教諸軍兵事。賜潞州投歸軍使張行恭錦服銀帶並食。戊辰，宴于金鑾殿。甲戌，以春時無事，頻命宰臣勳戚宴于河南府池亭。辛巳，楊師厚赴鎮於陝。寒食假，諸道節度使、郡守、勳臣競以春服賀。又連清明宴，以鞍轡馬及金銀器、羅錦進者迨千萬，乃禦宣威殿，宴宰臣及文武官四品已上。己丑，出光政門，至穀水觀麥。

　　三月壬辰，幸崇政院宴勳臣。己亥，幸天驥院宴侍臣。壬寅，幸甘水亭宴宰臣、勳戚、翰林學士。辛亥，宴宰臣於內殿。丙辰，于興安球場大饗六軍，樂春時也。

　　四月壬戌，詔曰：「追養以祿，王者推歸厚之恩；欲靜而風，人子抱終身之感。其以刑部尚書致仕張策及三品、四品常參官二十二人先世，各追贈一等。」乙丑，宴崇政院。帝在籓及踐阼，勵精求理，深戒逸樂，未嘗命堂上歌舞。是日，止令內妓升階，擊鼓弄曲甚歡，至午而罷。丁卯，宋州節度使、衡王友諒進瑞麥，一莖三穗。《通鑒》：友諒獻瑞麥，帝曰：「豐年為上瑞，今宋州大水，安用此為！」詔除本縣令名，遣使詰責友諒。丙戌，幸建春門閱新樓，至七里屯觀麥，召從官食于樓。河南張昌孫及蒲、同主事吏賜物各有差。帝過朝邑，見鎮將位在縣令上，問左右，或對曰：「宿官秩高。」帝曰：「令長字人也，鎮使捕盜耳。且鎮將多是邑民，奈何得居民父母上，是無禮也。」至是，敕天下鎮使，官秩無高卑，位在邑令下。葉縣鎮遏使馮德武于蔡州西平縣界殺戮山賊，擒首領張濆等七人以獻。鎮海軍節度使錢鏐擊高灃於湖州，大敗之，梟夷擒殺萬人，拔其郡，湖州平。先是，灃以州叛入淮南，故詔鏐討之也。

　　五月己丑朔，以連雨不止，至壬辰，禦文明殿，命宰臣分拜祠廟。自朔旦至癸巳，內外以午日奉獻巨萬，計馬三千蹄，餘稱是，復相率助修內壘。甲辰，詔曰：「奇邪亂正，假偽奪真，既刑典之不容，宜違犯而勿赦。應東、西兩京及諸道州府，創造假犀玉真珠腰帶、璧珥並諸色售用等，一切禁斷，不得更造作。如公私人家先已有者，所在送納長吏，對面毀棄；如行敕後有人故違，必當極法。仍委所在州府差人檢察收捕，明行處斷。」魏博節度使、守太師、兼中書令、鄴王羅紹威薨，帝哀慟曰：「天不使我一海內，何奪忠臣之速也！」詔贈尚書令。六月己未朔，詔軍鎮勿起土功。

　　七月壬子，宴宰臣、河南尹、翰林學士、兩街使于甘水亭。丙辰，宴群臣于宣威殿，賜物有差。劉知俊攻逼夏州。《通鑒》：七月，岐王與邠涇二帥各遣使告晉，請合兵攻定難節度使李仁福，晉王遣振武節度使周德威將兵會之，合五萬眾，圍夏州。以宣化軍留後李思安為東北面行營都指揮使，陝州節度使楊師厚為西路行營招討使。福州貢方物，獻桐皮扇，廣州貢犀玉，獻舶上薔薇水。時陳、許、汝、蔡、潁五州境內有蝝為災，俄而許州上言，有野禽群飛蔽空，旬日之間，食蝝皆盡，是歲乃大有秋。

　　八月，車駕西征。己巳，次陝府。是時憫雨，且命宰臣從官分禱靈跡，日中而雨，翼日止，帝大悅。辛未，老人星見。是日，宴本府節度使楊師厚及扈從官於行宮，賜師厚帛千匹，仍授西路行營招討使。丙子，宴文武從官軍使已下，設龜茲樂，賜物有差。

　　九月丁亥朔，命宰臣於兢赴西都，祀昊天上帝於圓丘。甲午，至西京。下詔曰：

　　朕聞歷代帝王，首推堯、舜；為人父母，孰比禹、湯。睿謀高出於古先，聖德普聞于天下，尚或卑躬待士，屈己求賢。俯仰星雲，慮一民之遺逸；網羅岩穴，恐片善之韜藏。延爵祿以徵求，設丹青而訪召，使其為政，樂在進賢，蓋由國有萬幾，朝稱百揆，非才不治，得士則昌。自朕光宅中區，迄今三載，宵分輟寐，日旰忘餐，思共力於廟謀，庶永清于王道。而乃朝廷之內，或未盡於昌言；軍旅之間，亦罕聞於奇策。眷言方嶽，下及山林，豈無英奇，副我延佇。諸道都督、觀察防禦使等，或勳高翊世，或才號知人，必於途巷之賢，備察芻蕘之士。詔到，可精搜郡邑，博訪賢良，喻之以千載一時，約之以高官美秩，諒無求備，惟在得人。如有卓犖不羈，沉潛自負，通霸王之上略，達文武之大綱，究古今刑政之源，識禮樂質文之變，朕則待之不次，委以非常，用佐經綸，豈勞階級。如或一言拔俗，一事出群，亦當舍短從長，隨才授任。大小方圓之器，寧限九流，溫良恭儉之人，難誣十室。勉思薦舉，勿至因循，俟爾發揚，慰予翹渴。仍從別敕處分。

　　辛丑，以久雨，命宰臣薛貽矩抃定鼎門，趙光逢祠嵩嶽。敕：「魏博管內刺史，比來州務，並委督郵。遂使曹官擅其威權，州牧同於閑冗，俾循通制，宜塞異端。並依河南諸州例，刺史得以專達。」壬寅，頒奪馬令。先是，王師擊賊，獲馬多上獻，至是盡止之，蓋欲邀其奮擊之功也。乙巳，王師敗蕃寇于夏州。初，劉知俊誘沙陀振武賊帥周德威、涇原賊帥李繼鸞合步騎五萬大舉，欲俯拾夏台，節度使李仁福兵力俱乏，以急來告。先是，供奉官張漢玫宣諭在壁，國禮使杜廷隱賜幣于夏，及石堡寨，聞賊至，以防卒三百人馳入州。既而大兵圍合，廷隱、漢玫與指揮使張初、李君用率州民防卒，與仁福部分固守，晝夜戮力逾月。及鄜、延援至，大軍奮擊，敗之。河東、邠、岐賊分路逃遁，夏州圍解。《通鑒》：甲申，遣夾馬指揮使李遇、劉綰自鄜、延趨銀、夏。李遇等至夏州，岐、晉兵皆解去。丙午，詔曰：「劉知俊貴為方伯，尊極郡王，而乃背誕朝恩，竄投賊壘，固神人之共怒，諒天地所不容。雖命討除，尚稽擒戮，宜懸爵賞，以大功名，必有忠貞，咸思憤發。有生擒劉知俊者，賞錢千萬，授節度使，首級次之；得孟審登者，錢百萬，除刺史；得孫亢、卓環、劉儒、張鄰等，賞有差。」乙卯，宴會群臣于宣威殿。


Chinese text: This work was published before January 1, 1923, and is in the
public domain worldwide because the author died at least 100 years ago.
