開平二年正月癸酉，帝御金祥殿，受宰臣文武百官及諸籓屏陪臣稱賀，諸道貢舉一百五十七人，見於崇元門。封從子友甯為安王，友倫為密王。幽州劉守文進海東鷹鶻、蕃馬、氈罽、方物。

自去冬少雪，春深農事方興，久無時雨。兼慮有災疾，帝深軫下民，二月，命庶官遍祀於群望，掩瘞暴露，令近鎮案古法以禳祈，旬日乃雨。是月弑濟陰王。帝以上黨未收，因議撫巡，便往西都赴郊禋之禮。乃下令曉告中外，取三月一日離東京，以宰臣韓建權判建昌宮事，《五代會要》：十月，以尚書兵部侍郎李皎為建昌宮副使。兵部侍郎姚洎為鹵簿使，開封尹、博王友文為東都留守。辛未，契丹主安巴堅遣使貢良馬。

三月壬申，帝親統六軍，巡幸澤、潞。是日寅時，車駕西幸，宰臣並要切司局皆扈從，晚次中牟。下詔，以去年六月後，昭義行營陣歿都將吏卒死于王事，追念忠赤，乃錄其名氏，各下本軍，令給養妻孥，三年內官給糧賜。丁丑，幸澤州。辛巳，以同州節度使劉知俊為潞州行營招討使。壬午，宴扈駕群臣並勞知俊，賜以金帶、戰袍、寶劍、茶藥。甲申，登東北隅逍遙樓搜閱騎乘，旌甲滿野。丙申，招討使劉知俊上章請車駕還東京，蓋小郡湫隘，非久駐蹕之所。達覽，帝俞其請。以鴻臚卿李肼唐室宗屬，封萊國公，為二王后。有司奏：「萊國公李肼合留三廟，於西都選地位建立廟宇，以備四仲祀祭，命度支供給，以遵彝典。」

四月，以吏部侍郎于兢為中書侍郎、平章事，以翰林奉旨學士張策為刑部侍郎、平章事。時帝在澤州，拜二相於行在。丙午，車駕離澤州。丁未，駐蹕於懷州，宴宰臣文武百官。辛亥，至鄭州。壬子，至東京。丙寅，車駕幸繁台觀稼。鄢陵居人程震以兩歧麥穗並畫圖來進。甲寅，淮寇侵軼潭、嶽邊境，欲援朗州，以戰艦百餘艘揚帆西上，泊鼎口。湖南馬殷遣水軍都將黃瑀率樓船遮擊之，賊眾沿流宵遁，追至鹿角鎮。詔以戶部尚書致仕裴迪復為右僕射。迪敏事慎言，達吏治，明籌算。帝初建節旄於夷門，迪一謁見如故知，乃辟為從事。自是之後，曆三十年，委四鎮租賦、兵籍、帑廩、官吏、獄訟、賞罰、經費、運漕，事無巨細，皆得專之。帝每出師，即知軍州事，逮于二紀，不出梁之闉閎，甚有裨贊之道。禪代之歲，命為太常卿，屬年已耆耄，視聽昏塞，不任朝謁。遂請老，許之。期月復起，師長庶官焉。

五月丁丑，王師圍潞州將及二年，李進通危在旦夕，不俟攻擊，當自降。太原李存勖以厚幣誘結北蕃諸部，並其境內丁壯，悉驅南征決戰，以救上黨之急。部落帳族，馳馬勵兵，數路齊進，於銅鞮樹寨，旗壘相望。王師敗於潞州。己丑，令下諸州，去年有蝗蟲下子處，蓋前冬無雪，今春亢陽，致為災沴，實傷壟畝。必慮今秋重困稼穡，自知多在荒陂榛蕪之內，所在長吏各須分配地界，精加翦撲，以絕根本。壬辰夜，火星犯月。太史奏，災合在荊楚。乃令設武備，寬刑罰，恤人禁暴以禳之。軍前行營都將康懷英、孫海金以下主將四十三人，於右銀台門進狀待罪。帝以去年發軍之日不利，有違兵法，並釋放，兼各賜分物酒食勞問。制：義昌軍節度使劉守文加中書令，封大彭王；盧龍軍節度使劉守光封河間郡王；許州節度使馮行襲封長樂王。是月癸未，淮賊寇荊州石首縣，襄陽舉舟師沿瀺港襲敗之。

六月辛亥，以亢陽，慮時政之闕，乃詔曰：「邇者下民喪禮，法吏舞文，銓衡既失於選求，州鎮又無其舉刺，風俗未厚，獄訟實繁，職此之由，上遭天譴。」至是，決遣囚徒及戒勵中外。丙寅，月犯角宿。帝以其分野在兗州，乃令長吏治戎事，設武備，省獄訟，恤疲病，祈福禳災，以順天戒。丙辰，邠、岐來寇，雍西編戶困於逃避，且芟害禾稼，結營自固。逾月，同州劉知俊領所部兵擊退，襲至幕穀，大破之，俘斬千計，收其器甲，宋文通僅以身免。詔曰：「敦尚儉素，抑有前聞，斥去浮華，期臻至理。如聞近日貢奉，競務奢淫，或奇巧蕩心，或雕鐫溢目，徒殫資用，有費工庸。此後應諸道進獻，不得以金寶裝飾戈甲劍戟。至於鞍勒，不用塗金及雕刻龍鳳。如有此色，所司不得引進。」邕州奏，鏌鎁山僧法通、道璘有道行，冬賜紫衣。是月壬戌，岳州為淮賊所據。帝以此郡五嶺、三湘水陸會合之地，委輸商賈，靡不由斯，遂令荊湘湖南北舉舟師同力致討。王師既集，淮夷毀壁焚郭而遁。

秋七月甲戌，大霖雨，陂澤泛溢，頗傷稼穡，帝幸右天武軍河亭觀水；幸高僧台閱禁衛六軍。詔曰：「車服以庸，古之制也；貴賤無別，罪莫大焉。應內外將相，許以銀飾鞍勒，其剌史都將內諸司使以降，只取用銅，冀定尊卑，永為條制。仍令執法官糾察之。」《五代會要》載七月敕曰：祭祀之儀，有國大事，如聞官吏慢于恪恭，牲具禮容有異精審，宜令御史台疏其條件奏聞。癸巳，以禪代已來，思求賢哲，乃下令搜訪牢籠之，期以好爵，待以優榮，各隨其材，咸使登用。宜令所在長吏，切加搜訪，每得其人，則疏姓名以聞。如在下位不能自振者，有司薦導之；如任使後顯立功勞，別加遷陟。敕禁屠宰兩月。甲午，以高明門外繁台為講武台。是台西漢梁孝王之時，嘗按歌閱樂於此，當時因名曰吹台。其後有繁氏居於其側，里人乃以姓呼之，時代綿寢，雖官吏亦從俗焉。帝每登眺，搜乘訓戎，宰臣以是事奏而名之。

八月辛亥，敕應有暴露骸骨，各委差人埋瘞。兩浙錢鏐奏，請重鑄換諸州新印。詔禁戢諸軍節級兵士及供奉官受旨殿直以下各修禮敬。甲寅，太史奏，壽星見於南方。兩浙錢鏐奏，改管內紫極宮為真聖觀，改臨安縣廣義鄉為衣錦鄉。《十國春秋》、《吳越世家》：八月，梁敕封唐山縣為吳昌縣，唐興縣為天臺縣。又敕升杭、越等州為大都督府。復改新城縣曰新登，長城縣曰長興，樂成曰樂清，避梁諱也。甲子夜，東方有大流星，光明燭地，有聲如裂帛。唐州上言，白龍見，圖形以進。

九月丙子，太原軍出陰地關南牧，寇掠郡縣，晉、絳有備。帝慮諸將玩寇，乃下詔親議巡幸，命有司備行。丁丑，翠華西狩，宰臣、翰林學士、崇政院使、金吾仗及諸司要切官皆扈從，余文武百官並在東京。壬午，達洛陽。帝御文思殿受朝參，許、汝、孟、懷牧守來朝，澤州刺史劉重霸面陳破敵之策。癸未，西幸，宿新安。丙戌，至陝州駐蹕，蒲、雍、同、華牧守皆進鎧甲、騎馬、戈戟、食味、方物。幽州都將康君紹等十人自蕃賊寨內來投，又幽州騎將高彥章八十人騎先在并州，乃于晉州軍前來降。至是到行在，皆賜分物衣服，放歸本道，以示懷服。丁亥，至陳州，賜宴扈從官。戊子，延州賊軍寇上平關，又太原軍攻平陽，烽火羽書，晝夜繼至。乙丑，六軍統軍牛存節、黃文靖各領所部將士赴行在。甲午，太原步騎數萬攻逼晉、絳，逾旬不克，知大軍至，乃自焚其寨，至夕而遁。福州貢玳瑁琉璃犀象器，並珍玩、香藥、奇品、海味，色類良多，價累千萬。

十月己亥，上在陝。兩浙節度使奏，于常州東州鎮殺淮賊萬餘人，獲戰船一百二隻。以行營左廂步軍指揮使賀瑰為左龍虎統軍，以左天武軍夾馬指揮使尹皓為輝州刺史，以右天武都頭韓瑭為神捷指揮使，左天武第三都頭胡賞為右神捷指揮使，仍賜帛有差，以解晉州圍之功也。以尹皓部下五百人為神捷軍。乙巳，禦內殿，宴宰臣扈從官共四十五人。丙午，禦球場殿，宣夾馬都指揮使尹皓、韓瑭以下將士五百人，賜酒食。庚戌，至西都，禦文思殿。辛亥，宰臣百僚起居於殿前，遂宣赴內宴，賜方物有差。丁巳，至東都。己未，大明節，諸道節度刺史各進獻鞍馬、銀器、綾帛以祝壽，宰臣百官設齋相國寺。壬戌，禦宣和殿，宴宰臣文武百官。

十一月辛未，禦宣和殿，宴宰臣文武百官，以大駕還京故也。庚辰，禦宣和殿，宴宰臣文武百官。出開明門，登高僧台閱兵。諸道節度使、刺史各進賀冬田器、鞍馬、綾羅等。戊子，賜文武百官帛。乙未，又宴宰臣文武百官于宣和殿。《通鑒》，癸巳，中書侍郎、同平章事張策以刑部尚書致仕，以左僕射楊涉同平章事。

十二月，立二王三恪。南郊禮儀使狀：「伏以《詩》稱有客，《書》載虞賓，實因禪代之初，必行興繼之命。俾之助祭，式表推恩，兼垂恪敬之文，別示優崇之典。征于歷代，襲用舊章。謹按唐朝以後魏元氏子孫韓國公為三恪，以周宇文氏子孫為介國公，隋朝楊氏子孫為酅國公，為二王后。今伏以國家受禪，封唐朝子孫李肼為萊國公。今參詳合以介國公為三恪，酅國公、萊國公為二王后。」《五代會要》：十二月，改左右天武為龍虎軍，左右龍虎為天武軍，左右天威為羽林軍，左右羽林為天威軍，左右英武為神武軍，左右神武為英武軍。前朝置龍虎六軍謂之衛士，至是以天武、神武、英武等六軍易其軍號而任勳舊焉。癸丑，獵畋於含耀門外。

開平三年正月戊辰朔，帝御金祥殿，受宰臣、翰林學士稱賀，文武百官拜表於東上閣門。己巳，奉遷太廟四室神主赴西京，太常儀仗鼓吹導引齋車，文武百官奉辭于開明門外。甲戌，發東都，百官扈從，次中牟縣。乙亥，次鄭州。丙子，次汜水縣，河南尹張宗奭、河陽節度使張歸霸並來朝。戊寅，次偃師縣。己卯，備法駕、六軍儀仗入西都。是日，禦文明殿受朝賀。詔曰：「近年以來，風俗未泰，兵革且繁，正月燃燈，廢停已久。今屬創開鴻業，初建洛陽，方在上春，務達陽氣，宜以正月十四、十五、十六日夜，開坊市門，一任公私燃燈祈福。」庚寅，親享太廟。辛卯，祀昊天上帝於園丘。是日，降雪盈尺，帝升壇而雪霽。禮畢，禦五鳳樓，宣制大赦天下。賜南郊行事官禮儀使趙光逢以下分物。甲午，上御文思殿宴群臣，賜金帛有差。丙申，賜文武官帛有差。命宣徽使王殷押絹一萬匹並茵褥幃帟二百六十件賜張宗奭。《歐陽史》：丙申，群臣上尊號曰睿文聖武廣孝皇帝。改西京貞觀殿為文明殿，含元殿為朝元殿。

二月，改思政殿為金鑾殿。敕東都曰：「自升州作府，建邑為都，未廣邦畿，頗虧國體。其以滑州酸棗縣長垣縣、鄭州中牟縣陽武縣、宋州襄邑縣、曹州戴邑縣、許州扶溝縣鄢陵縣、陳州太康縣等九縣，宜並割屬開封府，仍升為畿縣。」《輿地廣記》：硃梁時，楊氏據江、淮，於是吳越錢氏上言，以淮寇未平，恥聞逆姓，請改松陽縣為長松。丁酉，宴群臣於崇勳殿。甲辰，又宴群臣於崇勳殿，蓋籓臣進賀，勉而從之。丙午，宗正寺請修興極、永安、光天、咸甯諸陵，並令添修上下宮殿、栽植松柏。制可。癸亥，敕：「豐沛之基，寢園所在，悽愴動關於情理，充奉自系于國章。宜設陵台，兼升縣望。其輝州碭山縣宜為赤縣，仍以本縣令兼四陵台令。」同州節度使劉知俊奏，延州都指揮使高萬興部領節級家累三十八人來降。

三月，以萬興檢校司徒，為丹、延等州安撫、招討等使。辛未，詔曰：「同州邊隅，繼有士眾歸化。暫思巡撫，兼要指揮，今幸蒲、陝，取九日進發。」甲戌，車駕發西都，百官奉辭于師子門外。丁丑，次陝州。己卯，次解縣。河中節度使、冀王友謙來奉迎。庚辰，至河中府。幸右軍舊杏園講武。丙戌，以朔方節度使、兼中書令韓遜為潁川王。遜本靈州牙校，唐末據本鎮，朝廷因而授以節鉞。

四月丙申朔，駐蹕河中。壬寅辰時，駕巡於朝邑縣界焦黎店，冀王友謙及崇政內諸司使扈從，至申時回。己亥，御前殿，宴宰臣及冀王友謙扈從官。甲寅，宴宰臣及扈從官於內殿。制：易定節度使王處直進封北平王，福建節度使王審知封閩王，廣州節度使劉隱封南平王，同州節度使劉知俊封大彭郡王，山南東道節度使楊師厚封宏農郡王。

五月乙丑朔，朝，遂命宰臣及文武百官宴於內殿。己卯，車駕至西京。癸未，禦崇勳殿，宴宰臣及文武官四品以上。己丑，復禦崇勳殿，宴宰臣文武官四品以上。升宋州為宣武軍節鎮，仍以亳、輝、潁為屬郡。

六月庚戌，同州節度使劉知俊據本郡反，制令削奪劉知俊在身官爵，仍徵發諸軍，速令進討。如有軍前將士，懷忠烈以知機，賊內朋徒，憤脅從而識變，便能梟夷逆豎，擒獲凶渠，務立殊功，當行厚賞。活捉得劉知俊者，賞錢一萬貫文，便授忠武軍節度使，並賜莊宅各一所；如活捉得劉知浣者，賞錢一千貫文，便與除刺史，有官者超轉三階，無官者特授兵部尚書；如活捉得劉知俊骨肉及近上都將並梟送闕廷者，賞賜有差。辛亥，駕至蒲、陝，文武百官於新安縣奉迎。劉知俊弟內直右保勝指揮使知浣自洛奔至潼關，右龍虎軍十將張溫以上二十二人於潼關擒獲劉知浣，送至行在。敕：「劉知浣，逆黨之中最為頭角；龍虎軍，親兵之內實冠爪牙。昨者攻取潼關，率先用命；尋則擒獲知浣，最上立功。頗壯軍威，將除國難。所懸賞格，便可支分，許賜官階，固須除授。但昨捉獲劉知浣是張溫等二十二人，一時向前，共立功效，其賞錢一千貫文數內，一百貫文與最先打倒劉知浣衙官李稠，四十三貫文與十將張溫，二十人各與錢四十二貫八百五十文。立功敕命便授郡府，亦緣同時立功人數不少，所除刺史，難議偏頗。宜令逐月共支給正刺史料錢二百貫文數內，十將張溫一人每月與十貫文，餘二十一人每月每人各分九貫文，仍起七月一日以後支給。人與轉官職，仍勘名銜，分析申奏，當與施行。」是月，知俊奔鳳翔，同州平。

七月乙丑，敕行宮將士陣歿者，咸令所在給槥櫝，津置歸鄉里。戰卒聞之悉感涕。丙寅，命宰臣楊涉赴西都，以孟秋享太廟。改章善門為左、右銀台門，其左、右銀台門卻改為左、右興善門。敕：「大內皇牆使諸門，素來未得嚴謹，將令整肅，須示條章。宜令控鶴指揮，應于諸門各添差控鶴官兩人，守帖把門。其諸司使並諸司諸色人，並勒于左、右銀台門外下馬，不得將領行官一人輒入門裏。其逐日諸道奉進，客省使於千秋門外排當抗，勒控鶴官舁抬至內門前，准例令黃門殿直以下舁進，輒不得令諸色一人到千秋門內。其興善門仍令長官關鎖，不用逐日開閉。」是日，又敕：「皇牆大內，本尚深嚴，宮禁諸門，豈宜輕易。未當條制，交下因循，苟出入之無常，且公私之不便。須加鈐轄，用戒門閭。宜令宣徽院使等切准此處分。」進封幽州節度使河間郡王劉守光為燕王。《通鑒》：七月癸酉，帝發陝州。乙亥，至洛陽，寢疾。己丑夕，寢殿棟折。詰旦，召近臣諸王視棟折之跡，帝慘然曰：「幾與卿等不相見。」君臣對泣久之。遂詔有司釋放禁人，從八月朔日後減膳，進素食，禁屠宰，避正殿，修佛事，以禳其咎。商州刺史李稠棄郡西奔，本州將吏以都牙校李玫權知州事。

八月甲午，以秋稼將登，霖雨特甚，命宰臣以下禱于社稷諸祠。詔曰：「封嶽告功，前王重事；祭天肆覲，有國恆規。朕以眇身，恭臨大寶，既功德未敷於天下，而災祥互降於城中。慮于告謝之儀，有缺齋虔之禮，爰修昭報，用契幽通。宜令中書侍郎、平章事于兢往東嶽祭拜禱祀訖聞奏。」又敕：「朕以干戈尚熾，華夏未寧，宜循卑菲之言，用致雍熙之化。起八月一日，常朝不禦金鑾、崇勳兩殿，只於便殿聽政。」辛亥，制諸郡如有陣歿將士，仰逐都安存家屬，如有弟兄兒侄，便給與衣糧充役。贈故山東道節度使留後王玨太保，贈故同州觀察判官盧匪躬工部尚書。玨，故河陽將，累以軍功為郡守，主留事於襄陽，為小將王求所殺。匪躬嘗為劉知俊判官，知俊反，不偕行，為亂兵所害。敕：「建國之初，用兵未罷，諸道章表，皆系軍機，不欲滯留，用防緩急。其諸道所有軍事申奏，宜令至右銀台門委客省畫時引進。諸道公事，即依前四方館准例收接。」司天臺奏：「今月二十七日平明前，東南丙上去山高三尺以來，老人星見，測在井宿十一度，其色光明闊大。」敕：「所在長吏放雜差役，兩稅外不得妄有科配。自今後州縣府鎮，凡使命經過，若不執敕文券，並不得妄差人驢及取索一物已上。又，今歲秋田，皆期大稔，仰所在切如條流本分納稅及加耗外，勿令更有科索。切戒所由人更不得於鄉村乞托擾人。」

閏八月，襄陽叛將李洪差小將進表，帝示以含宏，特賜敕書慰諭。又制：「左馮背叛，元惡遁逃，如聞相濟之徒，多是脅從之輩，若能回心向國，轉禍全身，當與加恩，必不問罪。仍令同、華、雍等州切加招諭，如能梟斬溫韜，或以鎮寨歸化，必加厚賞，仍獎官班，兼委本界招復人戶，切加安存。」己卯，幸西苑觀稼。


Chinese text: This work was published before January 1, 1923, and is in the
public domain worldwide because the author died at least 100 years ago.
