成汭，淮西人。少年任俠，乘醉殺人，為仇家所捕，因落發為僧，冒姓郭氏。〈（《新唐書》云：入蔡賊中，為賊帥假子，更姓名為郭禹。）〉亡匿久之，及貴，方復本姓。唐僖宗朝，為蔡州軍校，領本郡兵戍荊南，帥以其凶暴，欲害之，遂棄本軍奔於秭歸。一夕，巨蛇繞其身，幾至於殞，乃祝曰：「苟有所負，死生惟命。」 逡巡，蛇亦解去。後據歸州，招集流亡，練士伍，得兵千餘人，沿流以襲荊南，遂據其地。朝廷即以旄鉞授之。是時荊州經巨盜之後，居民才一十七家，汭撫輯凋殘，勵精為理，通商訓農，勤於惠養，比及末年，僅及萬戶。汭性豪暴，事皆意斷，又好自矜伐，騁辯淩人，深為識者所鄙。

初，澧、朗二州，本屬荊南，乾寧中，為土豪雷滿所據。汭奏請割隸，唐宰相徐彥若執而不行，汭由是銜之。及彥若出鎮南海，路過江陵，汭雖加延接，而猶怏怏。嘗因對酒，語及其事，彥若曰：「令公位尊方面，自比桓、文。雷滿者，偏州一草賊爾，令公盍不加兵，而反怨朝廷乎！」汭赧然而屈。〈（案：以下有闕文。）〉累官至檢校太尉，封上穀郡王。楊行密以兵圍鄂州，汭出師以援鄂，淮寇乘之，以火焚其艦，汭投江而死。天祐三年夏，太祖以汭歿於王事，上表於唐帝，請為汭立廟於荊門，優詔可之。〈（《五代史補》：鄭準，不知何許人，性諒直，能為文章，長於箋奏。成汭鎮荊南，辟為推官。汭嘗仇殺人，懼為吏所捕，改姓郭氏。及為荊南節度使，命準為表，乞歸本姓。準援筆而成，其略云：「臣門非冠蓋，家本軍戎。親朋之內，盱睢為人報怨；昆弟之間，點染無處求生。背故國以狐疑，望鄰封而鼠竄。名非霸越，乘舟難效於陶朱；誌切投秦，出境遂稱於張祿。」又云：「成為本姓，郭乃冒稱。本避犯禁之辜，敢歸司寇；別族受封之典，誠愧諸侯。伏乞聖慈，許歸本姓」云云。其表甚為朝廷所重。後因汭生辰，淮南楊行密遣使致禮幣之外，仍貺《初學記》一部。準忿然以為不可，謂汭曰：「夫《初學記》，蓋訓童之書爾，今敵國交聘，以此書為貺，得非相輕之甚耶！宜書責讓。」汭不納，準自歎曰：「若然，見輕敵國，足彰幕府之無人也。參佐無狀，安可久！」遽請解職。汭怒其去，潛使人於途中殺之。）〉

杜洪者，江夏伶人。鍾傳者，豫章小校。唐光啟中，秦宗權凶焰飆起，屢擾江、淮，郡將不能城守。洪、傳各為部校，因戰立威，逐其廉使，自稱留後，朝廷因而命之。〈（《新唐書》：光啟二年，洪乘虛入鄂，自為節度使留後，僖宗即拜本軍節度使。中和三年，傳逐江西觀察使高茂卿，遂有洪州，僖宗擢傳江西團練使，俄拜鎮南節度使。）〉及為楊行密所攻，洪、傳首尾相應，皆遣求援於太祖；太祖遣朱友恭赴之，大破淮寇於武昌，二鎮稍寧。及行密乘勝急攻洪、鄂，洪復乞師於太祖；太祖命荊南成汭率荊、襄舟師以赴之。未至夏口，汭敗溺死，淮人遂陷鄂州，洪為其所擒，被害於廣陵市，時唐天復二年也。〈（《九國誌·劉存傳》：存急焚鄂州城樓，梁援兵將突圍而出，諸將欲急擊之，存曰：「擊之賊必復入，復入則城愈固矣，不若聽其遁去。」諸將皆曰：「善。」是日城陷，擒杜洪父子，斬於廣陵市。）〉天祐三年夏，太祖表請為洪立廟於其鎮，優詔可之。太祖即位，詔贈太傅。先是，鍾傳卒於江西，其子繼之，〈（《九國誌·秦裴傳》：天祐三年，洪州鍾傳卒，州人立其子匡時。江州刺史延規，傳之養子，忿不得立，以其郡納款，因授裴西南面行營招討使，攻匡時。城陷，擒匡時以獻。）〉尋為楊行密所敗，其地亦入於淮夷。〈（《五代史補》：鍾傳雖起於商販，尤好學重士，時江西上流有名第者，多因傳薦，四遠騰然，謂之曰英明。諸葛浩素有詞學，嘗為泗州管驛巡官，仰傳之風，因擇其所行事赫赫可稱者十條，列於啟事以投之。十啟凡五千字，皆文理典贍，傳覽之驚歎，謂賓佐曰：「此啟事每一字可以千錢酬之。」遂以五千貫贈，仍辟在幕下，其激勸如此。上藍和尚，失其名，居於洪州上藍院，精究術數，大為鍾傳所禮。一旦疾篤，往省之，且曰：「老夫於和尚可謂無間矣，和尚或不諱，得無一言相付耶！」上藍強起，索筆作偈以援，其末云：「但看來年二三月，柳條堪作打鍾槌。」偈終而卒。傳得之，不能測。洎明年春，淮帥引兵奄至，洪州陷，江南遂為楊氏有。「打鍾」之偈，人始悟焉。）〉

田頵，本揚府之大校也。〈（《九國志》：頵字德臣，廬州合肥人。）〉朱延壽，不知何許人。〈（《九國志》：延壽，廬州舒城人。）〉唐天祐初，楊行密雄據淮海，時頵為宣州節度使，延壽為壽州刺史。頵以行密專恣跋扈，嘗移書諷之曰：「侯王守方，以奉天子，古之制也。其或逾越者，譬如百川不朝於海，雖狂奔猛注，澶漫遐廣，終為涸土，不若恬然順流，淼茫無窮也。況東南之鎮，楊為大，塵賤刀布，阜積金玉，願公上恒賦，頵將悉儲峙，具單車從。」行密怒曰：「今財賦之行，必由於汴，適足以資於敵也。」不從。時延壽方守壽春，〈（《九國志》：天復初，北司擁駕西幸，昭宗聞延壽有武幹，遣李儼間道齎詔授延壽蔡州節度使。）〉直頵之事，密遣人告於頵曰：「公有所欲為者，願為公執鞭。」頵聞之，頗會其志，乃召進士杜荀鶴具述其意，復語曰：「昌本朝，奉盟主，在斯一舉矣。」即遣荀鶴具述密議，自間道至大梁。太祖大悅，遽屯兵於宿州，以會其變。不數月，事微泄，行密乃先以公牒征延壽，〈（《新唐書》：行密妻，延壽姊也，遣辯士召延壽。疑不肯赴，姊遣婢報，故延壽疾走揚州。）〉次悉兵攻宣城，頵戎力寡薄，棄壁走，不能越境，為行密軍所得。〈（《九國志》：行密別遣台濛、王茂章率步騎以往，頵委舟師於汪建、王壇，自出廣德迎戰，大為濛所敗，遂率殘眾遁保宛陵。壇、建聞其敗，因盡以舟師歸款於行密。十二月，頵出外州柵疾戰，橋陷馬墜，為外軍所殺。）〉延壽飛騎赴命，邇揚州一舍，行密使人殺之。

其後，延壽部曲有逸境至者，具言其事。又云：延壽之將行也，其室王氏勉延壽曰：「今若得兵柄，果成大志，是吉凶係乎時，非係於吾家也。然願日致一介，以寧所懷。」一日，介不至，王氏曰：「事可知矣！」乃部分家仆，悉授兵器，遽闔中扉，而捕騎已至，不得入。遂集家屬，阜私帑，發百燎，合州廨焚之。既而稽首上告曰：「妾誓不以皎然之軀，為仇者所辱。」乃投火而死。〈（《五代史補》：楊行密據淮南，以妻弟朱氏眾謂之朱三郎者，行密署為泗州防禦使。泗州素屯軍，朱氏驍勇，到任恃眾自負，行密雖悔，度力未能製，但姑息之，時議以謂行密事勢去矣。居無何，行密得目疾，雖愈，且詐稱失明，其出入皆以人扶策，不爾則觸牆抵柱，至於流血，姬妾仆隸以為實然，往往無禮，首尾僅三年。朱氏聞之，信而少懈馳，行密度其計必中，謂妻曰：「吾不幸臨老兩目如此，男女輩幼，苟不諱，則國家為他人所有。今晝夜思忖，不如召泗州三舅來，使管勾軍府事，則吾雖死無恨。」妻以為然，遽發使述其意而召之。朱氏大喜，倍道而至。及入謁，行密恐其覺，坐於中堂，以家人禮見。朱氏頗有德色，方設拜，行密奮袖中鐵槌以擊之，正中其首，然猶宛轉號叫，久而方斃。行密內外不測，即時升堂廳，召將吏等謂之曰：「吾所以稱兩目失明者，蓋為朱三。此賊今擊殺，兩目無事矣，諸公知之否！」於是軍府大駭，其仆妾嘗所無禮者皆自殺。初，行密之在民間也，嘗為合肥縣手力，有過，縣令將鞭之，行密懼且拜。會有客自外入，見行密每拜，則廳之前簷皆叩地，而令不之覺。客知其非常，乃遽升廳揖令於他處，告以所見，令驚，遂恕之，且勸事郡以自奮。行密度本郡不足依，乃投高駢。駢死，秦彥、孫儒等作亂，行密連誅之，遂有淮南之地。）〉

趙匡凝，〈（《新唐書》：匡凝字光儀。）〉蔡州人也。父德諲，初事秦宗權為列校，當宗權強暴時，表為襄州留後。唐光啟四年夏六月，德諲審宗權必敗，乃舉漢南之地以歸唐朝，仍遣使投分於太祖，兼誓戮力，同討宗權。時太祖為蔡州四面行營都統使，乃表德諲為副，仍領襄州節度使。蔡州平，以功累加官爵，封淮安王。匡凝以父功為唐州刺史兼七州馬步軍都校。及德諲卒，匡凝自為襄州留後，朝廷即以旄鉞授之。作鎮數年，甚有威惠，累官至檢校太尉、兼中書令。匡凝氣貌甚偉，好自修飾，每整衣冠，必使人持巨鑒前後照之。對客之際，烏巾上微覺有塵，即令侍妓持紅拂以去之。人有誤犯其家諱者，往往遭其木檟楚，其方嚴也如是。光化初，匡凝以太祖有清口之敗，密附於淮夷，太祖遣氏叔琮率師伐之。未幾，其泌州刺史趙璠越墉來降，隨州刺史趙匡璘臨陣就擒。俄而康懷英攻下鄧州，匡凝懼，遣使乞盟，太祖許之，自是附庸於太祖。及成汭敗於鄂州，匡凝表其弟匡明為荊南留後。是時唐室微弱，諸道常賦多不上供，惟匡凝昆仲雖強據江山，然盡忠帝室，貢賦不絕。

太祖將期受禪，以匡凝兄弟並據藩鎮，乃遣使先諭旨焉。匡凝對使者流涕，答以受國恩深，豈敢隨時妄有他誌。使者復命，太祖大怒。天祐二年秋七月，遣楊師厚率師討之。八月，太祖親領大軍南征，仍請削匡凝在身官爵。及師厚濟江，匡凝以兵數萬逆戰，大為師厚所敗，匡凝乃燔其舟，單舸急棹，沿漢而遁於金陵。後卒於淮南。〈（《新唐書》云：師厚由陰穀伐木為梁，匡凝以兵二萬瀕江戰，大敗，乃燔州，單舸夜奔揚州。行密見之，曰：「君在鎮，輕車重馬輸於賊，今敗，乃歸我邪！」匡明亦謀奔淮南，子承規諫曰：「昔諸葛兄弟分仕二國，若適揚州，是自取疑也。」匡明謂然，乃趨成都。《歐陽史》云：行密厚遇匡凝，其後行密死，楊渥稍不禮之。渥方宴食青梅，匡凝顧渥曰：「勿多食，發小兒熱。」諸將以為慢，渥遣匡凝海陵，後為徐溫所殺。）〉初，匡凝好聚書，及敗，楊師厚獲數千卷於第，悉以來獻。

匡凝弟匡明，字讚堯，幼以父貴，一子出身，為江陵府文學。及壯，以軍功曆繡、峽二州刺史。成汭之敗，其兄匡凝表為荊南留後。未至鎮，而朗、陵之兵先據其城矣。匡明領兵逐之，遂鎮於渚宮。天祐二年秋，太祖既平襄州，遣楊師厚乘勝以趨荊門。匡明懼，乃舉族上峽奔蜀，王建待以賓禮。及建稱帝，用為大理卿、工部尚書。久之，卒於蜀。

張佶，不知何郡人也。〈（《九國志》，佶，京兆長安人。乾寧初，以明經中第，累遷宣州從事，復為秦宗權行軍司馬。後與劉建峰據湖南，推建峰為帥。）〉唐乾寧初，劉建峰據湖南，獨邵州不賓，命都將馬殷討之，期歲未克，而建峰為部下所殺，軍亂，鄰寇且至。是時，佶為行軍司馬，屬潭人謀帥，曰：「張行軍即所奉也。」佶不得已而視事，旬日之間，威聲大振，寇亦解去。〈（《九國志》，建峰將吏推佶為帥，佶將入府，常所乘馬忽爾踶齧不止，正中佶髀。佶謂將吏曰：「吾非汝主，當迎馬公為之。」）〉乃謂將吏曰：「佶才能不如馬公，況朝廷重藩，非其人不可。」因以牘召，殷亦不疑，稟命而至。佶受拜謁，禮畢，命升階讓殷為帥。佶即趨下率眾抃賀。乃自請率師代殷攻邵州，下之。復為行軍司馬，垂二十年。殷果立勳，甚德佶。開平初，殷表佶為朗州永順軍節度使，累加檢校太傅、同平章事。乾化元年夏四月，卒於位。〈（《九國志》：乾化初，移鎮桂林，卒於治所。）〉詔贈侍中。

雷滿，〈（《新唐書》：滿字秉仁。）〉武陵洞蠻也。始為朗州小校，唐廣明初，王仙芝焚劫江陵。是時，朝廷以高駢為節度使，駢擢滿為裨將，以領蠻軍。駢移鎮淮南，復隸部曲，以悍獷趫健知名。中和初，擅率部兵自廣陵逃歸於朗，沿江恣殘暴，始為荊人大患矣。率一歲中三四移，兵入其郛，焚蕩驅掠而去。唐朝姑務息兵，即以澧朗節度使授之。累官至檢校太傅、同平章事。滿貪穢慘毒，蓋非人類。又嘗於府署浚一深潭，構大亭於其上，每鄰道使車經由，必召宴於中，且言：「此水府也，中有蛟龍，奇怪萬態，惟餘能遊焉。」或酒酣對客，即取筵中寶器亂擲於潭中，因自褫其衣，裸露其文身，遽躍入水底，遍取所擲寶器，戲弄於水面，久之方出，復整衣就坐，其詭誕如此。

及死，子彥恭繼之。〈（《新唐書》：滿以天復元年卒，子彥威自立，弟彥恭結忠義節度使趙匡凝以逐彥威。）〉蠻蜒狡獪，深有父風，燼墟落，榜舟楫，上下於南郡、武昌之間，殆無人矣。又與淮、蜀結連，阻絕王命。太祖詔湖南節度使馬殷、荊南節度使高季昌練精兵五千，遣將倪可福統之，下澧州，與潭兵合。先是，滿塹沅江，以周其壘，門臨長橋，勢不可入。殷極其兵力，攻圍周歲，彥恭食盡兵敗，間使求救於淮夷。及淮軍來援，高季昌逆戰於治津馬頭岸，大破之，俄而攻陷朗州，彥恭單棹遁去。馬殷擒其弟彥雄及逆黨七人，械送至闕，皆斬於汴橋下，時開平二年十一月也。

史臣曰：成汭、鍾、杜、田、朱之流，皆因否運，雄據大藩，雖無濟代之勞，且有勤王之節，功雖不就，誌亦可嘉，若較其誠明，則田頵、延壽斯為優矣。匡凝一門昆仲，千里江山，失守藩垣，不克負荷，斯乃劉景升之子之徒歟！張佶有讓帥之賢，雷滿辱俾侯之寄，優劣可知矣。


Chinese text: This work was published before January 1, 1923, and is in the
public domain worldwide because the author died at least 100 years ago.
