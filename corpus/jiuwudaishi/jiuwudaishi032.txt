同光二年夏五月己亥，帝御文明殿，冊齊王張全義為太尉。禮畢，全義赴尚書省領事，左諫議大夫竇專不降階，為御史所劾，專援引舊典，宰相不能詰，寢而不行。庚子，太常卿李燕卒。壬寅，以教坊使陳俊為景州刺史，內園使儲德源為憲州刺史，皆梁之伶人也。初，帝平梁，俊與德源皆為寵伶周匝所薦，帝因許除郡，郭崇韜以為不可，伶官言之者眾，帝密召崇韜謂之曰：「予已許除郡，經年未行，我慚見二人，卿當屈意行之。」故有是命。

甲辰，以兗州節度使李紹欽依前檢校太保、兗州節度使，進封開國侯；以邠州節度使韓恭依前檢校太保、邠州節度使，進封開國伯。丙午，以福建節度使、閩王王審知依前檢校太師、守中書令、福建節度使。戊申，幸郭崇韜第。己酉，詔天下收拆防城之具，不得修浚池隍。以西都留守、京兆尹張筠依前檢校太保，充西都留守。甲寅，以滄州節度使李紹斌充東北面招討使，以兗州節度李紹欽為副招討使，以宣徽使李紹宏為招討都監，率大軍渡河而北，時幽州上言契丹將寇河朔故也。

乙卯，潞州叛將楊立遣使健步奉表乞行赦宥，帝令樞密副使宋唐玉齎敕書招撫。幽州上言，契丹營於州東南。丙辰，渤海國王大諲撰遣使貢方物。以澶州刺史李審益為幽州行軍司馬、蕃漢內外都知兵馬使。辛酉，故澤潞節度使丁會贈太師。詔割復州為荊南屬郡。壬戌，以權知鳳翔軍府事、涇州節度使李嚴為起復雲麾將軍、右金吾大將軍同正，依前檢校太尉、兼中書令，充鳳翔節度使。乙丑，以權知歸義軍留後曹義金為歸義軍節度使、沙州刺史、檢校司空。丙寅，李嗣源奏收復潞州。幽州上言，新授宣武軍節度使李存審卒。

六月甲戌，中書侍郎兼吏部尚書、平章事、宏文館大學士豆盧革加右僕射，餘如故；侍中、監修國史、兼樞密使、鎮州節度使郭崇韜進爵邑，加功臣號；中書侍郎、平章事、集賢殿大學士趙光裔加兼戶部尚書；禮部侍郎、平章事韋說加中書侍郎。宋州奏，節度使李紹安卒。丙子，李嗣源遣使部送潞州叛將楊立等到闕，並磔於市。潞州城峻而隍深，至是帝命剗平之，因詔諸方鎮撤防城之備焉。丁丑，有司上言：「洛陽已建宗廟，其北京太廟請停。」從之。

甲申，以衛國夫人韓氏為淑妃，燕國夫人伊氏為德妃，仍令所司擇日冊命。故河東節度副使、守左諫議大夫李襲吉贈禮部尚書；故河東節度副使、禮部尚書蘇循贈左僕射；故河東觀察判官、檢校右僕射司馬揆贈司空；故河東留守判官、工部尚書李敬義贈右僕射。丙戌，以順義軍節度使李令錫為許州節度使，以前保義軍留後李紹真為徐州節度使，以徐州節度使李紹榮為宋州節度使。戊子，汝州防禦使張繼孫賜死於本郡。繼孫即齊王張全義之假子也，本姓郝氏，為兄繼業等訟其陰事，故誅之。〈（《冊府元龜》載：張繼業為河陽兩使留後。莊宗同光二年六月，繼業上疏稱：「弟繼孫，本姓郝，有母尚在，父全義養為假子，令管衙內兵士。自皇帝到京，繼孫私藏兵甲，招置部曲，欲圖不軌，兼私家淫縱，無別無義。臣若不自陳，恐累家族。」敕曰：「有善必賞，所以勸忠孝之方；有惡必誅，所以絕奸邪之跡。其或罪狀騰於眾口，醜行布於近親，須舉朝章，冀明國法。汝州防禦使張繼孫，本非張氏子孫，自小丐養，以至成立，備極顯榮，而不能酬撫育之恩，履謙恭之道，擅行威福，常恣奸凶，侵奪父權，惑亂家事，縱鳥獸之行，畜梟獍之心，有識者所不忍言，無賴者實為其黨。而又橫征暴斂，虐法峻刑，藏兵器於私家，殺平人於廣陌。罔思悛改，難議矜容，宜竄逐於遐方，仍歸還於姓氏，俾我勳賢之族，永除汙穢之風。凡百臣僚，宜體朕命。可貶房州司戶參軍同正，兼勒復本姓。」尋賜自盡，仍籍沒資產。）〉

己丑，以回鶻可汗仁美為英義可汗。詔改輝州為單州。庚寅，故左僕射裴樞，右僕射裴贄、崔遠並贈司徒；故靜海軍節度使獨孤損贈司空；故吏部尚書陸扆贈右僕射；故工部尚書王溥贈右僕射。裴樞等六人皆前朝宰輔，為梁祖所害於白馬驛，至是追贈焉。壬辰，以天平軍節度使、蕃漢總管副使、開府儀同三司、檢校太尉、兼中書令李嗣源為宣武軍節度使、蕃漢馬步總管，餘如故。甲午，以樞密使、特進、左領軍衛上將軍、知內侍省事張居翰為驃騎大將軍、守左驍衛上將軍，進封開國伯，賜功臣號。

秋七月戊戌朔，故宣武軍節度使李存審男彥超進其父牙兵八千七百人。己亥，中書門下奏：「每年南郊壇四祠祭，太微宮五薦獻，並宰臣攝太尉行事，惟太廟遣庶僚行事，此後太廟祠祭，亦望差宰臣行事。」從之。乙巳，汴州雍丘縣大風，拔木傷稼。曹州大雨，平地水三尺。丙午，以襄州節度使孔為潞州節度使，李存霸為鄆州節度使。乙酉，幸龍門之雷山，祭天神，從北俗之舊事也。辛亥，以鄆州副使李紹珙為襄州留後，以前澤州刺史董璋為邠州留後。戊午，西川王衍遣偽署戶部侍郎歐陽彬來朝貢，稱「大蜀皇帝上書大唐皇帝」。庚申，以應州為雲州屬郡，升新州為威塞軍節度使，以媯、儒、武等州為屬郡。壬戌，皇子繼岌妻王氏封魏國夫人。幽州奏，契丹安巴堅東攻渤海。

八月己巳，詔洛京應有隙地，任人請射修造，有主者限半年，令本主自修蓋，如過限不見屋宇，許他人占射。〈（《五代會要》載此詔云：藩方侯伯，內外臣僚，於京邑之中，無安居之所，亦可請射，各自修營。）〉辛未，北京副留守、太原尹孟知祥加檢校太傅，增邑，賜功臣號。帝畋於西苑。癸酉，以租庸副使、守衛尉卿孔謙為租庸使，以右威衛上將軍孔循為租庸副使。甲戌，以權知汴州軍州事、翰林學士承旨、戶部尚書盧質為兵部尚書，依前翰林學士承旨，仍賜論思匡佐功臣。丙子，以雲州刺史、雁門以北都知兵馬使安元信為大同軍節度留後，以隰州刺史張廷裕為新州威塞軍節度留後。丁丑，樞密使郭崇韜上表請退，不允。戊寅，租庸使、守禮部尚書王正言罷使，守本官。辛巳，詔諸道節度、觀察、防禦、團練使、刺史，並於洛陽修宅一區。中書門下上言：「請今後諸道除節度副使、兩使判官外，其餘職員並諸州軍事判官，各任本處奏辟。」從之。〈（《五代會要》：同光二年八月八日，中書門下奏：「諸道除節度副使及兩使判官除授外，其餘職員並軍事判官，伏以翹車著詠，戔帛垂文，式重弓旌，以光尊俎。由是副知已之薦，成接士之榮，必當備悉行藏，習知才行，允奉幕中之畫，以稱席上之珍。爰自偽梁，頗乖斯義，皆從除授，以佐藩宣。因緣多事之秋，慮爽得人之選，將期推擇，式示更張。今後諸道，除節度副使、判官兩使除授外，其餘職員並諸州軍事判官等，並任本道本州，各當辟舉，其軍事判官，仍不在奏官之限。」）〉汴州奏，大水損稼。癸未，租庸使孔謙進封會稽縣男，仍賜豐財贍國功臣。淮南楊溥遣使貢方物。宋州大水，鄆、曹等州大風雨，損稼。丁亥，中書門下侍郎奏：「請差左丞崔沂、吏部侍郎崔貽孫、給事中鄭韜光、李光序、吏部員外郎盧損等，同詳定選司長定格、循資格、十道圖。」從之。〈（《五代會要》：同光二年八月，中書門下奏：「吏部三銓、門下省、南曹、廢置、甲庫、格式、流外銓等司公事，並係長定格、循資格、十道圖等，前件格文，本朝創立，檢製奸濫，倫敘官資頗謂精詳，久同遵守。自亂離之後，巧偽滋多，兼同光元年八月，車駕在東京，權判工部員外郎盧重《本司起請》一卷，並以興復之始，務切懷來，凡有條流，多失根本，以至冬集赴選人，並南郊行事官，及陪位宗子共一千三百餘人，銓曹檢勘之時，互有援引，去留之際，不絕爭論，若又依違，必長訛濫。望差權判尚書省銓左丞崔沂、吏部侍郎崔貽孫、給事中鄭韜光、李光序、吏部員外郎盧損等，同詳定舊長定格、循資格、十道圖，務令簡要，可久施行。」從之。）〉癸巳，放朝參三日，以霖雨故也。陝州奏，河水溢岸。乙未，中書門下上言：「諸陵台令丞請停，以本縣令知陵台事。」從之。

九月癸卯，畋於西北郊。幽州上言，契丹安巴堅自渤海國回軍。內園新殿成，名曰長春殿。戊申，以中書舍人、權知貢舉裴皞為禮部侍郎，以前鄭州防禦副使薑宏道為太僕卿。侍中郭崇韜奏：「應三銓注授官員等，內有自無出身入仕，買覓鬼名告敕；今將骨肉文書，揩改姓名；或曆任不足，妄稱失墜；或假人蔭緒，托形勢論屬，安排參選，所司隨例注官。如有人陳告，特議超獎；其所犯人，檢格處分；若同保人內有偽濫者，並當駁放。應有人身死之處，今後並須申報本州，於告身上批書身死月日分明付子孫。今後銓司公事，至春末並須了畢。」 從之。銓綜之司，偽濫日久，及崇韜條奏之後，澄汰甚嚴，放棄者十有七八，眾情亦怨之。己酉，司天台請禁私曆日，從之。

庚戌，有司自契丹至者，言女真、回鶻、黃頭室韋合勢侵契丹。壬子，有司上言：「八月二十二日夜，熒惑犯星二度，星周分也，請依法禳之。於京城四門懸東流水一罌，兼令都市嚴備盜火，止絕夜行。」從之。甲寅，幸郭崇韜第，置酒作樂。乙卯，以前振武節度使、安北都護馬存可依前檢校太尉、兼侍中，充寧遠軍節度、容管觀察使。存，湖南馬殷之弟也。丙辰，黑水國遣使朝貢。契丹寇幽州。戊午，宣宰臣於中書，磨勘吏部選人，謬濫者焚毀告敕。

冬十月戊辰，帝畋於西北郊。己巳，故安義節度使、贈太尉、隴西郡王李嗣昭贈太師。庚午，正衙命使冊淑妃韓氏、德妃伊氏，以宰臣豆盧革、韋說充冊使。辛未，詔：「今後支郡公事，須申本道騰狀奏聞。租庸使各有征催祇牒，觀察使貴全理體。」契丹寇易、定北鄙。壬申，故大同軍防禦使李存璋贈太尉。鄆州奏，清河泛溢，壞廬舍。癸未，畋於石橋。甲戌，河南尹張全義上言：「萬壽節日，請於嵩山開琉璃戒壇，度僧百人。」從之。乙亥，故守太師、尚書令、秦王李茂貞追封秦王，賜諡曰忠敬。丁丑，皇后差使賜兗州節度使李紹欽湯藥。時皇太后行誥命，皇后劉氏行教命，互遣使人宣達藩後，紊亂之弊，人不敢言。己卯，汴、鄆二州奏，大水。庚辰，以前太僕卿楊遘為大理卿。党項進白驢，奚王李紹威進駝馬。幽州奏，契丹入寇，至近郊。辛巳，故天雄軍節度副使王緘贈司空。壬午，以天下兵馬都元帥、尚父、守尚書令、吳越國王錢鏐可依前天下兵馬都元帥、尚父、守尚書令，封吳越國王。癸未，幸小馬坊閱馬。甲申，以兩浙兵馬留後、清海軍節度、嶺南東道觀察等使、守太尉、兼侍中、廣州刺史錢元尞為檢校太師、兼中書令，充兩浙節度觀察留後，餘如故；以鎮東軍節度副大使、江南管內都招討使、建武軍節度、嶺南西道觀察等使、檢校太傅、守侍中、知蘇州中吳軍軍州事、行邕州刺史錢元尞為檢校太尉、兼中書令，餘如故。辛卯，天平軍監軍使柴重厚可特進、右領衛將軍同正，充鳳翔監軍使。甲午，以宣武軍節度押牙李從溫、李從璋、李從榮、李從厚、李從璨並銀青光祿大夫、檢校右散騎常侍兼御史大夫，宣武軍節度押牙李從臻可檢校國子祭酒兼御史中丞。自從溫而下，皆李嗣源諸子也。

十一月丙申，靈武奏，甘州回鶻可汗仁美卒，其弟狄銀權主國事。吐渾白都督族帳移於代州東南。己亥，幸六宅宴諸弟。壬寅，尚書左丞、判吏部尚書銓事崔沂貶麟州司馬，吏部侍郎崔貽孫貶朔州司馬，給事中鄭韜光貶寧州司馬，吏部員外盧損貶府州司戶。時有選人吳延皓取亡叔告身故舊名求仕，事發，延皓付河南府處死，崔沂已下貶官。宰相豆盧革、趙光裔、韋說詣閣門待罪，詔釋之。

癸卯，帝畋於伊闕，侍衛金槍馬萬餘騎從，帝一發中大鹿。是日，命從官拜梁祖之陵，物議非之。其夕，宿於張全義之別墅。甲辰，宿伊闕縣。乙巳，宿椹澗。時騎士圍山，會夜，顛墜崖穀，死傷甚眾。丙午，復命衛兵分獵，殺獲萬計。是夜，方歸京城，六街火炬如晝。丁未，賜群臣鹿肉有差。

庚戌，製改節將一十一人功臣號。辛亥，以兵部侍郎李德休為吏部侍郎。壬子，日南至，百官拜表稱賀。以昭儀侯氏為汧國夫人，昭容夏氏為虢國夫人，昭媛白氏為沛國夫人，出使美宣鄧氏為魏國夫人，禦正楚真張氏為涼國夫人，司簿德美周氏為宋國夫人，侍真吳氏為渤海郡夫人，其餘並封郡夫人。丁巳，河中節度使、守太師、兼尚書令、西平王李繼麟可依前守太師、兼尚書令、河中護國軍節度使、西平王，仍賜鐵券。戊午，幸李嗣源、李紹榮之第，縱酒作樂。是日，鎮州地震；契丹寇蔚州。

十二月戊辰，幸西苑校獵。己巳，詔汴州節度使李嗣源歸鎮。〈（《通鑒》作：己巳，命宣武軍節度使李嗣源將宿衛兵三萬七千人赴汴州，遂如幽州禦契丹。）〉庚午，帝與皇后劉氏幸張全義第，酒酣，帝命皇后拜全義為養父，全義惶恐致謝，復出珍貨貢獻。翌日，皇后傳制，命學士草謝全義書，學士趙鳳密疏，陳國後無拜人臣為父之禮，帝雖嘉之，竟不能已其事。壬申，以教坊使王承顏為興州刺史。丙申，詔取來年正月七日幸魏州。庚辰，畋於近郊，至夕還宮。壬午，契丹寇嵐州。党項遣使貢方物。乙酉，幸龍門佛寺祈雪。丙戌，以徐州節度使李紹真為北面行營副招討使。戊子，李嗣源奏，部署大軍自宣武軍北征。淮南楊溥遣使貢獻。己丑，幸龍門。庚寅，詔河南尹張全義為洛京留守，判在京諸軍事。是日，日傍有背氣，凡十二。

同光三年春正月甲午朔，帝御明堂殿受朝賀，仗衛如式。丙申，詔以昭宗、少帝山陵未備，宜令有司別選園陵改葬，尋以年饑財匱而止。契丹寇幽州。戊戌，詔：「起今後特恩授官及侍衛諸軍將校、內諸司等官，其告身官給，舊例朱膠錢、台省禮錢並停，其餘合征台省禮錢，比舊數五分中許征一分，特恩者不征。兵、吏部兩司逐月各支錢四十貫文，充吏人食直。少府監鑄錢造印文，今後不得征納銅炭價直，其料物官給。」庚子，車駕發京師幸鄴。以前許州節度使李紹衝為太子少保；以前邠州節度使韓恭為右金吾大將軍，充兩街使；以前安州節度使朱漢賓為左龍武統軍。庚戌，車駕至鄴。命青州節度使符習修酸棗河堤。先是，梁末帝決河隄，引水東注至鄆、濮，以限我軍，至是方修之。丙辰，幽州上言，節度使李存賢卒。

二月甲子朔，詔：「興唐府管內有百姓隨絲鹽錢，每兩與減五十文。逐年所亻表蠶鹽，每鬥與減五十文。小菉豆稅，每畝與減放三升。都城內所征稅絲，永與除放。」丙寅，定州節度使王都來朝。丁卯，畋於近郊。己巳，召從臣擊球於鞠場。辛未，許州上言：「襄城、葉縣準敕割隸汝州，其扶溝等縣請卻隸當州。」從之。甲戌，以滄州節度使李紹斌為幽州節度使，依前檢校太保；以大同軍留後安元信為滄州節度使。乙亥，幸王莽河射雁。丙子，李嗣源奏，涿州東南殺敗契丹，生擒首領三十人。符習奏，修堤役夫遇雪寒逃散。樞密使郭崇韜上表辭兼鎮。時帝命李紹斌鎮幽州，以其時望未重，欲以李嗣源為鎮帥，且為紹斌聲援，移郭崇韜兼領汴州。召崇韜議之，崇韜奏以為當，因懇辭兼領。庚辰，以宣武軍節度使李嗣源為鎮州節度使。辛巳，以皇子繼潼、繼嵩、繼蟾、繼嶢並檢校司徒，皆衝幼，未出閣。突厥、渤海國皆遣使貢方物。帝幸近郊射雁。甲申，以樞密使郭崇韜為依前守侍中、監修國史、兼樞密使，加食邑實封。廣南劉岩遣使奉書於帝，稱「大漢國王致書上大唐皇帝」。乙酉，帝射鴨於郭泊。丙戌，定州節度使、檢校太尉、兼侍中王都進封開國公，加食邑實封。戊子，幸近郊射雁。工部尚書崔柅卒，贈右僕射。

三月癸巳朔，賜扈從諸軍將士優給，自二十千至一千。甲午，振武軍節度使、洛京內外蕃漢馬步使朱守殷奏，昨修月陂堤，至德宮南獲玉璽一紐，獻之。詔示百官，驗其文，曰「皇帝行寶」 四字，方圓八寸，厚二寸，背紐交龍，光瑩精妙。守殷又於役所得古文錢四百六十六，內二十六文曰「得一元寶」，四百四十曰「順天元寶」，上之。〈（龐元英《文昌雜錄》云：同光三年，洛京積善坊得古文錢，曰「得一元寶」，「順天元寶」，史不載何代鑄錢。近見錢氏《錢譜》云：史思明再陷洛陽，鑄「得一錢」，賊黨以為「得一」非佳號，乃改「順天」。蓋史思明所鑄錢也。）〉丙子，寒食節，帝與皇后出近郊，遙饗代州親廟。庚子，詔取三月十七日車駕歸洛京。壬寅，符習奏，修河堤畢功。

戊申，帝召郭崇韜謂曰：「朕思在德勝寨時，霍彥威、段凝皆予之敵。終日格鬥，戰聲相聞，安知二年之間，在吾廡下。吾無少康、光武之才，一旦重興基構者，良由二三勳德同心輔翼故也。朕有時夢寢，如在戚城，思念曩時挑戰鏖兵，勞則勞矣，然而揚旌伐鼓，差慰人心，殘壘荒溝，依然在目。予欲按德勝故寨，與卿再陳舊事。」崇韜曰：「此去澶州不遠，陛下再觀戰地，益知王業之艱難，豈不韙哉！」己酉，車駕發鄴宮。辛亥，至德勝城。登城四望，指戰陣之處以諭宰臣。渡河南觀廢柵舊址，至楊村寨，沿河至戚城，置酒作樂而罷。壬子，淮南楊溥遣使朝貢。東京副留守張憲奏，諸營家口一千二百人逃亡，以艱食故也。時宮苑使王允平、伶人景進為帝廣采宮人，不擇良家委巷，殆千餘人，車駕不給，載以牛車，累累於路焉。庚辰，車駕至自鄴。辛酉，詔本朝以雍州為西京，洛州為東都，并州為北都。近以魏州為東京，宜依舊以洛京為東都，魏州改為鄴都，與北都並為次府。

夏四月癸亥朔，日有蝕之。以租庸副使孔循權知汴州軍州事。丙寅，淮南楊溥遣使貢方物。壬申，幸甘泉亭。癸酉，詔翰林學士承旨盧質覆試新及第進士。〈（《五代會要》：時以新及第進士符蒙正等尚幹浮議，故命盧質覆試。）〉租庸使奏：「時雨久愆，請下諸道州府，依法祈禱。」從之。乙亥，帝與皇后幸郭崇韜第，又幸左龍武統軍朱漢賓之第。戊寅，以耀州為團練州，其順義軍額宜停。庚辰，帝侍皇太后幸會節園，遂幸李紹榮之第。辛巳，以旱甚，詔河南府徙市，造五方龍，集巫禱祭。癸未，以兗州節度使李紹欽為鄧州節度使。丁亥，以鎮州節度使李嗣源兼北面水陸轉運使，以徐州節度使李紹真為副。禮部貢院新及第進士四人，其王澈改為第一，桑維翰第二，符蒙正第三，成僚第四。禮部侍郎裴皞既無黜落，特議寬容。今後新及第人，候過堂日委中書門下精加詳覆。陝州奏，木連理。庚寅，中書侍郎兼工部尚書、平章事趙光胤卒，廢朝三日。

五月壬辰朔，淮南楊溥貢端午節物。丁酉，皇太妃劉氏薨於晉陽，廢朝五日，帝於興安殿行服。時皇太后欲奔喪於晉陽，百官上表請留，乃止。戊戌，以鎮州行軍司馬、知軍府事任圜為工部尚書。戊申，幸龍門廣化寺祈雨。己酉，黑水、女真皆遣使朝貢。戊午，以鳳州衙內馬步軍都指揮使李繼昶為涇州節度使、檢校太傅。己未，詔天下見禁罪人，如無大過，速令疏放。幸玄元宮禱雨。

六月癸亥，雲州上言，去年契丹從磧北歸帳，達靼因相掩擊，其首領於越族帳自磧北以部族羊馬三萬來降，已到南界，今差使人來赴闕奏事。甲子，太白晝見。丁卯，以滄州節度使安元信充北面行營馬步軍都排陣使。辛未，以宗正卿李紓充昭宗、少帝改卜園陵使。壬申，京師雨足。自是大雨，至於九月，晝夜陰晦，未嘗澄霽，江河漂溢，堤防壞決，天下皆訴水災。丁丑，詔吳越王錢鏐將行冊禮，準禮文合用竹冊，宜令所司修製玉冊。時郭崇韜秉政，以為不可，樞密承旨段徊讚其事，故有是命。癸丑，以天德軍節度使、管內蕃漢都知兵馬使劉承訓為天德軍節度觀察留後。丙戌，詔曰：「關內諸陵，頃因喪亂，例遭穿穴，多未掩修。其下宮殿宇法物等，各令奉陵州府據所管陵園修製，仍四時各依舊例薦饗。每陵仰差近陵百姓二十戶充陵戶，以備灑掃。其壽陵等一十陵，亦一例修掩，量置陵戶。」戊子，以刑部尚書李琪充昭宗、少帝改卜園陵禮儀使。己丑，以工部郎中李途為京兆少尹，充修奉諸陵使。辛卯，詔括天下私馬，〈（《五代會要》：詔下河南、河北諸州，和市戰馬，官吏除一匹外，匿者坐罪。）〉將收蜀故也。〈（《三楚新錄》：莊宗謂高季興曰：「今天下負固不服者，惟吳、蜀耳。朕欲先有事於蜀，而蜀地險阻尤難，江南才隔荊南一水，朕欲先之，卿以為何如？」季興對曰：「臣聞蜀地富民饒，獲之可建大利；江南國貧，地狹民少，得之恐無益。臣願陛下釋吳先蜀。」時莊宗意亦欲伐蜀，及聞季興之言，果大悅。）〉


Chinese text: This work was published before January 1, 1923, and is in the
public domain worldwide because the author died at least 100 years ago.
