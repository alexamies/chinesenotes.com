天福五年春正月丁卯朔，帝御崇元殿受朝賀，仗衛如式。降德音：「應天福三年終，公私債欠，一切除放。」壬申，蜀人寇西鄙，群盜張達、任康等劫清水德鐵之城以應之。癸酉，湖南奏，閩人殺王昶，夷其族，王延羲因民之欲而定之。甲戌，遣宣徽使楊彥詢使於契丹。辛巳，皇子開封尹、鄭王重貴加檢校太尉。己丑，回鶻可汗仁美遣使貢良馬白玉，謝冊命也。庚寅，以二王後前右贊善大夫、襲酅國公楊延壽為太子左諭德，三恪汝州襄城縣令、襲介國公宇文頡加食邑三千戶。辛卯，升絳州為防禦州。癸巳，以左神武統軍陸思鐸為右羽林統軍，以隴州防禦使何福進為右神武統軍。甲午，太常少卿裴羽奏：「請追謚唐莊宗皇后劉氏為神閔敬皇后，明宗皇后曹氏請追謚為和武憲皇后，閔帝魯國夫人孔氏請追謚為閔哀皇后。」從之。丙申，河中節度使安審信奏：「軍校康從受、李崇、孫大裕、張崇、於千等以所部兵為亂，尋平之，死者五百人。」

二月丁酉朔，沙州歸義軍節度使曹義金卒，贈太師，以其子元德襲其位。乙巳，御史中丞竇貞固奏：「國忌日，宰臣跪爐焚香，文武百僚列坐。竊惟禮例，有所未安。今欲請宰臣仍舊跪爐，百僚依班序立。」詔可之，仍令行香之後飯僧百人，永為定制。庚戌，北京留守安彥威來朝，帝慰接甚厚，賜上樽酒。壬子，升中書門下平章事為正二品。丁巳，青州節度使、東平王王建立來朝。己未，以中書門下侍郎為清望正三品，諫議大夫、御史中丞為清望正四品。

三月丁卯朔，右散騎常侍張允改禮部侍郎。辛未，宋州歸德軍節度使、侍衛親軍馬步軍都指揮使劉知遠加特進，改鄴都留守、廣晉尹，典軍如故。以兗州節度使李從溫為徐州節度使，以北京留守安彥威為宋州節度使。壬申，詔朝臣覲省父母，依天成例頒賜茶藥。癸酉，以青州節度使王建立為昭義軍節度使，進封韓王，仍割遼、沁二州為昭義屬郡，以建立本遼州人，用成其衣錦之美也。以晉州節度使李德充為北京留守，以潞州節度使皇甫遇為晉州節度使。是日，容州節度使馬存卒。甲戌，以給事中李光廷為左散騎常侍，亳州團練使李式為給事中。乙亥，相州節度使桑維翰加檢校司徒，改兗州節度使。許州節度使杜重威改鄆州節度使，河中節度使安審信改許州節度使。丁丑，長安公主出降駙馬都尉楊承祚。戊寅，詔：「中書門下五品已上官於兩省上事，宰臣押角之禮；及第舉人與主司選勝筵宴，及中書舍人靸鞋接見舉人；兼兵部、禮部引人過堂之日幕次酒食會客，悉宜廢之。」己卯，以前樞密使劉處讓為相州節度使。辛巳，湖南遣牙將劉領兵大破溪峒群蠻，收溪、錦、獎三州。丁亥，以秦州節度使康福為河中節度使，以徐州節度使侯益為秦州節度使。庚寅，御明德樓，餞送昭義軍節度使王建立，賜玉斧、蜀馬。甲午，詔吏部三銓，聽四時選擬官旋奏，不在團甲之限。

夏四月丙申朔，宴群臣於永福殿。戊戌，曹州防禦使石暉卒，帝之從弟也。禮官奏：「天子為五服之內親本服周者，三哭而止。」從之。己亥，罷洛陽、京兆進苑囿瓜果，憫勞人也。壬寅，右僕射致仕裴皞卒，贈太子太保。丙午，詔曰：「承旨者，承時君之旨。非近侍重臣，無以稟朕旨，宣予言。是以大朝會宰臣承旨，草制詔學士承旨，若無區別，何表等威？除翰林承旨外，殿前承旨宜改為殿直；密院承旨宜改為承宣；御史臺、三司、閣門、客省所有承旨，並令別定其名。」庚戌，以滄州節度使馬全節為安州節度使。禮部侍郎張允奏，請廢明經、童子科。從之。因詔宏詞、拔萃、明算、道舉、百篇等科並停之。

五月癸酉，宋州貢瑞麥兩歧。甲申，以前徐州節度使萇從簡為右金吾衛上將軍。丙戌，安州節度使李金全叛，詔新授安州節度使馬全節以洛、汴、汝、鄭、單、宋、陳、蔡、曹、濮十州之兵討之。以前鄜州節度使安審暉為副，以內客省使李守貞為都監，仍遣供奉官劉彥瑤奉詔以諭金全。命麾下齊謙以詔送於淮夷，雲夢人齊峴斬謙，歸其詔於闕。辛卯，昭義節度使韓王王建立薨，輟朝二日，贈尚書令。壬寅，〈（壬寅上疑脫「六月」二字。）〉少府監致仕尹玉羽卒。癸卯，淮南使李承裕代李金全，金全南走，承裕以淮兵二千守其城。甲辰，馬全節自應山縣進軍於大化鎮。戊申，與鄂州賊軍陣於安陸之南，三戰而後克之，斬首三千級，生擒千餘人。供奉官安友謙登鋒力戰，奮不顧身。全節賞其忠勇，使馳獻捷書，暍死於路。是日，削奪李金全官爵。丁巳，淮夷偽校李承裕率眾掠城中資貨而遁，馬全節入城撫其遺民，遣安審暉率兵以逐承裕，擒而斬之。執其偽都監杜光鄴，及淮南軍五百餘人，露布獻於闕下。帝曰：此輩何罪，皆厚給放還。癸亥，道士崇真大師張薦明賜號通元先生。是時帝好《道德經》，嘗召薦明講說其義，帝悅，故有是命。尋令薦明以《道》、《德》二經雕上印版，命學士和凝別撰新序，冠於卷首，俾頒行天下。

秋七月甲子朔，降安州為防禦使額，以申州隸許州。丙寅，安州節度使馬全節加檢校太尉，改昭義軍節度使。前鄜州節度使安審暉加檢校太傅，為威勝軍節度使。丁卯，湖南奏：遣天策府步騎將張少敵領兵五萬，樓船百艘，次於嶽陽，將進討淮夷也。甲戌，宣徽使楊彥詢加檢校太傅，充安國軍節度使。乙亥，戶部尚書致仕鄭韜光卒，贈右僕射。戊寅，福州王延羲遣商人間路貢表自述。戊子，宿州奏，淮東鎮移牒云：本國奏書於上國皇帝，曰：「久增景慕，莫會光塵，但循戰國之規，敢預睦鄰之道。一昨安州有故，脫難相歸，邊校貪功，乘便據壘。矧機宜之孰在，顧茫昧以難申。否臧皆兇，乃大《易》之明義；進取不止，亦聖人之厚顏。適屬暑雨稍頻，江波甚漲，指揮未到，事實已違。今者猥沐睿咨，曲形宸旨，歸其俘獲，示以英仁。其如軍法朝章，彼此不可；揚名建德，曲直相懸。雖認好生，匪敢聞命。其杜光鄴等五百七人，已令卻過淮北。」帝復書曰：「昨者災生安陸，釁接漢陽，當三伏之炎蒸，動兩朝之師旅。豈期邊帥，不稟上謀，洎復城池，備知本末。尋已舍諸俘執，還彼鄉閭，不惟念效命之人，兼亦敦善鄰之道。今承來旨，將正朝章，希循宥罪之文，用廣崇仁之美。其杜光鄴等再令歸復。」尋遣使押光鄴等於桐墟渡淮。淮中有棹船，甲士拒之，南去不果。詔光鄴等歸京師，授以職秩，其戎士五百人，立為顯義都。

八月丁酉，帝觀稼於西郊。己亥，詳定院以先奉詔詳定冬正朝會禮節、樂章、二舞行列等事上之，事具《樂志》。庚子，以前金州防禦使田武為金州懷德軍節度使。辛丑，升復、郢二郡為防禦使額。戊午，左龍武統軍相裏金卒，廢朝一日，贈太師。己未，太子太師致仕範延光卒於河陽，廢朝二日，贈太師。丁卯，宰臣李崧加集賢殿大學士，以翰林學士承旨、戶部侍郎和凝為中書侍郎、平章事。丙子，廢翰林學士院，其公事並歸中書舍人。丁丑，以翰林學士、中書舍人李慎儀為右散騎常侍，以翰林學士、左右補闕李浣為吏部員外郎，以右散騎常侍趙元輔為太子賓客，以太子賓客韓惲為兵部尚書，以右諫議大夫段希堯為萊州刺史。甲申，西京留守楊光遠加守太尉、兼中書令，充平盧軍節度使，封東平王。戊子，改東京上源驛為都亭驛。

冬十月丁酉，制：天下兵馬元帥、鎮海鎮東浙江東西等道節度使、中書令、吳越王錢元瓘加守中書令，充天下兵馬都元帥。戊戌，戶部尚書姚顗卒，廢朝一日，贈右僕射。癸卯，湖南上言：福建王延羲與弟延政互起干戈，內相侵伐。甲辰，升萊州為防禦使額，以汝州防禦使楊承貴領之。以新授萊州刺史段希堯為懷州刺史。丁未，契丹使實裏來聘，致馬百匹及玉鞍、狐裘等。〈（《遼史》：會同三年三月戊辰，遣使使晉；乙未，晉遣使來覲。四月壬寅，遣人使晉；丙午，晉遣宣徽使楊端、王眺等來問起居；丙辰，晉遣使進茶藥；癸亥，晉遣使賀端午。五月庚辰，晉遣使進弓矢；甲申，遣皇子天德及檢校司徒邸用和使晉。六月庚子，晉遣使來見。九月丙戌，晉遣使貢名馬；庚申，晉遣使貢布。十二月丙申，遣使使晉。）〉己酉，宴群臣於永福殿，賜帛有差。癸丑，詔：「今後竊盜贓滿五匹者處死，三匹已上者決杖配流，以盜論者準律文處分。」又詔：「過格選人等，許赴吏部南曹召保，委正身者降一資註官。」

十一月壬戌，遙領遂州武信軍節度使、鎮海軍衙內統軍、檢校太傅、同平章事陸仁璋卒，贈太子太傅。甲子，滑州節度使景延廣加檢校太傅，改陜州保義軍節度使。以鄭州防禦使、駙馬都尉史匡翰為義成軍節度使。戊辰，曹州防禦使石赟加檢校太保，充河陽三城節度使。庚午，以翰林學士、戶部侍郎張昭遠為兵部侍郎。丙子，冬至，帝御崇元殿受朝賀，始用二舞。帝舉觴，奏《元同之樂》；登歌，奏《文同之樂》；舉食，文舞歌《昭德之舞》，武舞奏《成功之舞》。典禮久廢，至是復興，觀者悅之。丁丑，吳越國進奉使陳元亮進《冬日觀仗詩》一首，帝覽之稱善，賜服馬器幣。癸未，移德州長河縣，大水故也。甲申，制授閩國王延羲檢校太師、兼中書令、福州威武軍節度使，封閩國王。以兩浙西南面安撫使錢元懿為檢校太尉、兼中書令，遙領廣州清海軍節度使。又以恩州團練使錢鐸為檢校太尉、同平章事，遙領楚州順化軍節度使。丁亥，割衛州黎陽縣隸滑州。

十二月壬辰朔，遙領洮州保順軍節度使、檢校太尉、兼侍中、判湖州軍州事鮑君福卒，贈太傅。丙申，詔：故靜海軍兼東南面安撫制置使、檢校太傅、溫州刺史錢宏巽贈太子太傅，故吳越兩軍節度副使、檢校太尉錢宏僔贈太子太師。

天福六年春正月辛酉朔，帝御崇元殿受朝賀，仗衛如式。刑部員外郎李象上《二舞賦》，帝覽而嘉之，命編諸史冊。甲子，同州指揮使成殷謀亂，事泄伏誅。時節度使宋彥筠禦下無恩，既貪且鄙，故殷與子彥璋陰構部下為亂，會有告者，遂滅其黨。乙丑，青州奏，海凍百餘里。丙寅，遣供奉官張澄等領兵二千，發並、鎮、忻、代四州山谷吐渾，令還舊地。先是，吐渾苦契丹之虐，受鎮州安重榮誘召，叛而南遷，入常山、太原二境，帝以契丹歡好之國，故遣歸之。戊辰，詔：「應諸州無屬州錢處，今後冬至、寒食、端午、天和節及諸色謝賀，不得進貢。」壬申，以左司郎中趙上交為諫議大夫。戊寅，封唐叔虞為興安王，臺駘神為昌寧公，差給事中張彖、戶部郎中張守素就行冊禮。又詔：嶽鎮海瀆等廟宇，並令崇飾，仍禁樵采。丙戌，故皇第二叔檢校司徒萬友贈太師，皇第三叔檢校司空萬銓贈太尉，皇兄故檢校左僕射敬儒贈太傅。

二月辛卯，詔：「天下郡縣，不得以天和節禁屠宰，輒滯刑獄。」壬辰，置浮橋於德勝口。甲午，詔：「諸衛上將軍月俸舊三十千，令增至五十千。」戊戌，以三恪汝州襄城縣令、襲介國公宇文頡為太子率更令。己亥，詔戶部侍郎張昭遠、起居郎賈緯、秘書少監趙熙、吏部郎中鄭受益、左司員外郎李為光等同修唐史，仍以宰臣趙瑩監修。壬寅，以三白渠制置使張彖為給事中。戊申，詔侯伯來朝，君臣相見，賞宴貢奉，今後宜停。起居郎賈緯以所撰《唐年補錄》六十五卷上之，帝覽之嘉嘆，賜以器幣，仍付史館。〈（《五代會要》：起居郎賈緯奏曰：「伏以唐高祖至代宗已有紀傳，德宗亦存實錄，武宗至濟陰廢帝凡六代，惟有《武宗實錄》一卷，餘皆闕略。臣今搜訪遺聞及耆舊傳說，編成六十五卷，目為《唐朝補遺錄》，以備將來史館修述。」）〉癸丑，長安公主薨，帝之長女也，笄年降於駙馬楊承祚。帝悼惜之甚，輟視朝二日，追贈秦國公主。

三月甲子，河中節度使康福進封許國公。乙丑，左驍衛上將軍李承約卒。癸酉，詔天福四年終已前，百姓所欠夏秋租稅，一切除放。

夏四月庚寅朔，湖南奏，溪州刺史彭士愁、五溪酋長等乞降，已立銅柱於溪州，鑄誓狀於其上，以《五溪銅柱圖》上之。丙申，詔顯義指揮使劉康部下兵五百人放還淮海，即安州所俘也。己亥，虞部郎中、知制誥楊昭儉遷中書舍人，戶部侍郎王松改御史中丞，禮部郎中馮玉改司門郎中、知制誥。辛丑，宰臣監修國史趙瑩奏：「奉詔差張昭遠等五人同修唐史，內起居郎賈緯丁憂去官，請以刑部侍郎呂琦、侍御史尹拙同與編修。」又奏：「史館所闕唐朝實錄，請下敕購求。」並從之。〈（《五代會要》：監修國史趙瑩奏：「自李朝喪亂，迨五十年，四海沸騰，兩都淪覆，今之書府，百無二三。臣等近奉綸言，俾令撰述。褒貶或從於新意，纂修須案於舊章，既闕簡編，先虞漏略。今據史館所闕唐書實錄，請下敕命購求。況咸通中宰臣韋保衡與蔣伸、皇甫煥撰武宗、宣宗兩朝實錄，皆遇多事，或值播遷，雖聞撰述，未見流傳。其韋保衡、裴贄合有子孫，見居職任，或門生故吏，曾記纂修，聞此討論，諒多欣愜。請下三京諸道及內外臣僚，凡有將此數朝實錄詣闕進納，量其文武才能，不拘資地，除授一官。如卷帙不足，據數進納，亦請不次獎酬，以勸來者。自會昌至天祐垂六十年，其初李德裕平上黨，著武宗伐叛之書；其後康承訓定徐方，有武寧本末之傳。如此事類，記述頗多。請下中外臣僚及名儒宿學，有於此六十年內撰述得傳記及中書、銀臺、史館日曆、制敕冊書等，不限年月多少，並許詣闕進納。如年月稍多，記錄詳備，請特行簡拔，不限資序。臣與張昭遠等所撰《唐史》，敘本紀以綱帝業，列傳以述功臣，十誌以書刑政。所陳條例，請下所司。」從之。）〉壬寅，以戶部員外郎、知制誥盧價為虞部郎中、知制誥，以昭義節度副使陳元為光祿卿致仕。乙巳，齊、魯民饑，詔兗、鄆、青三州發廩賑貸。

五月庚申朔，以前邢州節度使丁審琪為延州節度使，延州節度使劉景嚴為邠州節度使。故皇子杲冊贈太尉，進封陳王。庚午，涇州奏，雨雹，川水大溢，壞州郡鎮戍二十四城。甲戌，北京遣牙將劉從以吐渾大首領白承福、念龐裏、赫連功德來朝。邢州上言，吐渾移族帳於鎮州封部。

六月丙申，以前衛尉卿趙延乂為司天監。丁酉，詔：「今後藩侯郡守，凡有善政，委倅貳官條件聞奏，百姓官吏等不得遠詣京闕。」壬寅，右領衛上將軍李頃卒，贈太師。甲辰，迦葉彌陀國僧室哩以佛牙泛海而至。丙午，高麗國王王建加開府儀同三司、檢校太師，食邑一萬戶。戊午，鎮州節度使安重榮執契丹使拽剌，遣輕騎掠幽州南境之民，處於博野。仍貢表及馳書天下，述契丹援天子父事之禮，貪傲無厭，困耗中國，已繕治甲兵，將與決戰。帝發諭而止之。重榮跋扈愈甚，由是與襄州節度使安從進潛相構謀為不軌。


Chinese text: This work was published before January 1, 1923, and is in the
public domain worldwide because the author died at least 100 years ago.
