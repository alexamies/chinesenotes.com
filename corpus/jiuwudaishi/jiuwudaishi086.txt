后妃

〈（案：《薛史·晉后妃傳》，《永樂大典》已佚，今采《五代會要》、《通鑒》、《契丹國志》、《文獻通考》所載晉后妃事，分註以補是書之闕。）〉

高祖皇后李氏。〈（《五代會要》：高祖皇后李氏，唐明宗第三女。天成三年四月，封永寧公主；長興四年九月，進封魏國公主；清泰二年九月，改封晉國長公主；至天福六年十一月，尊為皇后；七年六月，尊為皇太后。開運四年三月，與少帝同遷於契丹之黃龍府。漢乾祐三年八月二十五日，崩於蕃中之建丘。《文獻通考》云：天福二年，有司請立皇后，帝以宗廟未立，謙抑未遑。帝崩，出帝即位，乃尊為皇太后。《契丹國志》載晉出帝降表云：「晉室皇太后媳婦李氏妾言：張彥澤、傅住兒等至，伏蒙皇帝阿翁降書安撫者。妾伏念先皇帝頃在並、汾，適逢屯難，危同累卵，急若倒懸，智勇俱窮，朝夕不保。皇帝阿翁發自冀北，親抵河東，跋履山川，逾越險阻，立平巨孽，遂定中原。救石氏之覆亡，立晉朝之社稷。不幸先帝厭代，嗣子承祧，不能繼好息民，而反虧恩辜義，兵戈屢動，駟馬難追，戚實自貽，咎將誰執。今穹旻震怒，中外攜離，上將牽羊，六師解甲。妾舉宗負釁，視景偷生。惶惑之中，撫問斯至，明宣恩旨，曲賜含容，慰諭丁寧，神爽飛越。豈謂已垂之命，忽蒙更生之恩，省罪責躬，九死未報。今遣孫男延煦、延寶奉表請罪，陳謝以聞。」又，《帝紀》云：會同十一年正月朔，出帝、太后迎遼帝於封丘門外，帝辭不見，館於封禪寺，遣其將崔廷勛以兵守之。是時雨雪連旬，外無供億，上下凍餒。太后使人謂寺僧曰：「吾嘗於此飯僧數萬，今日豈不相憫耶？」僧辭以遼帝之意難測，不敢獻食。少帝陰祈守者，乃稍得食。遼降少帝為光祿大夫，檢校太尉，封負義侯，遷於黃龍府，即慕容氏和龍城也。帝使人謂太后曰：「吾聞爾子重貴，不從母教而至於此，可求自便，勿與俱行。」太后答曰：「重貴事妾謹慎，所失者違先君之志，絕兩國之歡。然重貴此去，幸蒙大惠，全身保家，母不隨子，欲何所歸？」於是太后與馮氏、皇弟重睿。子延煦延寶，舉族從晉侯而北。天祿元年四月，帝至遼陽，晉侯白衣紗帽與太后、皇后上謁於帳中。五月，帝上陘，取晉侯所從宦者十五人、東西班十五人及皇子延煦而去。八月，帝下陘，太后自馳至霸州謁帝，求於漢兒城側賜地耕牧以為生。許之。帝以太后自行十餘日，遣與延煦俱還遼陽。二年，徙晉侯、太后於建州。三年秋八月，晉李太后病，無醫藥，仰天號泣，戟手罵杜重威、李守貞曰：「吾死不置汝。」病亟，謂晉侯曰：「吾死，焚其骨送范陽佛寺，無使吾為邊地鬼也。」）〉

太妃安氏。〈（《文獻通考》：安太妃，代北人，不知其世家。生出帝，帝立，尊為皇太妃。《契丹國志》云：天祿二年春二月，徙晉侯、太后於建州，中途安太妃卒，遺命晉侯曰：「焚骨為灰，南向揚之，庶幾遺魂得返中國也。」）〉

少帝皇后張氏。〈（案《五代會要》：天福八年十月追冊。考薛史《少帝紀》云：追冊故妃張氏為皇后。《張從訓傳》亦云，高祖鎮太原，為少帝娶從訓長女為妃。）〉

皇后馮氏。〈（案《五代會要》：開運三年十月冊。《通鑒》云：天福八年冬十月戊申，立吳國夫人馮氏為皇后。初，高祖愛少弟重胤，養以為子。及留守鄴都，娶副留守馮濛女為其婦，重胤早卒，馮夫人寡居，有美色，帝見而悅之。高祖崩，梓宮在殯，帝遂納之。群臣皆賀，帝謂馮道等曰：「皇太后之命，與卿等不任大慶。」群臣出，帝與夫人酣飲，過梓宮前，叕而告曰：「皇太后之命，與先帝不任大慶。」左右失笑，帝亦自笑，謂左右曰：「我今日作新婿何如？」夫人與左右皆大笑。太后雖恚，而無如之何。既正位中宮，頗預政事。後兄玉，時為禮部郎中、鹽鐵判官，帝驟擢用至端明殿學士、戶部侍郎，與議政事。《文獻通考》云：契丹入京師，後隨帝北遷，不知所終。又，案《五代會要》載晉內職云：高祖潁川郡夫人蔡氏，天福三年八月敕。少帝寶省李氏封隴西郡夫人；張氏封春宮夫人，充皇后宮尚宮，並天福八年十二月二日敕。前左禦正齊國夫人吳氏進封燕國夫人，書省魏國夫人崔氏進封梁國夫人，前右禦正天水郡夫人趙氏封衛國夫人，司簿孟氏封汧國夫人，前司簿李氏封隴西郡夫人，弟子院使齊氏、大使郭氏、副使賈氏並封本縣君，太后宮尚宮陳留郡夫人何氏進封鄭國夫人，河南郡夫人元氏進封齊國夫人，知客出使夫人石氏封武威郡夫人，春宮姚氏、常氏、焦氏、王氏、陶氏、魏氏、趙氏七人並超封郡夫人，寶省婉美趙氏封天水郡夫人，武氏以下十一人並授春宮，天福八年十一月敕。清河郡夫人張氏、彭城郡夫人劉氏並充太后宮司寶，南陽郡夫人路氏、出使夫人趙氏白氏並充皇后宮司賓，開運二年八月敕。又，按《薛史》不載外戚傳，據《五代會要》云：晉高祖長女長安公主降楊承祚，天福二年五月封，至六年五月卒，追封秦國公主，至七年九月，又追封梁國長公主。從長女高平縣主、第二女新平縣主、第三女千乘縣主、孫女永慶縣主，並天福七年五月封。）〉


Chinese text: This work was published before January 1, 1923, and is in the
public domain worldwide because the author died at least 100 years ago.
