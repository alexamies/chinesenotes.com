房知溫，字伯玉，兗州瑕丘人也。少有勇力，籍名於本軍，為赤甲都官健。〈（《玉堂閑話》：知溫少年，與外弟徐某為盜於兗、鄆之境。）〉梁將葛從周鎮其地，選置麾下。時部將牛存節屯於鎮，好摴博，每求辨采者，知溫以善博見推，因得侍左右，遂熟於存節。及王師範遣劉鄩據兗州，梁祖命存節將兵討之，知溫夕縋出奔，存節喜而納焉。明夜，竊良馬一駟，復入城，鄩乃擢為裨將。鄩降，隸於同州劉知俊，知俊補為克和軍使。知俊奔岐，改隸魏州楊師厚，以為馬步軍校，漸升至親隨指揮使，繼加檢校司空。莊宗入魏，賜姓，名紹英，改天雄軍馬步都指揮使，加檢校司徒、澶州刺史、行臺右千牛衛大將軍。莊宗平梁，歷曹、貝州刺史，權充東北面蕃漢馬步都虞候，遣戍瓦橋關。明宗自鄴入洛，知溫與王晏球首赴焉。明宗自總管府署知溫滑州兩使留後。天成元年，授兗州節度使。明宗即位，詔充北面招討，屯於盧臺軍。以盧文進來歸，加特進、同平章事，賞招討之功也。後除烏震為招討副使，代知溫歸鎮。知溫怒震遽至，有怨言，因縱博，誘牙兵殺震於席上。會次將安審通保騎軍隔河按甲不動，知溫懼不濟，乃束身渡水，復結審通，逐其亂軍以奏。時朝廷姑息知溫，下詔於鄴盡殺軍士家口老幼凡數萬，清漳為之變色。尋詔遣知溫就便之鎮，以安反側。俄改徐州節度使，加兼侍中。會朝廷起兵伐高季興，授荊南招討使，知行府事。尋丁母憂，起復雲麾將軍，墨缞即戎，竟無功而還。長興中，節制文陽。越二年，除平盧軍節度使，累官至開府儀同三司、檢校太師、兼中書令，封東平王，食邑五千戶，食實封三百戶。天福元年冬十二月辛巳，卒於鎮。贈太尉，歸葬於瑕丘，詔立神道碑。

知溫性粗獷，動罕由禮。每迎待王人，不改戎服，寡言笑，多縱左右排辱賓僚，他日知誤，亦無愧色。始與唐末帝嘗失意於杯盤間，以白刃相恐，及末帝即位，知溫憂甚，末帝乃封王爵以寧之也。知溫徑赴洛陽，申其宿過，且感新恩，末帝開懷以厚禮慰而遣之。及還郡，厚斂不已，積貨數百萬，治第於南城，出則以妓樂相隨，任意所之，曾不以政事為務。有幕客顏衎者，正直之士也，委曲陳其利病，知溫不能用焉。及高祖建義入洛，尚不即進獻，耀兵於牙帳之下，衎正色謂曰：「清泰富有天下，多力善戰，豈明公之比！而天運有歸，坐成灰燼。今青州遷延不貢，何以求安？千百武夫，無足為恃，深為大王之所憂也。」知溫遂馳表稱賀，青人乃安。未幾，以沈湎成疾而卒，部曲將吏分其所聚，例為富室。衎又勸其子彥儒進錢十萬貫，以助國用，朝廷除彥儒為沂州刺史。其家幸獲保全，皆衎之力也。

王建立，遼州榆社人也。曾祖秋，祖嘉，父弁，累贈太保。建立少鷙猛無檢。明宗領代州刺史，擢為虞候將。莊宗鎮晉陽，以諸陵在代郡，遣女使饗祭，其下有擾於民者，建立必捕而笞之。莊宗怒，令收之，為明宗所護而免，由是知名。明宗歷遷藩鎮，皆署為牙門都校，累奏加檢校司空。及明宗為魏軍所迫，時皇后曹氏、淑妃王氏在常山，使建立殺其監護並部下兵，故明宗家屬因而保全。及即位，以功授鎮州節度副使，加檢校司徒，旋為留後。未幾，正授節旄，繼加檢校太尉、同平章事。會王都據中山叛，密使通弟兄之好。〈（《通鑒》：王都陰與謀復河北故事，建立陽許而密奏之。）〉安重誨素與建立不協，知其事，奏之。明宗慮陷建立，尋征赴闕，〈（《通鑒》：建立奏重誨專權，求入朝面言其狀，帝召之。）〉拜右僕射兼中書侍郎、平章事、判鹽鐵戶部度支，充集賢殿大學士。天成四年，出為青州節度使。五年，移鎮上黨，辭不赴任，請退居丘園，制以太子少保致仕，建立自是郁郁不得志。長興中，嘗欲求見，中旨不許，皆重誨蔽之也。清泰初，末帝召赴闕，授天平軍節度使。建立少歷軍校，職當捕盜，及位居方伯，為政嚴烈。閭裏有惡跡者，必族而誅之，其刑失於入者，不可勝紀，故當時人目之為「王垛疊」，言殺其人而積其屍也。後聞末帝失勢，殺副使李彥赟及從事一人，報其私怨，人甚鄙之。高祖即位，再為青州節度使，累加檢校太尉、兼中書令。建立晚年，歸心釋氏，飯僧營寺，戒殺慎獄，民稍安之。天福二年，封臨淄王。明年，封東平王。五年，入覲，高祖曰：「三紀前老兄，宜賜不拜。」仍許肩輿入朝，上殿則使二宦者掖之，論者榮之。尋表乞休致，高祖不允。乃授潞州節度使，割遼、沁二州為上黨屬郡，加檢校太師，進封韓王，以光其故裏。至鎮逾月而疾作，有大星墜於府署，建立即召賓介竺嶽草遺章，又謂其子守恩曰：「榆社之地，桑梓存焉，桑以養生，梓以送死。余生為壽宮，刻銘石室，死當速葬，葬必從儉，違吾是言，非孝也。」旋以病篤而卒，年七十。冊贈尚書令。建立先人之墳在於榆社，其崗阜重復，松檜藹然，占者云「後必出公侯」，故建立自為墓，恐子孫易之也。子守恩，《周書》有傳。

康福，蔚州人，世為本州軍校。祖嗣，蕃漢都知兵馬使，累贈太子太師。父公政，歷職至平塞軍使，累贈太傅。福便弓馬，少事後唐武皇，累補軍職，充承天軍都監。莊宗嗣位，嘗謂左右曰：「我本蕃人，以羊馬為活業。彼康福者，體貌豐厚，宜領財貨，可令總轄馬牧。」由是署為馬坊使，大有蕃息。及明宗為亂兵所迫，將離魏縣，會福牧小坊馬數千匹於相州，乃驅而歸。明宗即位，授飛龍使，俄轉磁州刺史，充襄州兵馬都監。尋以江陵叛命，朝廷舉兵伐之，以福為荊南道行營兵馬都監，俄以王師無功而還。福善諸蕃語，明宗視政之暇，每召入便殿，諮訪時之利病，福即以蕃語奏之。樞密使重誨惡焉，常面戒之曰：「康福但亂奏事，有日斬之！」福懼。會靈武兵馬留後韓潯，以人情不協，慮為所圖，上表請帥，制加福光祿大夫、檢校司空，行涼州刺史，充朔方、河西等軍節度，靈威雄警甘肅等州觀察處置、管內營田、押蕃落、溫池榷稅等使。福之是拜，蓋重誨嫉而出之，福泣而辭之。明宗宣重誨別與商議，重誨奏曰：「臣累奉聖旨，令與康福一事，今福驟升節鎮，更欲何求！況已有成命，難於改移。」明宗不得已，謂福曰：「重誨不肯，非朕意也。」福辭，明宗曰：「朕遣兵援助，勿過憂也。」因令將軍牛知柔領兵送赴鎮。行次青崗峽，會大雪，令人登山望之，見川下煙火，吐蕃數千帳在焉，寇不之覺，因分軍三道以掩之。蕃眾大駭，棄帳幕而走，殺之殆盡，獲玉璞、羊馬甚多。到鎮歲餘，西戎皆款附，改賜福耀忠匡定保節功臣，累加官爵。福鎮靈武凡三歲，每歲大稔，倉儲盈羨，有馬千駟，因為人所譖。安重誨奏曰：「累據使臣所言，康福大有寶貨，必負朝廷。」明宗密遣人謂曰：「朕何負於卿，而有異心耶！」福奏曰：「臣受國重恩，有死無貳，豈願負於聖人，此必讒人之言也。」因表乞入覲，不允。及再上章，隨而赴闕，移授彰義軍節度使，又轉邠州，檢校太傅。清泰中，移鎮秦州，加特進、開國侯，充西面都部署。高祖受命，就加檢校太尉、開國公。未幾，又加同平章事。及移領河中，加兼侍中。以天和節入覲，改賜輸忠守正翊亮功臣，加開府儀同三司，增食邑至五千戶，實封五百戶。久之，受代歸闕。天福七年秋，卒於京師，年五十八。贈太師，謚曰武安。

福無軍功，屬明宗龍躍，有際會之幸，擢自小校，暴為貴人，每食非羊之全髀不能飫腹，與士大夫交言，懵無所別。在天水日，嘗有疾，幕客謁問，福擁衾而坐。客有退者，謂同列曰：「錦衾爛兮！」福聞之，遽召言者，怒視曰：「吾雖生於塞下，乃唐人也，何得以為爛奚！」因叱出之，由是諸客不敢措辭。復有末客姓駱，其先與後唐懿祖來自金山府，因公宴，福謂從事輩曰：「駱評事官則卑，門族甚高，真沙陀也。」聞者竊笑焉。

子三人：長曰延沼，歷隨、澤二州刺史；次曰延澤、延壽，俱歷內職焉。

安彥威，字國俊，代州崞縣人。少時以軍卒隸唐明宗麾下，彥威善射，頗知兵法，明宗愛之。及領諸鎮節鉞，彥威常為牙將，以謹厚見信。明宗入立，皇子從榮鎮鄴，彥威為護聖指揮使；以從榮判六軍，彥威入司禁衛，遙領鎮州節度使。及高祖入立，拜彥威北京留守，徙鎮歸德，是時河決滑州，命彥威塞之，彥威出私錢募民治堤。遷西京留守，遭歲大饑，彥威賑饑民，民有犯法，皆寬貸之，饑民愛之不忍去。旋丁母，哀毀過制。少帝與契丹構患，拜彥威北面行營副都統，彥威悉以家財佐軍，後以疾卒於京師。

彥威與太妃同宗，少帝事以為舅，彥威未嘗以為言。及卒，太妃臨哭，人始知其為國戚，當時益重其人焉。

李周，字通理，邢州內丘人也，唐潞州節度使抱真之後。曾祖融、祖毅、父矩，皆不仕。周年十六，為內丘捕賊將，以任俠自負。時河朔群盜充斥，南北交兵，行旅無援者不敢出郡邑。有士人盧嶽，家於太原，攜妻子囊橐寓於逆旅，進退無所保，唯與所親相對流涕，周憫之，請援送以歸。行經西山中，有賊夜於林麓間俟之，射盧嶽，中其馬。周大呼曰：「爾為誰耶？」賊聞其聲，相謂曰：「李君至此矣。」即時散走。嶽全其行裝，至於家。周將辭去，嶽謂周曰：「嶽明歷象，善知人。子有奇表，方頤隆準，眉目疏朗，身長七尺，此乃將相之材也。河東李氏將有天下，子宜事之，以求富貴。」周辭以母老而歸。既而梁將葛從周拔邢、洺，唐武皇麾兵南下，築壘於青山口。周向背莫決，因思盧嶽之言，乃投青山寨將張汙落，武皇賞之，補萬勝黃頭軍使。武皇之平雲州，莊宗之戰柏鄉，周皆有功，遷匡霸都指揮使。莊宗入魏，率兵屯臨河、楊劉，所至與士伍同甘苦。周尤善守備，一日奔母喪，以他將代之，既出，則其城將陷，莊宗即遣追之，使墨缞從事。會莊宗北征，周與寺人焦彥賓守楊劉城，〈（《九國誌·焦彥賓傳》：彥賓字英服，滄州清池人。少聰敏，多智略，事武皇，尤所委信。及莊宗即位，遷左監門衛將軍，充四方館使，出護邢州軍。）〉梁將王彥章以數萬眾攻之。周日夜乘城，躬當矢石，使人馳告莊宗，請百里趨程，以紓其難。莊宗曰：「李周在內，朕何憂也！」遂日行二舍，不廢畋獵，既至，士眾絕糧三日矣。及攻圍既解，莊宗謂周曰：「微卿九拒之勞，諸公等為梁人所擄矣。」同光中，歷相、蔡二州刺史，及蜀平，授西川節度副使。天成二年春，遷遂州兩使留後，尋正授節旄，未幾，受代歸闕。三年秋，出為邠州節度使，會慶州刺史竇廷琬據城拒命，周奉詔討平之。長興、清泰中，歷徐、安、雍、汴四鎮，所至無苛政，人皆樂之。高祖有天下，復鎮邠州，累官至檢校太師、兼侍中。及罷鎮赴闕，會少帝幸澶淵，以周累朝耆德，乃命為東京留守。車駕還京，授開封尹。及遘疾，夢焚旌旗鎧甲，因自嗟嘆，上章請退，尋卒於官，時年七十四。詔贈太師，陪葬於明宗徽陵之北。

張從訓，字德恭。本姑臧人，其先回鶻別派，隨沙陀徙居雲中，後從唐武皇家於太原，從訓遂為太原人。祖君政，雲州長史，識蕃字，通佛理。父存信，河東蕃漢馬步軍都指揮使，武皇賜姓名，眷同親嫡，前史有傳。天福中，贈太師、中書令，追封趙國公。從訓讀儒書，精騎射，初為散員大將，天祐中，轄沙陀數百人，屯壺關十餘歲，節度使李嗣昭委遇之。莊宗與梁人相拒於德勝口，征赴軍前，補充先鋒遊奕使，俄轉雲捷指揮使、檢校司空，賜名繼鸞，從諸子之行也。明宗微時，嘗在存信麾下為都押牙，與從訓有舊，及即位，授石州刺史，復舊姓名。歷憲、德二州刺史。高祖之鎮太原也，為少帝娶從訓長女為妃。清泰初授唐州刺史。三年，高祖舉義，從訓奉唐末帝詔，征赴行在，分領鄉兵，次於團柏谷，兵敗宵遁，潛身民間。高祖入洛，有詔搜訪，月餘乃出焉，及見戚裏之故，深加軫惻。尋授絳州刺史、檢校太保，在任數年，天福中，卒於官，年五十二。少帝以後父之故，超贈太尉。

弟從恩仕皇朝，為右金吾衛上將軍，卒。

李繼忠，字化遠，後唐昭義軍節度使、兼中書令嗣昭之第二子。嗣昭，《唐書》有傳。繼忠少善騎射，從父征討有功，莊宗手制授檢校兵部尚書，充感義馬軍指揮使，改潞府司馬，加檢校尚書右僕射，充安義都巡檢使。天成中，自北京大內皇城使轉河東行軍司馬，入為右驍衛將軍。未幾，授成德軍司馬，加檢校司徒。高祖即位，二年三月，授沂州刺史，加檢校太保，尋移棣州刺史。繼忠舊苦風痹，皆辭以地遠，乃授單州刺史，仍加輸忠奉國功臣。三年，入為右神武統軍。四年三月，出領隰州。七年八月，移刺澤州。開運元年，復入為右監門大將軍。三年秋，以疾卒於東京，年五十一。

始繼忠母楊氏善治產，平生積財巨萬。及高祖建義於太原，楊已終，繼忠舉族家於晉陽。時以諸軍方困，契丹援兵又至，高祖乃使人就其第，疏其復壁，取其舊積，所獲金銀紈素甚廣，至於巾屨瑣屑之物，無不取足。高祖既濟大事，感而奇之，故車駕入洛，繼忠雖有舊恙，連領大郡，皆楊氏之力也。

李頃，陳州項城人，即河陽節度使、兼侍中罕之子也。罕之，《梁書》有傳。唐光啟中，罕之與河南張全義為仇，交相攻擊，罕之兵敗，北投太原，武皇以澤州處之，罕之將赴任，留頃為質焉。時莊宗未弱冠，因與頃遊處，甚相昵狎。光啟初，罕之自澤州襲據潞州，送款於梁，武皇以頃父叛，將殺之，莊宗密與駿騎，使逃出境，頃遂奔河南。梁祖以其父子歸己，委遇甚厚。天復中，梁祖自鳳翔送唐昭宗歸長安，留軍萬人，命侄友倫與頃總之，以宿衛為名。及梁祖逼禪，累掌禁兵，倚為肘腋。庶人友珪立，授頃檢校尚書右僕射、右羽林統軍。梁末帝之誅友珪，頃預其謀，尋歷隨州刺史，復為右羽林統軍。同光初，莊宗入汴，召頃見之，莊宗忻然，授衛州刺史，加光祿大夫、檢校太保。明宗朝，授衍州刺史。長興中，檢校太傅、右神武統軍。高祖即位之二年，加特進、檢校太尉、右領軍衛上將軍。三年，進封開國伯。五年，遷左領軍衛上將軍。尋以病卒，年七十。制贈太師。頃性溫雅，不暴虐，凡刺郡統眾，頗有畏愛，及卒，人甚惜之。

子彥弼，在太原日，因頃走歸梁朝，武皇怒，下蠶室加熏腐之刑，後籍於內侍省，卒焉。

周光輔，太原人，後唐蕃漢馬步總管、幽州節度使德威之長子也。德威，有傳在《唐書》。光輔年甫十歲，補幽州中軍兵馬使，有成人之志，德威以牙軍委之，麾下鹹取決焉。及長，體貌魁偉，練於戎事。父卒，授嵐州刺史，從莊宗平梁，遷檢校尚書左僕射、汝州防禦使，仍賜協謀定亂功臣。天成初，移汾州。四年，入為右監門衛大將軍。長興、清泰中，歷陳、懷、磁三郡，繼加檢校司徒。高祖即位，授蔡州刺史，歲餘，卒於郡，時年三十五。贈太保。光輔以功臣子，歷數郡皆無濫政，竟善終於官，雖享年不永，亦可嘉也。

光輔有弟數人，光貞歷義、乾二州刺史，入為諸衛將軍。光遜繼為蔡州刺史。光贊任青州行軍司馬，及楊光遠叛滅，貶商州司馬，會赦征還，尋卒於家。

符彥饒，唐莊宗朝蕃漢總管存審之第二字也。存審，《唐書》有傳。彥饒少驍勇，能騎射。唐天祐十五年冬，莊宗與梁大戰於胡柳陂，彥饒與弟彥圖俱從其父血戰，有功，莊宗壯之，因用為騎將。同光中，以功授曹州刺史。明宗即位，改刺沂州。天成中，屯守梁園，會起軍北戍塞下，時有偏校以宣武之帥，迫彥饒為之，彥饒紿許其請，明日，殺為惡者奏之，時人嘉其方略。長興中，為金州防禦使，為政甚有民譽，其後略遷節鎮。天福初，為滑州節度使，累官至檢校太傅。二年七月，範延光據鄴都叛，朝廷遣侍衛馬軍都指揮使白奉進率騎軍三千，屯於州之開元寺。一日，彥饒與奉進因事忿爭於牙署，事具奉進傳中。是時，奉進厲聲曰：「爾莫是與範延光同反耶？」拂衣而起，彥饒不留，帳下介士大噪，擒奉進殺之。奉進從騎散走，傳呼於外。時步軍都校馬萬、次校盧順密聞奉進被害，即率其部眾攻滑之子城，執彥饒以出。遣裨校方太拘送闕下，行及赤岡南，高祖遣中使害於路左。

羅周敬，字尚素，鄴王紹威之弟三子也。紹威，《梁書》有傳。周敬幼聰明，八歲學為詩，往往傳於人口，起家授檢校尚書、禮部員外郎。梁乾化中，以兄周翰節制滑臺，卒於官，乃以周敬繼之，命為兩使留後，尋正授旄鉞，時年十歲。未幾，改授許州節度使，繼加檢校尚書左僕射。逾三年，征授秘書監、檢校司空、駙馬都尉，尚梁普安公主，旋移光祿卿。莊宗即位，歷左右金吾大將軍。初，唐天祐中，紹威嘗建第於洛陽福善裏，及莊宗入洛，以梁租庸使趙巖宅賜明宗。同光中，明宗在洛，以趨內稍遠，乃召周敬議易其第，周敬諾之。後明宗即位，一日夢中見一人，儀形瑰秀，若素識者，夢中問曰：「此得非前宅主羅氏子？」及寤，訪其子孫，左右對曰：「周敬見列明廷。」召至，果符夢中所見。明宗謂侍臣曰：「朕不欲使大勛之後久無土地。」因授同州節度使，加檢校太保。長興中，入為左監門衛上將軍，四遷諸衛上將軍。天福二年卒，時年三十二。贈太傅。

鄭琮，太原人也。始事唐武皇為五院軍小校，屢有軍功。莊宗在河上，為馬步都虞候。戎伍之事，一睹不忘，凡所詰問，應答如流，故所在知名。唐同光末，從明宗伐魏州，時軍情有變，明宗退守魏縣，未知趨向。安重誨將征兵於四方，琮在帳前，歷數諸道屯軍及主將姓名，附口傳檄，相次而至。明宗即位，嘉其功，授防州刺史，秩滿，父老請留。三年八月，授左羽林統軍。唐長興二年二月，出刺武州。高祖即位，復居環衛。久之，以俸薄家貧，郁郁不得志。天福中，以疾終於官。贈司徒。


Chinese text: This work was published before January 1, 1923, and is in the
public domain worldwide because the author died at least 100 years ago.
