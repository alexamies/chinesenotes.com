同光三年秋七月丁酉，以久雨，詔河南府依法祈晴。滑州上言，黃河決。壬寅，皇太后崩於長壽宮，帝執喪於內，出遺令以示於外。癸卯，帝於長壽宮成服，百官於長壽宮幕次成服後，於殿前立班奉慰。乙巳，宰臣上表請聽政，不允；表再上，敕旨宜廢朝七日。丁未，宏文館上言：「請依《六典》，改宏文館為崇文館。」 從之。時樞密使郭崇韜亡父名宏，豆盧革希崇韜指，奏而改之。〈（《五代會要》載同光三年敕云：崇文館比與宏文館並置，今請改稱，頗協舊典。蓋豆盧革曲為之說也。）〉洛水泛漲，壞天津橋，以舟濟渡，日有覆溺者。己酉，宰臣百官上表，請聽政；又請復常膳，表凡三上。以刑部尚書李琪充大行皇太后山陵禮儀使，河南尹張全義充山陵橋道排頓使，孔謙充監護使。壬子，河陽、陝州上言，河溢岸。以禮部尚書王正言為戶部尚書，以御史中丞崔協為禮部尚書，以刑部侍郎、史館修撰、判館事崔居儉為御史中丞，以尚書左丞歸靄為刑部侍郎。陝州上言，河漲二丈二尺，壞浮橋，入城門，居人有溺死者。乙卯，汴州上言，汴水泛漲，恐漂沒城池，於州城東西權開壕口，引水入古河。澤潞上言，自今月一日雨，至十九日未止。戊午，以刑部尚書、判太常卿兼判吏部尚書銓事李琪為吏部尚書，依前判太常卿；以兵部侍郎、集賢殿學士、判院事盧文紀為吏部侍郎；以給事中李光序為尚書右丞。許州、滑州奏，大水。

八月壬戌，詔諸司人吏，不許諸處奏薦，如有勞績，隻許本司奏聞。詔有司，吳越王印宜以黃金鑄成，其文曰「吳越國王之印」。丁卯，帝釋服，百官奉慰於長壽宮。戊辰，客省使李嚴使蜀回。初，帝令往市蜀中珍玩，蜀法嚴峻，不許奇貨東出，其許市者謂之「入草物」。嚴不獲珍貨，歸而奏之，帝大怒曰：「物歸中夏者命之曰『入草』，王衍寧免為入草之人耶！」由是伐蜀之意銳矣。庚辰，幸壽安山陵作所。鄴都大水，御河泛溢。癸未，河南縣令羅貫長流崖州，尋委河南府決痛杖一頓，處死，坐部內橋道不修故也。及死，人皆冤之。甲申，山陵禮儀使奏：「山陵封城之內，先有丘墳，合令子孫改卜。舊例給其所費，無子孫者官為瘞藏。如是五品以上官，所司仍以禮致祭。」從之。鳳翔奏，大水。己酉，中書門下上言：「據禮儀使狀，準故事，太常少卿定大行太后諡議，太常卿署定訖，告天地宗廟。伏準禮文：賤不得誄貴，子不得爵母，後必諡於廟者，受成於祖宗。今大行太后諡，請太常卿署定後，集百官連署諡狀訖，讀於太廟太祖皇帝室，然後差丞郎一人撰冊文，別定日，命太尉上諡冊於西宮靈座，同日差官告天地、太微宮、宗廟，如常告之儀。」從之。青州大水、蝗。己丑，以襄州留後李紹珙為襄州節度使，以邠州留後董璋為邠州節度使。

九月辛卯朔，河陽奏，黃河漲一丈五尺。癸巳，中書上言：「大行皇太后諡議合讀於太廟太祖室，其日，集兩省御史台五品巳上、尚書省四品已上、諸司三品已上官，於太廟序立。」從之。鎮州、衛州奏，水入城，壞廬舍。乙未，製封第三子鄴都留守、興聖宮使、檢校太尉、同平章事、判六軍諸衛事繼岌為魏王。幸壽安陵。庚子，襄州奏，漢江漲溢，漂溺廬舍。是日，命大舉伐蜀，詔曰：

朕夙荷丕基，乍平偽室，非不欲寵綏四海，協和萬邦，庶正朔以遐同，俾人倫之有序。其或地居陬裔，位極驕奢，殊乖事大之規，但蘊偷安之計，則必征諸典訓，振以皇威，爰興伐罪之師，冀遏亂常之黨。蠢茲蜀主，世負唐恩，間者父總藩宣，任君統製，屬朱溫東離汴水，致昭皇西幸岐陽，不務扶持，反懷顧望，盜據劍南之土宇，全虧閫外之忳誠。先皇帝早在並門，將興霸業，彼既會馳書幣，此亦復展謝儀。後又特發使人，專持聘禮，彼則更不回一介之使，答咫尺之書，星歲俄移，歡盟頓阻。朕頃遵遺訓，嗣統列藩，追昔日之來誠，繼先皇之舊好，累馳信幣，皆絕酬還，背惠食言，棄同即異。今觀孽豎，紹據山河，委閹宦以持權，憑阻修而僭號。早者，曾上秦王緘劄，張皇蜀地聲塵，形侮黷之言辭，謗親賢之勳德。昨朕風驅銳旅，電掃凶渠，復已墜之宗祧，纘中興之曆數。捷音旋報，復命仍稽，使來而尚抗書題，情動而先誇險固。加以宋光葆輒陳狂計，別啟奸謀，將欲北顧秦川，東窺荊渚，人而無禮，罪莫大焉。

昨客省使李嚴奉使銅梁，近歸金闕，凡於奏對，備述端由。其宋光嗣相見之時，於坐上便有言說，先問契丹強弱，次數秦王是非，度此包藏，可見情狀。加以疏遠忠直，朋比奸雄。內則縱恣輕華，競貪寵位；外則滋彰法令，蠹耗生靈。既德力以不量，在神祇之共憤。今命興聖宮使、魏王繼岌充西川四面行營都統，命侍中、樞密使郭崇韜充西川東北面行營都招討製置等使，荊南節度使高季興充西川東南面行營都招討使，鳳翔節度使李嚴充供軍轉運應接等使，同州節度使李令德充行營招討副使，陝府節度使李紹琛充行營蕃漢馬步軍都排陣斬斫使，西京留守張筠充西川管內安撫應接使，華州節度使毛璋充行營左廂馬步都虞候，邠州節度使董璋充行營右廂馬步都虞候，客省使李嚴充西川管內招撫使，總領闕下諸軍，兼西面諸道馬步兵事，取九月十八日進發。凡爾中外，宜體朕懷。

辛丑，授魏王繼岌諸道行營都統，餘如故。繼岌既受都統之命，以梁漢顒充中軍馬步都虞候兼馬步軍都指揮使，張廷蘊為中軍步軍都指揮使，牛景章充中軍左廂馬軍都指揮使，沈斌充中軍右廂馬軍都指揮使，卓瑰充中軍左廂步軍都指揮使，王贄充中軍右廂步軍都指揮使，供奉官李從襲充中軍馬步軍都監，高品李廷安、呂知柔充魏王衙通謁。詔工部尚書任圜、翰林學士李愚參魏王軍事。丁未夕，偏天陰雲，北方有聲如雷，野雉皆鳴，俗所謂「天狗落」。戊申，魏王繼岌、樞密使侍中郭崇韜進發西征。太子少師致仕薛廷珪卒，贈右僕射。甲寅，幸壽安陵。司天上言：「自七月三日大雨，至九月十八日後方晴，三辰行度不見。」丁巳，幸尖山射雁。

冬十月庚申朔，宰臣及文武三品以上官赴長壽宮，上大行皇太后諡曰貞簡皇太后。辛酉，幸甘泉，遂幸壽安陵。壬戌，魏王繼岌率師至鳳翔，先遣使馳檄以諭蜀部。丁卯，奉皇太后尊諡寶冊赴西京錄座，宰臣豆盧革攝太尉讀冊文，吏部尚書李琪讀寶文，百官素服，班於長壽宮門外奉慰。淮南楊溥遣使進慰禮。己巳，中書上言：「貞簡太后陵請以坤陵為名。」從之。初卜山陵，帝欲祔於代州武皇陵，奏議：「天子以四海為家，不當分其南北。」乃於壽安縣界別卜是陵。〈（《五代會要》載中書門下奏議云：「人君以四海為家，不當分其南北。洛陽是帝王之宅，四時朝拜，禮須便近，不能遠幸代州。今漢朝諸陵，皆近秦雍，國朝陵寢，布列京畿。後魏文帝自代遷洛之後，園陵皆在河南，兼敕功臣之家，不許北葬，今魏氏諸陵尚在京畿。祔葬代州，理未為允。」從之。）〉

丙子，以前翰林學士、戶部侍郎馮道依前本官充職。戊寅，西征之師入大散關，〈（《九國誌·趙廷隱傳》云：自入敵境，即禁兵士焚廬舍，剽財物，蜀人德之。）〉偽命鳳州節度使王承捷、故鎮屯駐指揮使唐景思次第迎降，得兵一萬二千、軍儲四十萬。又下三泉，得軍儲三十餘萬。自是師無匱乏，軍聲大振。辛巳，偽興州刺史王承鑒、成州刺史王承樸棄城遁去，康延孝大破蜀軍於三泉。時王衍將幸秦州，以其軍五萬屯於利州。聞我師至，遣步騎三萬逆戰於三泉，延孝與李嚴以勁騎三千擊之，蜀軍大敗，斬首五千級，餘眾奔潰。王衍聞敗，自利州奔歸成都，斷吉柏津，浮梁而去。丁亥，文武百官上表，以貞簡皇太后靈駕發引，請車駕不至山陵所。戊子，葬貞簡太后於坤陵。己丑，魏王繼岌至興州，偽東川節度使宋光葆以梓、綿、劍、龍、普五州來降；武定軍使王承肇以達、蓬、璧三州來降；興元節度使王宗威以梁、開、通、渠、麟五州來降；階州刺史王承嶽納符印請命；秦州節度使王承休棄城自扶路奔於西川。〈（《太平廣記》引《王氏見聞記》云：王承休握銳兵於天水，兵刃不舉。既知東軍入蜀，遂擁麾下之師及婦女孩幼萬餘口、金銀繒帛，於西蕃買路歸蜀。沿路為西蕃擄奪，凍餓相踐而死，迨至蜀，存者百餘人，唯與田宗汭等脫身而至。魏王使人問之曰：「親握重兵，何得不戰？」曰：「畏大王神武，不敢當其鋒。」曰：「何不早降？」曰：「蓋緣王師不入封部，無門納款。」曰：「初入蕃部幾許人？」曰：「 萬餘口。」「今存者幾何？」曰：「才及百數。」魏王曰：「汝可償萬人之命。」遂斬之。）〉

十一月庚寅朔，帝幸壽安，號慟於坤陵。戊戌，以振武節度使朱守殷為兗州節度使。徐州、鄴都上言，十月二十五日夜，地大震。康延孝至利州，修吉柏津浮梁。偽昭武軍節度使林思諤來降。辛丑，魏王過利州，帝賜王衍詔，諭以禍福。甲辰，魏王至劍州，偽武信軍節度使王宗壽以遂、合、渝、瀘、忠五州來降。丁未，高麗國遣使貢方物。康延孝、李嚴至漢州，王衍遣人送牛酒請降，李嚴遂先入成都。戊申，祔貞簡皇太后神主於太廟。

己酉，魏王至綿州，王衍遣使上箋歸命。庚戌，皇弟鄆州節度使存霸、滑州節度使存渥、左金吾大將軍晉州節度使存乂、邢州節度使存紀，並授起復雲麾將軍、右金吾大將軍同正。荊南節度使高季興奏，收復歸、夔、忠等州。辛亥，魏王至德陽。偽六軍使王宗弼報，王衍舉家遷於西宅，宗弼權稱西川兵馬留後；又報偽樞密使宋光嗣景潤澄、宣徽使李周輅歐陽晃同有異謀，惑亂蜀主，已梟斬訖。〈（《九國誌·王宗弼傳》：唐師陷鳳州，衍遣三招討屯三泉以拒唐師，未戰，三招討俱遁走，因令宗弼守綿穀而誅三招討，宗弼遂與三招討同送款於魏王。乃還成都，斬宋光嗣等，函首送於魏王，遷衍及母妻於西宮。）〉壬子，王衍遣使上表請降。癸丑，以吳越國馬步統軍使、檢校太傅錢元球為檢校太尉、守侍中，充靜海軍節度使。乙卯，魏王至西川城北。丙辰，蜀主王衍出降，語在衍傳。

丁巳，大軍入成都，法令嚴峻，市不易肆。自興師凡七十五日，蜀平，得兵士三萬、兵仗七百萬、糧三百五十三萬、錢一百九十二萬貫、金銀共二十二萬兩、珠玉犀象二萬、紋錦綾羅五十萬，得節度州十、郡六十四、縣二百四十九。己丑，禮儀使奏：「貞簡皇太后升祔禮畢，一應宗廟伎樂及諸祀並請仍舊。」從之。十二月壬戌，以前雲州節度使李存敬為同州節度使；以同州節度使、檢校太保、同平章事李令德為遂州節度使；以邠州節度使、檢校太保董璋為劍南東川節度副大使、知節度事；以華州節度使毛璋為邠州節度使；以左金吾大將軍史敬熔為華州節度使。丁卯，以武寧軍節度副使李紹文為兗州觀察留後。庚午，宴諸王武臣於長春殿，始用樂。丙子，以北京副留守、太原尹孟知祥為檢校太傅、同平章事、成都尹、劍南西川節度副大使、知節度事、西山八國雲南都招撫等使；以戶部尚書王正言為檢校吏部尚書、守興唐尹，充鄴都副留守；以鄴都副留守、興唐尹張憲檢校吏部尚書、太原尹，充北京副留守、知留守事。

己卯，以臘辰狩於白沙，皇后、皇子、宮人畢從。庚辰，次伊闕。辛巳，次潭泊。壬午，次龕澗。癸未，還宮。是時大雪苦寒，吏士有凍踣於路者。伊、汝之民，饑乏尤甚，衛兵所至，責其供餉，既不能給，因壞其什器，撤其廬舍而焚之，甚於剽劫。縣吏畏恐，竄避於山谷間。甲申，出御劄示中書門下，以今歲水災異常，所在人戶流徙，以避征賦，關市之征，抽納繁碎，宜令宰臣商量條奏。丙戌，第三姑宋氏封義寧大長公主，長姊孟氏封瓊華長公主，第十一妹張氏封瑤英長公主。

閏十二月甲午，賜中書門下詔曰：

朕聞古先哲王，臨御天下，上則以無偏無黨為至治，次則以足食足兵為遠謀，緬惟前修，誠可師範。朕纂承鳳曆，嗣守鴻圖，三載於茲，萬機是總，非不知五兵未弭，兆庶多艱，蓋賴卿等寅亮居懷，康濟為務，冀盡數輿之理，洞詢盍徹之規。今則潛按方區，備聆謠俗，或力役罕均其勞逸，或賦租莫辨於後先，但以督促為名，煩苛不已。被甲胄者何嘗充給，趨朝省者轉困支持，州閭之貨殖全疏，天地之災祥屢應。以至星辰越度，旱澇不時，農桑失業於丘園，道堇相望於郊野，生靈及此，寢食寧遑，豈非朕德政未孚，焦勞自拙者耶！

朕昨親援毫翰，軫念瘡痍，一則詢爾謀猷，一則表予宵旰，未披來奏，轉撓於懷，敢不翼翼罪躬，乾乾軫慮。谘爾四嶽，弼予一人，何不舉賢才，裨寡昧。百辟之內，群後之間，莫不有盡忠者被掩其能，抱器者艱陳其力。或草澤有遺逸之士，山林多屈滯之人，爾所不知，吾將安訪！卿等位尊調鼎，名顯代天，既逢不諱之朝，何吝由衷之說，當宜曆告中外，急訪英髦。應在仕及前資文武官已下，至草澤之士，有濟國治民、除奸革弊者，並宜各獻封章，朕當選擇施行。其近宣御劄，亦告諭內外，體朕意焉。

是時，兩河大水，戶口流亡者十四五，都下供饋不充，軍士乏食，乃有鬻子去妻，老弱采拾於野，殍踣於行路者。州郡飛挽，旋給京師，租庸使孔謙日於上東門外佇望其來，算而給之。加以所在泥潦，輦運艱難，愁歎之聲，盈於道路，四方地震，天象乖越。帝深憂之，問所司濟贍之術。孔謙比以吏進，故無保邦濟民之要務，唯以急刻賦斂為事。樞密承旨段徊奏曰：「臣見本朝時或遇歲時災歉，國費不足，天子將求經濟之要，則內出朱書御劄，以訪宰臣，請陛下依此故事行之。」即命學士草詞，帝親劄以訪宰臣，非帝憂民之實也。時宰相豆盧革等依阿徇旨，竟無所陳，但云：「陛下威德冠天下，今西蜀平定，珍寶甚多，可以給軍。水旱作沴，天之常道，不足以貽聖憂。」中官李紹宏奏曰：「俟魏王旋軍之後，若兵額漸多，饋挽難給，請且幸汴州，以便漕挽。」時群臣獻議者亦多，大較詞理迂闊，不中時病。唯吏部尚書李琪引古田租之法，從權救弊之道，上疏言之，帝優詔以獎之。

丁酉，詔偽蜀私署官員等：「惟名與器，不可假人，況是遐僻偏方，僭竊偽署，因時亂而濫稱名位，歸國體而悉合削除。但恐當本朝屯否之時，有歷代簪纓之士，既陷彼土，遂授偽官。又慮有曾受本朝渥恩，當時已居班秩，須為升降，不可通同。應偽署官至太師、太傅及三少，並太尉、司徒、司空、侍中、中書令、左右僕射已上，並宜降至六尚書，臨時更約偽署高低為六行次第。階至開府、特進、金紫者，宜令文班降至朝散大夫，武班降至銀青。爵偽署將相已下與開國男，餘並不得更稱封爵，其有功臣者削去。〈（《五代會要》作：其有功臣名號，並宜削去。）〉如是偽署節鎮，伐罪之初，率先向化及立功效者，宜委繼岌、崇韜臨時獎任。其刺史但許稱使君，不得更有檢校官。其偽署班行正四品已上，酌此降黜，五品已下，如不曾經本朝授官，若材智有聞，即許於府縣中量材任使；如無材智可錄，止是蜀地土人，並宜放歸田里。如是西班有稱統軍上將軍者，若是本朝功臣子孫及將相之嗣，並據人材高下，與諸衛小將軍、府率、中郎將，次第授任。如是小將軍已下，據人材堪任使者，宜委西川節度使衙前補押衙；不堪任使者，亦宜放歸田里。應已前降官，除軍前量事跡任使外，餘並稱前銜，候朝廷續據才行任使。」

庚子，彰武、保大等節度使高萬興卒。甲辰，淮南楊溥遣使朝貢。乙巳，以晉州節度使李存乂為鄜州節度使，以相州刺史李存確為晉州節度使。丙午，兩省諫官上疏，請車駕不巡幸汴州，凡三上章，乃允。庚戌，魏王繼岌奏，遣秦州副史徐藹齎書招諭南詔蠻。又奏，點到兩川馬九千五百三十匹。〈（《清異錄》：莊宗滅梁平蜀，誌頗自逸，命蜀匠織十幅無縫錦為被材，被成，賜名「六合被」。）〉辛亥，製皇第二弟存霸可封永王，第三弟存美可封邕王，第四弟存渥可封申王，第五弟存乂可封睦王，第六弟存確可封通王，第七弟存紀可封雅王。是歲，日傍有背氣，凡十三。


Chinese text: This work was published before January 1, 1923, and is in the
public domain worldwide because the author died at least 100 years ago.
