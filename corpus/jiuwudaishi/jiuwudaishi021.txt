龐師古，曹州南華人，初名從。以中涓從太祖，性端願，未嘗離左右。及太祖鎮汴，樹置戎伍，始得馬五百匹，即以師古為偏將，援陳破蔡，累有戰功。及朱珍以罪誅，遂用師古為都指揮使。乃渡淮，餉軍於廬壽，攻滁州，破天長，下高郵，沿淮轉戰，所至克捷。尋代朱友裕領軍，攻下徐州，斬時溥首以獻。遂移軍伐兗州，入中都，寨於梁山，敗朱瑄之眾，襲至壘下；又破朱瑾於清河。從討汶陽，與朱瑄、朱瑾及晉將史儼兒戰於故樂亭，大捷而回。乾寧四年正月，復統諸軍伐鄆，拔之，擒其帥朱瑄以獻，始表為天平軍節度留後，尋授徐州節度使，官至檢校司徒。乾寧四年八月，與葛從周分統大軍，渡淮以伐楊行密。十一月，師古寨於清口，寨地卑下，〈（《玉堂閑話》云：龐從會軍五萬於清口，所屯之地，蓋兵書謂之絕地，人不駕肩，行一舍方至夷坦之處。）〉或請遷移，弗聽。俄有告淮人決上流者，曰：「水至矣。」師古怒其惑眾，斬之。〈（《九國誌·侯讚傳》：時兵起倉卒，加以陰寒，士皆飲冰餐雪而行。甫及梁營，則豎戈植足，鬥志未決。朱瑾與瓚率五十騎潛濟淮，入自壘北，舞槊而馳，囂聲雷沸，梁兵皆殞眩不能舉，遂斬龐從，大將繼之，死者大半。）〉須臾，我軍在淖中，莫能戰，而吳人襲焉，故及於敗，師古沒於陣。

霍存，洺州曲周縣人。性驍勇，善騎射，在黃巢中已為將領。唐中和四年，太祖大破巢軍於王滿渡，時存與葛從周、張歸霸皆自巢軍來降，太祖宥而納之。其後破王夏寨，擊殷鐵林，並在戰中。尋佐朱珍取滑台，攻淄州，取博昌，皆預戰立功。時蔡賊張至在汴北，存以三千人夕犯其營，破之。用本部騎兵敗秦賢軍，殺五千人，連破四寨，盡得其輜重。從討盧瑭、張至，殪萬餘人，存功居多。我軍之圍濮州也，有賊升眺樓大詬。太祖怒甚，召存射之，矢一發而屍隕其下，賞賚甚厚。復佐朱珍擒石璠，破魏師，敗徐戎。又佐龐師古至呂梁，敗時溥二千餘眾，以是累遷官。初，王師渡淮乏食，不甚利，惟存軍戰有功，淮賊乃引退。太祖之討宿州也，葛從周以水壞其垣，丁會以師乘其墉，存戰壘外，敗其軍，宿人乃降。明年，佐郴王友裕擊時溥於碭山，破之，獲蕃將石君和等五十人。〈（《歐陽史》云：存代李唐賓攻時溥，溥敗碭山，存獲其將石君和等五十人。梁攻宿州，葛從周引水浸之，丁會與存戰城下，遂下之。）〉是歲，復與晉軍戰於馬牢川，始入為前鋒，出則後拒，晉不敢逼，乃渡河襲淇門，殺三千餘人。曹州刺史郭紹賓之來歸也，存以師援之，遂代其任。始，朱友裕以大軍伐鄆，臨其壁，既而師陷圍中，以急來告，存領二百騎馳赴擊退之。太祖喜，拔為諸軍都指揮使。景福二年春，太祖親至曹州，留騎軍數千，令存將之，且曰：「有急則倍道兼行以赴之。」俄聞朱瑾領兵二萬入援彭門，存乃領騎軍馳赴之，與徐、兗之眾合戰於石佛山下，大敗之，存亦中流矢而卒，時人稱其忠勇。

初，朱珍、李唐賓之歿，龐師古代珍，存代唐賓，戰伐功績，多與師古同。始遙領韶州牧，又改賀州，後用為權知曹州刺史，官至檢校右僕射。及太祖登極，屢有征討，因起猛士之歎。一日，幸講武台閱兵，謂諸將曰：「霍存在，朕安有此勞苦耶！諸君其思之。」他日語又如是，累贈官至太保。

子彥威，後唐明宗朝為青州節度使。

符道昭，淮西人。性強敏，有武略，秦宗權用為心膂，使監督諸軍，後為騎將。尤能布陣，勇聞於時。然剛而無操，善迎人意，一見若盡肺腑，必愛其才，而道昭之心腹颺矣。秦宗權之將敗也，有薛潛者，支擘隊伍，道昭謂所私曰：「蔡弱矣。」乃歸潛。潛欲敗，復奔洋州依葛佐。佐攻興元軍不利，復奔於岐。宋文通愛之，養為己子，名繼遠，遂易其宗。及得軍職，悉超儕伍。後為巴州刺史，又奏為隴州防禦使兼中軍都指揮使。太祖迎奉昭宗，駐軍於岐下，道昭頻領騎士敢鬥戰，屢為王師所敗，遂來降。太祖素聞其名，待之甚厚。昭宗反正，奏授秦州節度使、同平章事，遣兵援送，不克而還。先是，李周彝棄鄜州自投歸國，署為元帥府行軍左司馬，寵冠霸府。及道昭至，以為右司馬，使與周彝同領寇彥卿、南大豐、閻寶已下大軍伐滄州。及太祖幸魏州，討牙軍，中軍前有魏博將山河營指揮使左行遷，聞府中有變，引軍還屯曆亭，自稱留後，從亂者數萬人。道昭佐周彝與彥卿已下大破之，殺四萬餘人，擒左行遷，斬之。有史仁遇亦聚徒數萬據高唐，又破之，擒仁遇以獻。乘勝取澶、博二州，平之，復殺萬餘人。道昭性勇果，多率先犯陣，屢有摧失，而周彝、彥卿犄角繼進，連以捷告；護兵者上功不實，皆以道昭為首。太祖陰知之，俱不議賞。及滄州之圍也，不用騎士，令道昭牧馬於唐陽。太祖受禪後，委兵柄，與康懷英等攻潞州，以「蚰蜓塹」繚之，飛鳥不度。既逾歲，晉人援至，王師大敗，道昭為晉軍所殺。

徐懷玉，本名琮，亳州焦夷縣人。少以雄傑自任，隨太祖起軍。唐中和末，從至大梁。光啟初，蔡寇屯金堤驛，懷玉將輕騎連破之，由是累遷親從副將，改左長劍都虞候。又從破蔡賊於板橋，收秦宗權八寨，奏加檢校右散騎常侍。文德初，同諸軍解河陽之圍，復從破徐、宿。乾寧中，奏加檢校刑部尚書，太祖賜名懷玉。破朱瑾於金鄉南，擒宗江以獻，表授金紫光祿大夫、檢校右僕射。乾寧四年，龐師古失利於清口，懷玉獨完軍以退。光化初，轉滑州右都押牙兼右步軍指揮使，俄奏授沂州刺史。頃之，王師範以青州叛，屢出兵侵軼，懷玉擊退之。天復四年，轉齊州防禦使，加檢校司空，從大軍迎駕於岐下。歸署華州觀察留後。一年，復領所部兵戍雍州，尋召赴河中，補晉、絳、同、華五州馬步都指揮使。天祐三年，授左羽林統軍，轉右龍虎統軍，領六軍之士赴澤州。尋為晉軍所攻，晝夜衝擊，穴地而入，懷玉率親兵逆殺於隧中，晉軍遂退。開平元年，授曹州刺史，加檢校司徒。明年，除晉州刺史。其秋，晉軍大至，已乘其墉，懷玉選親兵五十餘人，擁殺下城。晉軍既退，出家財以賞戰士。歲中，晉軍又至，懷玉領兵敗之於洪洞。三年，製授鄜坊節度使、特進、檢校太保，練兵繕壁，人頗安之，加檢校太傅。乾化二年，庶人友珪既篡立，河中朱友謙拒命，遣兵襲鄜州，懷玉無備，尋為河中所擄，囚於公館。及友珪遣康懷英率師圍河中，友謙慮懷玉有變，遂害之。懷玉才氣剛勇，臨陣未嘗折退，平生金瘡被體，有戰將之名焉。

郭言，太原人也。家於南陽新野，少以力穡養親，鄉里稱之。唐廣明中，黃巢擁眾西犯秦、雍，言為巢黨所執。後從太祖赴汴，初為騎軍，繼有戰功，後擢為裨校。言性剛直，有權略，勤於戎事，或以家財分給將士之貧者，由是頗得士心。屢將兵與蔡寇戰於浚郊，每以少擊眾，出必勝歸。太祖嘉其勇果，謂賓佐曰：「言乃吾之虎侯也。」時宗權支黨數十萬，太祖兵不過數十旅，每恨其寡，與之不敵。一日，命言董數千人，越河、洛，趨陝、虢，招召丁壯，以實部伍。言夏往冬旋，得銳士萬餘，遂遷步軍都將。自是隨太祖掩襲察寇，斬獲掠奪，不可勝紀。宗權以茲敗北，太祖盡收其地。因命言將兵導達貢奉，以安郵傳，自汴、鄭迄於潼關，去奸恤弱，甚得其所。光啟中，唐天子以太祖兵威日振，命兼揚州節度使。太祖遣幕吏李璠領兵赴維揚以製置為名，時言為李璠前鋒，深入淮甸，破盱眙而還。梁祖東伐徐、鄆，言將偏師，略地千里；頻逢寇敵，言出奇決戰，所向皆捷，大挫東人之銳。太祖錄其績，以「排陣斬斫」之號委之，尋表為宿州刺史、檢校右僕射。於時徐、宿兵鋒日夕相接，控扼偵邏，以言為首。景福初，時溥大舉來攻宿州，言勇於野戰，喜逢大敵，自引銳兵擊溥，殺傷甚眾，徐戎乃退。言為流矢所中，一夕而卒。

李唐賓，陝州陝縣人也。中和四年二月，尚讓之寇繁台也，唐賓與李讜、霍存並為巢將，與太祖之軍戰於尉氏門外。三月，太祖破瓦子寨，唐賓與王虔裕來降。時黃巢壁於陳郊，乃命唐賓摩其西焚焉。王滿之師，王夏之陣，唐賓悉在戰中。後與朱珍趣淄州，所向摧敵。及取滑平蔡，前後破鄆、淮、徐之眾，功與朱珍略等，而驍勇絕倫，善用矛，未嘗不率先陷陣。其善於治軍行師之道，亦與珍齊名。珍之擒石璠也，唐賓亦沿淮與郭言犄角下盱眙，其後渡河破黎陽、李固等鎮，攻澶州，下內黃，敗魏師，未嘗不與珍同。暨攻蔡之役，珍自西南破其外垣，唐賓亦堙壕坎墉，摧其東北隅。及伐徐取豐，時溥軍於吳康，珍亟遇之，未能卻，唐賓引本軍擊敗之，珍遂大勝。每興師必與珍偕用，故往無不利，然而剛中用壯，遂為珍所害，以謀叛聞。太祖聞之，痛惜累日。及誅朱珍後，令其妻孥至軍收葬，而加吊祭焉。

王虔裕，琅琊臨沂人也，家於楚丘。少有膽勇，多力善射，以弋獵為事。唐乾符中，諸葛爽聚徒於青、棣間，攻剽郡縣，虔裕依其眾。及爽歸順，乃以虔裕及其眾隸於宣武軍。太祖鎮汴，四郊多事，始議選將征討，首以虔裕綰騎兵，恒為前鋒。及太祖擊巢、蔡於陳州，虔裕連拔數寨，擒獲萬計。巢孽既遁，虔裕躡其跡，追至萬勝戍，賊眾饑乏，短兵才接而潰。太祖以其勞，表授義州刺史。蔡人日縱侵掠，陳、鄭、許、亳之郊頻年大戰，虔裕掩襲攻拒，凡百餘陣，剿戮生擒，不知紀極。秦宗賢寇汴南鄙，太祖令虔裕逆擊於尉氏，不利而還。太祖怒，命削職，拘於別部。逾年，邢州孟遷請降。未幾，晉人伐邢，孟遷遣使來乞師，太祖先遣虔裕選勇士百餘人徑往赴之，伺夜突入邢州。明日，循堞樹立旗幟，晉人不測，乃退。數月，復來圍邢，時太祖大軍方討兗、鄆，未及救援。邢人困而攜貳，遷乃縶虔裕送於太原，尋為所害。

劉康乂，壽州安豐縣人也。以農桑為業，唐乾符中，關東群盜並起，江、淮間偏罹其苦，因為巢黨所掠。康乂沉默有膂力，善用矛槊，然不樂為暴。中和三年，從太祖赴鎮，委以心腹，康乂枕戈擐甲，夷險無憚。其後累典親軍，襲巢破蔡，斬獲尤多，累以戰功遷元從都將。從太祖連年攻討徐、兗、鄆，所向多捷，尤善於營壘，充諸軍壕寨使。及太祖盡下三鎮，議其功，奏加檢校右僕射，兼領軍衛，尋遷密州刺史，政甚簡靜。時王師範叛據青州，乞師於淮夷，淮人遂攻密州。密兵素少，執銳者不滿千夫，而淮賊逾萬，康乂率老弱守陴，自別領少壯，日與接戰於密之四郊，俘擒千計。賊知密州虛弱，援兵未至，晝夜急攻，遂陷，康乂出為賊所害。

王彥章，字賢明，鄆州壽張縣人也。祖秀，父慶宗，俱不仕。以彥章貴，秀贈左散騎常侍，慶宗贈右武衛將軍。彥章少從軍，隸太祖帳下，以驍勇聞。稍遷軍職，累典禁兵。從太祖征討，所至有功，常持鐵槍衝堅陷陣。開平二年十月，自開封府押牙、左親從指揮使授左龍驤軍使。三年，轉左監門衛上將軍，依前左龍驤軍使。乾化元年，改行營左先鋒馬軍使，加金紫光祿大夫、檢校司空，依前左監門衛上將軍。二年，庶人友珪篡位，加檢校司徒。三年正月，授濮州刺史、本州馬步軍都指揮使，依前左先鋒馬軍使。未幾，改先鋒步軍都指揮使。四年，為澶州刺史，進封開國伯。五年三月，朝廷議割魏州為兩鎮，慮魏人不從，遣彥章率精騎五百屯鄴城，駐於金波亭，以備非常。是月二十九日夜，魏軍作亂，首攻彥章於館舍，彥章南奔。七月，晉人攻陷澶州，彥章舉家陷沒。〈（《通鑒》云：晉人夜襲澶州，陷之。刺史王彥章在劉鄩營，晉人獲其妻子。）〉晉王遷其家於晉陽，待之甚厚，遣細人間行誘之，彥章即斬其使以絕之。後數年，其家被害。九月，授汝州防禦使、檢校太保，依前行營先鋒步軍都指揮使。貞明二年四月，改鄭州防禦使。三年十二月，授西面行營馬軍都指揮使，加檢校太傅，依前鄭州防禦使。頃之，授行營諸軍左廂馬軍都指揮使。五年五月，遷許州兩使留後，軍職如故。六年正月，正授許州匡國軍節度使，充散指揮都頭都軍使，進封開國侯。未幾，授北面行營副招討使。七年正月，移領滑州。

龍德三年四月晦，晉師陷鄆州，中外大恐。五月，以彥章代戴思遠為北面招討使。拜命之日，促裝以赴滑台，遂自楊村寨浮河而下，水陸俱進，斷晉人德勝之浮梁，攻南城，拔之。晉人遂棄北城，並軍保楊劉。彥章以舟師沿流而下，晉人盡徹北城，拆屋木編筏，置步軍於其上，與彥章各行一岸。每遇轉灘水彙，即中流交鬥，流矢雨集，或舟筏覆沒，比及楊劉，凡百餘戰。彥章急攻楊劉，晝夜不息，晉人極力固守，垂陷者數四。六月，晉王親援其城，彥章之軍，重壕復壘，晉人不能入。晉王乃於博州東岸築壘，以應鄆州。彥章聞之，馳軍而至，急攻其柵，自旦及午，其城將拔，會晉王以大軍來援，彥章及退。七月，晉王至楊劉，彥章軍不利，遂罷彥章兵權，詔令歸闕，以段凝為招討使。

先是，趙、張二族撓亂朝政。彥章深惡之，性復剛直，不能緘忍。及授招討之命，因謂所親曰：「待我立功之後，回軍之日，當盡誅奸臣，以謝天下。」趙、張聞之，私相謂曰：「我輩寧死於沙陀之手，不當為彥章所殺。」因協力以傾之。時段凝以賄賂交結，自求兵柄，素與彥章不協，潛害其功，陰行逗撓，遂至王師不利，竟退彥章而用段凝。未及十旬，國以之亡矣。

是歲秋九月，朝廷聞晉人將自兗州路出師，末帝急遣彥章領保鑾騎士數千於東路守捉。且以鄆州為敵人所據，因圖進取，令張漢傑為監軍。一日，彥章渡汶，以略鄆境，至遞坊鎮，為晉人所襲，彥章退保中都。十月四日，晉王以大軍至，彥章以眾拒戰，兵敗，為晉將夏魯奇所擒。魯奇嘗事太祖，與彥章素善，及彥章敗，識其語音，曰：「此王鐵槍也。」揮槊刺之，彥章重傷，馬踣，遂就擒。晉王見彥章，謂之曰：「爾常以孺子待我，今日服未？」又問：「我素聞爾善將，何不保守兗州？此邑素無城壘，何以自固？」彥章對曰：「大事已去，非臣智力所及。」晉王惻然，親賜藥以封其創。晉王素聞其勇悍，欲全活之，令中使慰撫，以誘其意。彥章曰：「比是匹夫，本朝擢居方面，與皇帝十五年抗衡；今日兵敗力窮，死有常分，皇帝縱垂矜宥，何面目見人！豈有為臣為將，朝事梁而暮事晉乎！得死，幸矣！」晉王又謂李嗣源曰：「爾宜親往諭之，庶可全活。」時彥章以重傷不能興，嗣源至臥內以見之，謂嗣源曰：「汝非邈佶烈乎？」邈佶烈，蓋嗣源小字也。彥章素輕嗣源，故以小字呼之。既而晉王命肩輿隨軍至任城，彥章以所傷痛楚，堅乞遲留，遂遇害，時年六十一。

彥章性忠勇，有膂力，臨陣對敵，奮不顧身。嘗謂人曰：「李亞子鬥雞小兒，何足畏！」初，晉王聞彥章授招討使，自魏州急赴河上，以備衝突，至則德勝南城已為所拔。晉王嘗曰：「此人可畏，當避其鋒。」一日，晉王領兵迫潘張寨，大軍隔河，未能赴援，彥章援槍登船，叱舟人解纜，招討使賀瑰止之，不可。晉王聞彥章至，抽軍而退，其驍勇如此。及晉高祖遷都夷門，嘉彥章之忠款，詔贈太師，搜訪子孫錄用。〈（《五代史補》：王彥章之應募也，同時有數百人，而彥章營求為長。眾皆怒曰：「彥章何人，一旦自草野中出，便欲居我輩之上，是不自量之甚也！」彥章聞之，乃對主將指數百人曰：「我天與壯氣，自度汝等不及，故求作長耳。汝等咄咄，得非勝負將分之際耶！且大凡健兒開口便言死，死則未暇，且共汝輩赤腳入棘針地走三五遭，汝等能乎？」眾初以為戲，既而彥章果然，眾皆失色，無敢效之者。太祖聞之，以為神人，遽擢用之。）〉

賀德倫，其先河西部落人也。父懷慶，隸滑州軍為小校。德倫少為滑之牙將。太祖領四鎮，德倫以本軍從，繼立軍功，累曆刺史留後，遷平盧軍節度使。及魏博楊師厚卒，朝廷以德倫代其任。貞明元年三月二十九日夜，魏軍作亂，執德倫，囚於別館，盡殺其部眾，為亂首張彥所迫，遣使歸款於太原。晉王自黃澤嶺東下，至臨清，德倫遣從事司空頲密啟晉王，訴以張彥淩辱之事。晉王至永濟，斬彥等八人，然後入於魏，德倫即以符印上晉王。〈（《通鑒》：晉王既入，德倫上印節，請王兼領天雄軍。王固辭，曰：「比聞汴寇侵逼貴道，故親董師徒，遠來相救，又聞城中新罹塗炭，故暫入存撫。明公不垂鑒信，乃以印節見推，誠非素懷。」德倫再拜曰：「今寇敵密邇，軍城新有大變，人心未安，德倫心腹紀綱為張彥所殺殆盡，形孤勢弱，安能撫軍！一旦生事，恐負大恩。」王乃受之。）〉尋授雲州節度使，行次河東，監軍張承業留之不遣。頃之，王檀以急兵襲太原，德倫部下多奔逸，承業懼其為變，遂誅德倫，並其部曲盡殺之。


Chinese text: This work was published before January 1, 1923, and is in the
public domain worldwide because the author died at least 100 years ago.
