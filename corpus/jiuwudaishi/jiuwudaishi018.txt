張文蔚，字右華，河間人也。父裼，唐僖宗朝，累為顯官。文蔚幼礪文行，求知取友，藹然有佳士之稱。唐乾符初，登進士第，時丞相裴坦兼判鹽鐵，解褐署巡官。未幾，以畿尉直館。丁家艱，以孝聞。中和歲，僖宗在蜀，大寇未滅，急於軍費，移鹽鐵於揚州，命李都就判之，奏為轉運巡官。駕還長安，除監察御史，遷左補闕侍御史、起居舍人、司勳吏部員外郎，拜司勳郎中、知制誥，歲滿授中書舍人。丁母憂，退居東畿，哀毀過禮。服闋，復拜中書舍人，俄召入翰林，為承旨學士。屬昭宗初還京闕，皇綱浸微，文蔚所發詔令，靡失厥中，論者多之。轉戶部侍郎，仍依前充職，尋出為禮部侍郎。天祐元年夏，拜中書侍郎、平章事，兼判戶部。時柳璨在相位，擅權縱暴，傾陷賢俊，宰相裴樞等五家及三省而下三十餘人，鹹抱冤就死；縉紳以目，不敢竊語其是非，餘怒所注，亦不啻十許輩。文蔚殫其力解之，乃止，士人賴焉。璨敗死，文蔚兼度支鹽鐵使。天祐四年，天子以土運將革，天命有歸，四月，命文蔚與楊涉等總率百僚，奉禪位詔至大梁。太祖受命，文蔚等不易其位。開平二年春，暴卒於位，詔贈右僕射。

文蔚沈邃重厚，有大臣之風，居家孝且悌，雖位至清顯，與仲季相雜，在太夫人膝下，一不異布素。弟濟美，早得心恙，〈（《北夢瑣言》云：張裼尚書有五子：文蔚、彝憲、濟美、仁龜，皆有名第，至宰輔丞郎。內一子，忘其名，少年聞壁魚食神仙字，身有五色，吞之可得仙，因欲試之，遂致心疾。是得急者別自一人非濟美也。）〉文蔚撫視殆三十年，士君子稱之。

子鑄，周顯德中，位至秘書監。

薛貽矩，字熙用，河東聞喜人。祖存，父廷望，咸有令名。貽矩風儀秀聳，其與遊者皆一時英妙，藉甚於文場間。唐乾符中，登進士第，曆度支巡官、集賢校理、拾遺、殿中、起居舍人，召拜翰林學士，加禮部員外郎、知制誥，轉司勳郎中，其職如故。乾寧中，天子幸石門，貽矩以私屬相失，不及於行在，罷之。旋除中書舍人，再踐內署。曆戶部兵部侍郎、學士承旨。及昭宗自鳳翔還京，大翦閹寺，貽矩尚為韓全誨等作畫讚，悉記於內侍省屋壁間，坐是謫官。天祐初，除吏部侍郎，不至。太祖素重之，嘗言之於朝，即日拜吏部尚書，俄遷御史大夫。四年春，唐帝命貽矩持詔赴大梁，議禪代之事。貽矩至，盛稱太祖功德，請就北面之禮，太祖雖謙抑不納，待之甚厚。受禪之歲夏五月，拜中書侍郎、平章事，兼判戶部。明年夏，進拜門下侍郎、監修國史，判度支，又遷宏文館大學士，充鹽鐵轉運使，累官自僕射至守司空。在任綿五載，然亦無顯赫事跡可紀。扈從貝州還，染時癘，旬日卒於東京。詔贈侍中。

張策，字少逸，敦煌人。父同，仕唐，官至容管經略使。策少聰警好學，尤樂章句。居洛陽敦化裏，嘗浚甘泉井，得古鼎，耳有篆字曰：「魏黃初元年春二月，匠吉千」，且又製作奇巧，同甚寶之。策時在父旁，徐言曰：「建安二十五年，曹公薨，改年為延康，其年十月，文帝受漢禪，始號黃初，則是黃初元年無二月明矣。鼎文何謬歟！」同大驚，亟遣啟書室，取《魏志》展讀，一不失所啟，宗族奇之，時年十三。然而妙通因果，酷奉空教，未弱冠，落發為僧，居雍之慈恩精廬，頗有高致。唐廣明末，大盜犯闕，策遂返初服，奉父母逃難，君子多之。及丁家艱，以孝聞。服滿，自屏郊藪，一無幹進意，若是者十餘載，方出為廣文博士，改秘書郎。王行瑜帥邠州，辟為觀察支使，帶水曹員外郎，賜緋。及行瑜反，太原節度使李克用奉詔討伐，行瑜敗死，邠州平。策與婢肩輿其親，南出邠境，屬邊寨積雪，為行者所哀。太祖聞而嘉之，奏為鄭滑支使，尋以內憂去職。製闋，除國子博士，遷膳部員外郎。不一歲，華帥韓建辟為判官，及建領許州，又為掌記。天復中，策奉其主書幣來聘，太祖見而喜曰：「張夫子且至矣。」 即奏為掌記，兼賜金紫。天祐初，表其才，拜職方郎中，兼史館修撰，俄召入為翰林學士，轉兵部郎中，知制誥，依前修史。未幾，遷中書舍人，職如故。太祖受禪，改工部侍郎，加承旨。其年冬，轉禮部侍郎。明年，從征至澤州，拜刑部侍郎、平章事，仍判戶部，尋遷中書侍郎。以風恙拜章乞骸，改刑部尚書致仕。即日肩輿歸洛，居於福善裏，修篁嘉木，圖書琴酒，以自適焉。乾化二年秋，卒。所著《典議》三卷、詞製歌詩二十卷、箋表三十卷，存於其家。

杜曉，字明遠，京兆杜陵人。祖審權，仕唐，位至宰相。父讓能，官至守太尉、平章事。乾寧中，邠、鳳二鎮舉兵犯王畿，讓能被其誣陷，天子不得已，賜死於臨皋驛。曉居喪柴立，幾至滅性。憂滿，服幅巾七升，沈跡自廢者將十餘載。光化中，宰相崔允判鹽鐵，奏為巡官兼校書郎，尋除畿尉，直宏文館，皆不起。及昭宗東遷，宰相崔遠判戶部，又奏為巡官兼殿中丞。或語之曰：「嵇中散死，子紹埋沒不自顯，山濤以物理勉之，乃仕。吾子忍令杜氏歲時以鋪席祭其先人，同匹庶乎！」曉乃就官。未幾，拜左拾遺，尋召為翰林學士，轉膳部員外郎，依前充職。及崔遠得罪，出守本官，居數月，以本官知制誥，俄又召為學士，遷郎中充職。太祖受禪，拜中書舍人，職如故。開平三年，轉工部侍郎，充承旨。明年秋，拜中書侍郎、平章事，仍判戶部。庶人友珪篡位，遷禮部尚書、平章事、集賢殿大學士，依前判戶部。及袁象先之討友珪，禁兵大縱，曉中重創而卒。末帝即位，詔贈右僕射。

曉博瞻有詞藻，時論稱之。兄光乂，〈（《新唐書》表：光乂，字啟之。）〉有心疹，厥疾每作，或溢喙縱詬，或揮梃追撲，曉事之愈恭，未嘗一日少怠。居兩製之重，祖述前載，甚得王言之體。〈（《北夢瑣言》云：曉貌如削玉，有制誥之才。）〉及典秩尚書，志氣甚遠，一旦非分而沒，鹹冤惜焉。豈三世為相，道忌太盛歟！

敬翔，字子振，同州馮翊人。唐神龍中平陽王暉之後也。曾祖琬，綏州刺史。祖忻，同州掾。父袞，集州刺史。翔好讀書，尤長刀筆，應用敏捷。乾符中，舉進士不第。及黃巢陷長安，乃東出關。時太祖初鎮大梁，有觀察支使王發者，翔里人也，翔往依焉，發以故人遇之，然無由薦達。翔久之計窘，乃與人為箋刺，往往有警句，傳於軍中。太祖比不知書，章檄喜淺近語，聞翔所作，愛之，謂發曰：「知公鄉人有才，可與俱來。」及見，應對稱旨，即補右職，每令從軍。翔不喜武職，求補文吏，即署館驛巡官，俾專掌檄奏。太祖與蔡賊相拒累歲，城門之外，戰聲相聞，機略之間，翔頗預之。太祖大悅，恨得翔之晚，故軍謀政術，一以諮之。蔡賊平，奏授太子中允，賜緋。從平兗、鄆，改檢校水部郎中。太祖兼鎮淮南，授揚府左司馬，賜金紫。乾寧中，改光祿少卿充職。天復中，授檢校禮部尚書，遙領蘇州刺史。昭宗自岐下還長安，禦延喜樓，召翔與李振登樓勞問，翔授檢校右僕射、太府卿，賜號迎鑾協讚功臣。

太祖受禪，自宣武軍掌書記、前太府卿，授檢校司空，依前太府卿勾當宣徽院事。尋改樞密院為崇政院，以翔知院事。開平三年夏四月，太祖以邠、岐侵擾，遣劉知俊西討鄜、延，深憂不濟，因宴顧翔，以問西事。翔剖析山川郡邑虛實，軍糧多少，悉以條奏，如素講習，左右莫不驚異，太祖歎賞久之。乾化元年，進位光祿大夫，行兵部尚書、金鑾殿大學士，知崇政院事、平陽郡侯。前朝因金巒坡以為門名，與翰林院相接，故得為學士者稱「金巒」以美之，今殿名「金鑾」，從嘉名也。置大學士，始以翔為之。〈（《五代會要》云：以「金鑾」為名，非典也。大學士與三館大學士同。）〉翔自釋褐東下，遭遇霸王，懷抱深沉，有經濟之略，起中和歲，至鼎革大運，其間三十餘年，扈從征伐，出入帷幄，庶務叢委，恒達旦不寢，惟在馬上稍得晏息。每有所裨讚，亦未嘗顯諫，上俯仰顧步間微示持疑爾，而太祖意已察，必改行之，故裨佐之跡，人莫得知。及太祖大漸，召至御床前受顧托之命，且深以並寇為恨，翔鳴咽不忍，受命而退。庶人友珪之篡位也，以天下之望，命翔為宰相。友珪以翔先朝舊臣，有所畏忌，翔亦多稱病，不綜政事。

末帝即位，趙、張之族皆處權要，翔愈不得志。及劉鄩失河朔，安彥之喪楊劉，翔奏曰：「國家連年遣將出征，封疆日削，不獨兵驕將怯，亦製置未得其術。陛下處深宮之中，與之計事者皆左右近習，豈能量敵之勝負哉！先皇時，河朔半在，親禦虎臣驍將，猶不得志於敵人。今寇馬已至鄆州，陛下不留聖念，臣所未喻一也。臣聞李亞子自墨縗統眾，於今十年，每攻城臨陣，無不親當矢石，昨聞攻楊劉，率先負薪渡水，一鼓登城。陛下儒雅守文，未嘗如此，俾賀瑰輩與之較力，而望攘逐寇戎，臣所未喻二也。陛下所宜詢於黎老，別運沉謀，不然，則憂未艾也。臣雖駑怯，受國恩深，陛下必若乏材，乞於邊陲效試。」末帝雖知其懇惻，竟以趙、張輩言翔怨望，不之聽。及王彥章敗於中都，晉人長驅而南，末帝急召翔，謂之曰：「朕居常忽卿所奏，果至今日。事急矣，勿以為懟，且使朕安歸？」翔泣奏曰：「臣受國恩，僅將三紀，從微至著，皆先朝所遇，雖名宰相，實朱氏老奴耳。事陛下如郎君，以臣愚誠，敢有所隱！陛下初任段凝為將，臣已極言，小人朋附，致有今日。晉軍即至，段凝限水。欲請陛下出居避敵，陛下必不聽從；欲請陛下出奇應敵，陛下必不果決。縱良、平復生，難以轉禍為福，請先死，不忍見宗廟隕墜。」言訖，君臣相向慟哭。

及晉主陷都城，有詔赦梁氏臣僚，李振謂翔曰：「有制洗滌，將朝新君。」翔曰：「新君若問，其將何辭以對！」是夜，翔在高頭裏第，宿於車坊。欲曙，左右報曰：「崇政李太保已入朝。」翔返室歎曰：「李振謬為丈夫耳！朱氏與晉仇讎，我等始同謀畫，致君無狀，今少主伏劍於國門，縱新朝赦罪，何面目入建國門也！」 乃自經而卒。數日，並其族被誅。

初，貞明中，史臣李琪、張袞、郤殷象、馮錫嘉奉詔修撰《太祖實錄》三十卷，敘述非工，事多漏略。復詔翔補緝其闕，翔乃別纂成三十卷，目之曰《大梁編遺錄》，與《實錄》偕行。

翔妻劉氏，父為藍田令。廣明之亂，劉為巢將尚讓所得，巢敗，讓攜劉降於時溥，及讓誅，時溥納劉於妓室。太祖平徐，得劉氏嬖之，屬翔喪妻，因以劉氏賜之。及翔漸貴，劉猶出入太祖臥內，翔情禮稍薄，劉於曲室讓翔曰：「卿鄙餘曾失身於賊耶，以成敗言之，尚讓巢之宰輔，時溥國之忠臣，論卿門第，辱我何甚，請從此辭！」翔謝而止之。劉恃太祖之勢，〈（案：下有缺文。）〉太祖四鎮時，劉已得「國夫人」之號。車服驕侈，婢媵皆珥珠翠，其下別置爪牙典謁，書幣聘使，交結藩鎮，近代婦人之盛，無出其右，權貴皆相附麗，寵信言事，不下於翔。當時貴達之家，從而效之，敗俗之甚也。〈（《五代史補》：敬翔應《三傳》，數舉不第，發憤投太祖，願備行陣。太祖問曰：「足下通《春秋》久矣，今吾主盟，其為戰欲效春秋時可乎？」翔曰：「不可。夫禮樂猶不相沿襲，況兵者詭道，宜其變化無窮。若復如春秋時，則所謂務虛名而喪其實效，大王之事去矣。」太祖大悅，以為知兵，遽延之幕府，委以軍事，竟至作相。）〉

李振，字興緒，唐潞州節度使抱真之曾孫也。祖、父，皆至郡守。振仕唐，自金吾將軍改台州刺史。會盜據浙東，不克之任，因西歸過汴，以策略幹太祖，太祖奇之，辟為從事。太祖兼領鄆州，署天平軍節度副使。湖南馬殷為朗州雷滿所逼，振奉命馳往和解，殷、滿皆稟命。

光啟三年十一月，太祖遣振入奏於長安，舍於州邸，邸吏程岩白振曰：「劉中尉命其侄希貞來計大事，欲上謁，願許之。」既至，岩乃先啟曰：「主上嚴急，內官憂恐，左中尉欲行廢黜之事，岩等協力以定中外，敢以事告。」振顧希貞曰：「百歲奴事三歲主，亂國不義，廢君不祥，非敢聞也。況梁王以百萬之師，匡輔天子，禮樂尊戴，猶恐不及，幸熟計之。」希貞大沮而去。及振復命，劉季述等果作亂，程岩率諸道邸吏牽帝下殿，以立幼主，奉昭宗為太上皇。振至陝，陝已賀矣。護軍韓彝範言其事，振曰：「懿皇初升遐，韓中尉殺長立幼，以利其權，遂亂天下，今將軍復欲爾耶！」彝範即文約孫也，由是不敢言。

振東歸，太祖方在邢、洺，遽還於汴，大計未決，季述遣養子希度以唐之社稷欲輸於太祖，又遣供奉官李奉本、副介支彥勳詐齎上皇誥諭至，皆季述黨也。太祖未及迎命，振又言曰：「夫豎貂、伊戾之亂，所以資霸者之事也。今閹豎幽辱天子，王不能討，無以令諸侯。」時監軍使劉重楚，季述兄也，舊相張浚，寓於河南緱氏，亦來謂太祖曰：「同中官則事易濟，且得所欲。」惟振堅執不改，獨曰：「行正道則大勳可立。」太祖英悟，忽厲色曰：「張公勸我同敕使，欲傾附自求宰相耶！」乃定策縶偽使李奉本、支彥勳與希度等，即日請振將命於京師，與宰相謀返正。未幾，劉季述伏誅，昭宗復帝位，太祖聞之喜，召振，執其手謂之曰：「卿所謀是吾本誌，穹蒼其知之矣！」自是益重之。

天祐二年春正月，太祖召振，謂曰：「王師範來降，易歲尚處故藩，今將奏請徙授方面，其為我馳騎，以茲意達之。」振至青州，師範即日出公府，以節度、觀察二印及文簿管鑰授於振。師範雖已受代，而疑撓特甚，屢揮泣求貸其族，振因以切理諭之曰：「公不念張繡事耶！漢末，繡屢與曹公立敵，豈德之耶，及袁紹遣使招繡，賈詡曰：『袁家父子自不相容，何能主天下英士，曹公挾天子令諸侯，其志大，不以私仇為意，不宜疑之。』今梁王亦豈以私怨害忠賢耶！」師範灑然大悟，翌日，以其族遷。太祖乃表振為青州留後，未幾，征還。

唐自昭宗遷都之後，王室微弱，朝廷班行，備員而已。振皆頤指氣使，旁若無人，朋附者非次獎升，私晉者沈棄。振每自汴入洛，朝中必有貶竄，故唐朝人士目為「鴟鴞」。天祐中，唐宰相柳璨希太祖旨，譖殺大臣裴樞、陸扆等七人於滑州白馬驛。時振自以咸通、乾符中嘗應進士舉，累上不第，尤憤憤，乃謂太祖曰：「此輩自謂清流，宜投於黃河，永為濁流。」太祖笑而從之。洎太祖受禪，自宣義軍節度副使、檢校司徒授殿中監，累遷戶部尚書。庶人友珪篡立，代敬翔為崇政院使。末帝即位，趙、張二族用事，遂為所間，謀猷獻替，多不見從，振每稱疾避事。龍德末，閑居私第將期矣，晉主入汴，振謁見首罪，郭崇韜指振謂人曰：「人言李振乃一代奇才，吾今見之，乃常人耳！」會段凝等疏梁氏權要之臣，振與敬翔等同日族誅。

史臣曰：文蔚、貽矩，皆唐朝之舊臣，遇梁室之強禪，奉君命以來使，狎神器以授之，逢時若斯，亦為臣者之不幸也。抑不為其相，不亦善乎！杜曉著文雅之稱，張策有衝淡之量，鹹登台席，無忝士林。敬翔、李振，始輔霸圖，終成帝業。及國之亡也，一則殞命以明節，一則視息以偷生，以此較之，翔為優矣。振始有濁流之言，終取赤族之禍，報應之事，固以昭然。


Chinese text: This work was published before January 1, 1923, and is in the
public domain worldwide because the author died at least 100 years ago.
