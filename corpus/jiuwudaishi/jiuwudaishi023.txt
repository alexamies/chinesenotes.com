劉鄩，密州安丘縣人也。祖綬，密州戶掾，累贈左散騎常侍。父融，安丘令，累贈工部尚書。鄩幼有大志，好兵略，涉獵史傳。唐中和中，事青州節度使王敬武為小校。敬武卒，三軍推其子師範為留後，朝廷命崔安潛鎮青州，州人拒命。棣州刺史張蟾將襲師範，師範遣都指揮使盧宏攻棣州，宏反與蟾通，偽旋軍以襲師範。師範知之，設伏兵以迎宏，既而享之，先誡鄩曰：「宏至即斬之。」鄩如約，斬弧於座上，同亂者皆誅之。師範以鄩為馬步軍副都指揮使，攻下棣州，殺張蟾，朝廷因授師範平盧軍節度使。光化初，師範表鄩為登州刺史。歲餘，移刺淄州，署行軍司馬。

天復元年，昭宗幸鳳翔，太祖率四鎮之師奉迎於岐下。李茂貞與內官韓全誨矯詔征天下兵入援，師範覽詔，慷慨泣下，遣心腹乘虛襲取太祖管內州郡。所在同日竊發，其事多泄，唯鄩以偏師陷兗州，遂據其郡。初，鄩遣細人詐為鬻油者，覘兗城內虛實及出入之所，視羅城下一水竇可以引眾而入，遂誌之。鄩乃告師範，請步兵五百，宵自水竇銜枚而入，一夕而定，軍城晏然，市民無擾。〈（《金華子》云：鄩入據子城，甲兵精銳，城內人皆束手，莫敢旅拒。加以州將悍，人情不附，鄩因而撫治，民皆安堵。）〉太祖命大將葛從周攻之。時從周為節度使，領兵在外，州城為鄩所據，家屬悉在城中。鄩善撫其家，移就外第，供給有禮，升堂拜從周之母。及從周攻城，鄩以板輿請母登城，母告從周曰：「劉將軍待我甚至，不異於兒，新婦已下，並不失所。劉將軍與爾各為其主，爾其察之。」從周歔欷而退。鄩料簡城中老疾及婦人浮食百姓不足與守者，悉出之於外，與將士同甘苦，分衣食，以抗外軍，戢兵禁暴，居人泰然。從周攻圍既久，鄩無外援，人情稍有去就之意。一日，節度副使王彥溫逾城而奔，守陴者從之而逸，鄩之守兵禁之不可，鄩即遣人從容告彥溫曰：「請副使少將人出，非素遣者請勿帶行。」又揚言於眾曰：「素遣從副使行者即勿禁，其擅去者族之。」守民聞之皆感，奔逸者乃止。外軍聞之，果疑彥溫有奸，即戮之於城下，自是軍城遂固。及王師範兵力漸窘，從周以禍福諭鄩，俾之革麵，鄩報曰：「俟青州本使歸降，即以城池還納。」天復三年十一月，師範告降，且言先差行軍司馬劉鄩領兵入兗州，請釋其罪，亦以告鄩，鄩即出城聽命。太祖嘉其節概，以為有李英公之風。

鄩既降，從周具行裝服馬，請鄩歸大梁。鄩曰：「未受梁王舍釋之旨，乘肥衣裘，非敢聞命。」即素服跨驢而發。及將謁見，太祖令賜冠帶，鄩曰：「累囚負罪，請就縶而入。 」太祖不許。及見，慰撫移時，且飲之酒，鄩以量小告太祖。太祖曰：「取兗州，量何大耶！」旋授元從都押牙。太祖牙下諸將，皆四鎮舊人，鄩一旦以羈旅之臣，驟居眾人之右，及與諸將相見，並用階庭之禮，太祖尤奇重之。未幾，表為鄜州留後。是時，邠、岐之眾，屢寇其境，鄩禦捍備至，太祖以其地遠，慮失鄩，即令棄郡引軍屯於同州。天祐二年二月，授右金吾衛大將軍，充街使。三年正月，太祖授元帥之任，以鄩為元帥府都押牙，執金吾如故。開平元年，授右金吾上將軍，充諸軍馬步都指揮使。其年秋，與諸將征潞州，遷檢校司徒。三年二月，轉右威衛上將軍，依前諸軍馬步都虞候。五月，改左龍武統軍，充侍衛親軍馬步軍都指揮使。

其年夏，同州劉知俊反，引岐人襲據長安，分兵扼河、潼。太祖幸陝，命鄩西討，即奮取潼關，擒知俊弟知浣以獻。遂引兵收復長安，知俊棄郡奔鳳翔。太祖以鄩為佑國、同州軍兩使留後。尋改佑國軍為永平軍，以鄩為節度使、檢校司徒，行大安尹、金州管內觀察使。是時，西鄙未寧，密邇寇境，鄩練兵撫眾，獨當一面。四年，加檢校太保、同平章事。庶人友珪篡位，加檢校太傅。乾化三年正月，丁內艱，友珪命起復視事。未帝即位，尤深倚重。明年夏，詔鄩歸闕，授開封尹，遙領鎮南軍節度使。旋屬晉人寇河朔，鄩奉詔與魏節度使楊師厚禦之而退。

九月，徐州節度使蔣殷據城叛。時朝廷以福王友璋鎮徐方，殷不受代，末帝遣鄩與鄆帥牛存節率兵攻之。殷求援於淮夷，偽吳楊溥遣大將朱瑾領眾赴援，鄩逆擊破之。貞明元年春，城陷，殷舉族自燔，於火中得其屍，梟首以獻，詔加檢校太尉。

三月，魏楊師厚卒，朝廷分相、魏為兩鎮，遣鄩率大軍屯南樂，以討王鎔為名。既而魏軍果亂，囚節度使賀德倫，送款於太原。六月，晉王入魏州，鄩以精兵萬人自洹水移軍魏縣，晉王來覘，鄩設伏於河曲叢木間，俟晉王至，大噪而進，圍之數匝，殺獲甚眾，晉王僅以身免。是月，鄩潛師由黃澤西趨太原，將行，慮為晉軍所追，乃結芻為人，縛旗於上，以驢負之，循堞而行，數日，晉人方覺。軍至樂平，會霖雨積旬，師不克進，鄩即整眾而旋。魏之臨清，積粟之所，鄩引軍將據之，遇晉將周陽五自幽州率兵至，鄩乃取貝州，與晉軍遇於堂邑，鄩邀擊卻之，追北五十餘里，遂軍於莘縣。增城壘，浚池隍，自莘及河，築甬道以通餉路。

八月，末帝賜鄩詔曰：「閫外之事，全付將軍。河朔諸州，一旦淪沒，勞師弊旅，患難日滋，退保河壖，久無鬥志。昨東面諸侯，奏章來上，皆言倉儲已竭，飛挽不充，於役之人，每遭擒擄，夙宵軫念，惕懼盈懷。將軍與國同休，當思良畫，如聞寇敵兵數不多，宜設機權，以時翦撲，則予之負荷，無累先人。」鄩奏曰：「臣受國深恩，忝茲閫政，敢不枕戈假寐，罄節輸忠。昨者，比欲西取太原，斷其歸路，然後東收鎮、冀，解彼連雞，止於旬時，再清河朔。豈期天方稔亂，國難未平，才出師徒，積旬霖潦，資糧殫竭，軍士劄瘥，切慮蒼黃，乖於統攝，乃詢部伍，皆欲旋歸。凡次舍經行，每張犄角，又欲絕其餉道，且據臨清。才及宗城，周陽五奄至，騎軍馳突，變化如神。臣遂領大軍，保於莘縣。深溝高壘，享士訓兵，日夜戒嚴，伺其進取。偵視營壘，兵數極多。樓煩之人，皆能騎射，最為敵，未可輕謀。臣若苟得機宜，焉敢坐滋患難。臣心體國，天鑒具明。」末帝又遣使問鄩決勝之策，鄩曰：「臣無奇術，但人給糧十斛，盡則破敵。」末帝大怒，讓鄩曰：「將軍蓄米，將療饑耶？將破賊耶？」乃遣中使督戰。鄩集諸校而謀曰：「主上深居宮禁，未曉兵機，與白麵兒共謀，終敗人事。大將出征，君命有所不受，臨機製變，安可預謀。今揣敵人，未可輕動，諸君更籌之。」時諸將皆欲戰，鄩默然。他日，復召諸將列坐軍門，人具河水一器，因命飲之，眾未測其旨，或飲或辭。鄩曰：「一器而難若是，滔滔河流，可勝既乎！」眾皆失色。居數日，鄩率萬餘人薄鎮、定之營。時鄩軍奄至，上下騰亂，殺獲甚眾。少頃，晉軍繼至，乃退。

二年三月，鄩自莘引軍襲魏州，與晉王戰於故元城，王師敗績，鄩脫身南奔，自黎陽濟河至滑州。尋授滑州節度使，詔屯黎陽。三年二月，晉王悉眾來攻黎陽，鄩拒之而退。及鄩歸闕，再授開封尹，領鎮南軍節度使。其年，河朔失守，朝廷歸咎於鄩，鄩亦不自安，上表避位。九月，落平章事，授亳州團練使。屬淮人寇蔡、潁、亳三郡，鄩奉命渡淮，至霍丘，大殲賊黨。五年，兗州節度使張萬進反，北結晉人為援，末帝遣鄩攻之，鄩為兗州安撫製置使。是冬，萬進危蹙，小將邢師遇潛應王師，遂拔其城，梟萬進首以獻。十一月，製授泰寧軍節度使、檢校太尉、同平章事。

六年六月，授河東道招討使，與華州尹皓攻取同州。先是，河中朱友謙襲取同州，以其子令德為留後，表請旄鉞，末帝怒，命鄩討之。其年九月，晉將李嗣昭率師來援，戰於城下，王師不利，敗兵走河南；橋梁陷，溺死者甚眾，鄩以餘眾退保華州羅文寨。先是，鄩與河中朱友謙為婚家，及王師西討，行次陝州，鄩遣使齎檄與友謙，諭以禍福大計，誘令歸國，友謙不從，如是停留月餘。尹皓、段凝輩素忌鄩，遂構其罪，言鄩逗留養寇，俾俟援兵，末帝以為然。及兵敗，詔歸洛，河南尹張宗奭承朝廷密旨，逼令飲鴆而卒。時年六十四，詔贈中書令。

子遂凝、遂雍別有傳。

賀瑰，字光遠，濮陽人也。曾祖延，以瑰貴，贈左監門上將軍。祖華，贈左散騎常侍。父仲元，贈刑部尚書。瑰少倜儻，負雄勇之志，遇世亂入軍。朱瑄為濮州刺史兼鄆州馬步軍都指揮使，拔為小將。唐光啟初，鄆州三軍推瑄為留後，以瑰為馬步軍都指揮使，表授檢校工部尚書。及瑄與太祖構隙，瑰受瑄命，數領軍於境上。乾寧二年十月，太祖親征兗、鄆。十一月，瑄遣瑰與太原將何懷寶率兵萬餘人以援朱瑾，師次待賓館，斷我糧運。太祖偵知之，自中都引軍夜馳百餘里，遲明至钜野東，與瑰等接戰，兗人大敗。瑰竄於棘塚之上，大呼曰：「我是鄆州都將賀瑰，願就擒，幸勿傷也！」太祖聞之，馳騎至塚前，遂擒之。並獲何懷寶及將吏數十人，徇於兗壁之下，悉命戮之，唯留瑰一人，釋縛，置之麾下；尋署為教練使，奏授檢校左僕射。瑰感太祖全宥之恩，私誓以身報國。

天復中，預平青州王師範，以功授曹州刺史兼先鋒都指揮使，加檢校司空。天祐二年，與楊師厚從太祖平荊、襄，授荊南兩使留後，未幾，征還，為行營左廂步軍都指揮使。開平二年十月，授左龍虎軍馬步都指揮使。十二月，改左衛上將軍，充六軍馬步都虞候。三年五月，轉右龍虎統軍，未幾，加檢校司徒、邢州團練使。四年二月，改澤州刺史，充昭義軍節度留後、檢校太保，進封開國侯。乾化二年七月，授相州刺史，尋加檢校太傅。有頃，轉左龍虎統軍。

貞明二年，慶州叛，為李繼陟所據，瑰以本官充西面行營馬步軍都指揮使兼諸軍都虞候，與張筠破涇、鳳之眾三萬，下寧、衍二州。三年秋，慶州平。十二月，瑰以功授滑州宣義軍節度使，依前檢校太傅，加同平章事，尋授北面行營招討使。四年春，晉人取楊劉城據之。八月，瑰與許州節度使謝彥章領大軍營於濮州之行台村，對壘數月。一日，晉王以輕騎挑戰，瑰與彥章發伏兵奮擊，晉王僅以身免。先是，瑰與彥章不協，是歲冬十二月，復為諸軍都虞候朱珪所構，瑰乃伏甲士，殺彥章及濮州刺史孟審澄、別將侯溫裕等於軍，以謀叛聞。是月，瑰與晉人大戰於胡柳陂，晉人敗績，臨陣斬晉將周陽五。既晡，瑰軍亦敗。五年春正月，晉人城德勝，夾河為柵。四月，瑰率大軍攻其南柵，以艨艟戰艦扼其中流，晉人斷我艨艟，濟軍以援南柵，瑰退軍於行台，尋以疾卒，時年六十二。詔贈侍中。

長子光圖，仕後唐，為供奉官。

康懷英，兗州人也。本名懷貞，避末帝御名，故改之。始以驍勇事朱瑾為列校。唐乾寧四年春，太祖既平鄆，命葛從周乘勝急攻兗州。時朱瑾在豐沛間搜索糧餉，留懷英守其城。及從周軍至，懷英聞鄆失守，乃出降。太祖素聞其名，得之甚喜，尋署為軍校。光化元年秋，從氏叔琮伐襄、漢，懷英以一軍攻下鄧州。三年，從征河朔，佐張存敬敗燕軍於易水之上。天復元年冬，太祖率師迎昭宗於鳳翔。時李茂貞遣大將符道昭領兵萬餘屯武功以拒，太祖命諸軍擊之，以懷英為前鋒，領眾先登，一鼓而大破之，擄甲士六千餘人，奪馬二千匹。翌日，太祖方至，顧左右曰：「邑名武功，今首蕩逆黨，真武功也。」乃召懷英，大加獎激，仍以駿馬、珍器賜之。

二年四月，符道昭復領大軍屯於虢縣之漢穀。其建寨之所，前臨巨澗，後倚峻阜，險不可升，太祖遣懷英提騎數千急擊之。道昭以懷英兵寡，有俯視之意，乃率甲士萬人，絕澗以挑戰。懷英始以千騎夜鬥，戰酣，發伏以擊之，岐軍大敗。秋八月，鄜帥李周彝屯軍於三原，以援鳳翔；太祖命懷英討之，周彝拔軍而遁，追至梨園，因攻下翟州，擒其守來獻。俄而岐軍屯奉天，太祖令懷英寨於岐軍之東北，以備敵人。一夕，岐軍大至，急攻其營。懷英以夜中不可驚動諸軍，獨以二千餘人抗數萬之眾，自乙夜至四鼓，身被十餘創，岐軍不勝而退。昭宗還京，賜迎鑾毅勇功臣。是歲，淮人聞青、兗之叛，遣兵數萬以寇宿州。太祖命懷英馳騎以救之，淮人遁去，即以懷英為權知宿州刺史。天祐三年冬，佐劉知俊破邠、鳳之眾五萬於美原，收五十餘寨，乘勝引軍攻下鄜州，以功授陝州節度使。太祖受禪，加檢校太保。

開平元年夏，命將大軍以伐潞州。將行，太祖謂懷英曰：「卿位居上將，勇冠三軍，向來破敵摧鋒，動無遺悔，至於高爵重祿，我亦無負於卿。夫忠臣事君，有死無二，韓信所謂『漢王載我以車，衣我以衣，食我以食，食人之祿，死人之憂』。我每思韓信此言，真忠烈丈夫耳！如丁會受我待遇之恩，不謂不至，懷黃拖紫，裂土分茅，設令木石偶人，須感恩義，一朝反噬，倒戈授人，苟有天道明神，安能容此！大凡孤恩負理，忠良不為。我今掃境內委卿，卿當勉思竭盡。況晉人新得上黨，眾心未葉和，以十萬之師，一舉可克。予當置酒高會，望卿歌舞凱旋。」懷英惶恐而退。六月，懷英領大軍至潞，率眾晝夜攻城，半月之間，機巧百變。懷英懼太祖之言，期於必取，乃築壘環城，浚鑿池塹，然而屢為晉將周德威騎軍所撓，懷英不敢即戰。太祖乃以李思安代之，降為行營都虞候。夏五月，晉王率蕃漢大軍攻下夾城，懷英逃歸，詣銀台門待罪，太祖宥之，改授右衛上將軍。三年夏，命為侍衛諸軍都指揮使，尋出為陝州節度使兼西路行營副招討使。

及劉知俊奔鳳翔，引岐軍以圖靈武。太祖遣懷英率兵救之，師次長城嶺，為知俊邀擊，懷英敗歸。〈（《歐陽史》云：還至升平，知俊掩擊之，懷英大敗。據《通鑒》：懷貞等還，至三水，知俊遣兵據險邀之，左龍驤軍使壽張王彥章力戰，懷貞等乃得過。懷貞與裨將李德遇、許從實、王審權分道而行，皆與援兵不相值。至升平，劉知俊伏兵山口，懷貞大敗，僅以身免，德遇等軍皆沒。蓋懷英過長城嶺之險已為邀擊，後又敗於升平也。）〉四年春，移華州節度使。乾化二年秋，命為河中行營都招討使，與晉軍戰於白徑嶺，敗歸於陝。末帝嗣位，以岐軍屢犯秦、雍，命懷英為永平軍節度使、大安尹，累加官至中書令。貞明中，卒於鎮。

王景仁，〈（景仁本名茂章，避梁諱改焉。詳見《通鑒注》。）〉廬州合淝人。材質魁偉，性暴率，無威儀，善用槊，頗推驍悍。在淮南累職為都指揮使，楊行密偽署宣州節度使。行密死，子渥自立，忌其勇悍，且有私憾，欲害之。景仁棄宛陵，以腹心百人歸吳越王錢鏐，鏐辟為兩府行軍司馬，具以狀聞。太祖復命遙領宣州節度使、檢校太傅、同平章事。鏐以淮寇終為巨患，欲速平之，命景仁奉表至闕，麵陳水陸之計，請合禁旅。太祖異禮待之，頒賜殊厚，顧曰：「待我平代北寇，當盡以王師付汝南討。」於是留京師，每預丞相行列。劉知俊之叛也，從駕至陝，始佐楊師厚西入關。兵未交，知俊棄馮翊走，進克雍、華，降王建、張君練，頗預戰有功，太祖嘉之。時鎮、定作逆，朋附沙陀，遂擢為上將，付步騎十萬，為北面行營都招討使。開平二年正月二日，與晉軍戰於柏鄉，王師敗績。太祖怒甚，拘之私第。然以兩浙元勳所薦，且欲收其後效，止落平章事、罷兵柄而已。〈（《歐陽史》：景仁及晉人戰，大敗於柏鄉。景仁歸訴於太祖，太祖曰：「吾亦知之，蓋韓、李思安輕汝為客，而不從節度爾。」）〉數月，復其官爵。末帝即位，復用為南面北面行營招討應接使，以兵萬餘人伐壽州，至霍丘接戰，擒賊將袁叢、王彥威、王璠等送京師。俄而朱瑾以大軍至，景仁力戰不屈，常以數騎身先奮擊，寇不敢逼，乃引兵還。及濟淮，復為殿軍，故不甚衄，瑾亦不敢北渡。〈（《九國誌·朱景傳》：王茂章來寇，度淮水可涉處立表識之，景易置於深潭水中，立表浮木之上。茂軍敗，望表而涉，溺死者大半，積其屍為京觀。）〉及歸，病疽而卒。詔贈太尉。

史臣曰：劉鄩以機略自負，賀瑰以忠毅見稱，懷英以驍勇佐時，景仁以貞純許國，較其器業，皆名將也。然雖有善戰之勞，亦有敗軍之咎，則知兵無常勝，豈虛言哉！然鄩之據兗州，盡誠於師範，比跡於英公，方之數侯，加一等矣。


Chinese text: This work was published before January 1, 1923, and is in the
public domain worldwide because the author died at least 100 years ago.
