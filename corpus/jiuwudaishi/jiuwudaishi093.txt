盧質，字子徵，河南人也。曾祖偲，唐太原府祁縣尉，累贈右僕射。祖衍，唐刑部侍郎、太子賓客，累贈太保。父望，唐尚書司勛郎中，累贈太子少傅。質幼聰慧，善屬文。年十六，陜帥王重盈奏授芮城令，能以色養。又為同州澄城令，從私便也。秩滿改秘書郎，丁母憂，歸河南故裏。天祐三年，北遊太原，時李襲吉在武皇幕府，以女妻之。武皇憐其才，承制授檢校兵部郎中，充河東節度掌書記，賜緋魚袋。武皇厭代，其弟克寧握兵柄，有嗣襲之望，質與張承業等密謀，同立莊宗為嗣，有翊贊之功。及莊宗四征，質皆從行。十六年，轉節度判官、檢校禮部尚書。十九年，莊宗將即帝位，命為大禮使，累加至銀青光祿大夫、檢校右僕射。二十年，授行臺禮部尚書。莊宗既登極，欲相之，質性疏逸，不喜居高位，固辭獲免。尋以本官兼太原尹，充北京留守事，未赴任，改戶部尚書、知制誥，充翰林學士承旨。同光元年冬，從平大梁，權判租庸事，逾月隨駕都洛，旋受詔權知汴州軍府事。時孔謙握利權，志在聚斂，累移文於汴，配民放絲，質堅論之，事雖不行，時論賞之。俄又改金紫光祿大夫、兵部尚書、知制誥、翰林學士承旨，仍賜論思匡佐功臣。會覆試進士，質以「後從諫則聖」為賦題，以「堯、舜、禹、湯傾心求過」為韻，舊例賦韻四平四側，質所出韻乃五平三側，由是大為識者所誚。天成元年，制授特進、檢校司空、同州節度使。時宰相馮道以詩餞別，其警句云：「視草北來唐學士，擁旄西去漢將軍。」儒者榮之。明年，改賜耀忠匡定保節功臣，就加檢校司徒。三年，入拜兵部尚書，判太僕卿事。四年，進封開國公。長興二年，授檢校太保、河陽節度使，未幾，移鎮滄州，入為右僕射。及秦王得罪，奉詔權知河南府事。應順初，遷檢校太傅，正拜河南尹，後改太子少師。清泰末，復為右僕射。高祖登極，質以微恙分司洛宅。少帝嗣位，拜太子太保。天福七年秋，卒於洛陽，年七十六。累贈太子太師，謚曰文忠。〈（《五代會要》：漢乾祐元年九月，其子尚書兵部員外郎盧瓊上章請謚，下太常議，謚曰文忠。）〉

子十一人，唯第六子夏，仕至省郎，余歷州縣焉。

李專美，字翊商，京兆萬年人也。曾祖隨，光祿卿。祖正範，尚書庫部郎中。專美少篤學文，以父樞唐昭宗時常應進士舉，為覆試所落，不許再入，專美心愧之，由是不遊文場。偽梁貞明中，河南尹張全義以專美名族之後，奏為陸渾尉，秩滿，改舞陽令。專美性廉謹，大著政聲。後唐天成中，安邑榷鹽使李肅辟為推官，時唐末帝鎮河中，見其敦雅，心重之。末帝一日曾召肅宴於衙署，專美亦預坐，末帝謂肅曰：「某夜來夢主上召去，與宋王同剃卻頭，何也？」坐客都無對者，專美屏人謂曰：「將來必為嗣主。」由是愈重焉。末帝留守長安，奏為從事，及移鎮鳳翔，遷為記室。末帝即位，除尚書庫部郎中，賜金紫，充樞密院直學士。初，末帝起自鳳翔，大許諸軍厚賞。洎至洛陽，閱內庫金帛不過二三萬，尋又配率京城戶民，雖行捶楚，亦所獲無幾，末帝憂之。會專美宿於禁中，末帝召而讓之曰：「卿士人子弟，常言有才術，今致我至此，不能度運以濟時事，留才術何施也！」專美惶恐待罪，良久奏曰：「臣才力駑劣，屬當興運，陛下猥垂錄任，無以裨益聖朝，然府藏空竭，軍賞不給，非臣之罪也。臣思明宗棄代之際，是時府庫濫賞已竭，繼以鄂王臨朝，紀綱大壞，縱有無限之財賦，不能滿驕軍溪壑之心，所以陛下孤立岐陽而得天下。臣以為國之存亡，不專在行賞，須刑政立於上，恥格行於下，賞當功，罰當罪，則近於理道也。若陛下不改覆車之轍，以賞無賴之軍，徒困蒸民，存亡未可知也。今宜取見在財賦以給之，不必踐前言而希茍悅。」末帝然之。及其行賞，雖不愜於軍士，然洛陽戶民獲免鞭笞之苦，由專美之敷揚也。尋轉給事中，明年，遷兵部侍郎、端明殿學士，未幾，改檢校尚書右僕射、守秘書監，充宣徽北院使。高祖入洛，以例除名。三年，復授衛尉少卿，繼遷鴻臚、大理卿。開運中，以病卒，時年六十二。

專美之遠祖本出姑臧大房，與清河小房崔氏、北祖第二房盧氏、昭國鄭氏為四望族，皆不以才行相尚，不以軒冕為貴，雖布衣徒步，視公卿蔑如也。男女婚嫁，不雜他姓，欲聘其族，厚贈金帛始許焉。唐太宗曾降詔以戒其弊風，終莫能改。其間有未達者，必曰：「姓崔、盧、李、鄭了，余復何求耶！」其遠者，則邈在天表，敻若千里，人罕造其門，浮薄自大，皆此類也。唯專美未嘗以氏族形於口吻，見寒素士大夫，恒恂恂如也，人以此多之。專美職岐下，曾夢具裳簡立嵩山之頂。及為端明殿學士，學士李崧同列而班在其上，因以所夢告崧，且言：「某非德非勛，安可久居此位，處吾子之首乎！」因懇求他官，尋移宣徽使，崧深德之。及高祖臨朝，崧為樞密使，與桑維翰同列，維翰與專美亦有舊，乃協力以奏之，遂復朝序，位至九卿。專美曾使閩中，遇風水漂至兩浙，逾歲無恙而還，至是善終，人以為神道福謙之所致也。

盧詹，字楚良，京兆長安人也。唐天祐中，為河中從事。莊宗即位，擢為員外郎、知制誥，遷中書舍人。天成中，拜禮部侍郎、知貢舉，歷御史中丞、兵部侍郎、尚書左丞、工部尚書。詹性剛直，議論不避權貴，執政者常惡之。天福初，拜禮部尚書，分司洛下，與右僕射盧質、散騎常侍盧重俱在西都，數相過從。三人俱嗜酒，好遊山水，塔廟林亭花竹之地，無不同往，酣飲為樂，人無間然，洛中朝士目為「三盧會」。常委順性命，不營財利。開運初，卒於洛陽。詹家無長物，喪具不給，少帝聞之，賜布帛百段，粟麥百斛，方能襄其葬事。贈太子少保。

崔棁，字子文，博陵安平人。累世冠冕。曾祖元受，舉進士，直史館。祖銖，安、濮二州刺史。父涿，刑部郎中。棁少好學，梁貞明三年，舉進士甲科，為開封尹王瓚從事。棁性至孝，父涿有疾，謂親友曰：「死生有命，無醫為也。」棁侍之衣不解帶，有賓至，必拜泣告於門外，請方便勸其進藥，涿終莫之從。及丁憂，哀毀過制。明宗朝，授監察御史，不應命，逾年詔再下，乃就列焉。累遷都官郎中、翰林學士。天福初，以戶部侍郎為學士承旨。嘗草制，為宰相桑維翰所改，棁以唐故事，學士草制有所改者，當罷職，乃引經據爭，維翰不能詰，命權知二年貢舉。時有進士孔英者，素有醜行，為當時所惡，棁受命往見維翰，維翰語素簡，謂棁曰：「孔英來矣。」棁不諭其意，以謂維翰以孔英為言，乃考英及第，物議大以為非，遂罷學士，拜尚書左丞，遷太常卿。後以風痹改太子賓客，分司西京。卒年六十八。

棁平生所著文章、碑誄、制詔甚多，人有借本傳寫者，則曰：「有前賢，有來者，奚用此為！」凡受托而作者，必親劄致之，即焚其槁，懼泄人之假手也。棁笑不至矧，怒不至詈，接新進後生，未嘗無誨焉。群居公會端坐寡言，嘗雲非止致人愛憎，且或幹人祖禰之諱。指命仆役，亦用禮節，盛暑祁寒，不使冒犯。嘗自話於知友云：「某少時，夢二人前引行路，一人計地裏，曰：『一舍矣，可以止。』一人曰：『此君當更進三十有八里。』復行如所言，二人皆止之，俄而驚覺。」棁常識是夢，以為定命之限，故六十七請退，明年果終焉。

兄棆，有隱德，好釋氏，閑居滑州。嘗欲訪人於白馬津北，及臨岸，嘆曰：「波勢洶湧如此，安可濟乎！」乃止。後征拜左拾遺，辭疾不赴。

薛融，汾州平遙人。性純和，以儒學為業。初從雲州帥李存璋為幕職，唐莊宗平河南，歷鄆、徐二鎮從事。明宗初，授華州節度判官。長興四年，入為右補闕，直宏文館，歲餘，改河東觀察判官，會高祖鎮太原，遂居於幕府。清泰末，高祖將舉義，延賓席而歷問之，次及融，對曰：「融本儒生，只曾讀三五卷書，至於軍旅之事，進退存亡之機，未之學也。」座中聳然。及登極，遷尚書吏部郎中兼侍御史知雜事。天福二年，自左諫議大夫遷中書舍人，自以文學非優，不敢拜命，復為諫議。時詔修西京大內，融以鄴下用兵，國用不足，上疏復罷之，〈（《通鑒》：薛融諫曰：「今宮室雖經焚毀，猶侈於帝堯之茅茨；所費雖寡，猶多於漢文之露臺。況魏城未下，公私困窘，誠非陛下修宮館之日。俟海內平寧，修之未晚。）〉優詔嘉許。俄轉御史中丞，秩滿改尚書右丞，分司西都。天福六年，以疾卒，年六十餘。

曹國珍，字彥輔，幽州固安人也。曾祖藹，祖蟾，父絢，代襲儒素。國珍少值燕薊亂離，因落發被緇，客於河西延州，高萬興兄弟皆好文，辟為從事。國珍常以文章自許，求貢禮闈，且掌書奏，期年，入為左拾遺，累遷至尚書郎。每與人交，傾財無吝。性頗剛僻，經藝史學，非其所長，好自矜衒，多上章疏，文字差誤，數數有之，為縉紳所誚。高祖在藩時，嘗通私謁，以兄事之。及即位，國珍自比於嚴陵，上表敘舊，由是自吏部郎中拜左諫議大夫、給事中。〈（《歐陽史·張彥澤傳》：國珍與御史中丞王易簡率三院御史詣閣門，連疏論張彥澤，不報。）〉又求為御史中丞，時宰政不復為請，國珍銜之。李崧之母薨，遣諸弟護喪歸葬深州，崧既起復，乃出北郊路隅設奠，公卿大夫皆送喪而出，國珍固爭不行，眾鹹推其讜直。高祖晏駕，朝廷以宰臣馮道為山陵使，及靈盾既發，國珍上疏言：「馮道既為山陵使，不得復入都城，請除外佐，以桑維翰入輔。李崧請罷相位，俾持喪制。」少帝覽奏，以所言侵越，出為陜州行軍司馬。至任悒怏，遘疾而卒。

張仁願，字善政，開封陳留人也。祖晸，唐右武衛大將軍。父存敬，梁河中節度觀察留後，累贈中書令，《梁書》有傳。仁願梁貞明初，以勛臣之子起家為衛尉寺主簿，改著作佐郎、左贊善大夫，賜緋魚袋。唐同光初，遷大理正。天成元年，自將作少監轉大理少卿。長興中，歷昭武、歸德兩鎮節度判官。四年，復入為大理少卿。清泰中，除殿中監。天福五年，拜大理卿。八年，轉光祿卿。仁願性溫雅，明法書，累居詳刑之地，議讞疑獄，號為稱職。兄仁穎，梁朝仕至諸衛將軍，中年以風恙廢於家凡十餘年，仁願事之，出告反面，如嚴父焉，士大夫推為孝友。仁穎善理家，勤而且約，婦女衣不曳地，什物多歷年所，如新市焉。仁願開運元年再為大理卿，時隰州刺史王澈犯贓，朝廷以澈功臣之後，欲宥之，仁願累執奏不移，竟遣伏法，議者賞之。開運二年，以疾卒，年五十一。贈秘書監。

趙熙，字績巨，唐宰相齊國公光逢之猶子也。起家授秘書省校書郎，唐天成中，累遷至起居郎。數上章言事，以稱旨尋除南省正郎。天福中，承詔與張昭遠等修《唐史》，竟集其功。開運中，自兵部郎中授右諫議大夫，賞筆削之功也。及契丹犯闕，偽旨遣使於晉州率配豪民錢幣，以實行橐。始受命之日，條制甚嚴，熙出衣冠族，性素輕急，既畏契丹峻法，乃窮理搜索，人甚苦之。及晉之三軍殺副使駱從朗，〈（《通鑒》：契丹以節度副使駱從朗知晉州事，大將藥可儔殺從朗。）〉百姓相率持仗害熙於館舍，識者傷之。

李遐，兗州人也。少為儒，有節操。歷數鎮從事，及升朝，累遷尚書庫部員外郎。高祖即位，以皇子重乂保釐洛邑，知遐強幹有守，除為西京留守判官，使之佐理，復重其廉勤，兼委監西京左藏庫。會張從賓作亂，使人輦取繒帛以賞群逆，遐曰：「不奉詔書，安敢承命！」遂為其下所害。高祖聞而嘆惜，賻贈加等，仍贈右諫議大夫。其母田氏，封京兆郡太君，仍給遐所食月俸，終母餘年。其子俟服闋與官。後又遣兗州節度使李從溫就其舊業，賜牲幣綿帛等物，以旌其忠也。

尹玉羽，京兆長安人。唐天福中，隨計京師，甚有文稱。會有苴杖之喪，累歲羸疾，冬不釋菅屨，期不變倚廬。制闋，隱居杜門，無仕宦之意。梁貞明中，劉鄩辟為保大軍節度判官，歷雍、汴、滑、兗從事。〈（案：以下有闕。考宋黎持《移石經紀》：石經舊在務本坊，自天祐中韓建築新城，而石經委棄於野。至朱梁時，劉鄩守長安，從幕吏尹玉羽之請，輦入城中，置於此地，即唐尚書省之西隅也。）〉唐清泰中，為光祿少卿，退歸秦中，以林泉詩酒自樂，自號自然先生。宰臣張延朗手書而召，高臥不從，謂人曰：「庶孽代宗，不可仕也。」及高祖入洛，即受詔而來，以所著《自然經》五卷貢之，且告其老。即日璽書褒美，頒其器幣，授少府監致仕，月給俸錢及冬春二時服。天福中，卒，有《武庫集》五十卷行於世。

鄭雲叟，本名遨，雲叟其字也，以唐明宗廟諱，故世傳其字焉，本南燕人也。少好學，耿介不屈。唐昭宗朝，嘗應進士舉，不第，因欲攜妻子隱於林壑，其妻非之，不肯行，雲叟乃薄遊諸郡，獲數百緡以贍其家，辭訣而去。尋入少室山，著《擬峰詩》三十六章，以導其趣，人多傳之。後妻以書達意，勸其還家，雲叟未嘗一覽，悉投於火，其絕累如此。俄聞西嶽有五鬛松，淪脂千年，能去三屍，因居於華陰。與李道殷、羅隱之友善，時人目為「三高士」。道殷有釣魚之術，鉤而不餌，又能化易金石，無所不至，雲叟恒目睹其事，信而不求。雲叟與梁室權臣李振善，振欲祿之，拒而不諾，及振南遷，雲叟千里徒步以省之，識者高焉。後妻兒繼謝，每聞兇服，一哭而止。時惟青衿二童子、一琴、一鶴，從其遊處。好棋塞之戲，遇同侶則以晝繼夜，雖寒風大雪，臨檐對局，手足皸裂，亦無倦焉。唐天成中，召拜左拾遺，不起。與羅隱之朝夕遊處，隱之以藥術取利，雲叟以山田自給，俱好酒能詩，善長嘯。有大瓠，雲可辟寒暑，置酒於其中，經時味不壞，日攜就花木水石之間，一酌一詠。嘗因酒酣聯句，鄭曰：「一壺天上有名物，兩個世間無事人。」羅曰：「醉卻隱之、雲叟外，不知何處是天真。」高祖即位，聞其名，遣使賫書致禮，征為右諫議大夫，雲叟稱疾不起，上表陳謝。高祖覽表嘉之，賜近臣傳觀，尋賜號逍遙先生，以諫議大夫致仕，月給俸祿。雲叟好酒，嘗為《詠酒詩》千二百言，海內好名者書於縑緗，以為贈貺。復有越千里之外，使畫工潛寫其形容列為屏障者焉。其為時望所重也如此。天福末，以壽終，時年七十四。有文集二十卷行於世。

史臣曰：自古攀龍鱗，附鳳翼，坐達於雲衢者，豈獨豐沛之士哉！茍懷才抱器，適會興王，亦可以取貴於一時，如盧質而下數君子是也。至如國珍之讜直，仁願之友悌，趙、李二子沒於王事，皆無忝於士林矣。唯玉羽之貞退，雲叟之肥遁，足可以柅奔競之風，激高尚之節也。


Chinese text: This work was published before January 1, 1923, and is in the
public domain worldwide because the author died at least 100 years ago.
