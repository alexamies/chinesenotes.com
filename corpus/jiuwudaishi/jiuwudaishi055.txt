康君立，蔚州興唐人，世為邊豪。乾符中，為雲州牙校，事防禦使段文楚。時群盜起河南，天下將亂，代北仍歲阻饑，諸部豪傑，咸有嘯聚邀功之志。會文楚稍削軍人儲給，戍兵谘怨。君立與薛鐵山、程懷信、王行審、李存璋等謀曰：「段公懦人，難與共事。方今四方雲擾，武威不振，丈夫不能於此時立功立事，非人豪也。吾等雖權係部眾，然以雄勁聞於時者，莫若沙陀部，復又李振武父子勇冠諸軍，吾等合勢推之，則代北之地，旬月可定，功名富貴，事無不濟也。」君立等乃夜謁武皇言曰：「方今天下大亂，天子付將臣以邊事，歲偶饑荒，便削儲給，我等邊人，焉能守死！公家父子，素以威惠及五部，當共除虐帥，以謝邊人，孰敢異議者！」武皇曰：「明天子在上，舉事當有朝典，公等勿輕議。予家尊遠在振武，萬一相迫，俟予稟命。」君立等曰：「事機已泄，遲則變生，曷俟千里谘稟！」眾因聚噪，擁武皇。比及雲州，眾且萬人，師營鬥雞台，城中械文楚以應武皇之軍。既收城，推武皇為大同軍防禦留後。眾狀以聞，朝廷不悅，詔征兵來討。俄而獻祖失振武，武皇失雲州。朝廷命招討使李鈞、幽州李可舉加兵於武皇，攻武皇於蔚州。君立從擊可舉之師屢捷，及獻祖入達靼，君立保感義軍，武皇授雁門節度，以君立為左都押牙，從入關，逐黃孽，收長安。武皇還鎮太原，授檢校工部尚書、先鋒軍使，

文德初，李罕之既失河陽，來歸於武皇，且求援焉，乃以君立充南面招討使，李存孝副之，帥師二萬，助罕之攻取河陽。三月，與汴將丁會、牛存節戰於沇河。臨陣之次，騎將安休休叛入汴軍，君立引退。八月，授汾州刺史。大順元年，潞州小校安居受反，武皇遣君立討平之，授檢校左僕射、昭義節度使。自武皇之師連歲略地於邢、洺，攻孟方立，君立常率澤潞之師以為掎角。

景福初，檢校司徒，食邑千戶。二年，李存孝據邢州叛，武皇命君立討之，以功加檢校太保。乾寧初，存孝平，班師。存孝既死，武皇深惜之，怒諸將無解慍者。初，李存信與存孝不葉，屢相傾奪，而君立素與存信善。九月，君立至太原，武皇會諸將酒博，因語及存孝事，流涕不已。時君立以一言忤旨，武皇賜鴆而殂，時年四十八。明宗即位，以念舊之故，詔贈太傅。

薛誌勤，蔚州奉誠人，小字鐵山。初為獻祖帳中親信，乾符中，與康君立共推武皇定雲州，以功授右牙都校；從入達靼，武皇授節雁門，誌勤領代北軍使；從入關，收京城，以功授檢校工部尚書、河東右都押牙、先鋒右軍使。從武皇救陳、許，平黃巢。武皇遇難於上源驛，汴將楊彥洪連車樹柵，遮絕巷陌，時騎從皆醉，宴席既闌，汴軍四面攻傳舍。誌勤虓勇冠絕，復酒膽激壯，因獨登驛樓大呼曰：「朱僕射負恩無行，邀我司空圖之，吾三百人足以濟事！」因彎弧發射，矢無虛發，汴人斃者數十。誌勤私謂武皇曰：「事急矣，如至五鼓，吾屬無遺類矣，可速行！」因扶武皇而去。雷雨暴猛，汴人扼橋，誌勤以其屬血戰擊敗之，得侍武皇還營，由是恩顧益厚。大順初，張浚以天子之師來侵太原。十月，大軍入陰地，誌勤與李承嗣帥騎三千抗之，敗韓建之軍於蒙坑，進收晉、絳，以功授忻州刺史。二年，從討鎮州，收天長、臨城，誌勤皆先登陷陣，勇敢無前。王暉據雲州叛，討平之，以誌勤為大同軍防禦使、檢校司空。乾寧初，代康君立為昭義節度使。光化元年十二月，以疾卒於潞，時年六十二。

史建瑭，字國寶。父敬思，雁門人，仕郡至牙校。武皇節制雁門，敬思為九府都督，從入關，定京師。及鎮太原，為裨將。中和四年，從援陳、許，為前鋒，敗黃巢於汴上，追賊至徐、兗，常將騎挺身酣戰，勇冠諸軍。是時，天下之師雲集，軍中無不推伏。六月，衛從武皇入汴州，舍於上源驛，是夕，為汴人所攻，敬思方大醉，因蹶然而興，操弓與汴人鬥，矢不虛發，汴人死者數百。夜分冒雨方達汴橋，左右扶武皇決圍而去。敬思後拒，血戰而歿。武皇還營，知失敬思，流涕久之。

建瑭以父蔭少仕軍門。光化中，典昭德軍。與李嗣昭攻汾州，率先登城，擒叛將李瑭以獻，授檢校工部尚書。李思安之圍上黨也，建瑭為前鋒，與總管周德威赴援。時汴人夾城深固，援路斷絕，建瑭日引精騎，設伏擒生，夜犯汴營，驅斬千計，敵人不敢芻牧。汴將王景仁營於柏鄉，建瑭與周德威先出井陘。高邑之戰，日已晡晚，汴軍有歸誌，建瑭督部落精騎先陷其陣，夾攻魏、滑之間，遂長驅追擊。夜入柏鄉，俘斬數千計，論功加檢校左僕射。師還，留戍趙州。汴將氏延賞數犯趙之南鄙，建瑭設伏柏鄉，獲延賞，獻之。

九年，梁祖親攻蓚縣。時王師並攻幽州，聲言汴軍五十萬，將寇鎮、定。都將符存審謂建瑭曰：「梁軍倘以五十萬來，我等何以待之？」裨將趙行實曰：「走入土門為上策。 」存審曰：「事未可知，但老賊在東，別將西來，尚可徐圖。」不旬日，楊師厚圍棗強，賀德倫圍蓚縣，梁祖自至，攻城甚急。存審曰：「吾王方事北面，南鄙之事，付我等數人。今西道無兵，坐滋賊勢。何以為謀。老賊若不下蓚、阜，必西攻深、冀，與公等料閱騎軍，偵視賊勢。」乃選精騎八百趨信都，存審扼下博橋，建瑭與李嗣肱分道擒生。建瑭乃分麾下三百騎為五軍，自將一軍深入，各命俘掠梁軍之芻牧者還，會下博橋。翌日，諸軍皆至，獲芻牧者數百人，聚而殺之，緩數十人，令其逸去，各曰：「沙陀軍大至矣！」梁軍震恐。明日，建瑭、嗣肱為梁軍服色，與芻牧者相雜，晡晚，及賀德倫寨門，殺守門者，縱火大噪，俘斬而去。是夜，梁祖燒營而遁，比至貝州，迷失道咯，委棄兵仗，不可勝計。

十二年，魏博歸款，建瑭與符存審前軍屯魏縣。十三年，敗劉鄩於元城，收澶州，以建瑭為刺史、檢校司空、外衙騎軍都將。尋曆貝、相二州刺史，屯於德勝。十八年，與閻寶討張文禮，為馬軍都將。八月，收趙州，獲刺史王钅延。進逼鎮州，為流矢所中，卒於軍，時年四十六。

李承嗣，代州雁門人。父佐方。承嗣少仕郡，補右職。中和二年，從武皇討賊關輔，為前鋒。王師之攻華陰，黃巢令偽客省使王汀會軍機於黃揆，承嗣擒之以獻。賊平，以功授汾州司馬，改榆次鎮將。光啟初，從討蔡賊於陳、許。上源之難，遣承嗣奉表行在，陳訴其事。觀軍容田令孜館而慰諭，令達情於武皇，姑務葉和，仍授以左散騎常侍。朱玫之亂，遣承嗣率軍萬人援鄜州，至渭橋迎扈車駕。王行瑜既殺朱玫，承嗣會鄜、夏之師入定京城，獲偽相裴徹、鄭昌圖，函送朱玫、襄王首獻於行在。駕還宮，賜號迎鑾功臣、檢校工部尚書、守嵐州刺史，賜犒軍錢二萬貫。

時車駕初還，三輔多盜，承嗣按兵警禦，輦轂乂安。及還屯於鄜，留別將馬嘉福五百騎宿衛。孟方立之襲遼州也，武皇遣承嗣設伏於榆社以待之。邢人既至，承嗣發伏，擊其歸兵，大敗之，獲其將奚忠信，以功授洺州刺史。及張浚之加兵於太原也，時鳳翔軍營霍邑，承嗣率一軍攻之，岐人夜遁，追擊至趙城，合大軍攻平陽，旬有三日而拔。師還，改教練使、檢校司徒。

乾寧二年，兗、鄆為汴人所攻，勢漸危蹙，遣使乞師於武皇；武皇遣承嗣率三千騎假道於魏，渡河援之。時李存信屯於莘縣，既而羅宏信背盟，掩擊王師，因茲隔絕。及瑄、瑾失守，承嗣與朱瑾、史儼同入淮南。承嗣、史儼皆驍將也，淮人得之，軍聲大振。〈（十國春秋·吳列傳》：太祖署為淮南行軍副使。）〉武皇深惜之，如失左右手，乃遣趙嶽間道使於淮南，請歸承嗣等；楊行密許之，遣使陳令存請修好於武皇。其年九月，汴將龐師古、葛從周出師，將收淮南，朱瑾率淮南軍三萬，與承嗣設伏於清口，大敗汴人，生獲龐師古。行密嘉其雄才，留而不遣，仍奏授檢校太尉，領鎮海軍節度使。天祐九年，淮人聞莊宗有柏鄉之捷，乃以承嗣為楚州節度使，以張犄角。十七年七月，卒於楚州，時年五十五。

史儼，代州雁門人。以便騎射給事於武皇。為帳中親將，驍果絕眾，善擒生設伏，望塵揣敵，所向皆捷。自武皇入定三輔，誅黃巢，每出師皆從。乾寧中，從討王行瑜，師次渭北，遣儼率五百騎護駕石門。時京城大擾，士庶多散布南山。儼分騎警衛，比駕還京，盜賊不作，以功授檢校右散騎常侍，屯於三橋者累月，昭宗寵錫優異。明年，與李承嗣率騎渡河援兗、鄆。時汴軍雄盛，自青、徐、兗、鄆，柵壘相望。儼與騎將安福順等，每以數千騎直犯營壘，左俘右斬，汴軍為之披靡。及朱瑾失守，與李承嗣等奔淮南。淮人比善水軍，不閑騎射，既得儼等，軍聲大振，尋挫汴軍於清口。其後並鍾傳，擒杜洪，削錢鏐，成行密之霸跡者，皆儼與承嗣之力也。淮人館遇甚厚，妻孥第舍必推其甲，故儼等盡其死力。〈（《十國春秋》云：儼累官滁州刺史。）〉天祐十三年，卒於廣陵。

蓋寓，蔚州人。祖祚，父慶，世為州之牙將。武皇起雲中，寓與康君立等推轂佐佑之，因為腹心。武皇節制雁門，署職為都押牙，領嵐州刺史。洎移鎮太原，改左都押牙、檢校左僕射。武皇與之決事，言無不從，凡出征伐，靡不衛從。〈（《通鑒》：光啟二年，駕幸興元，大將蓋寓說克用曰：「 鑾輿播遷，天下皆歸咎於我，今不誅朱玫，黜李煴，無以自湔洗。」克用從之。又，《通鑒考異》引《紀年錄》云：偽使至太原，太祖詰其事狀，曰：「皆朱玫所為。」將斬之以徇，大將蓋寓等言云云。太祖燔偽詔，械其使，馳檄喻諸鎮曰：「今月二十日，得襄王偽詔及朱玫文字，云：『田令孜脅遷鑾駕，播越梁、洋，行至半塗，六軍變擾，遂至蒼黃而晏駕，不知弑逆者何人。永念丕基不可無主，昨四鎮藩後推朕纂承，已於正殿受冊畢，改元大赦者。』李煴出自贅疣，名汙藩邸，智昏菽麥，識昧機權。李符擄之以塞辭，朱玫賣之以為利。呂不韋之奇貨，可見奸邪；蕭世誠之土囊，期於匪夕。近者，當道徑差健步，奉表起居，行朝現住巴、梁，宿衛比無騷動。而朱玫脅其孤騃，自號台衡，敢首亂階，明言晏駕，熒惑藩鎮，淩弱廟朝」云云。）〉乾寧二年，從入關討王行瑜，特授檢校太保、開國侯，令邑一千戶，領容管觀察經略使。光化初，車駕還京，授檢校太傅，封成陽郡公。

寓性通黠，多智數，善揣人主情。武皇性嚴急，左右難事，無委遇者，小有違忤，即置於法，惟寓承顏希旨，規其趨向，婉辭順意，以盡參裨。武皇或暴怒將吏，事將不測，寓欲救止，必佯佐其怒以責之，武皇怡然釋之。有所諫諍，必征近事以為喻，自武皇鎮撫太原，最推親信，中外將吏，無不景附，朝廷藩鄰，信使結托，先及武皇，次入寓門；既總軍中大柄，其名振主，梁祖亦使奸人離間，暴揚於天下，言蓋寓已代李，聞者寒心，武皇略無疑間。初，武皇既平王行瑜，旋師渭北，暴雨六十日，諸將或請入覲，且云：「天顏咫尺，安得不行覲禮。」武皇意未決，寓白曰：「車駕自石門還京，寢未安席，比為行瑜兄弟驚駭乘輿，今京師未寧，奸宄流議，大王移兵渡渭，必恐復動宸情。君臣始終，不必朝覲，但歸藩守，姑務勤王，是忠臣之道也。」武皇笑曰：「蓋寓尚阻吾入覲，況天下人哉！」即日班師。天祐二年三月，寓病篤，武皇日幸其第，手賜藥餌。初，寓家每事珍膳，窮極海陸，精於府饌，武皇非寓家年獻不食，每幸寓第，其往如歸，恩寵之洽，時我與比；及其卒也，哭之彌慟。莊宗即位，追贈太師。

伊廣，字言，〈（原本闕一字。）〉元和中右僕射慎之後。廣，中和末除授忻州刺史。遇天下大亂，乃委質於武皇。廣襟情灑落，善占對，累曆右職，授汾州刺史。時武皇主盟，諸侯景附，軍機締結，聘遺旁午，廣奉使稱旨，累遷至檢校司徒。乾寧四年，從征劉仁恭，武皇之師不利於成安寨，廣歿於賊。

有女為莊宗淑妃。子承俊，曆貝、遼二州刺史。

李承勳者，與廣同為牙將，善於奉使，名聞軍中。承勳累遷至太原少尹。劉守光之僭號也，莊宗遣承勳往使，問其釁端。承勳至幽州，見守光，如藩方聘問之禮。謁者曰：「燕王為帝矣，可行朝禮。」承勳曰：「吾大國使人，太原亞尹，是唐帝除授，燕主自可臣其部人，安可臣我哉！」守光聞之不悅，拘留於獄，數日而出，詰之曰：「臣我乎？」承勳曰：「燕君能臣我王，則我臣之；吾有死而已，安敢辱命！」會王師討守光，承勳竟歿於燕。

史敬鎔，太原人。事武皇為帳中綱紀，甚親任之。莊宗初嗣晉王位，李克寧陰構異圖，將害莊宗，事發有日矣，克寧密引敬鎔，以邪謀諭之。既而敬鎔白，貞簡太后惶駭，召張承業、李存璋等圖之。克寧等伏誅，以功累曆郡。同光初，為華州節度使，移鎮安州。天成中，入為金吾上將軍。期年，復授鄧州，至鎮數月卒。贈太尉。


Chinese text: This work was published before January 1, 1923, and is in the
public domain worldwide because the author died at least 100 years ago.
