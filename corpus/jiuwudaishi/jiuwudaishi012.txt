宗室

廣王全昱，太祖長兄，受禪後封。乾化元年，還睢陽，命內臣拜餞都外。王出宿至於偃師，仍詔其子衡王友諒侍從以歸。庶人篡位，授宋州節度使。貞明二年，卒。〈（《五代會要》：全昱，贈尚書令，諡德靖。《五代史闕文》：全昱，梁祖之兄也。既受禪，宮中開宴，惟親王得與。因為博戲，全昱酒酣，忽起取骰子擊盆迸散，大呼梁祖曰：「朱三，汝碭山一民，因天下饑荒，入黃巢作賊，天子用汝為四鎮節度使，富貴足矣，何故滅他李家三百年社稷，稱王稱朕，吾不忍見血吾族矣，安用博為！」梁祖不悅而罷。臣護按《梁史》《廣王全昱傳》曰：昱樸野，常呼帝為「三」。宮中博戲之事諱之。夫梁祖弑二君，弑一皇后，名臣被害者不可勝紀。及莊宗即位，盡誅朱氏，惟全昱先令終。至道初，知單州有稱廣王之後與尼訟田者，豈以一言之善，獨存其嗣耶！）〉

友諒，全昱子，初封衡王，後嗣廣王。繼曆藩郡，多行不法。坐弟友能反，廢囚京師。唐師入汴，與友能、友誨同日遇害。

友能，全昱子，封惠王，後為宋、滑二州留後。〈（案：友能後以叛廢，詳見《末帝紀》。又，《通鑒》云：龍德元年夏四月，陳州刺史惠王友能反，舉兵趨大梁。詔陝州留後霍彥威、宣義節度使王彥章、控鶴指揮使張漢傑將兵討之。友能至陳留，兵敗，走還陳州，諸軍圍之。秋七月，惠王友能降。庚子，詔赦其死，降封房陵侯。）〉

友誨，全昱子，封邵王。乾化元年，以檢校兵部尚書充控鶴指揮使。坐友能反廢，後為唐兵所殺。

安王友寧，字安仁，少習詩禮，長喜兵法，有倜儻之風。太祖鎮汴，累署軍職，每因出師，多命統驍果以從。及擒秦宗權，太祖令友寧監送宗權西獻於長安，詔加檢校右散騎常侍、行右監門衛將軍。自是繼立軍功，累官至檢校司空兼龔、柳二州刺史。太祖駐軍岐下，遣友寧領所部兵先歸梁苑，以備守禦。屬青帥王師範構亂，以關東諸鎮兵悉在岐、隴，欲乘虛竊發，自齊、魯至於華下，羅布奸黨，皆詐以委輸貢奉為名，陰與淮夷、並門結好。會有青人詣裴迪言其狀，迪以事告，友寧不俟命乃率兵萬餘人東討。師範遣其弟將兵圍齊州。友寧引兵救之，青寇大敗，奪馬四千蹄，斬首數千級。及昭宗歸長安，朝廷議迎駕功，友寧授嶺南西道節度使，加特進、檢校司徒，賜號迎鑾毅勇功臣。時青寇數千，越險潛伏，欲入兗州。友寧知之，伏兵於兗南邀之，大破賊眾，竟無免者。自是兗壁危窘，友寧督諸軍進逼營兵。首攻博昌縣，月餘未能拔。太祖怒，遣劉捍督戰。友寧乃下俘民眾十餘萬，各領負木石、牽牛驢，於城南為土山。既至，合人畜木石排而築之，冤枉之聲，聞數十里。俄而城陷，盡屠其邑人，清河為之不流。及進迫寇壘，與青人戰於石樓，王師小卻，友寧旁自峻阜馳騎以赴敵，所乘馬蹶而仆，遂沒於陣。友寧將戰之前日，有大白蛇蟠於帳中，友寧心惡之，既而果遇禍焉。

密王友倫，幼聰悟，喜筆劄，曉聲律。及長，好騎射，有經度之智，太祖每奇之，曰：「吾家千里駒也。」年十九，為宣武軍校。景福初，充元從騎軍都將，尋表為右武衛將軍，漸委戎事。太祖征兗、鄆，友倫勒所部兵收聚糧穀，以濟軍須。幽、滄軍至內黃，友倫前鋒夜渡河擊賊，奪馬千匹，擒斬甚眾。因引兵往八議關，卒逢晉軍萬餘騎，友倫乃分布兵士，多設疑軍。因聲鼓誓眾，士伍奮躍，追斬數十里。其後，李罕之請以上黨來歸，為晉軍所圍。太祖遣友倫總步騎數萬，越險救應，遂大破晉軍。唐朝加檢校司空、守藤州刺史。天復元年，岐、隴用兵，晉人乘虛侵於北鄙。友倫率徒兵三萬徑往礬山，晉人望塵奔逸。友倫與氏叔琮等躡其轍，追至太原，摩壘挑戰，獲牛馬萬餘。二年，領所部兵西赴鳳翔，前後累接戰。三年，昭宗歸長安，製授友倫寧遠軍節度使、檢校司徒，賜號迎鑾毅勇功臣。及太祖東歸，留友倫宿衛京師。歲餘，因會賓擊鞠，墜馬而卒。昭宗輟視朝一日，詔贈太傅，歸葬於碭山縣。

開平初，有司上言曰：「東漢受命，伯升預其始謀；西周尚親，叔虞荷其封邑。故皇兄存，凋零霜露，綿曆歲時，恩莫逮於陟岡，禮方宏於事日。皇侄故邕州節度使友寧、故容州節度使友倫，頃因締構，俱習韜鈐，並以戰功，歿於王事，永言帶礪，合議封崇。」於是存追封朗王，友寧追封安王，友倫追封密王。

郴王友裕，字端夫，太祖長子也。幼善射禦，從太祖征伐，性寬厚，頗得士心。唐中和中，太祖會並帥李克用攻圍華州，賊將黃鄴固守甚堅。俄有一人登陴大詈，克用令北騎連射，終不能中，命友裕射之，應弦而斃。大軍喜噪，聲震山谷，克用因以良弓百矢遺焉。太祖鎮汴，表為宣武軍牙校。及蔡賊殄滅，朝廷議功，加檢校左僕射，尋為牙內馬步都指揮使。景福元年，總大軍伐徐。時朱瑾領兗、鄆之眾，為徐戎外援，陣於彭門南石佛山下。友裕縱兵擊之，斬獲甚眾，瑾領殘黨宵遁。時都虞候朱友恭羽書聞於太祖，誣友裕按兵不追賊，太祖大怒，因驛騎傳符，令裨將龐師古代友裕為帥，仍令按劾其事。會使人誤致書於友裕，友裕懼，遂以數騎遁於山中。尋詣廣王於輝州，以訴其冤。賴元貞皇后聞而召之，令束身歸汴，力為營救，太祖乃舍之，令權知許州。乾寧二年，加檢校司空，尋為武寧軍節度留後。四年，太祖下東平，改天平軍留後，加檢校司徒。光啟元年，再領許州。天復初，為奉國軍節度留後。太祖兼鎮河中，以友裕為護國軍節度留後，尋遷華州節度使，加檢校太保、興德尹。天祐元年七月，兼行營都統，領步騎數萬，經略邠、岐。十月，友裕有疾，將校乃謀旋師，尋卒於梨園，歸葬東京。開平初，追贈郴王。乾化三年，又贈太師。

博王友文，本姓康，名勤，太祖養以為子，受禪後封為王。為東京留守，嗜酒，頗怠於為政。友珪弑逆，並殺友文。末帝即位，盡復官爵。

友珪，小字遙喜，母失其姓，本亳州營妓也。唐光啟中，帝徇地亳州，召而侍寢。月餘，將舍之而去，以娠告。是時，元貞皇后賢而有寵，帝素憚之，由是不果攜歸大梁，因留亳州，以別宅貯之。及期，妓以生男來告，帝喜，故字之曰遙喜。後迎歸汴。受禪後封郢王。開平四年十月，檢校司徒，充左右控鶴都指揮使，兼管四蕃將軍。乾化元年，充諸軍都虞候。二年，弑太祖篡位，均王以兵討之，自殺，追廢為庶人。〈（《五代會要》云：郢王友珪，開平元年五月九日封，至乾化二年六月三日篡位，偽改鳳曆元年。三月十七日，京城軍亂，侍衛袁象先率兵入宮，友珪自殺。少帝即位，追削為庶人。又載：周廣順中，張昭修實錄，奏云：梁末帝之上，有郢王友珪，篡弑居位，未有紀錄，請依《宋書》劉劭例，書為「元凶友珪」。案《梁實錄》今無考。）〉

福王友璋，太祖第五子，受禪後封。賀王友雍，太祖第六子，受禪後封。建王友徽，太祖第七子，受禪後封。

康王友孜，太祖第八子，末帝即位後封，以反誅。


Chinese text: This work was published before January 1, 1923, and is in the
public domain worldwide because the author died at least 100 years ago.
