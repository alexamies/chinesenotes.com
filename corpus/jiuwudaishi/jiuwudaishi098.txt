安重榮，朔州人。祖從義，利州刺史。父全，勝州刺史、振武蕃漢馬步軍都指揮使。重榮有膂力，善騎射。唐長興中，為振武道巡邊指揮使，犯罪下獄。時高行周為帥，欲殺之，其母赴闕申告，樞密使安重誨陰護之，張敬達之圍晉陽也，高祖聞重榮在代北，使人誘之，重榮乃召邊士，得千騎赴焉。高祖大喜，誓以土地。及即位，授成德軍節度使，累加至使相。自梁、唐已來，藩侯郡牧，多以勛授，不明治道，例為左右群小惑亂，賣官鬻獄，割剝蒸民，率有貪猥之名，其實賄賂半歸於下。惟重榮自能鉤距，凡有爭訟，多廷辯之，至於倉庫耗利，百姓科徭，悉入於己，諸司不敢窺覬。嘗有夫婦共訟其子不孝者，重榮面加詰責，抽劍令自殺之，其父泣曰：「不忍也。」其母詬詈，仗劍逐之。重榮疑而問之，乃其繼母也，因叱出，自後射之，一箭而斃，聞者莫不快意。由此境內以為強明，大得民情。重榮起於軍伍，暴得富貴，復睹累朝自節鎮遽升大位，每謂人曰：「天子，兵強馬壯者當為之，寧有種耶！」又以奏請過當，為權臣所否，心常憤憤，遂畜聚亡命，收市戰馬，有飛揚跋扈之志。〈（《通鑒》：帝之遣重榮代秘瓊也，戒之曰：「瓊不受代，當別除汝一鎮，勿以力取，恐為患滋深。」重榮由是以帝為怯，謂人曰：「秘瓊匹夫耳，天子尚畏之，況我以將相之重、士民之眾乎！」）〉嘗因暴怒殺部校賈章，以謀叛聞。章有女一人，時欲舍之，女曰：「我家三十口，繼經兵亂，死者二十八口，今父就刑，存此身何為？」再三請死，亦殺之。鎮人由是惡重榮之酷，而嘉賈女之烈焉。

天福中，朝廷姑息契丹，務安邊塞，重榮每見蕃使，必以箕踞慢罵。會有美棱數十騎由其境內，交言不遜，因盡殺之，契丹主大怒，責讓朝廷。朝廷隱忍，未即加罪，重榮乃密構吐渾等諸族，以為援助，上表論之。其略曰：

臣昨據熟吐渾節度使白承福、赫連公德等，各領本族三萬餘帳，自應州地界奔歸王化。續準生吐渾並渾葜兩突厥三部落，南北將沙陀、安慶、九府等，各領部族老小，並牛羊、車帳、甲馬，七八路慕化歸奔，俱至五臺及當府地界已來安泊。累據告勞，具說被契丹殘害，平取生口，率略羊馬，淩害至甚。又自今年二月後來，須令點檢強壯，置辦人馬衣甲，告報上秋向南行營，諸蕃部等實恐上天不祐，殺敗後隨例不存家族，所以預先歸順，兼隨府族，各量點檢強壯人馬約十萬眾。又準沿河党項及山前、山後、逸利、越利諸族部落等首領，並差人各將契丹所授官告、職牒、旗號來送納，例皆號泣告勞，稱被契丹淩虐，憤惋不已，情願點集甲馬，會合殺戮。續又朔州節度副使趙崇與本城將校殺偽節度使劉山，尋已安撫軍城，乞歸朝廷。臣相次具奏聞。昨奉宣頭及累傳聖旨，令臣凡有往復契丹，更須承奉，當候彼生頭角，不欲自起釁端，貴守初終，不愆信誓。仰認睿旨，深惟匿瑕，其如天道人心，至務勝殘去虐，須知機不可失，時不再來。竊以諸蕃不招呼而自至，朔郡不攻伐以自歸，蓋系人情，盡由天意。更念諸陷蕃節度使等，本自勛勞，早居富貴，沒身邊塞，遭酷虐以異常，企足朝廷，冀傾輸而不已，如聞傳檄，盡願倒戈。如臣者雖是愚蒙，粗知可否，不思忌諱，罄寫丹衷，細具敷陳，冀裨萬一。

其表數千言，大抵指斥高祖稱臣奉表，罄中國珍異，貢獻契丹，淩虐漢人，竟無厭足。又以此意為書，遺諸朝貴及藩鎮諸侯。高祖憂其變也，遂幸鄴都以詔諭之，凡有十焉。其略曰：「爾身為大臣，家有老母，忿不思難，棄君與親。吾因契丹而興基業，爾因吾而致富貴，吾不敢忘，爾可忘耶！且前代和親，只為安邊，今吾以天下臣之，爾欲以一鎮抗之，大小不等，無自辱焉。」重榮愈恣縱不悛，雖有此奏，亦密令人與契丹幽州帥劉晞結托。蓋重榮有內顧之心，契丹幸我多事，復欲侵吞中國，契丹之怒重榮，亦非本誌也。時重榮嘗與北來蕃使並轡而行，指飛鳥射之，應弦而落，觀者萬眾，無不快抃，蕃使因輟所乘馬以慶之，由是名振北方，自謂天下可以一箭而定也。又重榮素與襄州安從進連結，及聞從進將議起兵，而奸謀乃決。

天福六年冬，大集境內饑民，眾至數萬，揚旌向闕，聲言入覲。朝廷遣杜重威帥師禦之，遇於宗城。軍才成列，有賊將趙彥之臨陣卷旗來奔。重榮方戰，聞彥之背己，大恐，退於輜重中，王師因而擊之，一鼓而潰。重榮與十餘騎北走，其下部眾，屬嚴冬寒冽，殺戮及凍死者二萬餘人。重榮至鎮，取牛馬革旋為甲，使郡人分守夾城以待王師。〈（《宋史·解暉傳》：安重榮反鎮州，因舉兵向闕，至宗城，晉師逆戰，大破之。暉募軍中壯士百餘人，夜搗賊壘，殺獲甚眾。暉頻中流矢，而督戰自若，顏色不撓，以功遷列校。）〉杜重威至，有部將自西郭水門引官軍入焉，殺守陴百姓萬餘人，重威尋害導者，自收其功。重榮擁吐渾數百，匿於牙城，重威使人襲而得之，斬首以進。高祖禦樓閱其俘馘，宣露布訖，遣漆其頭顱，函送契丹。〈（《五代史補》：安重榮出鎮，常懷不軌之計久矣，但未發。居無何，廄中產朱鬃白馬，黑鴉生五色雛，以為鳳，乃欣然謂天命在己，遂舉兵反。指揮令取宗嶺路以向闕。時父老聞之，往往竊議曰：「事不諧矣，且王姓安氏，曰鞍得背而穩，何不取路貝州？若由宗嶺，是鞍及於鬃，得無危乎！」未幾，與王師先鋒遇，一戰而敗。）〉

安從進。〈（《歐陽史》：從進，其先索葛部人也。初事莊宗為護駕馬軍都指揮使，領貴州刺史，明宗時為保義彰武軍節度使。湣帝即位，徙領順化。清泰中，徙鎮山南東道。晉高祖即位，加同中書門下平章事。）〉天福六年，高祖幸鄴，討安重榮。少帝以鄭王留守京師，時和凝請於高祖曰：「陛下北征，臣料安從進必反，何以制之？」高祖曰：「卿意將奈何？」凝曰：「臣聞之兵法，先人者奪人。願陛下為空名宣敕十通授鄭王，有急則命將往。」從進聞高祖往北，遂反，少帝以空名授李建崇、郭金海討之。從進引兵攻鄧州，不克，進至湖陽，遇建崇等，大駭，以為神速，復為野火所燒，遂大敗，從進自焚。

張彥澤，其先出於突厥，後為太原人也。祖、父世為陰山府裨將。彥澤少有勇力，目睛黃而夜有光色，顧視若鷙獸焉。以騎射事後唐莊宗、明宗，以從戰有功，繼領郡守。高祖即位，擢為曹州刺史。從楊光遠圍範延光於鄴，以功授華州節度使，尋移鎮涇州，累官至檢校太保。

有從事張式者，以宗人之分，受其知遇。時彥澤有子為內職，素不葉父意，數行笞撻，懼其楚毒，逃竄外地，齊州捕送到闕，敕旨釋罪，放歸父所。彥澤上章，請行朝典，式以有傷名教，屢諫止之。彥澤怒，引弓欲射之，式僅而獲免。尋令人逐式出衙。式自為賓從，彥澤委以庶務，左右群小惡之久矣，因此讒構，互來迫脅，云：「書記若不便出，斷定必遭屠害。」式乃告病尋醫，攜其妻子將奔衍州。彥澤遣指揮使李興領二十騎追之，戒曰：「張式如不從命，即斬取頭來。」式懇告刺史，遂差人援送到汾州。節度使李周驛騎以聞，朝廷以姑息彥澤之故，有敕流式於商州。彥澤遣行軍司馬鄭元昭詣闕論請，面奏云：「彥澤若不得張式，恐致不測。」高祖不得已而從之。既至，決口割心，斷手足而死之。式父鐸詣闕訴冤，朝廷命王周代之。周至任，奏彥澤在郡惡跡二十六條，逃散五千餘戶。彥澤既赴闕，刑法官李濤等上章請理其罪，高祖下制，止令削奪一階一爵而已，時以為失刑。

少帝即位，桑維翰復舉之，尋出鎮安陽。既至，折節於士大夫，境內稱理，旋命領軍北屯恒、定。時易州地孤，漕運不繼，制令邢、魏、相、衛飛免以輸之，百姓荷擔累累於路，彥澤每援之以行，見羸困者，使其部眾代而助之。洎至北邊，不令百姓深入，即遣騎士以馬負糧而去，往來既速，且無邀奪之患，聞者嘉之。陽城之戰，彥澤之功出於諸將之右，其後與敵接戰，頻獻捷於闕下，咸謂其感高祖不殺之恩，補昔年之過也。開運三年冬，契丹既南牧，杜重威兵次瀛州。彥澤為契丹所啖，密已變矣。乃通款於契丹，請為前導，因促騎說重威，引軍沿滹水西援常山，既而與重威通謀。及王師降於中渡，契丹主遣彥澤統二千騎趨京師，以制少帝，且示公卿兆民以存撫之意。彥澤以是歲十二月十六日夜，自封丘門斬關而入，以兵圜宮城。翌日，遷帝於開封府舍，凡內帑奇貨，悉輦歸私邸，仍縱軍大掠，兩日方止。〈（《東都事略·李處耘傳》云：居京師，遇張彥澤之暴，處耘善射，獨當裏門，殺數十人，里中賴之。）〉時桑維翰為開封尹，彥澤召至麾下，待之不以禮。維翰責曰：「去年拔公於罪人之中，復領大鎮，授以兵權，何負恩一至此耶？」彥澤無以對。是夜殺維翰，盡取其家財。

彥澤自謂有功於契丹，晝夜以酒樂自娛。當在京巡檢之時，出入騎從常數百人，旗幟之上題曰「赤心為主」，觀者無不竊笑。又所居第，財貨山積。楚國夫人丁氏，即少帝弟曹州節度使延煦之母也，有容色，彥澤使人取之，太后遲回未與，彥澤立遣人載之而去，其負國欺君也如是。數日之內，恣行殺害，或軍士擒獲罪人至前，彥澤不問所犯，但瞋目出一手豎三指而已，軍士承其意，即出外斷其腰領焉。彥澤與偽閣門使高勛不協，因乘醉至其門，害其仲父、季弟，暴屍於門外。及契丹帳泊於北郊，勛往訴其冤，時契丹主已怒彥澤剽掠京城，遂令鎖之。仍以彥澤罪惡宣示百官及京城士庶，且云：「彥澤之罪，合誅與否？」百官連狀具言罪在不赦，市肆百姓亦爭投狀，疏彥澤之罪。戎王知其眾怒，遂令棄市，仍令高勛監決，斷腕出鎖，然後刑之。勛使人剖其心以祭死者，市人爭其肉而食之。〈（《五代史補》：李濤常憤張彥澤殺邠州幕吏張式而取其妻，濤率同列上疏，請誅彥澤以謝西土，高祖方姑息武夫，竟不從。未幾，契丹南侵，至中渡橋，彥澤首降。戎王喜，命以本軍統蕃部控弦之士，先入京師。彥澤自以功不世出，乃挾宿憾殺開封尹桑維翰。濤聞之，謂親知曰：「吾曾上疏請誅彥澤，今國家失守，彥澤所為如此，吾之首領容可保乎！然無可奈何，誰能伏藏溝瀆而取辱耶！」於是自寫門狀，求見彥澤。其狀云：「上疏請殺太尉人李濤，謹隨狀納命。」彥澤覽之，欣然降階迎之。然濤猶未安，復曰：「太尉果然相恕乎？」彥澤曰：「覽公門狀，見『納命』二字，使人怒氣頓息，又何憂哉！」濤素滑稽，知其必免，又戲為伶人詞曰：「太尉既相恕，何不將壓驚絹來。」彥澤大笑，卒善待之。）〉

趙德鈞，本名行實，幽州人也。少以騎射事滄州連帥劉守文，守文為弟守光所害，遂事守光，署為幽州軍校。及唐莊宗伐幽州，德鈞知其必敗，乃遁歸莊宗。莊宗善待之，賜姓，名曰紹斌，累歷郡守，從平梁，遷滄州節度使。同光三年，移鎮幽州。明宗即位，遂歸本姓，始改名德鈞。其子延壽尚明宗女興平公主，故德鈞尤承倚重。天成中，定州王都反，契丹遣惕隱領精騎五千來援都，至唐河，為招討使王晏球所敗。會霖雨相繼，所在泥淖，敗兵北走，人馬饑疲，德鈞於要路邀之，盡獲餘眾，擒特哩袞已下首領數十人，獻於京師。明年，王都平，加兼侍中，頃之，加東北面招討使。

德鈞奏發河北數鎮丁夫，開王馬口至遊口，以通水運凡二百里。又於閻溝築壘，以戍兵守之，因名良鄉縣，以備鈔寇。又於幽州東築三河城，北接薊州，頗為形勝之要，部民由是稍得樵牧。德鈞鎮幽州凡十餘年，甚有善政，累官至檢校太師、兼中書令，封北平王。〈（《遼史》：天贊六年，遣人以詔賜盧龍軍節度使趙德鈞。七年，趙德鈞遣人進時果。蓋德鈞久在邊境，嘗與契丹通好也。）〉清泰三年夏，晉高祖起義於晉陽。九月，契丹敗張敬達之軍於太原城下，唐末帝詔德鈞以本軍由飛狐路出賊後邀之。時德鈞子延壽為樞密使，唐末帝命帥軍屯上黨，德鈞乃以所部銀鞍契丹直三千騎至鎮州，率節度使華溫琪同赴征行，自吳兒峪路趨昭義，與延壽會於西唐店。十一月，以德鈞為諸道行營都統，以延壽為太原南面招討使，遣端明殿學士呂琦賫賜官告，兼令犒軍。琦從容言天子委任之意，德鈞曰：「既以兵相委，焉敢惜死。」時範延光領兵二萬軍於遼州，德鈞欲並其軍，奏請與延光會合。唐末帝諭延光，疑其奸謀，不從。德鈞、延壽自潞州引軍至團柏谷，德鈞累奏乞授延壽鎮州節度，末帝不悅，謂左右曰：「趙德鈞父子堅要鎮州，茍能逐退蕃戎，要代予位，亦所甘心；若玩寇要君，但恐犬兔俱斃。」朝廷繼馳書詔，促令進軍，德鈞持疑不果，乃遣使於契丹，厚賫金幣，求立以為帝，仍許晉祖長鎮太原，契丹主不之許。

及楊光遠以晉安寨降於契丹，德鈞父子自團柏谷南走潞州，一行兵士，投戈棄甲，自相騰踐，死者萬計。時德鈞有愛將時賽，率輕騎東還漁陽，其部曲尚千餘人，與散亡之卒俱集於潞州。是日，潞州節度使高行周亦自北還，及至府門，見德鈞父子在城上，行周謂曰：「某與大王鄉人，宜以忠言相告，城中無鬥粟可食，請大王速迎車駕，自圖安計，無取後悔焉。」德鈞遂與延壽出降契丹。高祖至，德鈞父子迎謁於馬前，高祖不禮之。時契丹主問德鈞曰：「汝在幽州日，所置銀鞍契丹直何在？」德鈞指示之，契丹盡殺於潞之西郊，遂鎖德鈞父子入蕃。及見國母述律氏，盡以一行財寶及幽州田宅籍而獻之，國母謂之曰：「汝父子自覓天子何耶？」德鈞俯首不能對。〈（《通鑒》：太后問曰：「汝近者何為在太原？」德鈞曰：「奉唐主之命。」太后曰：「汝從吾兒求為天子，何妄語耶！」又自指其心曰：「此不可欺也。」又曰：「吾兒將行，吾戒之云：『趙大王若引兵北向榆關，亟須引歸，太原不可救也。』汝欲為天子，何不先擊退吾兒，徐圖亦未晚。汝為人臣，既負其主，不能擊敵，又欲乘亂邀利，所為如此，何面目復求生乎？」德鈞俯首不能對。）〉又問：「田宅何在？」曰：「俱在幽州。」國母曰：「屬我矣，又何獻也？」至天福二年夏，德鈞卒於契丹。〈（《契丹國志》：德鈞郁郁不多食，逾年而死。德鈞既卒，國主釋延壽而用之。）〉

延壽，本姓劉氏。父曰邧，常山人也，嘗任蓚令。梁開平初，滄州節度使劉守文陷其邑，時德鈞為偏將，獲延壽並其母種氏，遂養之為子。延壽姿貌妍柔，稍涉書史，尤好賓客，亦能為詩。〈（《太平廣記》引《趙延壽傳》云：延壽幼習武略，即戎之暇，時復以篇什為意，嘗在北庭賦詩曰：「占得高原肥草地，夜深生火折林梢。」南人聞者傳之。）〉及長，尚明宗女興平公主。初為汴州司馬，明宗即位，授汝州刺史，歷河陽、宋州節度使，入為上將軍，充宣徽使，遷樞密使，兼鎮徐州。及高祖起義於晉陽，唐末帝幸懷州，委延壽北伐。後高祖至潞州，延壽與父德鈞俱陷北庭。未幾，契丹主以延壽為幽州節度使，封燕王，尋為樞密使兼政事令。

天福末，契丹與少帝絕好，契丹主委延壽以圖南之事，許以中原帝之。延壽乃導誘蕃戎，蠶食河朔。晉軍既降於中渡，戎主命延壽就寨安撫諸寫，仍賜龍鳳褚袍，使衣之而往。謂之曰：「漢兒兵士，皆爾有之，爾宜親自慰撫。」延壽至營，杜重威、李守貞已下皆迎謁於馬前。及契丹入汴，時降軍數萬，皆野次於陳橋，契丹主慮有變，欲盡殺之。延壽聞之，遽請見戎王，曰：「臣伏見今日已前，皇帝百戰千征，始收得晉國，不知皇帝自要治之乎？為他人取之乎？」契丹主變色曰：「爾何言之過也！朕以晉人負義，舉國南征，五年相殺，方得中原，豈不自要為主，而為他人耶？卿有何說，速奏朕來！」延壽曰：「皇帝嘗知吳、蜀與晉朝相殺否？」曰：「知。」延壽曰：「今中原南自安、申，西及秦、鳳，沿邊數千里，並是兩界守戍之所。將來皇帝歸國時，又漸及炎蒸，若吳、蜀二寇交侵中國，未知許大世界，教甚兵馬禦捍？茍失堤防，豈非為他人取也。」戎王曰：「我弗知也，為之奈何？」延壽曰：「臣知上國之兵，當炎暑之時，沿吳、蜀之境，難為用也。未若以陳橋所聚降軍團並，別作軍額，以備邊防。」戎王曰：「我念在壺關、陽城時，亦曾言議，未獲區分，致五年相殺，此時入手，如何更不翦除？」延壽曰：「晉軍見在之數，如今還似從前盡在河南，誠為不可。臣請遷其軍，並其家口於鎮、定、雲、朔間以處之，每歲差伊分番，於河外沿邊防戍，上策也。」戎王忻然曰：「一取大王商量。」由是陳橋之眾獲免長平之禍焉。

延壽在汴久之，知契丹主無踐言之意，乃遣李崧達語契丹主，求立為皇太子，崧不得已言之。契丹主曰：「我於燕王，無所愛惜，但我皮肉堪與燕王使用，亦可割也，何況他事！我聞皇太子，天子之子合作，燕王豈得為之也！」因命與燕王加恩。時北來翰林學士承旨張礪，擬延壽為中京留守、大丞相、錄尚書事、都督中外諸軍事，樞密使、燕王如故。契丹主覽狀，索筆圍卻「錄尚書事、都督中外諸軍事」之字，乃付翰林院草制焉。又以其子匡贊為河中節度使。延壽在汴州，復娶明宗小女為繼室。先是，延州節度使周密為其子廣娶焉，已納財畢，親迎有日矣，至是延壽奪取之。契丹主自汴回至邢州，命升延壽坐在契丹左右相之上。契丹主死，延壽下教於諸道，稱權知南朝軍國事。是歲六月一日，為永康王烏裕所鎖，籍其家財，分給諸部。尋以延壽入國，竟卒於契丹。

匡贊歷漢、周兩朝，累授節鎮及統軍使。仕皇朝，歷廬、延、邠、鄜等四鎮焉。

張礪，字夢臣，磁州滏陽人也。祖慶，父寶，世為農。礪幼嗜學，有文藻。在布衣時，或睹民間爭競，必為親詣公府，辨其曲直，其負氣也如此。唐同光初，擢進士第，尋拜左拾遺，直史館。會郭崇韜伐蜀，奏請礪掌軍書。蜀平，崇韜為魏王繼岌所誅，時崇韜左右親信皆懼禍奔逃，惟礪詣魏王府第，慟哭久之，時人皆服其高義。及魏王班師，礪從副招討使任圜東歸。至利州，會康延孝叛，回據漢州，圜奉魏王命，回軍西討延孝。時礪獻謀於圜，請伏精兵於後，先以羸師誘之，圜深以為然。延孝本驍將也，任圜乃儒生也，延孝聞圜至，又睹其羸師，殊不介意，及戰酣，圜發精兵以擊之，延孝果敗，遂擒之以歸。是歲四月五日至鳳翔，內官向延嗣奉莊宗命，令誅延孝。監軍李延襲已聞洛中有變，故留延孝，且害任圜之功故也。圜未決，礪謂圜曰：「此賊構亂，遂致凱旋差晚，且明公血戰擒賊，安得違詔養禍，是破檻放虎，自貽其咎也。公若不決，余自殺此賊。」任圜不得已，遂誅延孝。天成初，明宗知其名，召為翰林學士。再丁父母憂，服闋，皆復入為學士，歷禮部、兵部員外郎、知制誥充職。未幾，父之妾卒。初，妾在世，礪以久侍先人，頗亦敬奉，諸幼子亦以祖母呼之。及卒，礪疑其事，詢於同僚，未有以對，礪即托故歸於滏陽，閑居三年，不行其服，論情制宜，識者韙之。清泰中，復授尚書比部郎中、知制誥，依前充學士。

高祖起於晉陽，唐末帝命趙延壽進討，又命翰林學士和凝與延壽偕行。礪素輕凝，慮不能集事，因自請行，唐末帝慰而許之。及唐軍敗於團柏谷，與延壽俱陷於契丹，契丹以舊職縻之，累官至吏部尚書。契丹入汴，授右僕射、平章事、集賢殿大學士，隨至鎮州。會契丹主卒，永康王北去，蕭翰自東京過常山，乃引鐵騎圍其第。時礪有疾，方伏枕，翰見礪責之曰：「爾言於先帝，雲不得任蕃人作節度使，如此則社稷不永矣；又先帝來時，令我於汴州大內安下，爾言不可；又我為汴州節度使，爾在中書，何故行帖與我？」礪抗聲而對，辭氣不屈，翰遂鎖礪而去。〈（《遼史》：礪抗聲曰：「此國家大體，安危所系，吾實言之。欲殺即殺，奚以鎖為！」）〉鎮州節度使滿達勒尋解其鎖，是夜以疾卒，家人燼其骨，歸葬於滏陽。

礪素耿直，嗜酒無檢。始陷契丹時，曾背契丹南歸，為追騎所獲，契丹主怒曰：「爾何舍我而去？」礪曰：「礪，漢人也，衣服飲食與此不同，生不如死，請速就刃。」契丹主顧通事高唐英曰：「我常戒爾輩善待此人，致其逃去，過在爾輩。」因笞唐英一百，其為契丹主善待也如此。礪平生抱義憐才，急於獎拔，聞人之善，必攘袂以稱之，見人之貧，亦倒篋以濟之，故死之之日，中朝士大夫亦皆嘆惜焉。

蕭翰者，契丹諸部之長也。父曰阿缽。劉仁恭鎮幽州，阿巴曾引眾寇平州，仁恭遣驍將劉雁郎與其子守光率五百騎先守其州，阿缽不知，為郡人所紿，因赴牛酒之會，為守光所擒。契丹請贖之，仁恭許其請，尋歸。阿巴妹為安巴堅妻，則德光之母也。翰有妹，亦嫁於德光，故國人謂翰為國舅。契丹入東京，以翰為宣武軍節度使。契丹比無姓氏，翰將有節度之命，乃以蕭為姓，翰為名，自是翰之一族皆稱姓蕭。契丹主北去，留翰以鎮河南。時漢高祖已建號於太原，翰懼，將北歸，慮京師無主，則眾皆為亂，乃遣蕃騎至洛京迎唐明宗幼子許王從益知南朝軍國事。從益至，翰率蕃將拜於殿上。翌日，翰乃輦其寶貨鞍轡而北。漢人以許王既立，不復為亂，果中其狡計。翰行至鎮州，遇張礪，翰以舊事致忿，就第數其失而鎖之。翰歸本國，為永康王烏裕所鎖，尋卒於本土。

劉晞者，涿州人也。父濟雍，累為本郡諸邑令長。晞少以儒學稱於鄉里，嘗為唐將周德威從事，後陷於契丹，契丹以漢職縻之。天福中，契丹命晞為燕京留守，嘗於契丹三知貢舉，歷官至同平章事、兼侍中。隨契丹入汴，授洛京留守。會河陽軍亂，晞走許州，又奔東京，蕭翰遣兵援晞至洛下。契丹主死，晞自洛復至東京，隨蕭翰北歸，遂留鎮州。漢初，與滿達勒同奔定州，後卒於北蕃。〈（《契丹國志》：劉珂，晞之子也，尚世宗妹燕國公主。）〉

崔廷勛，不知何許人也。〈（《通鑒註》引宋白曰：廷勛本河內人。）〉形貌魁偉，美須髯。幼陷契丹，歷仕至雲州節度使，官至侍中。契丹入汴，遷少帝於封禪寺，遣廷勛以兵防守，尋授河陽節度使，甚得民情。契丹北行，武行德率軍趨河陽，廷勛為行德所逐，乃與奚王伊剌保懷州，尋以兵反攻行德，行德出戰，為廷勛所敗。及契丹主死，遂歸鎮州。漢初，與麻達勒同奔定州，後沒於北蕃。

史臣曰：帝王之尊，必由天命。雖韓信、彭越之勇，吳濞、淮南之勢，猶不可以妄冀，而況二安之庸昧，相輔為亂，固宜其自取滅亡也。後之擁強兵蒞重鎮者，得不以為鑒乎！彥澤狼子野心，盈貫而死，晚矣！德鈞諸人，與晉事相終始，故附見於茲焉。


Chinese text: This work was published before January 1, 1923, and is in the
public domain worldwide because the author died at least 100 years ago.
