薛廷珪，其先河東人也。父逢，咸通中為秘書監，以才名著於時。廷珪，中和年在西川登進士第，累曆台省。〈（《舊唐書》：大順初，累遷司勳員外郎、知制誥。）〉乾寧中，為中書舍人。駕在華州，改散騎常侍，尋請致仕，客遊蜀川。昭宗遷洛陽，征為禮部侍郎。〈（《舊唐書》：光化中，復為中書舍人，遷邢部、吏部二侍郎，權知禮部貢舉，拜尚書左丞。）〉時柳璨屠害朝士，衣冠畢罹其毒，廷珪以居常退讓獲全。〈（《新唐書》：朱全忠兼四鎮，廷珪以官告使至汴，客將先見，諷其拜。廷珪佯不曉，曰：「吾何德，敢受令公拜乎！」及見，卒不肯加禮。）〉入梁為禮部尚書。莊宗平定河南，以廷珪年老，除太子少師致仕。〈（《通鑒》：廷珪與李琪嘗為太祖冊禮使。）〉同光三年九月卒。贈右僕射。所著《鳳閣詞書》十卷、《克家志》五卷，並行於世。初，廷珪父逢，著《鑿混沌》、《真珠簾》等賦，大為時人所稱。廷珪既壯，亦著賦數十篇，同為一集，故目曰《克家志》。

崔沂，〈（《新唐書·宰相世係表》：沂，字德潤。）〉大中時宰相魏公鉉之幼子也。兄沆，廣明初亦為宰輔。沂舉進士第，曆監察、補闕。昭宗時，累遷至員外郎、知制誥。性抗厲守道，而文藻非優，嘗與同舍顏蕘、錢珝俱秉筆，見蕘、珝贍速，草制數十，無妨譚笑，而沂自愧。翌日，謁國相訴曰：「沂疏淺，不足以供詞翰之職。」相輔然之，移為諫議大夫。入梁，為御史司憲，糾繆繩違，不避豪右。開平中，金吾街使寇彥卿入朝，過天津橋，市民梁現者不時回避，前導伍伯捽之，投石欄以致斃。彥卿自前白於梁祖，梁祖命通事舍人趙可封宣諭，令出私財與死者之家，以贖其罪。沂奏劾曰：「彥卿位是人臣，無專殺之理。況天津橋御路之要，正對端門，當車駕出入之途，非街使震怒之所。況梁現不時回避，其過止於鞭笞。捽首投驅，深乖朝憲，請論之以法。」梁祖惜彥卿，令沂以過失論，沂引鬥競律，以怙勢力為罪首，下手者減一等。又鬥毆條，不鬥故毆傷人者，加傷罪一等。沂表入，責授彥卿遊擊將軍、左衛中郎將。沂剛正守法，人士多之。遷左司侍郎，改太常卿，轉禮部尚書。貞明中，帶本官充西京副留守。時張全義留守、天下兵馬副元帥、河南尹、判六軍諸衛事、守太尉、中書令、魏王，名位之重，冠絕中外。沂至府，客將白以副留守合行廷禮，沂曰：「張公官位至重，然尚帶府尹之名，不知副留守見尹之儀何如？」全義知之，遽引見沂，勞曰：「彼此有禮，俱老矣，勿相勞煩。」莊宗興復唐室，復用為左丞，判吏部尚書銓選司，坐累謫石州司馬。明宗即位，召還，復為左丞。以衰疾告老，授太子少保致仕。卒於龍門之別墅，時年七十餘。贈太子少傅。

劉嶽，字昭輔。其先遼東襄平人，元魏平定遼東，徙家於代，隨孝文遷洛，遂為洛陽人。八代祖民部尚書渝國公政會，武德時功臣。祖符，蔡州刺史。父珪，洪洞縣令。符有子八人，皆登進士第。珪之母弟瑰、玕，異母弟崇夷、崇龜、崇望、崇魯、崇謨。崇龜，乾寧中廣南節度使；崇望，乾寧中宰相；崇魯、崇謨、崇夷，並曆朝省。嶽少孤，亦進士擢第，曆戶部巡官、鄭縣簿、直史館，轉左拾遺、侍御史。梁貞明初，召入翰林為學士。嶽為文敏速，尤善談諧，在職累遷戶部侍郎，在翰林十二年。莊宗入汴，隨例貶均州司馬，尋丁母憂，許自貶所奔喪，服闋，授太子詹事。明宗即位，曆兵部吏部侍郎、秘書監、太常卿。卒年五十六。贈吏部尚書。嶽文學之外，通於典禮。天成中，奉詔撰《新書儀》一部，文約而理當，今行於世。

子溫叟，仕至御史中丞。〈（《國老談苑》云：劉溫叟方正守道，以名教為己任。幼孤，事母以孝聞，其母甚賢。初為翰林學士，私庭拜母，母即命二婢箱擎公服、金帶，置於階下，謂溫叟曰：「此汝父長興中入翰林時所賜也。自先君子薨背以來，嘗懼家門替墜，今汝能自致青雲，繼父之職，可服之無愧矣！」因欷歔掩泣。溫叟伏地號慟，退就別寢，素衣蔬食，追慕數日，然後服之，士大夫以為得禮。）〉

封舜卿，〈（案：原本有闕文。據《新唐書·宰相世係表》，封氏世居渤海蓚縣。舜卿，字讚聖，父敖，字碩夫，戶部尚書、渤海縣男。《唐書》有傳。）〉仕梁，為禮部侍郎，知貢舉。開平三年，奉使幽州，以門生鄭致雍從行，復命之日，又與致雍同受命入翰林為學士。致雍有俊才，舜卿雖有文辭，才思拙澀，及試五題，不勝困弊，因托致雍秉筆，當時譏者以為座主辱門生。〈（案：以下有闕文。）〉莊宗同光已來，累曆清顯。封氏自太和以來，世居兩製，以文筆稱於時。舜卿從子渭，〈（《世係表》：渭，字希叟。）〉昭宗遷洛時，為翰林學士，舜卿為中書舍人，叔侄對掌內外製。

從子翹，於梁貞明中亦為翰林學士。天成中，為給事中，因轉對上言，以星辰合度，風雨應時，請御前香一合，帝親爇一炷，餘令於塔廟中焚之，貴表精至。議者以翹時推名族，出朝苑，登瑣闈，甚有岩廊之望，而忽有此請，乃近諸妖佞耳，物望由是減之。〈（案：以下殘闕。）〉

竇夢徵，同州人。少苦心為文，登進士第，曆校書郎，自拾遺召入翰林，充學士。梁貞明中，加兩浙錢鏐元帥之命。夢徵以鏐無功於中原，兵柄不宜虛授，其言切直。梁末帝以觸時忌，左授外任。〈（《玉堂閑話》：竇以錢公無功於本朝，僻在一方，坐邀恩澤，不稱是命，乃抱麻哭於朝。翌日，竇謫掾於東州。）〉有頃，復召為學士。及莊宗入汴，夢徵以例貶沂州，居嘗感梁末帝舊恩，因為《祭故君文》云：「嗚呼！四海九州，天回眷命，一女二夫，人之不幸。當革故以鼎新，若金銷而火盛，必然之理，夫何足競」云。秉筆者皆許之，尋量移宿州。天成初，遷中書舍人，復入為翰林學士、工部侍郎。卒，贈禮部尚書。〈（《玉堂閑話》：竇失意被謫，嘗鬱鬱不樂，曾夢有人謂曰：「君無自苦，不久當復故職。然將來慎勿為丞相，苟有是命，當萬計避之。」其後竇復居禁職。有頃，遷工部侍郎。竇忽憶夢中所言，深惡其事。然已受命，不能遜避，未幾果卒。）〉夢徵隨計之秋，文稱甚高，尤長於箋啟，編為十卷，目曰《東堂集》，行於世。

李保殷，河南洛陽人也。昭宗朝，自處士除太子正字，改錢塘縣尉。浙東帥董昌辟為推官，調補河府兵曹參軍，曆長水令、《毛詩》博士，累官至太常少卿、端王傅。入為大理卿，撰《刑律總要》十二卷；與兵部侍郎郗殷象論刑法事。左降房州司馬。同光初，授殿中監，以其素有明法律之譽，拜大理卿；未滿秩，屬為人所製。保殷曰：「人之多辟，無自立辟。」乃謝病以歸，卒於洛陽。

歸藹，字文彥，吳郡人也。曾祖登，祖融，父仁澤，位皆至列曹尚書、觀察使。藹登進士第，及升朝，遍曆三署。〈（案：以下疑有闕文。據《舊唐書· 昭宗紀》：天祐元年七月，宴於文思殿。朱全忠入，百官或坐於廊下，全忠怒，笞通引官何凝。丙寅，製金紫光祿大夫、行御史中丞、上柱國韓儀責授棣州司馬，侍御史歸藹責授登州司戶，坐百官傲全忠也。）〉同光初，為尚書右丞，遷刑、戶二部侍郎，以太子賓客致仕，卒年七十六。

孔邈，文宣王四十一代孫。身長七尺餘，神氣溫厚。登進士第，曆校書郎、萬年尉，充集賢校理，為諫議大夫，以年老致仕。〈（案：《孔邈傳》，原本殘闕。考《冊府元龜》云：乾寧五年，登進士第，除校書郎。崔遠在中書，奏為萬年尉，充集賢校理，以親舅獨孤損方在廊廟，避嫌不赴職。）〉

張文寶，昭宗朝諫議大夫顗之子也。文寶初，依河中朱友謙為從事。莊宗即位於魏州，以文寶知制誥，曆中書舍人、刑部侍郎、左散騎常侍、知貢舉，遷吏部侍郎。文寶性雅淡稽古。長興初，奉使浙中，泛海船壞，水工以小舟救，文寶與副使吏部郎中張絢信風至淮南界，偽吳楊溥禮待甚至，兼厚遺錢幣、食物。文寶受其食物，反其錢幣，吳人善之，送文寶等復至杭州宣國命，還青州，卒。

子吉，嗣位邑宰。

陳乂，薊門人也。少好學，善屬文。因避亂，客於浮陽，轉徙於大梁。梁將張漢傑延於私邸，表授太子舍人。莊宗平梁，郭崇韜遙領常山，召居賓榻。崇韜從魏王繼岌伐蜀，署為招討判官。崇韜死，明宗即位，隨任圜歸闕，圜薦之於朝，除膳部員外郎、知制誥，累遷中書舍人。乂性陰僻，寡與人合，不為當路所與。尋移左散騎常侍，由是忿以成疾，逾月而卒。

乂微有才術，嘗自恃其能。為判官日，人有造者，垂帷深處，罕見其面。及居西掖，而姿態愈倨，位竟不至公卿，蓋器度促狹者也。然乂性孤執，尤廉於財。長興中，嘗自舍人銜命冊晉國公主石氏於太原，晉高祖善待之，但訝其高岸。人或有獻可於乂，宜陳一謳頌以稱晉高祖之美，可邀其厚賄耳。乂曰：「人生貧富，咸有定分，未有持天子命違禮以求利，既損國綱，且虧士行，乂今生所不為也。」聞者嘉之。晉高祖即位，贈禮部尚書。

劉讚，魏州人也。幼有文性。父比，為令錄，誨以詩書，夏月令服青襦單衫。比每肉食，別置蔬食以飯讚，謂之曰：「肉食，君之祿也。爾欲食肉，當苦心文藝，自可致之，吾祿不可分也。」由是讚及冠有文辭，年三十餘登進士第。魏州節度使羅紹威署巡官，罷歸京師，依開封尹劉鄩。久之，租庸使趙岩表為巡官，累遷至戶部員外郎，職如故。莊宗入汴，租庸副使孔謙以讚里人，表為鹽鐵判官。天成中，曆知制誥、中書舍人。與學士竇夢徵同年登第，鄰居友善，夢徵卒，讚與同年楊凝式緦麻為位而哭，其家無嫡長，與視喪事，恤其孀稚，人士稱之。改御史中丞、刑部侍郎。

讚性雍和，與物無忤，居官畏慎，人若以私幹之，雖權豪不能移其操。未幾，改秘書監，兼秦王傅。〈（《冊府元龜》：秦王為元帥，秦王府判官、太子詹事王居敏與讚鄉曲之舊，以秦王盛年自恣，須朝中選端士納誨，冀其稟畏，乃奏薦讚焉。）〉讚節概貞素，忽聞其命，掩泣固辭，竟不能止。〈（案《通鑒》：瓚自以左遷，泣訴，不得免。胡三省注云：唐制，六部侍郎除吏部之外，餘皆從四品下；王傅從三品。然六部侍郎為向用，王傅為左遷，以職事有閑劇之不同也。當是時，從榮地居儲副，則秦王傅不可以閑官。言蓋以從榮輕佻峻急，恐豫其禍，故求脫耳。）〉時秦王參佐，皆新進小生，動多輕脫，每稱頌秦王功德，阿意順旨，隻奉談笑，惟讚從容諷議，必獻嘉言。秦王常接見賓僚及遊客，於酒筵之中，悉令秉筆賦詩。〈（《冊府元龜》：時從榮溺於篇章，凡門客及通謁遊士，必坐於客次，自出題目，令賦一章，然後接見。）〉讚為師傅，亦與諸客混，然容狀不悅。秦王知其意，自是戒典客，讚至勿通，令每月一度至衙。〈（《言行龜鑒》載：劉讚諫秦王曰：「殿下宜以孝敬為職，浮華非所尚也。」秦王不悅，戒閽者後弗引進。）〉讚既官係王府，不敢朝參，不通慶吊，但閉關喑嗚而已，及秦王得罪，或言讚止於朝降，而讚已服麻衣備驢乘在門矣。聞其言曰：「豈有國君之嗣，一旦舉室塗地，而賓佐朝降，得免死，幸也。」俄而台史示敕，長流嵐州，即時赴貶所。在嵐州逾年，清泰二年春，詔歸田里。妻紇幹氏塗中卒，讚比羸瘠，慟哭殆絕，因之亦病，行及石會關而卒，時年六十餘。

史臣曰：自唐祚橫流，衣冠掃地，苟無端士，孰恢素風。如廷珪之文學，崔沂之剛正，劉嶽之典禮，舜卿之掌誥，洎夢徵而下，皆蔚有貞規，無虧懿範，固可以為搢紳之圭表，聳朝廷之羽儀，以之垂名，夫何不韙。


Chinese text: This work was published before January 1, 1923, and is in the
public domain worldwide because the author died at least 100 years ago.
