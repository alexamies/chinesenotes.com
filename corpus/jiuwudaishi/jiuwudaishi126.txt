馮道，字可道，瀛州景城人。其先為農為儒，不恒其業。道少純厚，好學能文，不恥惡衣食，負米奉親之外，惟以披誦吟諷為事，雖大雪擁戶，凝塵滿席，湛如也。天祐中，劉守光署為幽州掾。守光引兵伐中山，訪於僚屬，道常以利害箴之，守光怒，置於獄中，尋為人所救免。守光敗，遁歸太原，監軍使張承業辟為本院巡官。承業重其文章履行，甚見待遇。時有周元豹者，善人倫鑒，與道不洽，謂承業曰：「馮生無前程，公不可過用。」時河東記室盧質聞之曰：「我曾見杜黃裳司空寫真圖，道之狀貌酷類焉，將來必副大用，元豹之言不足信也。」承業尋薦為霸府從事，俄署太原掌書記，時莊宗並有河北，文翰甚繁，一以委之。莊宗與梁軍夾河對壘，一日，郭崇韜以諸校伴食數多，主者不辦，請少罷減。莊宗怒曰：「孤為效命者設食都不自由，其河北三鎮，令三軍別擇一人為帥，孤請歸太原以避賢路。」遽命道對面草詞，將示其眾。道執筆久之，莊宗正色促焉，道徐起對曰：「道所掌筆硯，敢不供職。今大王屢集大功，方平南寇，崇韜所諫，未至過當，阻拒之則可，不可以向來之言，喧動群議，敵人若知，謂大王君臣之不和矣。幸熟而思之，則天下幸甚也。」俄而崇韜入謝，因道為之解焉，人始重其膽量。莊宗即位鄴宮，除省郎，充翰林學士，自綠衣賜紫。梁平，遷中書舍人、戶部侍郎。丁父憂，持服於景城。〈（《談苑》：道聞父喪，即徒步見星以行，家人從後持衣囊追及之。）〉遇歲儉，所得俸余悉賑於鄉里，道之所居惟蓬茨而已，凡牧宰饋遺，鬥粟匹帛無所受焉。時契丹方盛，素聞道名，欲掠而取之，會邊人有備，獲免。

明宗入洛，遽謂近臣安重誨曰：「先帝時馮道郎中何在？」重誨曰：「近除翰林學士。」明宗曰：「此人朕素諳委，甚好宰相。」俄拜端明殿學士，端明之號，自道始也。未幾，遷中書侍郎、刑部尚書、平章事。凡孤寒士子，抱才業、素知識者皆與引用；唐末衣冠，履行浮躁者必抑而鎮之。有工部侍郎任贊，因班退，與同列戲道於後曰：「若急行，必遺下《兔園冊》。」道知之，召贊謂曰：「《兔園冊》皆名儒所集，道能諷之，中朝士子止看文場秀句，便為舉業，皆竊取公聊，何淺狹之甚耶！」贊大愧焉。〈（《歐陽史》云：《兔園策》者，鄉校俚儒教田夫牧子之所誦也。《北夢瑣言》云：《兔園策》乃徐、庾文體，非鄙樸之談，但家藏一本，人多賤之。《困學紀聞》云：《兔園策府》三十卷，唐蔣王惲令僚佐杜嗣先仿應科目策，自設問對，引經史為訓註。惲，太宗子，故用梁王兔園名其書，馮道《兔園策》謂此也。）〉復有梁朝宰臣李琪，每以文章自擅，曾進《賀平中山王都表》云：「復真定之逆賊」。道讓琪曰：「昨來收復定州，非真定也。」琪昧於地理，頓至折角。其後百僚上明宗徽號凡三章，道自為之，其文渾然，非流俗之體，舉朝服焉。道尤長於篇詠，秉筆則成，典麗之外，義含古道，必為遠近傳寫，故漸畏其高深，由是班行肅然，無澆漓之態。繼改門下侍郎、戶部吏部尚書、集賢殿弘文館大學士，加尚書左僕射，封始平郡公。一日，道因上謁既退，明宗顧謂侍臣曰：「馮道性純儉，頃在德勝寨居一茅庵，與從人同器食，臥則芻槁一束，其心晏如也。及以父憂退歸鄉里，自耕樵采，與農夫雜處，略不以素貴介懷，真士大夫也。」天成、長興中，天下屢稔，朝廷無事。明宗每禦延英，留道訪以外事，道曰：「陛下以至德承天，天以有年表瑞，更在日慎一日，以答天心。臣每記在先皇霸府日，曾奉使中山，徑井陘之險，憂馬有蹶失，不敢怠於銜轡；及至平地，則無復持控，果為馬所顛仆，幾至於損。臣所陳雖小，可以喻大。陛下勿以清晏豐熟，便縱逸樂，兢兢業業，臣之望也。」明宗深然之。他日又問道曰：「天下雖熟，百姓得濟否？」道曰：「穀貴餓農，穀賤傷農，此常理也。臣憶得近代有舉子聶夷中《傷田家詩》云：『二月賣新絲，五月糶秋穀。醫得眼下瘡，剜卻心頭肉。我願君王心，化作光明燭。不照綺羅筵，遍照逃亡屋。』」明宗曰：「此詩甚好。」遂命侍臣錄下，每自諷之。道之發言簡正，善於裨益，非常人所能及也。時以諸經舛繆，與同列李愚委學官田敏等，取西京鄭覃所刊石經，雕為印版，流布天下，後進賴之。明宗崩，唐末帝嗣位，以道為山陵使，禮畢，出鎮同州，循故事也。道為政閑淡，獄市無撓。一日，有上介胡饒，本出軍吏，性粗獷，因事詬道於牙門，左右數報不應。道曰：「此必醉耳！」因召入，開尊設食，盡夕而起，無撓慍之色。未幾，入為司空。

及晉祖入洛，以道為首相。二年，契丹遣使加徽號於晉祖，晉祖亦獻徽號於契丹，謂道曰：「此行非卿不可。」道無難色。晉祖又曰：「卿官崇德重，不可深入沙漠。」道曰：「陛下受北朝恩，臣受陛下恩，何有不可！」〈（楊內翰《談苑》云：道與諸相歸中書，食訖，外廳堂吏前白道言北使事。吏人色變手戰，道取紙一幅，署云：「道去。」即遣寫敕進，堂吏泣下。道遣人語妻子，不復歸家，即日舍都亭驛，不數日北行。晉祖餞宴，語以家國之故，煩耆德遠使，自酌卮酒賜之，泣下。）〉及行，將達西樓，契丹主欲郊迎，其臣曰：「天子無迎宰相之禮。」因止焉，其名動殊俗也如此。〈（《談苑》云：契丹賜其臣牙笏及臘日賜牛頭者為殊禮，道皆得之，作詩以紀曰：「牛頭偏得賜，象笏更容持。」契丹主甚喜，遂潛諭留意，道曰：「南朝為子，北朝為父，兩朝皆為臣，豈有分別哉！」道在契丹，凡得所賜，悉以市薪炭，征其意，云：「北地苦寒，老年所不堪，當為之備。」若將久留者。契丹感其意，乃遣歸，道三上表乞留，固遣乃去，猶更住館中月餘。既行，所至留駐，凡兩月方出境，左右語道曰：「當北土得生還，恨無羽翼，公獨宿留，何也？」道曰：「縱急還，彼以筋腳馬，一夕即追及，亦何可脫，但徐緩即不能測矣。」眾乃服。四年二月，始至京師。）〉及還，朝廷廢樞密使，依唐朝故事，並歸中書，其院印付道，事無巨細，悉以歸之。尋加司徒、兼侍中，進魯國公。晉祖曾以用兵事問道，道曰：陛下歷試諸艱，創成大業，神武睿略，為天下所知，討伐不庭，須從獨斷。臣本自書生，為陛下在中書，守歷代成規，不敢有一毫之失也。臣在明宗朝，曾以戎事問臣，臣亦以斯言答之。」晉祖頗可其說。道嘗上表求退，晉祖不之覽，先遣鄭王就省，謂曰：「卿來日不出，朕當親行請卿。」道不得已出焉。當時寵遇，無與為比。

晉少帝即位，加守太尉，進封燕國公。道嘗問朝中熟客曰：「道之在政事堂，人有何說？」客曰：「是非相半。」道曰：「凡人同者為是，不同為非，而非道者，十恐有九。昔仲尼聖人也，猶為叔孫武叔所毀，況道之虛薄者乎！」然道之所持，始終不易。後有人間道於少帝曰：「道好平時宰相，無以濟其艱難，如禪僧不可呼鷹耳！」由是出道為同州節度使。歲餘，移鎮南陽，加中書令。契丹入汴，道自襄、鄧召入，戎王因從容問曰：「天下百姓，如何可救？」道曰：「此時百姓，佛再出救不得，惟皇帝救得。」其後衣冠不至傷夷，皆道與趙延壽陰護之所至也。是歲三月，隨契丹北行，與晉室公卿俱抵常山。俄而比主卒，永康王代統其眾。及北去，留其族嘉裏以據常山。時漢軍憤激，因共逐出嘉裏，尋復其城。道率同列四出按撫，因事從宜，各安其所。人或推其功，道曰：「儒臣何能為，皆諸將之力也。」道以德重，人所取則，乃為眾擇諸將之勤宿者，以騎校白再榮權為其帥，軍民由是帖然，道首有力焉。道在常山，見有中國士女為契丹所俘者，出橐裝以贖之，皆寄於高尼精舍，後相次訪其家以歸之。又，契丹先留道與李崧、和凝及文武官等在常山，是歲閏七月二十九日，契丹有詔追崧，令選朝士十人赴木葉山行事。契丹麻答召道等至帳所，欲諭之，崧偶先至，知其意，懼形於色。契丹麻答將以明日與朝士齊遣之，崧乃不俟道，與凝先出，既而相遇於帳門之外，因與分手俱歸。俄而李筠等縱火與契丹交鬥，鼓槊相及。是日若齊至，與麻答相見，稍或躊躇，則悉為俘矣。時論者以道布衣有至行，立公朝有重望，其陰報昭感，多此類也。

及自常山入覲，漢祖嘉之，拜守太師。〈（《洛陽搢紳舊聞記》：贈大監張公璨，漢祖即位之初為上黨戎判。漢祖在北京時，大聚甲兵，禁牛皮不得私貿易及民間盜用之，如有牛死，即時官納其皮，其有犯者甚眾。及即大位，三司舉行請禁天下牛皮法，與河東時同，天下苦之。會上黨民犯牛皮者二十餘人，獄成，罪俱當死。大監時為判官，獨執曰：「主上欽明，三司不合如此起請，二十餘人死尚間可，使天下犯者皆銜冤而死乎！且主上在河東，大聚甲兵，須藉牛皮，嚴禁可也，今為天下君，何少牛皮，立法至於此乎！」遂封奏之。時三司使方用事，執政之地，除馮瀛王外皆惡之，曰：「豈有州郡使敢非朝廷詔敕！」力言於漢祖。漢祖亦怒曰：「昭義一判官，是何敢如此！其犯牛皮者，依敕俱死。大監以非毀詔敕，亦死。」敕未下，獨瀛王非時請見。漢祖出，瀛王曰：「陛下在河東時，斷牛皮可也，今既有天下，牛皮不合禁。陛下赤子枉死之，亦足為陛下惜。昭義判官，以卑位食陛下祿，居陛下官，不惜軀命，敢執而奏之，可賞不可殺。臣當輔弼之任，使此敕枉害天下人性命，臣不能早奏，使陛下正，臣罪當誅。」稽首再拜。又曰：「張璨不合加罪，望加敕赦之。」漢祖久之曰：「已行之矣。」馮瀛王曰：「敕未下。」漢祖遽曰：「與赦之。」馮曰：「勒停可乎？」上曰：「可。」由是改其敕，記其略曰：「三司邦計，國法攸依，張璨體事未明，執理乖當，宜停見職，犯牛皮者貸命放之。」大監聽宣敕訖，聞敕云「執理乖當」，尚曰：「中書自不能執理，若一一教外道判官執理，則焉用彼相乎！」）〉乾祐中，道奉朝請外，平居自適。一日，著《長樂老自敘》云：

余世家宗族，本始平、長樂二郡，歷代之名實，具載於國史家牒。余先自燕亡歸晉，事莊宗、明宗、閔帝、清泰帝，又事晉高祖皇帝、少帝。契丹據汴京，為北主所制，自鎮州與文武臣僚、馬步將士歸漢朝，事高祖皇帝、今上。顧以久叨祿位，備歷艱危，上顯祖宗，下光親戚。亡曾祖諱湊，累贈至太傅，亡曾祖母崔氏，追封梁國太夫人；亡祖諱炯，累贈至太師，亡祖母褚氏，追封吳國太夫人；亡父諱良建，秘書少監致仕，累贈至尚書令，母張氏，追封魏國太夫人。

余階自將仕郎，轉朝議郎、朝散大夫、銀青光祿大夫、金紫光祿大夫、特進、開府儀同三司。職自幽州節度巡官、河東節度巡官、掌書記，再為翰林學士，改授端明殿學士、集賢殿大學士、太微宮使，再為宏文館大學士，又充諸道鹽鐵轉運使、南郊大禮使、明宗皇帝晉高祖皇帝山陵使，再授定國軍節度、同州管內觀察處置等使，一為長春宮使，又授武勝軍節度、鄧隨均房等州管內觀察處置等使。官自攝幽府參軍、試大理評事、檢校尚書祠部郎中兼侍御史、檢校吏部郎中兼御史中丞、檢校太尉、同中書門下平章事、檢校太師、兼侍中，又授檢校太師、兼中書令。正官自行臺中書舍人，再為戶部侍郎，轉兵部侍郎、中書侍郎，再為門下侍郎、刑部吏部尚書、右僕射，三為司空，兩在中書，一守本官，又授司徒、兼侍中，賜私門十六戟，又授太尉、兼侍中，又授戎太傅，又授漢太師。爵自開國男至開國公、魯國公，再封秦國公、梁國公、燕國公、齊國公。食邑自三百戶至一萬一千戶，食實封自一百戶至一千八百戶。勛自柱國至上柱國。功臣名自經邦致理翊贊功臣至守正崇德保邦致理功臣、安時處順守義崇靜功臣、崇仁保德寧邦翊聖功臣。

先娶故德州戶掾褚諱濆女，早亡，後娶故景州弓高縣孫明府諱師禮女，累封蜀國夫人。亡長子平，自秘書郎授右拾遺、工部度支員外郎；次子吉，自秘書省校書郎授膳部金部職方員外郎、屯田郎中；第三亡子可，自秘書省正字授殿中丞、工部戶部員外郎；第四子幼亡；第五子義，自秘書郎改授銀青光祿大夫、檢校國子祭酒兼御史中丞，充定國軍衙內都指揮使，職罷改授朝散大夫、左春坊太子司議郎、授太常丞；第六子正，自協律郎改授銀青光祿大夫、檢校國子祭酒兼御史中丞，充定國軍節度使，職罷改授朝散大夫、太僕丞。長女適故兵部崔侍郎諱衍子太僕少卿名絢，封萬年縣君；三女子早亡。二孫幼亡。唐長興二年敕，瀛州景城縣莊來蘇鄉改為元輔鄉，朝漢裏為孝行裏。洛南莊貫河南府洛陽縣三州鄉靈臺裏，奉晉天福五年敕，三州鄉改為上相鄉，靈臺裏改為中臺裏，時守司徒、兼侍中；又奉八年敕，上相鄉改為太尉鄉，中臺裏改為侍中裏，時守太尉、兼侍中。

靜思本末，慶及存亡，蓋自國恩，盡從家法，承訓誨之旨，關教化之源，在孝於家，在忠於國，口無不道之言，門無不義之貨。所願者下不欺於地，中不欺於人，上不欺於天，以三不欺為素。賤如是，貴如是，長如是，老如是，事親、事君、事長、臨人之道，曠蒙天恕，累經難而獲多福，曾陷蕃而歸中華，非人之謀，是天之祐。六合之內有幸者，百歲之後有歸所。無以珠玉含，當以時服斂，以籧篨葬，及擇不食之地而葬焉，以不及於古人故。祭以特羊，戒殺生也，當以不害命之物祭。無立神道碑，以三代墳前不獲立碑故。無請謚號，以無德故。又念自賓佐至王佐及領藩鎮時，或有微益於國之事節，皆形於公籍。所著文章篇詠，因多事散失外，收拾得者，編於家集，其間見其志，知之者，罪之者，未知眾寡矣。有莊、有宅、有群書，有三子可以襲其業。於此日五盥，日三省，尚猶日知其所亡，月無忘其所能。為子、為弟、為人臣、為師長、為夫、為父，有子、有猶子、有孫，奉身即有餘矣。為時乃不足，不足者何？不能為大君致一統、定八方，誠有愧於歷職歷官，何以答乾坤之施。時開一卷，時飲一杯，食味別聲、被色，老安於當代耶！老而自樂，何樂如之！時乾祐三年朱明月長樂老序云。

及太祖平內難，議立徐州節度使劉赟為漢嗣，遣道與秘書監趙上交、樞密直學士王度等往迎之。道尋與赟自徐赴汴，行至宋州，會澶州軍變。樞密使王峻遣郭崇領兵至，屯於衙門外，時道與上交等宿於衙內。是日，赟率左右甲士闔門登樓，詰崇所自，崇言太祖已副推戴。左右知其事變，以為道所賣，皆欲殺道等以自快。趙上交與王度聞之，皆惶怖不知所為，惟道偃仰自適，略無懼色，尋亦獲免焉。道微時嘗賦詩云：「終聞海嶽歸明主，未省乾坤陷吉人。」至是其言驗矣。〈（《青箱雜記》載馮道詩全篇云：莫為危時便愴神，前程往往有期因，終聞海嶽歸明主，未省乾坤陷吉人。道德幾時曾去世，舟車何處不通津，但教方寸無諸惡，狼虎叢中也立身。）〉廣順初，復拜太師、中書令，太祖甚重之，每進對不以名呼。及太祖崩，世宗以道為山陵使。會河東劉崇入寇，世宗召大臣議欲親征，道諫止之，世宗因言：「唐初，天下草寇蜂起，並是太宗親平之。」道奏曰：「陛下得如太宗否？」世宗怒曰：「馮道何相少也！」乃罷。及世宗親征，不及扈從，留道奉太祖山陵。時道已抱疾。及山陵禮畢，奉神主歸舊宮，未及祔廟，一夕薨於其第，時顯德元年四月十七日也，享年七十有三。世宗聞之，輟視朝三日，冊贈尚書令，追封瀛王，謚曰文懿。

道歷任四朝，三入中書，在相位二十餘年，以持重鎮俗為己任，未嘗以片簡擾於諸侯，平生甚廉儉。逮至末年，閨庭之內，稍徇奢靡，其子吉，尤恣狂蕩，道不能制，識者以其不終令譽，鹹嘆惜之。〈（《五代史補》：馮道之鎮同州也，有酒務吏乞以家財修夫子廟，道以狀付判官參詳其事。判官素滑稽，因以一絕書判後云：「荊棘森森繞杏壇，儒官高貴盡偷安，若教酒務修夫子，覺我慚惶也大難。」道覽之有愧色，因出俸重創之。馮瀛王道之在中書也，有舉子李導投贄所業，馮相見之，戲謂曰：「老夫名道，其來久矣，加以累居相府，秀才不可謂不知，然亦名導，於禮可乎？」李抗聲對曰：「相公是無寸底道字，小子有寸底導字，何謂不可也！」公笑曰：「老夫不惟名無寸，諸事亦無寸，吾子可謂知人矣。」了無怒色。馮吉，瀛王道之子，能彈琵琶，以皮為弦，世宗嘗令彈於御前，深欣善之，因號其琵琶曰「繞殿雷」也。道以其惰業，每加譴責，而吉攻之愈精，道益怒，凡與客飲，必使庭立而彈之，曲罷或賜以束帛，命背負之，然後致謝。道自以為戒勖極矣，吉未能悛改，既而益自若。道度無可奈何，嘆曰：「百工之司藝而身賤，理使然也。此子不過太常少卿耳。」其後果終於此。）〉

史臣曰：道之履行，郁有古人之風；道之宇量，深得大臣之禮。然而事四朝，相六帝，可得為忠乎！夫一女二夫，人之不幸，況於再三者哉！所以飾終之典，不得謚為文貞、文忠者，蓋謂此也。


Chinese text: This work was published before January 1, 1923, and is in the
public domain worldwide because the author died at least 100 years ago.
