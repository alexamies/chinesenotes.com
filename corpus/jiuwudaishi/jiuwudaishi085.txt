開運三年冬十月甲子，正衙命使冊皇太妃安氏。己丑，以樞密直學士、禮部侍郎邊光範為翰林學士，以給事中邊歸讜為左散騎常侍，以翰林學士、祠部員外郎、知制誥張沆為右諫議大夫。辛未，以鄴都留守杜威為北面行營都招討使，以侍衛親軍都指揮使、鄆州節度使李守貞為兵馬都監，兗州安審琦為左右廂都指揮使，徐州符彥卿為馬軍左廂都指揮使，滑州皇甫遇為馬軍右廂都指揮使，貝州梁漢璋為馬軍都排陣使，前鄧州宋彥筠為步軍左廂都指揮使，奉國左廂都指揮使王饒為步軍右廂都指揮使，洺州團練使薛懷讓為先鋒都指揮使。〈（案：《通鑒》載，當時敕榜曰：「先取瀛、鄚，安定關南；次復幽、燕，蕩平塞北。」蓋狃於陽城之役而驟驕也。）〉癸酉，冊吳國夫人馮氏為皇后。乙亥，以侍衛馬軍都指揮使李彥韜權知侍衛司事。丙戌，鳳翔節度使秦王李從嚴薨，輟朝，冊贈尚書令。丁亥，邠州節度使李德充卒，輟朝，贈太尉。

十一月戊子朔，以給事中盧撰為右散騎常侍，以尚書兵部郎中兼侍御史、知雜事陳觀為左諫議大夫。觀以祖諱「義」，乞改官，尋授給事中。庚寅，樞密使、中書侍郎兼戶部尚書、平章事馮玉加尚書右僕射，以皇子鎮寧軍節度使延煦為陜州節度使，以陜州留後焦繼勛為鳳翔留後，以前定州留後安審琦為邠州留後，以右僕射和凝為左僕射。甲午，兩浙節度使吳越國王錢宏佐起復舊任。丁酉，詔李守貞知幽州行府事。戊申，日南至，禦崇元殿受朝賀。是月，北面行營招討使杜威率諸將領大軍自鄴北征，師次瀛州城下，貝州節度使梁漢璋戰死。杜威等以漢璋之敗，遂收軍而退。行次武強，聞契丹入寇，欲取直路，自冀、貝而南。會張彥澤領騎自鎮定至，且言契丹可破之狀，於是大軍西趨鎮州。

十二月丁巳朔，〈（案：以下有闕文。據《通鑒》云：丁巳朔，李穀自書密奏，且言大軍危急之勢，請車駕幸滑州，遣高行周、符彥卿扈從，及發兵守澶州、河陽，以備敵之奔沖。遣軍將關勛走馬上之。）〉己未，杜威奏，駐軍於中渡橋。庚申，以前司農卿儲延英為太子賓客。詔徐州符彥卿屯澶州。辛酉，詔澤潞、鄴都、邢洺、河陽運糧赴中渡，杜威遣人口奏軍前事宜，勢迫故也。壬戌，又遣高行周屯澶州，景延廣守河陽。博野縣都監張鵬入奏蕃軍事勢。丙寅，定州李殷奏，前月二十八日夜，領捉生四百人往曲陽嘉山下，逢敵軍車帳，殺千餘人，獲馬二百匹。詔宋州高行周充北面行營都部署，符彥卿充副，邢州方太充都虞候，領後軍駐於河上，以備敵騎之奔沖也。時契丹遊騎涉滹水而南，至欒城縣。自是中渡寨為蕃軍隔絕，探報不通，朝廷大恐，故委行周等繼領兵師守扼津要，且以張其勢也。己巳，邢州方太奏，此月六日，契丹與王師戰於中渡，王師不利，奉國都指揮使王清戰死。庚午，幸沙臺射兔。壬申，始聞杜威、李守貞等以此月十日率諸軍降於契丹。是夜，相州節度使張彥澤受契丹命，率先鋒二千人，自封丘門斬關而入。癸酉旦，張彥澤頓兵於明德門外，京城大擾。前曹州節度使石赟死，帝之堂叔也。時自中渡寨隔絕之後，帝與大臣端坐憂危，國之衛兵，悉在北面，計無所出。十六日聞滹水之降。是夜，偵知張彥澤已至滑州，召李崧、馮玉、李彥韜入內計事，方議詔河東劉知遠起兵赴難，至五鼓初，張彥澤引蕃騎入京。宮中相次火起，帝自攜劍驅擁后妃已下十數人，將同赴火，為親校薛超所持。俄自寬仁門遞入契丹主與皇太后書，帝乃止，旋令撲滅煙火。大內都點檢康福全在寬仁門宿衛，登樓覘賊，彥澤呼而下之。癸酉，帝奉表於戎主曰：

孫臣某言：今月十七日寅時，相州節度使張彥澤、都監傅住兒部領大軍入京，賫到翁皇帝賜太后書示，於滹沱河降下杜重威一行馬步兵士，見領蕃漢步騎來幸汴州者。

往者，唐運告終，中原失馭，數窮否極，天缺地傾。先人有田一成，有眾一旅，兵連禍結，力屈勢孤。翁皇帝救患摧鋒，興利除害，躬擐甲胄，深入寇場。犯露蒙霜，度雁門之險；馳風掣電，行中冀之誅。黃鉞一麾，天下大定。勢淩宇宙，義感神明，功成不居，遂興晉祚，則翁皇帝有大造於石氏也。

旋屬天降鞠兇，先君即世，臣遵承遺旨，纘紹前基。諒暗之初，荒迷失次，凡有軍國重事，皆委將相大臣。至於擅繼宗祧，既非稟命；輕發文字，輒敢抗尊。自啟釁端，果貽赫怒，禍至神惑，運盡天亡。十萬師徒，皆望風而束手；億兆黎庶，悉延頸以歸心。臣負義包羞，貪生忍恥，自貽顛覆，上累祖宗，偷度晨昏，茍存食息。翁皇帝若惠顧疇昔，稍霽雷霆，未賜靈誅，不絕先祀，則百口荷更生之德，一門銜無報之恩，雖所願焉，非敢望也。臣與太后並妻馮氏及舉家戚屬，見於郊野面縛俟罪次。所有國寶一面、金印三面，今遣長子陜府節度使延煦、次子曹州節度使延寶管押進納，並奉表請罪，陳謝以聞。

甲戌，張彥澤遷帝與太后及諸宮屬於開封府，遣控鶴指揮使李榮將兵監守。是夜，開封尹桑維翰、宣徽使孟承誨皆遇害。帝以契丹主將至，欲與太后出迎，彥澤先表之，稟契丹主之旨報云：「比欲許爾朝覲上國，臣僚奏言，豈有兩個天子道路相見！今賜所佩刀子，以慰爾心。」己卯，皇子延煦、延寶自帳中回，得敵詔慰撫，帝表謝之。時契丹主以所送傳國寶制造非工，與載籍所述者異，使人來問。帝進狀曰：「頃以偽主王從珂於洛京大內自焚之後，其真傳國寶不知所在，必是當時焚之。先帝受命，旋制此寶，在位臣僚，備知其事。臣至今日，敢有隱藏」云。時移內庫至府，帝使人取帛數段，主者不與，謂使者曰：「此非我所有也。」又使人詣李崧求酒，崧曰：「臣有酒非敢愛惜，慮陛下杯酌之後憂躁，所作別有不測之事，臣以此不敢奉進。」丙戌晦，百官宿封禪寺。

明年正月朔，契丹主次東京城北。百官列班，遙辭帝於寺，詣北郊以迎契丹主。帝舉族出封丘門，肩轝至野，契丹主不與之見，遣泊封禪寺。文武百官素服紗帽，迎謁契丹主於郊次，俯伏俟罪，契丹主命起之，親自慰撫。契丹主遂入大內，至昏出宮，是夜宿於赤堈。偽詔應晉朝臣僚一切仍舊，朝廷儀制並用漢禮。戊子，殺鄭州防禦使楊承勛，責以背父之罪，令左右臠割而死。〈（《遼史》：以其弟承信為平盧軍節度使，襲父爵。）〉己丑，斬張彥澤於市，以其剽劫京城，恣行屠害也。〈（《遼史》云：以張彥澤擅徙重貴開封，殺桑維翰，縱兵大掠，不道，斬於市。）〉庚寅，洛京留守景延廣自扼吭而死。辛卯，契丹制，降帝為光祿大夫、檢校太尉，封負義侯，黃龍府安置。其地在渤海國界。癸巳，遷帝於封禪寺，遣蕃大將崔廷勛將兵守之。癸卯，帝與皇太后李氏、皇太妃安氏、皇后馮氏、皇弟重睿、皇子延煦延寶俱北行，以宮嬪五十人、內官三十人、東西班五十人、醫官一人、控鶴官四人、禦廚七人、茶酒三人、儀鸞司三人、軍健二十人從行。宰臣趙瑩、樞密使馮玉、侍衛馬軍都指揮使李彥韜隨帝入蕃，契丹主遣三百騎援送而去。所經州郡，長吏迎奉，皆為契丹主阻絕，有所供饋亦不通。〈（《宋史·李穀傳》：少帝蒙塵而北，舊臣無敢候謁者，穀獨拜迎於路，君臣相對泣下。穀曰：「臣無狀，負陛下。」因傾囊以獻。）〉嘗一日，帝與太后不能得食，乃殺畜而啖之。帝過中渡橋，閱前杜威營寨之跡，慨然憤嘆，謂左右曰：「我家何負，為此賊所破，天乎！天乎！」於是號慟而去。至幽州，傾城士庶迎看於路，見帝慘沮，無不嗟嘆。〈（《宣政雜錄》：徽宗北狩，經薊縣梁魚務，有還鄉橋，石少帝所命名也，里人至今呼之。）〉駐留旬餘，州將承契丹命，犒帝於府署，趙延壽母以食饌來獻。自范陽行數十程，過薊州、平州，至榆關沙塞之地，略無供給，每至宿頓，無非路次，一行乏食，宮女、從官但采木實野蔬，以救饑弊。又行七八日至錦州，契丹迫帝與妃後往拜安巴堅遺像，帝不勝屈辱，泣曰：「薛超誤我，不令我死，以至今日也。」又行數十程，渡遼水，至黃龍府，即此所命安置之地也。

六月，契丹國母召帝一行往懷密州，州在黃龍府西北千戎王裏。行至遼陽，皇后馮氏以帝陷蕃，過受艱苦，令內官潛求毒藥，將自飲之，並以進帝，不果而止。又行二百里，會國母為永康王所執，永康王請帝卻往遼陽城駐泊，帝遣使奉表於永康，且賀克捷，自是帝一行稍得供給。

漢乾祐元年四月，永康王至遼陽，帝與太后並詣帳中，帝御白衣紗帽，永康止之，以常服謁見。帝伏地雨泣，自陳過咎，永康使左右扶帝上殿，慰勞久之，因命設樂行酒，從容而罷。永康帳下從官及教坊內人望見故主，不勝悲咽，內人皆以衣帛藥餌獻遺於帝。及永康發離遼陽，取內官十五人、東西班十五人及皇子延煦，並令隨帳上陘，陘即蕃王避暑之地也。有禪奴舍利者，即永康之妻兄也，知帝有小公主在室，詣帝求之，帝辭以年幼不可。又有東西班數輩善於歌唱，禪奴又請之，帝乃與之。後數日，永康王馳取帝幼女而去，以賜綽諾錫裏。至八月，永康王下陘，太后馳至霸州，詣永康，求於漢兒城寨側近賜養種之地，永康許諾，令太后於建州住泊。

漢乾祐二年二月，帝自遼陽城發赴建州。行至中路，太妃安氏得疾而薨，乃焚之，載其燼骨而行。帝自遼陽行十數日，過儀州、灞州，遂至建州。節度使趙延暉盡禮奉迎，館帝於衙署中。其後割寨地五千餘頃，其地至建州數十里。帝乃令一行人員於寨地內築室分耕，給食於帝。是歲，述律王子遣契丹數騎詣帝，取內人趙氏、聶氏疾馳而去。趙、聶者，帝之寵姬也，及其被奪，不勝悲憤。

漢乾祐三年八月，太后薨。周顯德初，有漢人自塞北而至者，言帝與後及諸子俱無恙，猶在建州，其隨從職官役使人輩，自蕃中亡歸，物故者大半矣。〈（《郡齋讀書志》云：《晉朝陷蕃記》，範質撰。質，石晉末在翰林，為出帝草降表，知其事為詳。記少帝初遷於黃龍府，後居於建州，凡十八年而卒。案：契丹丙午歲入汴，順數至甲子歲為十八年，實太祖乾德二年也。《五代史補》：少主之嗣位也，契丹以不俟命而擅立；又，景延廣辱其使。契丹怒，舉國南侵。以駙馬都尉杜重威等領駕下精兵甲禦之於中流渡橋。既而契丹之眾已深入，而重威等奏報未到朝廷。時桑維翰罷相，為開封府尹，謂僚佐曰：「事急矣，非大臣鉗口之時。」乃叩內閣求見，欲請車駕親征，以固將士之心。而少主方在後苑調鷹，至暮竟不召。維翰退而嘆曰：「國家阽危如此，草澤逋客亦宜下問，況大臣求見而不召耶！事亦可知矣。」未幾，杜重威之徒降於契丹，少主遂北遷。）〉

史臣曰：少帝以中人之才，嗣將墜之業，屬上天不祐，仍歲大饑，尚或絕強敵之歡盟，鄙輔臣之謀略。奢淫自縱，謂有泰山之安；委托非人，坐受平陽之辱。族行萬里，身老窮荒。自古亡國之醜者，無如帝之甚也。千載之後，其如恥何，傷哉！


Chinese text: This work was published before January 1, 1923, and is in the
public domain worldwide because the author died at least 100 years ago.
