后妃

高祖皇后李氏，晉陽人也。高祖微時，嘗牧馬於晉陽別墅，因夜入其家，劫而取之。及高祖領藩鎮，累封魏國夫人。高祖建義於太原，欲行頒賚於軍士，以公帑不足，議率井邑，助成其事。後聞而諫曰：「自晉高祖建義，及國家興運，雖出於天意，亦土地人民福力同致耳，未能惠其眾而欲奪其財，非新天子恤隱之理也。今後宮所積，宜悉以散之，設使不厚，人無怨言。」高祖改容曰：「敬聞命矣。」遂停斂貸之議。後傾內府以助之，中外聞者，無不感悅。天福十二年，冊為皇后。隱帝即位，尊為皇太后。〈（案：以下疑有闕文。據《通鑒》云：隱帝與李業等謀誅楊邠等，議既定，入白太后，太后曰：「茲事何可輕發，更宜與宰相議之。」業時在旁曰：「先帝嘗言，朝廷大事不可謀及書生，懦怯誤人。」太后復以為言，帝忿曰：「國家之事，非閨門所知。」拂衣而出。又云：南北軍遇於劉子陂，帝欲自出勞軍，太后曰：「郭威吾家故舊，非死亡切身，何以至此！但按兵守城，飛詔諭之，觀其志趣，必有辭理，則君臣之禮尚全，慎勿輕出。」帝不從。）〉

周太祖入京，凡軍國大事，皆請後發教令以行之。是歲，議立徐州節度使赟為帝，以迎奉未至，周太祖乃率群臣拜章，請後權臨朝聽政，後於是稱誥焉。及周太祖為六軍推戴，上章具述其事，且言願事後為慈母。後下誥答曰：「侍中功烈崇高，德聲昭著，翦除禍亂，安定乾坤，謳歌有歸，歷數攸屬，所以軍民推戴，億兆同歡。老身未終殘年，屬茲多難，惟以衰朽，托於始終。載省來箋，如母見待，感念深意，涕泗橫流」云。仍出戎衣、玉帶以賜周太祖。周太祖即位，上尊號曰德聖皇太后，居於太平宮。周顯德元年春薨。〈（案：隱帝未立皇后，據薛史《張彥成傳》云：隱帝娶彥成女。《楊邠傳》云：隱帝所愛耿夫人，欲立為後，邠以為太速，夫人卒，隱帝欲以後禮葬，邠又止之。蓋隱帝在位三年，崩時年二十，故未及冊立皇后也。又，《五代會要》載：漢高祖長女永寧公主，降宋延渥，天福十二年四月封，至乾祐二年十二月，追封秦國長公主。）〉


Chinese text: This work was published before January 1, 1923, and is in the
public domain worldwide because the author died at least 100 years ago.
