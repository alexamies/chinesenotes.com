劉皞，字克明，晉丞相譙國公句之弟也。句，《晉書》有傳。皞少離鄉里，唐天祐中，梁將劉鄩襲太原，軍至樂平，時皞客於縣舍，為鄩軍所俘。謝彥章見之，知其儒者，待之以禮，謂其鄉人劉去非曰：「為君得一宗人。」即令皞見之，去非詢其爵裏，乃親族也，對泣久之，自是隨去非客於彥章門下。彥章得罪，去非為郢州刺史，皞隨之郡。莊宗平河洛，去非以嘗從劉守奇歸梁，深懼獲罪，乃棄郡投高季興於荊南，皞累為荊州攝官。既而兄句明宗朝為學士，遣人召歸。梁漢颙鎮鄧州，辟為從事，入為監察御史，歷水部員外郎、史館修撰。長興末，宰臣趙鳳鎮邢臺，表為節度判官。清泰初，入為起居郎，改駕部員外郎，兼侍御史知雜事，移河南少尹、兵部郎中，轉太府卿。漢祖受命，用為宗正卿。周初，改衛尉卿。

廣順元年冬十月，稅居於東京，夜夢鬼詫之曰：「公於我冢上安床，深不奉益。」皞問鬼姓氏，曰李丕文。皞曰：「君言殊誤，都城內豈可冢耶？」曰：「冢本在野，張十八郎展城時圍入。」忽寤。又半月，復夢前鬼曰：「公不相信，屈觀吾舍可乎？」即以手掊地，豁然見華第，花木叢萃，房廊雕煥，立皞於西廡。久之，見一團火如電，前來漸近，即前鬼也。引皞深入，出其孥，泣拜如有所托。皞問丕文鬼事，曰：「冥司各有部屬，外不知也。」皞曰：「余官何至？」再三不對，苦訊之，曰：「齊王判官。」皞曰：「張令公為齊王，去世久矣。今鄆州高令公為齊王，余方為列卿，豈復為賓佐乎？」鬼曰：「不知也。」皞既寤，欲掘而視之。既而又告人曰：「鬼雖見訴，其如吾稅舍何？」乃止。廣順二年春，朝廷以皞為高麗冊使。三月，至鄆，節度使高行周以皞嗜酒，留連累日，旦夕沈醉。其月二十三日，晨興櫛發，狀如醉寐，男泳視之，已卒矣。〈（《太平廣記》云：銜命使吳越，路由鄆州，卒於郵亭。）〉時年六十一。其年八月，鄆帥齊王高行周亦夢鬼請齊王判官，得無是乎！皞從儒學，好聚書，嗜酒無儀檢，然衷抱無他，急於行義，士友以此多之。

張沆，字太元，徐州人。父嚴，本州牙將。沆少力學，攻詞賦，登進士第。唐明宗子秦王好文，然童年疏率，動不由禮。每賓僚大集，手自出題，令面前賦詩，少不如意，則壞裂抵棄。沆初以刺謁，秦王屬合座客各為《南湖廳記》，因謂沆曰：「聞生名久矣，請為此文。」沆不獲已，從之。及群士記成，獨取沆所為勒之於石，繇是署為河南府巡官。秦王敗，勒歸鄉里。晉初，桑維翰秉政，沆以文幹進，用為著作佐郎、集賢校理，遷右拾遺。維翰出鎮，奏為記室。從維翰入朝，授殿中侍御史。歲餘，自侍御史改祠部員外郎知制誥，召入翰林為學士。維翰罷相，馮玉用事，不欲沆居禁密，改右諫議大夫，罷其職。漢祖至汴，轉右常侍，復用為學士，未幾，遷工部尚書充職。明年，以營奉葬事求解職，改禮部尚書。及歸朝，復為學士。太祖以沆耳疾罷職，改刑部尚書。廣順二年秋，命為故齊王高行周冊贈使，復命而卒。贈太子少保。

沆性儒雅，好釋氏，雖久居祿位，家無餘財，死之日，圖書之外，唯使鄆之資耳。嗣子尚幼，親友慮其耗散，上言於太祖，乃令三司差人主葬，余資市邸舍，以贍其孤焉。沆記覽文史，好征求僻事，公家應用，時出一聯以炫奇筆，故不為馮玉所重。雖有聵疾，猶出入金門，凡五六年。漢隱帝末年，楊、史遇害，翌日，沆方知之，聽猶未審，忽問同僚曰：「竊聞盜殺史公，其盜獲否？」是時京師恟懼之次，聞者笑之。有士人申光遜者，與沆友善，沆未病時，夢沆手出小佛塔示光遜，視其上有詩十四字云：「今生不見故人面，明月高高上翠樓。」光遜既寤，心惡之，俄聞沆卒。

張可復，字伯恭，德州平原人也。父達，累贈戶部侍郎。可復略通儒術，少習吏事。梁末，薄遊於魏，鄴王羅紹威表為安陽簿。唐天成初，依晉公霍彥威於青州，為從事。晉公以其滑稽好避事，目為「奸兔兒」。長興中入朝，拜監察御史，六遷至兵部郎中，賜金紫。晉天福中，自西京留守判官入為秘書少監，改左司郎中。開運中，遷左諫議大夫。漢乾祐初，湘陰公鎮徐方，朝行中選可以從戎者，因授武寧軍節度副使、檢校禮部尚書。及世宗鎮澶淵，改鎮寧軍節度行軍司馬。三年，征拜給事中。世宗嗣位，以澶淵幕府之舊，拜右散騎常侍。顯德元年秋，以疾卒，年七十有三。制贈戶部尚書。可復無他才，惟以謹願保長年，加之迂懦，多為同列輕俊者所侮，而累階至金紫，居三品之秩，亦其命耶！

於德辰，字進明，元城人也。幼敏悟，篤誌好學，及射策文場，數上不調。後唐明宗鎮邢州，德辰往謁焉，明宗見而器之，因得假官於屬邑。後繼歷州縣，歷仕晉、漢、周，官至工部尚書。

王延，字世美，鄚州長豐人也。少為儒，善詞賦，會鄉曲離亂，不獲從鄉薦，因客於浮陽，隨滄帥戴思遠入梁。嘗以所為賦謁梁相李琪，琪覽之，欣然曰：「此道近難其人，王生升我堂矣。」繇是人士稱之。尋薦為即墨縣令，歷徐、宋、鄆、青四鎮從事。長興初，鄉人馮道、趙鳳在相位，擢拜左補闕。逾年，以水部員外知制誥遷中書舍人，賜金紫。清泰末，以本官權知貢舉。時有舉子崔頎者，故相協之子也。協素與吏部尚書盧文紀不睦，及延將入貢院，文紀謂延曰：「舍人以謹重聞於時，所以去冬老夫在相位時，與諸相首以長者聞奏，用掌文衡。然貢闈取士，頗多面目。說者云：『越人善泅，生子方晬，乳母浮之水上。或駭然止之，乳母曰，其父善泅，子必無溺。』今若以名下取士，即此類也。舍人當求實才，以副公望。」延退而謂人曰：「盧公之言，蓋為崔頎也。縱與其父不悅，致意何至此耶！」來春，以頎登甲科。其年，改御史中丞，歲滿，轉尚書右丞。奉使兩浙，吳人深重之。復命，授吏部侍郎，改尚書左丞，拜太常卿，歷工、禮、刑三尚書。以疾求分司西洛，授太子少保。既而連月請告，為留臺所糾，改少傅致仕。廣順二年冬卒，時年七十有三。

子億，仕皇朝為殿中丞。

申文炳，字國華，洛陽人也。父鄂，唐左千牛衛將軍。文炳長興中進士擢第，釋褐中正軍節度推官，歷孟、懷支使，鄆城、陜縣二邑宰，自澶州觀察判官入為右補闕。晉開運初，授虞部員外知制誥，轉金部郎中充職。廣順中，為學士，遷中書舍人、知貢舉。〈（《玉壺清話》：李慶，顯德中舉進士，工詩，有云：「醉輕浮世事，老重故鄉人。」樞密王樸以此一聯薦於申文炳。文炳知貢舉，遂為第三人。）〉顯德五年秋，以疾解職，授左散騎常侍。六年秋，卒於家，時年五十。文炳為文典雅，有訓誥之風。執性紓緩，待搢紳以禮，中年而卒，皆惜之。

扈載，少好學，善屬文，賦頌碑贊尤其所長。廣順初，隨計於禮部，文價為一時之最，是歲升高等。載因遊相國寺，見庭竹可愛，作《碧鮮賦》題其壁。世宗聞之，遣小黃門就壁錄之，覽而稱善，因拜水部員外郎知制誥，遷翰林學士，賜緋。〈（《宋史·李蒨傳》：扈載以文章馳名，樞密使王樸薦令知制誥，除書未下，樸詣中書言之，蒨曰：「斯人命薄，慮不克享耳。」樸曰：「公在衡石之地，當以材進人，何得言命而遺才。」載遂知制誥、遷翰林學士，未幾卒。世謂樸能薦士，蒨能知人。）〉而載已病，不能謝，居百餘日，乃力疾入直學士院。世宗憐之，賜誥還第，遣太醫視疾。年三十有六卒。載始自解褐至終才四年，而與劉袞皆有才無命，時論惜之。

劉袞，彭城人。神爽氣俊，富有文藻，繇進士第任左拾遺，與扈載齊名，年二十八而卒。

賈緯，真定獲鹿人也。〈（宋祁《景文集·賈令君墓誌銘》：賈氏自唐司空魏國公耽，世貫滄州南皮，子孫稍稍徙真定。五世祖諒，高祖瑾。曾祖處士諱初，有至性，疾世方亂，守鄉里，不肯事四方。祖諱緯。）〉少苦學為文，唐末舉進士不第，遇亂歸河朔，本府累署參軍、邑宰。唐天成中，範延光鎮定州，表授趙州軍事判官，遷石邑縣令。緯屬文之外，勤於撰述，以唐代諸帝實錄，自武宗已下闕而不紀，乃采掇近代傳聞之事，及諸家小說，第其年月，編為《唐年補錄》，凡六十五卷，識者賞之。〈（《景文集》：緯博學善詞章，論議明銳，一時諸儒皆屈。唐自武宗後，史錄亡散，君掇拾殘余，為《唐年補錄》數十萬言，敘成敗事甚悉，書顯於時。）〉

晉天福中，入為監察御史，改太常博士。緯常以史才自負，銳於編述，不樂曲臺之任，乃陳情於相座。又與監修國史趙瑩詩曰：「滿朝唯我相，秉柄無親讎，三年司大董，最切是編修，史才不易得，勤勤處處求。愚從年始立，東觀思優遊，昔時人未許，今來虛白頭，春臺與秋閣，往往興歸愁，信運北闕下，不系如虛舟。綿蕝非所好，一日疑三秋，何當適所願，便如升瀛洲。」未幾，轉屯田員外郎，改起居郎、史館修撰。又謂瑩曰：「《唐史》一百三十卷，止於代宗，已下十餘朝未有正史，請與同職修之。」瑩以其言上奏，晉祖然之，謂李崧曰：「賈緯欲修《唐史》，如何？」對曰：「臣每見史官輩言，唐朝近百年來無實錄，既無根本，安能編紀。」緯聞崧言，頗怒，面責崧沮己。崧曰：「與公鄉人，理須相惜，此事非細，安敢輕言。」緯與宰臣論說不已。明年春，敕修《唐史》，緯在籍中。月餘，丁內艱，歸真定。開運初，服闋，復起居郎，修撰如故，尋以本官知制誥。緯長於記註，應用文筆，未能過人，而議論剛強，儕類不平之，因目之為「賈鐵嘴」。開運中，累遷中書舍人。契丹入京師，隨契丹至真定，後與公卿還朝，授左諫議大夫。緯以久次綸閣，比望丞郎之拜，及遷諫署，觖望彌甚。蘇逢吉監修國史，以緯頻投文字，甚知之，尋充史館修撰，判館事。乾祐中，受詔與王伸、竇儼修漢高祖實錄，緯以筆削為己任，然而褒貶之際，憎愛任情。晉相桑維翰執政日，薄緯之為人，不甚見禮，緯深銜之。及敘《維翰傳》：「身沒之後，有白金八千鋌，他物稱是。」翰林學士徐臺符，緯邑人也，與緯相善，謂緯曰：「切聞吾友書桑魏公白金之數，不亦多乎！但以十目所睹，不可厚誣。」緯不得已，改為白金數千錠。

緯以撰述之勞，每詣宰執，懇祈遷轉，遇內難不果。太祖即位，改給事中，判館如故。先是，竇貞固奏請修晉朝實錄，既竟，亦望升擢。貞固猶在相位，乃上疏抗論除拜不平。既而以所撰日曆示監修王峻，皆媒孽貞固及蘇禹珪之短，歷詆朝士之先達者。峻惡之，謂同列曰：「賈給事家有士子，亦要門閥無玷，今滿朝並遭非毀，教士子何以進身！」乃於太祖前言之，出為平盧軍行軍司馬。時符彥卿鎮青州，以緯文士，厚禮之。緯妻以緯左遷，駭惋傷離，病留於京。緯書候之曰：「勉醫藥，來春與子同歸獲鹿。」廣順二年春，緯卒。及訃至，妻一慟而終，果雙柩北歸，聞者嘆之。緯有集三十卷，目曰《草堂集》，並聽撰《唐年補錄》六十五卷，皆傳於世。

趙延乂，字子英，秦州人。曾祖省躬，以明術數為通州司馬，遇亂避地於蜀。祖師古，黔中經略判官。父溫珪，仕蜀為司天監。溫珪長於袁、許之術，兼之推步。王建時，深蒙寵待，延問得失，事微差跌，即被詰讓。臨終謂其子曰：「技術雖是世業，吾仕蜀已來，幾由技術而死，爾輩能以他途致身，亦良圖也。」延乂少以家法仕蜀，由蔭為奉禮部翰林待詔。蜀亡入洛，時年三十。天成中，得蜀舊職。延乂世為星官，兼通三式，尤長於袁、許之鑒。清泰中，嘗與樞密直學士呂琦同宿於內廷，琦因從容密問國家運祚，延乂曰：「來年厄會之期，俟過別論。」琦訊之不已，延乂曰：「保邦在刑政，保祚在福德。在刑政則術士不敢言，奈際會諸公，罕有卓絕福德者，下官實有恤緯之僭。」其年，兼衛尉少卿。晉天福中，代馬重績為司天監。契丹入京師，隨至鎮州，時契丹滿達勒為帥，會漢高祖定兩京，控鶴都將李筠與諸校密謀劫庫兵，逐契丹，猶豫未決，謀於延乂，因假以術數贊成之。契丹既去，還京師，官秩如舊。廣順初，加檢校司徒，本官如故，太祖數召對焉。〈（《歐陽史》：周太祖自魏以兵入京師，召延乂問：「漢祚短促者，天數耶？」延乂言：「王者撫天下，當以仁恩德澤，而漢淫酷，刑法枉濫，天下稱冤，此其所以亡也。」是時太祖方以兵圍蘇逢吉、劉銖第，欲誅其族，聞延乂言悚然，因貸其族，二家獲全。）〉延乂善交遊，達機變，兼有技術，見者歡心。二年，授太府卿，判司天監事。其年夏初，火犯靈臺，延乂自言星官所忌，又言身命宮災並，未幾其子卒，尋又妻卒，俄而延乂嬰疾，故人省之，舉手曰：「多謝諸親，死災不可逭也。」尋卒，年五十八。贈光祿卿。

沈遘，字期遠，睢陽人也。父振，貝州永濟令，累贈左諫議大夫。遘幼孤，以苦學為誌，弱冠登進士第，釋褐除校書郎，由御史臺主簿拜監察御史，凡五遷至金部郎中，充三司判官。廣順中，以本官知制誥。世宗嗣位，擢為翰林院學士，歲滿，拜中書舍人充職。顯德三年夏，以扈從南征，因為遇疾歸，及京而卒。遘為人謙和，勤於接下，每文士投贄，必擇其賢者而譽之，故當時後進之士多歸焉。

李知損，字化機，大梁人也。少輕薄，利口無行。梁朝時，以牒刺篇詠出入於內臣之門，繇是浪得虛譽，時人目之為「李羅隱」。為累藩鎮從事，入拜左補闕，歷刑部兵二員外、度支判官、右司郎中。坐受榷鹽使王景遇厚賂，謫於均州。漢初歸朝，除右司郎中，兼侍御史知雜事。廣順中，拜右諫議大夫。時王峻為樞密使，知損以與峻有舊，遂指峻求使於江浙，峻為上言。太祖素聞知損所為，甚難之。峻曰：「此人如或辱命，譴之可也。」太祖重違其請，遂可之。知損既受命，大恣其荒誕之意，遂假資於人，廣備行李。及即路，所經州郡，無不強貸，又移書於青州符彥卿，借錢百萬。及在郵亭，行止穢雜。王峻聞而奏之，乃責授棣州司馬。世宗即位，切於求人，素聞知損狂狷，好上封事，謂有可采，且欲聞外事，即命征還，遽與復資。數月之間，日貢章疏，多斥讟貴近，自謀進取，又上章求為過海使。世宗因發怒，仍以其醜行日彰，故命除名，配沙門島。知損將行，謂所親曰：「余嘗遇善相者，言我三逐之後，當居相位，余自此而三矣，子姑待我。」後歲餘，卒於海中，其庸誕也如此。〈（《五代史補》：李知損，官至諫議大夫，好輕薄，時人謂之「李羅隱」。至於親友間往還簡牘，往往引裏巷常談，謂之偶對。常有朝士奉使回，以土物為贈，其意猶望卻回。知損覺之，且貽書謝之曰：「在小子一時間卻擬送去，恐大官兩羅裏更不將來。」乾祐中，奉使鄭州，時宋彥筠為節度。彥筠小字忙兒，因宴會，彥筠酒酣，輒問曰：「眾人何為號足下為羅隱？」對曰：「下官平素好為詩，其格致大抵如羅隱，故人為號。」彥筠曰：「不然，蓋為足下輕薄如羅隱耳。」知損大怒，厲聲曰：「只如令公，人皆謂之宋忙兒，未必便能放牛。」滿座皆笑。）〉

孫晟，本名鳳。〈（《南唐書》云：孫忌，高密人，一名鳳，又名晟，少舉進士。）〉性陰賊，好奸謀。少為道士，工詩，於廬山簡寂觀畫唐詩人賈島像，懸於屋壁，以禮事之。觀主以為妖妄，執杖驅出之，大為時輩所嗤。改儒服，謁唐莊宗於鎮州，授秘書省著作郎。〈（《南唐書》云：豆盧革為相，雅知忌，辟為判官。）〉天成初，朱守殷據夷門叛，時晟為幕賓，贊成其事。是時晟常擐甲露刃，以十數騎自隨，巡行於市，多所屠害，汴人為之切齒。城陷，朱氏被誅，晟乃匿跡更名，棄其妻子，亡命於陳、宋間。〈（《歐陽史》云：安重誨惡晟，以為教守殷反者晟也，畫其像購之，不可得，遂族其家。晟奔於吳。）〉會同惡者送之過淮，吳人方納叛亡，即以偽官授之。晟亦微有詞翰，李昇偽尊楊溥為讓皇之冊文，即晟之詞也，故江南尤重之。二十年間，累歷偽任，財貨邸第，頗適其意。晟以家妓甚眾，每食不設食機，令眾妓各執一食器，周侍於其側，謂之「肉臺盤」，其自養稱愜也如是。〈（《南唐書》云：忌為舒州節度使，治軍嚴，有歸化卒二人，正晝挺白刃入府，求忌殺之。入自西門，吏士倉卒莫能禦。適忌閑行在東門，聞亂，得民家馬乘之，奔桐城。叛卒不得忌，乃殺都押衙李建崇而逸。忌坐貶光祿卿。）〉

顯德三年春，王師下廣陵，江左驚窘，李景偽署晟為司空，令奉貢於行在，世宗遣右常侍劉悅伴之，賜與甚厚。洎隨駕到闕，舍於都亭驛，禮遇殊優。每召見，飲之醇醴，問以江南事，晟但言：「吳畏陛下之神武，唯以北面為求，保無二也。」先是，張永德守下蔡，素與李重進不協，每宴將校，多暴其短。一日，永德乘醉，乃大言重進潛蓄奸謀，當時將校無不驚駭，繇是人情大擾。後密遣親信乘驛上言，世宗不聽，亦不介意。一日，重進自壽陽去其部從，直指永德帳下，宴飲終日而去，自此人情稍安。時李景覘而知之，因密令人賫蠟書遺重進，勸為不軌，重進以其蠟書進呈，世宗覽之，皆斥讟反間之言。世宗怒晟前言失實，因急召侍衛都虞候韓通令收晟下獄，與其從者百餘人皆誅之。〈（《南唐書》云：世宗命都承旨曹翰護至右軍巡院，猶飲之酒，數酌，翰起曰：「相公得罪，賜自盡。」忌怡然整衣索笏，東南望再拜曰：「臣受恩深，謹以死謝。」從者二百人，亦皆誅死於東相國寺。）〉翌日，宰臣上謁，世宗親諭之，始知其事實。議者以晟昔構禍於梁民，令伏法於梁獄，報應之道，豈徒然哉！

晟性慷慨，常感李景之厚遇，誓死以報之。〈（《釣磯立談》云：晟將命周朝，自知不免，私謂副使王崇質曰：「吾思之熟矣，終不忍負永陵一壞土，余非所知也。」）〉及將下獄，世宗令近臣問以江南可取之狀，晟默然不對。臨刑之際，整其衣冠，南望金陵再拜而言曰：「臣惟以死謝。」遂伏誅。


Chinese text: This work was published before January 1, 1923, and is in the
public domain worldwide because the author died at least 100 years ago.
