廣順三年春三月庚辰朔，以相州留後白重贊為滑州節度使，以鄭州防禦使王進為相州節度使，以前兗州防禦使索萬進為延州節度使，以亳州防禦使張鐸為同州節度使。甲申，以皇子澶州節度使榮為開封尹兼功德使，封晉王，仍令所司擇日備禮冊命。丙戌，以宣徽北院使兼樞密副使鄭仁誨為澶州節度使，以殿前都指揮使李重進領泗州防禦使，以客省使向訓為內客省使。己丑，以棣州團練使王仁鎬為右衛大將軍，充宣徽北院使兼樞密副使。庚寅，端明殿學士、尚書兵部侍郎顏衎落職守本官。〈（《宋史·顏衎傳》：衎權知開封府，王峻敗，衎罷職，守兵部侍郎。）〉以翰林學士、中書舍人王溥為戶部侍郎充職，以左司郎中、充樞密直學士景範為左諫議大夫充職。秘書監陳觀責授左贊善大夫，留司西京，坐王峻黨也。癸巳，大風雨土。戊申，幸南莊。

夏四月甲寅，禁沿邊民戶鬻兵仗與蕃人。戊辰，河中節度使王景移鎮鳳翔，宋州節度使常思移鎮青州，鳳翔節度使趙暉移鎮宋州，河陽節度使王彥超移鎮河中。賜朗州劉言絹三百匹，以兵革之後匱乏故也。詔在京諸軍將士持支救接。

五月己卯朔，帝御崇元殿受朝賀，仗衛如儀。辛巳，前慶州刺史郭彥欽勒歸私第。國初，以彥欽再刺慶州，兼掌榷鹽，彥欽擅加榷錢，民夷流怨。州北十五里寡婦山有蕃部曰野雞族，彥欽作法擾之。蕃情獷悍，好為不法，彥欽乃奏野雞族掠奪綱商，帝遣使賫詔撫諭，望其率化。蕃人既苦彥欽貪政，不時報命，朝廷乃詔邠州節度使折從阮、寧州刺史張建武進兵攻之。建武勇於立功，徑取野雞族帳，擊殺數百人。又，殺牛族素與野雞族有憾，且聞官軍討伐，相聚餉饋，欣然迎奉。官軍利其財貨孳畜，遂劫奪之，翻為族所誘，至包山負險之地，官軍不利，為蕃人迫逐，投崖墜澗而死者數百人。從阮等以兵自保，不相救應。帝怒彥欽及建武，俱罷其任，及彥欽至京師，故有是命。丁亥，新授青州節度使常思在宋州日出放得絲四萬一千四百兩，請征入官。詔宋州給還人戶契券，其絲不征。甲午，命中書侍郎、同平章事、集賢殿大學士、權判門下省事範質，權監修國史。

六月壬子，滄州奏，契丹幽州榷鹽制置使兼防州刺史、知盧臺軍事張藏英，以本軍兵士及職員戶人孳畜七千頭口歸化。癸丑，以前開封尹、楚國公侯益為太子太師，以前西京留守、莒國公王守恩為左衛上將軍，以前永興軍節度使李洪信為左武衛上將軍。甲寅，以左衛上將軍宋彥筠為太子少師，以太子少師楊凝式為尚書右僕射致仕。癸亥，前河陽節度使王繼宏卒。己巳，太子太傅李懷忠卒。是月河南、河北諸州大水，霖雨不止，川陂漲溢。襄州漢水溢入城，深一丈五尺，居民皆乘筏登樹。群烏集潞州，河南無烏。

秋七月戊寅朔，徐州言，龍出豐縣村民井中，即時澍雨，漂沒城邑。癸未，太子賓客馬裔孫卒。甲申，鄴都王殷奏乞朝覲，凡三上章，允之。尋以北邊奏契丹事機，詔止其行。丙戌，以左金吾上將軍安審信為太子太師致仕。丁亥，以右金吾上將軍張從恩為左金吾上將軍，以前鄧州節度使張彥成為右金吾上將軍。己丑，以虎捷左廂都指揮使、永州防禦使韓通為陜州留後。庚寅，太府卿、判司天監趙延乂卒。辛卯，以前西京副留守盧價為太子賓客。乙未，以御史中丞邊光範為禮部侍郎，以刑部侍郎張煦為御史中丞，以翰林學士承旨、尚書禮部侍郎徐臺符為刑部侍郎充職。丙申，太子太師致仕安審信卒。丁酉，詔曰：「京兆、鳳翔府、同、華、邠、延、鄜、耀等州所管州縣軍鎮，頃因唐末藩鎮殊風，久歷歲時，未能厘革，政途不一，何以教民。其婚田爭訟、賦稅丁徭，合是令佐之職。其擒奸捕盜、庇護部民，合是軍鎮警察之職。今後各守職分，專切提撕，如所職疏遣，各行按責，其州府不得差監征軍將下縣。」戊戌，衛尉少卿李溫美責授房州司戶參軍。溫美奉使祭海，便道歸家，家在壽光縣，為縣吏馮勛所訟，故黜之。供奉官武懷贊棄市，坐盜馬價入己也。壬寅，以鴻臚少卿趙修己為司天監。

八月己酉，幸南莊。丙辰，內衣庫使齊藏珍除名，配沙門島。藏珍奉詔修河，不於役所部轄，私至近縣止宿，及報堤防危急，安寢不動，遂致橫流，故有是責。庚申，邢州節度使劉詞移鎮河陽。辛酉，以龍捷左廂都指揮使、閬州防禦使田景鹹為邢州留後。丁卯，河決河陰，京師霖雨不止。給賜諸軍將士薪芻有差。癸酉，以翰林學士、戶部侍郎王溥為端明殿學士。甲戌，潭州王進逵奏：「朗州劉言與淮賊通連，差指揮使鄭交部領兵士，欲並當道。鄭交為軍眾所執，奔入武陵，劉言尋為諸軍所廢，臣已至朗州安撫訖。」詔劉言勒歸私第，委王進逵取便安置。是月所在州郡奏，霖雨連綿，漂沒田稼，損壞城郭廬舍。

九月己卯，太子少保盧損卒。丁酉，深州上言：「樂壽縣兵馬都監杜延熙為戍兵所害。」先是，齊州保寧郡兵士屯於樂壽，都頭劉彥章等殺延熙為亂。時鄭州開道指揮使張萬友亦屯於樂壽，然不與之同。朝廷急遣供奉官馬諤省其事，諤乃與萬友擒彥章等十三人斬之，餘眾奔齊州。是月多陰曀，木再華。

冬十月戊申朔，詔以來年正月一日有事於南郊，諸道州府不得以進奉南郊為名，輒有率斂。己酉，右金吾上將軍張彥成卒。庚戌，以前同州節度使薛懷讓為左屯衛上將軍，以尚書左丞兼判國子監田敏權判太常卿，以禮部尚書王易權兵部尚書。太常奏，郊廟社稷壇位制度，請下所司修奉，從之。以中書令馮道為南郊大禮使，以開封尹、晉王榮為頓遞使，權兵部尚書王易為鹵簿使，御史中丞張煦為儀仗使，權判太常卿田敏為禮儀使，以前潁州防禦使郭瓊為權宗正卿。甲寅，以前光祿卿丁知浚復為光祿卿。丙辰，幸南莊、西莊。己未，前寧州刺史張建武責授右司禦副率，以野雞族失利故也。以前翰林學士、工部侍郎魚崇諒為禮部侍郎，充翰林學士。時崇諒解職於陜州就養，至是再除禁職，仍賜詔召之，令本州給行裝鞍馬，侍親歸朝。以太子賓客張昭為戶部尚書，以太子賓客李濤為刑部尚書。詔中書令馮道赴西京迎奉太廟神主。甲子，中書令馮道率百官上尊號曰聖明文武仁德皇帝，答詔不允，凡三上章，允之，仍俟郊禮畢施行。壬申，鄴都、邢、洺等州皆上言地震，鄴都尤甚。

十一月辛巳，廢共城稻田務，任人佃蒔。乙酉，日南至，帝不受朝賀。庚寅，鎮州節度使何福進奏乞朝覲，三奏，允之。詔侍衛步軍都指揮使曹英權知鎮州軍府事。癸巳，以將作監李瓊為濟州刺史。壬寅，詔：「重定天下縣邑，除畿赤外，其餘三千戶已上為望縣，二千戶已上為緊縣，一千戶已上為上縣，五百戶以上為中縣，不滿五百戶為中下縣。」

十二月戊申，雨木冰。是日，四廟神主至西郊，帝郊迎奠饗，奉神主入於太廟，設奠安神而退。壬子，前單州刺史趙鳳賜死，坐為民所訟故也。甲寅，詔諸道州府縣鎮城內人戶，舊請蠶鹽征價，起今後並停。甲子，鎮州節度使何福進來朝。乙丑，鄴都留守王殷來朝。丙寅，禮儀使奏：「皇帝郊廟行事，請以晉王榮為亞獻，通攝終獻行事。」從之。己巳，左補闕王伸停任，坐檢田於亳州，虛憑紐配故也。辛未，鄴都留守、侍衛親軍都指揮使王殷削奪在身官爵，長流登州，尋賜死於北郊。其家人骨肉，並不問罪。癸酉，帝宿齋於崇元殿，為來年正月一日親祀南郊也。時帝已不豫。甲戌，宿於太廟。乙亥質明，帝親饗太廟，自齋宮乘步輦至廟庭，被袞冕，令近臣翼侍升階，止及一室行禮，俯首而退，餘命晉王率有司終其禮。是日，車駕赴郊宮。

顯德元年春正月丙子朔，帝親祀圜丘，禮畢，詣郊宮受賀。車駕還宮，禦明德樓，宣制：「大赦天下，改廣順四年為顯德元年。自正月一日昧爽已前，應犯罪人，常赦所不原者，咸赦除之。內外將士各優給，文武職官並與加恩，內外命婦並與進封。寺監攝官七周年已上者，同明經出身，今後諸寺監不得以白身署攝。升朝官兩任已上，著綠十五周年與賜緋，著緋十五年與賜紫。州縣官曾經五度參選，雖未及十六考，與授朝散大夫階，年七十已上，授優散官，賜緋。應奉郊廟職掌人員，並與恩澤。今後不得以梁朝及清泰朝為偽朝偽主，天下帝王陵廟及名臣墳墓無後，官為檢校」云。宣赦畢，帝御崇元殿受冊尊號，禮畢，群臣稱賀。時帝郊祀，禦樓受冊，有司多略其禮，以帝不豫故也。先是，有占者言：「鎮星在氐、房，乃鄭、宋之分，當京師之地；兼氐宿主帝王路寢。若散財以致福，遷幸以避災，庶幾可以驅禳矣。」帝以遷幸煩費，不可輕議，散財可矣，故有郊禋之命。洎歲暮，帝疾增劇，郊廟之禮蓋勉而行之耳。戊寅，詔廢鄴都依舊為天雄軍，大名府在京兆府之下。庚辰，制皇子開封尹、晉王榮可開府儀同三司、檢校太尉、兼侍中，行開封尹、功德使，判內外兵馬事。襄州安審琦進封陳王；鄆州符彥卿進封衛王，移鎮天雄軍；荊南高保融進封南平王；夏州李彜興進封西平王。甲申，宋州趙暉進封韓國公，青州常思進封萊國公，徐州王晏進封滕國公，鄧州侯章進封申國公，西京武行德進封譙國公，許州郭從義加檢校太師，鳳翔王景進封褒國公，華州孫方諫進封蕭國公。自趙暉已下並加開府儀同三司。乙酉，分命朝臣往諸州開倉，減價出糶，以濟饑民。詔潭州依舊為大都督府，在朗州、桂州之上。丙戌，以澶州節度使鄭仁誨為樞密使，加同平章事；鄜州楊信加開府儀同三司，進封杞國公；邠州折從阮加開府儀同三司，改封鄭國公；滄州李暉加檢校太尉；安州李洪義加檢校太師；貝州王饒加檢校太尉；以陳州節度使兼侍衛馬軍都指揮使郭崇為澶州節度使，加同平章事；以曹州節度使兼侍衛步軍都指揮使曹英為鎮州節度使，加同平章事；潭州王進逵加特進、兼侍中；河陽劉詞加檢校太尉；河中王彥超加同平章事；以鎮州節度使何福進為鄆州節度使，加同平章事；潞州李筠加同平章事。戊子，晉州藥元福、滑州白重贊、相州王進、同州張鐸並加檢校太傅；以延州節度使索萬進為曹州節度使，加檢校太傅；定州留後孫行友、邢州留後田景鹹、陜州留後韓通、靈武留後馮繼業並正授節度使。庚寅夜，東北有大星墜，其聲如雷。

壬辰，宰臣馮道加守太師，範質加尚書左僕射，監修國史李穀加右僕射、集賢殿大學士。以端明殿學士、尚書戶部侍郎王溥為中書侍郎、平章事。〈（《東都事略》：太祖將大漸，促召學士草制，以溥為中書侍郎、同中書門下平章事。已宣制，太祖曰：「吾無恨矣。」）〉司徒竇貞固進封汧國公，司空蘇禹珪進封莒國公，並加開府儀同三司。以宣徽南院使、知永興軍府事袁鳷為延州節度使；以宣徽北院使兼樞密副使王仁鎬為永興軍節度使；以前安州節度使王令溫為陳州節度使；以殿前都指揮使、泗州防禦使李重進為武信軍節度使、檢校太保，典軍如故；以龍捷左廂都指揮使、睦州防禦使樊愛能為侍衛馬軍都指揮使、洋州節度使，加檢校太保；以虎捷左廂都指揮使、果州防禦使何徽為侍衛步軍都指揮使、利州節度使，加檢校太保；以樞密承旨魏仁浦為樞密副使。是日巳時，帝崩於滋德殿，聖壽五十一。秘不發喪。乙未，遷神柩於萬歲殿，召文武百官班於殿廷，宣遺制：「晉王榮可於柩前即皇帝位，服紀月日一如舊制」云。是歲，自正月朔日後，景色昏晦，日月多暈，及嗣君即位之日，天氣晴朗，中外肅然。帝自郊禋後，其疾乍瘳乍劇，晉王省侍，不離左右。〈（《東都事略》：李重進，周太祖之甥，母即福慶長公主。重進年長於世宗，及太祖寢疾，召重進受顧命，令拜世宗，以定君臣之分。）〉累諭晉王曰：「我若不起此疾，汝即速治山陵，不得久留殿內。陵所務從儉素，應緣山陵役力人匠，並須和雇，不計近遠，不得差配百姓。陵寢不須用石柱，費人功，只以磚代之。用瓦棺紙衣。臨入陵之時，召近稅戶三十家為陵戶，下事前揭開瓦棺，遍視過陵內，切不得傷他人命。勿修下宮，不要守陵宮人，亦不得用石人石獸，只立一石記子，鐫字云：『大周天子臨晏駕，與嗣帝約，緣平生好儉素，只令著瓦棺紙衣葬。』若違此言，陰靈不相助。」又言：「朕攻收河府時，見李家十八帝陵園，廣費錢物人力，並遭開發。汝不聞漢文帝儉素，葬在霸陵原，至今見在。如每年寒食無事時，即仰量事差人灑掃，如無人去，只遙祭。兼仰於河府、魏府各葬一副劍甲，澶州葬通天冠、絳紗袍，東京葬一副平天冠、袞龍服。千萬千萬，莫忘朕言。」

二月甲子，太常卿田敏上尊謚曰聖神恭肅文武孝皇帝，廟號太祖。四月乙巳，葬於嵩陵。宰臣李穀撰謚冊文，王溥撰哀冊文。〈（《五代史補》：高祖之為樞密使也，每出入，常恍然睹人前導，狀若臺省人吏，其服色一緋一綠，高祖以為不祥，深憂之。及河中、鳳翔、永興等處反，詔命高祖征之，一舉而三鎮瓦解，自是權傾天下，論者以為功高不賞，郭氏其危乎！高祖聞而恐懼。居無何，忽睹前導者服色，緋者改紫，綠者改緋，高祖心始安，曰：「彼二人者，但見其升，不見其降，吉兆也。」未幾，遂為三軍所推戴。高祖之入京師也，三軍紛擾，殺人爭物者不可勝數。時有趙童子者，知書善射，至防禦使，睹其紛擾，竊憤之，乃大呼於眾中曰：「樞密太尉，志在除君側以安國，所謂兵以義舉，鼠輩敢爾，乃賊也，豈太尉意耶！」於是持弓矢，於所居巷口據床坐，凡軍人之來侵犯者，皆殺之，由是居人賴以保全僅數千家。其間亦有致金帛於門下，用為報答，已堆集如丘陵焉，童子見而笑曰：「吾豈求利者耶！」於是盡歸其主。高祖聞而異之，陰謂世宗曰：「吾聞人間讖雲，趙氏合當為天子，觀此人才略度量近之矣，不早除去，吾與汝其可保乎！」使人誣告，收付御史府，劾而誅之。洎高祖厭世未十年，而皇宋有天下，趙氏之讖乃應，於斯知王者不死，信矣哉。高祖征李守貞，軍次河上，高祖慮其爭濟，臨岸而諭之，未及坐，忽有群鴉噪於上，高祖退十餘步，引弓將射之，矢未及發而岸崩，其釁裂之勢，在高祖足下，高祖棄弓顧群鴉而笑曰：「得非天使汝驚動吾耶？如此則李守貞不足破矣。」於是三軍欣然，各懷鬥志矣。《五代史闕文》：周太祖在漢隱帝朝為樞密使，將兵伐河中李守貞，時馮道守太師，不與朝政，以請告，周祖謁道於私第，問伐蒲策，道辭以不在其位，不敢議國事。周祖固問之，道不得已，謂周祖曰：「相公頗知博乎？」周祖微時好蒱博，屢以此抵罪，疑道譏己，勃然變色。道曰：「是行亦猶博也。夫博，財多者氣豪而勝，財寡者心怯而輸。守貞在晉累典禁兵，自謂軍情附己，遂謀反耳。今相公誠能不惜官錢，廣施惠愛，明其賞罰，使軍心許國，則守貞不足慮也。」周祖曰：「恭聞命矣。」故伐蒲之役，周祖以便宜從事，卒成大功，然亦軍旅歸心，終移漢祚。又，周祖自鄴起兵赴闕，漢隱帝兵敗，遇害於劉子陂。周祖入京師，百官謁，周祖見道猶設拜，意道便行推戴，道受拜如平時，徐曰：「侍中此行不易。」周祖氣沮，故禪代之謀稍緩。及請道詣徐州冊湘陰公為漢嗣，道曰：「侍中由衷乎？」周祖設誓，道曰：「莫教老夫為謬語，令為謬語人。」臣謹案，周世宗朝，詔御史臣修《周祖實錄》，故道之事，所宜諱矣。）〉

史臣曰：周太祖昔在初潛，未聞多譽，洎西平蒲阪，北鎮鄴臺，有統御之勞，顯英偉之量。旋屬漢道斯季，天命有歸。總虎旅以蕩神京，不無慚德；攬龍圖而登帝位，遂闡皇風。期月而弊政皆除，逾歲而群情大服，何遷善之如是，蓋應變以無窮者也。所以魯國兇徒，望風而散，並門遺孽，引日偷生。及鼎駕之將升，命瓦棺而薄葬，勤儉之美，終始可稱。雖享國之非長，亦開基之有裕矣。然而二王之誅，議者譏其不能駕馭權豪，傷於猜忍，卜年斯促，抑有由焉。


Chinese text: This work was published before January 1, 1923, and is in the
public domain worldwide because the author died at least 100 years ago.
