廣順元年冬十月己丑朔，宰臣王峻獻唐張蘊古《大寶箴》、謝偃《惟皇誡德賦》二圖。詔報曰：「朕生長軍戎，勤勞南北，雖用心於《鈐》、《匱》，且無暇於《詩》、《書》，世務時艱，粗經閱歷，前言往行，未甚討尋。卿有佐命立國之勛，居代天調鼎之任，恒慮眇德，未及古人。於是采掇箴規，弼諧寡昧，披文閱理，懌意怡神，究為君治國之源，審修己御人之要。帝王之道，盡在於茲，辭翰俱高，珠寶何貴！再三省覽，深用愧嘉。其所進圖，已令於行坐處張懸，所冀出入看讀，用為鑒戒。」壬辰，潞州奏，巡檢使陳思讓、監軍向訓破河東賊軍於虒亭。癸巳，以刑部侍郎司徒詡為戶部侍郎，以左散騎常侍張煦為刑部侍郎，以給事中呂咸休為左散騎常侍。甲午，絳州防禦使孫漢英卒。辛丑，荊南奏，湖南亂，大將軍陸孟俊執偽節度使馬希萼遷於衡州，立希萼弟希崇為留後，將吏二千餘人，遇害者半，牙署庫藏焚燒殆盡。乙巳，詔並吏部三銓為一銓，委本司長官通判。丙午，晉州巡檢王萬敢奏，河東劉崇入寇，營於州北。辛亥，潞州奏，河東賊軍寇境。乙卯，荊南奏，淮南遣鄂州節度使劉仁贍，以戰船二百艘於今月二十五日入岳州。丙辰，詔樞密使王峻率兵援晉州。丁巳，以左衛將軍申師厚為河西軍節度使、檢校太保。師厚素與王峻善，及峻貴，師厚羈旅無依，日於峻馬前望塵而拜，會西涼請帥，帝令擇之，無欲去者，峻乃以師厚奏之，師厚亦欣然求往，尋自前鎮將授左衛將軍、檢校工部尚書。翌日，乃有涼州之命，賜旌節、駝馬、繒帛以遣之。

十一月己未朔，荊南奏，淮南大將邊鎬率兵三萬，自袁州路趨潭州，馬希崇遣從事送牌印，納器仗。鎬入城，稱武安軍節度使，馬氏諸族及將吏千餘人皆徙於金陵。甲子夜，東南白虹亙天。以新晉州節度使王彥超為晉絳行營馬軍都虞候。乙丑，命王峻出征晉州，帝幸西莊以餞之。甲戌，日南至，群臣拜表稱賀。甲申，葬故貴妃張氏。丁亥，詔：「唐朝五廟，舊在至德宮安置，應屬徽陵莊田園舍，宜令新除右監門將軍李重玉為主。其緣陵緣廟法物，除合留外，所有金銀器物，充遷葬故淑妃王氏及許王從益外，其餘並給與重玉及尼惠英、惠燈、惠能、惠嚴等。令重玉以時祀陵廟，務在豐潔。」重玉，故皇城使李從璨之子，明宗之孫，惠英等亦明宗親屬也，故帝授重玉官秩，令主先祀，恤王者之後也。

十二月戊子朔，詔以劉崇入寇，取當月三日暫幸西京。庚寅，詔巡幸宜停。時王峻駐軍陜府，聞帝西巡，遣使馳奏，不勞車駕順動，帝乃止。乙未，幸西莊。兗州慕容彥超上言，乞朝覲，詔允之，尋稱部內草寇起，不敢離鎮。戊申，鄆州奏，慕容彥超據城反。己酉，王峻奏，劉崇逃遁，王師已入晉州。〈（《宋史·陳思讓傳》：王峻援晉州，以思讓與康延昭分為左右廂排陣使，令率軍自烏嶺路至絳州，與大軍合。崇燒營遁去，思讓又與藥元福襲破之。）〉

廣順二年春正月戊午朔，不受朝賀，以宿兵在外故也。庚申，王峻奏，起近鎮丁夫二萬城晉州。壬戌，修東京羅城，凡役丁夫五萬五千，兩旬而罷。甲子，以侍衛步軍都指揮使曹英為兗州行營都部署，以齊州防禦使史延韜為副部署，以皇城使向訓為兵馬都監，陳州防禦使藥元福為馬步都虞候，率兵討慕容彥超。〈（《隆平集》：慕容彥超盜據兗、海，周祖命曹英為帥，向訓副之，參用藥元福以兵從。謂元福曰：「已敕英、訓，勿以軍禮見汝。」及元福至，英、訓皆父事焉。）〉諸軍入兗州界，不得下路停止村舍，犯者以軍法從事。丙寅，徐州巡檢供給官張令彬奏，破淮賊於沭陽，斬首千餘級，擒賊將燕敬權。時慕容彥超求援於淮南，淮南偽主李景發兵援之，師於下邳，聞官軍至，退趨沭陽，遂破之。庚午，高麗權知國事王昭遣使貢方物。壬申，鎮州何福進差人部送先擒獲到河東賊軍二百餘人至闕下，詔給巾履衫袴以釋之。戊寅，徐州部送沭陽所獲賊將燕敬權等四人至闕下，詔賜衣服金帛，放歸本土，敬權等感泣謝罪。帝召見謂之曰：「夫惡兇邪，獎忠順，天下一也。我之賊臣，撓亂國法，嬰城作逆，殃及生靈，不意吳人助茲兇惡，非良算也，爾當歸言之於爾君。」初，漢末遣三司軍將路昌祚於湖南市茶，屬淮南將邊鎬陷長沙，昌祚被賊送金陵。及敬權自大朝歸，具以帝言告於李景，景乃召昌祚，延坐從容久之，且稱美大朝皇帝聖德廣被，恩沾鄰土，深有依附國家之意。及罷，遣偽宰相宋齊丘宴昌祚於別館，又令訪昌祚在湖南遭變之時，亡失綱運之數，命依數償之，給茗荈萬八千斤，遣水運至江夏，仍厚給行裝，遣之歸闕。

二月庚寅，府州防卸使折德扆奏，河東賊軍寇境，率州兵破之，斬首二千級。辛卯，太白經天。癸巳，以權知高麗國事王昭為高麗國王。庚子，府州防卸使折德扆奏，收河東界岢嵐軍。癸卯，詔先獲河東鄉軍一百餘人，各給錢鞋放歸鄉里。壬子，太子太師致仕安審暉卒。

三月庚申，幸南莊，令從臣習射。戊辰，以樞密院直學士、左諫議大夫王溥為中書舍人，充翰林學士；以內客省使、恩州團練使鄭仁誨為樞密副使。詔宣徽北院使翟光鄴權知永興軍府事。甲戌，回鶻遣使貢方物。庚辰，詔：「西京莊宅司、內侍省、宮苑司、內園等四司，所管諸巡系稅戶二千五百並還府縣。其廣德、升平二宮並停廢。應行從諸莊園林、亭殿、房舍、什物課利，宜令逐司依舊收管。」

夏四月丙戌朔，日有食之，帝避正殿，百官守司。丁亥，詔停蔡州鄉軍。戊子，以京師旱，分命群臣禱雨。癸巳，制削奪慕容彥超在身官爵。甲午，高麗國冊使、衛尉卿劉皞卒。乙卯，詔取來月五日，車駕赴兗州城下，慰勞將士。以樞密副使鄭仁誨為右衛大將軍，依前充職，兼權大內都點檢；以中書侍郎、平章事、判三司李穀為權東京留守，兼判開封府事。

五月丙辰朔，帝御崇元殿受朝，仗衛如儀。庚申，車駕發京師。戊辰，至兗州城下。乙亥，收復兗州，斬慕容彥超，夷其族。詔端明殿學士顏衎權知兗州軍州事。壬午，曲赦兗州管內罪人，取五月二十七日已前所犯罪，大辟已下，咸赦除之。慕容彥超徒黨，有逃避潛竄者，及城內將吏等並放罪。自慕容彥超違背以來，鄉州內有接便為非者，一切不問。諸軍將士歿於王事者，各與賻贈，都頭已上與贈官。兗州城內及官軍下寨四面去州五里內，今年所征夏秋稅及沿征錢物並放；十里內，只放夏稅；一州管界，今夏苗子三分放一分。城內百姓遭毀拆舍屋及遭燒焚者，給賜材木。諸處差到人夫內，有遭矢石死者，各給絹三匹，仍放戶下三年徭役雲。癸未，詔兗州降為防禦州，仍為望州。

六月乙酉朔，帝幸曲阜縣，謁孔子祠。既奠，將致拜，左右曰：「仲尼，人臣也，無致拜。」帝曰：「文宣王，百代帝王師也，得無敬乎！」即拜奠於祠前。其所奠酒器、銀爐並留於祠所。遂幸孔林，拜孔子墓。帝謂近臣曰：「仲尼、亞聖之後，今有何人？」對曰：「前曲阜令、襲文宣公孔仁玉，是仲尼四十三代孫；有鄉貢《三禮》顏涉，是顏淵之後。」即召見。仁玉賜緋，口授曲阜令，顏涉授主簿，便令視事。仍敕兗州修葺孔子祠宇，墓側禁樵采。丙戌，車駕還京。初，帝以五月十三日至兗州，賊尚拒守，至十七日，晝夢道士一人進書，卷首云「車駕來月二日還京」，其下文字絕多，不能盡記。既寤，以夢告宰臣，又四日而城拔。帝至軍，凡駐蹕九日而賊平，果以六月二日發離城下，近代親征克捷，無如此之速也。是日大雨，城下行宮，水深數尺。其日晚，至中都縣，帝笑謂侍臣曰：「今日若不離城下，則當為潦所溺矣。」戊戌，車駕至自兗州。辛丑，以靈武節度使馮暉卒，輟視朝一日。壬寅，前翰林學士李澣自契丹中上表，陳奏機事，且言偽幽州節度使蕭海貞欲謀向化，帝甚嘉之。〈（《宋史·李澣傳》：海貞與澣相善，澣乘間諷海貞以南歸之計，海貞納之。周廣順二年，澣因定州孫方諫密表，言契丹衰微之勢，周祖嘉焉，遣諜者田重霸賫詔慰撫，仍命浣通信。澣復表述：「契丹主幼弱多寵，好擊鞠，大臣離貳，若出師討伐，因與通好，乃其時也。」屬中原多故，不能用其言。）〉癸卯，德妃董氏薨。乙巳，詔宣徽南院使袁鳷判開封府事。辛亥，以朔方軍衙內都虞候馮繼業起復為朔方軍兵馬留後。甲寅，幸舊宅，為德妃舉哀故也。

秋七月丙辰，詔：「內外臣僚，每遇永壽節，舊設齋供。今後中書門下與文武百官共設一齋，侍衛親軍都指揮使已下共設一齋，樞密使、內諸司使已下共設一齋，其餘前任職員及諸司職掌，更不得開設道場及設齋。」是日大風雨，破屋拔樹，尚書省都堂有龍穿屋壞獸角而去，西壁有爪跡存焉。襄州大水。丁卯，詔復升陳州、曹州為節鎮。以侍衛馬軍都指揮使、洋州節度使郭崇為陳州節度使，以侍衛步軍都指揮使曹英為曹州節度使，並典軍如故。以陳州防禦使藥元福為晉州節度使。辛未，詔相州節度使李筠權知潞州軍州事。丙子，以小底都指揮使、漢州刺史李重進為大內都點檢兼馬步都軍頭，領恩州團練使；以內殿直都知、駙馬都尉張永德領和州刺史，充小底第一軍都指揮使。

八月甲申朔，翰林學士、刑部尚書張沆落職守本官。以中書舍人、史館修撰判館事徐臺符為禮部尚書，充翰林學士承旨；以兵部侍郎韋勛為尚書右丞；以尚書右丞於德辰為吏部侍郎；以戶部侍郎邊歸讜為兵部侍郎；以禮部侍郎趙上交為戶部侍郎；以樞密直學士、左散騎常侍陳觀為工部侍郎，依前充職；以刑部侍郎景範為左司郎中，充樞密直學士。乙酉，樞密使王峻上章，請解樞衡，凡三上章，詔不允。庚寅，潁州奏，先於淮南俘獲孳畜，已準詔送還本土。甲午，詔止絕吏民詣闕舉請刺史、縣令。賜宰臣李穀白藤肩輿。時穀以今年七月，因步履傷臂，請告數旬，詔穀扶持三司，刻名印署事，仍放朝參。庚子，潞州節度使常思移鎮宋州，相州節度使李筠移鎮潞州。壬寅，鄆州節度使高行周薨。癸丑，詔改鹽曲法，鹽曲犯五斤已上處死，煎鹼鹽者犯一斤已上處死。先是，漢法不計斤兩多少，並處極刑，至是始革之。

九月庚午，以大理卿劇可久為太僕卿，以左庶子張仁彖為大理卿，以司天監趙延乂為太府卿兼判司天監事。詔北面沿邊州鎮，自守疆埸，不得入北界俘掠。乙亥，鎮州奏，契丹寇深、冀州，遣龍捷都指揮使劉誨、牙內都指揮使何繼筠等率兵拒之而退。時契丹聞官軍至，掠冀部丁壯數百隨行，狼狽而北，冀部被擄者望見官軍，鼓噪不已，官軍不敢進，其丁壯盡為蕃軍所殺而去。丁丑，以鄭州防禦使白重贊為相州留後。戊寅，樂壽都監杜延熙奏，於瀛州南殺敗契丹，斬首三百級，獲馬四十七匹。癸未，帝姨母韓氏追封楚國夫人，故第四姊追封福慶長公主。癸未，易州奏，契丹武州刺史石越來奔。

冬十月丙戌，以前晉州節度使王彥超為河陽節度使。庚寅，詔：「諸州罷任或朝覲，並不得以器械進貢。」先是，諸道州府，各有作院，每月課造軍器，逐季搬送京師進納。其逐州每年占留系省錢帛不少，謂之「甲料」，仍更於部內廣配土產物，征斂數倍，民甚苦之。除上供軍器外，節度使、刺史又私造器甲，以進貢為名，功費又倍，悉取之於民。帝以諸州器甲造作不精，兼占留屬省物用過當，乃令罷之。仍選擇諸道作工，赴京作坊，以備役使。乙未，永興軍奏，宣徽北院使、知軍府事翟光鄴卒。丁酉，葬德妃，廢朝。戊戌，以宣徽南院使袁鳷權知永興軍府事，以樞密直學士、工部侍郎陳觀權知開封府事。己亥，升鉅野縣為濟州。以樞密院副使鄭仁誨為宣徽北院使兼樞密副使。庚子，幸樞密院，王峻請之也。甲辰，宰臣李穀以臂傷未愈，上表辭位，凡三上章，詔報不允。丁未，滄州奏，自十月已前，蕃歸漢戶萬九千八百戶。是時，北境饑謹，人民轉徙，繈負而歸中土者，散居河北州縣，凡數十萬口。

十一月丙辰，荊南奏，朗州大將劉言，以今年十月三日領兵趨長沙，十五日至潭州，淮南所署湖南節度使邊鎬、岳州刺史宋德權並棄城遁去。庚申，以前少府監馬從斌為殿中監。壬戌，樞密使王峻亡妻崔氏追封趙國夫人，非故事也。乙丑，刑部尚書張沆卒。辛未，陜州折從阮移鎮邠州。以前宋州節度使李洪義為安州節度使。癸酉，青州符彥卿移鎮鄆州。甲戌，詔曰：「累朝已來，用兵不息，至於繕治甲胄，未免配役生靈，多取於民，助成軍器。就中皮革，尤峻科刑，稍犯嚴條，皆抵極典，鄉縣以之生事，奸猾得以侵漁，宜立新規，用革前弊。應天下所納牛皮，今將逐所納數，三分內減二分，其一分於人戶苗畝上配定。每秋夏苗共十頃納連角皮一張，其黃牛納幹筋四兩，水牛半斤，犢子皮不在納限。牛馬驢騾皮筋角，今後官中更不禁斷，只不得將出化外敵境。州縣先置巡檢牛皮節級並停。」丙子，詔曰：「應內外文武官僚幕職、州縣官舉選人等，今後有父母、祖父母亡歿未經遷葬者，其主家之長，不得輒求仕進，所由司亦不得申舉解送。如是卑幼在下者，不在此限。」己卯，日南至，帝御崇元殿受朝賀，仗衛如儀。

十二月丙戌，權武平軍留後劉言遣牙將張崇嗣入奏，於十月十三日，與節度副使王進逵、行軍司馬何敬貞、指揮使周行逢等，同共部領戰棹，攻收湖南，偽節度使邊鎬當夜出奔，王進逵等已入潭州。〈（《九國誌·王逵傳》：逵，朗州武陵人，或名進逵。邊鎬為武安軍節度使，召劉言入覲，言不行，謀於逵曰：「江南召我，不往，必加兵於我矣，為之奈何！」逵曰：「鎬之此來，以制置潭、朗為名，公如速行，正入其算。武陵負江湖之阻，帶甲百萬，乃欲拱手臣異姓乎？鎬新至長沙，經略未定，乘人心憤怒，引兵攻鎬，可一鼓而擒也。」言然之，乃遣與何景真等同起兵於武陵，號十指揮使，以攻邊鎬。逵率舟師南上，至長沙，邊鎬大駭，以所部奔歸江南，諸州屯守皆罷之，盡復湖外之地。）〉癸巳，太子太師致仕安叔千卒。甲午，詔今後諸侯入朝，不得進奉買宴。丁酉，皇子澶州節度使榮落起復，加同平章事。戊戌，太子少傅致仕王延卒。壬寅，幸西莊。乙巳，以端明殿學士顏衎權知開封府事。御史臺奏：「請改左右衛復為左右屯衛。」從之，避御名也。是冬無雪。

廣順三年春正月壬子朔，帝御崇元殿受朝賀，仗衛如儀。幸太平宮起居漢太后。甲寅，賜群臣射於內鞠場。乙卯，武平軍兵馬留後劉言奏：「潭州干戈之後，焚燒殆盡，乞移使府於武陵。」從之。詔升朗州為大都督府，在潭州之上。丙辰，以武平軍節度使留後、檢校太尉劉言為檢校太師、同平章事，行朗州大都督，充武平軍節度兼三司水陸轉運等使，制置武安、靜江等軍事，進封彭城郡公；武平軍節度副使、權知潭州軍州事、檢校太傅王進逵為檢校太尉，行潭州刺史，充武安軍節度使；以武安軍行軍司馬兼衙內步軍都指揮使、檢校太傅何敬貞為檢校太尉，行桂州刺史，充靜江軍節度使；以張仿領眉州刺史，充武平軍節度副使；以朱元琇領黃州刺史，充靜江軍節度副使；以周行逢領集州刺史，充武安軍節度行軍司馬。自進逵而下，皆劉言將校也。邠州奏，慶州略蕃部野雞族略奪商旅，侵擾州界。詔遣寧州刺史張建武等率兵掩襲，仍先賜敕書安撫，如不從命，即進軍問罪。辛酉，詔賜朗州劉言應兩京及諸道舊屬湖南樓店邸第。乙丑，詔：「諸道州府系屬戶部營田及租稅課利等，除京兆府莊宅務、贍國軍榷鹽務、兩京行從莊外，其餘並割屬州縣，所征租稅課利，官中只管舊額，其職員節級一切停廢。應有客戶元佃系省莊田、桑土、舍宇，便賜逐戶，充為永業，仍仰縣司給與憑由。應諸處元屬營田戶部院及系縣人戶所納租中課利，起今年後並與除放。所有見牛犢並賜本戶，官中永不收系」云。帝在民間，素知營田之弊，至是以天下系官莊田僅萬計，悉以分賜見佃戶充永業。是歲出戶三萬餘，百姓既得為己業，比戶欣然，於是葺屋植樹，敢致功力。又，東南郡邑各有租牛課戶，往因梁太祖渡淮，軍士掠民牛以千萬計，梁太祖盡給與諸州民，輸租課，自是六十餘載，時移代改，牛租猶在，百姓苦之，至是特與除放。未幾，京兆府莊宅務及榷鹽務亦歸州縣，依例處分。或有上言，以天下系官莊田，甚有可惜者，若遣貨之，當得三十萬緡，亦可資國用。帝曰：「茍利於民，與資國何異。」丁卯，戶部侍郎、權知貢舉趙上交奏：「諸科舉人，欲等第各加對義場數；進士除詩賦外，別試雜文一場。」從之。兩浙吊祭使、左諫議大夫李知損責授登州司馬，員外置，仍令所在馳驛放遣。知損銜命江、浙，所經藩郡，皆強貸於侯伯，為青州知州張凝所奏，故有是命。己巳，幸南莊。臨水亭，見雙鳧戲於池上，帝引弓射之，一發疊貫，從臣稱賀。庚午，以前邠州節度使侯章為鄧州節度使。前萊州刺史葉仁魯賜死，坐為民所訟故也。辛未，詔樞密使王峻巡視河堤。峻請行，故從之。辛巳，幸南莊。

閏月甲申，朗州劉言、潭州王進逵奏，廣賊占據桂管，深入永州界俘劫，遣朗州行軍司馬何敬貞與指揮使朱全琇、陳順等，率水陸軍五萬進擊。丙戊，回鶻遣使貢方物。詔故梁租庸使趙巖侄崇勛，見居陳州，量賜系官店宅，從王峻之請也。辛卯，定州奏，契丹攻義豐軍，出勁兵夜斫蕃營，斬首六十級，契丹遁去。甲午，鎮州奏，契丹寇境，遣兵追襲，至無極而還。丙申，皇子澶州節度使榮來朝。壬寅，以樞密使、尚書左僕射、同平章事、監修國史王峻兼青州節度使，餘如故。延州衙內指揮使高紹基奏言：「父允權患腳膝，令臣權知軍州事。」癸卯，陳州奏：「吏民請與前刺史李穀立祠堂。」從之。時穀為宰相，聞郡人陳請，遜讓數四，乃止。甲辰，鄴都留守王殷加檢校太尉，依前同平章事。丙午，鎮州節度使何福進、河陽節度使王彥超並加檢校太尉，潞州節度使李筠加檢校太傅。丁未，延州節度使高允權卒。己酉，開封府奏，都城內錄到無名額僧尼寺院五十八所。詔廢之。

二月辛亥朔，以前西京留守白文珂為太子太師致仕，進封韓國公。癸丑，安州節度使李洪義、侍衛馬軍都指揮使郭崇、侍衛步軍都指揮使曹英，並加檢校太尉。唐州方城縣令陳守愚棄市，坐克留戶民蠶鹽一千五百斤入己也。內制國寶兩座，詔中書令馮道書寶文，其一以「皇帝承天受命之寶」為文，其一以「皇帝神寶」為文。案，傳國寶始自秦始皇，令李斯篆之，歷代傳授，事具前史。至唐末帝自燔之際，以寶隨身，遂俱焚焉。晉高祖受命，特制寶一座，開運末，契丹犯闕，少帝遣其子延煦送於戎王，戎主，訝其非真，少帝上表具訴其事，及契丹北歸，賫以入蕃。漢朝二帝，未暇別制，至是始創為之。庚申，遣將作監李瓊知陜州軍州事。甲子，樞密使、平盧軍節度使、尚書左僕射、平章事、監修國史王峻責授商州司馬，員外置，所在馳驛發遣。戊辰，左監門上將軍李建崇卒。延州牙內都指揮使高紹基奏，交割軍府與副使張圖。己巳，朗州劉言奏，當道先遣行軍司馬何敬貞率兵掩擊廣賊，行及潭州，部眾奔潰，湖南王進逵以敬貞失律，已梟首訖。以樞密直學士、工部侍郎陳觀為秘書監。壬申，鳳翔少尹桑能責授鄧州長史。能，晉相維翰之庶弟也，坐據維翰別第為人所訟故也。癸酉，以戶部侍郎、知貢舉趙上交為太子詹事。是歲，新進士中有李觀者，不當策名，物議喧然，中書門下以觀所試詩賦失韻，勾落姓名，故上交移官。丁丑，幸南莊，賜從官射。命客省使向訓權知延州軍州事。


Chinese text: This work was published before January 1, 1923, and is in the
public domain worldwide because the author died at least 100 years ago.
