皇甫遇，常山人也。父武，流寓太原，嘗為遮塞軍使。遇少好勇，及壯，虬髯，善騎射。唐明宗在藩時，隸於麾下，累從戰有功。明宗即位，遷龍武都指揮使，遙領嚴州刺史，出討東川，為行營左軍都指揮使。應順、清泰中，累歷團練防禦使，尋遷鄧州節度使。所至苛暴，以誅斂為務，其幕客多私去，以避其累。高祖入洛，移領中山，俄聞與鎮州安重榮為婚家，乃移鎮上黨，又改平陽，咸以憸人執事，政事隳紊。及鎮河陽，部內創別業，開畎水泉，以通溉灌，所經墳墓悉毀之，部民以朝廷方姑息郡帥，莫之敢訴。少帝即位，罷歸闕下。二年，契丹南寇，從至澶州，戰於鄆州北津，契丹眾大敗，溺死者數千人，以功拜滑州節度使。三年，契丹率眾屯邯鄲，遇與安審琦、慕容彥超等禦之。遇將渡漳河，契丹前鋒大至，遇引退，轉鬥二十里至鄴南榆林店。遇謂審琦等曰：「彼眾我寡，走無生路，不如血戰。」遂自辰及未，戰百餘合，所傷甚眾。遇所乘馬中鏑而斃，遇有紀綱杜知敏以馬授遇，遇得馬復戰，久之稍解。杜知敏已為所獲，遇謂彥超曰：「知敏蒼黃之中，以馬授我，義也，安可使陷於賊中！」遂與彥超躍馬取知敏而還，敵騎壯之。俄而生軍復合，遇不能解。時審琦已至安陽河，謂首將張從恩曰：「皇甫遇等未至，必為敵騎所圍，若不急救，則成擒矣。」從恩曰：「敵甚盛，無以枝梧，將軍獨往何益？」審琦曰：「成敗命也。設若不濟，則與之俱死。假令失此二將，將何面目以見天子！」遂率鐵騎北渡赴之。契丹見塵起，謂救軍並至，乃引去。遇與彥超中數創得還，時諸軍嘆曰：「此三人皆猛將也！」遇累官至檢校太師、同中書門下平章事。四年，契丹復至，從杜重威營滹水，重威送款於契丹，遇不預其議，及降，心不平之。時契丹欲遣遇先入汴，遇辭之，因私謂人曰：「我身荷國恩，位兼將相，既不能死於軍陣，何顏以見舊主！更受命圖之，所不忍也。」明日，行至趙郡，泊其縣舍，顧從者曰：「我已信宿不食，疾甚矣，主辱臣死，無復南行。」因絕吭而殞，遠近聞而義之。漢高祖登極，詔贈中書令。

周廣順三年正月，遇妻宋國夫人霍氏上言，請度為尼，周太祖許之，仍賜紫衣，號貞範大師，法名惠圓，又賜夏臘十。

王清，字去瑕，洺州曲周人也。父度，世為農。清少以勇力端厚稱於鄉里。後唐明宗領行臺，置步直軍，清預其募，漸升為小校。同光初，從戰於河上有功，賜忠烈功臣。明宗即位，自天成至清泰末，歷嚴衛、寧衛指揮使，加檢校右散騎常侍。天福元年，高祖建義入洛，加檢校刑部尚書，改賜扈蹕忠孝功臣。三年，從楊光遠平範延光於鄴，改奉國軍都虞候。六年，襄州安從進叛，從高行周討之，逾年不下。一日，清請先登，諸軍繼其後，會有內應者，遂拔其城。清以中重創，有詔褒慰。七年，改賜推忠保運功臣，加金紫光祿大夫，領溪州刺史。八年，詔遣以所部兵屯於鄴。九年春，契丹南牧，圍其城，清與張從恩守之，少帝飛蠟詔勉諭，錫之第宅。契丹退，以幹城功，繼遷軍額。開運二年春三月，從杜重威北征，解陽城之圍，加檢校司徒。是歲秋七月，詔遣與皇甫遇援糧入易州。十一月，從杜重威收瀛州，聞契丹大至，重威率諸軍沿滹水而西，將保常山，及至中渡橋，契丹已屯於北岸。自其月二十七日至十二月五日，軍不能解。時契丹至，留騎之精者以禦我，分其弱者，自故靈都城緣其山足，涉滹沱之淺處，引眾而南，至趙郡，凡百餘里，斷我飛免，且扼歸路。清知勢蹙，謂重威曰：「軍去常山五里，守株於此，營孤食盡，將若之何！請以步兵二千為前鋒，奪橋開路，公可率諸軍繼之，期入常山，必濟矣。」重威可之，遣宋彥筠俱行。清一擊獲其橋，契丹為之小卻，重威猶豫不進，密已貳於國矣。彥筠退走，清列陣北岸，嚴戒部曲。日暮，酣戰不息。契丹以生軍繼至，我軍無寸刃以益之，清與其下歿焉，時年五十三。〈（《通鑒》：清謂其眾曰：「上將握兵，坐觀吾輩困急而不救，此必有異志。吾輩當以死報國耳！」眾感其言，莫有退者，至幕，戰不息。契丹以新兵繼之，清及眾士盡死，由是諸軍皆奪氣。）〉契丹尋於所戰之地，築一京觀。及漢高祖即位，使人平之，贈清太傅。是歲，清子守鈞於本邑義化別業，招魂以葬之也。

梁漢璋，字國寶，應州人也。少以勇力事唐明宗，歷突騎、奉德指揮使。高祖即位之二年，遙領欽州刺史。三年，加檢校司空，改護聖都指揮使。七年，遷檢校司徒，遙領閬州團練使。八年，授陳州防禦使，從少帝澶州還，改檢校太保、鄭州防禦使，充侍衛馬軍都指揮使，旋除永清軍兵馬留後，俄正授節制。是歲，詔領千騎戍冀州，尋以杜重威北討，詔以漢璋充北面馬軍都排陣使，遣收淤口關，與契丹騎五千相遇於浮陽之北界，苦戰竟日，以眾寡不侔，為流矢所中，歿於陣，即是歲十一月也，時年四十九。漢璋熟於戎馬，累有軍功，及為藩郡，所至好聚斂，無善政可紀。及鎮甘陵，甚有平契丹之志，但以所領偏師，驟逢敵，故有是衄焉。是月，其子海榮進漢璋所乘鞭馬及器仗，帝傷之，乃贈太尉。

漢璋有弟漢瑭，亦以善用槊有名於時。天成中，為魏府效節軍使，攻定州王都，漢瑭督所部一軍首入其城，獲王都及蕃將托諾名馬數駟。時範延光鎮常山，欲其駿者，漢瑭不諾。後漢瑭屯兵趙郡，因事奏而殺之，時人冤之。

白奉進，字德升，雲州清塞軍人也。父曰達子，世居朔野，以弋獵為事。奉進少善騎射，後唐武皇鎮太原，奉進謁於軍門，以求自效，武皇納於麾下。莊宗之破夾寨也，奉進挺身首犯賊鋒，莊宗睹而壯之。後從戰山東河上，繼以功遷龍武指揮使。同光中，魏王繼岌伐蜀，擢為親軍指揮使。天成、長興中，統上軍，加檢校右散騎常侍。應順中，轉捧聖右廂都指揮使、檢校刑部尚書，賜忠順保義功臣，遙領封州刺史。清泰中，加檢校右僕射、唐州刺史，治郡逾年，甚有政績。高祖即位，征赴闕，超加檢校司徒，充護聖左廂都指揮使，遙領歙州刺史。始奉進有女嫁於皇子重信，故高祖尤所倚愛。二年，改護聖左右廂都指揮使。是歲，車駕幸夷門。五月，領昭信軍節度，充侍衛馬軍都指揮使。六月，範延光據鄴為亂，詔遣率騎軍三千北屯滑臺。時符彥饒為滑州節度使，一夕，有軍士夜掠居人，奉進捕之，凡獲五盜，三在奉進本軍，二在彥饒麾下，尋命俱斬之。彥饒怒其不先告，深銜之。明日，奉進左右勸奉進面謝，奉進然之，以從騎數人候彥饒於牙城，既入，且述其過。彥饒曰：「軍中法令，各有部分，何得將滑州兵士一例處斬，殊無主客之義乎！」奉進曰：「軍士抵法，寧有彼我，今仆以咎自陳，而公怒不息，莫是與範延光同反耶！」因拂衣而起，彥饒不留。其帳下介士大噪，擒奉進殺之。是日，步軍都校馬萬、次校盧順密聞奉進遇害，率其步眾攻滑之子城，執彥饒送於京師，戮於班荊館北。高祖以奉進倉卒遇禍，嘆惜久之，詔贈太傅。

盧順密，汶陽人也。初事梁將戴思遠為步校。思遠為鄆州節度使，領部兵屯德勝渡，留順密守其城，順密睹北軍日盛，遂遁歸莊宗，且言鄆城方虛，可以襲而取之。莊宗信之，尋遣明宗率眾趨鄆，果拔之，由順密之始謀也。莊宗尋以順密列於帳下，累遷為軍校。明宗即位，歷數郡刺史。順密性篤厚，臨諸軍，撫百姓，皆有仁愛之譽。及高祖車駕幸夷門，範延光據鄴城叛，高祖命諸將相次領軍討之，順密亦預其行。時騎將白奉進屯於滑州，尋為滑帥符彥饒所殺，軍眾大亂，爭荷戈拔刃，啖呼於外，時馬萬為步軍都校，不為遏之。〈（《通鑒》云：馬萬惶惑不知所為，率步兵欲從亂。）〉順密未明其心，乃率部曲數百，趨謂諸軍及萬曰：「滑臺去行闕二百里，我等家屬在闕下，爾輩如此，不思血族乎？奉進見殺，過在彥饒，擒送天子，必立大功。順我者賞之，不順我者殺之。」萬曰：「善。」諸軍遂不敢動。〈（《通鑒》云：萬所部兵尚有呼躍者，順密殺數人，眾莫敢動。）〉乃引軍北攻牙城，執彥饒於樓上，使裨將方太押送赴闕，滑城遂定。朝廷即以馬萬為滑州節度使，時飛奏皆以萬為首故也。後數日，高祖知功由順密，尋以順密為涇州留後，至鎮未幾而卒。高祖甚悼之，贈驍衛上將軍。

周瑰，晉陽人也。少端厚，善書計，自高祖時歷鎮藩翰，用為腹心，累職至牙門都校，凡帑廩出納，咸以委瑰，經十餘年，未嘗以微累見誤，高祖甚重之。及即位，命權判三司事，未幾，辭曰：「臣才輕任重，懼終不濟，茍以避事，冒寵獲罪。願陛下哀其疲駑，優以散秩，臣之幸也。」高祖可之。尋命權總河陽三城事，數月改授安州節度使。臨民有惠，禦軍甚嚴，一境安之。先是，威和指揮使王暉領部下兵屯於安陸，瑰至鎮，待之甚厚。俄聞範延光叛於魏博，張延賓寇於汜水，暉以瑰高祖之元臣也，幸國朝方危，遂害瑰於理所，自總州事，以為延光勝則附之，敗則渡江而遁，斯其計也。既而襄陽安從進遣行軍司馬張朏，會復州兵於要路以僥之，李金全承詔繼至，暉遂掠城中財帛士女，欲奔江南，尋為其下所殺。金全至，盡誅其黨。高祖聞瑰遇害，嘆息久之，詔贈太傅。

沈赟，字安時，徐州下邳人。少有膽氣，初事梁太祖為小校。天祐三年，補同州左崇勇馬軍指揮使，入典衛兵，歷龍驤、拱宸都指揮使，累有戰功。及莊宗平梁，隨段凝等降，不改其職。同光三年，從魏王繼岌平蜀，屬康延孝叛，魏王署赟為一行馬步都虞候，領兵從任圜襲擊延孝於漢州，擒之以獻，未及策勛，會明宗登極。天成初，授檢校司空、虢州刺史，其後歷壁、隨、石、衛、威、衍、忻、趙八州刺史，累官至檢校太保，賜輸忠宣力功臣。開運元年，為祁州刺史。其年冬，契丹入寇，自恒州回，以羸兵驅牛羊過其城下，赟乃出州兵以擊之，契丹以精騎剡其門邀之，州兵陷賊。趙延壽知其無備，與蕃賊急攻之，仍呼謂赟曰：「沈使君我故人也，擇禍莫若輕，早以城降，無自辱也。」赟登城呼曰：「侍中父子誤計，陷於契丹，忍以氈幕之眾，殘害父母之邦，不自羞慚，反有德色。沈赟寧為國家死，必不效汝所為也。」翌日城陷，赟自剄而卒，家屬為敵所擄。

吳巒，字寶川，汶陽盧縣人也。少好學，以經業從鄉試下第。唐長興初，為沙彥珣從事，累遷大同軍節度判官。高祖建號，契丹之援太原也，彥珣據雲中，二三顧望，及契丹還塞，彥珣出城迎謁，尋為所擄。時巒在城中，謂其眾曰：「豈有禮義之人而臣於異姓乎！」即與雲州將吏闔門拒守。契丹大怒，攻之，半歲不能下。高祖致書於契丹，乃解圍而去。召巒歸闕，授徐州節度使，再遷右諫議大夫，為復州防禦使，數年罷歸。初，國家以甘陵水陸要沖之地，慮契丹南侵，乃飛免芻粟，以實其郡，為大軍累年之備。王令溫之為帥也，有軍校邵珂者，性兇率悖慢，令溫因事使人代之，不復齒用，閑居城中。其子殺人，以重賂償之，其事方解，尋為州吏所恐，又悉財以彌其口。自是尤蓄怨恨，因使無賴者亡入契丹，言：「州有積粟，內無勁兵，圍而攻之，克之必矣。」及令溫入朝，執政者以巒雲中之難，有善守之功，遂令乘軺而往，權知貝州軍州事。既至，會大寒，軍士無衣者悉衣之，平生廉儉，囊無資用，以至壞帳幕以赒之，其推心撫士如此。邵珂一見，因求自效，即聽而任之。巒素為書生，旁無爪牙，珂慷慨自陳，願效死左右，巒遣督義兵，守城之南門。天福九年正月，契丹大至。其一日大噪環其城，明日陳攻具於四墉，三日契丹主躬率步奚及渤海夷等四面進攻。巒眾投薪於夾城中，繼以炬火，敵之梯沖，焚爇殆盡。是日，敵復合圍，郡中丁壯皆登城守陴。俄而珂自南門引敵騎同入，巒守東門，未知其事，左右告曰：「邵珂背矣！」巒顧城中已亂，即馳馬還公館，投井而死，契丹遂屠其城。朝野士庶，聞者鹹嘆惜之。

翟璋，未詳何許人也。好勇多力，時目為大蟲，即「虎癡」之稱也。後唐天成初，自鄴都馬步軍都指揮使領平州刺史，尋改復州防禦使。三年三月，遷新州威塞軍兩使留後。四年五月，正授旄節。長興元年二月，加檢校太保，入為右領軍衛上將軍，轉左羽林統軍。清泰中，復領新州。高祖建義，割新州屬契丹。時契丹大軍歸國，遣璋於管內配率犒宴之資，須及十萬緡，山後地貧，民不堪命。始契丹以軟語撫璋，璋謂必得南歸，及委璋平叛奚、圍雲州皆有功，故留之不遣。璋郁郁不得志，遇疾尋卒焉。

程福赟，未詳何許人也。性沈厚，有勇力，累為軍校。天福七年冬，杜重威討鎮州，與安重榮大戰於宗城，以功遷洺州團練使、檢校太保，未幾，入為奉國左廂都指揮使。九年春，少帝將幸澶淵，福赟部下有軍士文榮等八人，潛謀作亂，於本營縱火，福赟尋領腹心之士撲滅之，福赟亦有所傷。福赟性本純厚，又以車駕順動，秘而不奏。同列李殷，居福赟下無名，欲危福赟以自升，遂密陳其事，云：「福赟若不為亂，何得無言？」少帝至封丘，出福赟為商州刺史，尋下獄鞫之。福赟終不自明，以至見殺，人甚冤之。

郭璘，邢州人也。初事後唐明宗，漸升為軍校。天福中，為奉國指揮使，歷數郡刺史。開運中，移領易州，契丹攻其郡，璘率厲士眾，同其甘苦，敵不能克。復以州兵擊賊，數獲其利，朝廷嘉之，就加檢校太保。契丹主嘗謂左右曰：「吾不畏一天下，乃為此人所抑挫！」重威降，契丹使通事耿崇美誘其民眾，璘不能制，城既降，為崇美所害。漢高祖即位，詔贈太傅。

史臣曰：觀前代人臣之事跡多矣，若乃世道方泰，則席寵恃祿者實繁；世運既屯，則效死輸忠者無幾。如皇甫遇憤激而沒，王清以血戰而亡，近世以來，幾人而已。其或臨難捐軀，或守方遇害，比夫惑妖艷以喪其命，因醇酎以亡其身者，蓋相去之遠矣！唯順密遏滑臺之肇亂，救晉室之臨危，亦可謂之忠矣。


Chinese text: This work was published before January 1, 1923, and is in the
public domain worldwide because the author died at least 100 years ago.
