少帝，名重貴，高祖之從子也。考諱敬儒，母安氏，以唐天祐十一年六月二十七日生帝於太原汾陽裏。敬儒嘗為後唐莊宗騎將，早薨，高祖以帝為子。帝少而謹厚，高祖愛之。洎歷方鎮，嘗遣從行，委以庶事，但性好馳射，有祖禰之風。高祖鎮太原，命瑯琊王震以《禮記》教帝，不能領其大義，謂震曰：「非我家事業也。」及高祖受圍於太原，親冒矢石，數獻可於左右，高祖愈重焉。高祖受契丹冊，將入洛，欲留一子撫晉陽，先謀於戎王，戎王曰：「使諸子盡出，吾當擇之。」乃於行中指帝謂高祖曰：「此眼大者可矣。」遂以帝為北京留守，授金紫光祿大夫、檢校司徒，行太原尹，知河東管內節度觀察事。天福二年九月，征赴闕，授光祿大夫、檢校太保、右金吾衛上將軍。三年十二月，授開封尹，加檢校太傅，封鄭王，增食邑三千戶。俄加檢校太尉、同中書門下平章事。六年，高祖幸鄴，改廣晉尹，進封齊王。〈（以下疑脫「七年正月，加兼侍中」八字。）〉

是歲六月十三日乙丑，高祖崩，承遺制命柩前即皇帝位。帝在并州未著人望，及保釐浚郊，大有寬裕之稱。從幸鄴都，是歲遇旱，高祖遣祈雨於白龍潭，有白龍見於潭心，是夜澍雨尺餘，人皆異之，至是果登大位焉。丁卯，賜侍衛諸軍將校錢一百貫下至五貫，以初即位示賫也。戊辰，宰臣馮道等率百僚請聽政，凡三上表，允之。庚午，始聽政於崇德殿門偏廊，分命廷臣以嗣位奏告天地宗廟社稷。遣右驍衛將軍石德超等押先皇御馬二匹，往相州西山撲祭，用北俗禮也。丙子，以司徒、兼侍中馮道為大行皇帝山陵使，門下侍郎竇貞固副之，太常卿崔棁為禮儀使，戶部侍郎呂琦為鹵簿使，御史中丞王易簡為儀仗使。〈（徐無黨《五代史記註》云：舊史實錄無橋道頓遞使，疑不置或闕書，漢高祖亦然。）〉己卯，遣判四方館事朱崇節、右金吾大將軍梁言持國信物使於契丹。是時，河南、河北、關西並奏蝗害稼。

秋七月癸未朔，百官素服臨於天清殿。戊子，詔應宮殿、州縣及官名、府號、人姓名，與先帝諱同音者改之。改西京明堂殿為宣德殿，中書政事堂為政事廳，堂後官房頭為錄事，余為主事。〈（《東都事略·陶穀傳》：穀本姓唐，避晉祖諱改姓陶，蓋當時避諱之體如此。）〉己丑，大行皇帝大祥，帝釋缞服，百官衣縿。辛卯，帝除禫服，百官吉服。壬辰，太皇太后劉氏崩，高祖之庶母也。遺詔服紀園陵毋用後禮，皇帝不得廢軍國機務。既而禮官奏：「準令式，為祖父母齊缞周；又準喪葬令，皇帝本服周者，三哭而止。請準後唐同光三年，皇太妃北京薨，莊宗於洛京西內發哀素服，不視事三日。」從之。仍遣國子祭酒兼戶部侍郎田敏奏告高祖靈座。癸巳，右諫議大夫鄭受益、中書舍人楊昭儉並停見任，以請假在外，不赴國喪故也。丁酉，宰臣馮道等率文武百僚詣崇德殿門拜表，請禦正殿，凡三上表，允之。安州奏，水平地深七尺。庚子，帝御正殿，宣制：「大赦天下，諸道州府各色罪犯，除十惡五逆、殺人強盜、官典犯贓、合作毒藥、屠牛鑄錢外，其餘罪犯，咸赦除之。襄州安從進如能果決輸誠，並從釋放。其中外臣僚將校，並與加恩。天下有蟲蝗處，並與除放租稅。」辛丑，恒州順國軍節度使杜威、河東節度使劉知遠，並加檢校太師，仍增爵邑。青州平盧軍節度使楊光遠加守太師。癸卯，鄆州天平軍節度使兼侍衛馬步都虞候景延廣加特進、同中書門下平章事，充侍衛親軍都指揮使。滑州義成軍節度使兼侍衛馬軍都指揮使李守貞，相州彰德軍節度使、侍衛步軍都指揮使郭謹，並加檢校太傅，仍增爵邑。宰臣馮道等上表，請依舊置樞密使，略曰：「竊以樞密使創自前朝，置諸近侍，其來已久，所便尤多。頃歲樞密使劉處讓偶屬家艱，爰拘喪制，既從罷免，暫議改更，不曾顯降敕文，永停使額。所願各歸職分，豈敢茍避繁難。伏請依舊置樞密使。」初，高祖事後唐明宗，睹樞密使安重誨秉政擅權，賞罰由己，常惡之，及登極，故斷意廢罷，一委中書。至是馮道等厭其事繁，故復請置之，庶分其權。表凡三上，不允。乙巳，徐州節度使李從溫、宋州節度使安彥威並加兼中書令，西都留守、充襄州行營都部署高行周加兼侍中，鳳翔節度使李從嚴加守太保。遣中使就中書賜宰臣馮道生辰器幣，道以幼屬亂離，早喪父母，不記生日，堅辭不受。丙午，以給事中羅周嶽為左散騎常侍，以右諫議大夫符蒙為給事中，以秘書少監兼廣晉少尹邊蔚為右散騎常侍，以廣晉少尹張煦為右諫議大夫，以廣晉府判官、光祿少卿邊光範為右諫議大夫。丁未，荊南節度使、南平王高從誨加兼尚書令，湖南節度使、楚王馬希範加守太傅。自是藩侯郡守，皆第加官封，示溥恩也。是月，州郡十七蝗。

八月壬子朔，百官素服臨於天清殿。乙卯，以左散騎常侍羅周嶽為東京副留守。庚申，以山陵禮儀使、太常卿崔棁為太子賓客，分司西都，病故也。壬戌，晉昌軍節度使桑維翰加檢校太傅。甲子，宰臣馮道加守太尉，趙瑩加中書令，李崧加左僕射兼門下侍郎，和凝加右僕射。契丹遣使致慰禮馬二十匹及羅絹等物。是日，襄州行營都部署高行周奏，收復襄州，安從進自焚而死，生擒男宏贊斬之。前河東節度使康福卒，贈太師，謚曰武安。戊辰，以太子太保兼尚書左僕射劉句為太子太傅。詔賜襄州城內百姓粟，大戶二斛，小戶一斛，以久困重圍也。己巳，以太子賓客趙元輔權判太常卿事，充山陵禮儀使。庚午，葬太皇太后於魏縣秦固村。癸酉，契丹遣使致祭於高祖，賻禮御馬二匹、羊千口、絹千匹。契丹主母亦遣使來慰。詔免襄州城內人戶今年夏秋來屋稅，其城外下營處與放二年租稅。應被安從進脅從者，一切不問。是月，河中、河東、河西、徐、晉、商、汝等州蝗。

九月丁丑朔，百官素服臨於天清殿。己卯，分命朝臣詣寺觀禱雨。辛巳，兩浙節度使吳越國王錢宏佐、福建節度使王延羲，並加食邑，仍改賜功臣名號。癸未，帝御乾明門，觀襄州行營都部署高行周、都監張從恩等獻俘馘。有司宣露布訖，以安從進男宏受等四十四人徇於市，皆斬之。曲赦京城禁囚。甲申，宴班師將校於崇德殿，賜物有差。乙酉，宰臣和凝上《回河頌》，賜鞍馬器帛。丁亥，以宋州歸德軍節度使安彥威為西京留守兼河南尹；以襄州行營都部署、西京留守高行周為宋州節度使，加檢校太師。戊子，降襄州為防禦使額，均、房二州割屬鄧州，升泌州為團練使額。己丑，以東京留守兼開封尹李德充為廣晉尹；以宣徽南院使、襄州行營都監張從恩為東京留守兼開封尹，加檢校太尉；以前同州節度使、襄州行營副部署宋彥筠為鄧州威勝軍節度使，加檢校太尉。山陵禮儀使撰高祖祔饗太廟酌獻樂章，上之。庚寅，詔今後除授留守，宜降麻制。癸巳，樂平公主史氏進封魯國大長公主，壽安長公主烏氏進封衛國大長公主，鄭國長公主杜氏進封宋國大長公主。荊南高從誨累表讓尚書令之命。己亥，追封故秦國長公主為梁國長公主，故永壽長公主為岐國大長公主，故延慶長公主為邠國大長公主。辛丑，以義成軍節度使兼侍衛馬軍都指揮使李守貞充大行皇帝山陵一行都部署。壬寅，以宣徽北院使、判三司劉遂清為鄭州防禦使，以澶州防禦使李承福為宣徽北院使。癸卯，詔大行皇帝十一月十日山陵，宜自十月一日至十一月二十日不坐，放文武百官朝參。甲辰，上大行皇帝尊謚寶冊，百官素服班於天清殿。〈（《五代會要》：天福七年，中書門下奏：山陵禮儀使狀：「高祖尊謚號及廟號，伏準故事，將啟殯宮前，擇日命太尉率百僚奉謚冊，告天於圜丘畢，奉謚冊跪讀於靈前。」此累朝之制，蓋以天命尊極，不可稽留。今所上高祖聖文章武明德孝皇帝尊謚寶冊，伏緣去洛京地遠，寶冊難以往來，當司詳酌，伏請只差官往洛京，奏告南郊太廟。其日，中書門下文武百官立班，中書令、侍中升靈座前讀寶冊，行告謚之禮。）〉禮儀使撰進高祖祔饗太廟酌獻樂章舞名，請以《咸和之舞》為名。從之。

冬十月辛亥朔，百官素服臨於天清殿。襄州利市廟封為順正王，仍令本州修崇廟宇。癸亥，啟攢宮，百官衣初喪服入臨。甲子，靈駕進發，帝於朱鳳門外行遣奠之祭，辭畢還宮。丁丑，太保盧質卒，贈太子太師，謚曰文忠。己卯，宰臣李崧母喪，歸葬深州，遣使吊祭之。庚辰，契丹遣使致祭於高祖，賻馬三匹、衣三襲。

十一月庚寅，葬高祖皇帝於顯陵。壬辰，湖南奏，前洪州節度使馬希振卒。戊戌，詔宰臣等分詣寺廟祈雪。庚子，祔高祖神主於太廟。辛丑，以金吾衛大將軍、權判三司董遇為三司使。詔：「州郡稅鹽，過稅斤七錢，住稅斤十錢，州府鹽院並省司差人勾當。」先是，諸州府除蠶鹽外，每年海鹽界分約收鹽價錢一千七萬貫，高祖以所在禁法，抵犯者眾，遂開鹽禁，許通商，令州郡配征人戶食鹽錢，上戶千文，下戶二百，分為五等，時亦便之。至是掌賦者欲增財利，難於驟變前法，乃重其關市之征，蓋欲絕其興販歸利於官也。其後鹽禁如故，鹽錢亦征，至今為弊焉。是日，詔：「天地宗廟社稷及諸祠祭等，訪聞所司承管，多不精潔。宜令三司預支一年禮料物色，於太廟置庫收貯。差宗正丞主掌，委監察使監當，祭器祭服等未備者修制。〈（《五代會要》：敕差宗正丞石載仁專主掌，監察御史宋彥升監庫，兼差供奉官陳審璘往洛京，於太廟內隱便處修蓋庫屋五間，俟畢日，催促所支物色，監送入庫交付訖，取收領文狀歸閣。每有祠祭，諸司各請禮料。至時委監庫御史宋彥升、宗正丞石載仁旋行給付。其大祠、中祠兼令監察御史檢點，小祠即令行事官檢點。如致慢易，本司準格科罪。其祭器未有者修制，已有者更仰整飭。）〉

十二月辛酉，以威武軍節度副使、充福建管內諸軍都指揮使王亞澄為威武軍副大使，知節度事。詔：「諸道州府，每遇大祭祀、冬至、寒食、立春、立夏、雨雪未晴，不得行極刑。如有已斷下文案，可取次日及雨雪定後施行。」乙丑，以前鄧州節度使安審暉為左羽林統軍，以前延州節度使丁審琪為右羽林統軍，以前金州節度使潘環為左神武統軍，以前華州節度使皇甫立為左金吾衛上將軍，以右龍武統軍劉遂凝為左驍衛上將軍，以前貝州節度使馬萬為右驍衛上將軍，以左龍武大將軍張彥澤為右武衛上將軍。丙寅，宰臣馮道、滑州節度使兼侍衛馬軍都指揮使李守貞、河陽節度使皇甫遇、西京留守安彥威、廣晉尹李德充，並加爵邑，以山陵充奉之勞也。己巳，回鶻進奉使密裏等各授懷化歸德大將軍、將軍郎將，放還蕃。庚午，故洪州節度使馬希振追封齊國公。辛未，故中吳建武等軍節度使、彭城郡王錢元尞追封廣陵郡王。丙子，于闐、回鶻皆遣使貢方物。

天福八年春正月辛巳，盜發唐坤陵，莊宗母曹太后之陵也。河南府上言：「逃戶凡五千三百八十七，餓死者兼之。」詔：「諸道以廩粟賑饑民，民有積粟者，均分借便，以濟貧民。」時州郡蝗旱，百姓流亡，餓死者千萬計。東都人士僧道，請車駕復幸東京。後唐莊宗德妃伊氏自契丹遣使貢馬。庚寅，沙州留後曹元深加檢校太傅，充沙州歸義軍節度使。癸巳，發禁軍萬人並家口赴東京。乙巳，于闐、回鶻入朝使劉再成等並授懷化大將軍、將軍郎將，放還蕃。

二月庚戌，御劄取今月十一日車駕還東京，沿路州府，不用修飾行宮；食宿頓遞，並以官物供給；文武臣僚除有公事合隨駕外，並先次進發。以侍衛親軍使景延廣充御營使。癸丑，以廣晉尹李德充權鄴都留守。己未，車駕發鄴都，曲赦都下禁囚。甲子，次封丘，文武百官見於行宮。乙丑，至東京。甲戌，以東京留守張從恩為權鄴都留守，以皇弟檢校司徒重睿為檢校太保、開封尹，年幼未出閣，差左散騎常侍邊蔚知府事。丁丑，以前太僕卿薛仁謙為衛尉卿。河中逃戶凡七千七百五十九。是時天下饑，谷價翔踴，人多餓殍。右金吾衛上將軍劉處讓卒，贈太尉。

三月己卯朔，以中書令、監修國史趙瑩為晉昌軍節度使，以晉昌軍節度使桑維翰為侍中、監修國史。〈（《通鑒》作晉昌節度使、兼侍中桑維翰為侍中。胡三省註云：桑維翰始居藩鎮而兼侍中，今入朝，正為門下省長官。）〉辛巳，以左散騎常侍盧重為秘書監，以東京副留守羅周嶽為右散騎常侍。癸未，青州節度使、東平王楊光遠進封壽王，北京留守劉知遠、恒州節度使杜威並加兼中書令。乙酉，以鄜州節度使符彥卿為河陽節度使，以權鄴都留守、前開封尹張從恩為鄴都留守、廣晉尹，以右羽林統軍丁審琪為鄜州節度使。丁亥，天策上將軍、湖南節度使、楚王馬希範加守尚書令、兼中書令。己丑，桂州節度使馬希杲依前檢校太尉、兼侍中，兼知朗州軍州事；朗州武平軍節度使馬希萼加檢校太尉，進封爵邑。以武平軍節度副使、岳州團練使馬希瞻為檢校太尉，領盧州昭信軍節度使；以武安軍節度副使、永州團練使馬希廣為檢校太尉，領洪州鎮南軍節度使；皆楚王馬希範之弟也。庚寅，以宣徽北院使李承福為右武衛大將軍，充宣徽南院使；以前鄭州防禦使劉繼勛為左千牛衛大將軍，充宣徽北院使。國子祭酒兼戶部侍郎田敏以印本《五經》書上進，賜帛五十段。甲午，有白烏棲作坊桐樹，作坊使周務掠捕而進之。辛丑，引進使、太府卿孟承誨使契丹。詔京百司攝官親公事及五年，與授初官。癸卯，以左諫議大夫司徒詡為給事中，左司郎中王仁裕為右諫議大夫，前鴻臚卿王均為少府監。

夏四月戊申朔，日有食之。庚戌，以許州節度使趙在禮為徐州節度使，以徐州節度使李從溫為許州節度使。己巳，中書門下奏：「請以六月二十七日降誕日為啟聖節。」從之。是月，河南、河北、關西諸州旱蝗，分命使臣捕之。

五月己卯，追封皇故長姊為吳國長公主。癸未，皇侄女永福縣主薨，輟朝三日，追封平昌郡主。丁亥，皇第二叔祖贈太師萬友追封秦王；皇第三叔祖贈太尉萬銓贈太師，追封趙王。皇伯贈太傅敬儒贈太師，追封宋王；皇叔贈太尉福王德贈太師，追封如故；皇叔贈太傅暉贈太師，追封韓王；皇叔贈太尉通王殷、皇叔贈太尉廣王威、皇兄贈太傅郯王重裔並贈太師，追封如故。皇兄贈太師沂王重信追封楚王；皇兄贈太傅虢王重乂、皇兄贈太師夔王重進、皇弟贈太尉陳王重杲等並贈太師，追封如故。仍令所司擇日冊命。辛卯，以御史中丞王易簡為尚書左丞，以禮部侍郎張允為御史中丞，以中書舍人吳承範為禮部侍郎，以吏部侍郎王延為尚書右丞，以尚書右丞王松為吏部侍郎，以兵部侍郎張昭遠為吏部侍郎，以戶部侍郎呂琦為兵部侍郎，以刑部侍郎韋勛為戶部侍郎，以工部侍郎李詳為刑部侍郎。癸巳，命宰臣等分詣寺觀禱雨。己亥，飛蝗自北翳天而南。太子賓客李棁卒。甲辰，詔：「諸道州府見禁罪人，除十惡五逆、行劫殺人、偽行印信、合造毒藥、官典犯贓各減一等外，餘並放。」是時所在旱蝗，故有是詔。乙巳，幸相國寺祈雨。

六月庚戌，以螟蝗為害，詔侍衛馬步軍都指揮使李守貞往臯門祭告，仍遣諸司使梁進超等七人分往開封府界捕之。乙卯，以左羽林統軍安審暉為潞州節度使。宿州奏，飛蝗抱草幹死。丙辰，貝州奏，逃戶凡三千七百。遣供奉官衛延韜詣嵩山投龍祈雨。戊午，以西京留守馬從斌為左監門衛上將軍。開封府界飛蝗自死。庚申，河南府奏，飛蝗大下，遍滿山野，草苗木葉食之皆盡，人多餓死。禮部侍郎吳承範卒。丙寅，以將冊皇太后，遣尚書左丞王易簡奏告天地。陜州奏，蝗飛入界，傷食五稼及竹木之葉，逃戶凡八千一百。丁卯，以給事中符蒙為禮部侍郎，以左諫議大夫裴坦為給事中。辛未，遣內外臣僚二十八人分往諸道州府率借粟麥。時使臣希旨，立法甚峻。民間碓硙泥封之、隱其數者皆斃之，由是人不聊生，物情胥怨。是月，諸州郡大蝗，所至草木皆盡。


Chinese text: This work was published before January 1, 1923, and is in the
public domain worldwide because the author died at least 100 years ago.
