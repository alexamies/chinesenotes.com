李崧，深州饒陽人。父舜卿，本州錄事參軍。崧幼而聰敏，十餘歲為文，家人奇之。弱冠，本府署為參軍。其父嘗謂宗人李鏻曰：「大醜生處，形奇氣異，前途應不居徒勞之地，賴吾兄誨激之。」大醜即崧之小字也。同光初，魏王繼岌為興聖宮使，兼領鎮州節鉞，崧以參軍從事。時推官李蕘掌書，崧見其起草不工，密謂掌事呂柔曰：「令公皇子，天下瞻望，至於尺牘往來，章表論列，稍須文理合宜。李侍御起草，未能盡善。」呂曰：「公試代為之。」呂得崧所作，示盧質、馮道，皆稱之。繇是擢為興聖宮巡官，獨掌奏記。莊宗入洛，授太常寺協律郎。王師伐蜀，繼岌為都統，以崧掌書記。蜀平，樞密使郭崇韜為宦官誣構，繼岌遂殺崇韜父子，外尚未知。崧白繼岌曰：「王何為作此危事？至於不容崇韜，至洛誅之未晚。今懸軍五千里，無咫尺書詔，便殺重臣，非謀也。」繼岌曰：「吾亦悔之。」崧召書吏三四人，登樓去梯，取黃紙矯寫詔書，倒使都統印發之。翌日，告諸軍，軍情稍定。及自蜀還，明宗革命，任圜以宰相判三司，用崧為鹽鐵推官，賜緋。丁內艱，歸鄉里。服闋，鎮帥範延光奏署掌書記。延光為樞密使，拜拾遺，直樞密院，遷補闕、起居郎、尚書郎，充職如故。長興末，改翰林學士。清泰初，拜端明殿學士、戶部侍郎。

先是，長興三年冬，契丹入雲中，朝廷欲命重將鎮太原。時晉祖為六軍副使，以秦王從榮不軌，懇求外任，深有北門之望，而大臣以晉高祖方權兵柄，難以議之。一日，明宗怒其未奏，範延光、趙延壽等無對，退歸本院，共議其事，方欲以康義誠為之。時崧最在下位，聳立請曰：「朝廷重兵多在北邊，須以重臣為帥，以某所見，非石太尉不可也。」會明宗令中使促之，眾乃從其議。翌日，晉祖既受太原之命，使心腹達意於崧云：「壘浮圖須與合卻尖。」蓋感之深也。及清泰末，晉祖入洛，崧與呂琦俱竄匿於伊闕民家。旬日，晉高祖召為戶部侍郎，判戶部。逾月，拜中書侍郎、同平章事，與桑維翰並兼樞密使。維翰鎮相州，未幾，廢樞密院，事歸中書，加尚書右僕射。從幸鄴，丁外艱，恩制起復，崧上章數四，懇辭其命，優詔不允。復上章，不報，崧不得已而視事。晉少帝嗣位，復用桑維翰為樞密使，命崧兼判三司。未幾，代維翰為樞密使，與馮玉對掌機密。開運末，崧、玉信契丹之詐，經略瀛、鄭，中渡之敗，落其奸謀。契丹入京師，趙延壽、張礪素稱崧之才，契丹主善遇之，以崧為太子太師，充樞密使。契丹主嘗謂左右曰：「我破南朝，只得李崧一人而已。」從契丹北行，留於鎮州。

高祖平汴、洛，乃以崧之居第賜蘇逢吉，第中宿藏之物，皆為逢吉所有。是年秋，鎮州逐麻答，崧與馮道、和凝十數人歸闕，授太子太傅。崧對朝之權右，謙挹承顏，未嘗忤旨。嘗以宅券獻蘇逢吉，不悅。崧二弟嶼、㠖，酣酒無識，與楊邠、蘇逢吉子弟杯酒之間，時言及奪我居第，逢吉知之。〈（《宋史·陶蒨傳》：李崧以宅券獻逢吉，逢吉不悅，而崧子弟數出怨言，崧懼，移疾不出。崧族子昉，嘗往候崧，崧語昉曰：「邇來朝廷於我有何議？」昉曰：「無他，聞唯陶給事往往於稠人中厚誣叔父。」崧嘆曰：「蒨自單州判官，吾取為集賢校理，不數年擢掌詔命，吾何負於陶氏子哉！」及崧遇禍，昉嘗因公事詣蒨，蒨問昉：「識李侍郎否？」昉斂衽應曰：「遠從叔耳。」蒨曰：「李氏之禍，蒨出力焉。」昉聞之汗出。）〉有部曲葛延遇者，逋李嶼船傭，嶼撻之，督其所負，遇有同輩李澄亦事逢吉，葛延遇夜寄宿於澄家，以嶼見督情告，遂一夕同謀告變。逢吉覽狀示史宏肇，其日逢吉遣吏召崧至第，從容語及葛延遇告變之事，崧以幼女為托，逢吉遣吏送於侍衛獄。既行，崧恚曰：「自古未有不亡之國，不死之人。」及為吏所鞫，乃自誣伏罪，舉家遇害，少長悉屍於市，人士冤之。〈（《東都事略·王溥傳》：世宗嘗問：「漢相李崧蠟彈書結契丹，有記其詞者否？」溥曰：「崧有此，肯示人耶？蘇逢吉輩陷之爾。」世宗遂優贈崧官。）〉崧與徐臺符同學相善，乾祐三年秋，臺符夢崧謂曰：「予之冤橫，得請於帝矣。」及蘇、史之誅，並梟首於市，當崧所誅之地。未幾，葛延遇、李澄亦以戮死。〈（《宋史·李昉傳》：晉侍中崧，與昉同宗且同里，時人謂崧為「東李家」，昉為「西李」。漢末，崧被誅，至宋，其子璨自蘇州常熟縣令赴調，昉為訟其父冤，且言周太祖已為昭雪，贈官，還其田宅，錄璨而官之。然璨幾五十，尚淹州縣之職。詔授璨著作佐郎，後官至資善大夫。）〉

蘇逢吉，長安人。父悅，逢吉母早喪，而悅鰥居，旁無侍者。性嗜酒，雖所飲不多，然漱醪終日。他人供膳，皆不稱旨，俟逢吉庖炙，方肯下箸。悅初仕蜀，官升朝列，逢吉初學為文，嘗代父染翰。悅嘗為高祖從事，甚見禮遇，因從容薦逢吉曰：「老夫耄矣，才器無取。男逢吉粗學援毫，性復恭恪，如公不以犭屯犬之微，願令事左右。」高祖召見，以神精爽惠，甚憐之。有頃，擢為賓佐，凡有謀議，立侍其側。高祖素嚴毅，及鎮太原，位望崇重，從事稀得謁見，惟逢吉日侍左右。兩使文簿，堆案盈幾，左右不敢輒通，逢吉置於懷袖，俟其悅色則諮之，多見其可。

高祖建號於太原，逢吉自節度判官拜同平章事、集賢殿大學士。車駕至汴，朝廷百司庶務，逢吉以為己任，參決處置，並出胸臆，雖有當有否，而事無留滯。會翰林學士李濤從容侍帝，言及霸府二相，官秩未崇，逢吉旋加吏部尚書，未幾，轉左僕射，監修國史。從征杜重威於鄴下，數乘醉抵辱周太祖。及高祖大漸，與楊邠、史宏肇等臥內同受顧命。李濤與逢吉論甥舅之契，相得甚歡，濤之入相，逢吉甚有力焉。會濤上章，請出兩樞密為方鎮，帝怒，罷濤相，勒歸私第，時論疑濤承逢吉之風旨。先是，高祖踐阼之後，逢吉與蘇禹珪俱在中書，有所除拜，多違舊制，用舍升降，率意任情，至有自白丁而升宦路、由流外而除令錄者，不可勝數。物論紛然。高祖方倚信二相，莫敢言者。逢吉尤貪財貨，無所顧避，求進之士，稍有物力者，即遣人微露風旨，許以美秩。及楊邠為相，稍奪二蘇之權，自是盡斂手而已。邠每懲二蘇之失，艱於除拜，至於諸司補吏，與門胄出身，一切停罷。時論以邠之蔽，固亦由逢吉、禹珪本不能至公於物之所致也。初，高祖至汴，以故相馮道、李崧為契丹所俘，佇於真定，乃以崧第賜逢吉，道第賜禹珪，崧於西洛有別業，亦為逢吉所有。及真定逐契丹，崧、道歸朝，崧弟嶼以逢吉占據其第，時出怨言。未幾，崧以西京宅券獻於逢吉，不悅。會崧有仆夫欲誣告謀反，逢吉誘致其狀，即告史宏肇，令逮捕其家。逢吉遣直省吏召崧至第，即令監至侍衛獄。翌日，所司以獄辭上，其李嶼款招云：「與兄崧、弟鳷，與家僮二十人商議，比至山陵發引之時，同放火謀亂，其告是實。」蓋自誣之辭也。逢吉仍以筆添註「二十人」字為「五十人」，封下有司，盡誅崧家。時人冤之，歸咎於逢吉。

逢吉深文好殺，從高祖在太原時，嘗因事，高祖命逢吉靜獄，以祈福祐，逢吉盡殺禁囚以報。及執朝政，尤愛刑戮。朝廷患諸處盜賊，遣使捕逐，逢吉自草詔意云：「應有賊盜，其本家及四鄰同保人，並仰所在全族處斬。」或謂逢吉曰：「為盜者族誅，猶非王法，鄰保同罪，不亦甚乎？」逢吉堅以為是，竟去「全族」二字。時有鄆州捕賊使臣張令柔盡殺平陰縣十七村民，良由此也。逢吉性侈靡，好鮮衣美食，中書供膳，鄙而不食，私庖供饌，務盡甘珍。嘗於私第大張酒樂以召權貴，所費千餘緡。其妻武氏卒，葬送甚盛，班行官及外州節制，有與逢吉相款洽者，皆令賫送綾羅絹帛，以備縞素。失禮違度，一至如此。又性不拘名教，繼母死不行服，妻死未周，其子並授官秩。有庶兄自外至，不白逢吉，便見諸子，逢吉怒，且懼他日淩弱其子息，乃密白高祖，誣以他事杖殺之。

乾祐二年秋，加守司空。周太祖之將鎮鄴也，逢吉奏請落樞密使，隱帝曰：「有前例否？」逢吉奏曰：「樞密之任，方鎮帶之非便。」史宏肇曰：「兼帶樞密，所冀諸軍稟畏。」竟從宏肇之議。宏肇怨逢吉之異己，逢吉曰：「此國家之事也，且以內制外則順，以外制內豈得便耶！」事雖不從，物議多之。居無何，王章張飲，會逢吉與史宏肇有謔言，大為宏肇所詬，逢吉不校，幾至毆擊，逢吉馳馬而歸，自是將相失歡。逢吉欲希外任，以紓宏肇之怒，既而中輟。人問其故，逢吉曰：「茍領一方鎮，只消得史公一處分。則為齏粉矣。」李業輩惡宏肇、楊邠等，逢吉知之，每見業等，即微以言激怒之。及宏肇等被害，逢吉不預其謀，聞變驚駭，即受宣徽，權知樞密院事。尋令草制正授，制入，聞鄴兵至澶州乃止。事急，逢吉謂人曰：「蕭墻之變，太覺匆遽，主上若有一言見問，必不至是矣。」數夕宿於金祥殿之東，謂天官正王處訥曰：「夜來就枕未瞑，已見李崧在傍，生人與死人相接，無吉事也。」及周太祖自鄴至汴，官軍敗於劉子陂，是夕逢吉宿於七里郊，與同舍痛飲，醉將自刎，左右止之。至曙，與隱帝同抵民舍，遂自殺。周太祖定京城，與聶文進等同梟於北市，釋其家族。其梟首之處，適當李崧冤死之地。廣順初，詔就西京賜其子莊宅各一區。〈（《五代史補》：高祖在河東幕府，闕書記，朝廷除前進士丘廷敏為之，以高祖有異志，恐為所累，辭疾不赴，遂改蘇逢吉。未幾，契丹南侵，高祖仗順而起，兵不血刃而天下定，逢吉以佐命功，自掌書記拜中書侍郎、平章事。逾年，廷敏始選授鳳翔麟遊縣令。過堂之日，逢吉戲之，且撫所坐椅子曰：「合是長官坐，何故讓與鄙夫耶？」廷敏遂漸悚而退。）〉

李鏻，唐宗屬也。父洎，韶州刺史。伯父湯，咸通中為給事中。懿宗除乳母楚國夫人婿為夏州刺史，湯封還制書，詔曰：「朕少失所親，若非楚國夫人鞠養，則無朕此身，雖非朝典，望卿放下，仍今後不得援以為例。」湯乃奉詔，其諒直如此。

鏻少舉進士，累舉不第。客遊河朔，稱清海軍掌書記，謁定州王處直，不見禮。鏻即脫綠被緋，入常山謁要人李宏規，以宗姓請兄事之，由是得進。趙王镕辟為從事，镕卒，復為王德明賓客。德明使鏻聘於唐莊宗，鏻密疏德明之罪，且言可圖之狀，莊宗嘉之。及常山平，以鏻為霸府支使。嘗從容請於莊宗曰：「鏻有四子，請誅之。」莊宗問其故，對曰：「此輩生於常山，稟勃亂之氣，不可留也。」莊宗笑而止。同光初，授宗正卿，俄兼工部侍郎。常山有唐啟運陵，鏻受富民李守恭賂，署為陵臺令，守恭暴橫，為長吏所訴，按之以聞，鏻左授司農少卿，削金紫，未幾，出為河府副使。明宗即位，歷兵部、戶部侍郎，工部、戶部尚書。長興中，以與明宗有舊，常貯入相之意，從容謂時相曰：「唐祚中興，宜敦敘宗室，才高者合居相位。仆雖不才，曾事莊宗霸府，見今上於藩邸時。家代重侯累相，靖安李氏，不在諸族之下；論才較藝，何讓眾人。久置仆於朝行，諸君安乎？」馮道、趙鳳每怒其僭。有頃，鏻因淮南細人言事，乃謂樞密使安重誨曰：「偽吳欲歸國久矣，若朝廷先遣使諭之，則旋踵而至矣。」重誨然之，以玉帶與細人，令往淮南為信，久而不反，由是出鏻為兗州行軍司馬。得代歸闕，復為戶部尚書，尋轉兵部尚書，有頃兼判太常卿事。嘗權典選部，銓綜失序，物論非之。晉天福中，守太子少保。開運中，遷太子太保。高祖至闕，授守司徒，數月而卒，年八十八。詔贈太傅。

龍敏，字欲訥，幽州永清人。少學為儒，仕鄉里為假掾。劉守光不道，敏避地浮陽，會戴思遠渡河而南，乃從之。鄉人周知裕仕梁為裨將，敏往依焉，知裕屢薦不調，敏丐遊都邑累年。唐莊宗定魏博，敏聞故人馮道為霸府記室，乃客於河中，歲歸太原，館於馮道之家，監軍使張承業即署敏為巡官，典監軍奏記。莊宗平河、洛，征為司門員外郎，以家貧乏養，求為興唐少尹。逾年，丁母喪，退居鄴下，會趙在禮據鄴城，以敏鄉人，強起令署事，又為亂軍所迫，敏不敢拒。明年，在禮鎮浮陽，敏復居喪制，服闋，除戶部郎中，改諫議大夫、御史中丞。時敏父鹹式年七十，鹹式之父年九十餘，供養二尊，朝夕無懈。鹹式以敏貴，得秘書監致仕。敏為兵部侍郎，奉使幽州，鄉里耆舊留宴盡歡。馮赟為北京留守，奏敏為副，赟入掌樞密，敏為吏部侍郎。

敏學術不甚長，然外柔而內剛，愛決斷大計。清泰末，從唐末帝在懷州，時趙德鈞父子有異圖，晉安寨旦夕憂陷，末帝計無從出，問計於從臣。敏奏曰：「臣有一計，請以援兵從東丹王李贊華取幽州路趨西樓，契丹主必有北顧之患。」末帝然之，而不能用。敏又謂末帝親將李懿曰：「君連姻帝戚，社稷之危，不俟翹足，安得默默茍全耶！」懿因籌德鈞必破蕃軍之狀，敏曰：「仆燕人也，諳趙德鈞之為人，膽小謀拙，所長者守城寨、嬰壕塹、篤勵健兒耳！若見大敵，奮不顧身，摧堅陷陣，必不能矣。況名位震主，奸以謀身乎！仆有狂策，不知濟否，茍能必行，亦救寨之一術也。」懿請言之，曰：「如聞駕前馬僅有五千匹，請於其間選壯馬精甲健夫千人，仆願與郎萬金二人〈（《通鑒》：郎萬金為陳州刺史。胡三省云：萬金，當時勇將也。）〉路出山，夜冒敵騎，循山入大寨，千騎之內，得其半濟，則寨無虞矣。張敬達等幽閉，不知朝廷援兵近遠，若知大軍在團柏谷中，雖鐵障亦可沖踏，況敵騎乎！」末帝聞之曰：「龍敏之心極壯，用之晚矣。」人亦以為大言，然其慷慨感激，皆此類也。

晉祖受命，敏以本官判戶部，遷尚書左丞。丁父憂，服闋，復本官，俄移太常卿。開運中，奉命使越。先是，朝臣將命，必拜起於浙帥，敏至，抗揖而已，識者多之。使還，改工部尚書。乾祐元年春，疽發於背，聞高祖晏駕，乃扶病於私第，縞素而臨，後旬日卒於家，時年六十三。隱帝嗣位，詔贈右僕射。

劉鼎，字公度，徐州蕭縣人。祖泰，蕭縣令。父崇，梁太祖微時，常傭力崇家，及即位，召崇用之，歷殿中監、商州刺史。崇之母撫梁祖有恩，梁氏號為「國婆」，徐、宋之民謂崇家為「豢龍劉家」。鼎起家為大理評事，歷尚書博士、殿中侍郎史、起居郎。清泰中，自吏部員外郎出為渾州廉判，入為刑部郎中，充鹽鐵判官，改吏部郎中兼侍御史知雜事。乾祐初，拜諫議大夫，卒年五十五。鼎善交遊，能談笑。居家仁孝，事繼母趙氏甚謹，異母昆仲凡七人，撫之如一。性若寬易，而典選曹按吏有風棱，人稱為能。

子袞，登進士第，文彩遒雋。仕周為左拾遺、直史館，早卒。

張允，鎮州束鹿人。父徵。允幼學為儒，仕本州為參軍。張文禮之據州叛，莊宗致討，允隨文禮子處瑾請降於鄴，不許，與處瑾並系於獄。鎮、冀平，宥之，留於鄴，署本府功曹。趙在禮嬰城叛，署節度推官，從歷滄、兗二鎮書記，入為監察御史，歷右補闕、起居舍人，充宏文館直學士、水部員外郎、知制誥。清泰初，皇子重美為河南尹，典六軍諸衛事，時朝廷選參佐，以允剛介，改給事中，充六軍判官。尋罷職，轉左散騎常侍。

晉天福初，允以國朝頻有肆赦，乃進「駁赦論」，曰：「《管子》云：『凡赦者小利而大害，久而不勝其禍；無赦者小害而大利，久而不勝其福。』又《漢紀》云：『吳漢疾篤，帝問所欲言。對曰：唯願陛下無為赦耳。』如是者何？蓋行赦不以為恩，不行赦亦不以為無恩，為罰有罪故也。竊觀自古帝王，皆以水旱則降德音而宥過，開狴牢以放囚，冀感天心以救其災者，非也。假有二人訟，一有罪，一無罪，若有罪者見舍，則無罪者銜冤，銜冤者彼何疏，見舍者此何親乎？如此則是致災之道，非救災之術也。自此小民遇天災則喜，皆相勸為惡，曰國家好行赦，必赦我以救災，如此即是國家教民為惡也。且天道福善禍淫，若以舍為惡之人，而便變災為福，則又是天助其惡民也。細而論之，必不然矣。儻或天降之災，蓋欲警誡人主。節嗜欲，務勤儉，恤鰥寡，正刑罰，不濫舍有罪，不僭殺無辜，使美化行於下，聖德聞於上，則雖有水旱，亦不為沴矣。豈以濫舍有罪，而反能救其災乎？彰其德乎？是知赦之不可行也明哉！」帝覽而嘉之，降詔獎飾，仍付史館。

五年，遷禮部侍郎，凡三典貢部，改御史中丞，轉兵部侍郎、知制誥，充翰林學士承旨。契丹入京城，落職守本官。〈（《東都事略·劉溫叟傳》：契丹入京師，溫叟懼隨契丹北徙，與承旨張允求去職。契丹主怒，欲黜為縣令。趙延壽曰：「學士不稱職而求解者，罷之可也。」得不黜。）〉乾祐初，授吏部侍郎。自誅史宏肇後，京城士庶，連甍恐悚，允每朝退，即宿於相國寺僧舍。及北軍入京師，允匿於佛殿藻井之上，墜屋而卒，時年六十五。

子鸞，仕皇朝為太常少卿。

任延皓，并州人也。業術數風雲之事。晉高祖在太原重圍時，高祖最為親要，延皓以本業請見，高祖甚加禮遇。晉天福初，延皓授太原掾，尋改交城、文水令，皆高祖慰薦之力也。高祖鎮太原，延皓多言外事，出入無間，高祖左右皆憚之。在文水聚斂財賄，民欲陳訴，延皓知之。一日，先誣告縣吏結集百姓，欲劫縣庫。高祖怒，遣騎軍並擒縣民十數，族誅之，冤枉之聲，聞於行路。高祖即位，累官至殿中監，恃寵使氣，人望而畏之，雖宰輔之重，延皓視之蔑如也。劉崇在河東，日常切齒。及魏王承訓薨，歸葬太原，令延皓擇葬地，時有山岡僧謂劉崇曰：「魏王葬地不吉，恐有重喪。」未幾，高祖崩，崇以僧言奏之，乃配流延皓於麟州。路由文水，市民擲瓦毆罵甚眾，吏人救之僅免。既至貶所，劉崇令人殺之，籍沒其家。

史臣曰：李崧仕唐、晉之兩朝，聳伊、臯之重望，考其器業，無忝臺衡。會多僻之朝，被參夷之戮，人之不幸，天亦難忱。逢吉秉蛇虺之心，竊夔、龍之位，殺人不忌，與國俱亡。李崧之冤血未銷，逢吉之梟首斯至，冥報之事，安可忽諸！自李鏻而下，凡數君子者，皆踐履朝行，彰施帝載，國華邦直，斯焉在哉！惟延皓之醜行，宜乎不得其死矣。


Chinese text: This work was published before January 1, 1923, and is in the
public domain worldwide because the author died at least 100 years ago.
