杜重威，其先朔州人，近世徙家於太原。祖興，振武牙將。父堆金，事唐武皇為先鋒使。重威少事明宗，自護聖軍校領防州刺史。其妻即晉高祖妹也，累封宋國大長公主。天福初，命重威典禁軍，遙授舒州刺史。二年，張從賓構亂，據汜水，晉高祖遣重威與候益率眾破之，以功授潞州節度使。與楊光遠降範延光於鄴城，改許州節度使，兼侍衛親軍馬步軍副指揮使，尋加同平章事。未幾，移鎮鄆州，遷侍衛親軍馬步軍都指揮使。〈（《通鑒》：馮道、李崧屢薦重威之能，以為都指揮使，充隨駕御營使。）〉及鎮州安重榮稱兵向闕，命重威禦之，敗重榮於宗城。重榮奔據常山，重威尋拔其城，斬重榮首傳於闕下，授成德軍節度使。所得重榮家財及常山公帑，悉歸於己，晉高祖知而不問。至鎮，復重斂於民，稅外加賦，境內苦之〈（《通鑒》：重威所至黷貨，民多逃亡，嘗出過市，謂左右曰：「人言我驅盡百姓，何市人之多也！」）〉

少帝嗣位，與契丹絕好，契丹主連年伐晉，重威但閉壁自守。部內城邑相繼破陷，一境生靈受屠戮，重威任居方面，未嘗以一土一騎救之。每敵騎數十驅漢人千萬過城下，如入無人之境，重威但登陴註目，略無邀取之意。開運元年秋，加北面行營招討使。二年，領大軍下新州、滿城、遂城。契丹主自古北口回軍，追躡王師，重威等狼狽而旋，至陽城，為契丹所困。會大風狂猛，軍情憤激，府彥卿、張彥澤等引軍四出，敵眾大潰，諸將欲追之，重威曰：「逢賊得命，更望復子乎！」遂收軍馳歸常山。先是，重威於州內括借錢帛，吏民大被其苦，人情鹹怨，重以境內雕弊，十室九空，重威遂無留意，連上表乞歸朝，不俟報即時上路。朝廷以邊上重鎮，主帥擅離，茍有奔沖，慮失禦備，然亦無如之何，即以馬全節代之，重威尋授鄴都留守。會鎮州軍食不繼，遣殿中監王欽祚就本州和市，重威私第有粟十餘萬斛，遂錄之以聞。朝廷給絹數萬匹，償其粟直。重威大忿曰：「我非反逆，安得籍沒耶！」三年冬，晉少帝詔重威與李守貞等率師經略瀛、鄚。師至瀛州城下，晉騎將梁漢璋與契丹接戰，漢璋死焉。重威即時回軍，次武強，聞契丹主南下，乃西趨鎮州，至中渡橋，與契丹夾滹水而營。十二月八日，宋彥筠、王清等率數千人渡滹沲，陣於北岸，為敵所破。時契丹遊軍已至欒城，道路隔絕，人情危蹙，重威密遣人詣敵帳，潛布腹心。契丹主大悅，許以中原帝之，重威庸暗，深以為信。一日，伏甲於內，召諸將會，告以降敵之意，諸將愕然。以上將既變，乃俯首聽命，遂連署降表，令中門使高勛賫送敵帳，軍士解甲，舉聲慟哭。是日，有大霧起於降軍之上。契丹主使重威衣赭袍以示諸軍，尋偽加守太傅，鄴都留守如故。契丹主南行，命重威部轄晉軍以從，既至東京，駐晉軍於陳橋，士伍饑凍，不勝其苦。重威每出入衢路，為市民所詬，俯首而已。契丹下令括率京城錢帛，將相公私，雷同率配，重威與李守貞各萬緡，乃告契丹主曰：「臣等以十萬漢軍降於皇帝，不免配借，臣所不甘。」契丹主笑而免之。尋群盜斷澶州浮梁，契丹乃遣重威歸藩。明年三月，契丹主北去，至相州城下，重威與妻石氏詣牙帳貢獻而回。

高祖車駕至闕，以重威為宋州節度使，加守太尉。重威懼，閉城拒命，詔高行周率兵攻討，重威遣其子宏遂等告急於鎮州州麻答，乞師救援，旦以宏遂為質，麻答遣蕃將楊兗赴之。未幾，鎮州軍逐滿達勒，楊兗至洺州而回。十月，高祖親征，車駕至鄴城之下，遣給事中陳觀等賫詔入城，許其歸命，重威不納。數日，高祖親率諸軍攻其壘，不克，王師傷夷者萬餘人。〈（《宋史·杜漢徽傳》云：從高行周討杜重威於鄴城，屢為流矢所中，身被重創，猶力戰，觀者壯之。）〉高祖駐軍數旬，城中糧盡，屑麹餅以給軍士，吏民逾壘而出者甚眾，皆無人色。至是，重威牙將詣行宮請降，復遣節度判官王敏奉表請罪，賜優詔敦勉，許其如初。重威即遣其子宏遂、妻石氏出候高祖，重威繼踵出降，素服俟罪，復其衣冠，賜見，即日制授檢校太師、守太傅、兼中書令。鄴城士庶，殍殕者十之六七。先是，契丹遣幽州指揮使張璉，以部下軍二千餘人屯鄴，時亦有燕軍一千五百人在京師，會高祖至闕，有上變者，言燕軍謀亂，盡誅於繁臺之下，咸稱其冤。有逃奔於鄴者，備言其事，故張璉等懼死，與重威膠固守城，略無叛誌。高祖亦悔其前失，累令宣諭，許以不死。璉等於城上揚言曰：「繁臺之誅，燕軍何罪？既無生理，以死為期。」璉一軍在圍中，重威推食解衣，盡力姑息。燕軍驕悍，憑陵吏民，子女金帛，公行豪奪。及重威請命，璉等邀朝廷信誓，詔許璉等卻歸本土。及出降，盡誅璉等將數十人，其什長已下放歸幽州，將出漢境，剽略而去。高祖遣三司使王章、樞密副使郭威，錄重威部下將吏盡誅之，籍其財產與重威私帑，分給將士。

車駕還宮，高祖不豫，既而大漸。顧命之際，謂近臣將佐曰：「善防重威。」帝崩，遂收重威，重威子宏璋、宏璉、宏傑誅之。詔曰：「杜重威猶貯禍心，未悛逆節，梟音不改，虺性難馴。昨朕小有不安，罷朝數日，而重威父子潛肆兇言，怨謗大朝，扇惑小輩；今則顯有陳告，備驗奸期。既負深恩，須置極法，其杜重威父子並處斬。所有晉朝公主及外親族，一切如常，仍與供給。」重威父子已誅，陳屍於通衢，都人聚觀者詬罵蹴擊，軍吏不能禁，屍首狼籍，斯須而盡。

宏璉，重威之子也，累官至陳州刺史。〈（《隆平集》：黨進，幼為天雄軍節度使杜重威奴，重威愛其淳謹，雖長，猶令與婢妾雜侍。重威敗，周祖得之，以為鐵騎都虞候。重威之後寒餓，進常分俸以給，士大夫或愧焉。）〉

李守貞，河陽人也。少桀黠落魄，事本部為牙將。晉高祖鎮河陽，用為典客，後移數鎮，皆從之。及即位，累遷至客省使。天福中，李金全以安州叛，淮夷入寇，晉高祖命馬全節討之，守貞監護其軍，賊平，守貞為宣徽使。少帝即位，授滑州節度兼侍衛馬軍都指揮使，未幾，改侍衛都虞候。開運元年春，敵眾犯澶、魏，少帝幸澶州，契丹遣將麻答以奇兵由鄆州馬家口濟河，立柵於東岸，守貞率師自澶州馳赴之。契丹大敗，溺死者數千人，獲馬數百匹，偏裨七十餘人。有頃，敵退。晉少帝還京，以守貞為兗州節度使，依前侍衛都虞候。五月，以守貞為青州行營都部署，率兵二萬東討楊光遠，命符彥卿為副。十一月，光遠子承勛等乞降，守貞入城，害光遠於別第。光遠有孔目官吏宋顏者，盡以光遠財寶、名姬、善馬告於守貞，得之置於帳下。近例，官軍克復城隍，必降德音，洗滌瑕穢，時樞密使桑維翰以光遠同惡數十輩潛竄未出，搜索甚急，故制書久不下。或有告宋顏匿於守貞處者，朝廷取而殺之，守貞由是怨維翰。時行營將士所給賞賜，守貞盡以黦茶、染木、姜藥之類分給之，軍中大怨，乃以帛包所得物，如人首級，目之為守貞頭，懸於樹以詛之。守貞班師，加同平章事，以楊光遠東京第賜之。守貞因取連宅軍營，以廣其第，大興土木，治之歲餘，為京師之甲。行幸賜宴，恩禮無比。

開運二年春，契丹以全軍南下，前鋒至相州湯陰縣，詔守貞屯滑州。少帝再幸澶州，以守貞為北面行營都監，與招討使杜重威北伐，洎獲陽城之捷，遂收軍而還。四月，車駕還京，以守貞為侍衛副都指揮使，移鎮宋州，加檢校太師。三年春，詔守貞率師巡邊。至衡水，獲鄚州刺史趙思英而還。居無何，代高行周為侍衛親軍都指揮使，移鎮鄆州，意頗觖望。會宰臣李崧加侍中，守貞謂樞密使直學士殷鵬曰：「樞密何功，便加正相！」先是，桑維翰以元勛舊德為樞密使，守貞位望素處其下，每憚之，與李彥韜、馮玉輩協力排斥，維翰竟罷樞務。李崧事分疏遠，守貞得以淩蔑。其年夏，契丹寇邊，以守貞為北面行營都部署。少帝開曲宴於內殿，以寵其行，教坊令人獻語云：「天子不須憂北寇，守貞面上管幽州。」既罷，守貞有自負之色，以其言誇詫於外。既而率兵至定州北，與契丹偏師遇，斬蕃將嘉哩而還。九月，加兼侍中。會契丹遣瀛州刺史偽降於少帝，請發大軍應接，朝廷信之。十月，詔杜重威為北面行營招討使，以守貞為兵馬都監，知幽州行府事。先是，守貞領兵再由鄴都，杜重威厚加贈遺，曲意承迎，守貞悅之，每於帝前稱舉，請委征討之柄。至是，守貞、重威等會兵於鄴，遂趨瀛州，瀛州不應。貝州節度使梁漢璋為蕃將高牟翰所敗，死之，王師遂還。師至深州，聞契丹大至，乃西趨鎮州，至滹沲之中渡，與敵相遇，官軍營於滹水之南。未幾，敵騎潛渡至欒城，斷我糧路，尋則王清戰死，杜重威遂與守貞歸命契丹，授守貞司徒，依前鄆州節度使，從契丹至汴。時京輦之下，契丹充斥，都人士庶，若在塗炭。二帥出入揚揚，市人詬之，略無慚色。有頃，河北及京東草寇大起，澶州浮橋為群賊所斷，契丹主甚恐，乃命諸帥各歸本鎮，守貞遂赴汶陽。高祖入汴，守貞懼而來朝，授守貞太保，移鎮河中。居無何，高祖晏駕，杜重威被誅，守貞愈不自安，乃潛畜異計。

乾祐元年三月，先致書於權臣，布求保證，而完城郭，繕甲兵，晝夜不息。守貞以漢室新造，嗣君才立，自謂舉無遺策，又有僧總倫者，以占術幹守貞，謂守貞有人君之位，〈（《通鑒》：浚儀人趙修己，素善術數，自守貞鎮滑州，署司戶參軍，累從移鎮。為守貞言：「時命不可妄動。」前後切諫非一，守貞不聽，乃稱疾歸裏。）〉未幾，趙思綰以京兆叛，遣使奉表送禦衣於守貞，守貞自謂天時人事合符於己，乃潛結草賊，令所在竊發，遣兵據潼關。〈（《宋史·王繼勛傳》：李守貞之叛，令繼勛據潼關，為郭從義所破。）〉朝廷命白文珂、常思等領兵問罪，復遣樞密使郭威西征。官軍初至，守貞以諸軍多曾隸於麾下，自謂素得軍情，坐俟扣城迎己，及軍士詬噪，大失所望。〈（《宋史·馬全義傳》：李守貞鎮河中，召置帳下。及守貞叛，周主討之，全義每率敢死士夜出攻周祖壘，多所殺傷。守貞貪而無謀，性多忌刻，全義累為畫策，皆不能用。）〉俄而王景崇據岐下，與趙思綰遣使推奉，守貞乃自號秦王，思綰、景崇皆受守貞署置。又遣人賫蠟彈於吳、蜀、契丹，以求應援。〈（馬令《南唐書·朱元傳》：守貞以河中反，漢命周太祖討之，元與李平奉守貞表來乞師，未復而守貞敗。）〉既而城中糧盡，殺人為食。召總倫詰其休咎，總倫至曰：「王自有天分，人不能奪。然分野災變，俟磨滅將盡，存留一人一騎，即王鵲起之際也。」守貞深以為信。洎攻城，守貞欲發石以拒外軍，炮竿子不可得，無何，上遊泛一筏至，其木悉可為炮竿，守貞以為神助。又嘗因宴會將佐，守貞執弧矢，遙指一虎舐掌圖曰：「我若有非常之事，當中虎舌。」引弓一發中之，左右拜賀，守貞亦自負焉。〈（《宋史·吳虔裕傳》：周祖討三叛，以虔裕為河中行營都監，率護聖諸軍五千以往。李守貞出兵五千餘，設梯橋，分五路於長連城西北以禦周祖。周祖令虔裕率大軍橫擊之，蒲人敗走，奪其梯橋，殺傷大半。）〉

及周光遜以西寨降，其勢益窘，人情離散。官軍攻城愈急，守貞乃潛於衙署多積薪芻，為自焚之計。二年七月，城陷，舉家蹈火而死。王師入城，於煙中獲其屍，斷其首函之，並獲數子二女，與其黨俱獻於闕下。隱帝御明德樓受俘馘，宣露布，百僚稱賀。禮畢，以俘馘徇於都城，守貞首級梟於南市，諸子並賊黨孫願、劉芮、張延嗣、劉仁裕、僧總倫、靖余、張球、王廷秀、焦文傑、安在欽等並磔於西市，餘皆斬之。〈（《五代史闕文》：符後先適河中節度使李守貞之子崇訓。守貞嘗得術士，善聽聲，知人貴賤，守貞舉族悉令術士聽之，獨言後大富貴，當母儀天下。守貞信之，因曰：「吾婦尚為皇后，吾可知也。」遂謀叛。及城陷，後獨免，周祖為世宗娶之，顯德中，冊為後。）〉

趙思綰，魏府人也。唐同光末，趙在禮之據魏城也，思綰隸於帳下，累從之。在禮卒，趙延壽籍其部曲，盡付於其子贊，思綰即其首領也。高祖定河、洛，贊自河中移京兆尹。贊以久事契丹，常慮國家終不能容，乃與鳳翔侯益謀，引蜀兵為援，又令判官李恕入朝請覲，趙贊不待報赴闕，留思綰等數百人在京兆。會高祖遣王景崇等西赴鳳翔，行次京兆，時思綰等數百人在焉。思綰等比是趙在禮禦士，本不刺面，景崇、齊藏珍既至京兆，欲令文面，以防逋逸。景崇微露風旨，思綰厲聲先請自刺，以率其下，景崇壯之。藏珍竊言曰：「思綰粗暴難制，不如殺之。」景崇不聽，但率之同赴鳳翔。朝廷聞之，遣供奉官王益部署思綰等赴闕。思綰既發，行至途中，謂其黨常彥卿曰：「小太尉已入他手，吾輩至，則並死矣。」小太尉蓋謂趙贊也。彥卿曰：「臨機制變，子勿復言！」既行，至永興，副使安友規、巡檢使喬守溫出迎，於郊外離亭置酒。思綰前曰：「部下軍士已在城東安下，緣家屬在城，欲各將家今夜便宿城東。」守溫等然之。思綰等辭去，與部下並無兵仗，才入西門，有州校坐門側，思綰遽奪其佩劍，即斬之。其眾持白挺殺守門軍士十餘人，分眾守捉諸門。思綰劫庫兵以授之，遂據其城，時乾祐元年三月二十四日也。翌日，集城中丁壯得四千餘人，浚池隍，修樓櫓，旬浹之間，戰守皆備。尋遣人送款於河中，李守貞遣使賫偽詔授思綰晉昌軍節度使、檢校太尉。朝廷聞之，命郭從義、王峻帥師伐之。及攻其城，王師傷者甚眾，乃以長塹圍之。經年糧盡，遂殺人充食。思綰嘗對眾取人膽以酒吞之，告眾曰：「吞此至一千，即膽氣無敵矣。」〈（《太平廣記》：賊臣趙思綰自倡亂至敗，凡食人肝六十六，無不面剖而膾之。）〉

二年夏，食既盡，思綰計無從出，時左驍衛上將軍致仕李肅寓居城中，因與判官程讓能同言於思綰曰：「太尉比與國家無嫌，但負罪懼誅，遂為急計。今朝廷三處用兵，一城未下，太尉若翻然效順，率先歸命，以功補過，庶幾無患。若坐守窮城，端然待斃，則何貴於智也。」〈（《洛陽搢紳舊聞記》：思綰主藍田副鎮，有罪已發。李公肅時為環衛將兼雍耀三白渠使、雍耀莊宅使、節度副使，權軍府事，護而脫之，來謝於李公。公歸宅，張夫人詰之曰：「趙思綰庸賤人，公何以免其禍？又何必見之乎？」曰：「某比不言，夫人問，須言之。思綰者雖賤類，審觀其狀貌，真亂臣賊子，恨位下未有朕跡，不然，除去之，可也。」夫人曰：「既不能除去，何妨以小惠啖之，無使銜怨。」自後夫人密遣人令思綰之妻來參，夫人厚以衣物賜之，前後與錢物甚多。及漢朝，公以上將軍告老歸雍。未久，思綰過雍，遂閉門據雍城叛，衣冠之族，遭塗炭者眾，公全家免禍。終以計勸思綰納款，遂拔雍城。）〉思綰然之，即令讓能為章表，遣牙將劉成琦入朝。制授思綰華州留後、檢校太保，以常彥卿為虢州刺史，遣內臣賫官告國信賜之。既受命，遲留未發。郭從義、王峻等籌之曰：「狼子野心，終不可用，留之必貽後悔耳！」既而從義、王峻等緩轡入城，陳列步騎至牙署，遣人召思綰曰：「太保登途，不暇出祖，對飲一杯，便申仳別。」思綰至，則執之，遂斬於市，並族其家。〈（《東都事略·郭從義傳》云：思綰困甚，從義遣人誘之，佯許以華州節鉞。思綰信之，遂開門送款，從義入城，思綰謁見，即遣武士執之。）〉思綰臨刑，市人爭投瓦石以擊之，軍吏不能禁。是日，並部下叛黨新授虢州刺史常彥卿等五百餘人並誅之。籍思綰家財，得二十餘萬貫，入於官。始思綰入城，丁口僅十餘萬，及開城，惟餘萬人而已，其餓殍之數可知矣。


Chinese text: This work was published before January 1, 1923, and is in the
public domain worldwide because the author died at least 100 years ago.
