天祐九年春正月庚辰朔，周德威等自飛狐東下。丙戌，會鎮、定之師進營祁溝。庚子，次涿州，刺史劉知溫以城歸順。德威進迫幽州，守光出兵拒戰，燕將王行方等以部下四百人來奔。

二月庚戌朔，梁祖大舉河南之眾以援守光，以陝州節度使楊師厚為招討使，河南李周彝為副；青州賀德倫為應接使，鄆州袁象先為副。甲子，梁祖自洛陽趨魏州，遣楊師厚、李周彝攻鎮州之棗強，命賀德倫攻蓚縣。

三月壬午，梁祖自督軍攻棗強。甲申，城陷，屠之。時李存審與史建瑭以三千騎屯趙州，相與謀曰：「梁軍若不攻蓚城，必西攻深、冀。吾王方北伐，以南鄙之事付我輩，豈可坐觀其弊。」乃以八百騎趨冀州，扼下博橋，令史建瑭、李都督分道擒生。翌日，諸軍皆至，獲芻牧者數百人，盡殺之；縱數人逸去，且告：「晉王至矣。」建瑭與李都督各領百餘騎，旗幟軍號類梁軍，與芻牧者雜行，暮及賀德倫營門，殺守門者，縱火大呼，俘斬而旋。又執芻牧者，斷其手，令回，梁軍乃夜遁。蓚人持鋤耰白梃追擊之，悉獲其輜重。〈（《通鑒·後梁紀》云：帝燒營夜遁，迷失道，委曲行百五十里。戊子旦，乃至冀州。蓚之耕者皆荷鋤奮挺逐之，委棄軍資器械，不可勝計。）〉梁祖聞之大駭，自棗強馳歸貝州，殺其將張正言、許從實、朱彥柔，以其亡師於蓚故也。梁祖先抱痼疾，因是愈甚。辛丑，滄州都將張萬進殺留後劉繼威，自為滄帥，遣人送款於梁，亦乞降於帝。戊申，周德威遣李存暉攻瓦橋關，下之。

四月丁巳，梁祖自魏南歸，疾篤故也。戊申，李嗣源攻瀛州，拔之。五月乙卯朔，周德威大破燕軍於羊頭岡，擒大將單廷珪，斬首五千餘級。德威自涿州進軍於幽州，營於城下。閏月己酉，攻其西門，燕人出戰，敗之。

六月戊寅，梁祖為其子友珪所弑，友珪僭即帝位於洛陽。秋八月，朱友珪遣其將韓、康懷英、牛存節率兵五萬，急攻河中。朱友謙遣使來求援，帝命李存審率師救之。

十月癸未，帝自澤州路赴河中，遇梁將康懷英於平陽，破之，斬首千餘級，追至白徑嶺。朱友謙會帝於猗氏，梁軍解圍而去。庚申，周德威報劉守光三遣使乞和，不報。丁卯，燕將趙行實來奔。

天祐十年春正月丁巳，周德威攻下順州，獲刺史王在思。二月甲戌朔，攻下安遠軍，獲燕將一十八人。庚寅，梁朱友珪為其將袁象先所殺，均王友貞即位於汴州。丙申，周德威報，檀州刺史陳確以城降。

三月甲辰朔，收盧台軍。乙丑，收古北口。時居庸關使胡令珪等與諸戍將相繼挈族來奔。丙寅，武州刺史高行珪遣使乞降。時劉守光遣愛將元行欽收馬於山北，聞行珪有變，率戍兵攻行珪，行珪遣其弟行溫為質，且乞應援。周德威遣李嗣源、李嗣本、安金全率兵救武州，降元行欽以歸。

四月甲申，燕將李暉等二十餘人舉族來奔。德威攻幽州南門。壬辰，劉守光遣使王遵化致書哀祈於德威，德威戲遵化曰：「大燕皇帝尚未郊天，何怯劣如是耶！」守光再遣哀祈，德威乃以狀聞。己亥，劉光浚攻下平州，獲刺史張在吉。

五月壬寅朔，光浚進迫營州，刺史楊靖以城降。乙巳，梁將楊師厚會劉守奇率大軍侵鎮州。時帝之先鋒將史建瑭自趙州率五百騎入真定，師厚大掠鎮、冀之屬邑。王熔告急於周德威，德威分兵赴援，師厚移軍寇滄州，張萬進懼，遂降於梁。

六月壬申朔，帝遣監軍張承業至幽州，與周德威會議軍事。秋七月，承業與德威率千騎至幽州西，守光遣人持信箭一隻，乞修和好。承業曰：「燕帥當令子弟一人為質則可。」是日，燕將司全爽等十一人，並舉族來奔。辛亥，德威進攻諸城門。壬子，賊將楊師貴等五十人來降。甲子，五院軍使李信攻下莫州。時守光繼遣人乞降，將緩帝軍，陰令其將孟修、阮通謀於滄州節度使劉守奇，及求援於楊師厚，帝之遊騎擒其使以獻。是月，帝會王鎔於天長。

九月，劉守光率眾夜出，遂陷順州。冬十月己巳朔，守光率七百騎、步軍五千夜入檀州。庚午，周德威自涿州將兵躡之。壬申，守光自檀州南山而遁，德威追及，大敗之，獲大將李劉、張景紹及將吏八百五十人，馬一百五十匹。守光得百餘騎遁入山谷，德威急馳，扼其城門，守光惟與親將李小喜等七騎奔入燕城。己丑，守光遣牙將劉化修、周遵業等以書幣哀祈德威。庚寅，守光乘城以病告，復令人獻自乘馬玉鞍勒易德威所乘馬而去，俄而劉光浚擒送守光偽殿直二十五人於軍門。守光又乘城謂德威曰：「予俟晉王至，即泥首俟命。」祈德威即馳驛以聞。

十一月己亥朔，帝下令親征幽州。甲辰，發晉陽。己未，至范陽。辛酉，守光奉禮幣歸款於帝，帝單騎臨城邀守光，辭以他日，蓋為其親將李小喜所扼也。是夕，小喜來奔，帝下令諸軍，詰旦攻城。壬戌，梯童並進，軍士畢登，帝登燕丹塚以觀之。有頃，擒劉仁恭以獻。癸亥，帝入燕城，諸將畢賀。

十二月庚午，墨製授周德威幽州節度使。癸酉，檀州燕樂縣人執劉守光並妻李氏祝氏、子繼祚以獻。己卯，帝下令班師，自雲、代而旋。時鎮州王鎔、定州王處直遣使請帝由井陘而西，許之。庚辰，帝發幽州，擄仁恭父子以行。甲申，次定州，舍於關城。翌日，次曲陽，與王處直謁北嶽祠。是日，次衡唐，鎮州王鎔迎謁於路。

天祐十一年春正月戊戌朔，王鎔以履新之日，與其子昭祚、昭誨奉觴上壽置宴。鎔啟曰：「燕主劉太師頃為鄰國，今欲挹其風儀，可乎？」帝即命主者破械，引仁恭、守光至，與之同宴，鎔饋以衣被飲食。己亥，帝發鎮州，因與王鎔畋於衡唐之西。壬子，至晉陽，以組練繫仁恭、守光，號令而入。是日，誅守光。遣大將李存霸拘送仁恭於代州，刺其心血奠告於武皇陵，然後斬之。是月，鎮州王鎔、定州王處直遣使推帝為尚書令。初，王鎔稱藩於梁，梁以鎔為尚書令，至是鎮、定以帝南破梁軍，北定幽、薊，乃共推崇焉。使三至，帝讓乃從之，遂選日受冊，開霸府，建行台，如武德故事。

秋七月，帝親將自黃沙嶺東下會鎮人，進軍邢、洺。梁將楊師厚軍於漳東，帝軍次張公橋，既而裨將曹進金奔於梁，帝軍不利而退。八月，還晉陽。

天祐十二年三月，梁魏博節度使賀德倫遣使奉幣乞盟。時楊師厚卒於魏州，梁主乃割相、衛、澶三州別為一鎮，以德倫為魏博節度使，以張筠為相州節度使，魏人不從。是月二十九日夜，魏軍作亂，囚德倫於牙署，三軍大掠。軍士有張彥者，素實凶暴，為亂軍之首，迫德倫上章請卻復六州之地，梁主不從，遂迫德倫歸於帝，且乞師為援。帝命馬步副總管李存審自趙州帥師屯臨清，帝自晉陽東下，與存審會。〈（《通鑒》：晉王引大軍自黃澤嶺東下，與存審會於臨清，猶疑魏人之詐，按兵不進。）〉賀德倫遣從事司空頲至軍，密啟張彥狂勃之狀，且曰：「若不剪此亂階，恐貽後悔。」帝默然，遂進軍永濟。張彥謁見，以銀槍效節五百人從，皆被甲持兵以自衛。帝登樓諭之曰：「汝等在城，濫殺平人，奪其妻女，數日以來，迎訴者甚眾，當斬汝等，以謝鄴人。」遽令斬彥及同惡者七人，軍士股栗，帝親加慰撫而退。翌日，帝輕裘緩策而進，令張彥部下軍士被甲持兵，環馬而從，命為帳前銀槍，眾心大服。梁將鄩聞帝至，以精兵萬人自洹水趣魏縣，帝命李存審帥師禦之，帝率親軍於魏縣西北，夾河為柵。

六月庚寅朔，帝入魏州，賀德倫上符印，請帝兼領魏州，帝從之。墨製授德倫大同軍節度，令取便路赴任。帝下令撫諭鄴人，軍城畏肅，民心大服。是時，以貝州張源德據壘拒命；南通劉鄩，又與滄州首尾相應，聞德州無備，遣別將襲之，遂拔其城。命遼州牙將馬通為德州刺史，以扼滄、貝之路。

秋七月，梁澶州刺史王彥章棄城而遁，畏帝軍之逼也。以故將李岩為澶州刺史。帝至魏縣，因率百餘騎覘梁軍之營。是日陰晦，劉鄩伏兵五千於河南叢木間。帝至，伏兵忽起，大噪而來，圍帝數十重。帝以百騎馳突奮擊，梁軍辟易，決圍而出。有頃，援軍至，乃解。帝顧謂軍士曰：「幾為賊所笑。 」

是月，劉鄩潛師由黃澤西趨晉陽，至樂平而還，遂軍於宗城。初，鄩在洹水，數日不出，寂無聲跡。帝遣騎覘之，無斥候者，城中亦無煙火之狀，但有鳥止於壘上，時見旗幟循堞往來。帝曰：「我聞劉鄩用兵，一步百變，必以詭計誤我。」使視城中，乃縛旗於芻偶之上，使驢負之，循堞而行。得城中羸老者詰之，雲軍去已二日矣。既而有人自鄩軍至者，言兵已趨黃澤，帝遽發騎追之。時霖雨積旬，鄩軍倍道兼行，皆腹疾足腫，加以山路險阻，崖穀泥滑，緣蘿引葛，方得少進。顛墜岩阪，陷於泥淖而死者十二三。前軍至樂平，糗糒將竭，聞帝軍追躡於後，太原之眾在前，群情大駭。鄩收合其眾還，自邢州陳宋口渡漳水而東，駐於宗城。時魏之軍儲已乏，臨清積粟所在，鄩欲引軍據之。周德威初聞鄩軍之西，自幽州率千騎至土門。及鄩軍東下，急趨南宮，知鄩軍在宗城，遣十餘騎迫其營，擒斥候者，斷其腕，令還。德威至臨清，鄩起軍駐貝州。帝率親騎次博州，鄩軍於堂邑，周德威自臨清率五百騎躡之。是日，鄩軍於莘縣，帝營於莘西一舍，城壘相望，日夕交鬥。

八月，梁將賀瑰襲取澶州，帝遣李存審率兵五千攻貝州，因塹而圍之。冬十月，有軍士自鄩軍來奔，帝善待之，乃劉鄩密令齎鴆賂帝膳夫，欲置毒於食中，會有告者，索其黨誅之。

天祐十三年春二月，帝知劉鄩將謀速戰，乃聲言歸晉陽以誘之，實勞軍於貝州也；令李存審守其營。鄩謂帝已臨晉陽，將乘虛襲鄴。三月，鄩遣其將楊延直自澶州率兵萬人，會於城下。夜半，至於南門之外。城中潛出壯士五百人，突入延直之軍，噪聲動地，梁軍自亂。遲明，鄩自莘引軍至城東，與延直兵會。鄩之來也，李存審率兵踵其後，李嗣源自魏城出戰。俄而帝自貝州至，鄩卒見帝，驚曰：「晉王耶！」因引軍漸卻，至故元城西，李存審大軍已成列矣。軍前後為方陣，梁軍於其間為圓陣，四面受敵。兩軍初合，梁軍稍衄；再合，鄩引騎軍突西南而走。帝以騎軍追擊之，梁步兵合戰，短兵既接，帝軍鼓噪，圍之數重，埃塵漲天。李嗣源以千騎突入其間，眾皆披靡，相躪如積。帝軍四面斬擊，棄甲之聲，聞數十里。眾既奔潰，帝之騎軍追及於河上，十百為群，赴水而死，梁步兵七萬殲亡殆盡。劉鄩自黎陽濟，奔滑州。是月，梁主遣別將王檀率兵五萬，自陰地關趨晉陽，急攻其城，昭義李嗣昭遣將石嘉才率騎三百赴援。時安金全、張承業堅守於內，嘉才救援於外，檀懼，乃燒營而遁，追擊至陰地關。時鄩敗於莘縣，王檀遁於晉陽，梁主聞之，曰：「吾事去矣！」三月乙卯朔，分兵以攻衛州。壬戌，刺史米昭以城降。夏四月，攻洺州，下之。

五月，帝還晉陽。六月，命偏師攻閻寶於邢州，梁主遣捉生都將張溫率步騎五百為援，至內黃，溫率眾來奔。秋七月甲寅朔，帝自晉陽至魏州。

八月，大閱師徒，進攻邢州。相州節度使張筠棄城遁去，以袁建豐為相州刺史，依舊隸魏州。邢州節度使閻寶請以城降，以忻州刺史、蕃漢副總管李存審為邢州節度使，以閻寶為西南面招討使，遙領天平軍節度使。是月，契丹入蔚州，振武節度使李嗣本陷於契丹。

九月，帝還晉陽。梁滄州節度使戴思遠棄城遁去，舊將毛璋入據其城。李嗣源帥師招撫，璋以城降。乃以李存審為滄州節度使，以李嗣源為邢州節度使。時契丹犯塞，帝領親軍北征，至代州北，聞蔚州陷，乃班師。〈（《遼史·太祖紀》：十一月，攻蔚、新、武、媯、儒五州，自代北至河曲，逾陰山，盡有其地。其圍蔚州，敵樓無故自壞，眾軍大噪，乘之，不逾時而破。）〉是月，貝州平，以滄州降將毛璋為貝州刺史。自是，河朔悉為帝所有。帝自晉陽復至於魏州。

天祐十四年二月，帝聞劉鄩復收殘兵保守黎陽，遂率師以攻之，不克而還。是月甲午，新州將盧文進殺節度使李存矩，叛入契丹，遂引契丹之眾寇新州。存矩，帝之諸弟也，治民失政，禦下無恩，故及於禍。帝以契丹主安巴堅與武皇屢盟於雲中，既又約為兄弟，急難相救，至是容納叛將，違盟犯塞，乃馳書以讓之。契丹攻新州甚急，刺史安金全棄城而遁，契丹以文進部將劉殷為刺史。帝命周德威率兵三萬攻之，營於城東。俄而文進引契丹大至，德威拔營而歸，因為契丹追躡，師徒多喪。契丹乘勝寇幽州。是時言契丹者，或云五十萬，或云百萬，漁陽以北，山谷之間，氈車毳幕，羊馬彌漫。盧文進招誘幽州亡命之人，教契丹為攻城之具，飛梯、衝車之類，畢陳於城下。鑿地道，起土山，四面攻城，半月之間，機變百端，城中隨機以應之，僅得保全，軍民困弊，上下恐懼。德威間道馳使以聞，帝憂形於色，召諸將會議。時李存審請急救燕、薊，且曰：「我若猶豫，未行，但恐城中生事！」李嗣源曰：「願假臣突騎五千，以破契丹。」閻寶曰：「但當搜選銳兵，控製山險，強弓勁弩，設伏待之。」帝曰：「吾有三將，無復憂矣！」

夏四月，命李嗣源率師赴援，次於淶水；又遣閻寶率師夜過祁溝，俘擒而還。周德威遣人告李嗣源曰：「契丹三十萬，馬牛不知其數，近日所食羊馬過半，阿保機責讓盧文進，深悔其來。契丹勝兵散布射獵，安巴堅帳前不滿萬人，宜夜出奇兵，掩其不備。」嗣源具以事聞。〈（《遼史·太祖紀》：四月，圍幽州，不克。六月乙巳，望城中有氣如煙火狀，上曰：「未可攻也。」以大暑霖潦，班師，留盧國用守之。是契丹主已於六月退師矣。）〉

秋七月辛未，帝遣李存審領軍與嗣源會於易州，步騎凡七萬。於是三將同謀，銜枚束甲，尋澗穀而行，直抵幽州。八月甲午，自易州北循山而行，李嗣源率三千騎為前鋒。庚子，循大房嶺而東，距幽州六十里。契丹萬騎遽至，存審、嗣源極力以拒之，契丹大敗，委棄毳幕、氈廬、弓矢、羊馬不可勝紀，進軍追討，俘斬萬計。辛丑，大軍入幽州，德威見諸將，握手流涕。翌日，獻捷於鄴。九月，班師，帝授存審檢校太傅，嗣源檢校太保，閻寶加同平章事。

十月，帝自魏州還晉陽。十一月，復至魏州。十二月，帝觀兵於河上。時梁人據楊劉城，列柵相望，帝率軍履河冰而渡，盡平諸柵，進攻楊劉城。城中守兵三千人，帝率騎軍環城馳射，又令步兵持斧斬其鹿角，負葭葦以堙塹；帝自負一圍而進，諸軍鼓噪而登，遂拔其壘，獲守將安彥之。是夕，帝宿楊劉。

天祐十五年春正月，帝軍徇地至鄆、濮。時梁主在洛，將修郊禮，聞楊劉失守，狼狽而還。二月，梁將謝彥章帥眾數萬來迫楊劉，築壘以自固，又決河水，彌漫數里，以限帝軍。六月壬戌，帝自魏州復至楊劉。甲子，率諸軍涉水而進，梁人臨水拒戰，帝軍小卻。俄而鼓噪復進，梁軍漸退，因乘勢而擊之。交鬥於中流，梁軍大敗，殺傷甚眾，河水如絳，謝彥章僅得免去。是月，淮南楊溥遣使來會兵，將致討於梁也。

秋八月辛丑朔，大閱於魏郊，河東、魏博、幽、滄、鎮定、邢洺、麟、勝、雲、朔十鎮之師，及奚、契丹、室韋、吐渾之眾十餘萬，部陣嚴肅，旌甲照曜，師旅之盛，近代為最。己酉，梁兗州節度使張萬進遣使歸款。帝自魏州率師次於楊劉，略地至鄆、濮而還；遂營於麻家渡，諸陣列營十數。梁將賀瑰、謝彥章以軍屯濮州行台村，結壘相持百餘日。帝嘗以數百騎摩壘求戰，謝彥章率精兵五千伏於堤下，帝以十餘騎登堤，伏兵發，圍帝十數重。俄而帝之騎軍繼至，攻於圍外，帝於圍中躍馬奮擊，決圍而出。李存審兵至，梁軍方退。是時，帝銳於接戰，每馳騎出營，存審必扣馬進諫，帝伺存審有間，即策馬而出，顧左右曰：「老子妨吾戲耳！」至是幾危，方以存審之言為忠也。

十二月庚子朔，帝進軍，距梁軍柵十里而止。時梁將賀瑰殺騎將謝彥章於軍，帝聞之曰：「賊帥自相魚肉，安得不亡。」戊午，下令軍中老幼，令歸魏州，悉兵以趣汴。庚申，大軍毀營而進。辛酉，次於臨濮，梁軍舍營踵於後。癸亥，次胡柳坡。遲明，梁軍亦至，帝率親軍出視，諸軍從之。梁軍已成陣，橫亙數十里，帝亦以橫陣抗之。時帝與李存審總河東、魏博之眾居其中，周德威以幽、薊之師當其西，鎮、定之師當其東。梁將賀瑰、王彥章全軍接戰，帝以銀槍軍突入梁軍陣中，斬擊十餘里，賀瑰、王彥章單騎走濮陽。帝軍輜重在陣西，望見梁軍旗幟，皆驚走，因自相蹈籍，不能禁止。帝一軍先敗，周德威戰歿。是時，陂中有土山，梁軍數萬先據之，帝帥中軍至山下。梁軍嚴整不動，旗幟甚盛。帝呼諸軍曰：「今日之戰，得山者勝。賊已據山，吾與爾等各馳一騎以奪之！」帝率軍先登，銀槍步兵繼進，遂奪其山。梁軍紛紜而下，復於土山西結陣數里。時日已晡矣，或曰：「諸軍未齊，不如還營，詰朝可圖再戰。」閻寶曰：「深入賊境，逢其大敵，期於盡銳，以決雌雄。況賊帥奔亡，眾心方恐，今乘高擊下，勢如破竹矣！」銀槍都將王建及被甲橫槊進曰：「賊將先已奔亡，王之騎軍一無所損，賊眾晡晚，大半思歸，擊之必破。王但登山縱觀，責臣以破賊之效。」於是李嗣昭領騎軍自土山北以逼梁軍，王建及呼土眾曰：「今日所失輜重，並在山下。」乃大呼以奮擊，諸軍繼之，梁軍大敗。時元城令吳瓊、貴鄉令胡裝各部役徒萬人，於山下曳柴揚塵，鼓噪助其勢。梁軍不之測，自相騰籍，棄甲山積。甲子，命行戰場，收獲鎧仗不知其數。時帝之軍士有先入大梁問其次舍者，梁人大恐，驅市人以守。其殘眾奔歸汴者不滿千人，帝軍遂拔濮陽。


Chinese text: This work was published before January 1, 1923, and is in the
public domain worldwide because the author died at least 100 years ago.
