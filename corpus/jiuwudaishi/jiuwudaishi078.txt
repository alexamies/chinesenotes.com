天福四年春正月癸卯，帝御崇元殿受朝賀，仗衛如式。丙午，召太子太師致仕範延光宴於便殿。以延光歸命之後，慮懷疑懼，故休假之內，錫以款密。帝謂之曰：「無忿疾以傷厥神，無憂思以勞厥衷。朕方示信於四方，豈食言於汝也。」延光俯伏拜謝，其心遂安。丁未，以西京副留守龍敏為吏部侍郎。戊申，盜發唐閔帝陵。己酉，朔方軍節度使張希崇卒，贈太師。以澶州防禦使張從恩為樞密副使。甲寅，以侍衛步軍都指揮使、寧江軍節度使景延廣為義成軍節度使，以義成軍節度使馮暉為朔方軍節度使。乙卯，左諫議大夫曹國珍上言：「請於內外臣僚之中，選才略之士，聚《唐六典》、前後《會要》、《禮閣新儀》、《大中統類》、律令格式等，精詳纂集，俾無漏落，別為書一部，目為《大晉政統》。」從之。其詳議官，宜差太子少師梁文矩、左散騎常侍張允、大理卿張澄、國子祭酒唐汭、大理少卿高鴻漸、國子司業田敏、禮部郎中呂咸休、司勛員外郎劉濤、刑部員外郎李知損、監察御史郭延升等一十九人充。文矩等咸曰：「改前代禮樂刑憲為《大晉政統》，則《堯典》、《舜典》當以《晉典》革名。」列狀駁之曰：

作者之謂聖，述者之謂明，茍非聖明，焉能述作。若運因革故，則事乃維新，或改正朔而變犧牲，或易服色而殊徽號。是以五帝殊時，不相沿樂；三王異世，不相襲禮。至於近代，率由舊章；比及前朝，日滋條目。多因行事之失，改為立制之初，或臣奏條章，君行可否，皆表其年月，紀以姓名，聚類分門，成文作則。莫不悉稽前典，垂範後昆，述自聖賢，歷於朝代，得金科玉條之號，設亂言破律之防，守而行之，其來尚矣。皇帝陛下，運齊七政，歷契千年，爰從創業開基，莫不積功累德。所宜直筆，具載鴻猷，若備錄前代之編年，目作聖朝之政統，此則是名不正也。夫名不正則言不順，而媚時掠美，非其實矣。若翦截其辭，此則是文不備也。夫文不備則啟爭端，而禮樂刑政，於斯亂矣。若改舊條而為新制，則未審何門可以刊削，何事可以編聯。既當革故從新，又須廢彼行此，則未知國朝能守不能守乎？臣等同共參詳，未見其可。

疏奏，嘉之，其事遂寢。辛酉，以前晉昌軍節度使李周為靜難軍節度使。是日，封皇第十一妹安定郡主為延慶長公主，皇第十二妹廣平郡主為清平長公主。

二月辛卯，改東京玉華殿為永福殿。中書上言：「太原潛龍莊望建為慶長宮，使相鄉望改為龍飛鄉，都尉裏望改為神光裏。」從之。丁酉，宰臣馮道、左散騎常侍韋勛、禮部員外郎楊昭儉自契丹使回。帝慰勞備至，錫賫豐厚。庚子，以天和節宴群官於廣政殿，賜物有差。

三月癸卯朔，左僕射劉句、給事中盧重自契丹使回，頒賜器幣如馮道等。乙巳，回鶻可汗仁美遣使貢方物，中有玉狻猊，實奇貨也。丙午，涇州節度使張萬進卒，贈太師。己未，皇子開封尹鄭王重貴、歸德軍節度使兼侍衛親軍馬步軍都指揮使劉知遠、忠武軍節度使杜重威，並加同中書門下平章事。天平軍節度使趙在禮封衛國公。庚申，遣內臣趙處比以版詔征華山隱者前右拾遺鄭雲叟、玉笥山道士羅隱之。靈州戍將王彥忠據懷遠城作叛，帝遣供奉官齊延祚乘驛而往，彥忠率眾出降，延祚矯制殺之。詔：「齊延祚辜我誓言，擅行屠戮。彰殺降之罪，隳示信之文。宜除名決重杖一頓配流。王彥忠贈官收葬。辛酉，封回鶻可汗仁美為奉化可汗。癸亥，以左龍武統軍皇甫遇為鎮國軍節度使，張彥澤為彰義軍節度使。

夏四月壬申朔，以河中節度副使薛仁謙為衛尉卿。丙子，以汝州防禦使宋彥筠為同州節度使；以護聖左右軍都指揮使李懷忠為侍衛親軍馬軍都指揮使，領壽州忠正軍節度使；以奉國左右廂都指揮使郭謹為侍衛親軍步軍都指揮使、夔州寧江軍節度使。戊寅，詔廢長春宮使額。〈（《五代會要》載原敕云：同州長春宮使額宜停，沿宮職務，委州司制置。）〉己卯，改明德殿為滋德殿，宮城南門同名故也。以華州節度使劉遂凝為右龍武統軍，以右龍武統軍張廷蘊為絳州刺史。庚辰，征前右拾遺鄭雲叟為右諫議大夫，玉笥山道士羅隱之賜號希夷先生。甲申，以翰林學士承旨、兵部侍郎崔棁權判太常卿，以端明殿學士、戶部侍郎和凝為翰林學士承旨。樞密院學士、尚書倉部郎中司徒詡，樞密院學士、尚書工部郎中顏衎並落職守本官，樞密副使張從恩改宣徽使：初廢樞密院故也。先是，桑維翰免樞密之務，以劉處讓代之，奏議多不稱旨，及處讓丁母憂，遂以密院印付中書，故密院廢焉。丙戌，以韓昭裔為兵部尚書致仕，馬裔孫為太子賓客致仕，房暠為右驍衛大將軍致仕，皆唐末帝之舊臣也。戊子，升永、嶽二州為團練使額，改湘川縣為全州，從馬希範之奏也。

五月壬寅朔，帝御崇元殿受朝，仗衛如式。癸卯，以左僕射劉句兼太子太保，封譙國公。乙巳，昭順軍節度使姚彥章卒。升靈州方渠鎮為威州，隸於靈武。改舊威州為清邊軍。戊申，湖南節度使馬希範加天策上將軍。以前邠州節度使安叔千為滄州節度使。庚戌，虞部郎中楊昭儉可本官知制誥。辛亥，置靜海軍於溫州，從錢元瓘之請也。壬子，以侍御史盧價為戶部員外郎、知制誥。戶部尚書崔居儉卒。甲寅，詔止絕朝臣，不得外州府求覓表狀，奏薦交親。乙卯，升金州為節鎮，以懷德軍為使額。以齊州防禦使潘環為懷德軍節度使。右諫議大夫致仕鄭雲叟賜號逍遙先生，仍給致仕官俸。丁巳，以刑部尚書姚顗為戶部尚書，以兵部侍郎、權判太常卿事崔棁為尚書左丞，以工部侍郎任贊為兵部侍郎，以禮部尚書李懌為刑部尚書，以左丞盧詹為禮部尚書，以左散騎常侍韋勛為工部侍郎。庚申，廢華清宮為靈泉觀。辛酉，御史臺奏：「省郎知雜之時，赴臺禮上，軍巡邸吏之輩，咸集公參，赤縣府司，悉呈杖印。今後年深御史判雜上事，欲依前例。」從之。丙寅，以鎮海軍衙內統軍、上直馬步軍都監、檢校太傅、睦州刺史陸仁章為同平章事，遙領遂州武信軍節度使；以鎮海軍興武左右開道都指揮使、明州刺史仰仁銓為檢校太傅、同平章事，領宣州寧國軍節度使，從錢元瓘之請也。

六月辛未朔，陳郡民王武穿地得黃金數餅，州牧取而貢之。帝曰：「宿藏之物，既非符寶，不合入官。」命付所獲之家。庚辰，西京大風雨，應天福門屋瓦皆飛，鴟吻俱折。辛卯，詔禮部貢舉宜權停一年。

秋七月庚子朔，日有食之。西京大水，伊、洛、、澗盡溢，壞天津橋。癸卯，以華清宮使李頃為右領軍衛上將軍。甲辰，以定州節度使皇甫遇為潞州節度使、檢校太尉，以潞州節度使侯益為徐州節度使。戊申，御史中丞薛融等上詳定編敕三百六十八道，分為三十一卷。是日，詔：「先令天下州郡公私鑄錢，近多鉛錫相兼，缺薄小弱，有違條制。今後私鑄錢下禁依舊法。」壬戌，以太子少師梁文矩為太子太保致仕。

閏七月庚午朔，百官不入閣，雨沾服故也。壬申，以中書侍郎平章事、集賢殿大學士桑維翰為檢校司空、兼侍中、相州彰德軍節度使，以彰德軍節度使王庭允為義武軍節度使。尚書戶部奏：「李自倫義居七世，準敕旌表門閭。先有鄧州義門王仲昭六代同居，其旌表有廳事步欄，前列屏樹烏頭。正門閥閱一丈二尺，二柱相去一丈，柱端安瓦桷墨染，號為烏頭。築雙闕一丈，在烏頭之南三丈七尺。夾街十有五步，槐柳成列。今舉此為例，則令式不該。」詔：「王仲昭正廳烏頭門等制，不載令文，又無敕命，既非故事，難黷大倫，宜從令式，只表門閭。於李自倫所居之前，量地之宜，高其外門，門外安綽楔。門外左右各建一臺，高一丈二尺，廣狹方正，稱臺之形，圬以白泥，四隅漆赤。其行列樹植，隨其事力。其同籍課役，一準令文。」壬午，濮州刺史武從諫勒歸私第，受贓十五萬故也。丁酉，故皇子河南尹重乂妻虢國夫人李氏落發為尼，賜名悟因，仍錫紫衣、法號及夏臘二十。

八月己亥朔，河決博平，甘陵大水。辛丑，以守司空兼門下侍郎、平章事、宏文館大學士馮道為守司徒、兼侍中，封魯國公。壬寅，詔曰：「皇圖革故，庶政惟新，宜設規程，以諧公共。其中書印只委上位宰臣一人知當。」戊申，前兵部尚書王權授太子少傅致仕。己酉，以天下兵馬副元帥、鎮海鎮東等軍節度使、檢校大師、行中書令、吳越王錢元瓘為天下兵馬元帥。壬子，升亳州為防禦使額，依舊隸宋州。丙辰，司天監馬重績等進所撰新歷。降詔褒之，詔翰林學士承旨和凝制序，命之曰《調元曆》。

九月辛未，以右羽林統軍周密為鄜州節度使。癸酉，升婺州為武勝軍額。丁丑，宴群臣於永福殿。契丹使訥默庫來聘，〈（《遼史》：會同二年正月戊申，晉遣金吾衛大將軍馬從斌、考功郎中劉知新來貢珍幣。丙辰，晉遣使謝免沿邊四州錢幣。七月戊申，晉遣使進犀帶。閏月乙酉，遣使賜晉良馬。八月己丑，晉遣使貢歲幣，奏輸戌、亥二歲金幣於燕京。）〉致牛馬等物。己卯，遙領洮州保順軍節度使鮑君福加檢校太師、兼侍中，判湖州諸軍事。辛巳，相州節度使桑維翰上言：「管內所獲賊人，從來籍沒財產，請止之。」詔：「今後凡有賊人，準格律定罪，不得沒納家資，天下諸州準此。」癸未，封唐許王李從益為郇國公，奉唐之祀，服色旌旗一依舊制。仍以西京至德宮為廟，牲幣器服悉從官給。〈（《五代會要》：九月，敕：「周受龍圖，立夏、殷之祀；唐膺鳳歷，開酅、介之封。乃眷前朝，載稽舊典，宜封土宇，俾奉宗祧。宜以郇國三千戶封唐許王李從益為郇國公」云。）〉丙戌，高麗王王建遣使貢方物。己丑，以中書侍郎、平章事李崧權判集賢殿事。庚寅，詔停寒食、七夕、重陽及十月暖帳內外群官貢獻。丙申，以威勝軍節度副使羅周嶽為給事中，中書舍人李詳改禮部侍郎，禮部侍郎呂琦改刑部侍郎，刑部侍郎王松改戶部侍郎，戶部侍郎閻至改兵部侍郎，中書舍人王易簡充史館修撰，判館事。

冬十月戊戌朔，故昭信軍節度使白奉進贈太尉。丙午，以太常卿程遜沒於海，廢朝一日，贈右僕射。庚戌，閩王王昶、威武軍節度使王繼恭遣僚佐林思、鄭元弼等朝貢，致書於宰執，無人臣之禮。帝怒，詔令不受所貢，應諸州綱運，並令林思、鄭元弼等押歸本道。既而兵部員外郎李知損上疏，請禁錮使人，籍沒綱運。可之，收林思等下獄。丙辰，谿州刺史彭士愁，以錦、獎之兵與蠻部萬人掠辰、澧二境，湖南節度使馬希範遣牙兵拒之而退。金州山賊度從讜等寇洵陽，遣兵討平之。

十一月甲戌，以太子賓客李延範為司農卿。乙亥，詔立唐高祖、太宗及莊宗、明宗、閔帝五廟於洛陽。丁丑，祠部郎中、知制誥吳承範改中書舍人，充翰林學士；翰林學士、中書舍人竇貞固改御史中丞；御史中丞薛融改尚書左丞；尚書右丞王延改吏部侍郎；尚書左丞崔棁改太常卿。戊寅，史館奏：「請令宰臣一人撰錄時政記，逐時以備撰述。」從之。〈（《五代會要》：史館奏：「唐長壽二年，右丞姚璹奏，帝王謨訓，不可闕文。其仗下所言軍國政事，令宰臣一人撰錄，號『時政記』。唐明宗朝，又委端明殿學士撰錄，逐季送付史館，伏乞遵行者。宜令宰臣一員撰述。」）〉己卯，吏部侍郎龍敏改尚書左丞。己丑，以太子賓客楊凝式為禮部尚書致仕。詔建錢爐於欒川。丙申，諫議大夫致仕逍遙先生鄭雲叟卒。

十二月丁酉朔，百官不入閣，大雪故也。己亥，故皇子重英妻張氏落發為尼，賜名悟慎，並夏臘二十。庚戌，禮官奏：「來歲正旦，王公上壽，皇帝舉酒，奏《元同之樂》；再飲，奏《文同之樂》；三飲，奏同前。」從之。歌辭不錄。丙辰，詔今後城郭村坊，不得創造僧尼院舍。丁巳，帝謂宰臣曰：「大雪害民，五旬未止。京城祠廟，悉令祈禱，了無其驗。豈非涼德不儲，神休未洽者乎？」因令出薪炭米粟給軍士貧民等。壬戌，禮官奏：「正旦上壽，宮懸歌舞未全，且請雜用九部雅樂，歌教坊法曲。」從之。


Chinese text: This work was published before January 1, 1923, and is in the
public domain worldwide because the author died at least 100 years ago.
