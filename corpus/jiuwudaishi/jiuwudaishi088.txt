景延廣，字航川，陜州人也。父建，累贈太尉。延廣少習射，以挽強見稱。梁開平中，邵王朱友誨節制於陜，召置麾下，友誨坐謀亂，延廣竄而獲免。後事華州連帥尹皓，皓引薦列校，隸於汴軍，從王彥章拒莊宗於河上。及中都之敗，彥章見擒，而延廣被數創，歸於汴。

唐天成中，明宗幸夷門，會朱守殷拒命，尋平之。延廣以軍校連坐，將棄市。高祖時為六軍副使，掌其事，見而惜之，乃密遣遁去，尋收為客將。及張敬達之圍晉陽，高祖付以戎事，甚有幹城之功。高祖即位，授侍衛步軍都指揮使、檢校司徒，遙領果州團練使，轉檢校太保，領夔州節度使。四年，出鎮滑臺。五年，加檢校太傅，移鎮陜府。六年，召為侍衛馬步都虞候，移鎮河陽。七年，轉侍衛親軍都指揮使、檢校太尉。其年夏，高祖晏駕，延廣與宰臣馮道等承顧命，以少帝為嗣。既發喪，都人不得偶語，百官赴臨，未及內門，皆令下馬，由是有驕暴之失。少帝既嗣位，延廣獨以為己功，尋加同平章事，彌有矜伐之色。朝廷遣使告哀契丹，無表致書，去臣稱孫。契丹怒，遣使來讓，延廣乃奏令契丹回國使喬榮〈（《契丹國志》：先是，河陽牙將喬榮從趙延壽入遼，遼帝以為回國使，置邸大梁。至是，景延廣說帝囚榮於獄，凡遼國販易在晉境者，皆殺之，奪其貨。大臣皆言遼國不可負，乃釋榮，慰賜而遣之。）〉告戎王曰：「先帝則北朝所立，今上則中國自策，為鄰為孫則可，無臣之理。」且言：「晉朝有十萬口橫磨劍，翁若要戰則早來，他日不禁孫子，則取笑天下，當成後悔矣。」由是與契丹立敵，干戈日尋。初，高祖在位時，宣借楊光遠騎兵數百，延廣請下詔遣還，光遠由此忿延廣，怨朝廷，遣使泛海構釁。

天福八年十二月，契丹乃南牧。九年正月，陷甘陵，河北儲蓄悉在其郡。少帝大駭，親率六師，進駐澶淵。延廣為上將，凡六師進退，皆出胸臆，少帝亦不能制，眾鹹憚而忌之。契丹既至城下，使人宣言曰：「景延廣喚我來相殺，何不急戰！」一日，高行周與蕃軍相遇於近郊，以眾寡不敵，急請濟師，延廣勒兵不出，是日行周幸而獲免。及契丹退，延廣猶閉柵自固，士大夫曰：「昔與契丹絕好，言何勇也；今契丹至若是，氣何憊也。」時延廣在軍，母兇問至，自澶淵津北移於津南，不信宿而復蒞戎事，曾無戚容，下里之士亦聞而惡之。時有太常丞王緒者，因使德州回，與延廣有隙，因誣奏與楊光遠通謀，遣吏縶於麾下，鍛成其事。判官盧億累勸解不從，尋有詔棄市，時甚冤之。少帝還京，嘗幸其第，進獻錫賚，有如酬酢，權寵恩渥，為一朝之冠。俄與宰臣桑維翰不協，少帝亦憚其難制，遂罷兵權，出為洛都留守、兼侍中。由是郁郁不得志，亦意契丹強盛，國家不濟，身將危矣，但縱長夜飲，無復以夾輔為意。〈（《宋史·盧多遜傳》：父億。景延廣鎮天平，表億掌書記，留守西洛，又為判官。時國用窘乏，取民財以助軍。河南府計出二十萬緡，延廣欲並緣以圖羨利，增為三十七萬緡。億諫曰：「公位兼將相，既富且貴，今國帑空竭，不得已而取資於民，公何忍利之乎！」延廣慚而止。）〉

開運三年冬，契丹渡滹水。詔遣屯孟津，將戒途，由府署正門而出，所乘馬騰立不進，幾墜於地，乃易乘而行，時以為不祥之甚。及王師降契丹，延廣狼狽而還。時契丹主至安陽，遣別部隊長率騎士數千，與晉兵相雜，趨河橋入洛，以取延廣。戒曰：「如延廣奔吳走蜀，便當追而致之。」時延廣顧慮其家，未能引決。契丹既奄至，乃與從事閻丕輕騎謁契丹主於封丘，與丕俱見縶焉。〈（《遼史》：將軍康祥執景延廣來獻。）〉延廣曰：「丕，臣之從事也，以職相隨，何罪而亦為縲囚？」契丹釋之。因責延廣曰：「致南北失歡，良由爾也。」乃召喬榮質證前事，凡有十焉。始榮將入蕃時，紿延廣云：「某恐忽忘所達之語，請紀於翰墨。」延廣信之，乃命吏備記其事。榮亦憸巧善事人者也，慮他日見詰，則執之以取信，因匿其文於衣中。至是，延廣始以他語抗對，榮乃出其文以質之，延廣頓為所屈。每服一事，則受牙籌一莖，此契丹法也。延廣受至八莖，但以面伏地，契丹遂咄之，命鎖延廣臂，將送之北土。是日，至於陳橋民家草舍，延廣懼燔灼之害，至夜分伺守者怠，則引手自扼其吭，尋卒焉。雖事已窮頓，人亦壯之，時年五十六。〈（《東都事略》：昝居潤嘗為樞密院小吏，景延廣留守西京，補為右職。契丹犯京師，以兵圍延廣家。故吏悉避去，居潤為全護其家，時論稱之。）〉漢高祖登極，詔贈中書令。

延廣少時，嘗泛洞庭湖，中流阻風，帆裂舵折，眾大懼。頃之，舟人指波中曰：「賢聖來護，此必有貴人矣。」尋獲濟焉。竟位至將相，非偶然也。

李彥韜，太原人也。少事邢州節度使閻寶為皂隸，寶卒，高祖收於帳下。及起義，以少帝留守北京，因留彥韜為腹心。歷客將、牙門都校，以纖巧故，厚承委用。及少帝嗣位，授蔡州刺史，入為內客省使、宣徽南院使。未幾，遙領壽州節度，充侍衛馬軍都指揮使、檢校太保，俄改陳州節度使，典軍如故。每在帝側，升除將相，但與宦官近臣締結，致外情不通，陷君於危亡之地。嘗謂人曰：「朝廷所設文官將何用也。」且欲澄汰而除廢之，則可知其輔弼之道也。及契丹犯闕，遷少帝於開封府。一日，少帝遣人急召彥韜，將與計事，彥韜辭不赴命，少帝怏恨久之，其負國辜君也如是。及少帝北遷，戎王遣彥韜從行，洎至蕃中，隸於國母帳下。永康王舉兵攻國母，以偉王為前鋒，國母發兵拒之，以彥韜為排陣使，彥韜降於偉王，偉王置之帳下，其後卒於幽州。

張希崇，字德峰，幽州薊縣人也。父行簡，假薊州玉田令。希崇少通《左氏春秋》，復癖於吟詠。天祐中，劉守光為燕帥，性慘酷，不喜儒士，希崇乃擲筆以自效，守光納之，漸升為裨將。俄而守光敗，唐莊宗命周德威鎮其地，希崇以舊籍列於麾下，尋遣率偏師守平州。安巴堅南攻，陷其城，掠希崇而去。阿保機詢希崇，乃知其儒人也，因授元帥府判官，後遷盧龍軍行軍司馬，繼改蕃漢都提舉使。天成初，偽平州節度使盧文進南歸，契丹以希崇繼其任，遣腹心總邊騎三百以監之。希崇蒞事數歲，契丹主漸加寵信。一日，登郡樓私自計曰：「昔班仲升西戍，不敢擅還，以承詔故也。我今入關，斷在胸臆，何恬安於不測之地而自滯耶！」乃召漢人部曲之翹楚者，謂曰：「我陷身此地，飲酪被毛，生不見其所親，死為窮荒之鬼，南望山川，度日如歲，爾輩得無思鄉者乎！」部曲皆泣下沾衣，且曰：「明公欲全部曲南去，善則善矣，如敵眾何？」〈（《歐陽史》作「麾下皆言兵多不可俱亡，因勸希崇獨去。」）〉希崇曰：「俟明日首領至牙帳，則先擒之，契丹無統領，其黨必散。且平州去王帳千餘里，待報至征兵，逾旬方及此，則我等已入漢界深矣，何用以眾少為病！」眾大喜。是日，希崇於郡齋之側，坎隙地，貯石灰。明旦，首領與群從至，希崇飲以醇酎數鐘，既醉，悉投於灰阱中斃焉。其徒營於北郭，遣人攻之，皆潰圍奔去，希崇遂以管內生口二萬餘南歸。唐明宗嘉之，授汝州防禦使。希崇既之任，遣人迎母赴郡。母及境，希崇親肩板輿行三十里，觀者無不稱嘆。歷二年，遷靈州兩使留後。先是，靈州戍兵歲運糧經五百里，有剽攘之患。希崇乃告諭邊士，廣務屯田，歲餘，軍食大濟。璽書褒之，因正授旄節。清泰中，希崇厭其雜俗，頻表請覲，詔許之。至闕未久，朝廷以安邊有聞，議內地處之，改邠州節度使。及高祖入洛，與契丹方有要盟，慮為其所取，乃復除靈武。希崇嘆曰：「我應老於邊城，賦分無所逃也。」因郁郁不得志，久而成疾，卒於任，時年五十二。希崇自小校累官至開府儀同三司、檢校太尉，三歷方面，封清河郡公，食邑二千戶，賜靖邊奉國忠義功臣，亦人生之榮盛者也。〈（《歐陽史》：贈太師。）〉

希崇素樸厚，尤嗜書，蒞事之餘，手不釋卷。不好酒樂，不蓄姬仆。祁寒盛暑，必儼具衣冠，廝養之輩，未嘗聞褻慢之言。事母至謹，每食必侍立，俟盥漱畢方退，物議高之。性雖仁恕，或遇奸惡，則嫉之若仇。在邠州日，有民與郭氏為義子，自孩提以至成人，因乖戾不受訓，遣之。郭氏夫婦相次俱死。郭氏有嫡子，已長，時郭氏諸親與義子相約，雲是親子，欲分其財物，助而訟之，前後數政不能理，遂成疑獄。希崇覽其訴，判云：「父在已離，母死不至。正稱假子，孤二十年撫養之恩；儻曰親兒，犯三千條悖逆之罪。頗為傷害名教，安敢理認田園！其生涯並付親子，所訟人與朋奸者，委法官以律定刑。」聞者服其明。希崇亦善觀象，在靈州日，見月掩畢口大星，經月復爾，乃嘆曰：「畢口大星，邊將也，月再掩之，吾其終歟！」果卒於郡。

子仁謙為嗣，歷引進副使。

王庭胤，字紹基，其先長安人也。祖處存，定州節度使。父鄴，晉州節度使。庭胤，唐莊宗之內表也。性勇剽狡捷，鷹瞬隼視，喑嗚眥睚，則挺劍而不顧。少為晉陽軍校，以攻城野戰為務，暑不息嘉樹之陰，寒不處密室之下，與軍伍食不異味，居不異適，故莊宗於親族之中，獨加禮遇。莊宗、明宗朝，累歷貝、忻、密、澶、隰、相六州刺史。國初，範延光據鄴稱亂，高祖以庭胤累朝宿將，詔為魏府行營中軍使兼貝州防御史。城降賞勞，授相州節度使，尋移鎮定州。先是，契丹欲以王處直之子威為定州節度使，處直則庭胤之叔祖也。處直為養子都所篡，時威北走契丹，契丹納之。至是契丹遣使諭高祖云：「欲使王威襲先人土地，如我蕃中之制。」高祖答：「以中國將校自刺史、團練、防禦使序遷，方授旄節。請遣威至此任用，漸令升進，乃合中土舊規。」戎王深怒其見拒，使人復報曰：「爾自諸侯為天子，有何階級耶？」高祖畏其滋蔓，則厚賂力拒其命。契丹怒稍息，遂連升庭允，俾鎮中山，且欲塞其意也。少帝嗣位，改滄州節度使，累官至檢校太尉。開運元年秋，卒於位，年五十四。贈中書令。有子三人，長曰昭敏，仕至金吾將軍卒。

史匡翰，字元輔，雁門人也。父建瑭，事莊宗為先鋒將，敵人畏之，謂之「史先鋒」，累立戰功，《唐書》有傳。匡翰起家襲九府都督，歷代州遼州副使、檢校太子賓客。同光初，為嵐、憲、朔等州都遊奕使，改天雄軍牢城都指揮使，再加檢校戶部尚書，領潯州刺史。天成中，授天雄軍步軍都指揮使，歲餘，遷侍衛彰聖馬軍都指揮使。高祖有天下也，授檢校司空、懷州刺史。其妻魯國長公主，即高祖之妹也。尋轉控鶴都指揮使兼和州刺史、駙馬都尉，俄授檢校司徒、鄭州防禦使，未幾，遷義成軍節度、滑濮等州觀察處置、管內河堤等使。丁母憂，尋起復本鎮。〈（案：陶穀撰匡翰碑文云：「圃田待理，漢殿掄才，功臣旌佐國之名，出守奉專城之寄。」蓋鄭州即在義成軍管內，匡翰雖遷官，不離本鎮也。）〉

匡翰剛毅有謀略，禦軍嚴整，接下以禮，與部曲語，未嘗稱名，歷數郡皆有政聲。〈（陶穀碑文云：「齋壇峻而金鼓嚴，麻案宣而油幢出。控梁苑之西郊，殷乎威望；撫國僑之遺俗，綽有政聲。」）〉尤好《春秋左氏傳》，每視政之暇，延學者講說，躬自執卷受業焉。時發難問，窮於隱奧，流輩或戲為「史三傳」。既自端謹，不喜人醉。幕客有關徹者，狂率酣鋋。一日使酒，怒謂匡翰曰：「明公昔刺覃懷，與徹主客隨至，事無不可，今領節鉞，數不相容。且書記趙礪，險诐之人也，脅肩諂笑，黷貨無厭，而明公待之甚厚，徹今請死。近聞張彥澤臠張式，未聞匡翰斬關徹，恐天下談者未有比類。」匡翰不怒，引滿自罰而慰勉之，其寬厚如此。天福六年，白馬河決，匡翰祭之，見一犬有角，浮於水心，甚惡之。後數月遘疾而卒於鎮，年四十。詔贈太保。

子彥容，歷宮苑使、濮單宿三州刺史。

梁漢颙，太原人也。少事後唐武皇，初為軍中小校，善騎射，勇於格戰。莊宗之破劉仁恭、王德明，及與梁軍對壘於德勝，皆預其戰，累功至龍武指揮使、檢校司空。梁平，授檢校司徒、濮州刺史。同光三年，魏王繼岌統軍伐蜀，以漢颙為魏王中軍馬步都虞候。天成初，授許州兵馬留後、檢校太保，尋為邠州節度使，歲餘加檢校太傅，充威勝軍節度、唐鄧等州觀察處置等使，在鎮二年，移鎮許州。長興四年夏，以眼疾授太子少師致仕。高祖素與漢颙有舊，及即位之初，漢颙進謁，再希任使，除左威衛上將軍。天福七年冬，以疾卒於洛陽，年七十餘。贈太子太保。

楊思權，邠州新平人也。梁乾化初為軍校，貞明二年，轉弓箭指揮使、檢校左僕射，累遷控鶴右第一軍使。唐莊宗平梁，補右廂夾馬都指揮使。天成初，遷右威衛將軍，加檢校司空。會秦王從榮鎮太原，明宗乃以馮赟為副留守、以思權為北京步軍都指揮使以佐佑之。從榮幼驕很，不親公務，明宗乃遣紀綱一人素善從榮者，與之遊處，俾從容諷導之。嘗私謂從榮曰：「河南相公恭謹好善，親禮端士，有老成之風。相公處長，更宜自勵，勿致聲聞在河南之下。」從榮不悅，因告思權曰：「朝廷人皆推從厚，共非短我，吾將廢棄矣。」思權曰：「請相公勿憂，萬一有變，但思權在處有甲兵，足以濟事。」乃勸從榮招置部曲，調弓礪矢，陰為之備。思權又謂使者曰：「朝廷教君伴相公，終日言弟賢兄弱何也？吾輩茍在，豈不能與相公為主耶？」使者懼，告馮赟，乃密奏之。明宗乃詔思權赴京師，以秦王之故，亦弗之罪也。長興末，為右羽林都指揮使，遣戍興元。閔帝嗣位，奉詔從張虔釗討鳳翔，洎至岐下，思權首倡倒戈以攻虔釗。尋領部下軍率先入城，謂唐末帝曰：「臣既赤心奉殿下，俟京城平定，與臣一鎮，勿置在防禦團練使內。」乃懷中出紙一幅，謂末帝曰：「願殿下親書臣姓名以誌之。」末帝命筆，書「可邠寧節度使」。及即位，授推誠奉國保乂功臣、靜難軍節度、邠寧慶衍等州觀察處置等使、檢校太保。清泰三年，入為右龍武軍統軍。高祖即位，除左衛上將軍，進封開國公。天福八年，以疾卒，年六十九。贈太傅。

尹暉，魏州人也。少以勇健事魏帥楊師厚為軍士，唐莊宗入魏，擢為小校，從征河上，每於馬前步鬥有功。莊宗即位，連改諸軍指揮使。天成、長興中，領數郡刺史，累遷嚴衛都指揮使。唐應順中，王師討末帝於岐下，暉與楊思權首歸，末帝約以鄴都授之。末帝即位，高祖入洛，嘗遇暉於通衢，暉馬上橫鞭以揖高祖。高祖忿之，後因謁謂末帝曰：「尹暉常才，以歸命稱先，陛下欲令出鎮名藩，外論皆云不當。」末帝乃授暉應州節度使。高祖即位，改右衛大將軍。時範延光據鄴謀叛，以暉失意，密使人賫蠟彈，以榮利啖之。暉得延光文字，懼而思竄，欲沿汴水奔於淮南。高祖聞之，尋降詔招喚，未出王畿，為人所殺。

子勛，事皇朝，累歷軍職，遷內外馬步都軍頭，見為郢州防禦使。

李從璋，字子良，後唐明宗皇帝之猶子也。少善騎射，從明宗歷戰河上，有平梁之功。唐同光末，魏之亂軍迎明宗為帝，從璋時引軍自常山過邢，邢人以從璋為留後。逾月，明宗即位，受詔領捧聖左廂都指揮使，時天成元年五月也。八月，改大內皇城使，加檢校司徒、彰國軍節度使，賜竭忠建策興復功臣。旋以達靼諸部入寇，從璋率麾下出討，一鼓而破，有詔褒之。三年四月，移鎮滑臺。時明宗駐蹕於大梁，從璋嘗召幕客謀曰：「車駕省方，藩臣咸有進獻，吾為臣為子，安得後焉。欲取倉廩羨余，以助其用。諸君以為何如？」內有賓介白曰：「聖上寬而難犯，行宮在近，忽致上達，則一幕俱罹其罪。」從璋怒。翌日，欲引弓射所言者，朝廷知之，改授右驍衛上將軍。長興元年十月，出鎮陜州。二年五月，遷河中節度使。三年，就加檢校太傅，賜忠勤靜理崇義功臣。四年五月，制封洋王。是歲，明宗厭代，閔帝嗣位，尋受命代潞王於岐上，會潞王舉兵入洛，事遂寢。高祖即位之元年十二月，授威勝軍節度使，降封隴西郡公。二年九月，終於任，年五十一。鄧人為之罷市，思遺愛也。詔贈太師。

從璋性貪黷，懼明宗嚴正，自滑帥入居環衛之後，以除拜差跌，心稍悛悟，後歷數鎮，與故時幕客不足者相遇，無所憾焉。蒲、陜之日，政有善譽，改賜「忠勤靜理」之號，良以此也。及高祖在位，愈畏其法，故歿於南陽，人甚惜之，亦明宗宗室之白眉也。子重俊。

重俊，唐長興、清泰中，歷諸衛將軍。高祖即位，遙領池州刺史。少帝嗣位，授虢州刺史。性貪鄙，常為郡人所訟，下御史臺，抵贓至重，太后以猶子之故救之，乃歸罪於判官高獻，止罷其郡。未幾，復居環列，出典商州。商民素貧，重俊臨之，割剝幾盡。復禦家不法，其奴仆若履湯蹈火，忤其意者，或鞭之，或刃之。又殺從人孫漢榮，掠其妻。及受代歸洛，漢榮母燕氏獲其子婦，以訴於府尹景延廣。牙將張守英謂燕曰：「重俊前朝枝葉，今上中表，河南尹其何以理？不若邀其金帛，私自和解，策之上也。」燕從其言，授三百緡而止。後以青衣趙滿師因不勝楚毒，逾垣訴景延廣，雲重俊與妹私奸及前後不法事，延廣奏之。詔遣刑部郎中王瑜鞫之，盡得其實，並以穢跡彰露，而賜死於家。

李從溫，字德基，代州崞縣人，後唐明宗之猶子也。明宗微時，從溫執仆禦之役，後養為己子。及歷諸藩，署為牙校，命典廄庫。唐同光中，奏授銀青光祿大夫、檢校右散騎常侍，累加檢校司空，充北京副留守。明宗即位，授安國節度使、檢校司徒。長興元年四月，入為右武衛上將軍。是歲，復出鎮許田。明年，移北京留守，加太傅。四年正月，改太平軍節度使。五月，制封兗王。十一月，移鎮定州，兼北面行營副招討使，尋又移鎮常山。清泰中，加同平章事，改鎮彭門。高祖即位之明年，就加侍中。七年，加兼中書令。八年，再為許州節度使、開府儀同三司，封趙國公，累加食邑一萬戶，食實封一千二百戶。開運二年，改河陽三城節度使。三年二月，卒於任，年六十三。贈太師，追封隴西郡王。

從溫始以明宗本枝，歷居藩翰，無文武才略資濟代之用，凡臨民以貨利為急。在常山日，睹牙署池潭凡十餘頃，皆立木為岸，而以修篁環之，從溫曰：「此何用為？」悉命伐竹取木，鬻於列肆，獲其直以實用帑焉。高祖即位，從溫時在兗州，多創乘輿器服，為宗族切戒，從溫弗聽。其妻關氏，素耿介，一日厲聲於牙門云：「李從溫欲為亂，擅造天子法物。」從溫敬謝，悉命焚之，家無敗累，關氏之力也。後以多畜駝馬，縱牧近郊，民有訴其害稼者，從溫曰：「若從爾之意，則我產畜何歸乎？」其昏愚多此類也。高祖性至察，知而不問。少帝嗣位，太后教曰：「吾只有此兄，慎勿繩之。」故愈加姑息，以致年逾耳順，終於牖下，乃天幸也。

張萬進，突厥南鄙人也。祖拽斤，父臘。萬進白皙美髯，少而無賴。事唐武皇，以騎射著名，攻城野戰，奮不顧命。嘗與梁軍對陣，持銳首短刀，躍馬獨進，及兵刃既刓，則易以大錘，左右奮擊，出沒進退，無敢當者。唐莊宗、明宗素憐其雄勇，復獎其戰功，故累典大郡。天成、長興中，歷威勝、保大兩鎮節制。高祖有天下，命為彰義軍節度使，所至不治，政由群下。洎至涇原，兇恣彌甚。每日於公庭列大鼎，烹肥寧，割胾方寸以啖賓佐，皆流淚不能大嚼，俟其他顧，則致袂中。又命巨觶行酒，訴則辱之，乃有持杯偽飲，褰領裱而納之者。既沈湎無節，唯婦言是用，其妻與幕使張光載干預公政，納錢數萬，補一豪民為捕賊將，領兵數百人入新平郡境。邠帥以其事上奏，有詔詰之，光載坐流罪，配於登州。天福四年三月，萬進疾篤，月餘，州兵將亂，乃詔副使萬庭圭委其符印。記室李升素憾淩虐，知其將亡，謂庭圭曰：「氣息將奄，不保晨暮，促移就第，豈不宜乎！」庭圭從之。萬進尋卒，遂以籃轝秘屍而出，即馳騎而奏之，詔命既至，而後發喪。其妻素很戾，謂長子彥球曰：「萬庭圭逼迫危病，驚擾而死，不手戮之，奚為生也！」庭圭聞之，不敢往吊。萬進假殯於精舍之下，至彗東轅，凡數月之間，郡民數萬，無一饋奠者。為不善者，眾必棄之，信矣夫！

史臣曰：延廣功扶二帝，任掌六師，亦可謂晉之勛臣矣。然而昧經國之遠圖，肆狂言於強敵，卒使邦家蕩覆，宇縣丘墟，《書》所謂「惟口起羞」者，其斯人之謂歟！彥韜既負且乘，任重才微，盜斯奪之，固其宜矣。希崇蔚有雄幹，老於塞垣，未盡其才，良亦可惜。楊、尹二將，因倒戈而仗鉞，豈義士之所為！其餘蓋以勛以親，鹹分屏翰，唯萬進之醜德，又何暇於譏焉！


Chinese text: This work was published before January 1, 1923, and is in the
public domain worldwide because the author died at least 100 years ago.
