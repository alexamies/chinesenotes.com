齊武王
齊武王縯字伯升，光武之長兄也。性剛毅，慷慨有大節。自王莽篡漢，常憤憤，懷復社稷之慮，不事家人居業，傾身破產，交結天下雄俊。

莽末，盜賊群起，南方尤甚。伯升召諸豪傑計議曰：『王莽暴虐，百姓分崩。今枯旱連年，兵革並起。此亦天亡之時，復高祖之業，定萬世之秋也。』眾皆然之。於是分遣親客，使鄧晨起新野，光武與李通、李軼起於宛。伯升自發舂陵子弟，合七八千人，部署賓客，自稱柱天都部。使宗室劉嘉往誘新市、平林兵王匡、陳牧等，合軍而進，屠長聚及唐子鄉，殺湖陽尉，進拔棘陽，因欲攻宛。至小長安，與王莽前隊大夫酎阜、屬正梁丘賜戰。時天密霧，漢軍大敗，姊元弟仲皆遇害，宗從死者數十人。伯升復收會兵眾，還保棘陽。

阜、賜乘勝，留輜重於藍鄉，引精兵十萬南渡黃淳水，臨沘水，阻兩川間為營，絕後橋，示無還心。新市、平林見漢兵數敗，阜、賜軍大至，各欲解去，伯升甚患之。會下江兵五千餘人至宜秋，乃往為說合從之勢，下江從之。語在《王常傳》。伯升於是大饗軍士，設盟約。休卒三日，分為六部，潛師夜起，襲取藍鄉，盡獲其輜重。明旦，漢軍自西南攻酎阜，下江兵自東南攻梁攻丘賜。至食時，賜陳潰，阜軍望見散走，漢兵急追之，卻迫黃淳水，斬首溺死者二萬餘人，遂斬阜、賜。

王莽納言將軍嚴尤、秩宗將軍陳茂聞阜、賜軍敗，引欲據宛。伯升乃陳兵誓眾，焚積聚，破釜甑，鼓行而前，與尤、茂遇育陽下，戰，大破之，斬首三千餘級。尤、茂棄軍走，伯升遂進圍宛，自號柱天大將軍。王莽素聞其名，大震懼，購伯升邑五萬戶，黃金十萬斤，位上公。使長安中官署及天下鄉亭皆畫伯升像於塾，旦起射之。

自阜、賜死後，百姓日有降者，眾至十餘萬。諸將會議立劉氏以從人望，豪傑咸歸於伯升，而新市、平林將帥樂放縱，憚怕升威明而貪聖公懦弱，先共定策立之，然後使騎召伯升，示其議。伯升曰：『諸將軍幸欲尊立宗室，其德甚厚，然愚鄙之見，竊有未同。今赤眉起青、徐，眾數十萬，聞南陽立宗室，恐赤眉復有所立，如此，必將內爭。今王莽未滅，而宗室相攻，是疑天下而自損權，非所以破莽也。且首兵唱號，鮮有能遂，陳勝、項籍，即其事也。舂陵去宛三百里耳，未足為功。遽自尊立，為天下準的，使後人得承吾敝，非計之善者也。今且稱王以號令。若赤眉所立者賢，相率而往從之；若無所立，破莽降赤眉，然後舉尊號，亦未晚也。願各詳思之。』諸將多曰『善』。將軍張卬拔劍擊地曰：『疑事無功。今日之議，不得有二。』眾皆從之。

聖公既即位，拜伯升為大司徒，封漢信侯。由是豪傑失望，多不服。平林後部攻新野，不能下。新野宰登城言曰：『得司徒劉公一信，願先下。』及伯升軍至，即開城門降。五月，伯升拔宛。六月，光武破王尋、王邑。自是兄弟威名益甚。

更始君臣不自安，遂共謀誅伯升，乃大會諸將，以成其計。更始取伯升寶劍視之，繡衣御史申屠建隨獻玉玦，更始竟不能發。及罷會，伯升舅樊宏謂伯升曰：『昔鴻門之會，范增舉玦以示項羽。今建此意，得無不善乎？』伯升笑而不應。初，李軼諂事更始貴將，光武深疑之，常以戒伯升曰：『此人不可復信。』又不受。

伯升部將宗人劉稷，數陷陳潰圍，勇冠三軍。時將兵擊魯陽，聞更始立，怒曰：『本起兵圖大事者，伯升兄弟也，今更始何為者邪？』更始君臣聞而心忌之，以稷為抗威將軍，稷不肯拜。更始乃與諸將陳兵數千人，先收稷，將誅之，伯升固爭。李軼、朱鮪因勸更始並執伯升，即日害之。

有二子。建武二年，立長子章為太原王，興為魯王。十一年，徙章為齊王。十五年，追謚伯升為齊武王。

章少孤，光武感伯升功業不就，撫育恩愛甚篤，以其少貴，欲令親吏事，故使試守平陰令，遷梁郡太守。立二十一年薨，謚曰哀王。子煬王石嗣。建武二十七年，石始就國。三十年，封石弟張為下博侯。永平十四年，封石二子為鄉侯。石立二十四年薨，子晃嗣。

下博侯張以善論議，十六年，與奉車都尉竇固等並出擊匈奴，後進者多害其能，數被譖訴。建初中卒，肅宗下詔褒揚之，復封張子它人奉其祀。

晃及弟利侯剛與母太姬宗更相誣告。章和元年，有司奏請免晃、剛爵，為庶人，徙丹陽。帝不忍，下詔曰：『朕聞人君正屏，有所不聽。宗尊為小君，宮衛周備，出有輜軿之飾，入有牖戶之固，殆不至如譖者之言。晃、剛愆乎至行，濁乎大倫，《甫刑》三千，莫大不孝。朕不忍置之於理，其貶晃爵為蕪湖侯，削剛戶三千。於戲！小子不勖大道，控於法理，以墮宗緒。其遣謁者收晃及太姬璽綬。』晃立十七年而降爵。晃卒，子無忌嗣。

帝以伯升首創大業，而後嗣罪廢，心常湣之。時北海亦絕無後。及崩，遺詔令復二國。永元二年，乃復封無忌為齊王，是為惠王。立五十二年薨，子頃王喜嗣。立五年薨，子承嗣。建安十一年，國除。

論曰：大丈夫之鼓動拔起，其志致蓋遠矣。若夫齊武王之破家厚士，豈遊俠下客之為哉！其慮將存乎配天之絕業，而痛明堂之不祀也。及其發舉大謀，在倉卒擾攘之中，使信先成於敵人，赦岑彭以顯義，若此足以見其度矣。誌高慮遠，禍發所忽。嗚呼！古人以蜂蠆為戒，蓋畏此也。《詩》云：『敬之敬之，命不易哉！』

北海靖王
北海靖王興，建武二年封為魯王，嗣光武兄仲。

初，南頓君娶同郡樊重女，字嫻都。嫻都性婉順，自為童女，不正容服不出於房，宗族敬焉。生三男三女：長男伯升，次仲，次光武；長女黃，次元，次伯姬。皇妣以初起兵時病卒，宗人樊巨公收斂焉。建武二年，封黃為湖陽長公主，伯姬為寧平長公主。元與仲俱歿於小長安，追爵元為新野長公主，十五年，追謚仲為魯哀王。

興其歲試守緱氏令。為人有明略，善聽訟，甚得名稱。遷弘農太守，亦有善政。視事四年，上疏乞骸骨，征還京師，奉朝請。二十七年，始就國。明年，以魯國益東海，故徙興為北海王。三十年，封興子復為臨邑侯。中元二年，又封興二子為縣侯。顯宗器重興，每有異政，輒乘驛問焉。立三十九年薨，子敬王睦嗣。

睦少好學，博通書傳，光武愛之，數被廷納。顯宗之在東宮，尤見幸待，入侍諷誦，出則執轡。中興初，禁網尚闊，而睦性謙恭好士，千里交結，自名儒宿德，莫不造門，由是聲價益廣。永平中，法憲頗峻，睦乃謝絕賓客，放心音樂。然性好讀書，常為愛玩。歲終，遣中大夫奉璧朝賀，召而謂之曰：『朝廷設廷問寡人，大夫將何辭以對？』使者曰：『大王忠孝慈仁，敬賢樂士。臣雖螻蟻，敢不以實？』睦曰：『籲，子危我哉！此乃孤幼時進趣之行也。大夫其對以孤襲爵以來，誌意衰惰，聲色是娛，犬馬是好。』使者受命而行。其能屈申若此。

初，靖王薨，悉推財產與諸弟，雖王車服珍寶非列侯制，皆以為分，然後隨以金、帛贖之。睦能屬文，作《春秋旨義終始論》及賦頌數十篇。又善《史書》，當世以為楷則。及寢病，帝驛馬令作草書尺牘十首。立十年薨，子哀王基嗣。

永平十八年，封基二弟為縣侯，二弟為鄉侯。建初二年，又封基弟毅為平望侯。基立十四年薨，無子，肅宗憐之，不除其國。

永元二年，和帝封睦庶子斟鄉侯威為北海王，奉睦後。立七年，威以非睦子，又坐誹謗，檻車征詣廷尉，道自殺。

永初元年，鄧太后復封睦孫壽光侯普為北海王，是為頃王。延光二年，復封睦少子為亭侯。普立十七年薨，子恭王翼嗣；立十四年薨，子康王嗣，無後，建安十一年，國除。

初，臨邑侯復好學，能文章。永平中，每有講學事，輒令復典掌焉。與班固、賈逵共述漢史，傅毅等皆宗事之。復子騊駼及從兄平望侯毅，並有才學。永寧中，鄧太后召毅及騊駼入東觀，與謁者僕射劉珍著中興以下名臣列士傳。騊駼又自造賦、頌、書、論凡四篇。

趙孝王
趙孝王良字次伯，光武之叔父也。平帝時舉孝廉，為蕭令。光武兄弟少孤，良撫循甚篤。及光武起兵，以事告，良大怒，曰：『汝與伯升志操不同，今家欲危亡，而反共謀如是！』既而不得已，從軍至小長安，漢兵大敗，良妻及二子皆被害。更始立，以良為國三老，從入關。更始敗。良聞光武即位，乃亡奔洛陽。建武二年，封良為廣陽王。五年，徙為趙王，始就國。十三年，降為趙公。頻歲來朝。十七年，薨於京師。凡六十六年。子節王栩嗣。建武三十年，封栩二子為鄉侯。建初二年，復封栩十子為亭侯。

栩立四十年薨，子頃王商嗣。永元三年，封商三弟為亭侯。元年，封商四子為亭侯。商立二十三年薨，子靖王宏嗣。立十二年薨，子惠王乾嗣。

元初五年，封乾二弟為亭侯。是歲，趙相奏乾居父喪私娉小妻，又白衣出司馬門，坐削中丘縣。時郎中南陽程堅素有誌行，拜為乾傅。堅輔以禮義，乾改悔前過，堅列上，復所削縣。本初元年，封乾一子為亭侯。乾立四十八年薨，子懷王豫嗣。豫薨，子獻王赦嗣。赦薨，子珪嗣，建安十八年徙封博陵王。立九年，魏初以為崇德侯。

城陽恭王
城陽恭王祉字巨伯，光武族兄、舂陵康侯敞之子也。

敞曾祖父節侯買，以長沙定王子封於零道之舂陵鄉，為舂陵侯。買卒，子戴侯熊渠嗣。熊渠卒，子考侯仁嗣。仁以舂陵地勢下濕，山林毒氣，上書求減邑內徙。元帝初元四年，徙封南陽之白水鄉，猶以舂陵為國名，遂與從弟巨鹿都尉回及宗族往家焉。仁卒，子敞嗣。敞謙儉好義，盡推父時金寶財產與昆弟，刑州刺史上其義行，拜廬江都尉。歲餘，會族兄安眾侯劉崇起兵，王莽畏惡劉氏，征敞至長安，免歸國。

先是平帝時，敞與崇俱朝京師，助祭明堂。崇見莽將危漢室，私謂敞曰：『安漢公擅國權，群臣莫不回從，社稷傾覆至矣。太后春秋高，天子幼弱，高皇帝所以分封子弟，蓋為此也。』敞心然之。及崇事敗，敞懼，欲結援樹黨，乃為祉娶高陵侯翟宣女為妻。會宣弟義起兵欲攻莽，南陽捕殺宣女，祉坐繫獄。敞因上書謝罪，願率子弟宗族為士卒先。莽新居攝，欲慰安宗室，故不被刑誅。及莽篡立，劉氏為侯者皆降稱子，食孤卿祿，後皆奪爵。及敞卒，祉遂特見廢，又不得官為吏。

祉以故侯嫡子，行淳厚，宗室皆敬之。及光武起兵，祉兄弟相率從軍，前隊大夫甄阜盡收其家屬繫宛獄。及漢兵敗小長安，祉挺身還保棘陽，甄阜盡殺其母弟妻子。更始立，以祉為太常將軍，紹封舂陵侯。從西入關，封為定陶王。別將擊破劉嬰於臨涇。

及更始降於赤眉，祉乃間行亡奔洛陽。是時宗室唯祉先至，光武見之歡甚。建武二年，封為城陽王，賜乘輿、禦物、車馬、衣服。追謚敞為康侯。十一年，祉疾病，上城陽王璽綬，願以列侯奉先人祭祀。帝自臨其疾。祉薨，年四十三，謚曰恭王，竟不之國，葬於洛陽北芒。

十三年，封祉嫡子平為蔡陽侯，以奉祉祀；平弟堅為高鄉侯。

初，建武二年，以皇祖、皇考墓為昌陵，置陵令守視；後改為章陵，因以舂陵為章陵縣。十八年，立考侯、康侯廟，比園陵，置嗇夫。詔零陵郡奉祠節侯、戴侯廟，以四時及臘歲五祠焉。置嗇夫、佐吏各一人。

平後坐與諸王交通，國除。永平五年，顯宗更封平為竟陵侯。平卒，子真嗣。真卒，子禹嗣。禹卒，子嘉嗣。

泗水王
泗水王歙字經孫，光武族父也。歙子終，與光武少相親愛。漢兵起，始及唐子，終誘殺湖陽尉。更始立，歙從入關，封為元氏王，終為侍中。更始敗，歙、終東奔洛陽。建武二年，立歙為泗水王，終為淄川王。十年，歙薨，封小子燀為堂谿侯，奉歙後。終居喪思慕，哭泣二十八日，亦薨。封長子柱為己阝侯，以奉終祀，又封終子鳳曲陽侯。

歙從父弟茂，年十八，漢兵之起，茂自號劉失職，亦聚眾亦、密間，稱厭新將軍。攻下潁川、汝南，眾十餘萬人。光武既至河內，茂率眾降，封為中山王。十三年，宗室為王者皆降為侯，更封茂為穰侯。

茂弟匡，亦與漢兵俱起。建武二年，封宜春侯。為人謙遜，永平中為宗正。子浮嗣，封朝陽侯。

浮弟尚，永元中為征西將軍。浮傳國至孫護，無子，封絕。延光中，護從兄瑰與安帝乳母王聖女伯榮私通，遂取伯榮為妻，得紹護封為朝陽侯，位侍中。及王聖敗，貶爵為亭侯。

安城孝侯
安城孝侯賜字子琴，光武族兄也。祖父利，蒼梧太守。賜少孤。兄顯報怨殺人，吏捕顯殺之。賜與顯子信賣田宅，同拋財產，結客報吏，皆亡命逃伏遭赦日。會伯升起兵，乃隨從攻擊諸縣。

更始既立，以賜為光祿勛，封廣漢侯。及伯升被害，代為大司徒，將兵討汝南。未及平，更始又以信為奮威大將軍，代賜擊汝南，賜與更始俱到洛陽。更始欲令親近大將徇河北，未知所使，賜言諸家子獨有文叔可用，大司馬朱鮪等以為不可，更始狐疑，賜深勸之，乃拜光武行大司馬，持節過河。是日以賜為丞相，令先入關，修宗廟宮室。還迎更始都長安，封賜為宛王，拜前大司馬，使持節鎮撫關東。二年春，賜就國於宛，典將六部兵。後赤眉破更始，賜所領六部亦稍散畔，乃去宛保育陽。

聞光武即位，乃西之武關，迎更始妻子將詣洛陽。帝嘉賜忠，建武二年，封為慎侯。十三年，更增戶邑，定封為安成侯，奉朝請。以賜有恩信，故親厚之，數蒙宴私，時幸其第，恩賜特異。賜輒賑與故舊，有無遺積。帝為營冢堂，起祠廟，置吏卒，如舂陵孝侯。二十八年卒，子閔嗣。

三十年，帝復封閔弟嵩為白牛侯。坐楚事，辭語相連，國除。閔卒，子商嗣，徙封為白牛侯。商卒，子昌嗣。

初，信為更始討平汝南，因封為汝陰王。信遂將兵平定江南，據豫章。光武即位，桂陽太守張隆擊破之，信乃詣洛陽降，以為汝陰侯。永平十三年，亦坐楚事國除。

成武孝侯
成武孝侯順字平仲，光武族兄也。父慶，舂陵侯敞同產弟。順與光武同里闬，少相厚。

更始即位，以慶為燕王，順為虎牙將軍。會更始降赤眉，慶為亂兵所殺，順乃間行詣光武，拜為南陽太守。建武二年，封成武侯，邑戶最大，租入倍宗室諸家。八年，使擊破六安賊，因拜為六安太守。數年，帝欲征之，吏人上書請留。十一年卒，帝使使者迎喪，親自臨吊。子遵嗣，坐與諸王交通，降為端氏侯。遵卒，子弇嗣。弇卒，無嗣，國除。永平十年，顯宗幸章陵，追念舊恩，封順弟子，三人為鄉侯。

初，順叔父弘娶於樊氏，皇妣之從妹也。生二子：敏，國。與母隨更始在長安。建武二年，詣洛陽，光武封敏為甘裏侯，國為弋陽侯。敏通經有行，永平初，官至越騎校尉。

弘弟梁，以俠氣聞，更始元年，起兵豫章，欲徇江東，自號『就漢大將軍』，暴病卒。

順陽懷侯
順陽懷侯嘉字孝孫，光武族兄也。父憲，舂陵侯敞同產弟。嘉少孤，性仁厚，南頓君養視如子，後與伯升俱學長安，習《尚書》、《春秋》。

及義兵起，嘉隨更始征伐。漢軍之敗小長安也。嘉妻子遇害。更始即位，以為偏將軍。及攻破宛，封興德侯，遷大將軍。擊延岑於冠軍，降之。更始既都長安，以嘉為漢中王、扶威大將軍，持節就國，都於南鄭，眾數十萬。建武二年，延岑復反，攻漢中，圍南鄭，嘉兵敗走。岑遂定漢中，進兵武都，為更始柱功侯李寶所破。岑走天水，公孫述遣將侯丹取南鄭。嘉收散卒，得數萬人，以寶為相，從武都南擊侯丹，不利，還軍河池、下辨。復與延岑連戰，岑引北入散關，至陳倉，嘉追擊破之。更始鄧王廖湛將赤眉十八萬攻嘉，嘉與戰於谷口，大破之。嘉手殺湛，遂到雲陽就谷。

李寶等聞鄧禹西征，擁兵自守，馬嘉且觀成敗。光武聞之，告禹曰：『孝孫素謹善，少且親愛，當是長安輕薄兒誤之耳。』禹即宣帝旨，嘉乃因來歙詣禹於雲陽。三年，到洛陽，從征伐，拜為千乘太守。六年，病，上書乞骸骨，徵詣京師。十三年，封為順陽侯。秋，復封嘉子廧為黃李侯。十五年，嘉卒。子參嗣，有罪，削為南鄉侯。永平中，參為城門校尉。參卒，子循嗣。循卒，子章嗣。

評論
贊曰：齊武沈雄，義戈乘風。倉卒匪圖，亡我天工。城陽早協，趙孝晚同。泗水三侯，或恩或功。


Chinese text: This work was published before January 1, 1923, and is in the
public domain worldwide because the author died at least 100 years ago.
