千乘哀王建
千乘哀王建，永平三年封。明年薨。年少無子，國除。

陳敬王羨
陳敬王羨，永平三年封廣平王。建初三年，有司奏遣羨與鉅鹿王恭、樂成王黨俱就國。肅宗性篤愛，不忍與諸王乖離，遂皆留京師。明年，案輿地圖，令諸國戶口皆等，租入歲各八千萬。羨博涉經書，有威嚴，與諸儒講論於白虎殿。

七年，帝以廣平在北，多有邊費，[一]　　乃徙羨為西平王，[二]分汝南八縣為國。及帝崩，遺詔徙封為陳王，食淮陽郡，其年就國。立三十七年薨，子思王鈞嗣。

注[一]廣平，縣，故城在今洺州永年縣北。　　注[二]西平，縣，屬汝南郡也。

鈞立，多不法，遂行天子大射禮。[一]性隱賊，喜文法，國相二千石不與相得者，輒陰中之。憎怨敬王夫人李儀等，永元十一年，遂使客隗久[二]殺儀家屬。

吏捕得久，系長平獄。[三]鈞欲斷絕辭語，復使結客篡殺久。事發覺，有司舉奏，鈞坐削西華、項、新陽三縣。[四]十二年，封鈞六弟為列侯。[五]後鈞取掖庭出女李嬈為小妻，[六]復坐削圉、宜祿、扶溝三縣。[七]永初七年，封敬王孫安國為耕亭侯。　　注[一]天子將祭，擇士而祭，謂之大射。大射之禮，張三侯，虎侯、熊侯、豹侯，示服猛也，皆以其皮方制之。樂用騶虞，九節。謝承書曰「陳國戶曹史高慎諫國相曰：『諸侯射豕，天子射熊，八彝六樽，禮數不同。昔季氏設朱干玉戚以舞大夏。左傳曰：「唯名與器，不可以假人。」奢僭之漸，不可聽也。』於是諫爭不合，為王所非，坐司寇罪」也。

注[二]「久」或作「文」。　　注[三]長平，縣，屬陳國。

注[四]西華故城在今陳州□水縣西北。項，今陳州項城縣也。新陽故城在今豫州真陽縣西南也。

注[五]伏侯古今注曰「番為陽都鄉侯，千秋為新平侯，參為周亭侯，壽為樂陽亭侯，寶為博平侯，旦為高亭侯」也。

注[六]嬈音寧了反。　　注[七]圉、扶溝並屬陳留都。宜祿屬汝南郡。

鈞立二十一年薨，子懷王竦嗣。立二年薨，無子，國絕。

永寧元年，立敬王子安壽亭侯崇為陳王，是為頃王。立五年薨，子孝王承嗣。

承薨，子愍王寵嗣。熹平二年，國相師遷追奏前相魏愔與寵共祭天神，希幸非冀，罪至不道。有司奏遣使者案驗。是時新誅勃海王悝，[一]靈帝不忍復加法，詔檻車傳送愔、遷詣北寺詔獄，使中常侍王酺[二]與尚書令、侍御史雜考。愔辭與王共祭黃老君，求長生福而已，無它冀幸。酺等奏愔職在匡正，而所為不端，遷誣告其王，罔以不道，皆誅死。有詔赦寵不案。　　注[一]靈帝熹平元年，悝被誣謀反自殺也。

注[二]華嶠書及宦者傳諸本並作「甫」，此云「酺」，未詳孰是也。

寵善弩射，十發十中，中皆同處。[一]中平中，黃巾賊起，郡縣皆□城走，寵有強弩數千張，出軍都亭。[二]國人素聞王善射，不敢反叛，故陳獨得完，百姓歸之者觿十余萬人。及獻帝初，義兵起，寵率觿屯陽夏，[三]自稱輔漢大將軍。國相會稽駱俊素有威恩，時天下饑荒，鄰郡人多歸就之，俊傾資賑贍，並得全活。後袁術求糧於陳而俊拒絕之，術忿恚，遣客詐殺俊及寵，陳由是破敗。[四]　　注[一]華嶠書曰：「寵射，其秘法以天覆地載，參連為奇。又有三微﹑三小。三微為經，三小為緯，經緯相將，萬勝之方，然要在機牙。」

注[二]置軍營於國之都亭也。　　注[三]縣名，屬淮陽國。夏音公雅反。

注[四]謝承書曰：「俊字孝遠，烏傷人。察孝廉，補尚書侍郎，擢拜陳國相。人有產子，厚致米肉，達府主意，生男女者，以駱為名。袁術使部曲將張闓陽私行到陳，之俊所，俊往從飲酒，因詐殺俊，一郡吏人哀號如喪父母。」

是時諸國無復租祿，而數見虜奪，并日而食，轉死溝壑者甚觿。夫人姬妾多為丹*(陽)**[陵]*兵烏桓所略雲。

彭城靖王恭
彭城靖王恭，永平九年賜號靈壽王。[一]十五年，封為鉅鹿王。建初三年，徙封江陵王，改南郡為國。元和二年，三公上言江陵在京師正南，不可以封，乃徙為六安王，以廬江郡為國。肅宗崩，遺詔徙封彭城王，食楚郡，其年就國。

恭敦厚威重，舉動有節度，吏人敬愛之。永初六年，封恭子阿奴為竹邑侯。[二]　　注[一]取其美名也，下重熹王亦同。東觀記曰「賜號，未有國邑」也。

注[二]竹邑，縣，屬沛郡，故城在今徐州符離縣也。「竹邑」或為「邕」字，轉寫誤也。

元初三年，恭以事怒子酺，酺自殺。[一]國相趙牧以狀上，因誣奏恭祠祀惡言，大逆不道。有司奏請誅之。恭上書自訟。朝廷以其素著行義，令考實，無征，牧坐下獄，會赦免死。[二]　　注[一]東觀記曰：「恭子男丁前*[妻]*物故，酺侮慢丁小妻，恭怒，閉酺馬廄，酺亡，夜詣彭城縣欲上書，恭遣從官倉頭曉令歸，數責之，乃自殺也。」

注[二]決錄注曰：「牧字仲師，長安人。少知名，以公正稱。修春秋，事樂恢。

恢以直諫死，牧為陳冤得申。高第為侍御史﹑會稽太守，皆有稱績。及誣奏恭，安帝疑其侵，乃遣御史母丘歆覆案其事實，下牧廷尉，會赦不誅，終於家。」

恭立四十六年薨，子考王道嗣。元初五年，封道弟三人為鄉侯，[一]恭孫順為東安亭侯。　　注[一]東觀記曰：「丙為都鄉侯，國為安鄉侯，丁為魯陽鄉侯。」

道立二十八年薨，子頃王定嗣。本初元年，封定兄弟九人皆為亭侯。[一]　　注[一]東觀記曰「定兄據卞亭侯，弟光昭陽亭侯，固公梁亭侯，興蒲亭侯，延昌城亭侯，祀梁父亭侯，堅西安亭侯，代林亭侯」也。

定立四年薨，子孝王和嗣。和性至孝，太夫人薨，行喪陵次，毀胔過禮。傅相以聞。桓帝詔使奉牛酒迎王還宮。和敬賢樂施，國中愛之。初平中，天下大亂，和為賊昌務所攻，避奔東阿，後得還國。

立六十四年薨，孫祗嗣。立七年，魏受禪，以為崇德侯。

樂成靖王黨
樂成靖王黨，永平九年賜號重熹王，十五年封樂成王。黨聰惠，善史書，喜正文字。與肅宗同年，尤相親愛。建初四年，以清河之遊﹑觀津，勃海之東光﹑成平，涿郡之中水﹑饒陽﹑安平﹑南深澤八縣益樂成國。[一]及帝崩，其年就國。黨急刻不遵法度。舊禁宮人出嫁，不得適諸國。有故掖庭技人哀置，嫁為男子章初妻，[二]黨召哀置入宮與通，初欲上書告之，黨恐懼，乃密賂哀置姊焦使殺初。事發覺，黨乃縊殺內侍三人，以絕口語。又取故中山簡王傅婢李羽生為小妻。永元七年，國相舉奏之。和帝詔削東光﹑鄡二縣。[三]　　注[一]前書及郡國志清河無游縣。觀津故城在今德州蓨縣東北，東光在滄州東光縣南，成平在景城縣南，中水在今瀛州樂壽縣西北，南深澤在今定州深澤縣東也。

注[二]哀，姓；置，名也。稱男子者，無官爵也。

注[三]鄡縣屬鉅鹿郡。鄡音羌堯反。

立二十五年薨，子哀王崇嗣。立二月薨，無子，國絕。

明年，和帝立崇兄修侯巡為樂成王，是為厘王。[一]立十五年薨，子隱王賓嗣。

立八年薨，無子，國絕。　　注[一]修縣*(及)**[即]*條縣，*(皆)*屬勃海。條字或作「修」。

明年，復立濟北惠王子萇為樂成王后。萇到國數月，驕淫不法，愆過累積，冀州刺史與國相舉奏萇罪至不道。安帝詔曰：「萇有靦其面，而放逸其心。[一]知陵廟至重，承繼有禮，不惟致敬之節，肅穆之慎，乃敢擅損犧牲，不備苾芬。[二]　　慢易大姬，不震厥教。[三]出入顛覆，風淫於家，娉取人妻，饋遺婢妾。毆擊吏人，專己凶暴。愆罪莫大，甚可恥也。朕覽八辟之議，不忍致之於理。[四]　　其貶萇爵為臨湖侯。[五]朕無『則哲』之明，致簡統失序，罔以尉承大姬，增懷永歎。」[六]　　注[一]靦，姡也。言面姡然無媿。姡音胡八反。

注[二]詩小雅曰：「苾苾芬芬，祀事孔明。」

注[三]大姬即萇所繼之母。震，懼也。

注[四]周禮司寇：「以八辟麗邦法：一曰議親之辟，二曰議故之辟，三曰議賢之辟，四曰議能之辟，五曰議功之辟，六曰議貴之辟，七曰議勤之辟，八曰議賓之辟。」

注[五]臨湖屬廬江郡。

注[六]袁宏《紀》曰：「尚書侍郎冷宏議，以為自非聖人，不能無過，故王太子生，為立賢師傅以訓導之。是以目不見惡，耳不聞非，能保其社稷，高明令終。萇少長藩國，內無過庭之訓，外無師傅之道，血氣方剛，卒受榮爵，幾微生過，遂陷不義。臣聞周官議親，憃愚見赦。萇不殺無辜，以譴呵為非，無赫赫大惡，可裁削奪損其租賦，令得改過自新，革心向道。」案黃香集，香與宏共奏，此香之辭也。

延光元年，以河閒孝王子得嗣靖王后。以樂成比廢絕，故改國曰安平，是為安平孝王。

立三十年薨，子續立。中平元年，黃巾賊起，為所劫質，囚於廣宗。[一]賊平復國。其年秋，坐不道被誅。立三十四年，國除。　　注[一]今貝州宗城縣也，隨室諱改焉。

下邳惠王衍
下邳惠王衍，永平十五年封。衍有容貌，肅宗即位，常在左右。建初初冠，詔賜衍師傅已下官屬金帛各有差。四年，以臨淮郡及九江之鐘離﹑當塗﹑東城﹑歷陽﹑全椒合十七縣益下邳國。[一]帝崩，其年就國。衍後病荒忽，而太子卬有罪廢，諸姬爭欲立子為嗣，連上書相告言。和帝憐之，使彭城靖王恭至下邳正其嫡庶，立子成為太子。[二]　　注[一]鐘離在今豪州鐘離縣東。當塗在縣西南。東城在定遠縣東南。歷陽，和州縣也。全椒，今滁州縣也。

注[二]東觀記載賜恭詔曰：「皇帝問彭城王始夏無恙。蓋聞堯親九族，萬國協和，書典之所美也。下邳王被病沉滯之疾，昏亂不明，家用不寧，姬妾適庶，諸子分爭，紛紛至今。前太子卬頑凶失道，陷於大辟，是後諸子更相誣告，迄今適嗣未知所定，朕甚傷之。惟王與下邳王恩義至親，正此國嗣，非王而誰？禮重適庶之序，春秋之義大居正。孔子曰：『惟仁者能好人，能惡人。』貴仁者所好惡得其中也。太子國之儲嗣，可不慎歟！王其差次下邳諸子可為太子者上名，將及景風拜授印綬焉。」

衍立五十四年薨，子貞王成嗣。永建元年，封成兄二人及惠王孫二人皆為列侯。

成立二年薨，子愍王意嗣。陽嘉元年，封意弟八人為鄉﹑亭侯。中平元年，意遭黃巾，□國走。賊平復國，數月薨。立五十七年，年九十。

子哀王宜嗣，數月薨，無子，建安十一年國除。

梁節王暢
梁節王暢，永平十五年封為汝南王。母陰貴人有寵，暢尤被愛幸，國土租入倍於諸國。肅宗立，緣先帝之意，賞賜恩寵甚篤。建初二年，封暢舅陰棠為西陵侯。[一]四年，徙為梁王，以陳留之郾﹑寧陵，濟陰之薄﹑單父﹑己氏﹑成武，凡六縣，益梁國。[二]帝崩，其年就國。　　注[一]西陵，縣，屬江夏郡。

注[二]□，今許州郾陵縣也。寧陵，今宋州縣也。薄故城在今曹州考城縣東北。單父，今宋州縣也。己氏，今宋州楚丘縣也。成武，今曹州縣也。

暢性聰惠，然少貴驕，頗不遵法度。歸國後，數有惡夢，從官卞忌自言能使六丁，善占夢，[一]暢數使卜筮。又暢乳母王禮等，因此自言能見鬼神事，遂共佔氣，祠祭求福。忌等諂媚，雲神言王當為天子。暢心喜，與相應荅。永元五年，豫州刺史梁相舉奏暢不道，考訊，辭不服。有司請征暢詣廷尉詔獄，和帝不許。有司重奏除暢國，徙九真，帝不忍，但削成武﹑單父二縣。暢籩懼，上疏辭謝曰：「臣天性狂愚，生在深宮，長養傅母之手，信惑左右之言。及至歸國，不知防禁。從官侍史利臣財物，熒惑臣暢。臣暢無所昭見，與相然諾，不自知陷死罪，以至考案。肌栗心悸，自悔無所復及。自謂當實時伏顯誅，魂魄去身，分歸黃泉。不意陛下聖德，枉法曲平，不聽有司，[二]橫貸赦臣。戰慄連月，未敢自安。上念以負先帝而令陛下為臣收污天下，[三]誠無氣以息，筋骨不相連。臣暢知大貸不可再得，自誓束身約妻子，不敢復出入失繩墨，不敢復有所橫費。租入有餘，乞裁食睢陽﹑谷孰﹑虞﹑蒙﹑寧陵五縣，還余所食四縣。臣暢小妻三十七人，其無子者願還本家。自選擇謹□奴婢二百人，其餘所受虎賁﹑官騎及諸工技﹑鼓吹﹑倉頭﹑奴婢﹑兵弩﹑廄馬皆上還本署。臣暢以骨肉近親，亂聖化，污清流，既得生活，誠無心面目以凶惡復居大宮，食大國，張官屬，藏什物。願陛下加大恩，開臣自悔之門，假臣小善之路，令天下知臣蒙恩，得去死就生，頗能自悔。臣以公卿所奏臣罪惡詔書常置於前，晝夜誦讀。臣小人，貪見明時，不能實時自引，惟陛下哀臣，令得喘息漏刻。若不聽許，臣實無顏以久生，下入黃泉，無以見先帝。此誠臣至心。臣欲多還所受，恐天恩不聽許，節量所留，於臣暢饒足。」詔報曰：「朕惟王至親之屬，淳淑之美，傅相不良，不能防邪，至令有司紛紛有言。今王深思悔過，端自克責，朕惻然傷之。志匪由*(於)**[王]*，咎在彼小子。[四]一日克己復禮，天下歸仁。王其安心靜意，茂率休德。易不雲乎：『一謙而四益。小有言，終吉。』[五]強食自愛。」暢固讓，章數上，卒不許。　　注[一]六丁謂六甲中丁神也。若甲子旬中，則丁卯為神，甲寅旬中，則丁巳為神之類也。役使之法，先齋戒，然後其神至，可使致遠方物及知吉凶也。

注[二]曲平，曲法申恩，平處其罪。

注[三]污，惡也。天下以帝赦王為惡，故言收惡天下也。

注[四]謂由卞忌及王禮等也。

注[五]易謙卦曰：「天道虧盈而益謙，地道變盈而流謙，鬼神害盈而福謙，人道惡盈而好謙。」為謙是一，而天地神人皆益之，故曰「一謙而四益」。訟卦初六曰：「小有言，終吉。」言王雖小有訟言，而終吉也。

立二十七年薨，子恭王堅嗣。永元十六年，封堅弟二人為鄉﹑亭侯。

堅立二十六年薨，子懷王匡嗣。永建二年，封匡兄弟七人為鄉﹑亭侯。

匡立十一年薨，無子，順帝封匡弟孝陽亭侯成為梁王，是為夷王。

立二十九年薨，子敬王元嗣。

立十六年薨，子彌嗣。立四十年，魏受禪，以為崇德侯。

淮陽頃王昞
淮陽頃王昞，永平*[十]*五年封常山王，建初四年，徙為淮陽王，以汝南之新安﹑西華益淮陽國。

立十六年薨，未及立嗣，永元二年，和帝立□小子側復為常山王，奉□後，是為殤王。

立十三年薨，父子皆未之國，並葬京師。側無子，其月立兄防子侯章為常山王。

和帝憐章早孤，數加賞賜。延平元年就國。

立二十五年薨，是為靖王。子頃王儀嗣。永建二年，封儀兄二人為亭侯。

儀立十七年薨，子節王豹嗣。*(永)**[元]*嘉元年，封豹兄四人為亭侯。

豹立八年薨，子暠嗣。三十二年，遭黃巾賊，□國走，建安十一年國除。

濟陰悼王長
濟陰悼王長，永平十五年封。建初四年，以東郡之離狐﹑陳留之長垣益濟陰國。

立十三年，薨於京師，無子，國除。

史論
論曰：晏子稱「夫人生厚而用利，於是乎正德以幅之，謂之幅利」。言人情須節以正其德，亦由布帛須幅以成其度焉。[一]明帝封諸子，租歲不過二千萬，馬後為言而不得也。[二]賢哉！豈徒儉約而已乎！知驕貴之無猒，嗜欲之難極也，故東京諸侯鮮有至於禍敗者也。　　注[一]左傳雲，齊景公與晏子邶殿之邑六十，晏子不受，曰：「夫富如布帛之有幅焉，為之度使無遷也。夫人生厚而用利，於是正德以幅之，謂之幅利。過則為敗，吾不敢貪多，所謂幅也。」

注[二]東觀明紀曰：「皇子之封，皆減舊制。嘗案輿地圖，皇后在傍，言鉅鹿﹑樂成﹑廣平各數縣，租谷百萬，帝令滿二千萬止。諸小王皆當略與楚﹑淮陽相比，什減三四。『我子不當與先帝子等』者也。」

贊曰：孝明傳胤，維城八國。陳敬嚴重，彭城厚德。下邳嬰痾，梁節邪惑。三藩夙齡，[一]黨惟荒忒。　　注[一]謂千乘﹑淮陽﹑濟陰並早歿也。

校勘記
一六六七頁四行本書謂東觀記也按：「東」原斗「雲」，逕據汲本、殿本改正。

一六六七頁八行與諸儒講論於白虎殿按：張森楷校勘記謂何焯云「殿」疑作「觀」。

一六七０頁八行多為丹*(陽)**[陵]*兵據汲本、殿本改。按：殿本考證謂「陵」監本誤作「陽」，今改正。

一六七一頁五行恭子男丁前*[妻]*物故按：王先謙謂今本東觀記「前」下有「妻」字，是也。下又引東觀記，雲丁為魯陽鄉侯，則是丁未物故，而物故者乃其妻也。今據補。

一六七一頁一二行封定兄弟九人皆為亭侯按：校補引錢大昭說，謂據東觀記當作「兄弟八人」。

一六七二頁七行嫁為男子章初妻按：「初」原斗「諸」，逕據汲本、殿本改正。

一六七三頁四行修縣*(及)**[即]*條縣*(皆)*屬勃海集解引沉欽韓說，謂注「及」當為「即」，又衍一「皆」字。今按：漢書地理志作「修」，景帝紀、周亞夫傳作「條」，師古曰「修音條」，是修縣即條縣也，沉說是，今據改。

一六七三頁八行毆擊吏人按：「毆」原斗「驅」，逕據集解本改正。

一六七四頁二行尚書侍郎冷宏按：汲本「冷」作「泠」。

一六七四頁七行子續立按：汲本「續」作「績」。

一六七四頁一四行在今豪州按：殿本「豪」作「濠」。

一六七六頁一行□今許州郾陵縣也按：「□」汲本作「鄢」，殿本作「郾」。集解引惠棟說，謂正文之「郾」，亦當依注作「鄢」。又引錢大昕說，謂郡國志「郾」作「□」，此字亦誤，當為「鄢」。校補謂案光武紀「三月，光武別與諸將徇昆陽、定陵、郾，皆下之」。彼注云「郾，今豫州郾城縣也」。章懷既釋郾為豫州之郾城，則此雲許州郾陵，當然是「鄢」非「郾」，不獨殿本注作「郾」誤，各本正文作「郾」皆誤矣。惟「鄢」之作「□」，似不應遽指為誤。鄢陵前、續志均屬穎川郡，鄢前志屬陳留郡，續志屬梁國，字則前志均作「傿」，續志均作「□」，更無作「鄢」者，如以為誤，則前志亦誤矣。

一六七六頁一一行而令陛下為臣收污天下按：集解引顧炎武說，謂「收污」袁宏紀作「收恥」，通鑒作「受污」。

一六七六頁一五行誠無心面目以凶惡復居大宮按：集解引蘇輿說，謂「心」字疑衍。

一六七七頁一行假臣小善之路殿本「小」作「遷」。今按：袁紀亦作「小」。

一六七七頁五行志匪由*(於)**[王]*咎在彼小子校補引柳從辰說，謂「於」字系「王」字之鬥，「咎」字屬下讀。又謂「於」當作「王」，錢大昭已有是說。今據改。

一六七八頁五行永平*[十]*五年封常山王校補引錢大昭說，謂「五年」當作「十五年」，脫「十」字。今據補。

一六七八頁五行以汝南之新安西華益淮陽國按：集解引錢大昕說，謂汝南郡無新安縣，疑「新陽」之鬥。


Chinese text: This work was published before January 1, 1923, and is in the
public domain worldwide because the author died at least 100 years ago.
