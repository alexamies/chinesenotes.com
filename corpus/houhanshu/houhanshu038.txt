朱浮
朱浮字叔元，沛國蕭人也。初從光武為大司馬主簿，遷偏將軍，從破邯鄲。光武遣吳漢誅更始幽州牧苗曾，乃拜浮為大將軍幽州牧，守薊城，遂討定北邊。建武二年，封舞陽侯，食三縣。

浮年少有才能，頗欲厲風跡，收士心，辟召州中名宿涿郡王岑之屬，以為從事，及王莽時故吏二千石，皆引置幕府，乃多發諸郡倉谷，稟贍其妻子。漁陽太守彭寵以為天下未定，師旅方起，不宜多置官屬，以損軍實，不從其實。浮性矜急自多，頗有不平，因以峻文詆，寵亦很強，歉負其功，嫌怨轉積。浮密奏寵遣吏迎妻而不迎其母，又受貨賄，殺害友人，多聚兵谷，意計難量。寵既積怨，聞之，遂大怒，而舉兵攻浮。浮以書質責之曰：

蓋聞知者順時而謀，愚者逆理而動，常竊悲京城太叔以不知足而無賢輔，卒自棄於鄭也。

伯通以名字典郡，有佐命之功，臨人親職，愛惜倉庫，而浮秉征伐之任，欲權時救急，二者皆為國耳。即疑浮相譖，何不詣闕自陳，而為族滅之計乎？朝廷之於伯通，恩亦厚矣，委以大郡，任以威武，事有柱石之寄，情同子孫之親。匹夫媵母尚能致命一餐，豈有身帶三綬，職典大邦，而不顧恩義，生心外畔者乎！伯通與吏人語，何以為顏？行步拜起，何以為容？坐臥念之，何以為心？引鏡窺影，何施眉目？舉措建功，何以為人？惜乎棄休令之嘉名，造梟鴟之逆謀，捐傳世之慶祚，招破敗之重災，高論堯、舜之道，不忍桀、紂之性，生為世笑，死為愚鬼，不亦哀乎！

伯通與耿俠遊俱起佐命，同被國恩。俠遊廉讓，屢有降挹之言；而伯通自伐，以為功高天下。往時遼東有豕，生子白頭，異而獻之，行至河東，見群豕皆白，懷慚而還。若以子之功論於朝廷，則為遼東豕也。今乃愚妄，自比六國。六國之時，其勢各盛，廓土數千里，勝兵將百萬，故能據國相持，多歷年世。今天下幾裏，列郡幾城，奈何以區區漁陽而結怨天子？此猶河濱之人捧土以塞孟津，多見其不知量也！

方今天下適定，海內願安，土無賢不肖，皆樂立名於世。而伯通獨中風狂走，自捐盛時，內聽驕婦之失計，外信讒邪之諛言，長為群後惡法，永為功臣鑒戒，豈不誤哉！定海內者無私仇，勿以前事自誤，願留意顧老母幼弟。凡舉事無為親厚者所痛，而為見仇者所快。

寵得書愈怒，攻浮轉急。明年，涿郡太守張豐亦舉兵反。

時，二郡畔戾，北州憂恐，浮以為天子必自將兵討之，而但遣遊擊將軍鄧隆陰助浮。浮懷懼，以為帝怠於敵，不能救之，乃上疏曰：

昔楚、宋列國，俱為諸侯，莊王以宋執其使，遂有投袂之師。魏公子顧朋友之要，觸冒強秦之鋒。夫楚、魏非有分職匡正之大義也，莊王但為爭強而發忿，公子以一言而立信耳。今彭寵反畔，張豐逆節，以為陛下必棄捐它事，以時滅之，既歷時月，寂寞無音。從圍城而不救，放逆虜而不討，臣誠惑之。昔高祖聖武，天下既定，猶身自征伐，未嘗寧居。陛下雖興大業，海內未集，而獨逸豫，不顧北垂，百姓遑遑，無所系心。三河、冀州，曷足以傳後哉！今秋稼已熟，復為漁陽所掠。張豐狂悖，奸黨日增，連年拒守，吏士疲勞，甲胄生蟣虱，弓弩不得施，上下焦心，相望救護，仰希陛下生活之恩。

詔報曰：『往年赤眉跋扈長安，吾策其無谷必東，果來歸降。今度此反虜，勢無久全，其中必有內相斬者。今軍資未充，故須後麥耳。』浮城中糧盡，人相食。會上谷太守耿況遣騎來救浮，浮乃得遁走。南至良鄉，其兵長反遮之，浮恐不得脫，乃下馬刺殺其妻，僅以身免，城降於寵，尚書令侯霸奏浮敗亂幽州，構成寵罪，徒勞軍師，不能死節，罪當伏誅。帝不忍，以浮代賈復為執金吾，徙封父城侯。後豐、寵並自敗。

帝以二千石長吏多不勝任，時有纖微之過者，必見斥罷，交易紛擾，百姓不寧。六年，有日食之異，浮因上疏曰：

臣聞日者眾陽之所宗，君上之位也。凡居官治民，據郡典縣，皆為陽為上，為尊為長。若陽上不明，尊長不足，則幹動三光，垂示王者。五典紀國家之政，《鴻範》別災異之文，皆宣明天道，以征來事者也。陛下哀湣海內新罹禍毒，保宥生人，使得蘇息。而今牧人之吏，多未稱職，小違理實，輒見斥罷，豈不粲然黑白分明哉！然以堯、舜之盛，猶如三考，大漢之興，亦累功效，吏皆積久，養老於官，至名子孫，因為氏姓。當時吏職，何能悉理；論議之徒，豈不喧嘩。蓋以為天地之功不可倉卒，艱難之業當累日也。而間者守宰數見換易，迎新相代，疲勞道路。尋其視事日淺，未足昭見其職，既加嚴切，人不自呆，各自顧望，無自安之心。有司或因睚眥以騁私怨，茍求長短，求媚上意。二千石及長吏迫於舉劾，懼於刺譏，故爭飾詐偽，以希虛譽。斯皆群陽騷動，日月失行之應。夫物暴長者必矢折，功卒成者必亟壞，如摧長久之業，而造速成之功，非陛下之福也。天下非一時之用也，海內非一旦之功也。願陛下遊意於經年之外，望化於一世之後，天下幸甚。

帝下其議，群臣多同於浮，自是牧守易代頗簡。

舊制，州牧奏二千石長吏不任位者，事皆先下三公，三公遣掾史案驗，然後黜退。帝時用明察，不復委任三府，而權歸刺舉之吏。浮復上疏曰：『陛下清明履約，率禮無違，自宗室諸王、外家後親，皆奉遵繩墨，無黨勢之名。至或乘牛車，齊於編人。斯固法令整齊，下無作威者也。求之於事，宜以和平，而災異猶見者，而豈徒然？天道信誠，不可不察。竊見陛下疾往者上威不行，不專國命，即位以來，不用舊典，信賴舉之宮，黜鼎輔之任，至於有所劾奏，便加免退，復案不關三府，罪譴不蒙澄察。陛下以使者為腹心，而使者以從事為耳目，是為尚書之平，決於百石之吏，故群下苛刻，各自為能。兼以私情容長，憎愛在職，皆競張空虛，以要時利，故有罪者心不厭服，無咎者坐被空文，不可經盛衰，貽後王也。夫事積久則自重，吏安則人自靜。傳曰：「五年再閏，天道乃備。」夫以天地之靈，猶五載以成其化，況人道哉！臣浮愚戇，不勝忄卷々，願陛下留心千里之任，省察偏言之奏。』

七年，轉太仆。浮又以國學既興，宜廣博士之選，乃上書曰：

夫太學者，禮義之官，教化所由興也。陛下尊敬先聖，垂意古典，官室未飾，幹戈未休，而先建太學，進立橫舍，比日車駕親臨觀饗，將以弘時雍之化，顯勉進之功也。尋博士之官，為天下宗師，使孔聖之言傳而不絕。舊事，策試博士，必廣求詳選，爰自畿夏，延及四方，是以博舉明經，惟賢是登，學者精勵，遠近同慕，伏聞詔書更試五人，惟取見在洛陽城者。臣恐自今以往，將有所失。求之密邇，容或未盡，而四方之學，無所勸樂。凡策試之本，貴得其真，非有期會，不及遠方也。又諸所征試，皆私自發遣，非有傷費煩擾於事也。語曰：『中國失禮，求之於野。』臣浮幸得與講圖讖，故敢越職。

帝然之。

二十年，代竇融為大司空，二十二年，坐賣弄國恩免。二十五年，徙封新息侯。

帝以浮陵轢同列，每銜之，惜其功能，不忍加罪。永平中，有人單辭告浮事者，顯宗大怒，賜浮死。長水校尉樊鯈言於帝曰：『唐堯大聖，兆人獲所，尚優遊四兇之獄，厭服海內之心，使天下鹹知，然後殛罰。浮事雖昭明，而未達人聽，宜下廷尉，章著其事。』帝亦悔之。

論曰：吳起與田文論功，文不及者三，朱買臣難公孫弘十策，弘不得其一，終之田文相魏，公孫宰漢，誠知宰相自有體也。故曾子曰：『君子所貴乎道者三，籩豆之事則有司存。』而光武、明帝躬好吏事，亦以課核三公，其人或失而其禮稍薄，至有誅斥詰辱之累。任職責過，一至於此，追感賈生之論，不亦篤乎！朱浮譏諷苛察欲速之弊，然矣，焉得長者之言哉！

馮魴
馮魴字孝孫，南陽湖陽人也。其先魏之支別，食菜馮城，因以氏焉。秦滅魏，遷於湖陽，為郡族姓。

王莽末，四方潰畔，魴乃聚賓客，招豪桀，作營塹，以待所歸。是時湖陽大姓虞都尉反城稱兵，先與同縣申屠季有仇，而殺其兄，謀滅季族。季亡歸魴，魴將季欲還其宮，道逢都尉從弟長卿來，欲執季。魴叱長卿曰：『我與季雖無素故，士窮想歸，要當以死任之，卿為何言？』遂與俱歸。季謝曰：『蒙恩得全，死無以為報，有牛馬財物，願悉獻之。』魴作色曰：『吾老親弱弟皆在賊城中，今日相與，尚無所顧，何雲財物乎？』季慚不敢復言。魴自是為縣邑所敬信，故能據營自固。

時天下未定，而四方之士擁兵矯稱者甚眾，唯魴自守，兼有方略。光武聞而嘉之，建武三年，征詣行在所，見於雲臺，拜虞令。為政敢殺伐，以威信稱。遷郟令。後車駕西征隗囂，潁川資賊群起，郟賊延褒等眾三千餘人，攻圍縣舍，魴率吏士七十許人，力戰連日，弩矢盡，城陷，魴乃遁去。帝聞郡國反，即馳赴潁川，魴詣行在所。帝案行鬥處，知魴力戰，乃嘉之曰：『此健令也。所當討擊，勿拘州郡。』褒等聞帝至，皆自髡剔，負鈇锧，將其眾請罪。帝且赦之，使魴轉降諸聚落，縣中平定，詔乃悉以褒等還魴誅之。魴責讓以行軍法，皆叩頭曰：『今日受誅，死無所恨。』魴曰：『汝知悔過伏罪，今一切相赦，聽各反農桑，為令作耳目。』皆稱萬歲。是時每有盜賊，並為褒等所發，無敢動者，縣界清靜。

十三年，遷魏郡太守。二十七年，以高等入代趙憙為太仆。中元元年，從東封岱宗，行衛尉事。還，代張純為司空，賜爵關內侯。二年，帝崩，使魴持節起原陵，更封楊邑鄉侯，食三百五十戶。永平四年，坐考隴西太守鄧融，聽任奸吏，策免，削爵士。六年，顯宗幸魯，復行衛尉事。七年，代陰嵩為執金吾。

魴性矜嚴公正，在位數進忠言，多見納用。十四年，詔復爵士。明年，東巡郡國，留魴宿衛南宮。建初三年，以老病乞身，肅宗許之。其冬為五更，詔魴朝賀，就列侯位。元和二年，卒，時年八十六。

子柱嗣。尚顯宗女獲嘉長公主，少為侍中，以恭肅謙約稱，位至將作大匠。柱卒，子定嗣，官至羽林中郎將。定卒，無子，國除。

定弟石，襲母公主封獲嘉侯，亦為侍中，稍遷衛尉。能取悅當世，為安帝所寵。帝嘗幸其府，留飲十許日，賜駁犀具劍、佩刀、紫艾綬、玉玦各一，拜子世為黃門侍郎，世弟二人皆郎中。自永初兵荒，王侯租秩多不充，於是特詔以它縣租稅足石，今如舊限，歲入谷三萬斛，錢四萬。遷光祿勛，遂代楊震為太尉。及北鄉侯立，遷太傅，與太尉東萊劉喜參錄尚書事。順帝既立，石與喜皆以阿黨閻顯、江京等策免，復為衛尉。卒，子代嗣。代卒，弟承嗣，為步兵校尉。

石弟光，和帝時詔封楊邑侯，亦以石寵，官至城門校尉。卒，子肅嗣，為黃門侍郎。

虞延
虞延字子大，陳留東昏人也。延初生，其上有物若一匹練，遂上升上，占者以為吉。及長，長八尺六寸，要帶十圍，力能扛鼎。少為戶牖亭長。時王莽貴人魏氏賓客放從，延率吏卒突入其家捕之，以此見怨，故位不升。性敦樸，不拘小節，又無鄉曲之譽。王莽末，天下大亂，延常嬰甲胄，擁衛親族，扞禦抄盜，賴其全者甚眾。延從女弟年在孩乳，其母不能活之，棄於溝中，延聞其號聲，哀而收之，養至成人。建武初，仕執金吾府，除細陽令。每至歲時伏臘，輒休遣徒系，各使歸家，並感其恩德，應期而還。有囚於家被病，自載詣獄，既至而死，延率掾史，殯於門外，百姓感悅之。

後去官還鄉裏，太守富宗聞延名，召署功曹。宗性奢靡，車服器物，多不中節。延諫曰：『昔晏嬰輔齊，鹿裘不完，季文子相魯，妾不衣帛，以約失之者鮮矣。』宗不悅，延即辭退。居有頃，宗果以侈從被誅，臨當伏刑，攬涕而嘆曰：『恨不用功曹虞延之諫！』光武聞而奇之。二十年東巡，路過小黃，高帝母昭靈後園陵在焉，時延為部督郵，詔呼引見，問園陵之事。延進止從容，占拜可觀，其陵樹株蘗，皆諳其數，俎豆犧牲，頗曉其禮。帝善之，敕延從駕到魯。還經封丘城門，門下小，不容羽蓋，帝怒，使撻侍禦史，延因下見引咎，以為罪在督郵。言辭激揚，有感帝意，乃制誥曰：『以陳留督郵虞延故，貰禦史罪。』延從送車駕西盡郡界，賜錢及劍帶佩刀還郡，於是聲名遂振。

二十三年，司徒玉況辟焉。時元正朝賀，帝望而識延，遣小黃門馳問之，即日召拜公車令。明年，遷洛陽令。是時，陰氏有客馬成者，常為奸盜，延收考之。陰氏屢請，獲一書輒加篣二百。信陽侯陰就乃訴帝，譖延多所冤枉。帝乃臨禦道之館，親錄囚徒。延陳其獄狀可論者在東，無理者居西。成乃回欲趨東，延前執之，謂曰：『爾人之巨蠹，久依城社，不畏熏燒。今考實未竟，宜當盡法！』成大呼稱枉，陛戟郎以戟刺延，叱使置之。帝知延不私，謂成曰：『汝犯王法，身自取之！』呵使速去。後數日伏誅，於是外戚斂手，莫敢幹法。在縣三年，遷南陽太守。

永平初，有新野功曹鄧衍，以外戚小侯每豫朝會，而容姿趨步，有出於眾，顯宗目之，顧左右曰：『朕之儀貌，豈若此人！』特賜輿馬衣服。延以衍雖有容儀而無實行，未嘗加禮。帝既異之，乃詔衍令自稱南陽功曹詣闕。既到，拜郎中，遷玄武司馬。衍在職不服父喪，帝聞之，乃嘆曰：『「知人則哲，惟帝難之。」信哉斯言！』衍慚而退，由是以延為明。

三年，征代趙憙為太尉；八年，代範遷為司徒，歷位二府，十餘年無異政績。會楚王英謀反，陰氏欲中傷之，使人私之楚謀告延，延以英藩戚至親，不然其言，又欲辟幽州從事公孫弘，以弘交通楚王而止，並不奏聞。及英事發覺，詔書切讓，延遂自殺。家至清貧，子孫不免寒餧。

延從曾孫放，字子仲。少為太尉楊震門徒，及震被讒自殺，順帝初，放詣闕追訟震罪，由是知名。桓帝時為尚書，以議誅大將軍梁冀功封都亭侯，後為司空，坐水災免。性疾惡宦官，遂為所陷，靈帝初，與長樂少府李膺等俱以黨事誅。

鄭弘
鄭弘字巨君，會稽山陰人也。從祖吉，宣帝時為西域都護。弘少為鄉嗇夫，太守第五倫行春，見而深奇之，召署督郵，舉孝廉。

弘師同郡河東太守焦貺。楚王英謀反發覺，以疏引貺，貺被收捕，疾病於道亡沒，妻子閉系詔獄，掠考連年。諸生故人懼相連及，皆改變名姓，以逃其禍，弘獨髡頭負鈇锧，詣闕上章，為貺訟罪。顯宗覺悟，即赦其家屬，弘躬送貺喪及妻子還鄉裏，由是顯名。

拜為騶令，政有仁惠，民稱蘇息。遷淮陰太守。四遷，建初初，為尚書令。舊制，尚書郎限滿補縣長令史丞尉。弘奏以為臺職雖尊，而酬賞甚薄，至於開選，多無樂者，請使郎補千石令，令史為長。帝從其議。弘前後所陳有補益王政者，皆著之南宮，以為故事。

出為平原相，征拜侍中。建初八年，代鄭眾為大司農。舊交阯七郡貢獻轉運，皆從東冶泛海而至，風波艱阻，沈溺相系。弘奏開零陵、桂陽嶠道，於是夷通，至今遂為常路。在職二年，所息省三億萬計。時歲天下遭旱，邊方有警，人食不足，而帑藏殷積。弘又奏宜省貢獻，減徭費，以利饑人。帝順其議。

元和元年，代鄧彪為太尉。時舉將第五倫為司空，班次在下，每正朔朝見，弘曲躬而自卑。帝問知其故，遂聽置雲母屏風，分隔其間，由此以為故事。在位四年，奏尚書張林阿附侍中竇憲，而素行臧穢，又上洛陽令楊光，憲之賓客，在官貪殘，並不宜處位。書奏，吏與光故舊，因以告之。光報憲，憲奏弘大臣漏泄密事。帝詰讓弘，收上印綬。弘自詣廷尉，詔敕出之，因乞骸骨歸，未許。病篤，上書陳謝，並言竇憲之短。帝省章，遣醫占弘病，比至已卒。臨歿悉還賜物，敕妻子褐巾布衣素棺殯殮，以還鄉裏。

周章
周章子次叔，南陽隨人也。初仕郡為功曹。時大將軍竇憲免，封冠軍侯就國。章從太守行春到冠軍，太守猶欲謁之。章進諫曰：『今日公行春，豈可越儀私交。且憲椒房之親，勢傾王室，而退就藩國，禍福難量。明府剖符大臣，千里重任，舉止進退，其可輕乎？』太守不聽，遂便升車。章前拔佩刀絕馬鞅，於是乃止。及憲被誅，公卿以下多以交關得罪，太守幸免，以此重章。舉孝廉，六遷為五官中郎將。延平元年，為光祿勛。

永初元年，代魏霸為太常。其冬，代尹勤為司空。是時中常侍鄭眾，蔡倫等皆秉勢豫政，章數進直言。初，和帝崩，鄧太後以皇子勝有痼疾，不可奉承宗廟，貪殤帝孩抱，養為己子，故立之，以勝為平原王。及殤帝崩，群臣以勝疾非痼、意鹹歸之，太後以前既不立，恐後為怨，乃立和帝兄清河孝王子祐，是為安帝。章以眾心不附，遂密謀閉宮門，誅車騎將軍鄧騭兄弟及鄭眾、蔡倫，劫尚書，廢太後於南宮，封帝為遠國王，而立平原王勝。事覺，策免，章自殺。家無餘財，諸子易衣而出，並日而食。

論曰：孔子稱『可與立，未可與權』。權也者，反常者也。將從反常之事，必資非常之會，使夫舉無違妄，誌行名全。周章身非負圖之托，德乏萬夫之望，主無絕天之？地有既安之執，而創慮於難圖，希功於理絕，不已悖乎！如令君器易以下議，即鬥筲必能叨天業，狂夫豎臣亦自奮矣。孟軻有言曰：『有伊尹之心則可，無伊尹之心則篡矣。』於戲，方來之人戒之哉！

贊曰：朱定北州，激成寵尤。魴用降帑，延感歸囚。鄭、竇怨偶，代相為仇，周章反道，小智大謀。


Chinese text: This work was published before January 1, 1923, and is in the
public domain worldwide because the author died at least 100 years ago.
