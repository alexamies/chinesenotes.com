鄧禹
鄧禹字仲華，南陽新野人也。年十三，能誦詩，受業長安。時光武亦遊學京師，禹年雖幼，而見光武知非常人，遂相親附。數年歸家。

及漢兵起，更始立，豪傑多薦舉禹，禹不肯從。及聞光武安集河北，即杖策北渡，追及於鄴。光武見之甚歡，謂曰：『我得專封拜，生遠來，寧欲仕乎？』禹曰：『不願也。』光武曰：『即如是，何欲為？』禹曰：『但願明公威德加於四海，禹得效其尺寸，垂功名於竹帛耳。』光武笑，因留宿閑語。禹進說曰：『更始雖都關西，今山東未安，赤眉、青犢之屬，動以萬數，三輔假號，往往群聚。更始既未有所挫，而不自聽斷，諸將皆庸人屈起，志在財幣，爭用威力，朝夕自快而已，非有忠良明智，深慮遠圖，欲尊主安民者也。四方分崩離析，形勢可見。明公雖建藩輔之功，猶恐無所成立。於今之計，莫如延攬英雄，務悅民心，立高祖之業，救萬民之命。以公而慮天下，不足定也。』光武大悅，因令左右號禹曰鄧將軍。常宿止於中，與定計議。

及王郎起兵，光武自薊至信都，使禹發奔命，得數千人，令自將之，別攻拔樂陽。從至廣阿，光武舍城樓上，披輿地圖，指示禹曰：『天下郡國如是，今始乃得其一。子前言以吾慮天下不足定，何也？』禹曰：『方今海內淆亂，人思明君，猶赤子之慕慈母。古之興者，在德薄厚，不以大小。』光武悅。時任使諸將，多訪於禹，禹每有所舉者，皆當其才，光武以為知人。使別將騎，與蓋延等擊銅馬於清陽。延等先至，戰不利，還保城，為賊所圍。禹遂進與戰，破之，生獲其大將。從光武追賊至蒲陽，連大克獲，北州略定。

及赤眉西入關，更始使定國上公王匡、襄邑王成丹、抗威將軍劉均及諸將，分據河東、弘農以拒之。赤眉眾大集，王匡等莫能當。光武籌赤眉必破長安，欲乘並關中，而方自事山東，未知所寄，以禹沈深有大度，故授以西討之略。乃拜為前將軍持節，中分麾下精兵二萬人，遣西入關，令自選偏裨以下可與俱者。於是以韓歆為軍師，李文、李春、程慮為祭酒，馮愔為積弩將軍，樊崇為驍騎將軍，宗歆為車騎將軍，鄧尋為建威將軍，耿為赤眉將軍，左於為軍師將軍，引而西。

建武元年正月，禹自箕關將入河東，河東都尉守關不開，禹攻十日，破之，獲輜重千餘乘。進圍安邑，數月未能下。更始大將軍樊參將數萬人，度大陽欲攻禹，禹遣諸將逆擊於解南，大破之，斬參首。於是王匡、成丹、劉均等合軍十餘萬，復共擊禹，禹軍不利，樊崇戰死。會日幕，戰罷，軍師韓歆及諸將見兵勢已摧，皆勸禹夜去，禹不聽。明日癸亥，匡等以六甲窮日不出，禹因得更理兵勒眾。明旦，匡悉軍出攻禹，禹令軍中無得妄動；既至營下，因傳發諸將鼓而並進，大破廣。匡等皆棄軍亡走，禹率輕騎急追，獲劉均及河東太守楊寶、持節中郎將弭韁，皆斬之，收得節六，印綬五百，兵器不可勝數，遂定河東。承制拜李文為河東太守，悉更置屬縣令長以鎮撫之。是月，光武即位於鄗，使使者持節拜禹為大司徒。策曰：『制詔前將軍禹：深執忠孝，與朕謀謨帷幄，決勝千里。孔子曰：「自吾有回，門人日親。」斬將破軍，平定山西，功效尤著。百姓不親，五品不訓，汝作司徒，敬敷五教，五教在寬。今遣奉車都尉授印綬，封為酂侯，食邑萬戶。敬之哉！』禹時年二十四。

遂渡汾陰河，入夏陽。更始中郎將左輔都尉公乘歙，引其眾十萬，與左馮翊兵共拒禹於衙，禹復破走之，而赤眉遂入長安。是時三輔連覆敗，赤眉所過殘賊，百姓不知所歸。聞禹乘勝獨克而師行有紀，皆望風相攜負以迎軍，降者日以千數，眾號百萬。禹所止輒停車住節，以勞來之，父老童稚，重發戴白，滿其車下，莫不感悅，於是名震關西。帝嘉之，數賜書褒美。

諸將豪傑皆勸禹徑攻長安。禹曰：『不然。』今吾眾雖多，能戰者少，前無可仰之積，後無轉饋之資。赤眉新拔長安，財富充實，鋒銳未可當也。夫盜賊群居，無終日之計，財谷雖多，變故萬端，寧能堅守者也？上郡、北地、安定三郡，土廣人稀，饒谷多畜，吾且休兵北道，就糧養士，以觀其弊，乃可圖也。』於是引軍北至栒邑。禹所到，擊破赤眉別將諸營保，郡邑皆開門歸附。西河太守宗育遣子奉檄降，禹遣詣京師。

帝以關中未定，而禹久不進兵，下敕曰：『司徒，堯也；亡賊，桀也。長安吏人，遑遑無所依歸。宜以時進討，鎮慰西京，系百姓之心。』禹猶執前意，乃分遣將軍別攻上郡諸縣，更征兵引谷，歸至大要。遣馮愔、宗歆守栒邑。二人爭權相攻，愔遂殺歆，因反擊禹，禹遣使以聞。帝問使人：『愔所親愛為誰？』對曰：『護軍黃防。』帝度愔、防不能久和，勢必相忤，因報禹曰：『縛馮愔者，必黃防也。』乃遣尚書宗廣持節降之。後月餘，防果執愔，將其眾歸罪。更始諸將王匡、胡殷等皆詣廣降，與共東歸。至安邑，道欲亡，廣悉斬之。愔至洛陽，赦不誅。

二年春，遣使者更封禹為梁侯，食四縣。時，赤眉西走扶風，禹乃南至長安，軍昆明池，大饗士卒。率諸將齋戒，擇吉日，修禮謁祠高廟，收十一帝神主，遣使奉詣洛陽，因循行園陵，為置吏士奉守焉。

禹引兵與延岑戰於藍田，不克，復就谷雲陽。漢中王劉嘉詣禹降。嘉相李寶倨慢無禮，禹斬之。寶弟收寶部曲擊禹，殺將軍耿。自馮愔反後，禹威稍損，又乏食，歸附者離散。而赤眉復還入長安，禹與戰，敗走，至高陵，軍士饑餓，皆食棗菜。帝乃征禹還，敕曰：『赤眉無谷，自當來東，吾折捶笞之，非諸將憂也。無得復妄進兵。』禹慚於受任而功不遂，數以饑卒僥戰，輒不利。三年春，與車騎將軍鄧弘擊赤眉，遂為所敗，眾皆死散。事在《馮異傳》。獨與二十四騎還詣宜陽，謝上大司徒、梁侯印綬。有詔歸侯印綬。數月，拜右將軍。

延岑自敗於東陽，遂與秦豐合。四年春，復寇順陽間。遣禹護復漢將軍鄧曄、輔漢將軍於匡，擊破岑於鄧；追至武當，復破之。岑奔漢中，餘黨悉降。

十三年，天下平定，諸功臣皆增戶邑，定封禹為高密侯，食高密、昌安、夷安、淳於四縣。帝以禹功高，封弟寬為明親侯。其後左右將軍官罷，以特進奉朝請。禹內文明，篤行淳備，事母至孝。天下既定，常欲遠名勢。有子十三人，各使守一藝。修整閨門，教養子孫，皆可以為後世法。資用國邑，不修產利。帝益重之。中元元年，復行司徒事。從東巡狩，封岱宗。

顯宗即位，以禹先帝元功，拜為太傅，進見東向，甚見尊寵。居歲餘，寢疾。帝數自臨問，以子男二人為郎。永平元年，年五十七薨，謚曰元侯。帝分禹封為三國：長子震為高密侯，襲為昌安侯，珍為夷安侯。

禹少子鴻，好籌策。永平中，以為小侯。引入與議邊事，帝以為能，拜將兵長史，率五營士屯雁門。肅宗時，為度遼將軍。永元中，與大將軍竇憲俱出擊匈奴，有功，征行車騎將軍。出塞追畔胡逢侯，坐逗留，下獄死。

高密侯震卒，子乾嗣。乾尚顯宗女沁水公主。永元十四年，陰皇后巫蠱事發，乾從兄奉以後舅被誅，乾從坐，國除。元興元年，和帝復封乾本國，拜侍中。乾卒，子成嗣。成卒，子褒嗣。褒尚安帝妹舞陰長公主，桓帝時為少府。褒卒，長子某嗣。少子昌襲母爵為舞陰侯，拜黃門侍郎。

昌安侯襲嗣子藩，亦尚顯宗女平臯長公主，和帝時為侍中。

夷安侯珍子康，少有操行。兄良襲封，無後，永初六年，紹封康為夷安侯。時諸紹封者皆食故國半租，康以皇太后戚屬，獨三分食二，以侍祠侯為越騎校尉。康以太后久臨朝政，宗門盛滿，數上書長樂宮諫爭，宜崇公室，自損私權，言甚切至。太后不從。康心懷畏懼，永寧元年，遂謝病不朝。太后使內侍者問之。時宮人出入，多能有所毀譽，其中耆宿皆稱中大人。所使者乃康家先婢，亦自通中大人。康聞，詬之曰：『汝我家出，亦敢爾耶？』婢怨恚，還說康詐疾而言不遜。太后大怒，遂免康官，遣歸國，絕屬籍。及從兄騭誅，安帝征康為侍中。順帝立，為太僕，有方正稱，名重朝廷。以病免，加位特進。陽嘉三年卒，謚曰義侯。

論曰：『夫變通之世，君臣相擇，斯最作事謀始之幾也。鄧公嬴糧徒步，觸紛亂而赴光武，可謂識所從會矣。於是中分麾下之軍，以臨山西之隙，至使關河響動，懷赴如歸。功雖不遂，而道亦弘矣！及其威損栒邑，兵散宜陽，褫龍章於終朝，就侯服以卒歲，榮悴交而下無二色，進退用而上無猜情，使君臣之美，後世莫窺其間，不亦君子之致為乎！

鄧訓
訓字平叔，禹第六子也。少有大志，不好文學，禹常非之。顯宗即位，初以為郎中。訓樂施下士，士大夫多歸之。

永平中，理虖沱、石臼河，從都慮至羊腸倉，欲令通漕。太原吏人苦役，連年無成，轉運所經三百八十九隘，前後沒溺死者不可勝算。

建初三年，拜訓謁者，使監領其事。訓考量隱括，知大功難立，具以上言。肅宗從之，遂罷其役，更用驢輦，歲省費億萬計，全活徒士數千人。會上谷太守任興欲誅赤沙烏桓，烏桓怨恨謀反，詔訓將黎陽營兵屯狐奴，以防其變。訓撫接邊民，為幽部所歸。

六年，遷護烏桓校尉，黎陽故人多攜將老幼，樂隨訓徙邊。鮮卑聞其威恩，皆不敢南近塞下。八年，舞陰公主子梁扈有罪，訓坐私與扈通書，征免歸閭里。

元和三年，盧水胡反畔，以訓為竭者，乘傳到武威，拜張掖太守。

章和二年，護羌校尉張紆繡誅燒當種羌迷吾等，由是諸羌大怒，謀欲報怨，朝廷憂之。公卿舉訓代紆為校尉。諸羌激忿，遂相與解仇結婚，交質盟詛，眾四萬餘人，期冰合渡河攻訓。先是，小月氏胡分居塞內，勝兵者二三千騎，緣勇健富強，每與羌戰，常以少制多。雖首施兩端，漢亦時收其用。時迷吾子迷唐，別與武威種羌合兵萬騎，來至塞下，未敢攻訓，先欲脅月氏胡，訓擁衛稽故，令不得戰。議者，咸以羌胡相攻，縣官之利，以夷伐夷，不宜禁護。訓曰：『不然。今張紆失信，眾羌大動，經常屯兵，不下二萬，轉運之費，空竭府帑，涼州吏人，命縣絲發。原諸胡所以難得意者，皆恩信不厚耳。今因其迫急，以德懷之，庶能有用。』遂令開城及所居園門，悉驅群胡妻子內之，嚴兵守衛。羌掠無所得，又不敢逼諸胡，因即解去。由是湟中諸胡皆言『漢家常欲鬥我曹，今鄧使君待我以恩信，開門內我妻子，乃得父母。』咸歡喜叩頭曰：『唯使君所命。』訓遂撫養其中少年勇者數百人，以為義從。

羌胡俗恥病死，每病臨困，輒以刃自刺。訓聞有困疾者，輒拘持縛束，不與兵刃，使醫藥療之，愈者非一，小大莫不感悅。於是賞賂諸羌種，使相招誘。迷唐伯父號吾乃將其母及種人八百戶，自塞外來降。訓因發湟中秦、胡、羌兵四千人出塞，掩擊迷唐於寫谷，斬首虜六百餘人，得馬、牛、羊萬餘頭。迷唐乃去大、小榆，居頗巖谷，眾悉破散。其春，復欲歸故地就田業，訓乃發湟中六千人，令長史任尚將之，縫革為船，置於箄上以度河，掩擊迷唐廬落大豪，多所斬獲。復追逐奔北，會尚等夜為羌所攻，於是義從羌胡並力破之，斬首前後一千八百餘級，獲生口二千人，馬、牛、羊三萬餘頭，一種殆盡。迷唐遂收其餘部，遠徙廬落，西行千餘里，諸附落小種皆背畔之。燒當豪帥東號稽顙歸死，餘皆款塞納質。於是綏接歸附，威信大行。遂罷屯兵，各令歸郡。惟置弛刑徒二千餘人，分以屯田，為貧人耕種，修理城郭塢壁而已。

永元二年，大將軍竇憲將兵鎮武威，憲以訓曉羌胡方略，上求俱行。訓初厚於馬氏，不為諸竇所親，及憲誅，故不離其禍。

訓雖寬中容眾，而於閨門甚嚴，兄弟莫不敬憚，諸子進見，未嘗賜席接以溫色。四年冬，病卒官，時年五十三。吏人羌胡愛惜，旦夕臨者日數千人。戎俗，父母死，恥悲泣，皆騎馬歌呼。至聞訓卒，莫不吼號，或以刀自割，又刺殺其犬、馬、牛、羊，曰：『鄧使君已死，我曹亦俱死耳。』前烏桓吏士皆奔走道路，至空城郭。吏執不聽，以狀白校尉徐傿。傿嘆息曰：『此義也。』乃釋之。遂家家為訓立祠，每有疾病，輒此請禱求福。

元興元年，和帝以訓皇后之父，使謁者持節至訓墓，賜策追封，謚曰平壽敬侯。中宮自臨，百官大會。訓五子：騭、京、悝、弘、閶。

騭字昭伯，少辟大將軍竇憲府。及女弟為貴人，騭兄弟皆除郎中。及貴人立，是為和熹皇后。騭三遷虎賁中郎將，京、悝、弘、閶皆黃門侍郎。京卒於官。延平元年，拜騭車騎將軍、儀同三司。儀同三司始自騭也。悝虎賁中郎將，弘、閶皆侍中。

殤帝崩，太后與步騭等定策立安帝，悝遷城門校尉，弘虎賁中郎將。自和帝崩後，騭兄弟常居禁中。騭謙遜不欲久在內，連求還第，歲餘，太后乃許之。

永初元年，封騭上蔡侯、悝葉侯、弘西平侯、閶西華侯，食邑各萬戶。騭以定策功，增邑三千戶。騭等辭讓不獲，遂逃避使者，間關詣闕，上疏自陳曰：『臣兄弟汙濊，無分可采，過以外戚，遭值明時，托日月之末光，被雲雨之渥澤，並統列位，光昭當世。不能宣贊風美，補助清化，誠慚誠懼，無以處心。陛下躬天然之姿，體仁聖之德，遭國不造，仍離大憂，開日月之明，運獨斷之慮，援立皇統，奉承大宗。聖策定於神心，休烈垂於不朽，本非臣等所能萬一，而猥推嘉美，並享大封，伏聞詔書，驚惶慚怖。追觀前世傾覆之誡，退自惟念，不寒而栗。臣等雖無逮及遠見之慮，猶有庶幾戒懼之情。常母子兄弟，內相敕厲，冀以端愨畏慎，一心奉戴，上全天恩，下完性命。刻骨定分，有死無二。終不敢橫受爵士，以增罪累。惶窘征營，昧死陳乞。』太后不聽。騭頻上疏，至於五六，乃許之。

其夏，涼部畔羌援蕩西州，朝廷憂之。於是詔騭將左右羽林、北軍五校士及諸部兵擊之，車賀幸平樂觀餞送。騭西屯漢陽，使征西校尉任尚、從事中郎司馬鈞與羌戰，大敗。時以轉輸疲弊，百姓苦役。冬，征騭班師。朝廷以太后故，遣五官中郎將迎拜騭為大將軍。軍到河南，使大鴻臚親迎，中常侍賫牛、酒郊勞，王、主以下候望於道。既至，大會群臣，賜束帛乘馬，寵靈顯赫，光震都鄙。

時，遭元二之災，人士荒饑，死者相望，盜賊群起，四夷侵畔。騭等崇節儉，罷力役，推進天下賢士何熙、祋諷、羊浸、李郃、陶敦等，列於朝廷；辟楊震、朱寵、陳禪，置之幕府，故天下復安。

四年，母新野君寢病，騭兄弟並上書求還侍養。太后以閶最少，孝行尤著，特聽之，賜安車駟馬。及新野君薨，騭等復乞身行服，章連上，太后許之。騭等既還裏第，並居冢次。閶至孝骨立，有聞當時。及服闋，詔喻騭還輔朝政，更授前封。騭等叩頭固讓，乃止，於是並奉朝請，位次在三公下，特進、侯上。其有大議，乃詣朝堂，與公卿參謀。

元初二年，弘卒。太后服齊衰，帝絲麻，並宿幸其第。弘少治《歐陽尚書》，授帝禁中，諸儒多歸附之。初疾病，遺言悉以常服，不得用錦衣玉匣。有司奏贈弘驃騎將軍，位特進，封西平侯。太后追思弘意，不加贈位衣服，但賜錢千萬，布萬匹，騭等復辭不受。詔大鴻臚持節，即弘殯封子廣德為西平侯。將葬，有司復奏發五營輕車騎士，禮儀如霍光故事，太后皆不聽，但白蓋雙騎，門生挽送。後以帝師之重，分西平之都鄉封廣德弟甫德為都鄉侯。四年，又封京子黃門侍郎珍為陽安侯，邑三千五百戶。

五年，悝、閶相繼並卒，皆遺言薄葬，不受爵贈，太后並從之。乃封悝子廣宗為葉侯，閶子忠為西華侯。

自祖父禹教訓子孫，皆遵法度，深戒竇氏，檢敕宗族，闔門靜居。騭子侍中鳳，嘗與尚書郎張龕書，屬郎中馬融宜在臺閣。又中郎將任尚嘗遺鳳馬，後尚坐斷盜軍糧，檻車征詣廷尉，鳳懼事泄，先自首於騭。騭畏太后，遂髡妻及鳳以謝，天下稱之。

建光元年，太后崩，未及大斂，帝復申前命，封騭為上蔡侯，位特進。帝少號聰敏，及長多不德，而乳母王聖見太后久不歸政，慮有廢置，常與中黃門李閏侯伺左右。及太后崩，宮人先有受罰者，懷怨恚，因誣告悝、私、閶先從尚書鄧訪取廢帝故事，謀立平原王得。帝聞，追怒，令有司奏悝等大逆無道，遂廢西平侯廣德、葉侯廣宗、西華侯忠、陽安侯珍、都鄉侯甫德皆為庶人。騭以不與謀，但免特進，遣就國。宗族皆免官歸故郡，沒入騭等資財田宅，徙鄧訪及家屬於遠郡。君縣逼迫，廣宗及忠皆自殺。又徙封騭為羅侯，騭與子鳳並不食而死。騭從弟河南尹豹、度遼將軍舞陽侯遵、將作大匠暢皆自殺，惟廣德兄弟以母閻後戚屬得留京師。

大司農朱寵痛騭無罪遇禍，乃肉輿櫬，上疏追訟騭曰：『伏惟和熹皇后聖善之德，為漢文母。兄弟忠孝，同心憂國，宗廟有主，王室是賴。功成身退，讓國遜位，歷世外戚，無與為比。當享積善履謙之祐，而橫為宮人單辭所陷。利口傾險，反亂國家，罪無申證。獄不訊鞠，遂令騭等罹此酷濫。一門七人，並不以命，屍骸流離，怨魂不反，逆天感人，率土喪氣。宜收還冢次，寵樹遺孤，奉承血祀，以謝亡靈。』寵知其言切，自致廷尉，詔免官歸田里。眾庶多為騭稱枉，帝意頗悟，乃譴讓州郡，還葬洛陽北芒舊塋，公卿皆會喪，莫不悲傷之。詔遣使者祠以中牢，諸從昆弟皆歸京師。及順帝即位，追感太后恩訓，湣騭無辜，乃詔宗正復故大將軍鄧騭宗親內外，朝見皆如故事。除騭兄弟子及門從十二人悉為郎中，擢朱寵為太尉，錄尚書事。

寵字仲威，京兆人，初辟騭府，稍遷潁川太守，治理有聲。及拜太尉，封安鄉侯，甚加優禮。

廣德早卒。甫德更召徵為開封令。學傳父業。喪母，遂不仕。閶妻耿氏有節操，痛鄧氏誅廢，子忠早卒，乃養河南尹豹子，嗣後閶後。耿氏教之書學，遂以通博稱。永壽中，與伏無忌、延篤著書東觀，官至屯騎校尉。

禹曾孫香之女為桓帝後，帝又紹封度遼將軍遵子萬世為南鄉侯，拜河南尹。及後廢，萬世下獄死，其餘宗親皆復歸故郡。

鄧氏自中興後，累世寵貴，凡侯者二十九人，公二人，大將軍以下十三人，中二千石十四人，列校二十二人，州牧、郡守四十八人，其餘侍中、將、大夫、郎、謁者不可勝數，東京莫與為比。

論曰：漢世外戚，自東、西京十有餘族，非徒豪橫盈極，自取災故，必於貽釁後主，以至顛敗者，其數有可言焉。何則？恩非己結，而權已先之；情疏禮重，而枉性圖之；來寵方授，地既害之；隙開勢謝，讒亦勝之。悲哉！騭、悝兄弟，季遠時柄，忠勞王室，而終莫之免，斯樂生所以泣而辭燕也！

寇恂
寇恂字子翼，上谷昌平人也，世為著姓。恂初為郡功曹，太守耿況甚重之。

王莽敗，更始立。使使者徇郡國，曰『先降者復爵位』。恂從耿況迎使者於界上，況上印綬，使者納之，一宿無還意。恂勒兵入見使者，就請之。使者不與，曰：『天王使者，功曹欲脅之邪？』恂曰：『非敢脅使君，竊傷計之不詳也。今天下初定，國信未宣，使君建節銜命，以臨四方，郡國莫不延頸傾耳，望風歸命。今始至上谷而先墮大信，沮向化之心，生離畔之隙，將復何以號令它郡乎？且耿府君在上谷，久為使人所親，今易之，得賢則造次未安，不緊則只更生亂。為使君計，莫若復之以安百姓。』使者不應，恂左右以使者命召況。況至，恂進取印綬帶況。使者不得已，乃承制詔之，況受而歸。

及王郎起，遣將徇上谷，急況發兵。恂與門下掾閔業共說況曰：『邯鄲拔起，難可信向。昔王莽時，所難獨有劉伯升耳。今聞大司馬劉公，伯升母弟，尊賢下士，士多歸之，可攀附也。』況曰：『邯鄲方盛，力不能獨拒，如何？』恂對曰：『今上谷完實，控弦萬騎，舉大郡之資，可以詳擇去就。恂請東約漁陽，齊心合眾，邯鄲不足圖也。』況然之，乃遣恂到漁陽，結謀彭寵。恂還，至昌平，襲擊邯鄲使者，殺之，奪其軍，遂與況子弇等俱南及光武於廣阿。拜恂為偏將軍，號承義侯，從破群賊。數與鄧禹謀議，禹奇之，因奉牛、酒共交歡。

光武南定河內，而更始大司馬朱鮪等盛兵據洛陽，及并州未定，光武難其守，問於鄧禹曰：『諸將誰可使守河內者？』禹曰：『昔高祖任蕭何於關中，無復四顧之憂，所以得專精山東，終成大業。今河內帶河為固，戶口殷實，北通上黨，南迫洛陽。寇恂文武備足，有牧人禦眾之才，非此子莫可使也。』乃拜恂河內太守，行大將軍事。光武謂恂曰：『河內完富，吾將因是而起。昔高祖留蕭何鎮關中，吾今委公以河內，堅守轉運，給足軍糧，率厲士馬，防遏它兵，勿令北度而已。』光武於是復北征燕、代。恂移書屬縣，講兵肄射，伐淇園之竹，為矢百餘萬，養馬二千匹，收租四百萬斛，轉以給軍。

朱鮪聞光武北而河內孤，使討難將軍蘇茂、副將賈彊將兵三萬餘人，度鞏河攻溫。檄書至，恂即勒軍馳出，並移告屬縣發兵，會於溫下。軍吏皆諫曰：『今洛陽兵渡河，前後不絕，宜待眾軍畢集，乃可出也。』恂曰：『溫，郡之藩蔽，失溫則郡不可守。』遂馳赴之。旦日合戰，而偏將軍馮異遣救，及諸縣兵適至，士馬四集，幡旗蔽野。恂乃令士卒乘城，鼓噪大呼，言曰：『劉公兵到！』蘇茂軍聞之，陣動，恂因奔擊，大破之，追至洛陽，遂斬賈彊。茂兵自投河死者數千，生獲萬餘人。恂與馮異過河而還。自是，洛陽震恐，城門晝閉。時，光武傳聞朱鮪破河內，有頃，恂檄至，大喜曰：『吾知寇子翼可任也！』諸將軍賀，因上尊號，於是即位。

時，軍食急乏，恂以輦車驪駕轉輸，前後不絕，尚書升斗以稟百官。帝數策書勞問，恂同門生茂陵董崇說恂曰：『上新即位，四方未定，而郡侯以此時據大郡，內得人心，外破蘇茂，威震鄰敵，功名發聞，此讒人側目怨禍之時也。昔蕭何守關中，悟鮑生之言而高祖悅。今君所將，皆宗族昆弟也，無乃當以前人為鏡戒。』恂然其言，稱疾不視事。帝將攻洛陽，先至河內，恂求從軍。帝曰：『河內未可離也。』數固請，不聽，乃遣兄子寇張、姊子谷崇將突騎，願為軍鋒。帝善之，皆以為偏將軍。

建武二年，恂坐系考上書者免。是時，潁川人嚴終、趙敦聚眾萬餘，與密人賈期連兵為寇。恂免數月，復拜潁川太守，與破奸將軍侯進俱擊之。數月，斬期首，郡中悉平定。封恂雍奴侯，邑萬戶。

執金吾賈復在汝南，部將殺人於潁川，恂捕得系獄。時尚草創，軍營犯法，率多相容，恂乃戮之於市。復以為恥，嘆。還過潁川，謂左右曰：『吾與寇恂並列將帥，而今為其所陷，大丈夫豈有懷侵怨而不決之者乎？今見恂，必手劍之！』恂知其謀，不欲與相見。谷崇曰：『崇，將也，得帶劍侍側。卒有變，足以相當。』恂曰：『不然。昔藺相如不畏秦王而屈於廉頗者，為國也。區區之趙，尚有此義，吾安可以忘之乎？』乃敕屬縣盛供具，儲酒醪，執金吾軍入界，一人皆兼二人之饌。恂乃出迎於道，稱疾而還。賈復勒兵欲追之，而使士皆醉，遂過去。恂遣谷崇以狀聞，帝乃征恂。恂至引見，時復先在坐，欲起相避。帝曰：『天下未定，兩虎安得私鬥？今日朕分之。』於是並坐極歡，遂共車同出，結友而去。

恂歸潁川。三年，遣使者即拜為汝南太守，又使驃騎將軍杜茂將兵助恂討盜賊。盜賊清靜，郡中無事。恂素好學，乃修鄉校，教生徒，聘能為《左氏春秋》者，親受學焉。七年，代朱浮為執金吾。明年，從車駕擊隗囂，而潁川盜賊群起，帝乃引軍還，謂恂曰：『潁川迫近京師，當以時定。惟念獨卿能平之耳，從九卿復出，以憂國可也。』恂對曰：『潁川剽輕，聞陛下遠逾阻險，有事隴、蜀，故狂狡乘間相詿誤耳。如聞乘輿南向，賊必惶怖歸死。臣願執銳前驅。』即日車駕南征，恂從至潁川，盜賊悉降，而竟不拜郡。百姓遮道曰：『願從陛下復借寇君一年。』乃留恂長社，鎮撫使人，受納餘降。

初，隗囂將安定高峻，擁兵萬人，據高平第一，帝使待詔馬援招降峻，由是河西道開。中郎將來歙承制拜峻通路將軍，封關內侯，後屬大司馬吳漢，共圍囂於冀。及漢軍退，峻亡歸故營，復助囂拒隴阺。及囂死，峻據高平，畏誅堅守。建威大將軍耿弇率太中大夫竇士、武威太守梁統等圍之，一歲不拔。十年，帝入關，將自征之，恂時從駕，諫曰：『長安道里居中，應接近便，安定、隴西必懷震懼，此從容一處可以制四方也。今士馬疲倦，方履險阻，非萬乘之固，前年潁川，可為至戒。』帝不從。進軍及汧，峻猶不下，帝議遣使降之，乃謂恂曰：『卿前止吾此舉，今為吾行也。若峻不即降，引耿弇等五營擊之。』恂奉璽書至第一，峻遣軍師皇甫文出謁，辭禮不屈。恂怒，將誅文。諸將諫曰：『高峻精兵萬人，率多強弩，西遮隴道，連年不下。今欲降之而反戮其使，無乃不可乎？』恂不應，遂斬之。遣其副歸告峻曰：『軍師無禮，已戮之矣。欲降，急降；不欲，固守。』峻惶恐，即日開城門降。諸將皆賀，因曰：『敢問殺其使而降其城，何也？』恂曰：『皇甫文，峻之腹心，其所取計者也。今來，辭意不屈，必無降心。全之則文得其計，殺之則峻亡其膽，是以降耳。』諸將皆曰：『非所及也。』遂傳峻還洛陽。

恂經明行修，名重朝廷，所得秩奉，厚施朋友、故人及從吏士。常曰：『吾因士大夫以致此，其可獨享之乎！』時人歸其長者，以為有宰相器。

十二年卒，謚曰威侯。子損嗣。恂同產弟及兄子、姊子以軍功封列侯者凡八人，終其身，不傳於後。

初所與謀閔業者，恂數為帝言其忠，賜爵關內侯，官至遼西太守。

十三年，復封損庶兄壽為洨侯。後徙封損扶柳侯。損卒，子釐嗣，徙封商鄉侯。釐卒，子襲嗣。恂女孫為大將軍鄧騭夫人，由是寇氏得志於永初間。

恂曾孫榮。

論曰：傳稱『喜怒以類者鮮矣』。夫喜而不比，怒而思難者，其惟君子乎！子曰：『伯夷、叔齊，不念舊惡，怨是用希。』於寇公而見之矣。

榮少知名，桓帝時為侍中。性矜潔自貴，於人少所與，以此見害於權寵。而從兄子尚帝妹益陽長公主，帝又聘其從孫女於後宮，左右益惡之。延熹中，遂陷以罪辟，與宗族免歸故郡。吏承望風旨，持之浸急，榮恐不免，奔闕自訟。未至，刺史張敬追劾榮以擅去邊，有詔捕之。榮逃竄數年，會赦令，不得除，積窮困，乃自亡命中上書曰：

臣聞天地之於萬物也好生，帝王之於萬人也慈愛。陛下統天理物，為萬國覆，作人父母，先慈愛，後威武，先寬容，後刑辟，自生齒以上，咸蒙德澤。而臣兄弟獨以無辜為專權之臣所見批扺，青蠅之人所共構會。以臣婚姻王室，謂臣將撫其背，奪其位，退其身，受其執。於是遂作飛章以被於臣，欲使墜萬仞之坑，踐必死之地，令陛下忽慈母之仁，發投杼之怒。尚書背繩墨，案空劾，不復質確其過，置於嚴棘之下，便奏正臣罪。司隸校尉馮羨佞邪承旨，廢於王命，驅逐臣等，不得旅踵。臣奔走還郡，沒齒無怨。臣誠恐卒為豺狼橫見噬食，故冒死欲詣闕，披肝膽，布腹心。

刺史張敬，好為諂諛，張設機網，復令陛下興雷電之怒。司隸校尉應奉、河南尹何豹、洛陽令袁騰並驅爭先，若赴仇敵，罰及死沒，髡剔墳墓，但未掘壙出屍，剖棺露胔耳。昔文王葬枯骨，公劉敦行葦，世稱其仁。今殘酷容媚之吏，無折中處平之心，不顧不辜之害，而興虛誣之誹，欲使嚴朝必加濫罰。是以不敢觸突天威，而自竄山林，以俊陛下發神聖之聽。啟獨睹之明，拒逸慝之謗，絕邪巧之言，救可濟之人，援沒溺之命。不意滯怒不為春夏息，淹恚不為順時怠，遂馳使郵驛，布告錠近，嚴文克剝，痛於霜雪，張羅海內，設罝萬里，逐臣者窮人跡，追臣者極車軌，雖楚購伍員，漢求季布，無以過也。

臣遇罰以來，三赦再贖，無驗之罪，足以蠲除。而陛下疾臣愈深，有司咎臣甫力，止則見掃滅，行則為亡虜，茍生則為窮人，極死則為冤鬼，天廣而無以自覆，地厚而無以自載，蹈陸土而有沈淪之憂，遠巖墻而有鎮壓之患。精誠足以感於陛下，而哲王未肯悟。如臣犯元惡大憝，足以陳於原野，備刀鋸，陛下當班布臣之所坐，以解眾論之疑。臣思入國門，坐於胏石之上，使三槐九棘平臣之罪。而閶闔九重，陷阱步設，舉趾觸罘罝，動行絓羅網，無緣至萬乘之前，永無見信之期矣。

國君不可仇匹夫，仇之則一國盡懼。臣奔走以來，三離寒暑，陰陽易位，當暖反寒，春常淒風，夏降霜雹，又連年大風，折拔樹木。風為號令，春夏布德，議獄緩死之時。願陛下思帝堯五教在寬之德，企成湯避遠讒夫之誠，以寧風旱，以弭災兵。臣聞勇者不逃死，智者不重困，固不為明朝惜垂盡之命，願赴湘、沅之波，從屈原之悲，沈江湖之流，吊子胥之哀，臣功臣苗緒，生長王國，懼獨含恨以葬江魚之腹，無以自別於世，不勝狐死首丘之情，營魂識路之懷。犯冒王怒，觸突帝禁，伏於兩觀，陳訴毒痛，然後登金鑊，入沸湯，糜爛子熾爨之下，九死而未悔。

悲夫，久生亦復何卿！蓋忠臣殺身以解君怒，孝子殞命以寧親怨，故大舜不避塗廩浚井之難，甲生不辭姬氏讒邪之謗。臣敢忘斯議，不自斃以解明朝之忿哉！乞以身塞重責。願陛下丐兄弟死命，使臣一門頗有遺類，以崇陛下寬饒之惠。先死陳情，臨章涕泣，泣血漣如。

帝省章愈怒，遂誅榮。寇氏由是衰廢。

贊曰：元侯淵謨，乃作司徒。明啟帝略，肇定秦都。勛成智隱，靜其如愚。子翼守溫，蕭公是埒。系兵轉食，以集鴻烈。誅文屈賈，有剛有折。


Chinese text: This work was published before January 1, 1923, and is in the
public domain worldwide because the author died at least 100 years ago.
