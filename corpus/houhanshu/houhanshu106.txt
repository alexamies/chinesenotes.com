後漢書志第五　禮儀中　立夏請雨拜皇太子拜王公桃印黃郊立秋貙劉案戶祠星立冬　　

冬至臘大儺土牛遣衛士朝會立夏之日，夜漏未盡五刻，京都百官皆衣赤，至季夏衣黃，郊。其禮：祠特，祭醋。

自立春至立夏盡立秋，郡國上雨澤。若少，*(府)*郡縣各掃除社稷；其旱也，公卿官長以次行雩禮求雨。[一]閉諸陽，衣皁，興土龍，[二]立土人舞僮二佾，七日一變如故事。[三]反拘朱索*[縈]*社，伐朱鼓。[四]禱賽以少牢如禮。[五]　　注[一]公羊傳曰：「大雩，旱祭也。」何休注曰：「君親之南郊，以六事謝過自責曰：『政不善與？民失職與？宮室崇與？婦謁盛與？苞苴行與？讒夫倡與？』使童男女各八人舞而呼雩，故謂之雩。」春秋繁露曰：「大旱雩祭而請雨，大水鳴鼓而攻社，天地之所為，陰陽之所起也。或請焉，或*(怒)**[攻]*焉，何*(如)*也？曰：大旱，陽滅陰也。陽滅陰者，尊厭卑也。固其義也，雖大甚，拜請之而已，敢有加也？大水者，陰滅陽也。陰滅陽者，卑勝尊也。以賤陵貴者逆節，故鳴鼓而攻之，朱絲而脅之，為其不義，此亦春秋之不畏強禦也。變天地之位，正陰陽之序，*(貞)**[直]*行其道而不*(忘)**[忌]*其難，義之至也。」

又仲舒奏江都王云：「求雨之方，損陽益陰。願大王無收廣陵女子為人祝者一月租，賜諸巫者；諸巫毋大小皆相聚於郭門，為小壇，以脯酒祭；女獨擇寬大便處移巿，巿便無內丈夫，丈夫無得相從飲食；令吏妻各往視其夫，皆到即起，雨注而已。」服虔注左傳曰：「大雩，夏祭天名。雩，遠也，遠為百谷求膏雨也。

龍見而雩。龍，角、亢也。謂四月□，龍星體見，萬物始盛，待雨而大，故雩祭以求雨也。」一說，大雩者，祭於帝而祈雨也。一說，郊，祀天祈農事；雩，祭山川而祈雨也。漢舊儀：「求雨，太常禱天地、宗廟、社稷、山川以賽，各如其常牢，禮也。四月立夏旱，乃求雨禱雨而已；後旱，復重禱而已；訖立秋，雖旱不得禱求雨也。」

注[二]山海經曰：「大荒東北隅有山，名曰凶廣土丘。應龍處南極，殺蚩尤與誇父，不得復上，故下數旱。旱而為應龍之狀，乃得大雨。」郭璞曰：「今之土龍，本此氣應，自然冥感，非人所能為也。」董仲舒云：「春旱求雨，令縣邑以水日令民禱社稷，家人祠戶。毋伐名木，毋斬山林。暴巫聚蛇八日。於邑東門之外為四通之壇，方八尺，植蒼繒八。其神共工。祭之以生魚八，玄酒，具清酒*(搏)**[膊]*脯。擇巫之絜清辯口利辭者以為祝。祝齋三日，服蒼衣。先再拜，乃跪陳，陳已，復再拜，乃起。祝曰：『昊天生五穀以養人。今五穀病旱，恐不成。敬進清酒*(搏)**[膊]*脯，再拜請雨。雨幸大澍，奉牲禱。』以甲、乙日為大青龍一，長八丈，居中央；為小龍七，各長四丈，於東方，皆東鄉，其閒相去八尺。小僮八人，皆齋三日，服青衣舞之。田嗇夫亦齋三日，服青衣而立之。*(諸裡)**[鑿]*社通之於閭外之溝。取五蝦罶，錯置社之中。池方八尺，深一尺，置水蝦罶焉。具清酒*(搏)**[膊]*脯。祝齋三日，服蒼衣，拜跪、陳祝如初。取三歲雄雞與三歲豭豬，皆燔之於四通神宇。令民闔邑裡南門，置水其外，開裡北門。具老豭豬一，置之裡北門之外。巿中亦置一豭豬。聞*(彼)*鼓聲，皆燒豬尾，取死人骨埋之，開山淵積薪而焚之。決信道橋之壅塞不行者決瀆之。幸而得雨，報以豚一，酒、鹽、黍財足。以茅為席，毋斷。夏求雨，令縣邑以水日家人祀醋，毋舉土功。更大浚井。暴釜於壇，杵臼於術，七日。為四通之壇於邑南門之外，方七尺，植赤繒七。其神蚩尤。祭之以赤雄雞七，玄酒，具清酒*(搏)**[膊]*脯。祝齋三日，服赤衣，拜跪、陳祝如春。以丙、丁日為赤大龍一，長七丈，居中；又為小龍六，*[各]*長三丈五尺，於南方，皆南鄉，其閒相去七尺。壯者七人，皆齋三日，服赤衣而舞之。

司空嗇夫亦齋三日，服赤衣而立之。鑿社而通之閭外之溝。取五蝦罶，錯置社之中。池方七尺，深一尺。酒脯祭。齋衣赤，拜跪、陳祝如初。取三歲雄雞、豭豬，燔之四通神宇。開陰閉陽如春也。季夏，禱山陵以助之。令縣邑一徙巿於邑南門之外，五日，禁男子無得行入巿。家人祠中溜。毋舉土功。聚巫巿旁，為之結蓋。為四通之壇於中央，植黃繒五。其神後稷。祭之以*(毋)**[母]*□五，玄酒，具清酒*(搏)**[膊]*脯。令各為祝齋三日，衣黃衣，皆如春祠。以戊、己日為大黃龍一，長五丈，居中央；又為小龍四，各長二丈五尺，於中央，皆南鄉，其閒相去五尺。丈夫五人，皆齋三日，服黃衣而舞之。老者亦齋三日，衣黃衣而立之。亦通社中於閭外溝。蝦罶池方五尺，深一尺。他皆如前。秋，暴巫□至九日。毋舉火事，煎金器。家人祠門。為四通之壇於邑西門之外，方九尺，植白繒九。其神*(太)**[少]*昊。祭之桐木魚九，玄酒，具清酒*(搏)**[膊]*脯。衣白衣。他如春。以庚、辛日為大白龍一，長九丈，居中央；為小龍八，各長四丈五尺，於西方，皆西鄉，其閒相去九尺。□者九人，皆齋三日，服白衣而舞之。司馬亦齋三日，衣白衣而立之，蝦罶池方九尺，深一尺。他如前。

冬，舞龍六日，禱於名山以助之。家人祠井。毋壅水。為四通之壇於邑北門之外，方六尺，植黑繒六。其神玄冥。祭之以黑狗子六，玄酒，具清酒*(搏)**[膊]*脯。祝齋三日，衣玄衣。祝禮如春。以壬、癸日為大黑龍一，長六丈，居中央；

又為小龍五，各長三丈，於北方，皆北鄉，其閒相去六尺。老者六人，皆齋三日，衣黑衣而舞之。尉亦齋三日，服黑衣而立之。蝦罶池皆如春。

四時皆庚子日，令吏民夫婦皆偶處。凡求雨，大體丈夫欲藏而居，女子欲和而樂。」應龍有翼。法言曰：「象龍之致雨。艱矣哉，龍乎！龍乎！」新論曰：「劉歆致雨，具作土龍，吹律，及諸方術，無不備設。譚問：『求雨所以為土龍，何也？』曰：『龍見者，輒有風雨興起，以迎送之，故緣其象類而為之。』」注[三]周禮曰：「□舞，帥而舞旱暵之事。」鄭玄曰：「□，赤皁染羽為之也。」

旱歎，註：「陽也，用假色者，欲其有時而去之。」

注[四]漢舊儀曰：「成帝三年六月，始命諸官止雨，朱繩反縈社，擊鼓攻之，是後水旱常不和。」干寶曰：「朱絲縈社。社，太陰也。朱，火色也。絲，*(維)**[離]*屬。天子伐鼓於社，責腢陰也；諸侯用幣於社，請上公也；伐鼓於朝，退自攻也。此聖人之厭勝之法也。」

注[五]漢書儀曰：「武帝元封日到七月畢賽之，秋冬春不求雨。」古今注曰：「武帝元封六年五月旱，女及巫丈夫不入市也。」

拜皇太子之儀：百官會，位定，謁者引皇太子當御坐殿下，北面；司空當太子西北，東面立。讀策書畢，中常侍持皇太子璽綬東向授太子。太子再拜，三稽首。謁者贊皇太子臣某，*(甲)**[中]*謁者稱制曰「可」。三公升階上殿，賀壽萬歲。因大赦天下。供賜禮畢，罷。

拜諸侯王公之儀：石官會，位定，謁者引光祿勳前。[一]謁者引當拜*[者]*前，當坐伏殿下。光祿勳前，一拜，舉手曰；「制詔其以某為某。」*[二]*讀策書畢，謁者稱臣某再拜。尚書郎以璽印綬付侍御史。侍御史前，東面立，授璽印綬。王公再拜頓首三*(下)*。贊謁者曰：「某王臣某新封，某公某初*[除]*，謝。」中謁者報謹謝。贊者立曰：「*(謝)*皇帝為公興。」*(皆冠)**[重坐，受策者拜]*謝，起就位。供賜禮畢，罷。*[三]*注[一]丁孚漢儀曰「太常住蓋下，東向讀文」，與此異也。

注[二]丁孚漢儀有夏勤策文，曰：「維元初六年三月甲子，制詔以大鴻臚勤為司徒。曰：『朕承天序惟稽古，建爾於位為漢輔。往率舊職，敬敷五教，五教在寬。

左右朕躬，宣力四表，保乂皇家。於戲！實惟秉國之均，旁祗厥緒，時亮天工，可不慎與！勤*(而)**[其]*戒之！』」注[三]臣昭曰：漢立皇后，國禮之大，而志無其儀，良未可了。案蔡質所記立宋皇后儀，今取以備闕。云：「尚書令臣囂、僕射臣鼎、尚書臣旭、臣乘、臣滂、臣謨、臣詣稽首言：『伏惟陛下履干則坤，動合陰陽。腢臣大小鹹以長秋宮未定，遵舊依典，章表仍聞，歷時乃聽。令月吉日，以宋貴人為皇后，應期正位，腢生兆庶莫不式舞。易稱「受茲介祉」，詩云「干祿百福，子孫千億」，萬方幸甚。

今吉日以定，臣請太傅、太尉、司徒、司空、太常條列禮儀正處上，腢臣妾無得上壽，如故事。臣囂、臣鼎、臣旭、臣乘、臣滂、臣謨、臣詣愚闇不達大義，誠惶誠恐，頓首死罪，稽首再拜以聞。』制曰：『可。』維建寧四年七月乙未，制詔：『皇后之尊，與帝齊體，供奉天地，祗承宗廟，母臨天下。故有莘興殷，姜任母周，二代之隆，蓋有內德。長秋宮闕，中宮曠位，宋貴人*(乘)**[秉]*淑媛之懿，體河山之儀，威容昭曜，德冠後庭。腢寮所咨，*(人)**[僉]*曰宜哉。卜之蓍龜，卦得承干。有司奏議，宜稱紱組，以*(臨)**[母]*兆民。

今使太尉襲使持節奉璽綬，宗正祖為副，立貴人為皇后。後其往踐爾位，敬宗禮典，肅慎中饋，無替朕命，永終天祿。』皇后初即位章德殿，太尉使持節奉璽綬，天子臨軒，百官陪位。皇后北面，太尉住蓋下，東向，宗正、大長秋西向。宗正讀策文畢，皇后拜，稱臣妾，畢，住位。太尉襲授璽綬，中常侍長*(樂)**[秋]*太僕高鄉侯覽長跪受璽綬，奏於殿前，女史授婕妤，婕妤長跪受，以授昭儀，昭儀受，長跪以帶皇后。皇后伏，起拜，稱臣妾。訖，黃門鼓吹三通。鳴鼓畢，腢臣以次出。後即位，大赦天下。皇后秩比國王，即位威儀，赤紱玉璽。」

仲夏之月，萬物方盛。日夏至，陰氣萌作，恐物不楙。其禮：以朱索連葷菜，彌牟*[樸]*蠱鐘。以桃印長六寸，方三寸，五色書文如法，以施門戶。代以所尚為飾。夏後氏金行，作葦茭，言氣交也。[一]殷人水德，以螺首，慎其閉塞，使如螺也。周人木德，以桃為更，言氣相更也。漢兼用之，故以五月五日，朱索五色印為門戶飾，以難止惡氣。[二]日夏至，禁舉大火，止炭鼓鑄，消石冶皆絕止。至立秋，如故事。是日浚井改水，日冬至，鑽燧改火雲。　　注[一]風俗通曰：「傳曰『萑葦有叢』。呂氏春秋曰『*[湯]*始得伊尹，祓之於廟，熏以萑葦』。周禮『卿大夫之子名曰門子。』論語曰『誰能出不由戶*(者)*』。

故用葦者，欲人之子孫蕃*(植)**[殖]*。不失其類，有如萑葦。茭者交易，陰陽代興者也。」

注[二]桃印本漢制，所以輔卯金，魏除之也。

先立秋十八日，郊黃帝。是日夜漏未盡五刻，京都百官皆衣黃。至立秋，迎氣於黃郊，樂奏黃鐘之宮，歌帝臨，冕而執干戚，舞雲翹、育命，所以養時訓也。

立秋之日，夜漏未盡五刻，京都百官皆衣白，施皁領緣中衣，迎氣*[於]*白郊。

禮畢，皆衣絳，至立冬。

立秋之日，*(自)**[白]*郊禮畢，始揚威武，斬牲於郊東門，以薦陵廟。其儀：

乘輿御戎路，白馬朱鬣，躬執弩射牲。牲以鹿麛。[一]太宰令、謁者各一人，載*[以]*獲車，馳*(駟)*送陵廟。*[於是乘輿]*還宮，遣使者繼束帛以賜武官。

[二]，武官肄兵，習戰陣之儀、斬牲之禮，名曰貙劉。兵、官皆肄孫、吳兵法六十四陣，名曰乘之。[三]立春，遣使者繼束帛以賜文官。[四]貙劉之禮：祠先虞，執事告先虞已，烹鮮時，有司*[告]*，乃逡巡射牲。獲車畢，有司告事畢。[五]　　注[一]月令曰：「天子乃厲*(□)**[飾]*，執弓挾矢以獵。」月令章句曰：「親執弓以射禽，所以教兆民*(載)*戰事也。四時閑習，以救無辜，以伐有罪，所以強兵保民，安不忘危也。」

注[二]漢官名秩曰：「賜太尉、將軍各六十匹，執金吾、諸校尉各三十匹，武官倍於文官。」

注[三]月令，孟冬天子講武，習射御，角力。盧植注曰：「角力，如漢家乘之，引*(閾)**[關]*蹋踘之屬也。」今月令，季秋天子乃教田獵，以習五戎。月令章句曰：「寄戎事之教於田獵。武事不可空設，必有以誡，故寄教於田獵，閒肄五兵。

天子、諸侯無事而不田為不敬，田不以禮為暴天物。」周禮：「司馬以旗致民，平列陣，如戰之陣。王執路鼓，諸侯執賁鼓，軍將執晉鼓，師帥執提，旅帥執鼙，卒長執鐃，兩司馬執鐸，公司馬執鐲，以教坐作進退疾徐疏數之節。」士卒聽聲視旗，隨而前□，故曰師之耳目，在吾旗鼓。春教振旅以搜田，夏教茇捨以苗田，秋教治兵以獮田，冬教大閱以狩田。春夏示行禮，取禽供事而已。

秋者殺時，田獵之正，其禮盛。獨斷曰：「巡狩*[校]*獵還，公卿以下陳雒陽都亭前街上，乘輿到，公卿以下拜，天子下車，公卿*[親]*識顏色，然後還宮。

古語曰『在車為下』，唯此時施行。」魏書曰：「建安二十一年三月，曹公親耕藉田。有司奏：『四時講武於農隙。漢承秦制，三時不講，唯十月車駕幸長安水南門，會五營士，為八陣進退，名曰乘之。今金革未偃，士民素習，可無四時講武，但以立秋擇吉日大朝車騎，號曰治兵。上合禮名，下承漢制也。』」注[四]漢官名秩曰：「賜司徒、司空帛四十匹，九卿十五匹。」古今注曰：「建武八年立春，賜公十五匹，卿十匹。」

注[五]古今注曰：「永平元年六月乙卯，初令百官貙膢，白幕皆霜。」風俗通稱「韓子書山居谷汲者，膢臘而寘水。楚俗常以十二月祭飲食也。又曰*(當)**[嘗]*新始殺*[也]*。食*[新]*曰貙膢。」

仲秋之月，縣道皆案戶比民。年始七十者，授之以王杖，餔之糜粥。八十九十，禮有加賜。王杖長*[九]*尺，端以鳩鳥為飾。鳩者，不噎之鳥也。欲老人不噎。

是月也，祀老人星於國都南郊老人廟。

季秋之月，祠星於城南壇心星廟。

立冬之日，夜漏未盡五刻，京都百官皆衣皁，迎氣於黑郊。禮畢，皆衣絳，至冬至絕事。

冬至前後，君子安身靜體，百官絕事，不聽政，擇吉辰而後省事。絕事之日，夜漏未盡五刻，京都百官皆衣絳，至立春。諸五時變服，執事者先後其時皆一日。

日冬至、夏至，陰陽晷景長短之極，微氣之所生也。[一]故使八能之士八人，或吹黃鐘之律閒竽；或撞黃鐘之鐘；或度晷景，權水輕重，水一升，冬重十三兩；或擊黃鐘之磬；或鼓黃鐘之瑟，軫閒九尺，二十五弦，宮處於中，左右為商、征、角、羽；或擊黃鐘之鼓。先之三日，太史謁之。至日，夏時四孟，冬則四仲，其氣至焉。　　注[一]白虎通曰：「至日所以休兵，不興事，閉關，商旅不行何？此日陰陽氣微，王者承天理物，故率天下靜，不復行役，以扶助微氣，成萬物也。夏至陰氣始動，冬至陽氣始萌。易曰：『先王以至日閉關，商旅不行。』夏至陰始起，反大熱何？陰氣始起，陽氣推而上，故大熱也。冬至陽始起，陰氣推而上，故大寒也。」

先氣至五刻，太史令與八能之士*(郎)**[即]*坐於端門左塾。*(太子)**[大予]*具樂器，夏赤冬黑，列前殿之前西上，鐘為端。守宮設席於器南，北面東上，正德席，鼓南西面，令晷儀東北。三刻，中黃門持兵，引太史令、八能之士入自端門，就位。二刻，侍中、尚書、御史、謁者皆陛。一刻，乘輿親御臨軒，安體靜居以聽之。太史令前，當軒溜北面跪。舉手曰：「八能之士以備，請行事。」制曰「可」。太史令稽首曰「諾」。起立少退，顧令正德曰：「可行事。」正德曰「諾」。皆旋復位。正德立，命八能士曰：「以次行事，閒音以竽。」八能曰「諾」。五音各三十為闋。

正德曰：「合五音律。」先唱，五音並作，二十五闋，皆音以竽。[一]訖，正德曰：「八能士各言事。」八能士各書板言事。文曰：「臣某言，今月若干日甲乙日冬至，黃鐘之音調，君道得，孝道□。」商臣，角民，征事，羽物，各一板。

否則召太史令各板書，封以皁囊，送西陛，跪授尚書，施當軒，北面稽首，拜上封事。尚書授侍中常侍迎受，報聞。以小黃門幡麾節度。太史令前*(曰)**[白]*禮畢。制曰「可」。太史令前稽首曰「諾」。太史命八能士詣太官受賜。陛者以次罷。日夏至禮亦如之。[二]　　注[一]樂□圖征曰：「夫聖人之作樂，不可以自娛也，所以觀得失之效者也。故聖人不取備於一人，必從八能之士。故撞鐘者當知鐘，擊鼓者當知鼓，吹管者當知管，吹竿者當知竽，擊磬者當知磬，鼓琴者當知琴。故八士*(曰)*或調陰陽，或調律歷，或調五音。故撞鐘者以知法度，鼓琴者以知四海，擊磬者以知民事。鐘音調，則君道得；君道得，則黃鐘、蕤賓之律應。君道不得，則鐘音不調；鐘音不調，則黃鐘、蕤賓之律不應。鼓音調，則臣道得；臣道得，則太蔟之律應。管音調，則律歷正；律歷正，則夷則之律應。磬音調，則民道得；

民道得，則林鐘之律應。竿音調，則法度得；法度得，則無射之律應。琴音調，則四海合歲氣，百川一合德。鬼神之道行，祭祀之道得，如此，則姑洗之律應。五樂皆得，則應鐘之律應。天地以和氣至，則和氣應；和氣不至，則天地和氣不應。鐘音調，下臣以法賀主。鼓音調，主以法賀臣。磬音調，主以德施於百姓。琴音調，主以德及四海。八能之士常以日冬至成天文，日夏至成地理。作陰樂以成天文，作陽樂以成地理。」

注[二]蔡邕獨斷曰：「冬至陽氣始動，夏至陰氣始起，麋鹿角解，故寢兵鼓。身欲寧，志欲靜，故不聽事，迎送*(凡田獵)**[五日。臘]*者，歲終大祭，縱吏民宴飲。非迎氣，故但送不迎。正月歲首，亦如臘儀。冬至陽氣起，君道長，故賀。夏至陰氣起，君道衰，故不賀。鼓以動觿，鐘以止觿，故夜漏盡，鼓鳴則起；晝漏盡，鐘鳴則息。」

季冬之月，星回歲終，陰陽以交，勞農大享臘。[一]　　注[一]高堂隆曰：「帝王各以其行之盛而祖，以其終而臘。火生於寅，盛於午，終於戌，故火家以午祖，以戌臘。」秦靜曰：「古禮，出行有祖祭，歲終有蠟臘，無正月必祖之祀。漢氏以午祖，以戌臘。午南方，故以祖。冬者，歲之終，物畢成，故以戌臘。而小數之學者，因為之說，非典文也。」

先臘一日，大儺，[一]謂之逐疫。[二]其儀：選中黃門子弟年十歲以上，十二以下，百二十人為侲子。皆赤幘皁制，執大□。[三]方相氏黃金四目，蒙熊皮，玄衣朱裳，執戈揚盾。十二獸有衣毛角。中黃門行之，□從僕射將之，以逐惡鬼於禁中。夜漏上水，朝臣會，侍中、尚書、御史、謁者、虎賁、羽林郎將執事，皆赤幘陛□。乘輿御前殿。黃門令奏曰：「侲子備，請逐疫。」於是中黃門倡，振子和，曰：「甲作食□，胇胃食虎，雄伯食魅，騰簡食不祥，攬諸食咎，伯奇食夢，強梁、祖明共食磔死寄生，委隨食觀，錯斷食巨，窮奇、騰根共食蠱。凡使十二神追惡凶，赫女軀，拉女干，節解女肉，抽女肺腸。女不急去，後者為糧！」[四]因作方相與十二獸□。嚾呼，周□前後省三過，持炬火，送疫出端門；[五]門外騶騎傳炬出宮，司馬闕門門外五營騎士傳火棄雒水中。[六]百官官府各以木面獸能為儺人師訖，設桃梗、郁櫑、葦茭畢，執事陛者罷。[七]葦戟、桃杖以賜公、卿、將軍、特侯、諸侯雲。[八]　　注[一]譙周論語注曰：「儺，□之也。」

注[二]漢舊儀曰：「顓頊氏有三子，生而亡去為疫鬼。一居江水，是為*(虎)**[虐鬼]*；一居若水，是為罔兩蜮鬼；一居人宮室區隅*(漚庾)*，善驚人小兒。」

月令章句曰：「日行北方之宿，北方大陰，恐為所抑，故命有司大儺，所以扶陽抑陰也。」盧植禮記注云：「所以逐衰而迎新。」

注[三]漢舊儀曰：「方相帥百隸及童*(女)**[子]*，以桃弧、棘矢、土鼓，鼓且射之，以赤丸、五穀播灑之。」譙周論語注曰：「以葦矢射之。」薛綜曰：「侲之言善，善童幼子也。」

注[四]東京賦曰：「*(捐)**[捎]*魑魅，斮獝狂。斬委蛇，腦方良。囚耕父於清泠，溺女魃於神潢。殘夔魖與罔象，殪□仲而殲游光。」注曰：「魑魅，山澤之神。獝狂，惡鬼。委蛇，大如車轂。方良，草澤神。耕父、女魃皆旱鬼。惡水，故囚溺於水中，使不能為害。夔魖、罔象，木石之怪。□仲、游光，兄弟八人，恆在人閒作怪害也。」孔子曰：「木石之怪夔、罔兩，水之怪龍、罔象。」*(臣)**[韋]*昭曰：「木石*[謂]*山*(怪)*也。夔一足，越人謂*[之]*山□。罔兩，山精，好學人聲，而迷惑人。龍，神物也，非所常見，故曰怪。罔象，食人，一名沐□。」

埤蒼曰：「獝狂，無頭鬼。」

注[五]東京賦曰：「煌火馳而星流，逐赤疫於四裔。」注曰：「煌，火光。逐，驚走。煌然火光如星馳。赤疫，疫鬼惡者也。」侲子合三行，從東序上，西序下。

注[六]東京賦注曰：「□士千人在端門外，五營千騎在□士外，為三部，更送至雒水，凡三輩，逐鬼投雒水中。仍上天池，絕其橋樑，使不復度還。」

注[七]山海經曰：「東海中有度朔山，上有大桃樹，蟠屈三千里，其卑枝門曰東北鬼門，萬鬼出入也。上有二神人，一曰神荼，一曰郁櫑，主閱領觿鬼之惡害人者，執以葦索，而用食虎。」於是黃帝法而象之。驅除畢，因立桃梗於門戶上，畫郁櫑持葦索，以御凶鬼，畫虎於門，當食鬼也。史記曰：「東至於蟠木。」

風俗通曰：「黃帝*[書]*『上古之時，有神荼與郁櫑兄弟二人，性能執鬼。』桃梗，梗者更也，歲終更始，受介祉也。蘇秦說孟嘗君曰：『土偶人語桃梗，今子東國之桃木，削子為人。』虎者陽物，百獸之長，能擊鷙牲食魑魅者也。」

注[八]漢官名秩曰：「大將軍、三公，臘賜錢各三十萬，牛肉二百斤，粳米二百斛；特侯十五萬；卿十萬；校尉五萬；尚書丞、郎各萬五千；千石、六百石各七千；侍御史、謁者、議郎、尚書令各五千；郎官、蘭台令史三千；中黃門、羽林、虎賁士二人共三千：以為當祠門戶直，各隨多少受也。」

是月也，立土牛六頭於國都郡縣城外丑地，以送大寒。[一]　　注[一]月令章句曰：「是月之*(會)**[昏]*建丑，丑為牛。寒將極，是故出其物類形象，以示送達之，且以升陽也。」

饗遣故衛士儀：百官會，位定，謁者持節引故衛士入自端門。衛司馬執幡鉦護行。行定，侍御史持節慰勞，以詔恩問所疾苦，受其章奏所欲言。畢饗，賜作樂，觀以角抵。樂闋罷遣，勸以農桑。[一]　　注[一]周禮*(曰)*府史以下，則有胥有徒。鄭玄注曰：「此謂民給傜役，若今衛*[士]*矣。」蔡邕曰：「見客平樂、饗衛士，瑰偉壯觀也。」

每*(月朔)*歲首*[正月]*，為大朝受賀。其儀：夜漏未盡七刻，鐘鳴，受賀。

及贄，公、侯璧，中二千石、二千石羔，千石、六百石鴈，四百石以下雉。[一]　　百官賀正月。[二]二千石以上上殿稱萬歲。[三]舉觴御坐前。司空奉羹，大司農奉飯，奏食舉之樂。百官受錫宴饗，大作樂。[四]其每朔，唯十月旦從故事者，高祖定秦之月，元年歲首也。[五]　　注[一]獻帝起居注曰：「舊典，巿長執鴈，建安八年始令執雉。」

注[二]決疑要注曰：「古者朝會皆執贄，侯、伯執圭，子、男執璧，孤執皮帛，卿執羔，大夫執鴈，士執雉。漢、魏粗依其制，正旦大會，諸侯執玉璧，薦以鹿皮，公卿已下所執如古禮。古者衣皮，故用皮帛為幣。玉以象德，璧以稱事。不以貨沒禮，庶羞不踰牲，宴衣不喻祭服，輕重之宜也。」

注[三]蔡邕獨斷曰：「三公奉璧上殿，向御坐，北面，太常贊曰：『皇帝為君興。』三公伏，皇帝坐，乃進璧。古語曰『御坐則起』，此之謂也。」

注[四]蔡質漢儀曰：「正月旦，天子幸德陽殿，臨軒。公、卿、將、大夫、百官各陪*[位]*朝賀。蠻、貊、胡、羌朝貢畢，見屬郡計吏，皆*[陛]*覲，庭燎。

宗室諸劉*(雜)**[親]*會，萬人以上，立西面。位*(公納薦太官賜食酒西入東出)*既定，上壽。*[腢]*計吏中庭北面立，太官上食，賜腢臣酒食，*[西入東出]*。*(貢事)*御史四人執法殿下，虎賁、羽林*[張]**(弧)*弓*(撮)**[挾]*矢，陛戟左右，戎頭偪脛陪前向後，左右中郎將*(住)**[位]*東*(西)**[南]*，羽林、虎賁將*(住)**[位]*東北，五官將*(住)**[位]*中央，悉坐就賜。作九賓*(徹)**[散]*樂。捨利*[獸]*從西方來，戲於庭極，乃畢入殿前，激水化為比目魚，跳躍嗽水，作霧鄣日。畢，化成黃龍，長八丈，出水遨戲於庭，炫耀日光。以兩大絲繩系兩柱*(中頭)*閒，相去數丈，兩倡女對舞，行於繩上，對面道逢，切肩不傾，又蹋局出身，藏形於斗中。鐘磬並作，*[倡]*樂畢，作魚龍曼延。小黃門吹三通，謁者引公卿腢臣以次拜，微行出，罷。卑官在前，尊官在後。德陽殿周旋容萬人。陛高二丈，皆文石作壇。激沼水於殿下。畫屋朱梁，玉階金柱，刻鏤作宮掖之好，廁以青翡翠，一柱三帶，韜以赤緹。天子正旦節，會朝百僚於此。自到偃師，去宮四十三里，望朱崔五闕、德陽，其上鬱律與天連。」雒陽宮閣簿云：「德陽宮殿南北行七丈，東西行三十七丈四尺。」

注[五]蔡邕曰：「腢臣朝見之儀，視不晚朝十月朔之故，以問胡廣。廣曰：『舊儀，公卿以下每月常朝，先帝以其頻，故省，唯六月、十月朔朝。後復以六月朔盛暑，省之。』」蔡邕禮樂志曰：「漢樂四品：一曰大予樂，典郊廟、上陵、殿諸食舉之樂。郊樂，易所謂『先王以作樂崇德，殷薦上帝』，周官『若樂六變，則天神皆降，可得而禮也』。宗廟樂，虞書所謂『琴瑟以詠，祖考來假』，詩云『肅雍和鳴，先祖是聽』。食舉樂，王制謂『天子食舉以樂』，周官『王大食則令奏鐘鼓』。二曰周頌雅樂，典辟雍、饗射、六宗、社稷之樂。辟雍、饗射，孝經所謂『移風易俗，莫善於樂』，禮記曰『揖讓而治天下者，禮樂之謂也』。社稷，*[詩]*所謂『琴瑟擊鼓，以御田祖』者也。禮記曰『夫樂施於金石，越於聲音，用乎宗廟、社稷，事乎山川、鬼神』，此之謂也。三曰黃門鼓吹，天子所以宴樂腢臣，詩所謂『坎坎鼓我，蹲蹲舞我』者也。其短簫、鐃歌，軍樂也。其傳曰『黃帝、岐伯所作，以建威揚德，風勸士』也。蓋周官所謂『王[師]大*(捷)**[獻]*則令凱樂，軍大獻則令凱歌』也。孝章皇帝親著歌詩四章，列在食舉，又制雲台十二門詩，各以其月祀而奏之。熹平四年正月中，出雲台十二門新詩，下大予樂官習誦，被聲，與舊詩並行者，皆當撰錄，以成樂志。」

校勘記
三一一七頁六行郡國上雨澤若少*(府)*郡縣各掃除社稷校補引侯康說，謂「府」字衍。按：通典無「府郡縣」三字，通志無「府」字。盧校並刪「郡縣」二字。則下「各」字無所屬。今依侯康說，刪「府」字。

三一一七頁七行反拘朱索*[縈]*社據盧校補。按：通典有「縈」字。

三一一七頁九行政不善與民失職與按：今本公羊傳何注「善」作「一」，與「職」□韻。

三一一七頁一一行或*(怒)**[攻]*焉何*(如)*也據盧校改刪。按：通典作「或攻焉」。御覽五百二十五引「何如也」作「何也」。盧云「如」字可省。

三一一八頁一行*(貞)**[直]*行其道而不*(忘)**[忌]*其難據盧校改，與通典合。

三一一八頁三行女獨擇寬大便處移巿按：盧云「女」字疑衍。又按：「大」原斗「太」，逕改正。

三一一八頁四行大雩夏祭天名按：「大」原斗「天」，逕改正。

三一一八頁一０行家人祠戶按：「戶」原斗「同」，逕改正。

三一一八頁一一行具清酒*(搏)**[膊]*脯據盧校改，下同。按：通考作「搏」，通典作「膊」。校補謂搏與膊通，說文作「脯膊」。

三一一八頁一四行*(諸裡)**[鑿]*社通之於閭外之溝據盧校改。

三一一八頁一五行置水蝦罶焉按：蘇輿春秋繁露義證雲通典無此五字，疑衍文。

三一一八頁一七行聞*(彼)*鼓聲據盧校刪。按：通考有「彼」字，通典作「聞鼓」，無「彼」字、「聲」字。

三一一八頁一七行取死人骨埋之按：通考「人」作「灰」。

三一一八頁一七行決信道橋之壅塞不行者決瀆之按：蘇輿雲疑當作「決瀆之不行者」，通典作「通橋道之壅塞」。

三一一九頁二行更大浚井按：「大」一本作「火」。蘇輿雲藝文類聚「火」作「水」，疑是。

三一一九頁四行*[各]*長三丈五尺據盧校補。按：通典有「各」字。

三一一九頁七行令縣邑一徙巿按：通典「令縣邑」下有「十日」二字。

三一一九頁八行祭之以*(毋)**[母]*□五據汲本改。按：通考作「母」，注云「母音模，禮謂之淳母」。

三一一九頁一二行其神*(太)**[少]*昊據盧校改。按：盧依通典改。

三一二０頁四行□赤皁染羽為之也汲本「皁」作「草」。按：盧雲此注全是後人妄補綴。考地官舞師「皇舞」，康成不從故事作「□」，又春官樂師注亦作「皇」。惟考工記「鐘氏染羽，以朱湛丹秫」，鄭司農云「丹秫，赤粟」，今此注作康成，亦是誤記。「皁」毛本作「草」，是古皁字，然亦誤，當作「粟」。

三一二０頁六行成帝三年六月始命諸官止雨汲本、殿本「三」作「二」。按：惠棟謂北宋本作「五」。盧雲通典、通志皆作「五」，但成帝屢改元，無五年。

三一二０頁七行絲*(維)**[離]*屬據盧校改。按：盧雲通典、通志俱作「屬離」。

三一二０頁一二行謁者贊皇太子臣某*(甲)**[中]*謁者稱制曰可據汲本改。按：盧云「謁者贊皇太子臣某」句，「甲」乃「中」之鬥。又校補引柳從辰說，謂成帝建始四年罷中書官，以中書為中謁者令，見漢舊儀，作「甲」非。

三一二０頁一四行謁者引當拜*[者]*前據盧校補。按：通典有「者」字。

三一二一頁二行王公再拜頓首三*(下)*據盧校刪。按：盧雲通典「王公」作「當受策者」。

三一二一頁三行某公某初*[除]*謝據盧校補。按：通典有「除」字。

三一二一頁三行贊者立曰*(謝)*皇帝為公興*(皆冠)**[重坐受策者拜]*謝起就位據盧校刪補，與通典合。

三一二一頁六行丁孚漢儀有夏勤策文按：「勤」原斗「動」，逕改正。

三一二一頁六行維元初六年三月按：盧雲案安帝紀，永初三年四月丙寅大鴻臚夏勤為司徒。若元初時，劉愷乃代勤者。

三一二一頁八行勤*(而)**[其]*戒之據盧校改，與通典合。

三一二一頁一四行制曰可按：「可」下原衍「之」字，逕刪。

三一二一頁一四行維建寧四年七月乙未集解引錢大昕說，謂靈帝紀作「七月癸丑」。今按：靈帝建寧四年七月己未朔，無乙未、癸丑。

三一二一頁一五行宋貴人*(乘)**[秉]*淑媛之懿據汲本改。

三一二一頁一六行*(人)**[僉]*曰宜哉據汲本改，與通典合。

三一二一頁一六行以*(臨)**[母]*兆民據盧校改，與通典合。

三一二二頁一行今使太尉襲持節奉璽綬按：集解引錢大昕說，謂案靈帝紀，太尉聞人襲以三月免官，此立後乃在七月，或紀所書月日誤。

三一二二頁二行太尉住蓋下「住」原斗「注」，逕據汲本、殿本改正。按：通典作「太尉立階下」。

三一二二頁三行長*(樂)**[秋]*太僕據盧校改。按：盧雲通典「樂」作「秋」，是。

三一二二頁六行彌牟*[樸]*蠱鐘據汲本、殿本補。按：集解引錢大昕說，謂彌牟五字未詳。

三一二二頁七行以桃印長六寸方三寸按：盧雲宋志「印」作「卯」。

三一二二頁八行慎其閉塞按：「塞」原斗「寒」，逕改正。

三一二二頁一０行消石冶皆絕止按：「冶」原斗「治」，逕改正。

三一二二頁一一行*[湯]*始得伊尹據汲本、殿本補。

三一二二頁一二行誰能出不由戶*(者)*據汲本、殿本刪。

三一二二頁一二行欲人之子孫蕃*(植)**[殖]*據殿本改。

三一二三頁三行迎氣*[於]*白郊據汲本、殿本補。

三一二三頁五行立秋之日*(自)**[白]*郊禮畢據盧校改。按：盧雲通典同，今從宋志。

三一二三頁六行載*[以]*獲車馳*(駟)*送陵廟據盧校補刪。按：盧雲通典有「以」字，此脫。「駟」字衍，宋志無。

三一二三頁七行*[於是乘輿]*還宮據集解引惠棟說補。

三一二三頁九行烹鮮時有司*[告]*據盧校改。

三一二三頁一０行天子乃厲*(□)**[飾]*盧云「□」當作「飾」，月令正義雲俗本作「飭」，此又轉鬥。今據改。

三一二三頁一０行所以教兆民*(載)*戰事也據盧校刪。

三一二三頁一三行引*(閾)**[關]*蹋踘之屬也據盧校改。

三一二四頁四行巡狩*[校]*獵還據汲本、殿本補。

三一二四頁五行公卿*[親]*識顏色據汲本、殿本補。

三一二四頁一０行膢臘而寘水按：校補謂今風俗通「寘」作「買」，今韓非子「寘水」作「相遺以水」。

三一二四頁一一行又曰*(當)**[嘗]*新始殺*[也]*食*[新]*曰貙膢據盧校刪補，與今風俗通合。

三一二四頁一三行王杖長*[九]*尺據盧校補。按：盧雲據御覽七百十補。

三一二五頁一二行*(郎)**[即]*坐於端門左塾據汲本改。

三一二五頁一二行*(太子)**[大予]*具樂器據盧校改。按：集解引錢大昕說，謂「太子」當作「大予」，又引惠棟說，謂當作「太常」。觀下文引蔡邕禮樂志，漢樂四品，一曰大予樂，則錢說是。

三一二六頁五行皆音以竽按：集解引黃山說，謂此承上「閒音以竽」言，「皆」下當脫「閒」字。

三一二六頁七行否則召太史令各板書按：校補引錢大昭說，謂「板書」閩本作「書板」。

三一二六頁八行施當軒北面稽首按：盧云「施」疑「旋」之鬥。

三一二六頁九行太史令前*(曰)**[白]*禮畢據盧校改。按：集解引惠棟說，謂北宋本作「白」。

三一二六頁一二行故八士*(曰)*或調陰陽據盧校刪。

三一二六頁一六行琴音調則四海合歲氣百川一合德按：盧云「一」或作「以」。

三一二七頁四行迎送*(凡田獵)**[五日臘]*者歲終大祭據殿本改，與盧校本獨斷合。

三一二七頁八行秦靜曰按：「秦」原斗「泰」，逕改正。

三一二八頁四行司馬闕門門外按：集解引黃山說，謂秦蕙田據舊本，「門外」作「之外」。

三一二八頁五行郁櫑汲本、殿本「櫑」作「儡」，注同。文選東京賦作「壘」。按：郁儡之「儡」或作「壘」，無作「櫑」者，疑此誤。

三一二八頁八行是為*(虎)**[虐鬼]*據盧校改。按：虐即瘧字，虎與虐形近而鬥。文選東京賦注正作「瘧鬼」。

三一二八頁八行一居人宮室區隅*(漚庾)*按：文選東京賦注無「漚庾」二字，當即「區隅」之音注，而誤入正文者，今刪。

三一二八頁一一行方相帥百隸及童*(女)**[子]*據盧校改。按：文選注作「子」。

三一二八頁一三行*(捐)**[捎]*魑魅據盧校改。按：文選注作「捎」。

三一二八頁一六行*(臣)**[韋]*昭曰木石*[謂]*山*[怪]*也據盧校改。按：此劉昭引韋昭注國語文，「臣」當作「韋」。「木石山怪也」今國語韋昭注作「木石謂山也」，盧依韋注改。

三一二八頁一六行越人謂*[之]*山□據汲本、殿本補。按：「□」今國語韋注作「繅」。

三一二八頁一六行好學人聲按：今國語韋注「學」作「□」。

三一二九頁一行一名沐□按：汲本、殿本「□」作「□」，盧文弨依國語韋注改為「腫」。

三一二九頁一二行尚書令各五千按：盧云「令」下疑脫「史」字。

三一二九頁一三行以為當祠門戶直按：「噹」原斗「富」，逕據汲本、殿本改正。

三一二九頁一五行是月之*(會)**[昏]*建丑據盧校改。

三一三０頁四行周禮*(曰)*府史以下據盧校刪。

三一三０頁六行每*(月朔)*歲首*[正月]*據盧校改。按：盧云「每月朔歲首」鬥，今從通典。

三一三一頁一行百官各陪*[位]*朝賀據盧校補，與通典合。

三一三一頁二行皆*[陛]*覲據汲本、殿本補。

三一三一頁二行宗室諸劉*(雜)**[親]*會萬人以上據盧校改，與通典合。

三一三一頁二行位*(公納薦太官賜食酒西入東出)*既定據盧校刪，與通典合。

三一三一頁三行*[腢]*計吏中庭北面立據盧校補。按：通典無「立」字。

三一三一頁三行太官上食賜腢臣酒食*[西入東出]*據盧校補。按：通典作「太官賜酒食，西入東出」。

三一三一頁三行*(貢事)*御史四人執法殿下據盧校刪。

三一三一頁三行虎賁羽林*[張]**(弧)*弓*(撮)**[挾]*矢據盧校改，與通典合。

三一三一頁四行左右中郎將*(住)**[位]*東*(西)**[南]*據盧校改，與通典合。

三一三一頁五行作九賓*(徹)**[散]*樂據盧校改，與通典合。

三一三一頁五行捨利*[獸]*從西方來據盧校補，與通典合。

三一三一頁六行以兩大絲繩系兩柱*(中頭)*閒按：通典作「又以絲繩系兩柱閒」，無「中頭」二字，今據刪。

三一三一頁七行*[倡]*樂畢作魚龍曼延據盧校補，與通典合。

三一三一頁八行陛高二丈按：通典「二丈」作「一丈」。

三一三一頁九行激沼水於殿下按：盧雲此六字衍，通典無。

三一三一頁九行玉階金柱按：通典「階」作「陛」。

三一三一頁一七行*[詩]*所謂琴瑟擊鼓據殿本補。

三一三二頁二行王*[師]*大*(捷)**[獻]*則令凱樂據盧校改。按：周禮「令」下有「奏」字。


Chinese text: This work was published before January 1, 1923, and is in the
public domain worldwide because the author died at least 100 years ago.
