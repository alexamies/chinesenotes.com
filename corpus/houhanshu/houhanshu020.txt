馮異
馮異字公孫，潁川父城人也。好讀書，能《左氏春秋》、《孫子兵法》。

漢兵起，異以郡掾監五縣，與父城長苗萌共城守，為王莽拒漢。光武略地潁川，攻父城不下，屯兵巾車鄉。異間出行屬縣，為漢兵所執。時異從兄孝及同郡丁綝、呂晏，並從光武，因共薦異，得召見。異曰：『異一夫之用，不足為強弱。有老母在城中，願歸據五城，以效功報德。』光武曰：『善。』異歸，謂苗萌曰：『今諸將皆壯士屈起，多暴橫，獨有劉將軍所到不虜掠。觀其言語舉止，非庸人也，可以歸身。』苗萌曰：『死生同命，敬從子計。』光武南還宛，更始諸將攻父城者前後十餘輩，異堅守不下；及光武為司隸校尉，道經父城，異等即開門奉牛、酒迎。光武署異為主簿，苗萌為從事。異因薦邑子銚期、叔壽、段建、左隆等，光武皆以為椽史，以至洛陽。

更始數欲遣光武徇河北，諸將皆以為不可。是時，左丞相曹竟子詡為尚書，父子用事，異勸光武厚結納之。及度河北，詡有力焉。

自伯升之敗，光武不敢顯其悲戚，每獨居，輒不禦酒肉，枕席有涕泣處。異獨叩頭寬譬哀情。光武止之曰：『卿勿妄言。』異復因間進說曰：『天下同苦王氏，思漢久矣。今更始諸將從橫暴虐，所至虜掠，百姓失望，無所依載。今公專命方面，施行恩德。夫有桀、紂之亂，乃見湯、武之功；人久饑渴，是為充飽。宜急分遣官屬，徇行郡縣，理冤結，布惠澤。』光武納之。至邯鄲，遣異與銚期乘傳撫循屬縣，錄囚徒，存鰥寡，亡命自詣者除其罪，陰條二千石長吏同心及不附者上之。

及王郎起，光武自薊東南馳，晨夜草舍，至饒陽無蔞亭。時天寒烈，眾皆饑疲，異上豆粥。明旦，光武謂諸將曰：『昨得公孫豆粥，饑寒俱解』及至南宮，遇大風雨，光武引車入道傍空舍，異抱薪，鄧禹熱火，光武對竈燎衣。異復進麥飯菟肩。因復度虖沱河至信都，使異別收河間兵。還，拜偏將軍。從破王郎，封應侯。

異為人謙退不伐，行與諸將相逢，輒引車避道。進止皆有表識，軍中號為整齊。每所止舍，諸將並坐論功，異常獨屏樹下，軍中號曰『大樹將軍』。及破邯鄲，乃更部分諸將，各有配隸。軍士皆言願屬大樹將軍，光武以此多之。別擊破鐵脛於北平，又降匈奴於林闟頓王，因從平河北。

時，更始遣舞陰王李軼、廩丘王田立、大司馬朱鮪、白虎公陳僑將兵號三十萬，與河南太守武勃共守洛陽。光武將北徇燕、趙，以魏郡、河內獨不逢兵，而城邑宗，倉廩實，乃拜寇恂為河內太守，異為孟津將軍，統二郡軍河上，與恂合執，以拒朱鮪等。

異乃遺李軼書曰：『愚聞明鏡所以照形，往事所以知今。昔微子去殷而入周，項伯畔楚而歸漢。周勃迎代王而黜少帝，霍光尊孝宣而廢昌邑。彼皆畏天知命，睹存亡之符，見廢興之事，故能成功於一時，垂業於萬世也。茍令長安尚可扶助，延期歲月，疏不間親，遠不逾近，季文豈能居一隅哉？今長安壞亂，赤眉臨郊，王侯構難。大臣乖離，綱紀已絕，四方分崩，異姓並起，是故蕭王跋涉霜雪，經營河北。方今英俟雲集，百姓風靡，雖邠歧慕周，不足以喻。季文誠能覺悟成敗，亟定大計，論功古人，轉禍為福，在此時矣。如猛將長驅，嚴兵圍城，雖有悔恨，亦無及已。』

初，軼與光武首結謀約，加相親愛，及更始立，反共陷伯升。雖知長安已危，欲降又不自安。乃報異書曰：『軼本與蕭王首謀造漢，結死生之約，同榮枯之計。今軼守洛陽，將軍鎮孟津，俱據機軸，千載一會，思成斷金。惟深達蕭王，願進愚策，以佐國安人。』軼自通書之後，不復與異爭鋒，故異因此得北攻天井關，拔上黨兩城，又南下河南成臯已東十三縣，及諸屯集，皆平之，降者十餘萬。武勃將萬餘人攻諸畔者，異引軍度河，與勃戰於士鄉下，大破斬勃，獲首五千餘級，軼又閉門不救。異見其信效，具以奏聞。光武故宣露軼書，令朱鮪知之。鮪怒，遂使人刺殺軼。由是城中乖離，多有降者。鮪乃遣討難將軍蘇茂將數萬人攻溫，鮪自將數萬人攻平陰以綴異。異遣校尉護軍將兵，與寇恂合擊茂，破之。異因度河擊鮪，鮪走；異追至洛陽，環城一匝而歸。

移檄上伏，諸將皆入賀，並勸光武即帝位。光武乃召異詣鄗，問四方動靜。異曰：『三王反畔，更始敗亡，天下無主，宗廟之憂，在於大王。宜從眾議，上為社稷，下為百姓。』光武曰：『我昨夜夢乘赤龍上天，覺悟，心中動悸』異因下席再拜賀曰：『此天命發於精神。心中動悸，大王重慎之性也。』異遂與諸將軍議上尊號。

建武二年春，定封異陽夏侯。引擊陽翟賊嚴終、趙根，破之。詔異歸家上冢，使太中大夫賫牛、酒，令二百里內太守、都尉已下及宗族會焉。

時，赤眉、延岑暴亂三輔，郡縣大姓各擁兵眾，大司徒鄧禹不能定，乃遣異代禹討之。車駕送至河南，賜以乘輿七尺具劍。敕異曰：『三輔遭王莽、更始之亂，重以赤眉、延岑之酷，元元塗炭，無所依訴。今之征伐，非必略地屠城，要在平定安集之耳。諸將非不健鬥，然好虜掠。卿本能禦吏士，念自修敕，無為郡縣所苦。』異頓首受命，引而西，所至皆布威信。弘農群盜稱將軍者十餘輩，皆率眾降異。

異與赤眉遇於華陰，相拒六十餘日，戰數十合，降其將劉始、王宣等五千餘人。三年春，遣使者即拜異為征西大將軍。會鄧禹率車騎將軍鄧弘等引歸，與異相遇，禹、弘要異共攻赤眉。異曰：『異與賊相拒且數十日，雖屢獲雄將，餘眾尚多，可稍以恩信傾誘，難卒用兵破也。上今使諸將屯黽池要其東，而異擊其西，一舉取之，此萬成計也。』禹、弘不從。弘遂大戰移日，赤眉陽敗，棄輜重走。車皆載土，以豆覆其上，兵士饑，爭取之。赤眉引還擊弘，弘軍潰亂。異與禹合兵救之，赤眉小卻。異以士卒饑倦，可且休，禹不聽，復戰，大為所敗，死傷者三千餘人。禹得脫歸宜陽。異棄馬步走上回谿阪，與麾下數人歸營。復堅壁，收其散卒，招集諸營保數萬人，與賊約期會戰。使壯士變服與赤眉同，伏於道側。旦日，赤眉使萬人攻異前部，異裁出兵以救之。賊見勢弱，遂悉眾攻異，異乃縱兵大戰。日昃，賊氣衰，伏兵卒起，衣服相亂，赤眉不復識別，眾遂驚潰。追擊，大破於崤底，降男女八萬人。餘眾尚十餘萬，東走宜陽降。璽書勞異曰：『赤眉破平，士吏勞苦，始雖垂翅回谿，終能奮翼黽池，可謂失之東隅，收之桑榆。方論功賞，以答大勛。』

時，赤眉雖降，眾寇猶盛：延岑據藍田，王歆據下邽，芳丹據新豐，蔣震據霸陵，張邯據長安，公孫守據長陵，楊周據谷口，呂鮪據陳倉，角閎據汧，駱延據盩厔，任良據鄠，汝章據槐里，各稱將軍，擁兵多者萬餘，少者數千人，轉相攻擊。異且戰且行，屯軍上林苑中。延岑既破赤眉，自稱武安王，拜置牧守，欲據關中，引張邯、任良共攻異。異擊破之，斬首千餘級，諸營保守附岑者皆來降歸異。岑走攻析，異遣復漢將軍鄧曄、輔漢將軍於匡要擊岑，大破之，隆其將蘇臣等八千餘人。岑遂自武關走南陽。

時，百姓饑餓，人相食，黃金一斤易豆五升。道路斷隔，委輸不至，軍士委以果實為糧。詔拜南陽趙匡為右扶風，將兵助異，並送縑谷，軍中皆稱萬歲。異兵食漸盛，乃稍誅擊豪傑不從令者，褒賞降附有功勞者，悉遣其渠帥詣京師，散其眾歸本業。威行關中，惟呂鮪、張邯、蔣震遣使降蜀，其餘悉平。

明年，公孫述遣將程焉，將數萬人就呂鮪出屯陳倉。異與趙匡迎擊，大破之，焉退走漢川。異追戰於箕谷，復破之，還擊破呂鮪，營保降者甚眾。其後蜀復數遣將間出，異輒摧挫之。懷來百姓，申理枉結，出入三歲，上林成都。

異自以久在外，不自安，上書思慕闕廷，願親帷幄，帝不許。後人有章言異專制關中，斬長安令，威權至重，百姓歸心，號為『咸陽王』。帝使以章示異。異惶懼，上書謝曰：『臣本諸生，遭遇受命之會，充備行伍，過蒙恩私，位大將，爵通侯，受任方面，以立微功，皆自國家謀慮，愚臣無所能及。臣伏自思惟：以詔敕戰攻，每輒如意；時以私心斷決，未嘗不有悔。國家獨見之明，久而益遠，乃知「性與天道，不可得而聞也」。當兵革始起，擾攘之時，豪傑競逐，迷惑千數。臣以遭遇，托身聖明，在傾危混淆之中，尚不敢過差，而況天下平定，上尊下卑，而臣爵位所蒙，巍巍不測乎？誠冀以謹敕，遂自終始。見所示臣章，戰栗怖懼。伏念明主知臣愚性，固敢因緣自陳。』詔報曰：『將軍之於國家，義為君臣，恩猶父子。何嫌何疑，而有懼意？』

六年春，異朝京師。引見，帝謂公卿曰：『是我起兵時主簿也。為吾披荊棘，定關中。』既罷，使中黃門賜以珍寶、衣服、錢、帛。詔曰：『倉卒無蔞亭豆粥，虖沱河麥飯，厚意久不報。』異稽首謝曰：『臣聞管仲謂桓公曰：「願君無忘射鉤，臣無忘檻車。」齊國賴之。臣今亦願國家無忘河北之難，小臣不敢忘巾車之恩。』後數引宴見，定議圖蜀，留十餘日，令異妻子隨異還西。

夏，遣諸將上隴，為隗囂所敗，乃詔異軍栒邑。未及至，隗囂乘勝使其將王元、行巡將二萬餘人下隴，因分遣巡取栒邑。異即馳兵，欲先據之。諸將皆曰：『虜兵盛而新乘勝，不可與爭，宜止軍便地，徐思方略。』異曰：『虜兵臨境，忸忕小利，遂欲深入。若得栒邑，三輔動搖，是吾憂也。夫「攻者不足，守者有餘」。今先據城，以逸待勞，非所以爭也。』潛往閉城，偃旗鼓。行巡不足，馳赴之。異乘其不意。卒擊鼓建旗而出。巡軍驚亂奔走，追擊數十里，大破之。祭遵亦破王元於汧。於是北地諸豪長耿定等，悉畔隗囂降。異上書言狀，不敢自伐。諸將或欲分其功，帝患之。乃下璽書曰：『制詔大司馬，虎牙、建威、漢忠、捕虜、武威將軍：虜兵猥下，三輔驚恐。栒邑危亡，在於旦夕。北地營保，按兵觀望。今偏城獲全，虜兵挫折，使耿定之屬，復念君臣之義。征西功若丘山，猶自以為不足。孟之反奔而殿，亦何異哉？今遣太中大夫賜征西吏士死傷者醫藥、棺斂，大司馬已下親吊死問疾，以崇謙讓。』於是使異進軍義渠，並領北地太守事。

青山胡率萬餘人降異。異又擊盧芳將賈覽、匈奴薁日逐王，破之。上郡、安定皆降，異復領安定太守事。九年春，祭遵卒，詔異守征虜將軍，並將其營。及隗囂死，其將王元、周宗等復立囂子純，猶總兵據冀，公孫述遣將趙匡等救之，帝復令異行天水太守事。攻匡等且一年，皆斬之。諸將共攻冀，不能拔，欲且還休兵，異固持不動，常為眾軍鋒。

明年夏，與諸將攻落門，未拔，病發，薨於軍，謚曰節侯。

長子彰嗣。明年，帝思異功，復封彰弟為析鄉侯。十三年，更封彰東緡侯，食三縣。永平中，徙封平鄉侯。彰卒，子普嗣，有罪，國除。

永初六年，安帝下詔曰：『夫仁不遺親，義不忘勞，興滅繼絕，善善及子孫，古之典也。昔我光武受命中興，恢弘聖緒，橫被四表，昭假上下，光耀萬世，祉祚流衍，垂於罔極。予末小子，夙夜永思，追惟勛烈，披圖案籍，建武元功二十八將，佐命虎臣，讖記有征。蓋蕭、曹紹封，傳繼於今；況此未遠，而或至乏祀，朕其湣之。其條二十八將無嗣絕世，若犯罪奪國，其子孫應當統後者，分別署狀上。將及景風，章敘舊德，顯茲遺功焉。』於是紹封普子晨為平鄉侯。明年，二十八將絕國者，皆紹封焉。

岑彭
岑彭字君然，南陽棘陽人也。王莽時，守本縣長。漢兵起，攻拔棘陽，彭將家屬奔前隊大夫甄阜。阜怒彭不能固守，拘彭母妻，令效功自襯。彭將賓客戰鬥甚力。及甄阜死，彭被創，亡歸宛，與前隊貳嚴說共城守。漢兵攻之數月，城中糧盡，人相食，彭乃與說舉城降。

諸將欲誅之，大司徒伯升曰：『彭，郡之大吏，執心堅守，是其節也。今舉大事，當表義士，不如封之，以勸其後。』更始乃封彭為歸德侯，令屬伯升。及伯升遇害，彭復為大司馬朱鮪校尉，從鮪擊王莽楊州牧李聖，殺之，定淮陽城。鮪薦彭為淮陽都尉。更始遣立威王張卬與將軍徭偉鎮淮陽。偉反，擊走卬。彭引兵攻偉，破之。遷潁川太守。

會舂陵劉茂起兵，略下潁川，彭不得之官，乃與麾下數百人從河內太守邑人韓歆。會光武徇河內，歆議欲城守，彭止不聽。既而光武至懷，歆迫急迎降。光武知其謀，大怒，收歆置鼓下，將斬之。召見彭，彭因進說曰：『今赤眉入關，更始危殆，權臣放縱，矯稱詔制，道路阻塞，四方蜂起，群雄競逐，百姓無所歸命。竊聞大王平河北，開王業，此誠皇天祐漢，士人之福也。彭幸蒙司徒公所見全濟，未有報德，旋被禍難，永恨於心。今復遭遇，願出身自效。』光武深接納之。彭因言韓歆南陽大人，可以為用。乃貰歆，以為鄧禹軍師。

更始大將軍呂植將兵屯淇園，彭說降之，於是拜彭為刺奸大將軍，使督察眾營，授以常所持節，從平河北。光武即位，拜彭廷尉，歸德侯如故，行大將軍事。與大司馬吳漢，大司空王梁，建義大將軍朱祐，右將軍萬脩，執金吾賈復，驍騎將軍劉植，楊化將軍堅鐔，積射將軍侯進，偏將軍馮異、祭遵、王霸等，圍洛陽數月。朱鮪等堅守不肯下。帝以彭嘗為鮪校尉，令往說之。鮪在城上，彭在城下，相勞苦歡語如平生。彭因曰：『彭往者得執鞭侍從，蒙薦舉拔擢，常思有以報恩。今赤眉已得長安，更始為三王所反，皇帝受命，平定燕、趙，盡有幽、冀之地，百姓歸心，賢俊雲集，親率大兵，來攻洛陽。天下之事，逝其去矣。公雖嬰城固守，將何待乎？』鮪曰：『大司徒被害時，鮪與其謀，又諫更始無遣蕭王北伐，誠自知罪深。』彭還，具言於帝。帝曰：『夫建大事者，不忌小怨。鮪今若降，官爵可保，況誅罰乎？河水在此，吾不食言。』彭復往告鮪，鮪從城上下索曰：『必信，可乘此上。』彭趣索欲上。鮪見其誠，即許降。後五日，鮪將輕騎詣彭。顧敕諸部將曰：『堅守待我。我若不還，諸君徑將大兵上轘轅，歸郾王。』乃面縛，與彭俱詣河陽。帝即解其縛，召見之，復令彭夜送鮪歸城。明旦，悉其眾出降，拜鮪為平狄將軍，封扶溝侯。鮪，淮陽人，後為少府，傳封累代。

建武二年，使彭擊荊州，下犨、葉等十餘城。是時，南方尤亂。南郡人秦豐據黎丘，自稱楚黎王，略十有二縣；董訢起堵鄉；許邯起杏；又，更始諸將各擁兵據南陽諸城。帝遣吳漢伐之，漢軍所過多侵暴。時，破虜將軍鄧奉謁歸新野，怒吳漢掠其鄉里，遂反，擊破漢軍，獲其輜重，屯據淯陽，與諸賊合從。秋，彭破杏，降許邯，遷征南大將軍。復遣朱祐、賈復及建威大將軍耿弇，漢忠將軍王常，武威將軍郭守，越騎將軍劉宏，偏將軍劉嘉、耿植等，與彭並力討鄧奉。先擊堵鄉，而奉將萬餘人救董。、奉皆南陽精兵，彭等攻之，連月不克。三年夏，帝自將南征，至葉，董訁斤別將將數千人遮首，車騎不可得前。彭奔擊，大破之。帝至堵陽，鄧奉夜逃歸淯陽，董訁斤降。彭復與耿弇、賈復及積弩將軍傅俊、騎都尉臧宮等從追鄧奉於小長安，帝率諸將親戰，大破之。奉迫急，乃降。帝憐奉舊功臣，且釁起吳漢，欲全宥之。彭與耿弇諫曰：『鄧奉背恩反逆，暴師經年，致賈復傷痍，朱祐見獲。陛下既至，不知悔善，而親在行陳，兵敗乃降。若不誅奉，無以懲惡。』於是斬之。奉者，西華侯鄧晨之兄子也。

車駕引還，令彭率傅俊、臧宮、劉宏等三萬餘人南擊秦豐，拔黃郵，豐與其大將蔡宏拒彭等於鄧，數月不得進。帝怪以讓彭，彭懼，於是夜勒兵馬，申令軍中，使明旦西擊山都。乃緩所獲虜，令得逃亡，歸以告豐，豐即采其軍西邀彭。彭乃潛兵度沔水，擊其將張楊於阿頭山，大破之。從川谷間伐木開道，直襲黎丘，擊破諸屯兵。豐聞大驚，馳歸救之。彭與諸將依東山為營，豐與蔡宏夜攻鼓，彭豫為之備，出兵逆擊之，豐敗走，追斬蔡宏。更封彭為舞陰侯。

秦豐相趙京舉宜城降，拜為成漢將軍，與彭共圍豐於黎丘。時田戎擁眾夷陵，聞秦豐被圍，懼大兵方至，欲降。而妻兄辛臣諫戎曰：『今四方豪傑各據郡國，洛陽地如掌耳，不如按甲以觀其變。』戎曰：『以秦王之強，猶為征南所圍，豈況吾邪？降計決矣。』四年春，戎乃留辛臣守夷陵，自將兵沿江溯沔止黎丘，刻期日當降，而辛臣於後盜戎珍寶，從間道先降於彭，而以書招戎。戎疑必賣己，遂不敢降，百反與秦豐合，彭出兵攻戎，數月，大破之，其大將伍公詣彭降，戎亡歸夷陵。帝幸黎丘勞軍，封彭吏士有功者百餘人。彭攻秦豐三歲，斬首九萬餘級，豐餘兵裁千人，又城中食且盡。帝以豐轉弱，令朱祐代彭守之，使彭與傅俊南擊田戎，大破之，遂拔夷陵，追至秭歸。戎與數十騎亡入蜀，盡獲其妻子士眾數萬人。

彭以將伐蜀漢，而夾川谷少，水險難漕運，留威虜將軍馮駿軍江州，都尉田鴻軍夷陵，領軍李玄軍夷道，自引兵還屯津鄉，當荊州要會，喻告諸蠻夷，降者奏封其君長。初，彭與交阯牧鄧讓厚善，與讓書陳國家威德，又遣偏將軍屈充移檄江南，班行詔命。於是讓與江夏太守侯登、武陵太守王堂、長沙相韓福、桂陽太守張隆、零陵太守田翕、蒼梧太守杜穆、交恥太守錫光等，相率遣使貢獻，悉封為列侯。或遣子將兵助彭征伐。於是江南之珍始流通焉。

六年冬，征彭詣京師，數召宴見，厚加賞賜。復南還津鄉，有詔過家上冢，大長稱以朔望問太夫人起居。

八年，彭引兵從車駕破天水，與吳漢圍隗囂於西域。時，公孫述將李育將兵救囂，守上邽，帝留蓋延、聯弇圍之，而車駕東歸。敕彭書曰：『兩城若下，便可將兵南擊蜀虜。人若不知足，既平隴，復望蜀。每一發兵，頭須為白。』彭遂壅谷水灌西城，城未沒丈餘，囂將行巡、周宗將蜀救兵到，囂得出還冀。漢軍食盡，燒輜重，引兵下隴，延、弇亦相隨而退。囂出兵尾擊諸營，彭殿為後拒，故諸將能全師東歸。彭還津鄉。

九年，公孫述遣其將任滿、田戎、程汎，將數萬人乘枋箄下江關，擊破馮駿及田鴻、李玄等。遂拔夷道、夷陵，據荊門、虎牙。橫江水起浮橋、鬥樓，立欑柱絕水道，結營山上，以拒漢兵。彭數攻之，不利，於是裝直進樓船、冒突露橈數千艘。

十一年春，彭與吳漢及誅虜將軍劉隆、輔威將軍臧宮、驍騎將軍劉歆，發南陽、武陵、南郡兵，又發桂陽、零陵、長沙委輸棹卒，凡六萬餘人，騎五千匹，皆會荊門。吳漢以三郡棹卒多費糧谷，欲罷之。彭以蜀兵盛，不可遣，上書言狀。帝報彭曰：『大司馬習用步騎，不曉水戰，荊門之事，一由征南公為重而已。』彭乃令軍中募攻浮橋，先登者上賞。於是偏將軍魯奇應募而前。時天風狂急，奇船逆流而上，直沖浮橋，而欑柱鉤不得去，奇等乘勢殊死戰，因飛炬焚之，風怒火盛，橋樓崩燒。彭復悉軍順風並進，所向無前。蜀兵大亂，溺死者數千人。斬任滿，生獲程汎，而田戎亡保江州。彭上劉隆為南郡太守，自率臧宮、劉歆長驅入江關，令軍中無得虜掠。所以，百姓皆奉牛、酒迎勞。彭見諸耆老，為言大漢哀湣巴蜀久見虜役，故興師遠伐，以討有罪，為人除害。讓不受其牛、酒。百姓皆大喜悅，爭開門降。詔彭守益州牧，所下郡，輒行太守事。

彭到江州，以田戎食多，難卒拔，留馮駿守之，自引兵乘利直指墊江，攻破平曲，收其米數十萬石。公孫述使其將延岑、呂鮪、王元及其弟恢悉兵拒廣漢及資中，又遣將侯丹率二萬餘人拒黃石。彭乃多張疑兵，使護軍楊翕與臧宮拒延岑等，自分兵浮江下還江州，溯都江而上，襲擊侯丹，大破之。因晨夜倍道兼行二千餘里，徑拔武陽。使精騎馳廣都，去成都數十里，勢若風雨，所至皆奔散。初，述聞漢兵在平曲，故遣大兵逆之。及彭至武陽，繞出延岑軍後，蜀地震駭。述大驚，以杖擊地曰：『是何神也！』

彭所營地名彭亡，聞而惡之，欲徙，會日暮，蜀刺客詐為亡奴降，夜刺殺彭。

彭首破荊門，長驅武陽，持軍整齊，秋豪無犯。邛穀王任貴聞彭威信，數千里遣使迎降。會彭已薨，帝盡以任貴所獻賜彭妻子，謚曰壯侯。蜀人憐之，為立廟武陽，歲時祠焉。

子遵嗣，徒封細陽侯。十三年，帝思彭功，復封遵弟淮為穀陽侯。遵永平中為屯騎校尉。遵卒，子伉嗣。伉卒，子杞嗣，元初三年，坐事失國。建光元年，安帝復封杞細陽侯，順帝時為光祿勛。

杞卒，子熙嗣，尚安帝妹涅陽長公主。少為侍中、虎賁中郎將，朝廷多稱其能。遷魏郡太守，招聘隱逸，與參政事，無為而化。視事二年，輿人歌之曰：『我有枳棘，岑君伐之。我有蟊賊，岑君遏之。狗吠不驚，足下生氂。含哺鼓腹，焉知凶災？我喜我生，獨丁斯時。美矣岑君，於戲休茲！』

熙卒，子福嗣，為黃門侍郎。

賈復
賈復字君文，南陽冠軍人也。少好學，習《尚書》。事舞陰李生，李生奇之，謂門人曰：『賈君之容貌志氣如此，而勤於學，將相之器也。』王莽末，為縣掾，迎鹽河東，會遇盜賊，等比十餘人皆放散其鹽，復獨完以還縣，縣中稱其信。

時，下江、新市兵起，復亦聚眾數百人於羽山，自號將軍。更始立，乃將其眾歸漢中王劉嘉，以為校尉。復見更始政亂，諸將放縱，乃說嘉曰：『臣聞圖堯、舜之事而不能至者，湯、武是也；圖湯、武之事而不能至者，桓、文是也；圖桓、文之事而不能至者，六國是也；定六國之規，欲安守之而不能至者，亡六國是也。今漢室中興，大王以親戚為藩輔，天下未定而安守所保，所保得無不可保乎？』嘉曰：『卿言大，非吾任也。大司馬劉公在河北，必能相施，第持我書往。』復遂辭嘉，受書北度河，及光武於柏人，因鄧禹得召見。光武奇之，禹亦稱有將帥節，於是署復破虜將軍督盜賊。復馬羸，光武解左驂以賜之。官屬以復後來而好陵折等輩，調補鄗尉，光武曰：『賈督有折沖千里之威，方任以職，勿得擅除。』

光武至信都，以復為偏將軍。及拔邯鄲，遷都護將軍。從擊青犢於射犬，大戰至日中，賊陳堅不卻。光武傳召復曰：『吏士皆饑，可且朝飯。』復曰：『先破之，然後食耳！』於是被羽先登，所向皆靡，賊乃敗走。諸將咸服其勇。又北與五校戰於真定，大破之。復傷創甚。光武大驚曰：『我所以不令賈復別將者，為其輕敵也。果然，失吾名將。聞其婦有孕，生女邪，我子娶之，生男邪，我女嫁之，不令其憂妻子也。』復病尋愈，追及光武於薊，相見甚歡，大饗士卒，令復居前，擊鄴賊，破之。

光武即位，拜為執金吾，封冠軍侯。先度河攻朱鮪於洛陽，與白虎公陳僑戰，連破降之。建武二年，益封穰、朝陽二縣。更始郾王尹尊及諸大將在南方未降者尚多，帝召諸將議兵事，未有言，沈吟久之，乃以檄叩地曰：『郾最強，宛為次，誰當擊之？』復率然對曰：『臣請擊郾。』帝笑曰：『執金吾擊郾，吾復何憂！大司馬當擊宛』。遂遣復與騎都尉陰識、驍騎將軍劉植南度五社津擊郾，連破之。月餘，尹尊降，盡定其地。引東擊更始淮陽太守暴汜，汜降，屬縣悉定。其秋，南擊召陵、新息，平定之。明年春，遷左將軍，別擊赤眉於新城、澠池間，連破之。與帝會宜陽，降赤眉。

復從征伐，未嘗喪敗，數與諸將潰圍解急，身被十二創。帝以復敢深入，希令遠征，而壯其勇節，常自從之，故復少方面之勛。諸將每論功自伐，復未嘗有言。帝輒曰：『賈君之功，我自知之。』

十三年，定封膠東侯，食郁秩、壯武、下密、即墨、梃、觀陽，凡六縣。復知帝欲偃干戈，修文德，不欲功臣擁眾京師，乃與高密侯鄧禹並剽甲兵，敦儒學。帝深然之，遂罷左右將軍。復以列侯就第，加位特進。復為人剛毅方直，多大節。既還私第，闔門養威重。朱祐等薦復宜為宰相，帝方以吏事責三公，故功臣並不用。是時，列侯惟高密、固始、膠東三侯與公卿參議國家大事，恩遇甚厚。三十一年卒，謚曰剛侯。

子忠嗣。忠卒，子敏嗣。建初元年，坐誣告母殺人。國除。肅宗更封復小子邯為膠東侯，邯弟宗為即墨侯，各一縣。邯卒，子育嗣。育卒，子長嗣。

宗字武孺，少有操行，多智略。初拜郎中，稍遷，建初中為朔方太守。舊內郡徙人在邊者，率多貧弱，為居人所仆役，不得為吏。宗擢用其任職者，與邊吏參選，轉相監司，以擿發其奸，或以功次補長吏，故各願盡死。匈奴畏之，不敢入塞。徵為長水校尉。宗兼通儒術，每宴見，常使與少府丁鴻等論議於前。章和二年卒，朝廷湣惜焉。

子參嗣。參卒，子建嗣。元初元年，尚和帝女臨潁長公主。主兼食潁陰、許，合三縣，數萬戶。時鄧太后臨朝，光寵最盛，以建為侍中，順帝時為光祿勛。

論曰：中興將帥立功名者眾矣，惟岑彭、馮異建方面之號，自函谷以西，方城以南，兩將之功，實為大焉。若馮、賈之不伐，岑公之義信，乃足以感三軍而懷敵人，故能克成遠業，終全其慶也。昔高祖忌柏人之名，違之以全福；征南惡彭亡之地，留之以生災。豈幾慮自有明惑，將期數使之然乎？

贊曰：陽夏師克，實在和德。膠東鹽吏，征南宛賊。奇鋒震敵，遠圖謀國。


Chinese text: This work was published before January 1, 1923, and is in the
public domain worldwide because the author died at least 100 years ago.
