後漢書卷五十三　周黃徐姜申屠列傳　第四十三　　

易曰：「君子之道，或出或處，或默或語。」[一]孔子稱「蘧伯玉邦有道則仕，邦無道則可卷而懷也」。[二]然用捨之端，君子之所以存其誠也。[三]故其行也，則濡足蒙垢，出身以□時；[四]及其止也，則窮棲茹菽，臧寶以迷國。[五]　　注[一]上系之詞也。言賢哲所行，其趣異也。

注[二]論論蘧伯玉名瑗，□大夫也。卷而懷謂不預時政，不忤於人者也。

注[三]誠，實也。孔子曰：「用之則行，捨之則臧。」易曰：「閒邪存其誠。」

注[四]新序曰：「申徒狄非時，將自投河，崔嘉聞而止之曰：『吾聞聖人從事於天地之閒，人之父母也。今為濡足之故，不救溺人乎？』」注[五]爾雅曰：「啜，茹也。」孫卿子曰：「君子啜菽飲水，非愚也，是節然也。」

論語曰，陽貨謂孔子曰：「懷其寶而迷其邦，可謂仁乎？」

太原閔仲叔者，[一]世稱節士，雖周黨之潔清，自以弗及也。黨見其含菽飲水，遺以生蒜，受而不食。[二]建武中，應司徒侯霸之辟，既至，霸不及政事，徒勞苦而已。[三]仲叔恨曰：「始蒙嘉命，且喜且懼；今見明公，喜懼皆去。以仲叔為不足問邪，不當辟也。辟而不問，是失人也。」遂辭出，投劾而去。[四]　　復以博士征，不至。客居安邑。老病家貧，不能得肉，日買質肝一片，屠者或不肯與，安邑令聞，□吏常給焉。仲叔怪而問之，知，乃歎曰：「閔仲叔豈以口腹累安邑邪？」遂去，客沛。以壽終。　　注[一]謝沉書曰：「閔貢字仲叔。」

注[二]黨與仲叔同郡，亦貞介士也。見逸人傳。皇甫謐高士傳曰：「黨見仲叔食無菜，遺之生蒜。仲叔曰：『我欲省煩耳，今更作煩邪？』受而不食。」

注[三]勞其勤苦也。勞音力到反。

注[四]案罪曰劾，自投其劾狀而去也。投猶下也。今有投辭、投牒之言也。

仲叔同郡荀恁，字君大，[一]少亦修清節。資財千萬，父越卒，悉散與九族。

隱居山澤，以求厥志。王莽末，匈奴寇其本縣廣武，[二]聞恁名節，相約不入荀氏閭。光武征，以病不至。永平初，東平王蒼為驃騎將軍，開東合延賢俊，辟而應焉。及後朝會，顯宗戲之曰：「先帝征君不至，驃騎辟君而來，何也？」

對曰：「先帝秉德以惠下，故臣可得不來。驃騎執法以檢下，[三]故臣不敢不至。」後月餘，罷歸，卒於家。　　注[一]恁音而甚反。

注[二]廣武，縣，屬太原郡，故城在今代州鴈門縣也。

注[三]檢猶察也。

桓帝時，安陽人魏桓，字仲英，亦數被征。其鄉人勸之行。桓曰：「夫干祿求進，所以行其志也。今後宮千數，其可損乎？廄馬萬匹，其可減乎？左右悉權豪，其可去乎？」皆對曰：「不可。」桓乃慨然歎曰：「使桓生行死歸，於諸子何有哉！」[一]遂隱身不出。　　注[一]若忤時強諫，死而後歸，於諸勸行者復何益也。

若二三子，可謂識去就之□，候時而處。[一]夫然，豈其枯槁苟而已哉？蓋詭時審己，以成其道焉。[二]余故列其風流，區而載之。[三]　　注[一]□，節也。候時以居，不失去就也。

注[二]詭，違也。*(亦)**[多]*若違時，志存量己也。

注[三]言其清潔之風，各有條流，故區別而紀之。

目录
1	周燮
2	黄憲
3	徐囁
4	姜肱
5	申屠蟠
6	校勘記
周燮
周燮字彥祖，汝南安城人，*(法)**[決]*曹掾燕之後也。[一]燮生而欽頤折頞，丑狀駭人。[二]　　其母欲□之，其父不聽，曰：「吾聞賢聖多有異貌。[三]興我宗者，乃此兒也。」

於是養之。　　注[一]燕具獨行篇周嘉傳。

注[二]頤，頷也。欽頤，曲頷也。說文曰：「頞，鼻莖也。」折亦曲也。欽音丘凡反。欽或作「顩」，音同。

注[三]伏羲牛首，女媧蛇軀，戲繇鳥喙，孔子牛唇，是聖賢異貌也。又蔡澤亦顩頤蹙頞。

始在髫鬌，而知廉讓；[一]十歲就學，能通詩、論；及長，專精禮、易。不讀非聖之書，不修賀問之好。有先人草廬結於罔畔，[二]下有陂田，常肆勤以自給。[三]非身所耕漁，則不食也。鄉黨宗族希得見者。[四]　　注[一]髫，發也。禮記曰：「子生三月之末，擇日翦發為*(髫)**[鬌]*，男角女羈，否則男左女右。」鬌音徒果反。

注[二]山脊曰岡。

注[三]肆，陳也。

注[四]謝承書曰「燮居家清處，非法不言，兄弟、父子、室家相待如賓，鄉曲不善者皆從其教」也。

舉孝廉、賢良方正，特徵，皆以疾辭，延光二年，安帝以玄纁羔幣聘燮，[一]　　及南陽馮良，二郡各遣丞掾致禮。宗族更勸之曰：「夫修德立行，所以為國。自先世以來，勳寵相承，君獨何為守東岡之陂乎？」燮曰：「吾既不能隱處巢穴，追綺季之跡，[二]而猶顯然不遠父母之國，斯固以滑泥揚波，同其流矣。[三]　　夫修道者，度其時而動。動而不時，焉得亨乎！」[四]　　因自載到穎川陽城，遣*[門]*生送敬，遂辭疾而歸。[五]良亦載病到近縣，送禮而還。[六]詔書告二郡，歲以羊酒養病。　　注[一]禮，卿執羔。董仲舒春秋繁露曰：「凡贊卿用羔，羔有角而不用，類仁者；

執之不鳴，殺之不縪，類死義者；羔飲其母必跪，類知禮者：故以為贄。」

注[二]綺季、東園公、夏黃公、□裡先生，謂之四皓，隱於商山。見前書也。

注[三]滑，混也。楚詞：「何不滑其泥而揚其波。」滑音古沒反。

注[四]亨，通也。書曰：「慮善以動，動惟厥時。」

注[五]送敬猶致謝也。

注[六]送禮謂送其所致之禮也。

良字君郎。出於孤微，少作縣吏。年三十，為尉從佐。[一]奉檄迎督郵，即路慨然，恥在□役，[二]因壞車殺馬，毀裂衣冠，乃遁至犍為，從杜撫學。妻子求索，蹤多斷絕。後乃見草中有敗車死馬，衣裳腐朽，謂為虎狼盜賊所害，發喪制服。積十許年，乃還鄉裡。志行高整，非禮不動，遇妻子如君臣，鄉黨以為儀表。燮、良年皆七十餘終。　　注[一]從佐謂隨從而已，不主案牘也。

注[二]廝，賤也。

黄憲
黃憲字叔度，汝南慎陽人也。[一]世貧賤，父為牛醫。　　注[一]在慎水之南，因以名縣。南陽有順陽國，而流俗書此或作「順陽」者，誤。

穎川荀淑至慎陽，遇憲於逆旅，[一]時年十四，淑竦然異之，揖與語，移日不能去。謂憲曰：「子，吾之師表也。」既而前至袁*(閎)**[閬]*[二]所，未及勞問，逆曰：「子國有顏子，寧識之乎？」[三]*(閎)**[閬]*曰：「見吾叔度邪？」

是時，同郡戴良才高倨□，而見憲未嘗不正容，及歸，惘然若有失也。其母問曰：「汝復從牛醫兒來邪？」對曰：「良不見叔度，不自以為不及；既鶯其人，則瞻之在前，忽焉在後，[四]固難得而測矣。」同郡陳蕃、周舉常相謂曰：「時月之閒不見黃生，則鄙吝之萌復存乎心。」[五]及蕃為三公，臨朝歎曰：「叔度若在，吾不敢先佩印綬矣。」太守王龔在郡，禮進賢達，多所降致，卒不能屈憲。郭林宗少游汝南，先過袁*(閎)**[閬]*，不宿而退；進往從憲，累日方還。

或以問林宗。[六]林宗曰：「奉高之器，譬諸*(泛)**[氿]*濫，雖清而易挹。[七]　　叔度汪汪若千頃陂，澄之不清，淆之不濁，不可量也。」[八]　　注[一]逆旅，客舍。

注[二]一作「閬」。

注[三]顏子，顏回也。

注[四]論語顏回慕孔子之言也。

注[五]吝，貪也。

注[六]郭泰別傳曰：「時林宗過薛恭祖，恭祖問曰：『聞足不見袁奉高，車不停軌，鑾不輟軶，從叔度乃彌信宿也？』」注[七]奉高，閎字也。爾雅曰：「側出*(泛)**[氿]*泉，正出濫泉。」*(泛)**[氿]*音軌。濫音檻。

注[八]淆，混也。

憲初舉孝廉，又辟公府，友人勸其仕，憲亦不拒之，暫到京師而還，竟無所就。

年四十八終，天下號曰「征君」。

論曰：黃憲言論風旨，無所傳聞，然士君子見之者，靡不服深遠，去玼吝。[一]　　將以道周性全，無德而稱乎？[二]余曾祖穆侯[三]以為憲隤然其處順，[四]淵乎其似道，[五]淺深莫臻其分，清濁未議其方。[六]若及門於孔氏，其殆庶乎！

[七]故嘗著論雲。　　注[一]玼音此。說文曰：「鮮色也。」據此文當為「疵」，作「玼」者，古字通也。

注[二]道周備，性全一。無德而稱，言其德大無能名焉。

注[三]晉書曰：「范汪字玄平，安北將軍，謚曰穆侯。汪生寧，寧生泰，泰生曄。」

注[四]易系詞曰：「坤隤然示人簡矣。」隤，柔順貌。

注[五]老子曰：「道沖而用之，或不盈，淵乎似萬物之宗。」言淵深不可知也。

注[六]廣雅曰：「方，所也。」

注[七]易系詞曰：「顏氏之子，其殆庶幾乎！」殆，近也。

徐囁
徐囁字孺子，豫章南昌人也。[一]家貧，常自耕稼，非其力不食。恭儉義讓，所居服其德。屢辟公府，不起。　　注[一]豫章，郡，今洪州也。南昌，縣，即今豫章縣也。謝承書曰「稚少為諸生，學嚴氏春秋、京氏易、歐陽尚書，兼綜風角、星官、筭歷、河圖、七緯、推步、變易，異行矯時俗，閭裡服其德化。有失物者，縣以相還，道無拾遺。

四察孝廉，五辟宰府，三舉茂才」也。

時陳蕃為太守，以禮請署功曹，囁不免之，既謁而退。蕃在郡不接賓客，唯囁來特設一榻，去則縣之。後舉有道，家拜太原太守，[一]皆不就。　　注[一]就家而拜之也。

延熹二年，尚書令陳蕃、僕射胡廣等上疏薦囁等曰：「臣聞善人天地之紀，政之所由也。[一]詩云：『思皇多士，生此王國。』[二]天挺俊乂，為陛下出，當輔弼明時，左右大業者也。[三]伏見處士豫章徐囁、彭城姜肱、汝南袁閎、[四]　　京兆韋著、[五]穎川李曇，德行純備，著於人聽。若使擢登三事，協亮天工，必能翼宣盛美，增光日明矣。」桓帝乃以安車玄纁，備禮征之，並不至。帝因問蕃曰：「徐囁、袁閎、韋著誰為先後？」

蕃對曰：「閎出生公族，聞道漸訓。著長於三輔禮義之俗，所謂不扶自直，不鏤自雕。[六]至於囁者，爰自江南卑薄之域，而角立傑出，宜當為先。」[七]　　注[一]左傳曰，晉三□害伯宗，譖而殺之，及欒弗忌。韓獻子曰「□氏其不免乎！善人天地之紀也，而驟絕之，不亡何待」也。

注[二]大雅文王之詩也。思，願也。皇，天也。思願天多生賢人於此王國。

注[三]左右，助也。

注[四]閎見袁安傳。謝承書曰：「閎少修志節，矯俗高厲。」

注[五]著見韋彪傳。謝承書曰：「為三輔冠族。著少修節操，持京氏易、韓詩，博通術蓺。」

注[六]說苑曰「蓬生枲中，不扶自直」也。

注[七]如角之特立也。

囁嘗為太尉黃瓊所辟，不就。及瓊卒歸葬，囁乃負糧徒步到江夏赴之，設雞酒薄祭，哭畢而去，不告姓名。[一]時會者四方名士郭林宗等數十人，聞之，疑其囁也，乃選能言語生茅容輕騎追之。及於塗，容為設飯，共言稼穡之事。臨訣去，謂容曰：「為我謝郭林宗，大樹將顛，非一繩所維，何為棲棲不遑寧處？」

[二]及林宗有母憂，囁往吊之，置生芻一束於廬前而去。觿怪，不知其故。林宗曰：「此必南州高士徐孺子也。詩不雲乎，『生芻一束，其人如玉。』[三]吾無德以堪之。」　　注[一]謝承書曰：「囁諸公所辟雖不就，有死喪負笈赴吊。常於家豫炙雞一隻，以一兩撓絮漬酒中，暴干以裡雞，逕到所起頤□外，以水漬撓使有酒氣，斗米飯，白茅為藉，以雞置前，醊酒畢，留謁則去，不見喪主。」

注[二]顛，僕也。維，系也。喻時將衰季，豈一人可能救邪？

注[三]小雅白駒詩。此戒賢者，行所捨，主人之餼雖薄，要就賢主人，其德如玉然也。

靈帝初，欲蒲輪聘囁，會卒，時年七十二。

子胤字季登，篤行孝悌，亦隱居不仕。[一]太守華歆禮請相見，固病不詣。[二]　　漢末寇賊從橫，皆敬胤禮行，轉相約□，不犯其閭。建安中卒。　　注[一]謝承書曰「胤少遭父母喪，致哀毀瘁，歐血發病。服闋，隱居林藪，躬耕稼穡，□則誦經，貧窶困乏，執志彌固，不受惠於人」也。

注[二]魏志曰，歆字子魚，平原人。為豫章太守。為政清淨不煩，吏人鹹感而愛之。

李曇字雲，少孤，繼母嚴酷，曇事之愈謹，[一]為鄉里所稱法。養親行道，終身不仕。　　注[一]謝承書曰：「曇少喪父，躬事繼母。*[繼母]*酷烈，曇性純孝，定省恪勤，妻子恭奉，寒苦執勞，不以為怨。得四時珍玩，先以進母。與徐孺子等海內列名五處士焉。」

姜肱
姜肱字伯淮，彭城廣戚人也。[一]家世名族。[二]肱與二弟仲海、季江，俱以孝行著聞。其友愛天至，常共臥起。[三]及各娶妻，兄弟相戀，不能別寑，以系嗣當立，乃遞往就室。　　注[一]廣戚故城今徐州沛縣東。

注[二]謝承書曰「祖父豫章太守，父任城相」也。

注[三]謝承書曰「肱性篤孝，事繼母恪勤。母既年少，又嚴厲。肱感愷風之孝，兄弟同被而寑，不入房室，以慰母心」也。

肱博通五經，兼明星緯，士之遠來就學者三千餘人。諸公爭加辟命，皆不就。

二弟名聲相次，亦不應徵聘，時人慕之。

肱嘗與季江謁郡，夜於道遇盜，欲殺之。肱兄弟更相爭死，賊遂兩釋焉，[一]　　但掠奪衣資而已。既至郡中，見肱無衣服，怪問其故，肱托以它辭，終不言盜。

盜聞而感悔，後乃就精廬，[二]求見征君。肱與相見，皆叩頭謝罪，而還所略物。肱不受，勞以酒食而遣之。　　注[一]謝承書曰「肱與季江俱乘車行適野廬，為賊所劫，取其衣物，欲殺其兄弟。肱謂盜曰：『弟年幼，父母所憐愍，又未娉娶，願自殺身濟弟。』季江言：

『兄年德在前，家之珍寶，國之英俊，乞自受戮，以代兄命。』盜戢刃曰：『二君所謂賢人，吾等不良，妄相侵犯。』□物而去。肱車中尚有數千錢，盜不見也，使從者追以與之，亦復不受。肱以物經歷盜手，因以付亭吏而去」也。

注[二]精廬即精舍也。

後與徐囁俱征，不至。桓帝乃下彭城使畫工圖其形狀。肱臥於幽闇，以被韜面，[一]言患眩疾，不欲出風。工竟不得見之。　　注[一]韜，臧也。

中常侍曹節等專執朝事，新誅太傅陳蕃﹑大將軍竇武，欲借寵賢德，以釋觿望，乃白征肱為太守。肱得詔，乃私告其友曰：「吾以虛獲實，遂藉聲價。明明在上，猶當固其本志，況今政在閹豎，夫何為哉！」乃隱身遯命，遠浮海濱。再以玄纁聘，不就。即拜太中大夫，詔書至門，[一]肱使家人對云「久病就醫」。遂羸服閒行，竄伏青州界中，賣卜給食。召命得斷，家亦不知其處，歷年乃還。年七十七，熹平二年終於家。弟子陳留劉操追慕肱德，共刊石頌之。　　注[一]謝承書曰：「靈帝手筆下詔曰：『肱抗陵雲之志，養浩然之氣，以朕德薄，未肯降志。昔許由不屈，王道為化；夷﹑齊不撓，周德不虧。州郡以禮優順，勿失其意。』」

申屠蟠
申屠蟠字子龍，陳留外黃人也。九歲喪父，哀毀過禮。服除，不進酒肉十餘年。

每忌日，輒三日不食。[一]　　注[一]海內先賢傳曰：「蟠在頤側致甘露﹑白雉，以孝稱。」

同郡緱氏女玉為父報讎，[一]殺夫氏之黨，吏執玉以告外黃令梁配，[二]配欲論殺玉。蟠時年十五，為諸生，進諫曰：「玉之節義，足以感無恥之孫，激忍辱之子。不遭明時，尚當表旌廬墓，況在清聽，而不加哀矜！」配善其言，乃為讞得減死論。[三]鄉人稱美之。　　注[一]緱，姓也。

注[二]續漢書曰「同縣大女緱玉為從父報仇，殺夫之從母兄李士，姑執玉以告吏」也。

注[三]讞，請也。

家貧，傭為漆工。郭林宗見而奇之。同郡蔡邕深重蟠，及被州辟，乃辭讓之曰：

「申屠蟠稟氣玄妙，性敏心通，喪親盡禮，幾於毀滅。至行美義，人所鮮能。安貧樂潛，味道守真，不為燥濕輕重，[一]不為窮達易節。[二]方之於邕，以齒則長，以德則賢。」　　

注[一]律歷志曰：「銅為物至精，不為燥濕寒暑變其節，不為風雨暴露改其形，介然有常，似於士君子之行。」

注[二]易曰：「窮則獨善其身，達則兼濟天下。」

後郡召為主簿，不行。[一]遂隱居精學，博貫五經，兼明圖緯。始與濟陰王子居同在太學，子居臨歿，以身托蟠，蟠乃躬推輦車，送喪歸鄉里。遇司隸從事於河鞏之閒，[二]從事義之，為封傳護送，[三]蟠不肯受，投傳於地而去。事畢還學。　　注[一]謝承書曰「蟠前後征辟，文書悉掛於樹，初不顧眄」也。

注[二]百官志曰「司隸從事史十二人，秩百石」也。

注[三]傳謂符牒。使人監送之。

太尉黃瓊辟，不就。及瓊卒，歸葬江夏，四方名豪會帳下者六七千人，[一]互相談論，莫有及蟠者。唯南郡一生與相酬對，既別，執蟠手曰：「君非聘則征，如是相見於上京矣。」蟠勃然作色曰：「始吾以子為可與言也，何意乃相拘教樂貴之徒邪？」[二]因振手而去，不復與言。再舉有道，不就。[三]　　注[一]帳下，葬處。

注[二]樂音五孝反。

注[三]謝承書曰「詔書令郡以禮發遣，蟠到河南萬歲亭，折轅而旋」也。

先是京師游士汝南范滂等非訐朝政，自公卿以下皆折節下之。[一]太學生爭慕其風，以為文學將興，處士復用。蟠獨歎曰：「昔戰國之世，處士橫議，[二]列國之王，至為擁篲先驅，[三]卒有坑儒燒書之禍，今之謂矣。」乃絕多於梁碭之閒，[四]因樹為屋，自同傭人。[五]居二年，滂等果罹黨錮，或死或刑者數百人，蟠確然免於疑論。後蟠友人陳郡馮雍坐事系獄，豫州牧黃琬欲殺之。或勸蟠救雍，蟠不肯行，曰：「黃子琰為吾故邪，未必合罪。如不用吾言，雖往何益！」琬聞之，遂免雍罪。　　注[一]訐謂橫議是非也。訐或作「評」也。

注[二]孟子曰：「聖王不作，諸侯恣行，處士橫議。」前書曰：「秦既稱帝，患周之敗，以為起於處士橫議，諸侯力爭。」音義曰：「言由橫議而敗之。」

注[三]史記，鄒衍如燕，昭王擁篲先驅，請列弟子之坐而受業。築碣石宮，身親往師之。

注[四]梁國有碭縣。

注[五]謝承書曰「居蓬萊之室，依桑樹以為棟」也。

大將軍何進連征不詣，進必欲致之，使蟠同郡黃忠書勸曰：「前莫府初開，至如先生，特加殊禮，優而不名，申以手筆，設幾杖之坐。經過二載，而先生抗志彌高，所尚益固。竊論先生高節有餘，於時則未也。今穎川荀爽載病在道，北海鄭玄北面受署。彼豈樂羈牽哉，知時不可逸豫也。昔人之隱，遭時則放聲滅多，巢棲茹薇。[一]其不遇也，則裸身大笑，被發狂歌。[二]今先生處平壤，[三]　　遊人閒，吟典籍，襲衣裳，事異昔人，而欲遠蹈其多，不亦難乎！孔氏可師，何必首陽。」[四]蟠不荅。　　注[一]放，□也。謂□聲名也。巢棲謂巢父也。說文：「薇，似藿也。」

注[二]楚詞曰：「桑扈裸行。」史記曰：「箕子被發陽狂。」歌謂楚狂接輿歌而過孔子也。

注[三]壤，地也。

注[四]孔子使子路語隱者云：「不仕無義。長幼之節，不可廢也；君臣之義如之何其可廢也？欲潔其身而亂大倫。」首陽，夷﹑齊所隱山也。

中平五年，復與爽﹑玄及穎川韓融﹑[一]陳紀等十四人並博士征，不至。明年，董卓廢立，蟠及爽﹑融﹑紀等復俱公車征，[二]唯蟠不到。觿人鹹勸之，蟠笑而不應。居無幾，爽等為卓所脅迫，西都長安，京師擾亂。及大駕西遷，公卿多遇兵饑，室家流散，融等僅以身脫。唯蟠處亂末，終全高志。年七十四，終於家。　　注[一]融字符長，詔之子也。見韶傳。

注[二]續漢志曰，征爽為司空，融為尚書，紀為侍中。

贊曰：琛寶可懷，貞期難對。[一]道苟違運，理用同廢。與其遐棲，豈若蒙穢？

[二]淒淒碩人，陵阿窮退。[三]韜伏明姿，甘是堙曖。[四]　　注[一]琛寶喻道德也。貞期謂明時也。對，偶也。

注[二]蒙穢謂仕亂朝。

注[三]碩人謂賢者。淒淒，饑病貌也。言賢者退而窮處。詩國風曰：「考盤在阿，碩人之薖。」曲陵曰阿。陵，升也。薖，饑也。薖音苦戈反。

注[四]堙，沉也。曖猶翳也。

校勘記
一七三九頁三行邦無道則可卷而懷也按：「則」字原脫，逕據汲本﹑殿本補。

一七三九頁九行申徒狄按：汲本﹑殿本「徒」作「屠」。

一七四０頁七行謝沉書曰按：汲本﹑殿本「沉」作「承」。

一七四０頁一二行仲叔同郡荀恁按：集解引錢大昕說，謂案劉平傳，數薦達名士承宮﹑郇恁等，即此荀恁也。說文無「荀」字，當以「郇」為正。

一七四一頁一二行*(亦)**[多]*若違時據殿本改。

一七四一頁一四行*(法)**[決]*曹掾燕之後也據汲本﹑殿本改。按：殿本考證雲「決」字監本作「法」。王會汾謂周嘉傳言燕於宣帝時為郡決曹掾，則作「法曹」者誤。

一七四二頁六行常肆勤以自給按：集解引錢大昕說，謂「肆」當為「肄」字之誤。

一七四二頁八行擇日翦發為*(髫)**[鬌]*據殿本改，與今本禮記合。

一七四三頁一行遣*[門]*生送敬據刊誤補。

一七四三頁五行□裡先生殿本「□」作「角」。按：角本有祿音，後人不知，別造「□」字代之。廣韻一屋亦作「角」，不作「□」。

一七四三頁一０行良字君郎按：集解引惠棟說，謂袁宏紀「君郎」作「君卿」。

一七四四頁二行在慎水之南按：校補謂「南」字疑「陽」字之誤。

一七四四頁四行既而前至袁*(閎)**[閬]*所集解引陳景雲說，謂黃憲﹑袁閬俱慎陽人，故荀淑有「子國顏子」之語，慎陽本侯國也。若汝陽袁閎，與憲同郡異縣，則作「閎」非矣。又引黃山說，謂此傳「閎」皆當作「閬」，惟後徐囁傳所載，則確為袁閎耳。今據改。

一七四四頁七行同郡陳蕃周舉按：集解引惠棟說，謂世說及袁宏紀皆作「周子居」。

一七四四頁一０行譬諸*(泛)**[氿]*濫據殿本改。注同。

一七四四頁一一行叔度汪汪若千頃陂按：集解引惠棟說，謂「千頃」續漢書作「萬頃」。

一七四四頁一三行一作閬按：李慈銘謂黃憲傳之「袁閎」，皆為「袁閬」之誤。

章懷所注者乃是誤本，其云「一作閬」者，乃別據一不誤之本。

一七四五頁三行乃彌信宿也按：校補引柳從辰說，謂袁宏紀作「乃彌日信宿也」，多「日」字文義更較圓足。

一七四五頁四行奉高閎字也按：李慈銘謂袁閬字奉高，見第五十六卷王龔傳，憲傳與龔傳僅隔兩卷，章懷又見他本之作「閬」，乃不能援以改正，反注奉高為閎字，可謂率謬。足見當時東宮僚屬，各人分注，不相證核也。

一七四六頁九行囁不免之按：殿本考證引何焯說，謂「免」疑作「就」。集解引惠棟說，謂通鑒作「囁不之免」，胡注「不辭免也」。袁宏紀作「不之起」。

一七四八頁一四行躬事繼母*[繼母]*酷烈據汲本﹑殿本補。

一七四九頁二行以系嗣當立殿本考證謂「系」當作「繼」。按：集解引黃山說，謂御覽五一五引續漢書作「繼」。系﹑系﹑繼三字古以同義通作。

一七五一頁六行姑執玉以告吏也按：「吏」原斗「史」，逕改正。

一七五一頁一二行易曰達則兼濟天下汲本﹑殿本「濟」作「善」。按：校補謂「窮則獨善其身，達則兼善天下」，語出孟子，注作「易曰」，誤。


Chinese text: This work was published before January 1, 1923, and is in the
public domain worldwide because the author died at least 100 years ago.
