志第十　　天文上

王莽三　光武十二

　　《易》曰：「天垂象，聖人則之。庖犧氏之王天下，仰則觀象於天，俯則觀法於地。」觀象於天，謂日月星辰。觀法於地，謂水土州分。形成於下，象見於上。故曰天者北辰星，合元垂耀建帝形，運機授度張百精。三階九列，二十七大夫，八十一元士，斗、衡、太微、摄提之屬。百二十官，二十八宿各布列，下應十二子。天地設位，星辰之象備矣。

　　三皇邁化，協神醇朴，謂五星如連珠，日月若合璧。化由自然，民不犯慝。至於書契之興，五帝是作。軒轅始受《河圖斗苞授》，規日月星辰之象，故星官之書自黄帝始。至高陽氏，使南正重司天，北正黎司地。唐、虞之時，羲仲、和仲，夏有昆吾，湯則巫咸，周之史佚、萇弘，宋之子韦，楚之唐蔑，魯之梓慎，鄭之裨竈，魏石中夫，齐国甘公，皆掌天文之官。仰占俯視，以佐時政；步變擿微，通洞密至；採禍福之原，覩成敗之勢。秦燔《詩》、《書》，以愚百姓，六經典籍，殘為灰炭，星官之書，全而不毁。故《秦史》書始皇之時，彗孛大角，大角以亡，有大星與小星斗於宫中，是其廢亡之征。至漢興，景、武之際，司馬談，談子遷，以世黎氏之后，為太史令，遷著《史记》，作《天官書》。成帝時，中垒校尉劉向，广《洪范》灾条作五纪皇极之论，以参往行之事。孝明帝使班固叙《漢書》，而馬續述《天文志》。今紹《漢書》作《天文志》，起王莽居摄元年，迄孝獻帝建安二十五年，二百一十五載。言其時星辰之變，表象之應，以顯天戒，明王事焉。

王莽三
　　王莽地皇三年十一月，有星孛於張，東南行五日不見。孛星者，恶气所生，為亂兵，其所以孛德。孛德者，亂之象，不明之表。又参然孛焉，兵之類也，故名之曰孛。孛之為言，猶有所伤害，有所妨蔽。或謂之彗星，所以除穢而布新也。張為周地。星孛於張，東南行即翼、轸之分。翼、轸為楚，是周、楚地將有兵亂。后一年正月，光武起兵舂陵，会下江、新市賊張昂、王常及更始之兵亦至，俱攻破南陽，斬莽前队大夫甄阜、屬正梁丘赐等，殺其士眾數萬人。更始為天子，都雒陽，西入長安，敗死。光武興於河北，复都雒陽，居周地，除穢布新之象。

　　四年六月，漢兵起南陽，至昆陽。莽使司徒王尋、司空王邑將諸郡兵，號曰百萬眾，已至者四十二萬人；能通兵法者六十三家，皆為將帅，持其圖書器械。軍出关東，牵从群象虎狼猛兽，放之道路，以示富强，用怖山東。至昆陽山，作营百余，围城數重，或為冲车以撞城，為云车高十丈以瞰城中，弩矢雨集，城中负户而汲。求降不听，請出不得。二公之兵自以必克，不恤軍事，不協計虑。莽有覆敗之變見焉。昼有云气如坏山，堕軍上，軍人皆厌，所謂营頭之星也。占曰：「营頭之所堕，其下覆軍，流血三千里。」是時，光武將兵數千人赴救昆陽，奔擊二公兵，并力猋发，號呼声动天地，虎豹惊怖敗振。会天大风，飞屋瓦，雨如注水。二公兵亂敗，自相賊，就死者數萬人。竞赴滍水，死者委积，滍水為之不流。殺司徒王尋。軍皆散走歸本郡。王邑还長安，莽敗，俱诛死。营頭之變，覆軍流血之應也。

　　四年秋，太白在太微中，烛地如月光。太白為兵，太微為天廷。太白赢而北入太微，是大兵將入天子廷也。是時莽遣二公之兵至昆陽，已為光武所破。莽又拜九人為將軍，皆以虎為號。九虎將軍至华陰，皆為漢將邓晔、李松所破。进攻京师，仓將軍韩臣至長門。十月戊申，漢兵自宣平城門入。二日己酉，城中少年朱弟、張鱼等數千人起兵攻莽，烧作室門，斧敬法闼。商人杜吴殺莽渐台之上，校尉公宾就斬莽首。大兵蹈藉宫廷之中。仍以更始入長安，赤眉賊立劉盆子為天子，皆以大兵入宫廷，是其應也。

光武十二
　　光武建武九年七月乙丑，金犯軒轅大星。十一月乙丑，金又犯軒轅。軒轅者，后宫之官，大星為皇后，金犯之為失勢。是時郭后已失勢見疏，后廢為中山太后，陰貴人立為皇后。

　　十年三月癸卯，流星如月，从太微出，入北斗魏第六星，色白。旁有小星射者十余枚，滅則有声如雷，食顷止。流星為貴使，星大者使大，星小者使小。太微天子廷，北斗魁主殺。星从太微出，抵北斗魁，是天子大使將出，有所伐殺。十二月己亥，大流星如缶，出柳西南行，入轸。且滅時，分為十余，如遗火状。须臾有声，隐隐如雷。柳為周，轸為秦、蜀。大流星出柳入轸者，是大使从周入蜀。是時光武帝使大司馬吴漢发南陽卒三萬人，乘船溯江而上，擊蜀白帝公孫述。又命將軍馬武、劉尚、郭霸、岑彭、冯骏平武都、巴郡。十二年十月，漢进兵擊述从弟卫尉永，遂至广都，殺述女婿史興。威虏將軍冯骏拔江州，斬述將田戎。吴漢又擊述大司馬谢丰，斬首五千余級。臧宫破涪，殺述弟大司空恢。十一月丁丑，漢护軍將軍高午刺述洞胸，其夜死。明日，漢入屠蜀城，诛述大將公孫晃、延岑等，所殺數萬人，夷滅述妻宗族萬余人以上。是大將出伐殺之應也。其小星射者，及如遗火分為十余，皆小將随从之象。有声如雷隐隐者，兵將怒之征也。

　　十二年正月己未，小星流百枚以上，或西北，或正北，或東北，二夜止。六月戊戌辰，小流星百枚以上，四面行。小星者，庶民之類。流行者，移徙之象也。或西北，或東北，或四面行，皆小民流移之征。是時西北讨公孫述，北征卢芳。匈奴助芳侵邊，漢遣將軍馬武、骑都尉劉纳、閻興軍下曲陽、临平、呼沱，以備胡。匈奴入河東，中国未安，米谷荒貴，民或流散。后三年，吴漢、馬武又徙雁門、代郡、上谷、关西县吏民六萬余口，置常山关、居庸关以東，以避胡寇。是小民流移之應。

　　十五年正月丁未，彗星見昴，稍西北行，入营室，犯离宫，三月乙未，至東壁滅，見四十九日。彗星為兵入除穢，昴為邊兵，彗星出之為有兵至。十一月，定襄都尉陰承反，太守随诛之。卢芳从匈奴入居高柳，至十六年十月降，上玺綬。一曰，昴星為狱事。是時，大司徒欧陽歙以事系狱，逾岁死。营室，天子之常宫；离宫，妃后之所居。彗星入营室，犯离宫，是除宫室也。是時郭皇后已疏，至十七年十月，遂廢為中山太后，立陰貴人為皇后，除宫之象也。

　　三十年閏月甲午，水在東井二十度，生白气，東南指，炎長五尺，為彗，東北行，至紫宫西籓止，五月甲子不見，凡見三十一日。水常以夏至放於東井，閏月在四月，尚未当見而見，是赢而进也。東井為水衡，水出之為大水。是岁五月及明年，郡国大水，坏城郭，伤禾稼，殺人民。白气為丧，有炎作彗，彗所以除穢。紫宫，天子之宫，彗加其籓，除宫之象。后三年，光武帝崩。

　　三十一年七月戊午，火在舆鬼一度，入鬼中，出尸星南半度，十月己亥，犯軒轅大星。又七星间有客星，炎二尺所，西南行，至明年二月二十二日，在舆鬼東北六尺所滅，凡見百一十三日。荧惑為凶衰，舆鬼尸星主死亡，荧惑入之為大丧。軒轅為后宫。七星，周地。客星居之為死丧。其后二年，光武崩。

　　中元二年八月丁巳，火犯太微西南角星，相去二寸。十月戊子，大流星从西南東北行，声如雷。火犯太微西南角星，為將相。后太尉赵憙、司徒李䜣坐事免官。大流星為使。中郎將窦固、揚虚侯馬武、揚鄉侯王賞將兵征西也。


Chinese text: This work was published before January 1, 1923, and is in the
public domain worldwide because the author died at least 100 years ago.
