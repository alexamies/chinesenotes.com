梁統
梁統字仲寧，安定烏氏人，晉大夫梁益耳，即其先也。統高祖父子都，自河東遷居北地，子都子橋，以資千萬徙茂陵，至哀、平之末，歸安定。

統性剛毅而好法律。初仕州郡。更始二年，召補中郎將，使安集涼州，拜酒泉太守。會更始敗，赤眉入長安，統與竇融及諸郡守起兵保境，謀共立帥。初以位次，咸共推統，統固辭曰：『昔陳嬰不受王者，以有老母也。今統內有尊親，又德薄能寡，誠不足以當之。』遂共推融為河西大將軍，更以統為武威大守。為政嚴猛，威行鄰郡。

建武五年，統籌各遣使隨竇融長史劉鈞詣闕奉貢，願得詣行在所，詔加統宣德將軍。八年夏，光武自征隗囂，統與竇融等將兵會車駕。及囂敗，封統為成義侯，同產兄巡、從弟騰並為關內侯，拜騰酒泉典農部尉，悉遣還河西。十二年，統與融等俱詣京師，以列侯奉朝請，更封高山侯，拜太中大夫，除四子為郎。

統在朝廷，數陳便宜。以為法令既輕，下奸不勝。宜重刑罰，以遵舊典，乃上疏曰：

臣竊見元、哀二交輕殊死之刑以一百二十三事，手殺人者減死一等，自是以後，著為常準，故人輕犯法，吏易殺人。

臣聞立君之道，仁義為主，仁者愛人，義者政理，愛人以除殘為務，政理以去亂為心。刑罰在衷，無取於勸，是以五帝有流、殛、放、殺之誅，三王有大辟、刻肌之法。故孔子稱『仁者必有勇』，又曰『理財正辭，禁民為非曰義』。高帝受命誅暴，平蕩天下，約令定律，誠得其宜。文帝寬惠柔克，遭世康平，惟除省肉刑、相坐之法，它皆率由，無革舊章。武帝值中國隆盛，財力有餘，征伐遠方，軍役數興，豪桀犯禁，奸吏弄法，故重首匿之科，著知從之律，以破朋黨，以懲隱匿。宣帝聰明正直，總禦海內，臣下奉憲，無所失墜，因循先典，天下稱理。至哀、平繼體，而即位日淺，聽斷尚寡，丞相王嘉輕為穿鑿，虧除先帝舊約成律，數年之間，百有餘事，或不便於理，或不厭民心。謹表其尤害於體者傅奏於左。

伏惟陛下包元履德，權時撥亂，功逾文、武，德侔高皇，誠不宜因循季末衰微之軌。回神明察，考量得失，宣詔有司，詳擇其善，定不易之典，施無窮之法，天下幸甚。

事下三公、廷尉，議者以為隆刑竣法，非明王急務，施行日久，豈一朝所厘。統今所定，不宜開可。

統復上言曰：『有司以臣今所言，不可施行。尋臣之所奏，非曰嚴刑。竊謂高帝以後，至乎孝宣，其所施行，多合經傳，宜比方今事，驗之往古，聿遵前典，事無難改，不勝至願。願得召見，若對尚書近臣，口陳其要。』帝令尚書問狀，統對曰：

聞聖帝明王，制立刑罰，故雖堯、舜之盛，猶誅四凶。經曰：『天討有罪，五刑五庸哉。』又曰：『爰制百姓於刑之衷。』孔子曰：『刑罰不衷，則人無所厝手足。』衷之為言，不輕不重之謂也。《春秋》之誅，不避親戚，所以防患救亂，全安眾庶，豈無仁愛之恩？貴絕殘賊之路也。

自高祖之興，至於孝宣，君明臣忠，謨謀深博，猶因循舊章，不輕改革，海內稱理，斷獄益少。至初元、建平，所減刑罰百有餘條，而盜賊浸多，歲以萬數。間者三輔從橫，群輩並起，至燔燒茂陵，桂見未央。其後坤西、北地、西河之賊，越州度郡，萬里交結，攻取庫兵，劫略吏人，詔書討捕，連年不獲。是時以天下無難，百姓安平，而狂狡之勢，猶至於此，皆刑罰不衷，愚人易犯之所致也。

由此觀之，則刑輕之作，反生大患；惠加奸軌，而害及良善也。故臣統願陛下采擇賢臣孔光、師丹等議。

議上，遂寢不報。

後出為九江太守，定封陵鄉侯。統在郡亦有治跡，吏人畏愛之。卒於官。子松嗣。

梁松
松字伯孫，少為郎，尚光武女舞陰長公主，再遷虎賁中郎將。松博通經書，明習故事，與諸儒修明堂、辟雍、郊祀、封禪禮儀，常與論議，寵幸莫比。光武崩，受遺詔輔政。永平元年，遷太僕。

松數為私書請托郡縣，二年，發覺免官，遂懷怨望。四年冬，乃縣飛書誹謗，下獄死，國除。

子扈，後以恭懷皇后從兄，永元中，擢為黃門侍郎，歷位卿、校尉。溫恭謙讓，亦敦《詩》、《書》。永初中，為長樂少府，松弟竦。

梁竦
竦字叔敬，少習《孟習易》，弱冠能教授。後坐兄松事，與弟恭俱徙九真。既徂南土，歷江、湖，濟沅、湘，感悼子胥、屈原以非辜沈身，乃作《悼騷賦》，系玄石而沈之。

顯宗後詔聽還本郡。竦閉門自養，以經籍為娛，著書數篇，名曰《七序》。班固見而稱曰：『孔子著《春秋》而亂臣賊子懼，梁竦作《七序》而竊位素餐者慚。』姓好施，不事產業。長嫂舞陰公主贍給諸梁，親疏有序，特重敬竦，雖衣食器物，必有加異。竦悉分與親族，自無所服。

竦生長京師，不樂本土，身負其才，郁郁不得意。嘗登高遠望，嘆息言曰：『大丈夫居世，生當封侯，死當廟食。如其不然，閑居可以養誌，《詩》、《書》足以自娛，州郡之職，徒勞人耳。』後辟命交至，並無所就。有三男三女，肅宗納其二女，皆為貴人。小貴人生和帝，竇皇后養以為子，而竦家私相慶。後諸竇聞之，恐梁氏得志，終為己害，建初八年，遂譖殺二貴人，而陷竦等以惡逆。詔使漢陽太守鄭據傳考竦罪，死獄中，家屬復徙九真。辭語連及舞陰公主，坐徙新城，使者護守。宮省事密，莫有知和帝梁氏生者。

永元九年，竇太后崩，松子扈遣從兄禪奏記三府，以為漢家舊典，崇貴母氏，而梁貴人親育聖躬，不蒙尊號，求得申議。太尉張酺引禪訊問事理，會後召見，因白禪奏記之狀。帝感慟良久，曰：『於君意若何？』酺對曰：『《春秋》之義，母以子貴。漢興以來，母氏莫不降顯，臣愚以為宜上尊號，追慰聖靈，存錄諸舅，以明親親。』帝悲泣曰：『非君孰為朕思之！』會貴人姊南陽樊調妻嫕上書自訟曰：

妾同產女弟貴人，前充後宮，蒙先帝厚恩，得見寵幸。皇天授命，誕生聖明。而為竇憲兄弟所見譖訴，使妾父竦冤死牢獄，骸骨不掩。老母孤弟，遠徙萬里。獨妾遺脫，逸伏草野，常恐沒命，無由自達。今遭值陛下神聖之運，親統萬機，群物得所。憲兄弟奸惡，既伏辜誅，海內曠然，各獲其宜。妾得蘇息，拭目更視，乃敢昧死自陳所天。妾聞太宗即位，薄氏蒙榮；宣帝繼統，史族復興。妾門雖有薄、史之親，獨無外戚餘恩，誠自悼傷。妾父既冤，不可復生，母氏年殊七十，乃弟棠等，遠在絕域，不知死生。願乞收竦朽骨。使母、弟得歸本郡，則施過天地，存歿幸賴。

帝覽章感悟，乃下中常侍、掖庭令驗問之，嫕辭證明審，遂得引見，具陳其狀。乃留嫕止宮中，連月乃出，賞賜衣被錢帛第宅奴卑，旬月之間，累資千萬。嫕素有行操，帝益愛之，加號梁夫人；擢樊調為羽林左監。調，光祿大夫宏兄曾孫也。

於是追尊恭懷皇后。其冬，制詔三公、大鴻臚曰：『夫孝莫大於尊尊親親，其義一也。《詩》云：「父兮生我，母兮鞠我，撫我畜我，長我育我，顧我復我，出入腹我。欲報之德，昊天罔極。」朕不敢興事，覽於前世，太宗、中宗，實有舊典，追命外祖，以篤親親。其追封謚皇太后父竦為褒親湣侯，比靈文、順成、恩成侯。魂而有靈，嘉斯寵榮，好爵顯服，以慰母心。』遣中謁者與嫕及扈，備禮西迎竦喪，詣京師改殯，賜東園畫館、玉匣、衣衾，建塋於恭懷皇后陵傍。帝親臨送葬，百官畢會。

徵還竦妻、子，封子棠為樂平侯，棠弟雍乘氏侯，雍弟翟單父侯，邑各五千戶，位皆特進，賞賜第宅、奴卑、車馬、兵弩、什物以巨萬計，寵遇光於當世。諸梁內外以親疏並補郎、謁者。

棠官至大鴻臚，雍少府。棠卒，子安國嗣，延光中為侍中，有罪免官，諸梁為郎吏者皆坐免。

梁商
商字伯夏，雍之子也。少以外戚拜郎中，遷黃門侍郎。永建元年，襲父封乘氏侯。三年，順帝選商女及妹入掖庭，遷侍中、屯騎校尉。陽嘉元年，女立為皇后，妹為貴人，加商位特進，更增國土，賜安車駟馬，其歲拜執金吾。二年，封子冀為襄邑侯，商讓不受。三年，以商為大將軍，固稱疾不起。四年，使太常桓焉奉策就第即拜，商乃詣闕受命。明年，夫人陰氏薨，追號開封君，贈印綬。

商自以戚屬居大位，每存謙柔，虛己進賢，辟漢陽巨覽、上黨陳龜為椽屬。李固、周舉為從事中郎，於是京師翕然，稱為良輔，帝委重焉。每有饑饉，輒載租穀於城門，賑與貧餧，不宣己惠。檢禦門族，未曾以權盛幹法。而性慎弱無威斷，頗溺於內豎。以小黃門曹節等用事於中，遂遣子冀、不疑與為交友，然宦者忌商寵任，反俗陷之。永和四年，中常侍張逵、蘧政，內者令石光，尚方令傅福，冗從僕射杜永連謀，共譖商及中常侍曹騰、孟賁，雲欲征諸王子，圖議廢立，請收商等案罪。帝曰：『大將軍父子我所親，騰、賁我所愛，必無是，但汝曹共妒之耳。』逵等知言不用，懼迫，遂出矯詔收縛騰、賁於省中。

帝聞震怒，敕宦者李歙急呼騰、賁釋之，收逵等，悉伏誅。辭所連染及在位大臣，商懼多侵枉，乃上疏曰：『《春秋》之義，功在元帥，罪止首惡，故賞不僭溢，刑不淫濫，五帝、三王所以同致康乂也。竊聞考中常侍張逵等，辭語多所牽及。大獄一起，無辜者眾，死囚久系，纖微成大，非所以順迎和氣，平政成化也。宜早訖竟，以止逮捕之煩。』帝乃納之，罪止坐者。

六年秋，商病篤，敕子冀等曰：『吾以不德，享受多福。生無以輔益朝廷，死必耗廢帑臧，衣衾飯唅玉匣珠貝之屬，何益朽骨。百僚勞擾，紛華道路，秖增塵垢，雖云禮制，亦有權時。方今邊境不寧，盜賊未息，豈宜重為國損！氣絕之後，載至冢舍，即時殯斂。斂以時服，皆以故衣，無更裁制。殯已開冢，冢開即葬。祭食如存，無用三牲。孝子善述父誌，不宜違我言也。』及薨，帝親臨喪，諸子欲從其誨，朝廷不聽，賜以東園朱壽器、銀鏤、黃腸、玉匣、什物二十八種，錢二百萬，布三千匹。皇后錢五百萬，布萬匹。及葬，贈輕車介士，賜謚忠侯。中宮親送，帝幸宣陽亭，瞻望車騎。子冀嗣。

梁冀
冀字伯卓。為人鳶肩豺目，洞精目黨眄，口吟舌言，裁能書計。少為貴戚，逸遊自恣。性嗜酒，能挽滿、彈棋、格五、六博、蹴鞠、意錢之戲，又好臂鷹走狗，騁馬鬥雞。初為黃門侍郎，轉侍中、虎賁中郎將，越騎、步兵校尉，執金吾。

永和元年，拜河南尹。冀居職暴恣，多非法，父商所親客洛陽令呂放，頗與商言及冀之短，商以讓冀，冀即遣人於道刺殺放。而恐商知之，乃推疑於放之怨仇，請以放弟禹為洛陽令，使捕之，盡滅其宗親、賓客百餘人。

商薨未及葬，順帝乃拜冀為大將軍，弟侍中不疑為河南尹。

及帝崩，沖帝始在繈褓，太后臨朝，詔冀與太傅趙峻、太尉李固參錄尚書事。冀雖辭不肯當，而侈暴滋甚。

沖帝又崩，冀立質帝。帝少而聰慧，知冀驕橫，嘗朝群臣，目冀曰：『此跋扈將軍也。』冀聞，深惡之，遂令左右進鴆加煮餅，帝即日崩。

復立桓帝，而枉害李固及前太尉杜喬，海內嗟懼，語在《李固傳》。建和元年，益封冀萬三千戶，增大將軍府舉高第茂才，官屬倍於三公。又封不疑為潁陽侯，不疑弟蒙西平侯，冀子胤襄邑侯，各萬戶。和平元年，重增封冀萬戶，並前所襲合三萬戶。

弘農人宰宣素性佞邪，欲取媚於冀，乃上言大將軍有周公之功，今既封諸子，則其妻宜為邑君。詔遂封冀妻孫壽為襄城君，兼食陽翟租，歲入五千萬，加賜赤紱，比長公主。壽色美而善為妖態，作愁眉，啼妝，墮馬髻，折腰步，齲齒笑，以為媚惑。冀亦改易輿服之制，作平上軿車，埤幘，狹冠，折上巾，擁身扇，狐尾單衣。壽性鉗忌，能制禦冀，冀甚寵憚之。

初，父商獻美人友通期於順帝，通期有微過，帝以歸商，商不敢留而出嫁之，冀即遣客盜還通期。會商薨，冀行服，於城西私與之居。壽伺冀出，多從倉頭，篡取通期歸，截發刮面，笞掠之，欲上書告其事。冀大恐，頓首請於壽母，壽亦不得已而止。冀猶復與私通，生子伯玉，匿不敢出。壽尋知之，使子胤誅滅友氏，冀慮壽害伯玉，常置復壁中。冀愛監奴秦宮，官至太倉令，得出入壽所。壽見宮，輒屏禦者，托以言事，因與私焉。宮內外兼寵，威權大震，刺史、二千石皆謁辭之。

冀用壽言，多斥奪諸梁在位者，外以謙讓，而實崇孫氏宗親。冒名而為侍中、卿、校尉、郡守、長吏者十餘人，皆貪叨凶淫，各遣私客籍屬縣富人，被以它罪，閉獄掠拷，使出錢自贖，資物少者至於死徙。扶風人士孫奮居富而性吝，冀因以馬乘遺之，從貸錢五千萬，奮以三千萬與之，冀大怒，乃告郡縣，認奮母為其守臧婢，雲盜白珠十斛、紫金千斤以叛，遂收考奮兄弟，死於獄中，悉沒資財億七千餘萬。

其四方調發，歲時貢獻，皆先輸上第於冀，乘輿乃其次焉。吏人賫貨求官請罪者，道路相望。冀又遣客出塞，交通外國，廣求異物。因行道路，發取伎女禦者，而使人復乘勢橫暴，妻略婦女，歐擊吏卒，所在怨毒。

冀乃大起第舍，而壽亦對街為宅，殫極土木，互相誇競。堂寢皆有陰陽奧室，連房洞戶。柱壁雕鏤，加以銅漆，窗牖皆有綺疏青瑣，圖以雲氣仙靈。臺閣周通，更相臨望；飛梁石蹬，陵跨水道。金玉珠璣，異方珍怪，充積臧室。遠致汗血名馬。又廣開園囿，采土築山，十里九陂，以像二崤，深林絕澗，有若自然，奇禽馴獸，飛走其間。冀、壽共乘輦車，張羽蓋，飾以金銀，遊觀第內，多從倡伎，鳴鐘吹管，酣謳竟路。或連繼日夜，以騁娛恣。客到門不得通，皆請謝門者，門者累千金。又多拓林苑，禁同王家，西至弘農，東界滎陽，南極魯陽，北達河、淇，包含山藪，遠帶丘荒，周旋封域，殆將千里。又起菟苑於河南城西，經亙數十里，發屬縣卒徒，繕修樓觀，數年乃成。移檄所在，調發生菟，刻其毛以為識，人有犯者，罪至刑死。嘗有西域賈胡，不知禁忌，誤殺一兔，轉相告言，坐死者十餘人。冀二弟嘗私遣人出獵上黨，冀聞而捕其賓客，一時殺三十餘人，無生還者。冀又起別第於城西，以納奸亡。或取良人，悉為奴卑，至數千人，名曰『自賣人』。

元嘉元年，帝以冀有援立之功，欲崇殊典，乃大會公卿，共議其禮。於是有司奏冀入朝不趨，斂履上殿，謁贊不名，禮儀比蕭何；悉以定陶、成陽餘戶增封為四縣，比鄧禹；賞賜金錢、奴婢、采帛、車馬、衣服、甲第，比霍光；以殊元勛。每朝會，與三公絕席。十日一人，平尚書事。宣布天下，為萬世法。冀猶以所奏禮薄，意不悅。專擅威柄，凶恣日積，機事大小，莫不咨決之。宮衛近侍，並所親樹。禁省起居，纖微必知。百官遷召，皆先到冀門箋檄謝恩，然後敢詣尚書。下邳人吳樹為宛令，之官辭冀，冀賓客布在縣界，以情托樹。樹對曰：『小人奸蠹，比屋可誅。明將軍以椒房之重，處上將之位，宜崇賢善，以補朝闕。宛為大都，土之淵藪，自侍坐以來，未聞稱一長者，而多托非人，誠非敢聞！』冀嘿然不悅。樹到縣，遂誅殺冀客為人害者數十人，由是深怨之。樹後為荊州刺史，臨去辭冀，冀為設酒，因鴆之，樹出，死車上。又遼東太守侯猛，初拜不謁，冀託以它事，乃腰斬之。

時，郎中汝南袁著，年十九，見冀凶縱，不勝其憤，乃詣闕上書曰：

臣聞仲尼嘆鳳鳥不至，河不出圖，自傷卑賤，不能致也。今陛下居得致之位，又有能致之資，而和氣未應，賢愚失序者，勢分權臣，上下壅隔之故也。夫四時之運，功成則退，高爵厚寵，鮮不致災。今大將軍位極功成，可為至戒，宜遵懸車之禮，高枕頤神。傳曰：「木實繁者，披枝害心。」若不抑損權盛，將無以全其身矣。左右聞臣言，將側目切齒，臣特以童蒙見拔，故敢忘忌諱。昔舜、禹相戒無若丹朱，周公戒成王無如殷王紂，願除誹謗之罪，以開天下之口。

書得奏御，冀聞而密遣掩捕著。著乃變易姓名，後託病偽死，結蒲為人，市棺殯送。冀廉問知其詐，陰求得，笞殺之，隱蔽其事。學生桂陽劉常，當世名儒，素善於著，冀召補令史以辱之。時，太原郝絜、胡武，皆危言高論，與著友善。先是，絜等連名奏記三府，薦海內高士，而不詣冀，冀追怒之，又疑為著黨，敕中部官移檄捕前奏記者並殺之，遂誅武家，死者六十餘人。絜初逃亡，知不得免，因輿櫬奏書冀門。書入，仰藥而死，家乃得全。及冀誅，有詔以禮祀著等。冀諸忍忌，皆此類也。

不疑好經書，善待士，冀陰疾之，因中常侍白帝，轉為光祿勛，又諷眾人共薦其子胤為河南尹。胤一名胡狗，時年十六，容貌甚陋，不勝冠帶，道路見者，莫不蚩笑焉。不疑自恥兄弟有隙，遂讓位歸第，與弟蒙閉門自守。冀不欲令與賓客交通，陰使人變服至門，記往來者。南郡太守馬融、江夏太守田明，初除，過謁不疑，冀諷州郡以它事陷之，皆髡笞徙朔方。融自刺不誅，明遂死於路。

永興二年，封不疑子馬為潁陰侯，胤子桃為城父侯。冀一門前後七封侯，三皇后，六貴人，二大將軍，夫人、女食邑稱君者七人，尚公主者三人，其餘卿、將、尹、校五十七人。在位二十餘年，究極滿盛，威行內外，百僚側目，莫敢違命，天子恭己而不得有所親豫。

帝即不平之。延熹元年，太史令陳授因小黃門徐璜，陳災異日食之變，咎在大將軍，冀聞之，諷洛陽令收考授，死於獄。帝由此發怒。

初，掖庭人鄧香妻宣生女猛，香卒，宣更適梁紀。梁紀者，冀妻壽之舅也。壽引進猛入掖庭，見幸，為貴人，冀因欲認猛為其女以自固，乃易猛姓為梁。時猛姊婿邴尊為議郎，冀恐尊沮敗宣意，乃結刺客於偃城，刺殺尊，而又欲殺宣。宣家在延熹裏，與中常侍袁赦相比，冀使刺客登赦屋，欲入宣家。赦覺之，鳴鼓會眾以告宣。宣馳入以白帝，帝大怒，遂與中常侍單超、具瑗、唐衡、左悺、徐璜等五人成謀誅冀。語在《宦者傳》。

冀心疑超等，乃使中黃門張惲入省宿，以防其變。具瑗敕吏收惲，以輒從外入，欲圖不軌。帝因是御前殿，召諸尚書入，發其事，使尚書令尹勛持節勒丞郎以下皆操兵守省閣，斂諸符節送省中。使黃門令具瑗將左右廄騶、虎賁、羽林、都候斂戟士，合千餘人，與司隸校尉張彪共圍冀第。使光祿勛袁盱持節收冀大將軍印綬，徙封比景都鄉侯。冀及妻壽即日皆自殺。悉收子河南尹胤、叔父屯騎校尉讓，及親從衛尉淑、越騎校尉忠、長水校尉戟等，諸梁及孫氏中外宗親送詔獄，無長少皆棄市。不疑、蒙先卒。其它所連及公卿、列校、尉刺史、二千石死者數十人，故吏賓客免黜者三百餘人，朝廷為空，惟尹勛、袁盱及廷尉邯鄲義在焉。是時事卒從中發，使者交馳，公卿失其度，官府市里鼎沸，數日乃定，百姓莫不稱慶。

收冀財貨，縣官斥賣，合三十餘萬萬，以充王府，用減天下稅租之半。散其苑囿，以業窮民。錄誅冀功者，封尚書令尹勛以下數十人。

史論
論曰：順帝之世，梁商稱為賢輔，豈以其地居亢滿，而能以願謹自終者乎？夫宰相運動樞極，感會天人，中於道則易以興政，乖於務則難乎禦物。商協回天之勢，屬雕弱之期，而匡朝恤患，未聞上述，憔悴之音，載謠人口。雖輿粟盈門，何救阻饑之厄；永言終制，未解屍官之尤。況乃傾側孽臣，傳寵凶嗣，以致破家傷國，而豈徒然哉！

贊曰：在河西佐漢，統亦定算。褒親幽憤，升高累嘆。商恨善柔。冀遂貪亂。


Chinese text: This work was published before January 1, 1923, and is in the
public domain worldwide because the author died at least 100 years ago.
