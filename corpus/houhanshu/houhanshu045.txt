後漢書卷四十上　班彪列傳　第三十上

自東都主人以下分為下卷*
班彪
班彪字叔皮，扶風安陵人也。祖況，成帝時為越騎校尉。父稚，哀帝時為廣平太守。[一]　　注[一]廣平，郡，今洺州永*(平)**[年]*縣也，隋室諱廣改焉。

彪性沉重好古。年二十餘，更始敗，三輔大亂。時隗囂擁觿天水，彪乃避難從之。囂問彪曰：「往者周亡，戰國並爭，天下分裂，數世然後定。意者從橫之事復起於今乎？將承運迭興，在於一人也？願生試論之。」對曰：「周之廢興，與漢殊異。昔周爵五等，諸侯從政，本根既微，枝葉強大，故其末流有從橫之事，埶數然也。漢承秦制，改立郡縣，主有專己之威，臣無百年之柄。至於成帝，假借外家，[一]哀、平短祚，國嗣三絕，[二]故王氏□朝，因竊號位。危自上起，傷不及下，[三]是以即真之後，天下莫不引領而歎。十餘年閒，中外搔擾，遠近俱發，假號雲合，咸稱劉氏，不謀同辭。[四]方今雄桀帶州域者，皆無七國世業之資，而百姓謳吟，思仰漢德，已可知矣。」囂曰：「生言周、漢之埶可也；至於但見愚人習識劉氏姓號之故，而謂漢家復興，□矣。昔秦失其鹿，劉季逐而羈之，時人復知漢乎？」[五]　　

注[一]外家謂王鳳、王商等，並輔政領尚書事也。

注[二]哀帝在位六年，平帝在位五年，故曰短祚。成、哀、平俱無子，是三絕也。

注[三]成帝威權借於外家，是危自上起也。漢德無害於百姓，是傷不及下也。

注[四]謂王郎、盧芳等並詐稱劉氏也。

注[五]太公六韜曰：「取天下如逐鹿，鹿得，天下共分其肉也。」

彪既疾囂言，又傷時方艱，乃著王命論，以為漢德承堯，有靈命之符，王者興祚，非詐力所致，欲以感之，而囂終不寤，遂避河西。河西大將軍竇融以為從事，深敬待之，接以師友之道。彪乃為融畫策事漢，總西河以拒隗囂。

及融征還京師，光武問曰：「所上章奏，誰與參之？」融對曰：「皆從事班彪所為。」帝雅聞彪才，因召入見，舉司隸茂才，拜徐令，以病免。[一]後數應三公之命，輒去。　　注[一]司隸舉為茂才也。徐，縣，屬臨淮郡。

彪既才高而好述作，遂專心史籍之閒。武帝時，司馬遷著史記，自太初以後，闕而不錄，[一]後好事者頗或綴集時事，然多鄙俗，不足以踵繼其書。[二]彪乃繼采前史遺事，傍貫異聞，作後傳數十篇，因斟酌前史而譏正得失。其略論曰：　　注[一]太初，武帝年號。

注[二]好事者謂楊雄、劉歆、陽城衡、褚少孫、史孝山之徒也。

唐虞三代，詩書所及，世有史官，以司典籍，[一]暨於諸侯，國自有史，[二]　　故孟子曰「楚之檮杌，晉之乘，魯之春秋，其事一也」。[三]定哀之閒，[四]魯君子左丘明論集其文，作左氏傳三十篇，又撰異同，號曰國語，二十一篇，由是乘、檮杌之事遂闇，[五]而左氏、國語獨章。又有記錄黃帝以來至春秋時帝王公侯卿大夫，號曰世本，一十五篇。春秋之後，七國並爭，秦並諸侯，則有戰國策三十三篇。漢興定天下，太中大夫陸賈記錄時功，作楚漢春秋九篇。孝武之世，太史令司馬遷采左氏、國語，刪世本、戰國策，據楚、漢列國時事，上自黃帝，下訖獲麟，[六]作本紀、世家、列傳、書、表凡百三十篇，而十篇缺焉。[七]遷之所記，從漢元至武以絕，則其功也。至於采經摭傳，分散百家之事，甚多□略，不如其本，務欲以多聞廣載為功，論議淺而不篤。其論術學，則崇黃老而薄五經；[八]序貨殖，則輕仁義而羞貧窮；[九]道遊俠，則賤守節而貴俗功：[一０]此其大敝傷道，所以遇極刑之咎也。[一一]然善述序事理，辯而不華，質而不野，文質相稱，蓋良史之才也。誠令遷依五經之法言，同聖人之是非，意亦庶幾矣。[一二]　　注[一]禮記曰：「動則左史書之，言則右史書之。」見於史籍者，夏太史終古、殷太史向摯、周太史儋也。見呂氏春秋。

注[二]左傳，魯季孫召外史掌惡臣。□史華龍滑「曰我太史」也。楚有左史倚相。

注[三]乘者，興於田賦乘馬之事。檮杌者，嚚凶之類，興於記惡之誡。春秋以二始舉四時，以記萬事，遂各因以為名，其記事一也。見趙岐孟子注。

注[四]魯定公、哀公也注[五]不行於時為闇也。其書今亡。

注[六]武帝太始二年，登隴首，獲白麟，遷作史記，絕筆於此年也。

注[七]十篇謂遷歿之後，亡景紀、武紀、禮書、樂書、兵書、將相年表、日者傳、三王世家、龜策傳、傅靳列傳。

注[八]黃帝、老子，道家也。五經，儒家也。遷序傳曰：「道家使人精神專一，動合無形，贍足萬物。」此謂崇黃老也。又曰：「儒者博而寡要，勞而少功。」此為薄五經也。

注[九]史記貨殖傳序曰：「家貧親老，妻子剁弱，歲時無以祭祀，飲食被服不足以自適，如此不籩恥，則無所比矣。無巖處奇士之行，而長貧賤，語仁義，亦足羞也。」

注[一０]史記遊俠傳序曰：「季次、原憲行君子之德，義不苟合當世，當世亦笑之。終身空室蓬戶，褐衣疏食不饜。今遊俠，其行雖不軌於正義，然其言必信，於行必果，已諾必誠，不愛其軀，赴士之□，蓋有足多者。今拘學或抱咫尺之義，久孤於世，豈若卑論齊俗，與世沉浮而取榮名哉！」

注[一一]極刑謂遷被腐刑也。遷與任安書曰：「最下腐刑，極矣！」

注[一二]易曰：「顏氏之子，其殆庶幾乎！」

夫百家之書，猶可法也。若左氏、國語、世本、戰國策、楚漢春秋、太史公書，今之所以知古，後之所由觀前，聖人之耳目也。司馬遷序帝王則曰本紀，公侯傳國則曰世家，卿士特起則曰列傳。又進項羽、陳涉而黜淮南、衡山，[一]細意委曲，條列不經。若遷之著作，采獲古今，貫穿經傳，至廣博也。一人之精，文重思煩，故其書刊落不盡，尚有盈辭，多不齊一。[二]若序司馬相如，舉郡縣，著其字，至蕭、曹、陳平之屬，及董仲舒並時之人，不記其字，或縣而不郡者，蓋不暇也。[三]今此後篇，慎核其事，整齊其文，不為世家，唯紀、傳而已。

傳曰：「殺史見極，平易正直，春秋之義也。」　　注[一]謂遷著項羽本紀。又陳涉起於壟畝，數月被殺，無子孫相繼，著為世家，淮南、衡山，漢室之王胤，當世家而編之列傳，言進退之失也。

注[二]刊，削也。謂削落繁蕪，仍有不盡。

注[三]史記「□青者，平陽人也」，「張釋之，堵陽人」，並不顯郡之類也。

彪復辟司徒玉況府。[一]時東宮初建，諸王國並開，[二]而官屬未備，師保多闕。彪上言曰：　　注[一]玉音肅。

注[二]建武二十三年玉況為司徒，十九年建明帝為太子，十七年封諸王。

孔子稱「性相近，習相遠也」。[一]賈誼以為「習與善人居，不能無為善，猶生長於齊，不能無齊言也。習與惡人居，不能無*[為]*惡，猶生長於楚，不能無楚言也」。[二]是以聖人審所與居，而戒慎所習。昔成王之為孺子，出則周公、邵公、太*(公)*史佚，入則大顛、閎夭、南宮括、散宜生，左右前後，禮無違者，[三]　　故成王一日即位，天下曠然太平。是以春秋「愛子教以義方，不納於邪。驕奢淫佚，所自邪也」。[四]詩云：「詒厥孫謀，以宴翼子。」言武王之謀遺子孫也。[五]　　

注[一]見論語。

注[二]賈誼上疏之辭。

注[三]左傳曰：「自郊勞至於贈賄，禮無違者。」

注[四]左傳□大夫石碏諫□莊公之辭也。

注[五]詩大雅也。詒，遺也。宴，安也。翼，敬也。言文王遺其孫以善謀，武王以安敬之道遺其子。子謂成王也。

漢興，太宗使□錯導太子以法術，[一]賈誼教梁王以詩書。[二]及至中宗，亦令劉向、王□、蕭望之、周堪之徒，以文章儒學保訓東宮以下，[三]莫不崇簡其人，就成德器。今皇太子諸王，雖結髮學問，修習禮樂，而傅相未值賢才，官屬多闕舊典。宜博選名儒有威重明通政事者，以為太子太傅，東宮及諸王國，備置官屬。又舊制，太子食湯沐十縣，設周□交戟，五日一朝，因坐東箱，省視膳食，其非朝日，使僕、中允旦旦請問而已，明不媟黷，廣其敬也。[四]　　注[一]文帝時□錯為博士，上言曰：「人主所以顯功揚名者，以知術數也。今皇太子所讀書多矣，而未知術數。願陛下擇聖人之術以賜太子。」上善之，拜錯為太子家令。

注[二]賈誼為梁王太傅。梁王，文帝之少子，名揖，愛而好書，故令誼傅之。

注[三]中宗，宣帝也。時元帝為太子，宣帝使王□、劉向、張子僑等之太子宮，娛侍太子朝夕讀誦，蕭望之為太傅，周堪為少傅。並見前書。

注[四]漢官儀曰：「皇太子五日一至台，因坐東箱，省視膳食，以法制□太官尚食宰吏，其非朝日，使僕、中允旦旦請問，明不媟黷，所以廣敬也。太子僕一人，秩千石；中允一人，四百石，主門□徼巡。」

書奏，帝納之。

後察司徒廉為望都長，吏民愛之。[一]建武三十年，年五十二，卒官。所著賦、論、書、記、奏事合九篇。　　注[一]察，舉也。司徒薦為廉。

二子：固，超。超別有傳。

論曰：班彪以通儒上才，傾側危亂之閒，行不踰方，[一]言不失正，仕不急進，貞不違人，敷文華以緯國典，守賤薄而無悶容。彼將以世運未弘，非所謂賤焉恥乎？何其守道恬淡之篤也！[二]　　注[一]論語孔子曰：「可謂仁之方。」鄭玄注云：「方猶道也。」

注[二]孔子曰：「邦有道，貧且賤焉恥也。」言彪當中興之初，時運未泰，故不以貧賤為恥，何守道清靜之固也！恬淡猶清靜也。篤，固也。

班固
固字孟堅。年九歲，能屬文誦詩賦，及長，遂博貫載籍，九流百家之言，無不窮究。[一]所學無常師，不為章句，舉大義而已。性寬和容觿，不以才能高人，諸儒以此慕之。[二]　　注[一]九流謂道﹑儒﹑墨﹑名﹑法﹑陰陽﹑農﹑雜﹑縱橫。

注[二]謝承書曰：「固年十三，王充見之，拊其背謂彪曰：『此兒必記漢事。』」永平初，東平王蒼以至戚為驃騎將軍輔政，開東合，延英雄。時固始弱冠，奏記說蒼曰：[一]　　注[一]奏，進也。記，書也。前書待詔鄭朋奏記於蕭望之，奏記自朋始也。

將軍以周﹑邵之德，立乎本朝，承休明之策，建威靈之號，[一]昔在周公，今也將軍，詩書所載，未有三此者也。[二]傳曰：「必有非常之人，然後有非常之事；有非常之事，然後有非常之功。」[三]固幸得生於清明之世，豫在視聽之末，私以螻蟻，竊觀國政，[四]　　誠美將軍擁千載之任，躡先聖之蹤，[五]體弘懿之姿，據高明之埶，博貫庶事，服膺六蓺，白黑簡心，求善無猒，[六]采擇狂夫之言，不逆負薪之議。[七]竊見幕府新開，廣延腢俊，四方之士，顛倒衣裳。[八]將軍宜詳唐﹑殷之舉，察伊﹑戲之薦，[九]令遠近無偏，幽隱必達，期於總覽賢才，收集明智，為國得人，以寧本朝。則將軍養志和神，優遊廟堂，光名宣於當世，遺烈著於無窮。　　注[一]號驃騎將軍也。

注[二]唯蒼與周公二人而已。

注[三]司馬相如喻蜀之辭。

注[四]螻蟻謂細微也。

注[五]千載謂自周公至明帝時千餘載也。先聖謂周公也。

注[六]淮南子曰：「聖人見是非，若白黑之別於目。」左傳曰「求善不□」也。

注[七]負薪，賤人也。三略曰「負新之諾，廊廟之言」也。

注[八]詩曰：「東方未明，顛倒衣裳。」言士爭歸之□遽也。

注[九]堯舉戲陶，湯舉伊尹。

竊見故司空掾桓梁，宿儒盛名，冠德州裡，七十從心，行不踰矩，[一]蓋清廟之光暉，當世之俊彥也。[二]京兆祭酒晉馮，結髮修身，白首無違，好古樂道，玄默自守，古人之美行，時俗所莫及。扶風掾李育，[三]經明行著，教授百人，客居杜陵，茅室土階。京兆﹑扶風二郡更請，徒以家貧，數辭病去。溫故知新，論議通明，廉清修絜，行能純備，雖前世名儒，國家所器，韋﹑平﹑孔﹑翟，無以加焉。[四]　　宜令考續，以參萬事。京兆督郵郭基，孝行著於州裡，經學稱於師門，政務之績，有絕異之效。如得及明時，秉事下僚，進有羽翮奮翔之用，退有□梁一介之死。[五]涼州從事王雍，躬卞嚴之節，文之以術蓺，[六]涼州冠蓋，未有宜先雍者也。古者周公一舉則三方怨，曰「奚為而後己」。[七]宜及府開，以慰遠方。弘農功曹史殷肅，[八]達學洽聞，才能絕倫，誦詩三百，奉使專對。此六子者，皆有殊行絕才，德隆當世，如蒙徵納，以輔高明，此山梁之秋，夫子所為歎也。[九]昔卞和獻寶，以離斷趾，[一０]靈均納忠，終於沉身，[一一]而和氏之璧，千載垂光，屈子之篇，萬世歸善。願將軍隆照微之明，信日□之聽，[一二]少屈威神，咨嗟下問，令塵埃之中，永無荊山﹑汨羅之恨。　　注[一]論語孔子曰：「七十而縱心所欲，不踰矩。」言恣心之所為，皆闇合於法則。

注[二]詩周頌曰：「於穆清廟，肅雍顯相，濟濟多士，執文之德。」鄭玄注曰：「顯，光也。」言桓梁可參多士，助祭於清廟為光暉也。爾雅曰：「髦，俊也。」美士為彥。

注[三]育字符春，見儒林傳。

注[四]韋賢﹑平當﹑孔光﹑翟方進也。流俗本「平」字作「玄」，誤。

注[五]說苑曰：「趙簡子游於西河而歎曰：『安得賢士而與處焉？』舟人吉桑對曰：『鴻鵠高飛，所恃者六翮也。背上之毛，腹下之毳，加之滿把，飛不能為之益高。不知門下左右客千人，亦有六翮之用乎？將盡毛毳也？』」又曰「齊莊公攻莒，□梁與華周進□，壞軍陷陣，三軍不敢當。至莒城下，殺二十七人而死」也。

注[六]卞嚴，卞莊子也。新序曰：「卞莊子好勇，養母，戰而三北，交遊非之，國君辱之。莊子受命，顏色不變。及母死三年，齊與魯戰，莊子請從。至，見於將軍曰：『初獨與母處，是以戰而三北。今母沒矣，請塞責。』遂赴敵而□，獲甲首而獻，曰：『夫三北，以養母也。吾聞之，節士不以辱生。』遂殺十人而死。」論語孔子曰：「卞莊子之勇，冉求之蓺，文之以禮樂。」

注[七]孫卿子曰：「周公東征，西國怨，曰：『何獨不來也！』南征而北國怨，曰：『何獨後我也！』」注[八]固集「殷」作「段」。

注[九]秋猶時也。論語孔子曰：「山梁雌雉，時哉！」

注[一０]離，被也。斷趾，刖足也。事見韓子。

注[一一]屈原字靈均，納忠於楚，終不見信，自沉於汨羅之水而死。

注[一二]信音申。

蒼納之。

父彪卒，歸鄉里。固以彪所續前史未詳，乃潛精研思，欲就其業。既而有人上書顯宗，告固私改作國史者，有詔下郡，收固系京兆獄，盡取其家書。先是扶風人蘇朗偽言圖讖事，下獄死。固弟超恐固為郡所核考，不能自明，乃馳詣闕上書，得召見，具言固所著述意，而郡亦上其書。顯宗甚奇之，召詣校書部，[一]除蘭台令史，[二]與前睢陽令陳宗﹑長陵令尹敏﹑司隸從事孟異共成世祖本紀。遷為郎，典校秘書。固又撰功臣﹑平林﹑新市﹑公孫述事，作列傳﹑載記二十八篇，奏之。帝乃復使終成前所著書。　　注[一]前書固□傳曰：「永平中為郎，典校秘書。」

注[二]漢官儀曰：「蘭台令史六人，秩百石，掌書劾奏。」

固以為漢紹堯運，以建帝業，至於六世，史臣乃追述功德，[一]私作本紀，編於百王之末，廁於秦﹑項之列，[二]太初以後，闕而不錄，故探撰前記，綴集所聞，以為《漢書》。起元高祖，終於孝平王莽之誅，十有二世，二百三十年，[三]　　綜其行事，傍貫五經，上下洽通，為春秋考紀﹑表﹑志﹑傳凡百篇。[四]固自永平中始受詔，潛精積思二十餘年，至建初中乃成。當世甚重其書，學者莫不諷誦焉。　　注[一]六代謂武帝，史臣謂司馬遷也。

注[二]史記起自黃帝，漢最居其末也。

注[三]高﹑惠﹑呂後﹑文﹑景﹑武﹑昭﹑宣﹑元﹑成﹑哀﹑平十二代也。並王莽合二百三十年。

注[四]紀十二，表八，志十，列傳七十，合百篇。前書音義曰：「春秋考紀謂帝紀也。言考核時事，具四時以立言，如春秋之經。」

自為郎後，遂見親近。時京師修起宮室，浚繕城隍，而關中耆老猶望朝廷西顧。

固感前世相如﹑壽王﹑東方之徒，造構文辭，終以諷勸，[一]乃上兩都賦，盛稱洛邑制度之美，以折西賓淫侈之論。其辭曰：　　注[一]相如作上林﹑子虛賦，吾丘壽王作士大夫論及驃騎將軍頌，東方朔作客難及非有先生論，其辭並以諷喻為主也。

有西都賓問於東都主人曰：[一]「蓋聞皇漢之初經營也，嘗有意乎都河洛矣。輟而弗康，寔用西遷，作我上都。主人聞其故而鶯其制乎？」[二]主人曰：「未也。願賓攄懷舊之蓄念，發思古之幽情，[三]博我以皇道，弘我以漢京。」賓曰：「唯唯。」　　注[一]中興都洛陽，故以東都為主，而謂西都為賓也。

注[二]皇，大也。尚書曰：「厥既得吉卜則經營。」高祖五年，劉敬說上都關中，上疑之。左右大臣皆山東人，多勸都洛陽，此為有意都河洛矣。張良曰：「洛陽其中小不過數百里，四面受敵，非用武之國。關中金城千里，天府之國也。」於是上即日西都關中，此為輟而弗康也。輟，止也。康，安也。

注[三]廣雅曰攄，舒也。

漢之西都，在於雍州，寔曰長安。[一]左據函谷﹑二崤之阻，表以*(泰)**[太]*華﹑終南之山。[二]右界□斜﹑隴首之險，帶以洪河﹑涇﹑渭之川。[三]華實之毛，則九州之上腴焉；防禦之阻，則天下之奧區焉。[四]是故橫被六合，三成帝畿，[五]周以龍興，秦以虎視。及至大漢受命而都之也，[六]仰寤東井之精，俯協河圖之靈，[七]　　奉春建策，留侯演成，[八]天人合應，以發皇明，乃眷西顧，寔惟作京。[九]　　於是睎秦領，睋北阜，挾酆霸，據龍首。[一０]圖皇基於億載，度宏規而大起，肇自高而終平，世增飾以崇麗，歷十二之延祚，故窮奢而極侈。[一一]建金城其萬雉，呀周池而成淵，披三條之廣路，立十二之通門。[一二]內則街衢洞達，閭閻且千，九市開場，貨別隧分，人不得顧，車不得旋，闐城溢郭，傍流百廛，紅塵四合，煙雲相連。[一三]於是既庶且富，娛樂無疆，都人士女，殊異乎五方，游士擬於公侯，列肆侈於姬﹑姜。[一四]鄉曲豪俊遊俠之雄，節慕原﹑嘗，名亞春﹑陵，連交合觿，騁騖乎其中。[一五]　　注[一]前書音義曰：「長安本秦之鄉名，高祖都焉。」

注[二]函谷，關名也。左傳曰「崤有二陵，其南陵夏後戲之墓，其北陵文王之所避風雨」，故曰二崤。太華，山也，山海經曰，華首之西六十里曰太華。終南，長安南山也。詩曰：「終南何有。」注云：「終南，周之名山中南也。」

注[三]□斜，谷名，南口曰□，北口曰斜，在今梁州。隴首，山名，在今秦州。洪，大也。

注[四]華實之毛謂草木也。左傳曰：「食土之毛。」前書曰：「秦地九州膏腴。」尚書雍州「厥田上上」。防禦謂關禁也。楊雄衛尉箴曰：「設置山險，盡為防禦。」奧，深也。言秦地險固，為天下深奧之區域。

注[五]前書音義曰：「關西為橫。」被猶及也。呂氏春秋曰：「神明通於六合。」高誘注云：「四方上下為六合。」周禮曰：「方千里曰王畿。」三成謂周﹑秦﹑漢並都之也。

注[六]龍興虎視，喻盛強也。孔安國尚書序曰：「漢室龍興。」易曰：「虎視眈眈。」

注[七]寤猶曉也。協，合也。高祖至霸上，五星聚於東井。又河圖曰：「帝劉季，日角戴勝，斗匈龍股，長七尺八寸。昌光出軫，五星聚井，期之興，天授圖，地出道，予張兵鈐劉季起。」東井，秦之分野，明漢當代秦都關中。

注[八]奉春君，婁敬也。春者，四時之始。婁敬亦始建遷都之策，故以號焉。留侯，張良也。蒼頡篇曰：「演者引也。」

注[九]天謂五星聚東井也。人謂婁敬等進說也。皇明謂高祖也。西顧謂入關也。詩云：「乃眷西顧。」

注[一０]睎，望也，音希。睋，視也，音蛾。秦領在今藍田東南。北阜即今三原縣北有高阜，東西橫□者是也。豐水出鄠縣南山豐谷。霸水出藍田谷。三秦記曰：「龍首山六十里，頭入渭水，尾達樊川。」在傍曰挾，在上曰據也。

注[一一]肇，始也。始自高祖，終於平帝，為十二代也。

注[一二]金城言堅固也。張良曰：「金城千里。」杜預注左傳云：「方丈為堵，三堵為雉。」字林曰：「呀，大空也。」音火加反。周禮：「國方九里，旁三門。」每門有大路，故曰三條。鄭玄注周禮云「天子城十二門，通十二子」也。

注[一三]字林曰：「閭，里門也。閻，裡中門也。」且千，言多也。漢宮閣疏曰：「長安九市，其六在道西，三在道東。」隧，列肆道也。鄭玄注禮記曰：「廛，市物邸捨也。」

注[一四]論語：「子適衛，冉有僕。子曰：『庶矣哉！』冉有曰：『既庶矣，又何加焉？』曰：『富之。』」詩周頌云：「惠我無疆。」疆，境也。詩小雅曰：「彼都人士。」毛萇注云：「城郭之域曰都。」五方謂四方及中央也。前書曰：「秦地五方雜錯。」鄭玄注周禮曰：「肆，市中陳物處也。」杜元凱注左傳云「姬﹑姜大國之女」也。

注[一五]豪俊遊俠謂朱家﹑郭解﹑原涉之類也。原﹑嘗*[謂]*平原君趙勝﹑孟嘗君田文也，春、陵謂春申君黃歇﹑信陵君無忌也，並招致賓客，名高天下也。

若乃觀其四郊，浮游近縣，則南望杜﹑霸，北眺五陵，名都對郭，邑居相承，英俊之域，黻冕所興，冠蓋如雲，七相五公。[一]與乎州郡之豪桀，五都之貨殖，三選七遷，充奉陵邑，蓋以強幹弱枝，隆上都而觀萬國。[二]封畿之內，厥土千里，逴犖諸夏，兼其所有。[三]其陽則崇山隱天，幽林穹谷，陸海珍藏，藍田美玉，商﹑洛緣其隈，鄠﹑杜濱其足，[四]源泉灌注，陂池交屬，竹林果園，芳草甘木，郊野之富，號曰近蜀。[五]其陰則冠以九嵕，陪以甘泉，乃有靈宮起乎其中。秦﹑漢之所極觀，淵﹑雲之所頌歎，於是乎存焉。[六]下有鄭﹑白之沃，衣食之源，堤封五萬，疆埸綺分，溝塍刻鏤，原隰龍鱗，決渠降雨，荷臿成雲，五穀垂穎，桑麻敷棻。[七]東郊則有通溝大漕，潰渭洞河，泛舟山東，控引淮﹑湖，與海通波。[八]西郊則有上囿禁苑，林麓藪澤，陂池連乎蜀﹑漢，繚以周牆，四百餘里，離宮別館，三十六所，神池靈沼，往往而在。[九]　　其中乃有九真之麟，大宛之馬，黃支之犀，條枝之鳥，踰櫫□，越巨海，殊方異類，至三萬里。[一０]　　

注[一]浮游謂周流也。杜﹑霸謂杜陵﹑霸陵，在城南，故南望也。五陵謂長陵﹑安陵﹑陽陵﹑茂陵﹑平陵，在渭北，故北眺也。並徙人以置縣邑，故雲名都對郭。蒼頡篇曰：「黻，綬也。冕，冠也。」其所徙者皆豪右﹑富貲﹑吏二千石，故多英俊冠蓋之人。如雲，言多也。詩曰：「出其東門，有女如雲。」七相謂丞相車千秋，長陵人，黃霸﹑王商，並杜陵人也，韋賢﹑平當﹑魏相﹑王嘉，並平陵人也。五公謂田蚡為太尉，長陵人，張安世為大司馬，朱博為司空，並杜陵人，平晏為司徒，韋賞為大司馬，並平陵人也。

注[二]前書音義曰：「五都謂洛陽﹑邯鄲﹑臨淄﹑宛﹑成都也。」三選，選三等之人，謂徙吏二千石及高貲富人及豪桀並兼之家於諸陵，蓋以強幹弱枝，非獨為奉山園也。見前書。自元帝已後不遷，故唯七焉。爾雅曰：「觀，指示也。」「選」或為「徙」，義亦通。

注[三]前書曰：「秦地沃野千里，人以富饒。」逴犖猶超絕也。逴音卓。犖音呂角反。諸夏謂中國也。

注[四]穹谷，深谷。東方朔曰：「漢興，去三河之地，止灞﹑滻之西，都涇﹑渭之南，此謂天下陸海之地也。」范子計然曰：「玉出藍田。」商及上洛皆縣名。隈，山曲也。濱猶近也。鄠﹑杜，二縣名，近南山之足。爾雅云：「麓，山足也。」

注[五]孔安國注尚書曰：「澤障曰陂，停水曰池。」前書曰：「巴﹑蜀土地肥美，有山林竹樹蔬食果實之饒。」今南山亦有之，與巴﹑蜀相類，故曰近蜀。爾雅曰：「邑外曰郊，郊外曰野。」

注[六]陰謂北也。九嵕山尤高峻，故稱冠雲。甘泉山在雲陽北，秦始皇於上置林光宮，漢又起甘泉宮﹑益壽﹑延壽館﹑通天台，故云「秦﹑漢之所極觀」。王□字子泉，作甘泉頌，楊子雲作甘泉賦，故云「泉﹑雲頌歎」。

注[七]史記曰：「韓使水工鄭國說秦，令引涇水為渠，傍北山，東注洛，溉田四萬余頃，名曰鄭國渠。」武帝時，趙中大夫白公奏穿渠引涇水，首起谷口，尾入櫟陽，溉田四千餘頃，因名白渠。時人歌之曰：「田於何所？池陽谷口。鄭國在前，白渠起後。舉臿為雲，決渠為雨。涇水一石，其泥數鬥。且溉且糞，長我禾黍。衣食京師，億萬之口。」前書曰：「天子畿方千里，堤封百萬井。」音義曰：「堤謂積土為封限也，音丁奚反。」廣雅曰：「埸，界也。」音亦。周禮曰：「夫閒有遂，十夫有溝。」說文曰：「塍，田畦也。」塍音繩。刻鏤謂交錯如鏤也。爾雅曰：「高平曰原，下濕曰隰。」言如龍鱗之五色也。五穀，黍、稷、菽、麥、稻也。*[小]*爾雅曰：「禾穗謂之穎。」*[小]*爾雅曰：「敷，布也。」棻，茂盛也，音芬。

注[八]漕，水運也。蒼頡篇曰：「潰，傍決也。」前書武帝穿漕渠通渭。史記曰：「滎陽下引河東南為鴻溝，以與淮、泗會。」

注[九]上囿謂林苑也。谷梁傳曰：「林屬於山為麓。」鄭玄注周禮曰：「澤無水曰藪。」繚猶繞也，音了。三輔黃圖曰：「上林有建章、承光等一十一宮，平樂、繭觀等二十五，凡三十六所。」三秦記曰：「昆明池中有神池，通白鹿原。」詩曰：「王在靈沼。」

注[一０]宣帝詔曰：「九真郡獻奇獸。」晉灼漢書注云：「駒形，麟色，牛角。」武帝時，李廣利斬大宛王首，獲汗血馬來。又黃支國自三萬里貢生犀。條支國臨西海，有大鳥，卵如甕。條支與安息接，武帝時，安息國發使來獻之。又曰：「櫫□山高二千五百里。」並見前書。

其宮室也，體象乎天地，經緯乎陰陽，據坤靈之正位，放*(泰)**[太]*、紫之圓方。[一]樹中天之華闕，豐冠山之朱堂，因瑰材而究奇，抗應龍之虹梁，列棼橑以布翼，荷棟桴而高驤。[二]雕玉瑱以居楹，裁金璧以飾璫，發五色之渥采，光爓朗以景彰。[三]於是左*(□)**[腆]*右平，重軒三階，閨房周通，門闥洞開，列鐘虡於中庭，立金人於端闈，仍增崖而衡閾，臨峻路而啟扉。[四]　　徇以離殿別寢，承以崇台閒豫，煥若列星，紫宮是環。[五]清涼宣溫，神仙長年，金華玉堂，白虎麒麟，區宇若茲，不可殫論。[六]增盤業峨，登降照爛，殊形詭制，每各異觀，乘茵步輦，唯所息宴。[七]後宮則有掖庭椒房，后妃之室，合歡增成，安處常寧，□若椒風，披香發越，蘭林蕙草，鴛鸞飛翔之列。[八]昭陽特盛，隆乎孝成，屋不呈材，牆不露形，裛以藻繡，絡以綸連，隨侯明月，錯落其閒，金釭銜璧，是為列錢，翡翠火齊，流耀含英，懸黎垂棘，夜光在焉。[九]於是玄墀扣切，玉階彤庭，□磩采致，琳□青熒，珊瑚碧樹，周阿而生。[一０]紅羅颯纚，綺組繽紛，精曜華燭，俯仰如神。[一一]　　後宮之號，十有四位，窈窕繁華，更盛迭貴，處乎斯列者，蓋以百數。[一二]　　左右廷中，朝堂百僚之位，蕭曹魏邴，謀謨乎其上。[一三]佐命則垂統，輔翼則成化，流大漢之愷悌，蕩亡秦之毒螫。[一四]故令斯人揚樂和之聲，作畫一之歌，功德著於祖宗，膏澤洽於黎庶。[一五]又有天祿石渠，典籍之府，命夫諄誨故老，名儒師傅，講論乎六蓺，稽合乎同異。[一六]又有承明金馬，著作之庭，大雅宏達，於茲為腢，元元本本，周見洽聞，啟發篇章，校理秘文。[一七]周以鉤陳之位，□以嚴更之署，總禮官之甲科，腢百郡之廉孝。[一八]虎賁贅衣，閹尹閽寺，陛戟百重，各有攸司。[一九]周廬千列，徼道綺錯。[二０]　　輦路經營，修塗飛閣。[二一]自未央而連桂宮，北彌明光而戇長樂，陵墱道而超西墉，混建章而外屬，設璧門之鳳闕，上柧稜而棲金雀。[二二]內則別風之嶕嶢，眇麗巧而竦擢，張千門而立萬戶，順陰陽以開闔。[二三]爾乃正殿崔巍，層構厥高，臨乎未央，經駘蕩而出馺娑，洞枍詣與天梁，上反宇以蓋戴，激日景而納光。[二四]神明郁其特起，遂偃蹇而上躋，軼雲雨於太半，虹霓回帶於棼楣，雖輕迅與僄狡，猶愕眙而不敢階。[二五]攀井干而未半，目眴轉而意迷，捨欞檻而卻倚，若顛墜而復稽，魂怳怳以失度，巡迴塗而下低。[二六]既懲懼於登望，降周流以彷徨，步甬道以縈紆，又杳窱而不見陽。[二七]排飛闥而上出，若遊目於天表，似無依*(之)**[而]*洋洋。[二八]前唐中而後太液，攬滄海之湯湯，揚波濤於碣石，激神岳之嶈嶈，濫瀛洲與方壺，蓬萊起乎中央。[二九]於是靈草冬榮，神木叢生，巖峻崔崒，金石崢嶸。[三０]抗仙掌*(與)**[以]*承露，擢雙立之金莖，軼埃壒之混濁，鮮顥氣之清英。[三一]騁文成之丕誕，馳五利之所刑，庶松喬之腢類，時游從乎斯庭，實列仙之攸館，匪吾人之所寧。[三二]　　

注[一]圓象天，方象地。南北為經，東西為緯。楊雄司空箴曰：「普彼坤靈，侔天作合。」放，像也。太、紫謂太微、紫宮也。劉向七略曰：「明堂之制：內有太室，像紫宮；南出明堂，像太微。」春秋合誠圖曰：「太微，其星十二，四方。」史記天官書曰：「環之匡□十二星，藩臣，皆曰紫宮。」是太微方而紫宮圓也。

注[二]列子曰：「周穆王作中天之台。」說文曰：「闕，門觀也。」前書蕭何作東闕、北闕。豐，大也。冠山謂在山之上也。埤蒼曰：「瑰瑋，珍奇也。」廣雅曰：「有翼曰應龍。」梁作應龍之形，而又曲如虹也。說文曰：「棼，復屋之棟。」橑，椽也。翼，屋之四阿也。荷，負也。驤，舉也。爾雅曰：「棟謂之桴。」音浮。

注[三]廣雅曰：「磌，礩也。」音田。「瑱」與「磌」通。楹，柱也。雕玉為礩以承柱也。上林賦曰：「華榱璧璫。」韋昭注曰：「璫，榱頭也。」渥，光潤也。爓音艷。

注[四]摯虞決疑要注曰：「腆者為階級，平者以文磚相亞次也。」「域」亦作「腆」。言階級勒腆然，音七則反。王逸楚辭注曰：「軒，樓板也。」周禮夏後氏「世室九階」，鄭玄注云「南面三階，三面各二」也。爾雅曰：「宮中之門謂之闈，小者謂之閨。」廣以懸鐘也。史記：「秦始皇收天下兵器，聚之咸陽，銷以為金人十二，置宮中。」端闈，宮正門也。三輔黃圖曰：「秦宮殿端門四達，以則紫宮。」仍，因也。衡，橫也。閾，門限。

注[五]徇猶繞也。崇，高也。閒音閒。煥，明也。言周回宮館，明若列星之環繞紫宮也。環，協韻音宦。

注[六]三輔黃圖曰：「未央宮有清涼殿、宣室殿、中溫室殿、金華殿、大玉堂殿、中白虎殿、麒麟殿，長樂宮有神仙殿。」殫，盡也。

注[七]增，重也。盤，屈也。業峨，高也。業音五臘反。峨音我。詭，異也。茵，褥也。駕人曰輦。

注[八]漢官儀曰：「婕妤以下皆居掖庭。」三輔黃圖曰：「長樂宮有椒房殿。」前書曰：「班婕妤居增成捨。」桓譚新論曰：「董賢女弟為昭儀，居捨號曰椒風。」漢宮閣名長安有披香殿、鴛鸞殿、飛翔殿。余未詳。

注[九]昭陽殿，成帝趙昭儀所居也。說文曰：「裛，纏也。」音於業反。綸，糾，青絲綬也。「綸」或作「編」。淮南子曰：「隨侯之珠，和氏之璧。」高誘注云：「隨侯行見大蛇傷，以藥傅之。後蛇銜珠以報之，因曰隨侯珠。」說文曰：「釭，轂鐵也。」音江，又音工。謂以黃金為釭，其中銜璧，納之於*(璧)**[壁]*帶，為行列歷歷如錢也。前書曰：「昭陽殿璧帶，往往為黃金釭，函藍田玉璧，明珠翠羽飾之。」異物誌曰：「翠鳥形如燕，赤而雄曰翡，青而雌曰翠，其羽可以飾幃帳。」韻集曰：「火齊，珠也。」戰國策曰：「應侯謂秦王曰『梁有縣黎』。」左傳曰：「晉荀息請以垂棘之璧假道於虞。」言懸黎、垂棘之玉，並夜有光輝也。

注[一０]前書曰：「昭陽殿中庭彤朱，而殿上髹漆。」髹音休。漆黑故曰玄。墀，殿上地也。又曰；「切皆銅沓，黃金塗，白玉階。」扣音口。□、磩，琳、□，並石次玉者。□音而兗反，磩音戚。彩致，其文理密也。青熒，其光色也。漢武故事曰：「武帝起神堂，植玉樹，葺珊瑚為枝，以碧玉為葉。」淮南子曰：「櫫□山有碧樹在其北。」高誘注云：「碧，青石也。」謂以珠玉假為樹而植之於殿曲。阿，曲也。

注[一一]薛綜注西京賦曰：「颯纚，長袖貌。颯音素合反，纚音山綺反。」綺，文繒也。組，綬也。繽紛，盛魍。燭，照也。言精彩華飾照耀也。戰國策張儀謂秦王曰：「彼周、鄭之女，粉白黛黑立於衢，非知而見之者以為神也。」

注[一二]前書曰：「漢興，因秦之稱號，正嫡稱皇后，妾皆稱夫人。凡十四等，有昭儀、婕妤、娙娥、傛華、美人、八子、充衣、七子、良人、長使、少使、五官、順常，是為十三等；又有無涓、共和、娛靈、保林、良使、夜者，秩祿同，共為一等，合十四位也。」窈窕，幽閒也。繁華，美麗也。百數謂以百而數之也。

注[一三]蕭何、曹參並沛人，魏相字弱翁，濟陰人，邴吉字少卿，魯國人，並為丞相。

注[一四]李陵書曰：「其餘佐命立功之士。」司馬相如曰：「垂統理順易繼也。」統，業也。禮記曰：「保者慎其身以輔翼之。」愷，樂也。悌，易也。楊雄長楊賦曰：「今朝廷出愷悌，行簡易。」王□四子講德論曰：「秦之處位任政者，並施毒螫。」前書曰：「孝惠、高後之時，海內得離戰國之苦，君臣俱欲無為，而天下晏然，衣食滋殖。」又曰：「近觀漢相，高祖開基，蕭、曹為冠。孝宣中興，丙、魏有聲。」是時黜陟有序，觿職修理，公卿多稱其位，海內興於禮讓也。

注[一五]孔叢子曰：「古之帝王，功成作樂，其功善者其樂和。」前書曰，蕭何薨，曹參代之，百姓歌之曰：「蕭何為法，較若畫一，曹參代之，守而勿失。」祖宗謂高祖、中宗也。

注[一六]三輔故事曰：「天祿、石渠並閣名，在未央宮北，以閣秘書。」諄誨謂殷勤教告也。詩大雅曰：「誨爾諄諄。」鄭玄注云：「我教告王，口語諄諄然。」諄音之純反。六蓺謂詩、書、禮、樂、易、春秋也。稽，考也。前書，甘露中詔諸儒講五經同異，令蕭望之平奏其議。

注[一七]承明，殿前之廬也。金馬，署名也。門有銅馬，故名金馬門，待詔者皆居之。宏亦大也。元其元，本其本。秘文，秘書也。孝經鉤命決曰「丘掇秘文」也。

注[一八]周，環也。前書音義曰：「鉤陳，紫宮外星也，宮□之位亦象之。」嚴更之署，行夜之司也。禮官，奉常也，有博士掌試策，考其優劣，為甲乙之科，即前書曰「太常以公孫弘為下第」是也。言百郡，舉全數。前書又曰：「興廉舉孝。」

注[一九]虎賁，宿□之臣。贅衣，主衣之官。贅，綴也，音之銳反。尚書曰：「綴衣虎賁。」閹尹、閽寺並宦官，周禮有閹人、寺人。陛戟，執戟於陛也。百重，言多也。攸，所也。司，主也，協韻音伺。

注[二０]廬謂宿□之廬，周於宮也。千列，言多也。史記：「□令曰周廬，設卒甚謹。」徼道，徼巡之道。綺錯，交錯也。前書曰「中尉掌徼巡京師」也。

注[二一]前書音義曰：「輦道，閣道也。」「塗」亦「塗」也，古字通用。

注[二二]未央宮在西，長樂宮在東，桂宮、明光宮在北，言飛閣相連也。墱，陛級也，音丁鄧反。墉，城也。混，同也。建章宮在城西。屬，連也。前書曰：「建章宮，其東則鳳闕，*(門)*高二十餘丈，其南有璧門之屬。」說文曰「柧稜，殿堂上最高之處也。」柧音孤，稜音力登反。其上棲金雀焉。三輔故事曰「建章宮闕上有銅鳳皇」，即金雀也。

注[二三]三輔故事曰：「建章宮東有折風闕。」關中記曰：「折風一名別風。」嶕嶢，高也。嶕音焦，嶢音堯。前書曰，建章宮度為千門萬戶。合謂之陰，開謂之陽。易曰：「闔戶謂之坤，辟戶謂之干。」

注[二四]正殿即前殿也。層，重也。臨乎未央，言高之極也。關中記建章宮有駘蕩、馺娑、枍詣殿。天梁亦宮名也。駘音殆，蕩音蕩。馺音素合反，娑音素可反。枍音烏計反。小雅曰：「蓋戴，覆也。」反宇謂飛簷上反也。激日謂日影激入於殿內也。

注[二五]神明，台名也。躋，升也。偃蹇，高貌也。軼，過也。前書音義曰：「凡數三分有二為太半。」說文曰：「棼，棟也。」爾雅曰：「楣謂之梁。」郭璞云：「門戶上橫樑也。」方言曰：「僄，輕也。」音匹妙反。鄭玄注禮記曰：「狡，疾也。」字書曰：「愕，驚也。」音五各反。字林曰：「眙，驚貌也。」音丑吏反。

注[二六]井干，樓名也。前書曰：「武帝作井干樓，高五十丈，輦道相屬焉。」蒼頡篇曰：「眴，視不明也。」音眩。欞檻，樓上欄楯也。欞音零。稽，留也。

注[二七]淮南子曰：「甬道相連。」高誘注云：「甬道，飛閣復道也。」廣雅曰：「窈窱，深也。」「杳」與「窈」通。窱音它鳥反。陽，明也。既創前之登望，乃下巡於復道，宮宇深邃，又不見明者。

注[二八]飛闥，閣上門也。王逸注楚辭曰：「洋洋，無所歸魍。」

注[二九]前書曰：「建章宮，其西唐中數十里。」音義曰：「唐，庭也。」其北太液池中有蓬萊、方丈、瀛洲、壺梁，像海中神山。湯湯，流貌也。蒼頡篇曰：「濤，大波也。」碣石，海畔山也。說文曰：「濫，泛也。」列子曰：「海中有神山，一曰岱輿，二曰員嶠，三曰方壺，四曰瀛洲，五曰蓬萊。」

注[三０]靈草、神本謂不死藥也。史記曰：「海中神山，仙人不死藥在焉。」崢嶸，高峻也。崔音徂回反，崒音才律反。崢音仕耕反，嶸音宏。

注[三一]前書曰，武帝時作銅柱承露僊人掌之屬。三輔故事云：「建章宮承露盤，高二十丈，大七圍，以銅為之。上有仙人掌承露，和玉屑飲之。」金莖即銅柱也。軼，過也。埃壒，塵也。鮮，絜也。說文曰：「顥，白魍。」音皓。

注[三二]丕，大也。誕，欺也。前書曰：「齊人李少翁以方士見上，上拜為文成將軍，言於上曰：『即欲與神通，宮室被服非象神，神物不至。』乃作甘泉宮，中為台，畫天、地、泰一諸鬼神，而置祭具以致天神。」又曰：「膠東人欒大多方略而敢為大言，言曰：『臣常往東海中，見安期、羨門之屬。』乃拜為五利將軍。」刑，法也。列仙傳曰：「赤松子者，神農時雨師也，服水玉以教神農。」又曰：「王子喬者，周靈王太子晉，道士浮丘公接以上嵩山。」

爾乃盛娛游之壯觀，奮大武乎上囿，因茲以威戎誇狄，耀威而講事。[一]命荊州使起鳥，詔梁野而驅獸，毛腢內闐，飛羽上覆，接翼側足，集禁林而屯聚。[二]　　水衡虞人，理其營表，種別腢分，部曲有署。[三]罘罔連紘，籠山絡野，列卒周□，星羅雲布。[四]於是乘*(鑾)*輿備法駕，帥腢臣，披飛廉，入苑門。[五]　　遂繞酆鎬，歷上蘭，六師發冑，百獸駭殫，震震爚爚，雷奔電激，草木塗地，山淵反覆，蹂蹸其十二三，乃拗怒而少息。[六]爾乃期門佽飛，列刃鑽鍭，要趹追蹤，鳥驚觸絲，獸駭值鋒，機不□掎，弦不再控，矢無單殺，中必疊雙，颮颮紛紛，矰繳相纏，風毛雨血，灑野蔽天。[七]平原赤，勇士厲，譸狖失木，豺狼攝竄。[八]爾乃移師趨險，並蹈潛穢，窮虎奔突，狂兕觸□。[九]許少施巧，秦成力折，掎僄狡，診猛噬，脫角挫脰，徒搏獨殺。[一０]挾師豹，拖熊螭，頓犀犛，曳豪羆，超迥壑，越峻崖，□巉巖，鉅石隤，松□僕，叢林摧，草木無餘，禽獸殄夷。[一一]於是天子乃登屬玉之館，歷長楊之榭，覽山川之體埶，觀三軍之殺獲，原野蕭條，目極四裔，禽相鎮厭，獸相枕藉。[一二]然後收禽會觿，論功賜胙，陳輕騎以行炰，騰酒車而斟酌，割鮮野食，舉燧命爵。[一三]　　饗賜畢，勞逸齊，大輅鳴鸞，容與□回，集乎豫章之宇，臨乎昆明之池。[一四]　　左牽牛而右織女，似雲漢之無崖，茂樹蔭蔚，芳草被堤，蘭□髮色，曄曄猗猗，若摛錦布繡，燭耀乎其陂。[一五]玄鶴白鷺，黃鵠鵁鸛，鶬鴰鴇鶂，鳧鷖鴻鴈，朝發河海，夕宿江漢，沉浮往來，雲集霧散。[一六]於是後宮乘輚路，登龍舟，張鳳蓋，建華旗，袪黼帷，鏡清流，靡微風，澹淡浮。[一七]棹女謳，鼓吹震，聲激越，謍厲天，鳥腢翔，魚窺淵。[一八]招白閒，下雙鵠，揄文竿，出比目。

[一九]撫鴻幢，御矰繳，方舟並騖，俛仰極樂。[二０]遂風舉雲搖，浮游普覽，前乘秦領，後越九嵕，[二一]東薄河華，西涉岐雍，宮館所歷，百有餘區，行所朝夕，儲不改供。[二二]禮上下而接山川，究休佑之所用，采游童之歡謠，第從臣之嘉頌。[二三]於斯之時，都都相望，邑邑相屬，國藉十世之基，家承百年之業，士食舊德之名氏，農服先疇之畎畝，商修族世之所鬻，工用高曾之規矩，粲乎隱隱，各得其所。[二四]　　注[一]大武謂大陳武事也。月令「孟冬之月，天子乃命將帥講武，習射御」也。

注[二]荊州，江、湘之地，其俗習於捕鳥，故使起之。梁野，巴、漢之人，其俗習於逐獸，故使其人驅之。闐音田。聚音才諭反。

注[三]前書曰：「上林苑屬水衡都尉。虞人，掌山澤之官。」周禮曰：「虞人萊所田之野為表。」鄭司農曰：「表，所以識正行列也。」續漢書「將軍領軍皆有部，大將軍營五部，部校尉一人，部下有曲，曲有軍候一人」也。

注[四]鄭玄注禮記曰：「獸□曰罘。」音浮。紘，罘之綱。

注[五]蔡邕獨斷曰：「天子至尊，不敢渫瀆言之，故托於乘輿。天子車駕有大駕、法駕、小駕。大駕則公卿奉引，備千乘萬騎。法駕，公*[卿]*不在鹵簿中，唯執金吾奉引，侍中驂乘。」飛廉，館名也，武帝所作。前書音義曰：「飛廉，神禽，能致風氣，身似鹿，頭如雀，有角而蛇尾，文如豹文。於館上作之，因以名焉。」

注[六]酆，文王所都，在鄠縣東。鎬，武王所都，在上林苑中。三輔黃圖雲，上林苑有上蘭觀。尚書曰：「司馬掌邦政，統六師。」又曰：「百獸率舞。」駭殫，言驚懼也。震震爚爚，奔走之貌。爚音躍。塗，□也。反覆猶傾動也。車騎既多，視之眩亂，有似傾動。蹂，踐也，音汝九反。蹸，轢也，音力刃反。拗猶抑也，音於六反。言且抑六師之怒而少停也。

注[七]前書曰，武帝與北地良家子期於殿門，故號「期門」。又曰：「募佽飛射士」。音義：「佽飛，本秦左弋官也。武帝改為佽飛官，有一令九丞，在上林中。

紡矰繳，弋鳧鴈，歲萬頭，以供宗廟。」蒼頡篇曰：「攢，聚也。」「鑽」與「攢」通。爾雅曰：「金鏃翦羽謂之鍭。」音侯。廣雅曰：「趹，奔也。」音決。機，弩牙也。說文曰：「掎，偏引也。」音居綺反。颮颮紛紛，觿多也。說文曰：「颮，古坎字。」鄭玄注周禮曰：「結繳於矢謂之矰。」矰，高也。

注[八]郭璞注山海經曰：「譸似猴而大，臂長，便捷，色黑。」蒼頡書曰：「狖似狸。」音以救反。淮南子曰：「譸狖顛□而失木枝。」懾，懼也，音之葉反。竄，走也，協韻音七外反。

注[九]潛，深也。穢謂榛蕪之林，虎兕之所居也。爾雅曰：「兕似牛。」郭璞曰：「一角，青色，重千斤。」廣雅曰：「□，跳也。」音居□反。

注[一０]許少、秦成，並未詳。僄狡，獸之輕捷者。說文曰：「搤，捉也。」音□。「搤」與「診」通。噬，囓也。挫，折也。脰，頸也。徒，空也。謂空手搏殺之也。爾雅曰：「暴虎，徒搏也。」殺音所界反。

注[一一]師，師子也。說文曰：「拖，曳也。」音徒可反。杜預注左傳云：「螭，山神，獸形。」郭璞注山海經曰：「犀似牛而質頭，黑色，有三角，一在頂上，一在額上，一在鼻上。犛牛黑色，出西南徼外。」犛音力之反。爾雅曰：「羆似熊而黃。」巉巖，山石高峻之貌也。殄，盡也。夷猶殺也。

注[一二]前書，宣帝幸萯陽宮屬玉觀。音義曰：「屬玉，水鳥也，似鵁鶄，於觀上作之，因以名焉。」三輔黃圖曰：「上林有長揚宮。」鄭玄注禮記曰：「土高曰台，有木曰榭。」獲，協韻音胡卦反。楚詞曰：「山蕭條而無獸。」

注[一三]胙，余肉也。左傳曰：「歸胙於公。」詩小雅曰：「炰之燔之。」毛萇注曰：「以毛曰炰。」音步交反。子虛賦曰：「割鮮染輪。」孔安國注尚書曰：「鳥獸新殺曰鮮。」

注[一四]大輅，玉輅也。周禮曰：「凡馭輅儀以鑾和為節。」鄭玄注曰：「鑾在衡，和在軾，皆金鈴也。」三輔黃圖曰：「上林苑有豫章觀。」

注[一五]漢宮閣疏曰：「昆明池有二石人，牽牛、織女之象也。」雲漢，天河也。郭璞注爾雅云：「□，香草。」音昌改反。曄曄猗猗，美茂之貌。說文曰：「摛，舒也。」

注[一六]郭璞注爾雅云：「鵁似鳧，恭近尾，略不能地行，江東謂之魚鵁。」音火交反。說文曰：「鸛，鸛雀也。」爾雅曰：「鶬，麋鴰。」音括。郭璞注曰：「即鶬鴰也，今關西呼為鴰鹿。」鴇似鴈而大，無指。音保。鶂，水鳥也。莊子曰：「白鷁之相視，眸子不運而風化。」李巡注爾雅曰：「在野曰鳧，在家曰鶩。」並鴨也。鄭玄注詩云：「鷖，鳧屬也。」音一兮反。周處風土記曰：「鷖，鷖□也，以名自呼，大如□，生卵於荷葉上。」毛萇注詩云：「大曰鴻，小曰鴈。」

注[一七]埤蒼曰：「輚，臥車也。」音仕板反。淮南子曰：「龍舟鷁首，浮吹以虞。」桓譚新論曰：「乘車，玉爪、華芝及鳳皇三蓋。」上林賦曰：「乘法駕，建華旗。」高誘注淮南子曰：「袪，舉也。」澹，隨風之貌也。澹音徒濫反。淡音徒敢反。

注[一八]棹，楫也。謳，歌也。震，協韻音真。謍，聲也，音火宏反。

注[一九]招猶舉也。弩有黃閒之名，此言白閒，蓋弓弩之屬。本或作「白鷴」，謂鳥也。西京雜記曰：「越王獻高帝白鷴、黑鷴各一雙。」說文曰：「揄，引也。」音投。文竿，以翠羽為文飾也。*(闕)**[闞]*子曰：「魯人有好釣者，以桂為餌，鍛黃金之□，錯以銀碧，垂翡翠之綸。」爾雅曰：「東方有比目魚，不比不行。」

注[二０]廣雅曰：「幢謂之幬。」幢音直江反，即舟中之幢蓋也。本或作「罿」。罿，鳥網也，音磨。矰，弋矢也。繳，以系箭也。方舟，並兩舟也。

注[二一]協韻音綜。

注[二二]薄，迫也。岐，山；雍，縣。在扶風。儲，積也。供，協韻音九用反。

注[二三]上下謂天地也。接亦祭也。究，盡也。用謂犧牷玉帛之物也。列子曰：「堯理天下五十年，不知天下理歟？亂歟？堯乃微服游於康衢，聞兒童謠曰：『立我蒸人，莫匪爾極，不識不知，順帝之則。』」言今同於堯也。前書曰：「宣帝頗好神仙，王□、張子僑等並待詔，所幸宮館，輒為歌頌，第其高下，以差賜帛焉。」

注[二四]十代、百年，並舉全數也。易曰：「食舊德，貞厲終吉。」谷梁傳曰：「古者有士人、商人、農人、工人。」淮南子曰「古者至德之時，賈便其肆，農安其業，大夫安其職，而處士修其道」也。若臣者，徒觀多乎舊墟，聞之乎故老，什分而未得其一端，故不能□舉也。

校勘記
一三二三頁四行今洺州永*(平)**[年]*縣也集解引沉欽韓說，謂「永平縣」當作「永年縣」，今據改。按：「洺」原作「洛」，形近而鬥，徑據殿本改正。

一三二三頁八行漢承秦制改立郡縣按：張森楷校勘記謂「改」當依前書作「並」，既承秦制，則非漢所改也。

一三二四頁一行劉季逐而羈之按：集解引王補說，謂「羈」前書□傳作「掎」，通鑒亦作「掎」，用左傳「晉人角之，諸戎掎之。」

一三二六頁三行見趙岐孟子注「岐」原斗「歧」，逕改正。按：紹興本趙岐之「岐」皆斗「歧」，後如此，不悉出校記。

一三二六頁一四行豈若卑論齊俗按：「齊」當依史記作「儕」。

一三二七頁一一行彪復辟司徒玉況府汲本、殿本「玉」作「玊」。按：玉字本有肅音，不必改為「玊」，參閱前虞延傳校記。又按：集解引沉欽韓說，謂是時「司徒」上有「大」字。

一三二八頁一行不能無*[為]*惡據集解本補。按：此所引賈誼上疏之辭與前書不同，前書作「習與正人居之，不能毋正，猶生長於齊，不能不齊言也。習與不正人居也，不能毋不正，猶生長於楚之地，不能不楚言也」。

一三二八頁二行出則周公邵公太*(公)*史佚據汲本刪。按：史記云「召公為師，周公為保」，無太公輔成王事，「公」字衍。太史佚即史佚也。

一三二八頁一五行使僕中允按：沉家本謂「允」續志作「盾」。

一三二九頁四行故令誼傅之按：「令」原斗「今」，逕改正。

一三三０頁五行誦詩賦按：汲本「賦」作「書」。

一三三一頁一二行負薪之諾按：汲本、殿本「諾」作「語」。

一三三二頁一三行執文之德按：集解引周壽昌說，謂周頌作「秉文之德」，此「秉」字作「執」，乃唐諱□，秉與□同音，嫌名也，故避「秉」為「執」，義同字異。

一三三三頁二行舟人吉桑對曰按：「吉桑」新序作「固桑」，說苑尊賢篇作「古乘」，人表作「固來」，循吏傳注作「古桑」。沉欽韓謂「乘」「來」皆「桑」之誤，「吉」又為「古」之誤。

一三三四頁三行召詣校書部按：「校書部」疑當作「校書郎」。御覽五一五引正作「校書郎」，又班超傳云「兄固，被召詣校書郎」。

一三三四頁四行司隸從事孟異按：集解引惠棟說，謂「異」當作「冀」，見馬援、杜林等傳。又引沉欽韓說，謂史通正史篇作「孟冀」。

一三三四頁一三行六代謂武帝史臣謂司馬遷也按：此注原誤置於「史臣」之下，今移正。蓋正文「六世」句絕，「史臣」屬下為句，若注於「史臣」之下，則「史臣」二字當連「六世」為句矣。

一三三五頁一一行劉敬說上都關中殿本「劉」作「婁」。按：婁敬說高祖都關中，封奉春君，賜姓劉氏，故亦作「劉敬」，然下文「奉春建策」注又作「婁敬」，前後亦不一致也。

一三三五頁一五行表以*(泰)**[太]*華終南之山張森楷校勘記謂「太華」字本不作「泰」，後人誤以為范曄避其父諱，改「泰」為「太」，遂並非諱改者而亦回改為「泰」。今據改。

一三三五頁一六行帶以洪河涇渭之川按：校補謂文選此下有「觿流之隈，汧湧其西」語。

一三三六頁四行度宏規而大起惠棟謂李善曰「度」或為「慶」，慶與羌古字通，小爾雅雲羌，發聲也。按：王念孫謂李善本度字本作「慶」，今本作「度」者，後人據五臣本及班固傳改之耳。善注原文當云「小雅曰羌，發聲也，『慶』與『羌』古字通，『慶』或為『庋』。」又謂作「慶」是。慶，語詞。「宏規」與「大起」相對為文，言肇建都邑，先宏規之而後大起之也。

一三三六頁五行故窮奢而極侈按：王先謙謂固集及文選「奢」並作「泰」，此亦范氏避其父諱而改。

一三三六頁八行鄉曲豪俊遊俠之雄按：文選「俊」作「舉」，李注引史記魏公子無忌曰「平原之遊，徒豪舉耳」。蓋以「鄉曲豪舉」為句。此以「鄉曲豪俊」與「遊俠之雄」連讀為句，故注云「豪俊遊俠謂朱家、郭解、原涉之類也」。

一三三七頁一二行天子城十二門通十二子按：此周禮「匠人營國方九里旁三門」鄭玄注文，章懷引之以釋「立十二之通門」也。文選注同。各本誤引周禮地官「司門」鄭注，作「司門若今城門校尉，主王城十二門」。

一三三七頁一三行漢宮閣疏曰汲本、殿本「閣」作「闕」。按：後文「披香」注引「漢宮閣名」，殿本「閣」作「闕」，文選注亦作「闕」。又後文「左牽牛而右織女」注引「漢宮閣疏」，殿本亦作「閣」，而文選注則作「闕」。又按：「漢宮閣疏」或「漢宮闕疏」與「漢宮閣名」或「漢宮闕名」，隋志俱不著錄，唐志有漢宮闕簿，史記高祖紀索隱、初學記居處部、御覽居處部十二引「漢宮殿疏」，北堂書鈔舟部上引「漢宮室疏」，殆即一書也。

一三三八頁一行原嘗*[謂]*平原君趙勝孟嘗君田文也據汲本、殿本補。

一三三八頁五行逴犖諸夏按：李慈銘謂「犖」文選作「躒」。

一三三九頁一三行王□字子泉汲本、殿本「泉」作「淵」，下「泉雲頌歎」之「泉」亦作「淵」。按：「淵」作「泉」，當是章懷避唐諱改。

一三四０頁二行*[小]*爾雅曰禾穗謂之穎按：校補謂此見小爾雅廣物篇，文選李善注引作「小雅曰」，文選注於小爾雅皆省稱「小雅」，此則脫去「小」字也。

今據補。

一三四０頁二行*[小]*爾雅曰敷布也按：爾雅無「敷布也」之訓，此見小爾雅廣詁篇。今據補。

一三四０頁一二行放*(泰)**[太]*紫之圓方按：「泰」當作「太」，今改，參閱上「表以*(泰)*[太]華終南之山」條。

一三四０頁一四行於是左*(□)**[腆]*右平據殿本改。按：集解引柳從辰說，謂字書玉部無□字，應從土。

一三四０頁一六行徇以離殿別寢按：校補謂文選「殿」作「宮」。

一三四一頁一行增盤業峨按：文選作「增盤崔嵬」。

一三四一頁五行玄墀扣切按：文選「切」作「砌」。

一三四一頁一一行周見洽聞按：校補謂文選「周」作「殫」。

一三四一頁一四行修塗飛閣按：校補謂文選「塗」作「除」，注「除，樓陛也」。

一三四一頁一四行混建章而外屬按：校補謂文選「而」下有「連」字。

一三四二頁六行似無依*(之)**[而]*洋洋文選「之」作「而」，王先謙謂作「而」是。今據改。

一三四二頁八行抗仙掌*(與)**[以]*承露據汲本、殿本改。

一三四三頁四行域亦作腆按：刊誤謂案文當作「腆亦作域」，言「腆」字有作「域」者也。

一三四三頁一六行納之於*(璧)**[壁]*帶按：校補雲前書音義「壁帶謂壁中之帶也」，此「壁」字當從土，各本皆從玉，涉上「銜璧」而誤。今據改。

一三四四頁四行其光色也按：張森楷校勘記謂「色」下當有脫文一字，據上文「其文理密也」知之。

一三四四頁一０行順常按：「順」原斗「須」，逕據汲本、殿本改正。

一三四五頁一六行*(門)*高二十餘丈據刊誤刪。

一三四六頁四行小雅曰按：小雅即小爾雅之省稱，下所引乃小爾雅廣詁文。

一三四七頁八行耀威而講事按：王先謙謂文選作「耀威靈而講武事」。

一三四七頁一一行於是乘*(鑾)*輿備法駕刊誤謂案注所解乘輿之義，則此多「鑾」字。今據刪。按：上林賦「於是乘輿弭節徘徊」，甘泉賦「於是乘輿乃登夫鳳皇兮」，句例相似，班賦之所出也。

一三四七頁一一行六師發冑按：文選「冑」作「逐」，近人高步瀛文選李注義疏引胡紹瑛說，謂逐冑音同，文選作「逐」，後漢書作「冑」，並「駎」之假，玉篇「駎，徐救切，競馳也」。

一三四八頁三行歷長楊之榭按：「楊」原作「揚」，逕據汲本、殿本改，注同。

一三四八頁五行舉燧命爵按：校補謂文選作「舉烽命釂」。

一三四八頁七行玄鶴白鷺按：校補謂文選句上有「鳥則」二字。

一三四八頁七行鶬鴰鴇鶂按：「鴇」原作「鳵」，逕據文選改，注同。

一三四九頁八行法駕公*[卿]*不在鹵簿中據汲本、殿本補。

一三五一頁九行*(闕)**[闞]*子曰據殿本改。


Chinese text: This work was published before January 1, 1923, and is in the
public domain worldwide because the author died at least 100 years ago.
