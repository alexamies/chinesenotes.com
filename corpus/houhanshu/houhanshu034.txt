蘇竟字伯況，扶風平陵人也。平帝世，竟以明《易》為博士講《書》祭酒。善圖緯，能通百家之言。王莽時，與劉歆等共典校書，拜代郡中尉。時匈奴擾亂，北邊多罹其禍，竟終完輯一郡。光武即位，就拜代郡太守，使固塞以拒匈奴。建武五年冬，盧芳略得北邊諸郡，帝使偏將軍隨弟屯代郡。竟病篤，以兵屬弟，詣京師謝罪。拜侍中，數月，以病免。

初，延岑護軍鄧仲況擁兵據南陽陰縣為寇，而劉歆兄子龔為其謀主。竟時在南陽，與龔書曉之曰：

君執事無恙。走昔以摩研編削之才，與國師公從事出入，校定秘書，竊自依依，末由自遠。蓋聞君子湣同類而傷不遇。人無愚智，莫不先避害然後求利，先定誌然後求名。昔智果見智伯窮兵必亡，故變名遠逝，陳平知項王為天所棄，故歸心高祖，皆智之至也。聞郡前權時屈節，北面延牙，乃後覺悟，棲遲養德。先世數子，又何以加。君處陰中，土多賢士，若以須臾之間，研考異同，揆之圖書，測之人事，則得失利害，可陳於目，何自負畔亂之困，不移守惡之名乎？與君子之道，何其反也？

世之俗儒末學，醒醉不分，而稽論當世，疑誤視聽。或謂天下叠興，未知誰是，稱兵據土，可圖非冀。或曰聖王未啟，宜觀時變，倚強附大，顧望自守。二者之論，豈其然乎？夫孔丘秘經，為漢赤制，玄包幽室，文隱事明。且火德承堯，雖昧必亮，承積世之祚，握無窮之符，王氏雖乘間偷篡，而終嬰大戮，支分體解，宗氏屠滅，非其效歟？皇天所以眷顧蜘躕，憂漢子孫者也。論者若不本之於天，參之於聖，猥以《師曠雜事》輕自眩惑，說士作書，亂夫大道，焉可信哉？

諸儒或曰：今五星失晷，天時謬錯，辰星久而不效，太白出入過度，熒惑進退見態，鎮星繞帶天街，歲星不舍氐、房。以為諸如此占，歸之國家。蓋災不徒設，皆應之分野，各有所主。夫房、心即宋之分，東海是也。尾為燕分，漁陽是也。東海董憲迷惑未降，漁陽彭寵逆亂擁兵，王赫斯怒，命將並征，故熒惑應此，憲、寵受殃。太白、辰星自亡新之末，失行算度，以至於今，或守東井，或沒羽林，或裴回藩屏，或躑躅帝宮，或經天反明，或潛臧久沈，或衰微暗昧，或煌煌北南，或盈縮成鉤，或偃蹇不禁，皆大運蕩除之祥，聖帝應符之兆也。賊臣亂子，往往錯互，指麾妄說，傳相壞誤。由此論之，天文安得遵度哉！

乃者，五月甲申，天有白虹，自子加午，廣可十丈，長可萬丈，正臨倚彌。倚彌即黎丘，秦豐之都也。是時月入於畢。畢為天網，主網羅無道之君，故武王將伐紂，上祭於畢，求助天也。夫仲夏甲申為八魁。八魁，上帝開塞之將也，主退惡攘逆。流星狀似蚩尤旗，或曰營頭，或曰天槍，出奎而西北行，至延牙營上，散為數百而滅，奎為毒螫，主庫兵。此二變，郡中及延牙士眾所共見也。是故延牙遂之武當，托言發兵，實避其殃。今年《比卦》部歲，《坤》主立冬，《坎》主冬至，水性滅火，南方之兵受歲禍也。德在中宮，刑在木，木勝土，刑制德，今年兵事畢已，中國安寧之效也。五七之家三十五姓，彭、秦、延氏不得豫焉。如何怪惑，依而恃之？《葛累》之詩，『求福不回』，其若是乎！

圖讖之占，眾變之驗，皆君所明。善惡之分，去就之決，不可不察。無忽鄙言！

夫周公之善康叔，以不從管、蔡之亂也；景帝之悅濟北，以不從吳濞之畔也。自更始以來，孤恩背逆，歸義向善，臧否粲然，可不察歟！良醫不能救無命，強梁不能與天爭，故天之所壞，人不得支。宜密與太守劉君共謀降議。仲尼棲棲，墨子遑遑，憂人之甚也。屠羊救楚，非要爵祿；茅焦幹秦，豈求報利？盡忠博愛之誠，憤懣不能已耳。

又與仲況書諫之，文多不載，於是仲況與龔遂降。

龔字孟公，長安人，善論議，扶風馬援、班彪並器重之。竟終不伐其功，潛樂道術，作《記誨篇》及文章傳於世。年七十，卒於家。

楊厚字仲桓，廣漢新都人也。祖父春卿，善圖讖學，為公孫述將。漢兵平蜀，春卿自殺，臨命戒子統曰：『吾綈帙中有先祖所傳秘記，為漢家用，爾其修之。』統感父遺言，服闋，辭家從犍為周循學習先法，又就同郡鄭伯山受《河洛書》及天文推步之術。建初中為彭城令，一州大旱，統推陰陽消伏，縣界蒙澤。太守宗湛使統求為郡求雨，亦即降澍。自是朝廷災異，多以訪之。統作《家法章句》及《內讖》二卷角說，位至光祿大夫，為國三老。年九十卒。

統生厚。厚母初與前妻子博不相安，厚年九歲，思令和親，乃托疾不言不食。母知其旨，懼然改意，恩養加篤。博後至光祿大夫。

厚少學統業，精力思述。初，安帝永初三年，太白入鬥，洛陽大水。時統為侍中，厚隨在京師。朝廷以問統，統對『年老耳目不明，子厚曉讀圖書，粗識其意』。鄧太後使中常侍承制問之，厚對以為『諸王子多在京師，容有非常，宜亟發遣各還本國。』太後從之，星尋滅不見。又克水退期日，皆如所言。除為中郎。太後特引見，問以圖讖，厚對不合，免歸。復習業犍為，不應州郡、三公之命，方正、有道、公正特征，皆不就。

永建二年，順帝特征，詔告郡縣督促發遣。厚不得已，行到長安，以病自上，因陳漢三百五十年之厄，宜蠲漢改憲之道，及消伏災異，凡五事。制書褒述，有詔太醫致藥，太宮賜羊酒。及至，拜議郎，三遷為侍中，特蒙引見，訪以時政。四年，厚上言『今夏必盛寒，當有疾疫蝗蟲之害』。是歲，果六州大蝗，疫氣流行。後又連上『西北二方有兵氣，宜備邊寇』。車駕臨當西巡，感厚言而止。至陽嘉三年，西羌寇隴右，明年，烏桓圍度遼將軍耿曄。永和元年，復上『京師應有水患，又當火災，三公有免者，蠻夷當反畔』。是夏，洛陽暴水，殺千餘人；至冬，承福殿災，太尉龐參免；荊、交二州蠻夷賊殺長吏，寇城郭。又言『陰臣、近戚、妃黨當受禍。』明年，宋阿母與宦者褒信侯李元等遘奸廢退；後二年，中常侍張逵等復坐誣罔大將軍梁商專恣，悉伏誅。每有災異，厚輒上消救之法，而閹宦專政，言不得信。

時大將軍梁冀威權傾朝，遣弟侍中不疑以車馬、珍玩致遺於厚，欲與相見。厚不答，固稱病救退。帝許之，賜車馬錢帛歸家。修黃、老，教授門生，上名錄者三千餘人。太尉李固數薦言之。本初元年，梁太後詔備古禮以聘厚，遂辭疾不就。建和三年，太後復詔征之，經四年不至。年八十二，卒於家。策書吊祭。鄉人謚曰文父。門人為立廟，郡文學掾史春秋饗射常祠之。


Chinese text: This work was published before January 1, 1923, and is in the
public domain worldwide because the author died at least 100 years ago.
