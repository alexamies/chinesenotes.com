劉玄
劉玄字聖公，光武族兄也。弟為人所殺，聖公結客欲報之。客犯法，聖公避吏於平林。吏系聖公父子張。聖公詐死，使人持喪歸舂陵，吏乃出子張，聖公因自逃匿。

王莽末，南方饑饉，人庶群入野澤，掘鳧茈而食之，更相侵奪。新市人王匡、王鳳為平理諍訟，遂推為渠帥，眾數百人。於是諸亡命馬武、王常、成丹等往從之；共攻離鄉聚，臧於綠林中，數月間至七八千人。地皇二年，荊州牧某發奔命二萬人攻之，匡等相率迎擊於雲杜，大破牧軍，殺數千人，盡獲輜重，遂攻拔竟陵。轉擊雲杜、安陸，多略婦女，還入綠林中，至有五萬餘口，州郡不能制。

三年，大疾疫，死者且半，乃各分散引去。王常、成丹西入南郡，號下江兵；王匡、王鳳、馬武及其支常朱鮪、張卬等北入南陽，號新市兵：皆自稱將軍。七月，匡等進攻隨，未能下。平林人陳牧、廖湛復聚眾千餘人，號平林兵，以應之。聖公因往從牧等，為其軍安集掾。

是時，光武及兄伯升亦起舂陵，與諸部合兵而進。四年正月，破王莽前隊大夫甄阜、屬正梁丘賜，斬之，號聖公為更始將軍。眾雖多而無所統一，諸將遂共議立更始為天子。二月辛巳，設壇場於淯水上沙中，陳兵大會。更始即帝位，南面立，朝群臣。素懦弱，羞愧流汗，舉手不能言。於是大赦天下，建元曰更始元年。悉拜置諸將，以族父良為國三老、王匡為定國上公、王鳳成國上公、朱鮪大司馬、伯升大司徒、陳牧大司空，餘皆九卿、將軍。五朋，伯升拔宛。六月，更始入都宛城，盡封宗室及諸將，為列侯者百餘人。

更始忌伯升威名，遂誅之，以光祿勛劉賜為大司徒。前鐘武侯劉望起兵，略有汝南。時王莽納言將軍嚴尤、秩宗將軍陳藏既敗於昆陽，往歸之。八月，望遂自立為天子，以尤為大司馬、茂為丞相。王莽使太師王匡、國將哀章守洛陽。更始遣定國上公王匡攻洛陽，西屏大將軍申屠建、丞相司值李松攻武關，三輔震動。是時海內豪桀翕然響應，皆殺其牧守，自稱將軍，用漢年號，以待詔命，旬月之間，遍於天下。

長安中起兵攻未央官。九月，東海人公賓就斬王莽於漸臺，收璽綬，傳首詣宛。更始時在便坐黃堂，取視之，喜曰：『莽不如是，當與霍光等。』寵姬韓夫人笑曰：『若不如是，帝焉得之乎？』更始悅，乃懸莽首於宛城市。是月，拔洛陽，生縛王匡、哀章，至，皆斬之。十月，使奮威大將軍劉信擊殺劉望於汝南，並誅嚴尤、陳茂。更始遂北都洛陽，以劉賜為丞相。申屠建、李松自長安傳送乘輿服御，又遣中黃門從官奉迎遷都。二年二月，更始自洛陽而西。初發，李松奉引，馬驚奔，觸北宮鐵柱門，三馬皆死。

初，王莽敗，唯未央宮被焚而已，其餘宮館一無所毀。宮女數千，備列後庭，自鐘鼓、帷帳、輿輦、器服、太倉、武庫、官府、市裏，不改於舊。更始既至，居長樂宮，升前殿，郎吏以次列庭中。更始羞怍，俯首刮席不敢視。諸將後至者，更始問虜掠得幾何，左右侍官皆宮省久吏，各驚相視。

李松與棘陽人趙萌說更始，宜悉王諸功臣。朱鮪爭之，以為高祖約，非劉氏不王。更始乃先封宗室太常將軍劉祉為定陶王、劉賜為宛王、劉慶為燕王、劉歙為元氏王、大將軍劉嘉為漢中王、劉信為汝陰王，後遂立王匡為比陽王、王鳳為宜城王、朱鮪為膠東王、衛尉大將軍張卬為淮陽王、廷尉大將軍王常為鄧王，執金吾大將軍廖湛為穰王、申屠建為平氏王、尚書胡殷為隨王、柱天大將軍李通為西平王、五威中郎將李軼為舞陰王、水衡大將軍成丹為襄邑王、大司空陳牧為陰平王、驃騎大將軍宋佻為潁陰王、尹尊為郾王。唯朱鮪辭曰：『臣非劉宗，不敢幹典。』遂讓不受。乃徙鮪為左大司馬，劉賜為前大司馬，使與李軼、李通、王常等鎮撫關東。以李松為丞相，趙萌為右大司馬，共秉內任。

更始納趙萌女為夫人，有寵，遂委政於萌，日夜與婦人飲宴後庭。群臣欲言事，輒醉不能見，時不得已，乃令侍中坐帷內與語。諸將識非更始聲，出皆怨曰：「成敗未可知，遽自縱放若此！」韓夫人尤嗜酒，每侍飲，見常侍奏事，輒怒曰：「帝方對我飲，正用此時持事來乎！」起，抵破書案，趙萌專權，威福自己。郎吏有說萌放縱者，更始怒，拔劍擊之。自是無復敢言。萌私忿侍中，引下斬之，更始救請，不從。時李軼、朱鮪擅命山東，王匡、張卬橫暴三輔。其所授官爵者，皆群小賈豎，或有膳夫庖人，多著繡面衣、錦褲、襜褕、諸於，罵詈道中。長安為之語曰：「竈下養，中郎將。爛羊胃，騎都尉。爛羊頭，關內侯。」軍帥將軍豫章李淑上書諫曰：「方今賊寇始誅，王化未行，百官有司宜慎其任。夫三公上應臺宿，九卿下括河海，故天工人其代之。陛下定業，雖因下江、平林之勢，斯蓋臨時濟用，不可施之既安。宜厘改制度，更延英俊，因才授爵，以匡王國。今公卿大位莫非戎陳，尚書顯官皆出庸伍，資亭長、賊捕之用，而當輔佐綱維之任。唯名與器，聖人所重。今以所重加非其人，望其毗益萬分，興化致理，譬猶緣木求魚，升山采珠。海內望此，有以窺度漢祚。臣非有憎疾以求進也，但為陛下惜此舉厝。敗材傷錦，所宜至慮。惟割既往廖妄之失，思隆周文濟濟之美。」更始怒，系淑詔獄。自是，關中離心，四方怨叛。諸將出征，各自專置牧守，州郡交錯，不知所從。十二月，赤眉西入關。

三年正月，平陵人方望立前孺子劉嬰為天子。初，望見更始政亂，度其必敗，謂安陵人弓林等曰：『前定安公嬰，平帝之嗣，雖王莽篡奪，而嘗為漢主。今皆云劉氏真人，當更受命，欲共定大功，何如？』林等然之，乃於長安求得嬰，將至臨涇立之。聚黨數千人，望為丞相，林為大司馬。更始遣李松與討難將軍蘇茂等擊破，皆斬之。又使蘇茂拒赤眉於弘農，茂軍敗，死者千餘人。

三月，遣李松會朱鮪與赤眉戰於蓩鄉，松等大敗，棄軍走，死者三萬餘人。

時王匡、張卬守河東，為鄧禹所破，還奔長安。卬與諸將議曰：『赤眉近在鄭、華陰間，旦暮且至。今獨有長安，見滅不久，不如勒兵掠城中以自富，轉攻所在，東歸南陽，收宛王等兵。事若不集，復入湖池中為盜耳。』申屠建、廖湛等皆以為然，共人說更始。更始怒不應，莫敢復言。及赤眉立劉盆子，更始使王匡、陳牧、成丹、趙萌屯新豐，李松軍掫，以拒之。

張卬、廖湛、胡殷、申屠建等與御史大夫隗囂合謀，欲以立秋日貙膢時共劫更始，俱成前計。侍中劉能卿知其謀，以告之。更始托病不出，召張卬等。卬等皆入，將悉誅之，唯隗囂不至。更始狐疑，使卬等四人且待於外廬。卬與湛、殷疑有變，遂突出，獨申屠建在，更始斬之。卬與湛、殷遂勒兵掠東西市。昏時，燒門入，戰於宮中，更始大敗。明旦，將妻子車騎百餘，東奔越萌於新豐。

更始復疑王匡、陳牧、成丹與張卬等同謀，乃並召入。牧、丹先至，即斬之。王匡懼，將兵入長安，與張卬等合。李松還從更始，與趙萌共攻匡、卬於城內。連戰月餘，匡等敗走，更始徙居長信宮。赤眉至高陵，匡等迎降之，遂共連兵而進。更始守城，使李松出戰，敗，死者二千餘人，赤眉生得松。時松弟汎為城門校尉，赤眉使使謂之曰：『開城門，活汝兄。』汎即開門。九月，赤眉入城。更始單騎走，從廚城門出，諸婦女從後連呼曰：『陛下，當下謝城！』更始即下拜，復上馬去。

初，侍中劉恭以赤眉立其弟盆子，自系詔獄：聞更始敗，乃出，步從至高陵，止傳舍。右輔都尉嚴本恐失更始為赤眉所誅，將兵在外，號為屯衛而實囚之。赤眉下書曰：『聖公降者，封長沙王。過二十日，勿受。』更始遣劉恭請降，赤眉使其將謝祿往受之。

十月，更始遂隨祿肉袒詣長樂宮，上璽綬於盆子。赤眉坐更始，置庭中，將殺之。劉恭、謝祿為請，不能得，遂引更始出。劉恭追呼曰：『臣誠力極，請得先死。』拔劍欲自刎，赤眉帥樊崇等遽共救止之，乃赦更始，封為畏威侯。劉恭復為固請，竟得封長沙王。更始常依謝祿居，劉恭亦擁護之。

三輔苦赤眉暴虐，皆憐更始，而張卬等以為慮，謂祿曰：『今諸營長多欲篡聖公者。一旦失之，合兵攻公，自滅之道也。』於是祿使從兵與更始共牧馬於郊下，因令縊殺之。劉恭夜往收臧其屍。光武聞而傷焉。詔大司徒鄧禹葬之於霸陵。

有三子；求，歆，鯉。明年夏，求兄弟與母東詣洛陽，帝封求為襄邑侯，奉更始祀；歆為穀孰侯，鯉為壽光侯。求後徙封成陽侯。求卒，子巡嗣，復徙封澤侯。巡卒，子姚嗣。

論曰：周武王觀兵孟津，退而還師，以為紂未可伐，斯時有未至者也。漢起，驅輕黠烏合之眾，不當天下萬分之一，而旌旃之所撝及，書文之所通被，莫不折戈頓顙，爭受職命。非唯漢人餘思，固亦幾運之會也。夫為權首，鮮或不及。陳、項且猶未興，況庸庸者乎！

劉盆子
劉盆子者，太山式人，城陽景王章之後也。祖父憲，元帝時封為式侯，父萌嗣。王莽篡位，國除，因為式人焉。

天鳳元年，瑯邪海曲有呂母者，子為縣吏，犯小罪，宰論殺之。呂母怨宰，密聚客，規以報仇。母家素豐，資產數百萬，乃益釀醇酒，買刀劍衣服。少年來酤者，皆賒與之，視其乏者，輒假衣裳，不問多少。數年，財用稍盡，少年欲相與償之。呂母垂泣曰：『所以厚諸君者，非欲求利，徒以縣宰不道，枉殺吾子，欲為報怨耳。諸君寧肯哀之乎！』少年壯其意，又素受恩，皆許諾。其中勇士自號猛虎，遂相聚得數十百人，因與呂母入海中，招合亡命，眾至數千。呂母自稱將軍，引兵還攻破海曲，執縣宰。諸吏叩頭為宰請。母曰：『吾子犯小罪，不當死，而為宰所殺。殺人當死，又何請乎？』遂斬之，以其首祭子冢，復還海中。

後數歲，瑯邪人樊崇起兵於莒，眾百餘人，轉入太山，自號三老。時青、徐大饑，寇賊蜂起，眾盜以崇勇猛，皆附之，一歲間至萬餘人。崇同郡人逄安，東海人徐宣、謝祿、楊音，各起兵，合數萬人，復引從崇。共還攻莒，不能下，轉掠至姑幕，因擊王莽探湯侯田況，大破之，殺萬餘人，遂北入青州，所過虜掠。還至太山，留屯南城。初，崇等以困窮為冠，無攻城徇地之計。眾既浸盛，乃相與為約：殺人者死，傷人者償創。以言辭為約束，無文書、旌旗、部曲、號令。其中最尊者號三老，次從事，次卒史，泛相稱曰巨人。王莽遣平均公廉丹、太師王匡擊之。崇等欲戰，恐其眾與莽兵亂，乃皆朱其眉以相識別，由是號曰赤眉。赤眉遂大破丹、匡軍，殺萬餘人，追至無鹽，廉丹戰死，王匡走。崇又引其兵十餘萬，復還圍莒，數月。或說崇曰：『莒，父母之國，奈何攻之？』乃解去。時呂母病死，其眾分入赤眉、青犢、銅馬中。赤眉遂寇東海，與王莽沂平大尹戰，敗，死者數千人，乃引去，掠楚、沛、汝南、潁川，還人陳留，攻拔魯城，轉至濮陽。

會更始都洛陽，遣使降崇。崇等聞漢室復興，即留其兵，自將渠帥二十餘人，隨使者至洛陽降更始，皆封為列侯。崇等既未有國邑，而留眾稍有離叛，乃遂亡歸其營，將兵入潁川，分其眾為二部，崇與逄安為一部，徐宣、謝祿、楊音為一部。崇、安攻拔長社，南擊宛，斬縣令；而宣、祿等亦拔陽翟，引之梁，擊殺河南太守。赤眉眾雖數戰勝，而疲敝厭兵，皆日夜愁泣，思欲東歸。崇等計議，慮眾東向必散，不如西攻長安。更始二年冬，崇、安自武關，宣等從陸渾關，兩道俱入。三年正月，俱至弘農，與更始諸將連戰克勝，眾遂大集。乃分萬人為一營，凡三十營，營置三老、從事各一人。進至華陰。

軍中常有齊巫鼓舞祠城陽景王，以求福助。巫狂言景王大怒，曰：『當為縣官，何故為賊？』有笑巫者輒病，軍中驚動。時方望弟陽怨更始殺其兄，乃逆說崇等曰：『更始荒亂，政令不行，故使將軍得至於此。今將軍擁百萬之眾，西向帝城，而無稱號，名為群賊，不可以久。不如立宗室，挾義誅伐。以此號令，誰敢不服？』崇等以為然，而巫言益盛，前及鄭，乃相與議曰：『今迫近長安，而鬼神如此，當求劉氏共尊立之。』六月，遂立盆子為帝，自號建世元年。

初，赤眉過式，掠盆子及二兄恭、茂，皆在軍中。恭少習《尚書》，略通大義。及隨崇等降更始，即封為式侯。以明經數言事，拜侍中，從更始在長安。盆子與茂留軍中，屬右校卒史劉俠卿，主芻牧牛，號曰牛吏。及崇等欲立帝，求軍中景王後者，得七十餘人，唯盆子與茂及前西安侯劉孝最為近屬。崇等議曰：『聞古天子將兵稱上將軍。』乃書劄為符曰『上將軍』，又以兩空劄置笥中，遂於鄭北設壇場，祠城陽景王。諸三老、從事皆大會陛下，列盆子等三人居中立，以年次探劄。盆子最幼，後探得符，諸將乃皆稱臣拜。盆子時年十五，被髮徒跣，敝衣赭汗，見眾拜，恐畏欲啼。茂謂曰：『善藏符。』盆子即嚙折棄之，復還依俠卿。俠卿為制絳單衣、半頭赤幘、直綦履，乘軒車大馬，赤屏泥，絳襜絡，而猶從牧兒遨。

崇雖起勇力而為眾所宗，然不知書數。徐宣故縣獄吏，能通《易經》。遂共推宣為丞相、崇御史大夫、逄安左大司馬、謝祿右大司馬，自楊音以下皆為列卿。

軍及高陵，與更始叛將張卬等連和，遂攻東都門，入長安城，更始來降。

盆子居長東宮，諸將日會論功，爭言讙呼，拔劍擊柱，不能相一。三輔郡縣營長遣使貢獻，兵士輒剽奪之。又數虜暴吏民，百姓保壁，由是皆復固守。至臘日，崇等乃設樂大會，盆子坐正殿，中黃門持兵在後，公卿皆列坐殿上。酒未行，其中一人也刀筆書謁欲賀，其餘不知書者請起之，各各屯聚，更相背向。大司農楊音按劍罵曰：『諸卿皆老傭也！今日設君臣之禮，反更殽亂，兒戲尚不如此，皆可格殺！』更相辯鬥，而兵眾遂各逾宮斬關，入掠酒肉，互相殺傷。衛尉諸葛稚聞之，勒兵人，格殺百餘人，乃定。盆子惶恐，日夜啼泣，獨與中黃門共臥起，唯得上觀閣而不聞外事。

時掖庭中宮女猶有數百千人，自更始敗後，幽閉殿內，掘庭中蘆菔根，捕池魚而食之，死者因相埋於宮中。有故祠甘泉樂人，尚共擊鼓歌舞，衣服鮮明，見盆子叩頭言饑。盆子使中黃門稟之米，人數斗。後盆子去，皆餓死不出。

劉恭見赤眉眾亂，知其必敗，自恐兄弟俱禍，密教盆子歸璽綬，習為辭讓之言。建武二年正朔，崇等大會，劉恭先曰：『諸君共立恭弟為帝，德誠深厚。立且一年，肴亂日甚，誠不足以相成。恐死而無所益，願得退為庶人，更求賢知，唯諸君省察。』崇等謝曰：『此皆崇等罪也。』恭復固請。或曰：『此寧式侯事邪！』恭惶恐起去。盆子乃下床解璽綬，叩頭曰：『今設置縣官而為賊如故。吏人貢獻，輒見剽劫，流聞四方，莫不怨恨，不復信向。此皆立非其人所致，願乞骸骨，避賢聖。必欲殺盆子以塞責者，無所離死。誠冀諸君肯哀憐之耳！』因涕泣噓唏。崇等及會者數百人，莫不哀憐之，乃皆避席頓首曰：『臣無狀，負陛下。請自今已後，不敢復放縱。』因共抱持盆子，帶以璽綬。盆子號呼不得已。既罷出，各閉營自守，三輔翕然，稱天子聰明。百姓爭還長安，市裏且滿。

後二十餘日，赤眉貪財物，復出大掠。城中糧食盡，遂收載珍寶，因大縱火燒宮室，引兵而西。過祠南郊，車甲兵馬最為猛盛，眾號百萬。盆子乘王車，駕三馬，從數百騎。乃自南山轉掠城邑，與更始將軍嚴春戰於郿，破春，殺之，遂入安定、北地。至陽城、番須中，逢大雪，坑谷皆滿，士多凍死，乃復還，發掘諸陵，取其寶貨，遂汙辱呂後屍，凡賊所發，有玉匣殮者率皆如生，故赤眉得多行淫穢。大司徒鄧禹時在長安，遣兵擊之於郁夷，反為所敗，禹乃出之雲陽。九月，赤眉復入長安，止桂宮。

時，漢中賊延岑出散關，屯杜陵，逄安將十餘萬人擊之。鄧禹以逄安精兵在外，唯盆子與羸弱居城中，乃自往攻之。會謝祿救至，夜戰槀街中，禹兵敗走。延岑及更始將軍李寶合兵數萬人，與逄安戰於杜陵。岑等大敗，死者萬餘人，寶遂降安，而延岑收散卒走。寶乃密使人謂岑曰：『子努力還戰，吾當於內反之，表裏合勢，可大破也。』岑即還挑戰，安等空營擊之，寶從後悉拔赤眉旌幟，更立己幡旗。安等戰疲還營，見旗幟皆白，大驚亂走，自投川谷，死者十餘萬，逄安與數千人脫歸長安。時三輔大亂，人相食，城郭皆空，白骨蔽野，遺人往往聚為營保，各堅守不下。赤眉虜掠無所得，十二月，乃引而東歸，眾尚二十餘萬，隨道復散。

光武乃遣破奸將軍侯進等屯新安，建威大將軍耿弇等屯宜陽，分為二道，以要其還路。敕諸將曰：『賊若東走，可引宜陽兵會新安；賊若南走，可引新安兵會宜陽。』明年正月，鄧禹自河北度，擊赤眉於湖，禹復敗走，赤眉遂出關南向。征西大將軍馮異破之於崤底。帝聞，乃自將幸宜陽，盛兵以邀其走路。

赤眉忽遇大軍，驚震不知所為，乃遣劉恭乞降，曰：『盆子將百萬眾降，陛下何以待之？』帝曰：『待汝以不死耳。』樊崇乃將盆子及丞相徐宣以下三十餘人肉袒降。上所得傳國璽綬，更始七尺寶斂及玉璧各一。積兵甲宜陽城西，與熊耳山齊。帝令縣廚賜食，眾積困餧，十餘萬人皆得飽飫。明旦，大陳兵馬臨洛水，令盆子君臣列而觀之。謂盆子曰：『自知當死不？』對曰：『罪當應死，猶幸上憐赦之耳。』帝笑曰：『兒大黠，宗室無蚩者。』又謂崇等曰：『得無悔降乎？朕今遣卿歸營勒兵，鳴鼓相攻，決其勝負，不欲強相服也。』徐宣等叩頭曰：『臣等出長安東都門，君臣計議，歸命聖德。百姓可與樂成，難與圖始，故不告眾耳。今日得降，猶去虎口歸慈母，誠歡誠喜，無所恨也。帝曰：『卿所謂鐵中錚錚，庸中佼佼者也。』又曰：『諸卿大為無道，所過皆夷滅老弱，溺社稷，汙井竈。然猶有三善：攻破城邑，周遍天下，本故妻婦無所改易，是一善也；立君能用宗室，是二善也；餘賊立君，迫急皆持其首降，自以為功，諸卿獨完全以付朕，是三善也。』乃令各與妻子居洛陽，賜宅人一區，田二頃。

其夏，樊崇、逄安謀反，誅死。楊音在長安時，遇趙王良有恩，賜爵關內侯，與徐宣俱歸鄉里，卒於家。劉恭為更始報殺謝祿，自系獄，赦不誅。

帝憐盆子，賞賜甚厚，以為趙王郎中。後病失明，賜滎陽均輸官地，以為列肆，使食其稅終身。

【贊】
贊曰：聖公靡聞，假我風雲，始順歸歷，終然崩分。赤眉阻亂，盆子探符。雖盜皇器，乃食均輸。

校勘記
　四六七頁一０行　共攻離鄉聚　按：殿本考證萬承蒼謂離鄉聚地名，章懷注非。今據加標號。

　　四六八頁一三行　及其支黨朱鮪張卬等北入南陽號新市兵　按：校補引張熷說，謂王常傳卬與王常、成丹皆為下江兵，與紀異。

　　四六九頁一０行　前鍾武侯劉望起兵　按：集解引通鑑考異，謂前書王莽傳「劉望」作「劉聖」。

　　四七０頁　六行　觸北宮鐵柱〔門〕　據汲本、殿本補。　按：續志有「門」字。

　　四七０頁一一行　俛首刮席不敢視　按：惠棟補注本「視」上有「仰」字。

　　四七一頁　四行　驃騎大將軍宋佻為潁陰王　按：集解引惠棟說，謂光武紀及通鑑「宋」皆作「宗」。

　　四七一頁　八行　陰平縣屬廣漢國　按：校補謂前漢陰平國屬東海郡，後漢改縣，屬同。又前漢陰平道屬廣漢郡，後漢分屬廣漢屬國，注據陰平道言，雖亦可言「縣」，但屬前漢言，不當言「國」，屬後漢言，當云「屬國」，亦不當僅言「國」。

　　四七二頁　五行　軍帥將軍　按：刊誤謂「帥」當作「師」，是時多置軍師，鄧禹傳亦作「軍師將軍」。

　　四七二頁一五行　捕賊掾　按：刊誤謂案前書合作「賊捕掾」。

　　四七二頁一六行　孟子對（梁惠）〔齊宣〕王曰　據殿本改。

　　四七三頁一二行　戰於蓩鄉　按：續志「蓩」作「務」。

　　四七三頁一四行　其（蓩）〔地〕蓋在今虢州湖城縣之閒　集解引王補說，謂「其蓩」通鑑注作「其地」，是。今據改。

　　四七六頁　三行　復徙封（灌）〔濩〕澤侯　據集解引錢大昕說改，注同。

　　四七八頁　六行　次卒（吏）〔史〕　刊誤謂「吏」當作「史」。今據改。

　　四七八頁　六行　汎相稱曰（臣）〔巨〕人　刊誤謂前書言盜賊擅稱巨人，今此為臣人，亦誤也。當作「巨」。今據改。

　　四八０頁一０行　屬右校卒（吏）〔史〕劉俠卿　據刊誤改。

　　四八０頁一一行　唯盆子與茂及前西安侯劉孝最為近屬　按：沈家本謂按前書王子侯表，西安侯漢東平思王孫，而城陽近屬無封西安者，亦無名孝者。

　　四八二頁　三行　衛尉諸葛稚聞之　按：「稚」原訛「釋」，逕據汲本、殿本改正。

　　四八二頁　九行　肴亦亂也　按：殿本「肴」作「殽」。校補謂殿本注作「殽」，取與正文相應。然觀下文「肴亂日甚」，正文本作「肴」，知此處正文作「殽」，乃繙刻之誤，注蓋本不誤也。

　　四八二頁一一行　幽閉殿內掘庭中蘆菔根　按：汲本「內」作「門」。御覽九八０引「掘」作「拔」。又按：「閉」原訛「閑」，逕改正。

　　四八三頁一二行　（得）〔後〕二十餘日　集解引王補說，謂袁紀、通鑑並作「後二十餘日」，是。今據改。

　　四八四頁　四行　廣一寸半　按：殿本「一寸」作「二寸」。

　　四八五頁一五行　攻破城邑　按：刊誤謂案文當云「攻城破邑」。

　　四八六頁　七行　說文曰錚錚金也　按：說文「錚，金聲也」，此疑誤。


Chinese text: This work was published before January 1, 1923, and is in the
public domain worldwide because the author died at least 100 years ago.
