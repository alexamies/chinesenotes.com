千乘貞王伉
千乘貞王伉，建初四年封。和帝即位，以伉長兄，甚見尊禮。立十五年薨。

子寵嗣，一名伏胡。永元七年，改國名樂安。立二十八年薨，是為夷王。父子薨於京師，皆葬洛陽。

子鴻嗣。安帝崩，始就國。鴻生質帝，質帝立，梁太后下詔，以樂安國土卑濕，租委鮮薄，改[封]鴻*(封)*勃海王。[一]立二十六年薨，是為孝王。　　注[一]委謂委輸也。

無子，太后立桓帝弟蠡吾侯悝為勃海王，奉鴻*(嗣)**[祀]*。[一]延熹八年，悝謀為不道，有司請廢之。帝不忍，乃貶為廮陶王，食一縣。　　注[一]悝，蠡吾侯翼子，河閒王開孫也。

悝後因中常侍王甫求復國，許謝錢五千萬。帝臨崩，遺詔復為勃海王。悝知非甫功，不肯還謝錢。甫怒，陰求其過。初，迎立靈帝，道路流言悝恨不得立，欲鈔征書。而中常侍鄭颯、[一]中黃門董騰並任俠通剽輕，數與悝交通。[二]　　王甫司察，以為有奸，密告司隸校尉段熲。熹平元年，遂收颯送北寺獄。[三]　　使尚書令廉忠誣奏颯等謀迎立悝，大逆不道。遂詔冀州刺史收悝考實，又遣大鴻臚持節與宗正、廷尉之勃海，迫責悝。悝自殺。妃妾十一人，子女七十人，伎女二十四人，皆死獄中。傅、相以下，以輔導王不忠，悉伏誅。悝立二十五年國除。觿庶莫不憐之。　　

注[一]音立。

注[二]剽，疾也。

注[三]北寺，獄名，屬黃門署。前書音義曰即若盧獄也。

平春悼王全
平春悼王全，[一]以建初四年封。其年薨，葬於京師。無子，國除。　　

注[一]續漢志平春，縣，屬江夏郡也。

清河孝王慶
清河孝王慶，母宋貴人。貴人，宋昌八世孫，扶風平陵人也。[一]父楊，以恭孝稱於鄉閭，不應州郡之命。楊姑即明德馬後之外祖母也。馬後聞楊二女皆有才色，迎而訓之。永平末，選入太子宮，甚有寵。肅宗即位，並為貴人。建初三年，大貴人生慶，明年立為皇太子，征楊為議郎，□賜甚渥。貴人長於人事，供奉長樂宮，身埶饋饌，太后憐之。太后崩後，竇皇后寵盛，以貴人姊妹並幸，慶為太子，心內惡之。與母比陽主謀陷宋氏。[二]外令兄弟求其纖過，內使御者偵伺得失。[三]後於掖庭門邀遮得貴人書，云「病思生菟，令家求之」，因誣言欲作蠱道祝詛，以菟為厭勝之術，日夜毀譖，貴人母子遂漸見疏。　　

注[一]昌，文帝時為中尉，以代邸功封壯武侯。

注[二]比陽主，東海王強女。

注[三]偵，候也，音丑政反。廣雅曰：「偵，問也。」

慶出居承祿觀，數月，竇後諷掖庭令誣奏前事，請加驗實。七年，帝遂廢太子慶而立皇太子□。□，梁貴人子也。乃下詔曰：「皇太子有失惑無常之性，爰自孩乳，至今益章，恐襲其母凶惡之風，不可以奉宗廟，為天下主。大義滅親，況降退乎！

[一]今廢慶為清河王。皇子□保育皇后，承訓懷艱，導達善性，將成其器。蓋庶子慈母，尚有終身之恩，[二]豈若嫡後事正義明哉！今以□為皇太子。」遂出貴人姊妹置丙捨，使小黃門蔡倫考實之，皆承諷旨傅致其事，[三]乃載送暴室。二貴人同時飲藥自殺。[四]帝猶傷之，□掖庭令葬於樊濯聚。[五]於是免楊歸本郡。郡縣因事復捕系之，楊友人前懷令山陽張峻、左馮翊沛國劉均等奔走解釋，得以免罪。楊失志憔悴，卒於家。慶時雖幼，而知避嫌畏禍，言不敢及宋氏，帝更憐之，□皇后令衣服與太子齊等。太子特親愛慶，入則共室，出則同輿。及太子即位，是為和帝，待慶尤渥，諸王莫得為比，常共議私事。　　

注[一]左傳，□石碏殺其子厚，君子曰：「石碏純臣也，惡州吁而厚預焉。大義滅親，其是之謂乎！」

注[二]儀禮喪服曰：「慈母如母。」謂妾子之無母，父命妾養之。故曰慈母，如母者，貴父之命也。

注[三]傅讀曰附。

注[四]續漢志曰「暴室，署名，主中婦人疾病」也。

注[五]在洛陽城北也。

後慶以長，別居丙捨。永元四年，帝移幸北宮章德殿，講於白虎觀，慶得入省宿止。帝將誅竇氏，欲得外戚傳，[一]懼左右不敢使，乃令慶私從千乘王求，夜獨內之；

又令慶傳語中常侍鄭觿求索故事。[二]及大將軍竇憲誅，慶出居邸，賜奴婢三百人，輿馬、錢帛、帷帳、珍寶、玩好充仞其第，又賜中傅以下至左右錢帛各有差。[三]　　

注[一]前書外戚傳也。

注[二]謂文帝誅薄昭，武帝誅竇嬰故事。

注[三]前書音義曰：「中傅，宦者也。」

慶多被病，或時不安，帝朝夕問訊，進膳藥，所以垂意甚備。慶小心恭孝，自以廢黜，尤畏事慎法。每朝謁陵廟，常夜分嚴裝，衣冠待明；[一]約□官屬，不得與諸王車騎競驅。常以貴人葬禮有闕，每竊感恨，至四節伏臘，輒祭於私室。竇氏誅後，始使乳母於城北遙祠。及竇太后崩，慶求上頤致哀，帝許之，詔太官四時給祭具。慶垂涕曰：「生雖不獲供養，終得奉祭祀，私願足矣。」欲求作祠堂，恐有自同恭懷梁後之嫌，遂不敢言。[二]常泣向左右，以為沒齒之恨。[三]後上言外祖母王年老，遭憂病，下土無醫藥，願乞詣洛陽療疾。於是詔宋氏悉歸京師，除慶舅衍、俊、蓋、暹等皆為郎。　　

注[一]分，半也。

注[二]恭懷梁後，和帝母梁貴人。

注[三]沒，終；齒，年也。

十五年，有司以日食陰盛，奏遣諸王侯就國。詔曰：「甲子之異，責由一人。諸王幼稚，早離顧復，弱冠相育，[一]常有蓼莪、凱風之哀。[二]選懦之恩，知非國典，且復須留。」[三]至冬，從祠章陵，詔假諸王羽林騎各四十人。後中傅□欣私為臧盜千餘萬，詔使案理之，並責慶不舉之狀，慶曰：「欣以師傅之尊，選自聖朝，臣愚唯知言從事聽，不甚有所愨察。」帝嘉其對，悉以欣臧財賜慶。

及帝崩，慶號泣前殿，嘔血數升，因以發病。　　

注[一]詩小雅曰：「父兮生我，母兮鞠我，顧我復我，出入腹我。」

注[二]詩小雅曰：「蓼蓼者莪，匪莪伊蒿。哀哀父母，生我劬勞。」詩國風曰：「凱風自南，吹彼棘心。棘心夭夭，母氏劬勞。」

注[三]選懦，仁弱慈戀不決之意也。懦音仁兗反。東觀記「須留」作「宿留」。

明年，諸王就國，鄧太后特聽清河王置中尉、內史，賜什物皆取乘輿上御，以宋衍等並為清河中大夫。[一]慶到國，下令：「寡人生於深宮，長於朝廷，[二]　　仰恃明主，垂拱受成。[三]既以薄佑，早離顧復，屬遭大憂，[四]悲懷感傷。

蒙恩大國，職惟藩輔，新去京師，憂心煢煢，夙夜屏營，未知所立。[五]蓋聞智不獨理，必須明賢。今官屬並居爵任，失得是均，庶望上遵策戒，下免悔咎。

其愨督非枉，明察典禁，無令孤獲怠慢之罪焉。」　　

注[一]續漢*(書)**[志]*曰：「中大夫，秩六百石，無員，掌奉王使至京師。」

注[二]魯哀公與孔子言曰：「寡人生於深宮之中，長於婦人之手。」事見孫卿子也。

注[三]垂拱言無為也。尚書曰：「垂拱仰成。」

注[四]屬，近。

注[五]煢煢，孤特也。屏營，仿偟也。

鄧太后以殤帝襁抱，遠慮不虞，[一]留慶長子佑與嫡母耿姬居清河邸。至秋，帝崩，立佑為嗣，是為安帝。太后使中黃門送耿姬歸國。　　注[一]襁以繒帛為之，即今之小兒繃也。繃音必衡反。

帝所生母左姬，字小娥，小娥姊字大娥，犍為人也。初，伯父聖坐妖言伏誅，家屬沒官，二娥數歲入掖庭，及長，並有才色。小娥善史書，喜辭賦。和帝賜諸王宮人，因入清河第。慶初聞其美，賞傅母以求之。及後幸愛極盛，姬妾莫比。姊妹皆卒，葬於京師。

慶立凡二十五年，乃歸國。其年病篤，謂宋衍等曰：「清河埤薄，[一]欲乞骸骨於貴人頤傍下棺而已。朝廷大恩，猶當應有祠室，庶母子並食，魂靈有所依庇，死復何恨？」乃上書太后曰：「臣國土下濕，願乞骸骨，下從貴人於樊濯，雖歿且不朽矣。及今口目尚能言視，冒昧干請。命在呼吸，願蒙哀憐。」遂薨，年二十九。遣司空持節與宗正奉弔祭；又使長樂謁者僕射、中謁者二人副護喪事；賜龍旗九旒，虎賁百人，儀比東海恭王。[二]　　太后使掖庭丞送左姬喪，與王合葬廣丘。　　

注[一]埤音婢。

注[二]旗有九旒，天子制也。恭王強葬，贈以殊禮，升龍、旄頭、鸞輅、龍旗，虎賁百人。

子愍王虎威嗣。永初元年，太后封宋衍為盛鄉侯，分清河為二國，封慶少子常保為廣川王，子女十一人皆為鄉公主，食邑奉。明年，常保薨，無子，國除。

虎威立三年薨，亦無子。鄧太后復立樂安王寵子延平為清河王，是為恭王。[一]　　

注[一]寵即千乘王伉之子。

太后崩，有司上言：「清河孝王至德淳懿，載育明聖，承天奉祚，為郊廟主。漢興，高皇帝尊父為太上皇，宣帝號父為皇考，[一]序昭穆，置園邑。*(太)**[大]*宗之義，舊章不忘。[二]宜上尊號曰孝德皇，皇妣左氏曰孝德後，孝德皇母宋貴人追謚曰敬隱後。」乃告祠高廟，使司徒持節與大鴻臚奉策書璽綬*[之]*清河，追上尊號；又遣中常侍奉太牢祠典，護禮儀侍中劉珍等及宗室列侯皆往會事。尊陵曰甘陵，廟曰昭廟，置令、丞，設兵車周□，比章陵。[三]復以廣川益清河國。尊耿姬為甘陵大貴人。又封女弟侍男為涅陽長公主，別得為舞陰長公主，久長為濮陽長公主，直得為平氏長公主。余七主並早卒，故不及進爵。

追贈敬隱後女弟小貴人印綬，追封謚宋楊為當陽穆侯。[四]楊四子皆為列侯，食邑各五千戶。

宋氏為卿、校、侍中、大夫、謁者、郎吏十餘人。孝德後異母弟次及達生二人，諸子九人，皆為清河國郎中。耿貴人者，牟平侯舒之孫也。貴人兄寶，襲封牟平侯。帝以寶嫡舅，寵遇甚渥，位至大將軍，事已見耿舒傳。　　

注[一]宣帝父諱進，武帝時號史皇孫，坐戾太子事遇害。帝即位，追尊皇考，立廟。

注[二]*(太)**[大]*宗謂繼嗣也。左傳季桓子曰「舊章不可忘」也。

注[三]皇考南頓君陵。

注[四]當陽，今荊州也。

[延平]*立三十五年薨，子蒜嗣。珍帝崩，征蒜詣京師，將議為嗣。會大將軍梁冀與梁太后立質帝，罷歸國。
蒜為人嚴重，動止有度，朝臣太尉李固等莫不歸心焉。初，中常侍曹騰謁蒜，蒜不為禮，宦者由此惡之。及帝崩，公卿皆正議立蒜，而曹騰說梁冀不聽，遂立桓帝。語在李固傳。蒜由此得罪。

建和元年，甘陵人劉文與南郡妖賊劉鮪交通，訛言清河王當統天子，欲共立蒜。

事發覺，文等遂劫清河相謝暠，將至王宮司馬門，[一]曰：「當立王為天子，暠為公。」暠不聽，罵之，文因刺殺暠。於是捕文、鮪誅之。有司因劾奏蒜，坐貶爵為尉氏侯，徙桂陽，自殺。立三年，國絕。　　

注[一]帝紀「謝」作「射」，蓋紀傳不同。

梁冀惡清河名，明年，乃改為甘陵。梁太后立安平孝王子經侯理為甘陵王，[一]　　奉孝德皇祀，是為威王。　　

注[一]安平王德，河閒王開子。

理立二十五年薨，子貞王定嗣。

定立四年薨，子獻王忠嗣。黃巾賊起，忠為國人所執，既而釋之。靈帝以親親故，詔復忠國。忠立十三年薨，嗣子為黃巾所害，建安十一年，以無後，國除。

濟北惠王壽
濟北惠王壽，母申貴人，穎川人也，世吏二千石。貴人年十三，入掖庭。壽以永元二年封，分太山郡為國。和帝遵肅宗故事，兄弟皆留京師，恩寵篤密。有司請遣諸王歸藩，不忍許之，及帝崩，乃就國。永初元年，鄧太后封壽舅申轉為新亭侯。壽立三十一年薨。自永初已後，戎狄叛亂，國用不足，始封王薨，減賻錢為千萬，布萬匹；嗣王薨，五百萬，布五千匹。時唯壽最尊親，特賻錢三千萬，布三萬匹。

子節王登嗣。永寧元年，封登弟五人為鄉侯，皆別食太山邑。

登立十五年薨，子哀王多嗣。

多立三年薨，無子。永和四年，立戰鄉侯安國為濟北王，是為厘王。[一]　　

注[一]厘音僖也。

安國立*(十)**[七]*年薨，子孝王次嗣。本初元年，封次弟猛為亭侯。次九歲喪父，至孝。建和元年，梁太后下詔曰：「濟北王次以幼年守藩，躬履孝道，父沒哀慟，焦毀過禮，草廬土席，衰杖在身，頭不枇沐，體生瘡腫。諒闇已來二十八月，自諸國有憂，未之聞也，朝廷甚嘉焉。書不雲乎：『用德章厥善。』[一]　　詩云：『孝子不匱，永錫爾類。』[二]今增次封五千戶，廣其土宇，以慰孝子惻隱之勞。」　　

注[一]尚書盤庚之辭也。言以道德明之，使競為善也。

注[二]詩大雅也。匱，竭也。類，善也。永，長也。言孝子之行，無有匱竭，長賜與汝之族類，教道天下。

次立*[十]*七年薨，子鸞嗣。鸞薨，子政嗣。政薨，無子，建安十一年，國除。

河閒孝王開
河閒孝王開，以永元二年封，分樂成、勃海、涿郡為國。延平元年就國。開奉遵法度，吏人敬之。永寧元年，鄧太后封開子翼為平原王，奉懷王勝祀；[一]　　子德為安平王，奉樂成王黨祀。[二]　　

注[一]勝，和帝子。

注[二]黨，明帝子也。

開立四十二年薨，子惠王政嗣。政□佷，不奉法憲。順帝以侍御史吳郡沈景有強能稱，故擢為河閒相。景到國謁王，王不正服，箕踞殿上。侍郎贊拜，景峙不為禮。[一]問王所在，虎賁曰：「是非王邪？」景曰：「王不服，常人何別！

今相謁王，豈謁無禮者邪！」王籩而更服，景然後拜。出住宮門外，請王傅責之曰：「前發京師，陛下見受詔，以王不恭，使檢督。諸君空受爵祿，而無訓導之義。」因奏治罪。詔書讓政而詰責傅。景因捕諸奸人上案其罪，[二]殺戮尤惡者數十人，出冤獄百餘人。政遂為改節，悔過自修。陽嘉元年，封政弟十三人皆為亭侯。　　注[一]峙，立也。

注[二]上，奏上也，音市丈反。

政立十年薨，子貞王建嗣。建立十年薨，子安王利嗣。利立二十八年薨，子陔嗣。陔立四十一年，魏受禪，以為崇德侯。

蠡吾侯翼，元初六年鄧太后征濟北、河閒王諸子詣京師，奇翼美儀容，故以為平原懷王后焉。[一]留在京師。歲餘，太后崩。安帝乳母王聖與中常侍江京等譖鄧騭兄弟及翼，雲與中大夫趙王謀圖不軌，窺覦神器，懷大逆心。[二]貶為都鄉侯，遣歸河閒。翼於是謝賓客，閉門自處。永建五年，父開上書，願分蠡吾縣以封翼，順帝從之。　　注[一]平原王得無子，故立之也。

注[二]神器喻帝位也。老子曰：「天下神器，不可為也。」

翼卒，子志嗣，為大將軍梁冀所立，是為桓帝。梁太后詔追尊河閒孝王為孝穆皇，夫人趙氏曰孝穆後，廟曰清廟，陵曰樂成陵；蠡吾先侯曰孝崇皇，廟曰烈廟，陵曰博陵。皆置令、丞，使司徒持節奉策書、璽綬，祠以太牢。建和二年，更封帝*(兄)**[弟]*都鄉侯碩為平原王，留博陵，奉翼後。尊翼夫人馬氏為孝崇博園貴人，以涿郡之良鄉、故安，河閒之蠡吾三縣為湯沐邑。碩嗜酒，多過失，帝令馬貴人領王家事。建安十一年，國除。

解瀆亭侯淑，以河閒孝王子封。淑卒，子*(長)**[萇]*嗣。*(長)**[萇]*卒，子宏嗣，為大將軍竇武所立，是為靈帝。建寧元年，竇太后詔追尊皇祖淑為孝元皇，夫人夏氏曰孝元後，陵曰敦陵，廟曰靖廟；皇考長為孝仁皇，夫人董氏為慎園貴人，陵曰慎陵，廟曰奐廟。皆置令、丞，使司徒持節之河閒奉策書、璽綬，祠以太牢，常以歲時遣中常侍持節之河閒奉祠。

熹平三年，使使拜河閒安王利子康為濟南王，奉孝仁皇祀。

康薨，子贇嗣，建安十二年，為黃巾賊所害。子開嗣，立十三年，魏受禪，以為崇德侯。

城陽懷王淑
城陽懷王淑，以永元二年分濟陰為國。立五年薨，葬於京師。無子，國除，還並濟陰。

廣宗殤王萬歲
廣宗殤王萬歲，以永元五年封，分鉅鹿為國。其年薨，葬於京師。無子，國除，還並鉅鹿。

平原懷王勝
平原懷王勝，和帝長子也。不載母氏。少有痼疾，延平元年封。立八年薨，葬於京師。無子，鄧太后立樂安夷王寵子得為平原王，奉勝後，是為哀王。

得立六年薨，無子，永寧元年，太后又立河閒王開子都鄉侯翼為平原王嗣。安帝廢之，國除。

史論
論曰：傳稱吳子夷昧，甚德而度，有吳國者，必其子孫。[一]章帝長者，事從敦厚，繼祀漢室，鹹其苗裔，古人之言信哉！　　

注[一]夷昧，吳君之名。左傳屈狐庸謂趙文子曰：「若天所啟，其在今嗣君乎？甚德而度，德不失人，度不失事，有吳國者，必此君之子孫也。」杜預注云：「嗣君謂夷昧也。」

贊曰：章祚不已，本枝流祉。質惟伉孫，安亦慶子。河閒多福，桓、靈承祀。濟北無驕，皇恩寵饒。平原抱痼，三王薨朝。[一]振振子孫，或秀或苗。[二]　　

注[一]平春王全、廣宗王萬歲、城陽王淑並薨於京師也。

注[二]振振，仁厚貌也，音之人反。詩國風曰：「宜爾子孫振振兮。」論語曰：「苗而不秀者有矣夫，秀而不實者有矣夫！」苗謂早夭，秀謂成長也。

校勘記
一七九七頁二行章帝八王傳第四十五按：集解引黃山說，謂八王中平原王勝既為和帝子，應稱「章和八王」，如前書「宣元六王」之例，「帝」蓋誤字。

一七九七頁九行改*[封]*鴻*(封)*勃海王校補謂案文「鴻封」當作「封鴻」。今據改。

一七九八頁一行奉鴻*(嗣)**[祀]*據汲本、殿本改。

一七九九頁五行太貴人生慶按：集解引惠棟說，謂續漢書云「小貴人」。

一八０一頁六行中傅宦者也按：汲本「宦者」作「官名」。

一八０二頁一二行慶到國下令按：刊誤謂「令」下少一「曰」字。

一八０二頁一三行既以薄佑按：「佑」當作「祜」，汲本正作「祜」。然范書「祜」字皆作「佑」，或別有所諱，參閱安帝紀校記。

一八０三頁一行續漢*(書)**[志]*曰按：「書」當作「志」，各本皆失正，今改。

一八０三頁六行留慶長子佑集解引惠棟說，謂按說文當作「祜」。今按：范書「祜」皆作「佑」，參閱安帝紀校記。

一八０四頁一０行*(太)**[大]*宗之義按：殿本考證謂何焯校本「太」改「大」，是。今據改。注同。

一八０四頁一一行使司徒持節與大鴻臚奉策書璽綬*[之]*清河校補謂案文「清河」上少一「之」字。今據補。

一八０五頁四行事已見耿舒傳「已」原作「以」，逕據汲本、殿本改。按：已以通。

一八０五頁九行*[延平]*立三十五年薨據刊誤補。

一八０五頁一四行甘陵人劉文與南郡妖賊劉鮪交通按：集解引洪頤粻說，謂李固傳「甘陵劉文，魏郡劉鮪，各謀立蒜為天子」。甘陵、魏郡皆與清河近，此作「南郡」，誤。又「劉鮪」朱穆傳作「嚴鮪」。

一八０六頁一行坐貶爵為尉氏侯徙桂陽按：集解引惠棟說，謂天文志「徙為犍為都鄉侯，薨，國絕」。

一八０七頁四行立戰鄉侯安國為濟北王按：集解引惠棟說，謂「戰鄉」疑作「闡鄉」。又引錢大昕說，謂和帝紀封故濟北王壽子安為濟北王，無「國」字。

一八０七頁六行安國立*(十)**[七]*年薨張□謂案文「十」當為「七」。質帝紀永嘉元年四月，濟北王安薨，距永和四年止七年耳。今據改。

一八０七頁一三行次立*[十]*七年薨張森楷校勘記謂次以本初元年嗣，若立七年，當薨於元嘉二年，而本紀於延熹五年乃有次薨之文，則相距十七年矣，「七」上明奪「十」字。今據補。

一八０八頁二行永寧元年至奉樂成王黨祀按：集解引錢大昕說，謂安帝紀是年與平原王同封者，乃濟北王壽之子樂成王萇也。其明年為建光元年，鄧太后崩，樂成王萇亦以罪廢。又明年為延光元年，始改樂成國為安平，封河閒王開子得為王，得與德本一人也。此傳蓋有脫文，不可考矣。

一八０八頁八行王不服按：刊誤謂「服」上少一「王」字。

一九０九頁四行中大夫趙王按：集解引惠棟說，謂蔣果云「中大夫」疑當作「中大人」。又殿本考證謂「王」字疑當作「玉」，鄧太后紀有宮人趙玉。

一八０九頁一０行更封帝*(兄)**[弟]*都鄉侯碩為平原王按：「兄」當依桓帝紀作「弟」。桓帝紀校補引侯康說，謂東觀記稱桓帝為蠡吾侯長子，則帝不得有兄也。今據改。

一八０九頁一三行子*(長)**[萇]*嗣刊誤謂案紀「長」作「萇」，他書亦然，明此誤。今據改。

一八一０頁二行康為濟南王按：集解引錢大昕說，謂案光武子有濟南安王康，此濟南王亦名康，先後同國同名，亦可疑也。御覽引續漢書，此濟南王名庾。


Chinese text: This work was published before January 1, 1923, and is in the
public domain worldwide because the author died at least 100 years ago.
