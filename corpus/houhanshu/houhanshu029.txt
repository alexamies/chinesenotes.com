伏湛
伏湛字惠公，瑯邪東武人也。九世祖勝，字子賤，所謂濟南伏生者也。湛高祖父孺，武帝時，客授東武，因家焉。父理，為當世名儒，以《詩》授成帝，為高密太傅，別自名學。

湛性孝友，少傳父業，教授數百人。成帝時，以父任為博士弟子。五遷，至王莽時為繡衣執法，使督大奸，遷後隊屬正。

更始立，以為平原太守。時倉卒兵起，天下驚擾，而湛獨晏然，教授不廢。謂妻子曰：『夫一穀不登，國君徹膳；今民皆饑，奈何獨飽？』乃共食粗糲，悉分奉祿以賑鄉裏，來客者百餘家。時門下督素有氣力，謀欲為湛起兵，湛惡其惑眾，即收斬之，徇首城郭，以示百姓，於是吏人信向，郡向以安。平原一境，湛所全也。

光武即位，知湛名儒舊臣，欲信幹任內職，徵拜尚書，使典定舊制。時，大司徒鄧禹西征關中，帝以湛才任宰相，拜為司直，行大司徒事。車駕每出征伐，常留鎮守，總攝群司。建武三年，遂代鄧禹為大司徒，封陽都侯。

時，彭寵反於漁陽，帝欲自征之，湛上疏諫曰：『臣聞文王受命而征伐五國，必先詢之同姓，然後謀於群臣，加占蓍龜，以定行事，故謀則成，卜則吉，戰則勝。其《詩》曰：「帝謂文王，詢爾仇方，同爾弟兄，以爾鉤援，與爾臨沖，以伐崇庸。」崇國城守，先退後伐，所以重人命，俟時而動，故參分天下而有其二。陛下承大亂之極，受命而帝，興明祖宗，出入四年，而滅檀鄉，制五校，降銅馬，破赤眉，誅鄧奉之屬，不為無功。今京師空匱，資用不足，未能服近而先事邊外；且漁陽之地，逼接北狄，黠虜困迫，必求其助。又今所過縣邑，尤為困乏。種麥之家，多在城郭，聞官兵將至，當已收之矣。大軍遠涉二千餘裏，士馬罷勞，轉糧限阻，今兗、豫、青、翼，中國之都，而寇賊從橫，未及從化。漁陽以東，本備邊塞，地接外虜，貢稅微薄。安平之時，尚資內郡，況今荒耗，豈足先圖？而陛下舍近務遠，棄易求難，四方疑怪，百姓恐懼，誠臣之所惑也。復願遠覽文王重兵博謀，近思征伐前後之宜，顧問有司，使極愚誠，采其所長，擇之聖慮，以中土為憂念。』帝覽其奏，竟不親征。

時，賊徐異卿等萬餘人據富平，連攻之不下，唯雲：『願降司徒伏公。』帝知湛為青、徐所信向，遣到平原，異卿等即日歸降，護送洛陽。

湛雖在倉卒，造次必於文德，以為禮樂政化之首，顛沛猶不可違。是歲奏行鄉飲酒禮，遂施行之。

其冬，車駕徵張步，留湛居守。時，蒸祭高廟，而河南尹、司隸校尉於廟中爭論，湛不舉奏，坐策免。六年，徙封不其侯，邑三千六百戶，遣就國。後南陽太守杜詩上疏薦湛曰：『臣聞唐、虞以股肱康，文王以多士寧，是故《詩》稱「濟濟」，《書》曰「良哉」。臣詩竊見故大司徒陽都侯伏湛，自行束修，訖無毀玷，篤信好學，守死善道，經為人師，行為儀表。前在河內朝歌及居平原，吏人畏愛，則而象之。遭時反復，不離兵兇，秉節持重，有不可奪之誌。陛下深知其能，顯以宰相之重，眾賢百姓，仰望德義。微過斥退，久不復用，有識所惜，儒士痛心，臣竊傷之。湛容貌堂堂，國之光輝；智略謀慮，朝之淵藪。髫發厲誌，白首不衰。實足以先後王室，名足以光示遠人。古者選擢諸侯以為公卿，是故四方回首，仰望京師。柱石之臣，宜居輔弼，出入禁門，補缺拾遺。臣詩愚戇，不足以知宰相之才，竊懷區區，敢不自竭。臣前為侍御史，上封事，言湛公廉愛下，好惡分明，累世儒學，素持名信，經明行修，通達國政，尤宜近侍，納言左右，舊制九州五尚書，令一郡二人，可以湛代。頗為執事所非。但臣詩蒙恩深渥，所言誠有益於國，雖死無恨，故復越職觸冒以聞。』

十三年夏，徵，敕尚書擇拜吏日，未及就位，因宴見中暑，病卒。賜秘器，帝親吊祠，遣使者送喪修冢。二子：隆、翕。

翕嗣爵，卒，子光嗣。光卒，子晨嗣。晨謙敬博愛，好學尤篤，以女孫為順帝貴人，奉朝請，位特進。卒，子無忌嗣，亦傳家學，博物多識，順帝時，為侍中屯騎校尉。永和元年，詔無忌與議郎黃景校定中書《五經》、諸子百家、藝術。元嘉中，桓帝復詔無忌與黃景、崔寔等共撰《漢記》。又自采集古今，刪著事要，號曰《伏侯註》。無忌卒，子質嗣，官至大司農。質卒，子完嗣，尚桓帝女陽安長公主。女為孝獻皇後。曹操殺後，誅伏氏，國除。

初，自伏生已後，世傳經學，清靜無競，故東州號為『伏不鬥』雲。

子隆
隆字伯文，少以節操立名，仕郡督郵。建武二年，詣懷宮，光武甚親接之。

時，張步兄弟各擁強兵，據有齊地，拜隆為太中大夫，持節使青、徐二州，招降郡國。隆移檄告曰：『乃者，猾臣王莽，殺帝盜位。宗室興兵，除亂誅莽，故群下推立聖公，以主宗廟。而任用賊臣，殺戮賢良，三王作亂，盜賊從橫，忤逆天心，卒為赤眉所害。皇天祐漢，聖哲應期，陛下神武奮發，以少制眾。故尋、邑以百萬之軍，潰散於昆陽，王郎以全趙之師，土崩於邯鄲，大肜、高胡望旗消靡，鐵脛、五校莫不摧破。梁王劉永，幸以宗室屬籍，爵為侯王，不知厭足，自求禍棄，遂封爵牧守，造為詐逆。今虎牙大將軍屯營十萬，已拔睢陽，劉永奔迸，家已族矣。此諸君所聞也。不先自圖。後悔何及！』青、徐群盜得此惶怖，獲索賊右師郎等六校即時皆降。張步遣使隨隆，詣闕上書，獻鰒魚。

其冬，拜隆光祿大夫，復使於步，並與新除青州牧守及都尉俱東，詔隆輒拜令長以下。隆招懷綏緝，多來降附。帝嘉其功，比之酈生。即拜步為東萊太守，而劉永復遣使立步為齊王。步貪受王爵，豫未決。隆曉譬曰：『高祖與天下約，非劉氏不王，今可得為十萬戶侯耳。』步欲留隆與共守二州，隆不聽，求得反命，步遂執隆而受永封。隆遣間使上書曰：『臣隆奉使無狀，受執兇逆，雖在困厄，授命不顧。又吏人知步反畔，心不附之，願以時進兵，無以臣隆為念。臣隆得生到闕廷，受誅有司，此其大願；若令沒身寇手，以父母昆弟長累陛下。陛下與皇後、太子永享萬國，與天無極。』帝得隆奏，召父湛流涕以示之曰：『隆可謂有蘇武之節。恨不且許而遽求還也！』其後步遂殺之，時人莫不憐哀焉。

五年，張步平，車駕幸北海，詔隆中弟鹹收隆喪，賜給棺斂，太中大夫護送喪事，詔告瑯邪作冢，以子瑗為郎中。

侯霸
侯霸字君房，河南密人也。族父淵，以宦者有才辯，任職元帝時，佐右顯等領中書，號曰大常侍。成帝時，任霸為太子舍人。霸矜嚴有威容，家累千金，不事產業。篤誌好學，師事九江太守房元，治《穀梁春秋》，為元都講。王莽初，王威司命陳崇舉霸德行，遷隨宰。縣界曠遠，濱帶江湖，而亡命者多為寇盜。霸到，即案誅豪猾，分捕山賊，縣中清靜。再遷為執法刺奸，糾案勢位者，無所疑憚。後為淮平大尹，政理有能名。及王莽之敗，霸保固自守，卒全一郡。

更始元年，遣使徵霸，百姓老弱相攜號哭，遮使者車，或當道而臥。皆曰：『願乞侯君復留期年。』民至乃戒乳婦勿得舉子，侯君當去，必不能合。使者慮霸就徵，臨淮必亂，不敢授璽書，具以狀聞。會更始敗，道路不通。

建武四年，光武徵霸與車駕會壽春，拜尚書令。時無故典，朝廷又少舊臣，霸明習故事，收錄遺文，條奏前世善政法度有益於時者，皆施行之。每春下寬大之詔，奉四時之令，皆霸所建也。明年，代伏湛為大司徒，封關內侯。在位明察守正，奉公不回。

十三年，霸薨，帝深傷惜之，親自臨吊。下詔曰：『惟霸積善清潔。視事九年。漢家舊制，丞相拜曰，封為列侯。朕以軍師暴露，功臣未封，緣忠臣之義，不欲相逾，未及爵命，奄然而終。嗚呼哀哉！』於是追封謚霸則鄉哀侯，食邑二千六百戶。子昱嗣。臨淮吏人共為立祠，四時祭焉。以沛郡太守韓歆代霸為大司徒。

歆字翁君，南陽人，以從攻伐有功，封扶陽侯。好直言，無隱諱，帝每不能容。嘗因朝會，聞帝讀隗囂、公孫述相與書，歆曰：『亡國之君皆有才，桀、紂亦有才。』帝大怒，以為激發。歆又證歲將饑兇，指天畫地，言甚剛切，坐免歸田裏。帝猶不釋，復遣使宣詔責之。司隸校尉鮑永固請不能得，歆及子嬰竟自殺。歆素有重名，死非其罪，眾多不厭，帝乃追賜錢穀，以成禮葬之。

後千乘歐陽歙、清河戴涉相代為大司徒，坐事下獄死，自是大臣難居相任。其後，河內蔡茂、京兆玉況、魏郡馮勤，皆得薨位。況字文伯，性聰敏，為陳留太守，以德行化人，遷司徒，四年薨。

昱後徒封於陵侯，永平中兼太僕。昱卒，子建嗣。建卒，子昌嗣。

宋弘
宋弘字仲子，京兆長安人也。父尚，成帝時至少府。哀帝立，以不附董賢，違忤抵罪。弘少而溫順，哀、平間作侍中，王莽時為共工。赤眉入長安，遣使徵弘，逼迫不得已，行至渭橋，自投於水，家人救得出，因佯死獲免。

光武即位，徵拜太中大夫。建武二年，代王梁為大司空，封栒邑侯。所得租奉分贍九族，家無資產，以清行致稱。徙封宣平侯。

帝嘗問弘通博之士，弘乃薦沛國醒譚才學洽聞，幾能及楊雄、劉向父子。於是召譚拜議郎、給事中。帝每宴，輒令鼓琴，好其繁聲。弘聞之不悅，悔於薦舉，伺譚內出，正朝服坐府上，遣吏召之。譚至，不與席而讓之曰：『吾所以薦子者，欲令輔國家以道德也，而今數進鄭聲以亂《雅》、《頌》，非忠正者也。能自改邪？將令相舉以法乎？』譚頓首辭謝，良久乃遣之。後大會群臣，帝使譚鼓琴，譚見弘，失其常度。帝怪而問之。弘乃離席免冠謝曰：『臣所以薦醒譚者，望能以忠正導主，而令朝廷耽悅鄭聲，臣之罪也。』帝改容謝，使反服，其後遂不復令譚給事中。弘推進賢士馮翊桓梁三十餘人，或相及為公卿者。

弘當宴見，御坐新屏風，圖畫列女，帝數顧視之。弘正容言曰：『未見好德如好色者。』帝即為徹之。笑謂弘曰：『聞義則服，可乎？』對曰：『陛下進德，臣不勝其喜。』

時帝姊湖陽公主新寡，帝與共論朝臣，微觀其竭。主曰：『宋公威容德器，群臣莫及。』帝曰：『方且圖之。』後弘被引見，帝令主坐屏風後，因謂弘曰：『諺言「貴易交，富易妻」，人情乎？』弘曰：『臣聞貧賤之知不可忘，糟糠之妻不下堂。』帝顧謂主曰：『事不諧矣。』

弘在位五年，坐考上黨太守無所據，免歸第。數年卒，無子，國除。

弘弟嵩，以剛強孝烈著名，官至河南尹。嵩子由，元和間為太尉，坐阿黨竇憲，策免歸本郡，自殺。由二子：漢、登。登在《儒林傳》。

從孫漢
漢字仲和，以經行著名，舉茂才，四遷西河太守。永建元年，為東平相、度遼將軍，立名節，以威恩著稱。遷太僕，上病自乞，拜太中大夫，卒。策曰：『太中大夫宋漢，清修雪白，正直無邪。前在方外，仍統軍實，懷柔異類，莫匪嘉績，戎車載戢，邊人用寧。予錄乃勛，引登九列。因病退讓，守約彌堅，將授三事，未克而終。朝廷湣悼，怛其愴然。《詩》不雲乎：「肇敏戎功，用錫爾祉。」其令將相大夫會葬，加賜錢十萬，及其在殯，以全素絲羔羊之潔焉。』

漢子則
子則，字元矩，為鄢陵令，亦有名跡。拔同郡韋著、扶風法真，稱為知人。則子年十歲，與蒼頭共弩射，蒼頭弦斷矢激，誤中之，即死。奴叩頭就誅，則察而恕之。潁川荀爽深以為美，時人亦服焉。

論曰：中興以後，居臺相總權衡多矣，其能以任職取名者，豈非先遠業後小數哉？故惠公造次，急於鄉射之禮；君房入朝，先奏寬大之令。夫器博者無近用，道長者其功遠，蓋誌士仁人所為根心者也。君子以之得，固貴矣；以之失，亦得矣。宋弘止繁聲，戒淫色，其有《關雎》之風乎！

蔡茂
蔡茂字子禮，河內懷人也。哀、平間以儒學顯，徵試博士，對策陳災異，以高等擢拜議郎，遷侍中。遇王莽居攝，以病自免，不仕莽朝。

會天下擾亂，茂素與竇融善，因避難歸之。融欲以為張掖太守，固辭不就；每所餉給，計口取足而已。後與融俱徵，復拜議郎，再遷廣漢太守，有政績稱。時陰氏賓客在郡界多犯吏禁，茂輒糾案，無所回避。會洛陽令董宣舉糾湖陽公主，帝始怒收宣，既而赦之。茂喜宣剛正，欲令朝廷禁制貴戚，乃上書曰：『臣聞興化致教，必由進善；康國寧人，莫大理惡。陛下聖德系興，再隆大命，即位以來，四海晏然。誠宜夙興夜寐，雖休勿休。然頃者貴戚椒房之家，數因恩勢，幹犯吏禁，殺人不死，傷人不論。臣恐繩墨棄而不用，斧斤廢而不舉。近湖陽公主奴殺人西市，而與主共輿，出入宮省，逋罪積日，冤魂不報。洛陽令董宣，直道不顧，幹主討奸。陛下不先澄審，召欲加箠。當宣受怒之初，京師側耳；及其蒙宥，天下試目。今者，外戚憍逸，賓客放濫，宜敕有司案理奸罪，使執平之吏永申其用，以厭遠近不緝之情。』光武納之。

建武二十年，代戴涉為司徒，在職清儉匪懈。二十三年薨於位，時年七十二。賜東園梓棺，賻贈甚厚。

茂初在廣漢，夢坐大殿，極上有三穗禾，茂跳取之，得其中穗，輒復失之。以問主簿郭賀，賀離席慶曰：『大殿者，宮府之形象也。極而有禾，人臣之上祿也。取中穗，是中臺之位也。於字禾失為秩，雖曰失之，乃所以得祿秩也。袞職有闕，君其補之。』旬月而茂徵焉，乃辟賀為掾。

郭賀
賀字喬卿，洛人。祖父堅伯，父遊君，並修清節，不仕王莽。賀能明法，累官，建武中為尚書令，在職六年，曉習故事，多所匡益。拜荊州刺史，引見賞賜，恩寵隆異，及到宮，有殊政。百姓便之，歌曰：『厥德仁明郭喬卿，忠正朝廷上下平。』顯宗巡狩到南陽，特見嗟嘆，賜以三公之服，黼黻冕旒。敕行部去襜帷，使百姓見其容服，以章有德。每所經過，吏人指以相示，莫不榮之。永平四年，徵拜河南尹，以清靜稱。在官三年卒，詔書慜惜，賜車一乘，錢四十萬。

馮勤
馮勤字偉伯，魏郡繁陽人也。曾祖父揚，宣帝時為弘農太守。有八子，皆為二千石，趙魏間榮之，號曰『萬石君』焉。兄弟形皆偉壯，唯勤祖父偃，長不滿七尺，常自恥短陋，恐子孫之似也，乃為子伉娶長妻。伉生勤，長八尺三寸。八歲善計。

初為太守銚期功曹，有高能稱。期常從光武征伐，政事一以委勤。勤同縣馮巡等舉兵應光武，謀未成而為豪右焦廉等所反，勤乃率將老母、兄弟及宗親歸期，期悉以為腹心，薦於光武。初未被用，後乃除為郎中，給事尚書。以圖議軍糧，在事精勤，遂見親識。每引進，帝輒顧謂左右曰：『佳乎吏也！』由是使典諸侯封事。勤差量功次輕重，國土遠近，地勢豐薄，不相逾越，莫不厭服焉。自是封爵之制，非勤不定。帝益以為能，尚書眾事，皆令總錄之。

司徒侯霸薦前梁令閻楊。楊素有譏議，帝常嫌之，既見霸奏，疑其有奸，大怒，賜霸璽書曰：『崇山、幽都何可偶，黃鉞一下無處所。欲以身試法邪？將殺身以成仁邪？』使勤奉策至司徒府。勤還，陳霸本意，申釋事理，帝意稍解，拜勤尚書仆射。職事十五年，以勤勞賜爵關內侯。遷尚書令，拜大司農，三歲遷司徒。

先是，三公多見罪退，帝賢勤，欲令以善自終，乃因宴見從容戒之曰：『朱浮上不忠於君，下陵轢同列，竟以中傷至今，死生吉兇未可知，豈不惜哉！人臣放逐受誅，雖復追加賞賜賻祭，不足以償不訾之身。忠臣孝子，覽照前世，以為鏡誡。能盡忠於國，事君無二，則爵賞光乎當世，功名列於不朽，可不勉哉！』勤愈恭約盡忠，號稱任職。

勤母年八十，每會見，詔敕勿拜，令御者扶上殿，顧謂諸王主曰：『使勤貴寵者，此母也。』其見親重如此。中元元年，薨，帝悼惜之，使者吊祠，賜東園秘器，赗贈有加。

勤七子。長子宗嗣，至張掖屬國都尉。中子順，尚平陽長公主，終於大鴻臚。建初八年，以順中子奮襲主爵為平陽侯，薨，無子。永元七年，詔書復封奮兄羽林右監勁為平陽侯，奉公主之祀。奮弟由，黃門侍郎，尚平安公主。勁薨，子卯嗣。卯延光中為侍中，薨，子留嗣。

趙憙
趙憙字伯陽，南陽宛人也。少有節操。從兄為人所殺，無子，憙年十五，常思報之。乃挾兵結客，後遂往復仇。而仇家皆疾病，無相距者。憙以因疾報殺，非仁者心，且釋之而去。顧謂仇曰：『爾曹若健，遠相避也。』仇皆臥自搏。後病愈，悉自縛詣憙，憙不與相見，後竟殺之。

更始即位，舞陰大姓李氏擁城不下，更始遣柱天將軍李寶降之，不肯，雲：『聞宛之趙氏有孤孫憙，信義著名，願得降之。』更始乃徵憙。憙年未二十，既引見，更始笑曰：『繭栗犢，豈能負重致遠乎？』即除為郎中，行偏將軍事，使詣舞陰，而李氏遂降。憙因進入潁川，擊諸不下者，歷汝南界，還宛。更始大悅，謂憙曰：『卿名家駒，努力勉之。』會王莽遣王尋、王邑將兵出關，更始乃拜憙為五威偏將軍，使助諸將拒尋、邑於昆陽。光武破尋、邑，憙被創，有戰勞，還拜中郎將，封勇功侯。

更始敗，憙為赤眉兵所圍，迫急，乃逾屋亡走，與所友善韓仲伯等數十人，攜小弱，越山阻，徑出武關。仲伯以婦色美，慮有強暴者，而已受其害，欲棄之於道。憙責怒不聽，因以泥塗伯仲婦面，載以鹿車，身自推之。每道逢賊，或欲逼略，憙輒言其病狀，以此得免。既入丹水，遇更始親屬，皆裸跣塗炭，饑困不能前。憙見之悲感，所裝縑制資糧，悉以與之，將護歸鄉裏。

時，鄧奉反於南陽，憙素與奉善，數遺書切責之，而讒者因方憙與奉合謀，帝以為疑。及奉敗，帝得憙書，乃驚曰：『趙憙真長者也。』即徵憙，引見，賜鞍馬，待詔公車。時，江南未賓，道路不通，以憙守簡陽侯相。憙不肯受兵，單車馳之簡陽。吏民不欲內憙憙，憙乃告譬，呼城中大人，示以國家威信，其帥即開門面縛自歸，由是諸營壁悉降。荊州牧奏憙才任理劇，詔以為平林侯相。攻擊群賊，安集已降者，縣邑平定。

後拜懷令。大姓李子春先為瑯邪相，豪猾並兼，為人所患。憙下車，聞其二孫殺人事未發覺，即窮詰其奸，收考子春，二孫自殺。京師為請者數十，終不聽。時，趙王良疾病將終，車駕親臨王，問所欲言。王曰：『素與李子春厚，今犯罪，懷令趙憙欲殺之，願乞其命。』帝曰：『吏奉法，律不可枉也，更道它所欲。』王無復言。既薨，帝追感趙王，乃貰出子春。

其年，遷憙平原太守。時，平原多盜賊，憙與諸郡討捕，斬其渠帥，餘黨當坐者數千人。憙上言：『惡惡止其身，可一切徙京師近郡。』帝從之，乃悉移置潁川、陳留。於是擢舉義行，誅鋤奸惡。後青州大蝗，侵入平原界輒死，歲屢有年，百姓歌之。

二十六年，帝延集內戚宴會，歡甚，諸夫人各各前言『趙憙篤義多恩，往遭赤眉出長安，皆為憙所濟活』。帝甚嘉之。後徵憙入為太僕，引見謂曰：『卿非但為英雄所保也，婦人亦懷卿之恩。』厚加賞賜。

二十七年，拜太尉，賜爵關內侯。時，南單於稱臣，烏桓、鮮插並來入朝，帝令憙典邊事，思為久長規。憙上復緣邊諸郡，幽、並二州由是而定。

三十年，憙上言宜封禪，正三雍之禮。中元元年，從封泰山。及帝崩，憙受遺詔，典喪禮。是時，藩王皆在京師，自王莽篡亂，舊典不存，皇太子與東海王等雜止同席，憲章無序。憙乃正色，橫劍殿階，扶下諸王，以明尊卑。時，藩國官屬出入宮省，與百僚無別，憙乃表奏謁者將護，分止它縣，諸王並令就邸，唯朝晡入臨。整禮儀，嚴門衛，內外肅然。

永平元年，封節鄉侯。三年春，坐考中山相薛脩事不實免。其冬，代竇融為衛尉。八年，代虞延行太尉事，居府如真。後遭母憂，上疏乞身行喪禮，顯宗不許，遣使者為釋服，賞賜恩寵甚渥。憙內典宿衛，外幹宰職，正身立朝，未嘗懈惰。及帝崩，復典喪事，再奉大行，禮事修舉。肅宗即位，進為太傅，錄尚書事。擢諸子為郎吏者七人。長子代，給事黃門。

建初五年，憙疾病，帝親幸視。及薨，車駕往臨吊。時年八十四。謚曰正侯。

子代嗣，官至越騎校尉。永元中，副行征西將軍劉尚征羌，坐事下獄，疾病物故。和帝憐之，賜秘器錢布，贈越騎校尉、節鄉侯印綬。子直嗣，官至步兵校尉。直卒，子淑嗣，無子，國除。

牟融
牟融字子優，北海安丘人也。少博學，以《大夏侯尚書》教授，門徒數百人，名稱州裏。以司徒茂才為豐令，視事三年，縣無獄訟，為州郡最。

司徒範遷薦融忠正公方，經行純備，宜在本朝，並上其理狀。永平五年，入代鮑昱為司隸校尉，多所舉正，百僚敬憚之。八年，代包鹹為大鴻臚。十一年，代鮭陽鴻為大司農。

是時，顯宗方勤萬機，公卿數朝會，每輒延謀政事，判折獄訟。融經明才高，善論議，朝廷皆服其能；帝數嗟嘆，以為才堪宰相。明年，代伏恭為司空，舉動方重，甚得大臣節。肅宗即位，以融先朝名臣，代趙憙為太尉，與憙參錄尚書事。

建初四年薨，車駕親臨其喪。時融長子麟歸鄉裏，帝以其餘子幼弱，敕太尉掾史教其威儀進止，贈赗恩寵篤密焉。又賜冢塋地於顯節陵下，除麟為郎。

韋彪
韋彪字孟達，扶風平陵人也。高祖賢，宣帝時為丞相。祖賞，哀帝時為大司馬。

彪孝行純至，父母卒，哀毀三年，不出廬寢。服竟，贏瘠骨立異形，醫療數年乃起。好學洽聞，雅稱儒宗。建武末，舉孝廉，除郎中，以病免，復歸教授。安貧樂道，恬於進趣，三輔諸儒莫不慕仰之。

顯宗聞彪名，永平六年，召拜謁者，賜以車馬衣服，三遷魏郡太守。肅宗即位，以病免。徵為左中郎將、長樂衛尉，數陳政術，每歸寬厚。比上疏乞骸骨，拜為奉車都尉，秩中二千石，賞賜恩寵，俟於親戚。

建初七年，車駕西巡府，以彪行太常從，數召入，問以三輔舊事，禮儀風俗。彪因建言：『今西巡舊都，宜追錄高祖、中宗功臣、褒顯先勛，紀其子孫。』帝納之。行至長安，乃制詔京兆尹、右扶風求蕭何、霍光後。時光無苗裔，唯封何末孫熊為酂侯。建初二年已封曹參後曹湛為平陽侯，故不復及焉。乃厚賜彪錢珍羞食物，使歸平陵上冢。還，拜大鴻臚。

是時，陳事者多言郡國貢舉率非功次，故守職益懈而吏事浸疏，咎在州郡。有詔下公卿朝臣議。彪上議曰：『伏惟明詔，憂勞百姓，垂恩選舉，務得其人。夫國以簡賢為務，賢以孝行為首。孔子曰：「事親孝故忠可移於君，是以求忠臣必於孝子之門。」夫人才行少能相兼，是以孟公綽優於趙、魏老，不可以為滕、薛大夫。忠孝之人，持心近厚；鍛煉之吏，持心近薄。三代之所以直道而行者，在其所以磨之故也。士宜以才行為先，不可純以閥閱。然其要歸，在於選二千石。二千石賢，則貢舉皆得其人矣。』帝深納之。

彪以世承二帝吏化之後，多以苛刻為能，又置官選職，不必以才，因盛夏多寒，上疏諫曰：『臣聞政化之本，必順陰陽。伏見立夏以來，當暑而寒，殆以刑罰刻急，郡國不奉時令之所致也。農人急於務而苛吏奪其時，賦發充常調而貪吏割其財，此其巨患也。夫欲急人所務，當先除其所患。天下樞要，在於尚書，尚書之選，豈可不重？而間者多從郎官超升此位，雖曉習文法，長於應對，然察察小慧，類無大能。宜簡嘗歷州宰素有名者，雖進退舒遲，時有不逮，然端心向公，奉職周密。宜鑒嗇夫捷急之對，沈思絳侯木訥之功也。往時楚獄大起，故置令史以助郎職，而類多小人，好為奸利。今者務簡，可皆停省。又諫議之職，應用公直之士，通財謇正，有補益於朝者。今或從征試輩為大夫。又御史外遷，動據州郡。並宜清選其任，責以言績。其二千石視事雖久，而為吏民所便安者，宜增秩重賞，勿妄遷徙。惟留聖心。』書奏，帝納之。

元和二年春，東巡狩，以彪行司徒事從行。還，以病乞身，帝遣小黃門、太醫問病，賜以食物。彪遂稱困篤。章和二年夏，使謁者策詔曰：『彪以將相之裔，勤身飭行，出自州裏，在位歷載。中被篤疾，連上求退。君年在耆艾，不可復以加增，恐職事煩碎，重有損焉。其上大鴻臚印綬。其遣太子舍人詣中臧府，受賜錢二十萬。』永元元年，卒，詔尚書：『故大鴻臚韋彪，在位無愆，方欲錄用，奄忽而卒。其賜錢二十萬，布百匹，穀三千斛。』

彪清儉好施，祿賜分與宗族，家無餘財，著書十二篇，號曰《韋卿子》。

族子義
義字季節。高祖父玄成，元帝時為丞相。初，彪獨徙扶風，故義猶為京兆杜陵人焉。

兄順，字淑文，平輿令。有高名。次兄豹，字季明。數辟公府，輒以事去。司徒劉愷復辟之，謂曰：『卿以輕好去就，爵位不躋。今歲垂盡，當選御史，意在相薦，子其宿留乎？』豹曰：『犬馬齒衰，旅力已劣，仰慕崇恩，故未能自割。且眩瞀滯疾，不堪久待，選薦之私，非所敢當。』遂跣而起。愷追之，徑去不顧。安帝西巡，徵拜議郎。

義少與二兄齊名，初仕州郡。太傅桓焉辟舉理劇，為廣都長，甘陵、陳二縣令，政甚有績，官曹無事，牢獄空虛。數上書順帝，陳宜依古典，考功黜陟，徵集名儒，大定其制。又譏切左右，貶刺竇氏。言既無感，而久抑不遷，以兄順喪去官。比辟公府，不就。廣都為生立廟。及卒，三縣吏民為義舉哀，若喪考妣。

豹子著
豹子著，字休明。少以經行知名，不應州郡之命。大將軍梁冀辟，不就。延熹二年，桓帝公車備禮徵，至霸陵，稱病歸，乃入雲陽山，采藥不反。有司舉奏加罪，帝特原之。復詔京兆尹重以禮敦勸，著遂不就徵。靈帝即位，中常侍曹節以陳蕃、竇氏既誅，海內多怨，欲借寵時賢以為名，白帝就家拜著東海相。詔書逼切，不得已，解巾之郡。政任威刑，為受罰者所奏，坐論輸左校。又後妻驕姿亂政，以之失名，竟歸，為奸人所害，隱者恥之。

史評
贊曰：『湛、霸奮庸，維寧兩邦。淮人孺慕，徐寇要降。弘實體遠，仁不忘本。憙政多跡，彪明理損。牟公簡帝，身終上袞。』


Chinese text: This work was published before January 1, 1923, and is in the
public domain worldwide because the author died at least 100 years ago.
