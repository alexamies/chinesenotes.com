王充
王充字仲任，會稽上虞人也，其先自魏郡元城徙焉。充少孤，鄉里稱孝。後到京師，受業太學，[一]師事扶風班彪。好博覽而不守章句。家貧無書，常游洛陽市肆，閱所賣書，一見輒能誦憶，遂博通觿流百家之言。後歸鄉里，屏居教授。仕郡為功曹，以數諫爭不合去。　　注[一]袁山松《書》：「充幼聰朗。詣太學，觀天子臨辟雍，作六儒論。」

充好論說，始若詭異，終有理實。以為俗儒守文，多失其真，乃閉門潛思，絕慶吊之禮，戶牖牆壁各置刀筆。箸《論衡》八十五篇，二十餘萬言，[一]釋物類同異，正時俗嫌疑。　　注[一]袁山松《書》曰：「充所作《論衡》，中土未有傳者，蔡邕入吳始得之，恆秘玩以為談助。其後王朗為會稽太守，又得其書，及還許下，時人稱其才進。或曰，不見異人，當得異書。問之，果以論衡之益，由是遂見傳焉。」《抱朴子》曰：「時人嫌蔡邕得異書，或搜求其帳中隱處，果得論衡，抱數卷持去。邕丁寧之曰：『唯我與爾共之，勿廣也。』」

刺史董勤辟為從事，轉治中，自免還家。友人同郡謝夷吾上書薦充才學，[一]肅宗特詔公車征，病不行。年漸七十，志力衰耗，乃造養性書十六篇，裁節嗜欲，頤神自守。永元中，病卒於家。　　注[一]謝承《書》曰：「夷吾薦充曰：『充之天才，非學所加，雖前世孟軻、孫卿，近漢楊雄、劉向、司馬遷，不能過也。』」

王符
王符字節信，安定臨涇人也。少好學，有志操，與馬融、竇章、張衡、崔瑗等友善。安定俗鄙庶孽，[一]而符無外家，為鄉人所賤。自和、安之後，世務游宦，當塗者更相薦引，而符獨耿介不同於俗，以此遂不得升進。志意蘊憤，乃隱居著書三十餘篇，以譏當時失得，不欲章顯其名，故號曰潛夫論。其指訐時短，討□物情，[二]足以觀見當時風政，著其五篇云爾。　　注[一]何休注《公羊傳》云：「孽，賤也。」

注[二]訐，攻也。□，責也。

貴忠篇曰：

夫帝王之所尊敬者天也，皇天之所愛育者人也。今人臣受君之重位，牧天之所愛，焉可以不安而利之，養而濟之哉？是以君子任職則思利人，達上則思進賢，故居上而下不怨，在前而後不恨也。書稱「天工人其代之」。王者法天而建官，[一]故明主不敢以私授，忠臣不敢以虛受。竊人之財猶謂之盜，況偷天官以私己乎！[二]以罪犯人，必加誅罰，況乃犯天，得無咎乎？夫五*(世)**[代]*之臣，以道事君，[三]澤及草木，仁被率土，是以福祚流衍，本支百世。[四]季世之臣，以諂媚主，不思順天，專杖殺伐。白起、蒙恬，秦以為功，天以為賊；[五]息夫、董賢，主以為忠，天以為盜。[六]易曰：「德薄而位尊，智小而謀大，鮮不及矣。」[七]是故德不稱，其禍必酷；能不稱，其殃必大。夫竊位之人，天奪其鑒。[八]雖有明察之資，仁義之志，一旦富貴，則背親捐舊，喪其本心，□骨肉而親便辟，薄知友而厚犬馬，寧見朽貫千萬，而不忍貸人一錢，情知積粟腐倉，而不忍貸人一斗，骨肉怨望於家，細人謗讟於道。前人以敗，後爭襲之，誠可傷也。　　

注[一]《尚書》咎繇謨曰：「亡曠庶官，天工人其代之。」孔安國注云：「言人代天理官，不可以天官私非其才也。」又曰：「明王奉若天道，建邦設都。」孔安國注云：「天有日、月、北斗、五星二十八宿，皆有尊卑相正之法。言明王奉順此道，以立國設都也。」

注[二]《左傳》介之推曰：「竊人之財猶謂之盜，況貪天功以為己力乎？」

注[三]五代謂唐、虞、夏、殷、周也。

注[四]詩大雅曰：「文王孫子，本支百世。」

注[五]《史記》曰，白起為秦將，與趙戰於長平，坑趙卒四十五萬人。蒙恬為秦將，北逐戎翟，築長城，起臨洮至遼東，延袤萬餘里。此為虐於人也。

注[六]息夫躬字子微，哀帝時，告東平王雲事，封宜陵侯。董賢字聖卿，得幸哀帝，為賢起大第於北闕下，封為高安侯。

注[七]《易系辭》之言。

注[八]《論語》孔子曰：「臧文仲其竊位者歟？」《左傳》晉卜偃曰：「虢必亡矣，天奪之鑒而益其疾也。」杜預注云「鑒，所以自照」也。

歷觀前政貴人之用心也，與嬰兒子其何異哉？嬰兒有常病，貴臣有常禍，父母有常失，人君有常過。嬰兒常病，傷於飽也；貴臣常禍，傷於寵也。哺乳多則生□病，富貴盛而致驕疾。愛子而賊之，驕臣而滅之者，非一也。極其罰者，乃有僕死深牢，銜刀都巿，[一]豈非無功於天，有害於人者乎？夫鳥以山為埤而增巢其上，魚以泉為淺而穿穴其中，卒所以得者餌也。[二]貴戚願其宅吉而制為令名，欲其門堅而造作鐵樞，卒其所以敗者，非苦禁忌少而門樞朽也，常苦崇財貨而行驕僭耳。　　

注[一]趙將李牧為韓倉所譖，賜死。將自誅，臂短不能及，銜刀於柱以自殺。見《戰國策》。

注[二]曾子之文也。亦見《大戴禮》。

不上順天心，下育人物，而欲任其私智，竊弄君威，反戾天地，欺誣神明。居累卵之危，而圖太山之安，為朝露之行，而思傳世之功。[一]豈不惑哉！豈不惑哉！　　注[一]朝露言易盡也。蘇子曰：「人生一世，若朝露之托於桐葉耳，其與幾何！」

浮侈篇曰：

王者以四海為家，兆人為子。一夫不耕，天下受其饑；一婦不織，天下受其寒。

[一]今舉俗捨本農，趨商賈，牛馬車輿，填塞道路，游手為巧，充盈都邑，[二]　　務本者少，浮食者觿。「商邑翼翼，四方是極。」[三]今察洛陽，資末業者什於農夫，虛偽游手什於末業。是則一夫耕，百人食之，一婦桑，百人衣之，以一奉百，孰能供之！天下百郡千縣，巿邑萬數，類皆如此。本末不足相供，則民安得不饑寒？饑寒並至，則民安能無奸軌？奸軌繁多，則吏安能無嚴酷？嚴酷數加，則下安能無愁怨？愁怨者多，則咎徵並臻。下民無聊，而上天降□，則國危矣。　　

注[一]文子曰：「神農之法曰：『丈夫丁壯不耕，天下有受其饑者，婦人當年不織，天下有受其寒者。故其耕不強者，無以養生，其織不力者，無以衣形。』」

注[二]游手為巧謂雕鏤之屬也。

注[三]詩商頌文也。鄭玄注云：「極，中也。翼翼然可則□，乃四方之中正也。」

夫貧生於富，弱生於強，亂生於化，危生於安。[一]是故明王之養民，憂之勞之，教之誨之，慎微防萌，以斷其邪。故易美節以制度，不傷財，不害民。[二]　　七月之詩，大小教之，終而復始。由此觀之，人固不可恣也。[三]　　注[一]富而不節則貧，強而驕人則弱，居理而不修德則亂，恃安而不慎微則危矣。

注[二]「節以制度」以下，並節卦彖辭也。鄭玄注云：「空府臧則傷財，力役繁則害人，二者奢泰之所致。」

注[三]七月，詩豳風也。大謂耕桑之法，小謂索綯之類。自春及冬，終而復始也。

今人奢衣服，侈飲食，事口舌而習調欺。或以謀奸合任為業，[一]或以游博持掩為事。[二]丁夫不扶廣鋤，而懷丸挾彈，攜手上山遨遊，或好取土作丸賣之，外不足禦寇盜，內不足禁鼠雀。或作泥車瓦狗諸戲弄之具，以巧詐小兒，此皆無益也。　　注[一]合任謂相合為任俠也。

注[二]博謂六博，掩謂意錢也。《前書貨殖傳》曰「又況掘頤搏掩犯奸成富」也。

詩刺「不績其麻，巿也婆娑」。[一]又婦人不修中饋，休其蠶織，[二]而起學巫祝，鼓舞事神，以欺誣細民，熒惑百姓妻女。羸弱疾病之家，懷憂憤憤，易為恐懼。至使奔走便時，去離正宅，崎嶇路側，風寒所傷，奸人所利，盜賊所中。

或增禍重祟，至於死亡，而不知巫所欺誤，反恨事神之晚，此妖妄之甚者也。　　注[一]詩陳風也。婆娑，舞魍。謂婦人於巿中歌舞以事神也。

注[二]《易》家人卦六二曰：「在中饋，貞吉。」鄭玄注云：「中饋，酒食也。」詩大雅曰：「婦無公事，休其蠶織。」

或刻畫好繒，以書祝辭；或虛飾巧言，希致福祚；或糜折金彩，令廣分寸；或斷截觿縷，繞帶手腕；或裁切綺縠，繨紩成幡。皆單費百縑，用功千倍，破牢為偽，以易就難，坐食嘉谷，消損白日。[一]夫山林不能給野火，江海不能實漏琶，皆所宜禁也。　　注[一]損或作「捐」。

昔孝文皇帝躬衣弋綈，[一]革舄韋帶。而今京師貴戚，衣服飲食，車輿廬第，奢過王制，固亦甚矣。且其徒御僕妾，皆服文組彩牒，[二]錦繡綺紈，葛子升越，筩中女布。[三]犀象珠玉，虎魄輂瑁，石山隱飾，金銀錯鏤，[四]窮極麗靡，轉相誇宛。[五]其嫁娶者，車軿數里，緹帷竟道，[六]騎奴侍童，夾轂並引。富者競欲相過，貧者恥其不逮，一饗之所費，破終身之業。古者必有命然後乃得衣繒絲而乘車馬，[七]今雖不能復古，宜令細民略用孝文之制。　　注[一]前書音義曰：「弋，皁也。綈，繒也。」

注[二]牒即今疊布也。

注[三]《說文》曰：「綺，文繒也。」前書曰：「齊俗作冰紈。」子，細稱也。沈懷遠《南越志》曰：「蕉布之品有三，有蕉布，有竹子布，又有葛焉。雖精麤之殊，皆同出而異名。」楊雄《蜀都賦》曰：「布則蜘蛛作絲，不可見風，筩中黃潤，一端數金。」盛弘之《荊州記》曰：「秭歸縣室多幽閒，其女盡織布至數十升。」今永州俗猶呼貢布為女子布也。

注[四]《廣雅》曰：「虎魄，珠也。生地中，其上及旁不生草，深者八九尺。初時如桃膠，凝堅乃成。其方人以為枕。出罽賓及大秦國。」吳錄曰：「輂瑁似龜而大，出南海。」山石謂隱起為山石之文也。

注[五]郭景純注《子虛賦》曰：「詫，誇也。」宛與詫通也。

注[六]蒼頡篇曰：「軿，衣車。」軿音薄丁反，又步田反。

注[七]《尚書大傳》曰：「古之帝王者必有命。人能敬長矜孤，取捨好讓者，命於其君，得乘飾車軿馬，衣文錦。未有命者，不得衣，不得乘，乘衣者有罰。」

古之葬者，厚衣之以薪，葬之中野，不封不樹，喪期無數。後世聖人易之以棺槨，[一]桐木為棺，葛采為緘，[二]下不及泉，上不洩臭。中世以後，轉用楸梓槐柏杶樗之屬，各因方土，裁用膠漆，使其堅足恃，其用足任，如此而已。

今者京師貴戚，必欲江南檽梓豫章之木。[三]邊遠下土，亦競相放□。夫檽樟豫章，所出殊遠，伐之高山，引之窮谷，入海乘淮，逆河泝洛，工匠雕刻，連累日月，會觿而後動，多牛而後致，重且千斤，功將萬夫，而東至樂浪，西達敦煌，費力傷農於萬里之地。古者墓而不墳，中世墳而不崇。仲尼喪母，頤高四尺，遇雨而崩，弟子請修之，夫子泣曰：「古不修墓。」[四]及鯉也死，有棺無幟。文帝葬芷陽，[五]明帝葬洛南，皆不臧珠寶，不起山陵，墓雖卑而德最高。今京師貴戚，郡縣豪家，生不極養，死乃崇喪。或至金縷玉匣，檽梓楩□，多埋珍寶偶人車馬，造起大頤，廣種松柏，廬舍祠堂，務崇華侈。案鄗畢之陵，南城之頤，[六]周公非不忠，曾子非不孝，以為□君愛父，不在於聚財，揚名顯親，無取於車馬。昔晉靈公多賦以雕牆，春秋以為*(非)**[不]*君；[七]華元、樂舉厚葬文公，君子以為不臣。[八]況於腢司士庶，乃可僭侈主上，過天道乎？[九]　　

注[一]《易系辭》之言也。

注[二]《屍子》曰：「禹之喪法，死於陵者葬於陵，死於澤者葬於澤，桐棺三寸，制喪三日。」《墨子》曰：「舜西教乎七戎，道死，葬南巴之中，衣衾三領，款木之棺，葛以緘之。」采猶蔓也。緘，束也。

注[三]檽音乃豆反，見埤蒼。《爾雅》曰：「栵檽。」音而。注云「檽似槲□而痺小」，恐非棺槨之用。豫章即樟木也。

注[四]孔子合葬母於防，曰：「吾聞之，古也墓而不墳。」於是封之崇四尺。孔子先反，門人後，雨甚至。孔子曰：「爾來何遲也？」曰：「防墓崩。」孔子泫然流涕曰：「吾聞之，古不修墓。」見《禮記》也。

注[五]縣名，屬京兆，文帝后改曰霸陵。

注[六]畢，周文王、武王葬地也。司馬遷云「在鄗東南杜中」，無墳隴，在今咸陽縣西北。孔安國注《尚書》雲在長安西北。南城山，曾子父所葬，在今沂州費縣西南也。

注[七]《左傳》：「晉靈公不君，厚斂以雕牆。」杜預注云：「不君，失君道也。雕，畫也。」

注[八]左傳：「宋文公卒，始厚葬，用蜃炭，益車馬，始用殉，幟有四阿，棺有翰檜。君子謂華元、樂舉於是不臣，是□君於惡也。」

注[九]前書貢禹曰：「今大夫僭諸侯，諸侯僭天子，天子過天道，其日久矣。」

實貢篇曰：

國以賢興，以諂衰；君以忠安，以佞危。此古今之常論，而時所共知也。然衰國危君，繼踵不絕者，豈時無忠信正直之士哉，誠苦其道不得行耳。夫十步之閒，必有茂草；十室之邑，必有忠信。[一]是故亂殷有三仁，小□多君子。[二]　　今以大漢之廣土，士民之繁庶，朝廷之清明，上下之修正，而官無善吏，位無良臣。此豈時之無賢，諒由取之乖實。夫志道者少與，逐俗者多疇，是以朋黨用私，背實趨華。其貢士者，不復依其質干，准其才行，但虛造聲譽，妄生羽毛。略計所舉，歲且二百。覽察其狀，則德侔顏、冉，詳核厥能，則鮮及中人，皆總務陞官，自相推達。夫士者貴其用也，不必求備。故四友雖美，能不相兼；[三]三仁齊致，事不一節。高祖佐命，出自亡秦；光武得士，亦資暴莽。況太平之時，而雲無士乎！　　

注[一]《說苑》曰：「十步之澤，必有芳草。」《論語》曰「十室之邑，必有忠信」也。

注[二]亂殷謂紂時也。三仁，箕子、微子、比干也。《左傳》，吳季札適□，悅蘧瑗、史狗、史□、公子荊、公叔發、公子朝，曰：「□多君子，未有患也。」又臧宣叔曰：「□之於晉，不得為次國。」杜預注云：「春秋之時，以強弱為大小，□雖侯爵，猶為小國。」

注[三]《尚書大傳》孔子曰：「文王得四臣，丘亦得四友。」謂回也為胥附，賜也為奔走，師也為先後，由也為禦侮，其能各不同也。

夫明君之詔也若聲，忠臣之和也如響。長短大小，清濁疾徐，必相應也。且攻玉以石，洗金以鹽，[一]濯錦以魚，浣布以灰。夫物固有以賤理貴，以醜化好者矣。智者□短取長，以致其功。今使貢士必核以實，其有小疵，勿強衣飾，[二]　　出處默語，各因其方，則蕭、曹、周、韓之倫，何足不致，吳、鄧、梁、竇之屬，企踵可待。孔子曰：「未之思也，夫何遠之有？」　　注[一]詩小雅曰：「它山之石，可以攻玉。」今之金工發金色者，皆淬之於鹽水焉。

注[二]衣飾謂裝飾以成其過也。衣音於氣反。

愛日篇曰：

國之所以為國者，以有民也。民之所以為民者，以有谷也。谷之所以豐殖者，以有民功也。功之所以能建者，以日力也。化國之日舒以長，故其民閒暇而力有餘；亂國之日促以短，故其民困務而力不足。舒長者，非謂羲和安行，[一]　　乃君明民靜而力有餘也。促短者，非謂分度損減，[二]乃上闇下亂，力不足也。

孔子稱「既庶則富之，既富乃教之」。是故禮義生於富足，盜竊起於貧窮；富足生於寬暇，貧窮起於無日。

聖人深知力者民之本，國之基也，故務省徭役，使之愛日。是以堯□羲和，欽若昊天，敬授民時。明帝時，公車以反支日不受章奏，[三]帝聞而怪曰：「民廢農桑，遠來詣闕，而復拘以禁忌，豈為政之意乎！」於是遂蠲其制。*(令)**[今]*冤民仰希申訴，而令長以神自畜，[四]百姓廢農桑而趨府廷者，相續道路，非朝餔不得通，非意氣不得見。[五]或連日累月，更相瞻視；或轉請鄰里，饋糧應對。歲功既虧，天下豈無受其饑者乎？　　

注[一]羲和，日也。《山海經》曰：「東南海之外，甘水之閒，有羲和之國。有女子曰羲和，方浴日於甘泉。羲和者，帝俊之妻，是生十日。」郭璞注曰：「羲和蓋天地始生日月者也。」

注[二]洛書甄耀度曰「凡周天三百六十五度四分度之一，一度為千九百三十二里。日一日行一度，月一日行十三度十九分度之一」也。

注[三]凡反支日，用月朔為正。戌﹑亥朔一日反支，申﹑酉朔二日反支，午﹑未朔三日反支，辰﹑巳朔四日反支，寅﹑卯朔五日反支，子﹑丑朔六日反支。見《陰陽書》也。

注[四]難見如神也。

注[五]《說文》曰：「餔謂日加申時也。」今為「晡」字也。

孔子曰：「聽訟吾猶人也。」從此言之，中才以上，足議曲直，鄉亭部吏，亦有任決斷者，而類多枉曲，蓋有故焉。夫理直則恃正而不橈，事曲則諂意以行賕。

不橈故無恩於吏，行賕故見私於法。若事有反覆，吏應坐之，吏以應坐之故，不得不枉之於庭。以羸民之少黨，而與豪吏對訟，其埶得無屈乎？縣承吏言，故與之同。

若事有反覆，縣亦應坐之，縣以應坐之故，而排之於郡。以一民之輕，而與一縣為訟，其理豈得申乎？事有反覆，郡亦坐之，郡以共坐之故，而排之於州。

以一民之輕，與一郡為訟，其事豈獲勝乎？既不肯理，故乃遠詣公府。公府復不能察，而當延以日月。貧弱者無以曠旬，強富者可盈千日。理訟若此，何枉之能理乎？正士懷怨結而不見信，[一]猾吏崇奸軌而不被坐，此小民所以易侵苦，而天下所以多困窮也。　　注[一]信讀曰伸。

且除上天感痛致□，但以人功見事言之。自三府州郡，至於鄉縣典司之吏，辭訟之民，官事相連，更相檢對者，日可有十萬人。一人有事，二人經營，是為日三十萬人廢其業也。以中農率之，則是歲三百萬人受其饑者也。然則盜賊何從而銷，太平何由而作乎？詩云：「莫肯念亂，誰無父母？」[一]百姓不足，君誰與足？可無思哉！可無思哉！　　注[一]詩小雅也。

述赦篇曰：

凡療病者，必知脈之虛實，氣之所結，然後為之方，故疾可愈而壽可長也。為國者，必先知民之所苦，禍之所起，然後為之禁，故奸可塞而國可安也。今日賊良民之甚者，莫大於數赦贖。赦贖數，則惡人昌而善人傷矣。何以明之哉？

夫謹□之人，身不蹈非，又有為吏正直，不避強禦，而奸猾之黨橫加誣言者，皆知赦之不久故也。善人君子，被侵怨而能至闕庭自明者，萬無數人；數人之中得省問者，百不過一；既對尚書而空遣去者，復什六七矣。其輕薄奸軌，既陷罪法，怨毒之家冀其辜戮，以解畜憤，而反一□悉蒙赦釋，令惡人高會而誇宛，老盜服臧而過門，孝子見讎而不得討，遭盜者鶯物而不敢取，痛莫甚焉！

夫養稂莠者傷禾稼，惠奸軌者賊良民。[一]書曰：「文王作罰，刑茲無赦。」[二]　　先王之制刑法也，非好傷人肌膚，斷人壽命也；貴威奸懲惡，除人害也。故經稱「天命有德，五服五章哉，天討有罪，五刑五用哉」；詩刺「彼宜有罪，汝反脫之」。[三]古者唯始受命之君，承大亂之極，寇賊奸軌，難為法禁，故不得不有一赦，與之更新，頤育萬民，以成大化。非以養奸活罪，放縱天賊也。夫性惡之民，民之豺狼，雖得放宥之澤，終無改悔之心。旦脫重梏，夕還囹圄，嚴明令尹，不能使其斷絕。何也？凡敢為大奸者，才必有過於觿，而能自媚於上者也。多散誕得之財，奉以諂諛之辭，以轉相驅，[四]　　非有第五公之廉直，孰不為顧哉？[五]論者多曰：「久不赦則奸軌熾而吏不制，宜數肆眚以解散之。」此未昭政亂之本源，不察禍福之所生也。　　

注[一]《爾雅》曰：「稂，童徹。」郭璞注云：「莠類也。」詩曰：「不稂不莠。」稂音郎。

注[二]康誥之言也。

注[三]詩大雅也。「此宜無罪，汝反收之；彼宜有罪，汝反脫之」。毛萇注云：「脫，赦也。」

注[四]誕猶虛也。

注[五]謂第五倫也。為司空，性廉直也。

後度遼將軍皇甫規解官歸安定，鄉人有以貨得鴈門太守者，亦去職還家，書刺謁規。規臥不迎，既入而問：「卿前在郡食鴈美乎？」有頃，又白王符在門。規素聞符名，乃驚遽而起，衣不及帶，屣履出迎，援符手而還，與同坐，極歡。

時人為之語曰：「徒見二千石，不如一縫掖。」[一]言書生道義之為貴也。符竟不仕，終於家。　　注[一]《禮記·儒行》孔子曰：「丘少居魯，衣逢掖之衣。」鄭玄注曰：「逢猶大也。大掖之衣，大袂單衣也。」

仲長統
仲長統字公理，山陽高平人也。少好學，博涉書記，贍於文辭。年二十餘，遊學青﹑徐﹑並﹑冀之閒，與交友者多異之。并州刺史高干，袁紹甥也。素貴有名，招致四方游士，士多歸附。統過干，干善待遇，訪以當時之事。統謂干曰：「君有雄志而無雄才，好士而不能擇人，所以為君深戒也。」干雅自多，不納其言，統遂去之。無幾，干以并州叛，卒至於敗。[一]並冀之士皆以是異統。[二]　　注[一]魏志曰：「高干叛，欲*[南]*奔*(南)*荊州，上洛都尉王琰捕斬之」也。

注[二]異其有知人之鑒也。

統性俶儻，敢直言，不矜小節，默語無常，時人或謂之狂生。每州郡命召，輒稱疾不就。常以為凡游帝王者，欲以立身揚名耳，而名不常存，人生易滅，優遊偃仰，可以自娛，欲卜居清曠，以樂其志，論之曰：「使居有良田廣宅，背山臨流，溝池環□，竹木周布，場圃築前，果園樹後。舟車足以代步涉之艱，使令足以息四體之役。養親有兼珍之膳，妻孥無苦身之勞。[一]良朋萃止，則陳酒餚以娛之；嘉時吉日，則亨羔豚以奉之。木躇畦苑，遊戲平林，[二]濯清水，追涼風，釣遊鯉，弋高鴻。諷於舞雩之下，詠歸高堂之上。[三]安神閨房，思老氏之玄虛；呼吸精和，求至人之彷彿。[四]與達者數子，論道講書，俯仰二儀，錯綜人物。彈南風之雅操，發清商之妙曲。[五]消搖一世之上，睥睨天地之閒。不受當時之責，永保性命之期。如是，則可以陵霄漢，出宇宙之外矣。豈羨夫入帝王之門哉！」

又作詩二篇，以見其志。辭曰：

注[一]孥讀曰奴。　　注[二]木躇猶踟木也。

注[三]雩，祭旱之名也。為壇而□其上，以祈雨焉。《論語》曾點曰：「春服既成，冠者五六人，童子六七人，浴乎沂，風乎舞雩，詠而歸。」

注[四]《老子》曰：「玄之又玄，虛其心，實其腹。」呼吸謂嚥氣養生也。《莊子》曰：「吹煦呼吸，吐故納新。」又曰「至人無己」也。

注[五]家語曰：「舜彈五弦之琴，造南風之詩曰：『南風之熏兮，可以解吾人之慍兮。南風之時兮，可以阜吾人之財兮。』」三禮圖曰：「琴本五弦，曰宮﹑商﹑角﹑征﹑羽，文王增二，曰少宮﹑少商，弦最清也。」

飛鳥遺跡，蟬蛻亡殼。騰蛇□鱗，神龍喪角。[一]至人能變，達士拔俗。乘雲無轡，騁風無足。垂露成幃，張霄成幄。沆瀣當餐，九陽代燭。[二]恆星艷珠，朝霞潤玉。六合之內，恣心所欲。人事可遺，何為侷促？　　

注[一]王充《論衡》曰：「蠐螬化為復育，復育轉為蟬。蟬之去復育，龜之解甲，蛇之脫皮，可謂屍解矣。」蛻音式銳反。《爾雅》曰：「騰蛇有鱗。」《廣雅》曰：「有角曰龍。」喪角，解角也。

注[二]霄，摩天赤氣也。在旁曰幃，在上曰幄。陵陽子明經曰：「沆瀣者，北方夜半氣也。」九陽謂日也。《山海經》曰「陽谷上有扶木，九日居下枝，一日居上枝」也。

大道雖夷，見幾者寡。任意無非，適物無可。古來繞繞，委曲如瑣。百慮何為，至要在我。寄愁天上，埋憂地下。叛散五經，滅□風﹑雅。百家雜碎，請用從火。抗志山棲，游心海左。元氣為舟，微風為柂。[一]敖翔太清，縱意容冶。　　

注[一]柂，船尾也，音徒可反。

尚書令荀彧聞統名，奇之，舉為尚書郎。後參丞相曹操軍事。每論說古今及時俗行事，恆發憤歎息。因著論名曰昌言，[一]凡三十四篇，十餘萬言。　　注[一]昌，當也。尚書曰：「汝亦昌言。」

獻帝遜位之歲，統卒，時年四十一。友人東海繆襲常稱統才章足繼西京董﹑賈﹑劉﹑楊。[一]今簡撮其書有益政者，略載之雲。　　注[一]董仲舒﹑賈誼﹑劉向﹑楊雄也。襲字熙伯，辟御史府，後至尚書﹑光祿勳。

理亂篇曰：

豪傑之當天命者，未始有天下之分者也。無天下之分，故戰爭者競起焉。於斯之時，並偽假天威，矯據方國，擁甲兵與我角才智，程勇力與我競雌雄，不知去就，疑誤天下，蓋不可數也。角知者皆窮，角力者皆負，形不堪復伉，埶不足復校，乃始羈首繫頸，就我之銜紲耳。[一]夫或曾為我之尊長矣，或曾與我為等儕矣，或曾臣虜我矣，或曾執囚我矣。彼之蔚蔚，皆匈詈腹詛，幸我之不成，[二]而以奮其前志，詎肯用此為終死之分邪？　　注[一]銜，勒也。紲，韁也。

注[二]蔚與郁古字通。

及繼體之時，民心定矣。普天之下，賴我而得生育，由我而得富貴，安居樂業，長養子孫，天下晏然，皆歸心於我矣。豪傑之心既絕，士民之志已定，貴有常家，尊在一人。當此之時，雖下愚之才居之，猶能使恩同天地，威侔鬼神。暴風疾霆，不足以方其怒；陽春時雨，不足以喻其澤；周﹑孔數千，無所復角其聖；賁﹑育百萬，無所復奮其勇矣。

彼後嗣之愚主，見天下莫敢與之違，自謂若天地之不可亡也，乃奔其私嗜，騁其邪欲，君臣宣淫，上下同惡。[一]目極角抵之觀，耳窮鄭□之聲。[二]入則耽於婦人，出則馳於田獵。荒廢庶政，□亡人物，澶漫彌流，無所底極。[三]　　信任親愛者，盡佞諂容說之人也；寵貴隆豐者，盡后妃姬妾之家也。使餓狼守庖廚，饑虎牧牢豚，遂至熬天下之脂膏，斲生人之骨髓。怨毒無聊，禍亂並起，中國擾攘，四夷侵叛，土崩瓦解，一朝而去。昔之為我哺乳之子孫者，今儘是我飲血之寇讎也。至於運徙埶去，猶不覺悟者，豈非富貴生不仁，沉溺致愚疾邪？存亡以之迭代，政亂從此周復，天道常然之大數也。[四]　　注[一]《左傳》洩冶諫陳靈公曰：「公卿宣淫，人無□焉。」杜預注云：「宣，示也。」

注[二]武帝元封三年，作角抵戲。音義云：「兩兩相當角力，角伎蓺射御，故名角抵，蓋雜伎樂*(以)**[也]*，巴俞戲魚龍蔓延之屬也。後更名平樂觀。」《禮記》曰「鄭音好濫淫志，宋音宴安溺志」也。

注[三]澶漫猶縱逸也。澶音徒旦反。《莊子外篇》曰「澶漫為樂」也。

注[四]《左傳》曰「美惡周必復，天之道也。」

又政之為理者，取一切而已，非能斟酌賢愚之分，以開盛衰之數也。日不如古，彌以遠甚，豈不然邪？漢興以來，相與同為編戶齊民，而以財力相君長者，世無數焉。而清絜之士，徒自苦於茨棘之閒，無所益損於風俗也。豪人之室，連棟數百，膏田滿野，奴婢千腢，徒附萬計。[一]船車賈販，周於四方；廢居積貯，滿於都城。[二]琦賂寶貨，巨室不能容；[三]馬牛羊豕，山谷不能受。妖童美妾，填乎綺室；倡謳*(妓)*[伎]樂，列乎深堂。賓客待見而不敢去，車騎交錯而不敢進。三牲之肉，臭而不可食；清醇之酎，敗而不可飲。睇盼則人從其目之所視，喜怒則人隨其心之所慮。此皆公侯之廣樂，君長之厚實也。苟能運智詐者，則得之焉；苟能得之者，人不以為罪焉。源發而橫流，路開而四通矣。求士之捨榮樂而居窮苦，[四]□放逸而赴束縛，夫誰肯為之者邪！[五]夫亂世長而化世短。亂世則小人貴寵，君子困賤。當君子困賤之時，局高天，蹐厚地，猶恐有鎮厭之禍也。[六]逮至清世，則復入於矯枉過正之檢。老者耄矣，不能及寬饒之俗；少者方壯，將復困於衰亂之時。是使奸人擅無窮之福利，而善士掛不赦之罪辜。苟目能辯色，耳能辯聲，口能辯味，體能辯寒溫者，將皆以修絜為諱惡，設智巧以避之焉，況肯有安而樂之者邪？斯下世人主一切之愆也。　　注[一]徒，觿也。附，親也。

注[二]《史記》曰：「轉轂百數，廢居蓄邑。」注云：「有所廢，有所蓄，言其乘時射利也。」

注[三]琦，瑋也。《抱朴子》曰「片玉可以琦，奚必俟盈尺」也。

注[四]捨音式者反。

注[五]束縛謂自潔清如拘執也。

注[六]詩小雅曰：「謂天蓋高，不敢不局；謂地蓋厚，不敢不蹐。」毛萇注云：「局，曲也。蹐，累足也。」

昔春秋之時，周氏之亂世也。逮乎戰國，則又甚矣。秦政乘並兼之埶，放虎狼之心，[一]屠裂天下，吞食生人，暴虐不已，以招楚漢用兵之苦，甚於戰國之時也。漢二百年而遭王莽之亂，[二]計其殘夷滅亡之數，又復倍乎秦﹑項矣。

以及今日，名都空而不居，百里絕而無民者，不可勝數。[三]此則又甚於亡新之時也。悲夫！不及五百年，大難三起，[四]中閒之亂，尚不數焉。變而彌猜，下而加酷，[五]推此以往，可及於盡矣。嗟乎！不知來世聖人救此之道，將何用也？又不知天若窮此之數，欲何至邪？　　注[一]政，始皇名也。

注[二]漢至王莽篡位二百一十四年。雲二百者，舉全數。

注[三]孝平帝時，凡郡國一百三，縣邑一千三百一十四，道三十四，侯國二百四十一。地東西九千三百二里，南北一萬三百六十八里。人戶一千二百二十三萬三千六十二，口五千九百五十九萬四千九百七十八。此漢家極盛之時。遭王莽喪亂，暨光武中興，海內人戶，准之於前，十裁二三，邊方蕭條，略無孑遺。孝靈遭黃巾之寇，獻帝嬰董卓之禍，英雄潟峙，白骨膏野，兵亂相尋三十餘年，三方既寧，萬不存一也。

注[四]秦三王二帝通在位四十九年，前漢二百三十年，後漢百九十五年，凡四百七十四年，故云不及五百年也。三起謂秦末及王莽並獻帝時也。

注[五]下猶後也。

損益篇曰：

作有利於時，制有便於物者，可為也。事有乖於數，法有翫於時者，可改也。

故行於古有其多，用於今無其功者，不可不變。變而不如前，易有多所敗者，亦不可不復也。漢之初興，分王子弟，委之以士民之命，假之以殺生之權。於是驕逸自恣，志意無厭。魚肉百姓，以盈其欲；報蒸骨血，以快其情。上有篡叛不軌之奸，下有暴亂殘賊之害。雖藉親屬之恩，蓋源流形埶使之然也。降爵削土，稍稍割奪，卒至於坐食奉祿而已。然其洿穢之行，淫昏之罪，猶尚多焉。故淺其根本，輕其恩義，猶尚假一日之尊，收士民之用。況專之於國，擅之於嗣，豈可鞭笞叱宛，而使唯我所為者乎？時政雕敝，風俗移易，純樸已去，智惠已來。[一]出於禮制之防，放於嗜欲之域久矣，固不可授之以柄，假之以資者也。是故收其奕世之權，校其從橫之埶，善者早登，否者早去，[二]故下土無壅滯之士，國朝無專貴之人。此變之善，可遂行者也。

注[一]《老子》曰「智惠出，有大偽」也。　　注[二]去音袪莒反。

井田之變，豪人貨殖，館舍佈於州郡，田畝連於方國。身無半通青綸之命，而竊三辰龍章之服；[一]不為編戶一伍之長，而有千室名邑之役。[二]榮樂過於封君，埶力侔於守令。財賂自營，犯法不坐。刺客死士，為之投命。至使弱力少智之子，被穿帷敗，寄死不斂，冤枉窮困，不敢自理。雖亦由網禁□闊，蓋分田無限使之然也。今欲張太平之紀綱，立至化之基趾，齊民財之豐寡，正風俗之奢儉，非井田實莫由也。此變有所敗，而宜復者也。　　注[一]十三州志曰：「有秩、嗇夫，得假半章印。」續漢輿服志曰：「百石，青紺綸，一采，宛轉繆織，長丈二尺。」《說文》：「綸，青絲綬也。」鄭玄注《禮記》曰：「綸，今有秩、嗇夫所佩也。」三辰，日、月、星也。龍章謂山龍之章。皆畫於衣也。

注[二]《周禮》小司徒職：「五人為伍。」《前書》曰：「五家為伍，伍有長。」《論語》孔子曰：「千室之邑，百乘之家。」言豪強之家，身無品秩，而強富比於公侯也。

肉刑之廢，輕重無品，下死則得髡鉗，下髡鉗則得鞭笞。[一]死者不可復生，而髡者無傷於人。髡笞不足以懲中罪，安得不至於死哉！[二]夫雞狗之攘竊，男女之淫奔，酒醴之賂遺，謬誤之傷害，皆非值於死者也。殺之則甚重，髡之則甚輕。不制中刑以稱其罪，則法令安得不參差，殺生安得不過謬乎？今患刑輕之不足以懲惡，則假臧貨以成罪，托疾病以諱殺。[三]科條無所准，名實不相應，恐非帝王之通法，聖人之良制也。或曰：過刑惡人，可也；過刑善人，豈可復哉？曰：若前政以來，未曾枉害善人者，則有罪不死也，[四]是為忍於殺人*(也)*，而不忍於刑人也。今令五刑有品，輕重有數，科條有序，名實有正，非殺人逆亂鳥獸之行甚重者，皆勿殺。[五]嗣周氏之秘典，續呂侯之祥刑，此又宜復之善者也。[六]　　注[一]下猶減也。

注[二]言髡笞太輕，不足畏懼，而奸人冒罪，以陷於死。明復古肉刑，則人不陷於死也。

注[三]假增臧貨，以益其罪。托稱疾病，令死於獄也。

注[四]言善人有罪，亦當殺之也。

注[五]鳥獸之行謂蒸報也。

注[六]《周禮》大司寇職：「掌邦之三典，以佐王刑邦國，詰四方，一曰刑新國用輕典，二曰刑平國用中典，三曰刑亂國用重典。」祥，善也。《尚書》曰：「教爾祥刑。」

《易》曰：「陽一君二臣，君子之道也；陰二君一臣，小人之道也。」[一]然則寡者，為人上者也；觿者，為人下者也。一伍之長，才足以長一伍者也；一國之君，才足以君一國者也；天下之王，才足以王天下者也。愚役於智，猶枝之附干，此理天下之常法也。制國以分人，立政以分事，人遠則難綏，事總則難了。今遠州之縣，或相去數百千里，雖多山陵洿澤，猶有可居人種穀者焉。當更制其境界，使遠者不過二百里。明版籍以相數閱，審什伍以相連持，[二]限夫田以斷並兼，定五刑以救死亡，[三]益君長以興政理，急農桑以豐委積，去末作以一本業，敦教學以移情性，表德行以厲風俗，核才蓺以□官宜，簡精悍以習師田，[四]修武器以存守戰，嚴禁令以防僭差，信實罰以驗懲勸，糾游戲以杜奸邪，察苛刻以絕煩暴。審此十六者以為政務，操之有常，課之有限，安寧勿懈墯，有事不迫遽，聖人復起，不能易也。　　注[一]系詞之文也。陽卦一陽而二陰，陰卦一陰而二陽。陽為君，陰為臣。

注[二]《周禮》曰：「凡在版者。」注云：「版，名籍也，以版為之也。」

注[三]《司馬法》曰：「步百為畝，畝百為夫，夫三為屋，屋三為井。」並兼謂豪富之家以財埶並取貧人之田而兼有之。

注[四《[[]周禮]]》曰：「凡師田斬牲以左右徇陳。」注云：「示犯誓必殺也。」

向者，天下戶過千萬，除其老弱，但戶一丁壯，則千萬人也。遺漏既多，又蠻夷戎狄居漢地者尚不在焉。丁壯十人之中，必有堪為其什伍之長，推什長已上，則百萬人也。又十取之，則佐史之才已上十萬人也。又十取之，則可使在政理之位者萬人也。以筋力用者謂之人，人求丁壯；以才智用者謂之士，士貴耆老。

充此制以用天下之人，猶將有儲，何嫌乎不足也？故物有不求，未有無物之歲也；士有不用，未有少士之世也。夫如此，然後可以用天性，究人理，興頓廢，屬斷絕，[一]網羅遺漏，拱柙天人矣。[二]　　注[一]屬猶續也。

注[二]拱，執也。柙，檻也。柙，音下甲反。

或曰：善為政者，欲除煩去苛，並官省職，為之以無為，事之以無事，何子言之云云也？[一]曰：若是，三代不足摹，聖人未可師也。[二]君子用法制而至於化，小人用法制而至於亂。均是一法制也，或以之化，或以之亂，行之不同也。苟使豺狼牧羊豚，盜跖主徵稅，國家昏亂，吏人放肆，則惡復論損益之閒哉！[三]夫人待君子然後化理，國待蓄積乃無憂患。君子非自農桑以求衣食者也，蓄積非橫賦斂以取優饒者也。奉祿誠厚，則割剝貿易之罪乃可絕也；蓄積誠多，則兵寇水旱之□不足苦也。故由其道而得之，民不以為奢；由其道而取之，民不以為勞。天□流行，開倉庫以稟貸，不亦仁乎？衣食有餘，損靡麗以散施，不亦義乎？彼君子居位為士民之長，固宜重肉累帛，朱輪四馬。今反謂薄屋者為高，藿食者為清，既失天地之性，又開虛偽之名，使小智居大位，庶績不咸熙，未必不由此也。得拘絜而失才能，非立功之實也。[四]以廉舉而以貪去，非士君子之志也。[五]夫選用必取善士。善士富者少而貧者多，祿不足以供養，安能不少營私門乎？從而罪之，是設機置稨以待天下之君子也。[六]　　注[一]《老子》云「為無為，事無事」也。

注[二]摹，法也。三代皆用肉刑及井田之法，今不用，是不摹之也。

注[三]惡音烏。

注[四]拘絜謂自拘束而絜其身者，即隱逸之人也。

注[五]去音欺呂反。

注[六]稨，穿地陷獸也。機，弩牙也。

盜賊凶荒，九州代作，饑饉暴至，軍旅捽髮，橫稅弱人，割奪吏祿，所恃者寡，所取者猥，[一]萬里懸乏，首尾不救，徭役並起，農桑失業，兆民呼嗟於昊天，貧窮轉死於溝壑矣。今通肥饒之率，計稼穡之入，令畝收三斛，斛取一斗，未為甚多。一歲之閒，則有數年之儲，雖興非法之役，恣奢侈之欲，廣愛幸之賜，猶未能盡也。不循古法，規為輕稅，及至一方有警，一面被□，未逮三年，校計騫短，坐視戰士之蔬食，立望餓殍之滿道，如之何為君行此政也？[二]二十稅一，名之曰貊，況三十稅一乎？[三]夫薄吏祿以豐軍用，緣於秦征諸侯，續以四夷，漢承其業，遂不改更，危國亂家，此之由也。今田無常主，民無常居，吏食日稟，[四]*(祿)*班*[祿]*未定。可為法制，畫一定科，租稅十一，更賦如舊。[五]今者土廣民稀，中地未墾；[六]雖然，猶當限以大家，勿令過制。

其地有草者，盡曰官田，力堪農事，乃聽受之。若聽其自取，後必為奸也。　　注[一]猥猶多也。

注[二]《孟子》曰：「塗有餓莩而不知發。」趙岐注云：「餓死者曰莩」。莩與殍通，音皮表反。

注[三]《孟子》載白圭曰：「吾欲二十而取一何如？」孟子曰：「子之道貊*[道]*也。」趙岐注云：「貊，夷貊之人在荒者也。貊在北方，其氣寒，不生五穀，無中國之禮，故可二十取一而足也。」此言欲輕稅也。

注[四]稟，給也。

注[五]更賦，已見〈光武紀〉也。

注[六]上田已耕，唯中地已下未也。

法誡篇曰：

周禮六典，頤宰貳王而理天下。[一]春秋之時，諸侯明德者，皆一卿為政。爰及戰國，亦皆然也。秦兼天下，則置丞相，而貳之以御史大夫。自高帝逮於孝成，因而不改，多終其身。漢之隆盛，是惟在焉。夫任一人則政專，任數人則相倚。政專則和諧，相倚則違戾。和諧則太平之所興也，違戾則荒亂之所起也。

光武皇帝慍數世之失權，忿強臣之竊命，[二]矯枉過直，政不任下，雖置三公，事歸台閣。[三]自此以來，三公之職，備員而已，然政有不理，猶加譴責。而權移外戚之家，寵被近習之豎，親其黨類，用其私人，內充京師，外布列郡，顛倒賢愚，貿易選舉，疲駑守境，貪殘牧民，撓擾百姓，忿怒四夷，[四]招致乖叛，亂離斯瘼。[五]怨氣並作，陰陽失和，三光虧缺，怪異數至，蟲螟食稼，水旱為□，此皆戚宦之臣所致然也。反以策讓三公，至於死免，乃足為叫呼蒼天，號咷泣血者也。又中世之選三公也，務於清□謹慎，循常習故者。是婦女之檢柙，鄉曲之常人耳，惡足以居斯位邪？[六]埶既如彼，選又如此，而慾望三公勳立於國家，績加於生民，不亦遠乎？昔文帝之於鄧通，可謂至愛，而猶展申徒嘉之志。[七]夫見任如此，則何患於左右小臣哉？至如近世，外戚臣豎請托不行，意氣不滿，立能陷人於不測之禍，惡可得彈正者哉！曩者任之重而責之輕，今者任之輕而責之重。昔賈誼感絳侯之困辱，因陳大臣廉恥之分，開引自裁之端。[八]自此以來，遂以成俗。

繼世之主，生而見之，習其所常，曾莫之悟。嗚呼，可悲夫！左手據天下之圖，右手刎其喉，愚者猶知難之，況明哲君子哉！[九]光武奪三公之重，至今而加甚，不假後黨以權，數世而不行，蓋親疏之埶異也。[一０]母后之黨，左右之人，有此至親之埶，故其貴任萬世。常然之敗，無世而無之，莫之斯鑒，亦可痛矣。未若置丞相自總之。若委三公，則宜分任責成。夫使為政者，不當與之婚姻；婚姻者，不當使之為政也。如此，在位病人，[一一]舉用失賢，百姓不安，爭訟不息，天地多變，人物多妖，然後可以分此罪矣。　　

注[一]《爾雅》曰：「頤，大也。」貳謂副貳也。《周禮》天官頤宰「掌建邦之六典，以佐王理邦國。一曰理典，以理官府；二曰教典，以擾萬姓；三曰禮典，以諧萬姓；四曰政典，以均萬姓；五曰刑典，以愨萬姓；六曰事典，以生萬姓」也。

注[二]慍猶恨也。數代謂元、成、哀、平。強臣謂王莽。

注[三]台閣謂尚書也。　注[四]撓音火高反。　注[五]瘼，病也。

注[六]檢柙猶規矩也。

注[七]展猶申也。文帝時，太中大夫鄧通居上傍，有怠慢禮，丞相申屠嘉奏事見之，罷朝，召通責之曰：「通小臣，戲殿上，大不敬，當斬。」通頓首，首盡出血。文帝使人召通，謝丞相曰：「此吾弄臣，君其釋之。」

注[八]文帝時賈誼上書曰：「大臣有罪，不執縛係引而行也。其有大罪者，聞命則北面再拜，跪而自裁，*(之)**[上]*不使人捽抑而刑之也。」是時丞相絳侯周勃免就國，人有告勃謀反，系長安獄，卒無事，復爵邑，故誼以此譏上。上深納其言，是後大臣有罪，皆自殺，不受刑也。

注[九]言不以重利害其生。事見莊子。

注[一０]言光武奪三公重任，今奪更甚。光武不假後黨威權，數代遂不遵行。此為三公疏，後族親故也。

注[一一]病人謂萬姓困敝也。

或曰：政在一人，權甚重也。曰：人實難得，何重之嫌？昔者霍禹、竇憲、鄧騭、梁冀之徒，籍外戚之權，管國家之柄；及其伏誅，以一言之詔，詰朝而決，何重之畏乎？今夫國家漏神明於媟近，輸權重於婦黨，筭十世而為之者八九焉。不此之罪而彼之疑，何其詭邪！[一]　　注[一]此謂後黨，彼謂三公也。詭猶違也。

史論
論曰：百家之言政者尚矣。[一]大略歸乎寧固根柢，革易時敝也。夫遭運無恆，意見偏雜，故是非之論，紛然相乖。嘗試妄論之，[二]以為世非胥、庭，人乖鷇飲，化多萬肇，情故萌生。[三]雖周物之智，不能研其推變；山川之奧，未足況其紆險。[四]則應俗適事，難以常條。如使用審其道，則殊塗同會；才爽其分，則一豪以乖。[五]　　何以言之？若夫玄聖御世，則天同極，施捨之道，宜無殊典。[六]而損益異運，文樸遞行。[七]用明居晦，回泬於曩時；興戈陳俎，參差於上世。[八]及至戴黃屋，服絺衣，豐薄不齊，而致化則一；[九]亦有宥公族，黥國儲，寬慘巨隔，而防非必同。此其分波而共源，百慮而一致者也。[一０]若乃偏情矯用，則枉直必過。[一一]故葛屨履霜，敝由崇儉；[一二]楚楚衣服，戒在窮賒；[一三]　　□禁厚下，以尾大陵弱；[一四]斂威峻罰，以苛薄分崩。[一五]斯曹、魏之刺，所以明乎國風；周、秦末軌，所以彰於微滅。故用捨之端，興敗資焉。是以繁簡唯時，寬猛相濟。刑書鐫鼎，事有可詳；三章在令，取貴能約。[一六]太叔致猛政之□，國子流遺愛之涕，[一七]宣孟改冬日之和，平陽循畫一之法。斯實□張之弘致，可以征其統乎！[一八]數子之言當世失得皆究矣，然多謬通方之訓，好申一隅之說。[一九]貴清靜者，以席上為腐議；束名實者，以柱下為誕辭。[二０]或推前王之風，可行於當年，有引救敝之規，宜流於長世。稽之篤論，將為敝矣。如以舟無推陸之分，瑟非常調之音，[二一]不陽局以疑遠，不拘玄以妨素，則化樞各管其極，理略可得而言與？[二二]　　注[一]尚猶遠也。

注[二]謙不敢正言也。

注[三]赫胥氏、大庭氏並古之帝號。莊子曰：「夫聖人鶉居而鷇飲。」言鶉鳥無常居，鷇飲不假物，並淳樸時也。肇，始也。

注[四]易系辭曰：「知周乎萬物而道濟天下。」推，遷也。莊子曰「凡人心險於山川，難知於天」也。

注[五]用得其人，審其道也。授非其才，爽其分也。易系辭曰：「天下同歸而殊塗，一致而百慮。」易緯曰：「差以毫釐，失之千里。」

注[六]莊子曰：「玄聖，素王道也。」極猶致也。言法天之道，同其致也。施捨猶興廢也。

注[七]論語孔子曰：「殷因於夏禮，所損益可知也。」樸，質也。禮記曰「文質再而復」也。

注[八]回泬猶攜互不齊一也。泬音穴。

注[九]前書音義曰：「天子車以黃繒為蓋裡，故曰黃屋。」韓子曰：「堯之王天下也，冬日鹿裘，夏日葛衣。」絺，葛也。

注[一０]禮記曰：「公族有死罪，獄成，有司讞於公曰『某之罪在大辟』，公曰『宥之』。有司又曰『在大辟』，公又曰『宥之』。」史記曰，秦孝公太子犯法，□鞅曰「太子君嗣也，不可施刑，刑其傅公子虔，黥其師公孫賈」也。

注[一一]孟子曰：「矯枉過直。」矯，正也。枉，曲也。言正曲者過於直，以喻為政者懲奢則太儉，患寬則傷猛，不能折衷也。

注[一二]詩魏風序曰：「葛屨，刺褊也。其君儉嗇褊急，而無德以將之。」詩曰：「糾糾葛屨，可以履霜。」鄭玄注云：「葛屨賤，皮屨貴，魏俗至冬猶葛屨，可用履霜，利其賤也。」

注[一三]詩曹風序曰：「蜉蝣，刺奢也。」詩曰：「蜉蝣之羽，衣裳楚楚。」毛萇注云：「蜉蝣，渠略也。朝生夕死，猶有羽翼以自飾。楚楚，鮮魍也。喻曹朝腢臣皆小人也。徒飾其衣裳，不知死亡之無日。」賒奢同。

注[一四]□禁謂防制太寬，厚下謂封建太廣。言周室微弱而諸侯強盛，如尾大然。左傳楚申無宇曰「末大必折，尾大不掉」也。

注[一五]斂，聚也。言秦酷法，以至分崩也。

注[一六]左傳曰：「鄭人鑄刑書。」杜預注云「鑄刑書於鼎，以為國之常法」也。高祖初入關，除秦苛法，約法三章，言其詳約不同。

注[一七]左傳曰：「鄭子產有疾，謂子大叔曰：『我死，子必為政。唯有德者能以寬服人，其次莫如猛。』」又曰：「子產卒，仲尼聞之，出涕曰：『古之遺愛也。』」國子即子產也，鄭穆公子國之子，因以為姓也。

注[一八]宣孟，晉大夫趙盾也。左傳賈季對酆舒曰：「趙衰，冬日之日也。趙盾，夏日之日也。」注云：「冬日可愛，夏日可畏。」前書平陽侯曹參為相國，百姓歌之曰：「蕭何為法，講若畫一。曹參代之，守而勿失。載其清靜，人以寧一。」

注[一九]一隅謂一方偏見也。

注[二０]清靜謂道家也。席上謂儒也。腐，朽也。禮記儒行曰：「儒有席上之珍。」高祖折隨何曰：「安用腐儒哉。」名實，名家也。柱下，老子也。誕，虛也。言志各不同也。

注[二一]古法不施於今，猶舟不可行之於陸也。今法有合於時，如瑟可移柱而調也。莊子曰「是推舟於陸，勞而無功」也。前書董仲舒曰：「琴瑟不調，甚者必解而更張之，乃可鼓也。為政不行，甚者必變而更化之，乃可理也。」

注[二二]音余。

贊曰：管視好偏，腢言難一。救樸雖文，矯□必疾。舉端自理，滯隅則失。詳觀時蠹，成昭政術。[一]　　注[一]滯隅謂偏執一隅也。淮南子曰：「非循一跡之路，守一隅之指，而不與俗推移也。」

校勘記
一六二九頁七行充幼聰朗按：汲本、殿本「朗」作「明」。

一六三一頁四行夫五*(世)**[代]*之臣刊誤謂此「世」字當是「代」字，後人誤改。今據以回改。

一六三一頁七行是故德不稱其禍必酷能不稱其殃必大刊誤謂「德不稱」下脫「其位」二字，「能不稱」下脫「其祿」二字。按：集解引蘇輿說，謂潛夫論貴忠篇作「德不稱其任」，「能不稱其位」。

一六三二頁九行歷觀前政貴人之用心也按：集解引蘇輿說，謂潛夫論「政」作「世」，連下讀，疑此避唐諱改。

一六三四頁一三行懷憂憤憤按：殿本「憤憤」作「憤憒」，今潛夫論亦作「憤憒」。

一六三四頁一五行此妖妄之甚者也按：「妖」原作「□」，逕改正。

一六三五頁四行用功千倍按：集解引蘇輿說，謂「千倍」當從元書作「十倍」。

一六三五頁一０行車軿數里汲本「軿」作「駢」。校補謂車駢數里本指車馬言。作「軿」者誤，章懷注亦誤。今按：下言「緹帷竟道」，明指車言，作「軿」者是，校補說非。

一六三七頁四行春秋以為*(非)**[不]*君殿本「非」作「不」，與左傳合，今據改。

一六三七頁四行樂舉按：潛夫論作「樂呂」，成二年左傳作「樂舉」，文十八年、宣二年並作「樂呂」。

一六三七頁七行葬南巴之中按：集解引沉欽韓說，謂墨子節葬篇「南巴之中」作「南己之巿」。呂覽安死篇「舜葬於紀巿，不變其肆」。高注「九疑山亦有紀邑」。己與巴相似而誤。

一六三九頁六行出處默語按：殿本「默語」作「語默」。

一六三九頁一三行化國之日舒以長按：潛夫論「化」作「治」，此亦避唐諱改。惠棟謂唐諱「治」，章懷注後漢書，隨文改易，此篇「治國之日舒以長」，改為「化國」，後人因之，遂有「光天化日」之語，豈非郢書而燕說乎？

一六四０頁四行*(令)**[今]*冤民仰希申訴刊誤謂案文「令」當作「今」。今據改。

一六四０頁一六行不橈故無恩於吏「橈」原作「撓」，逕據殿本改。按：撓橈從手從木，古互通，然上文既作「橈」，以改歸一律為是。

一六四二頁一二行頤育萬民按：汲本、殿本「民」作「物」。

一六四四頁五行欲*[南]*奔*(南)*荊州張森楷校勘記謂州名有「南」字，始見宋志，漢、魏、晉俱無，此「南」字當在「奔」字上。按：魏志袁紹傳正作「欲南奔荊州」，今據改。

一六四五頁一三行騰蛇有鱗按：集解引沉欽韓說，謂爾雅釋魚「騰」作「螣」，無「有鱗」二字。

一六四五頁一三行有角曰龍按：集解引沉欽韓說，謂廣雅「有角曰虯龍」，注脫「虯」字。

一六四六頁一行抗志山棲按：汲本、殿本「棲」作「西」。

一六四六頁二行微風為柂按：「柂」原斗「杝」，逕改正。注同。

一六四七頁一五行政亂從此周復按：王先謙謂「政」亦「治」字避諱改。

一六四八頁三行蓋雜伎樂*(以)**[也]*據漢書武帝紀文穎注改。

一六四八頁四行宋音宴安溺志按：禮記樂記「安」作「女」。

一六四八頁一一行倡謳*(妓)**[伎]*樂據集解本改。

一六五０頁五行道三十四按：集解引洪亮吉說，謂前書地理志「三十四」作「三十二」。

一六五０頁五行南北一萬三百六十八里按：集解引王鳴盛說，謂「南北一萬」下前書有「三千」字，此脫。

一六五０頁一五行假之以殺生之權按：汲本、殿本作「生殺之權」。

一六五二頁一０行是為忍於殺人*(也)*而不忍於刑人也據刊誤刪。

一六五六頁七行*(祿)*班*[祿]*未定刊誤謂案文當作「班祿」。今據改。

一六五六頁一二行子之道貊*[道]*也據汲本補，與今本孟子合。

一六五六頁一二行趙岐注雲按：原本趙岐之「岐」皆作「歧」，逕改正。

一六五七頁一四行而猶展申徒嘉之志按：汲本、殿本「徒」作「屠」。

一六五九頁二行*(之)**[上]*不使人捽抑而刑之也據殿本改，與前書賈誼傳合。

一六六二頁四行言其詳約不同按：「詳」原斗「群」，逕改正。又按：汲本、殿本作「言其詳約也」，無「不同」二字。


Chinese text: This work was published before January 1, 1923, and is in the
public domain worldwide because the author died at least 100 years ago.
