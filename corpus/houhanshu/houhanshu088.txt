《前書》魯人申公受《詩》於浮丘伯，為作詁訓，是為《魯詩》；齊人轅固生亦傳《詩》，是為《齊詩》；燕人韓嬰亦傳《詩》，是為《韓詩》；三家皆立博士。趙人毛萇傳《詩》，是為《毛詩》，未得立。

目录
1	高詡
2	包咸
3	魏應
4	伏恭
5	任末
6	景鸞
7	薛漢
8	杜撫
9	召馴
10	楊仁
11	趙曄
12	衛宏
13	董鈞
14	丁恭
15	周澤
16	孫堪
17	鍾興
18	甄宇
19	樓望
20	程曾
21	張玄
22	李育
23	何休
24	服虔
25	穎容
26	謝該
27	許慎
28	蔡玄
29	評語
高詡
高詡字季回，平原般人也。曾祖父嘉，以《魯詩》授元帝，仕至上谷太守。父容，少傳嘉學，哀、平間為光祿大夫。

詡以父任為郎中，世傳《魯詩》。以信行清操知名。王莽篡位，父子稱盲，逃，不仕莽世。光武即位，大司空宋弘薦詡，徵為郎，除符離長。去官，後徵為博士。建武十一年，拜大司農。在朝以方正稱。十三年，卒官，賜錢及塚田。

包咸
包咸字子良，會稽曲阿人也。少為諸生，受業長安，師事博士右師細君，習《魯詩》、《論語》。王莽末，去歸鄉里，於東海界為赤眉賊所得，遂見拘執。十餘日，咸晨夜誦經自若，賊異而遣之。因住東海，立精舍講授。光武即位，乃歸鄉里。太守黃讜署戶曹史，欲召咸入授其子。咸曰：「禮有來學，而無往教。」讜遂遣子師之。

舉孝廉，除郎中。建武中，入授皇太子《論語》，又為其章句。拜諫議大夫、侍中、右中郎將。永平五年，遷大鴻臚。每進見，錫以几杖，入屏不趨，贊事不名。經傳有疑，輒遣小黃門就舍即問。

顯宗以咸有師傅恩，而素清苦，常特賞賜珍玩束帛，奉祿增於諸卿，咸皆散與諸生之貧者。病篤、帝親輦駕臨視。八年，年七十二，卒於官。

子福，拜郎中，亦以《論語》入授和帝。

魏應
魏應字君伯，任城人也。少好學。建武初，詣博士受業，習《魯詩》。閉門誦習，不交僚黨，京師稱之。後歸為郡吏，舉明經，除濟陰王文學。以疾免官，教授山澤中，徒眾常數百人。永平初，為博士，再遷侍中。十三年，遷大鴻臚。十八年，拜光祿大夫。建初四年，拜五官中郎將，詔入授千乘王伉。

應經明行修，弟子自遠方至，著錄數千人。肅宗甚重之，數進見，論難於前，特受賞賜。時會京師諸儒於白虎觀，講論《五經》同異，使應專掌難問，侍中淳于恭奏之，帝親臨稱制，如石渠故事。明年，出為上黨太守，徵拜騎都尉，卒於官。

伏恭
伏恭字叔齊，琅邪東武人，司徒湛之兄子也。湛弟黯，字稚文，以明《齊詩》，改定章句，作《解說》九篇，位至光祿勳，無子，以恭為後。

恭性孝，事所繼母甚謹，少傳黯學，以任為郎。建武四年，除劇令。視事十三年，以惠政公廉聞。青州舉為尤異，太常試經第一，拜博士，遷常山太守。郭修學校，教授不輟，由是北州多為伏氏學。永平二年，代梁松為太僕。四年，帝臨辟雍，於行禮中拜恭為司空，儒者以為榮。

初，父黯章句繁多，恭乃省減浮辭，定為二十萬言。在位九年，以病乞骸骨罷，詔賜千石奉以終其身。十五年，行幸琅邪，引遇如三公儀。建初二年冬，肅宗行饗禮，以恭為三老。年九十，元和元年卒，賜葬顯節陵下。

子壽，官至東郡太守。

任末
任末字叔本，蜀郡繁人也。少習《齊詩》，遊京師，教授十餘年。友人董奉德於洛陽病亡，末乃躬推鹿車，載奉德喪致其墓所，由是知名。為郡功曹，辭以病免。後奔師喪，於道物故。臨命，敕兄子造曰：「必致我屍於師門，使死而有知，魂靈不慚；如其無知，得土而已。」造從之。

景鸞
景鸞字漢伯，廣漢梓潼人也。少隨師學經，涉七州之地。能理《齊詩》、《施氏易》、兼受《河》、《洛》圖緯，作《易說》及《詩解》，文​​句兼取《河》、《洛》，以類相從，名為《交集》。又撰《禮內外記》，號曰《禮略》。又抄風角雜書，列其占驗，作《興道》一篇。及作《月令章句》。凡所著述五十餘萬言。數上書陳救災變之術。州郡辟命不就，以壽終。

薛漢
薛漢字公子，淮陽人也。世習《韓詩》，父子以章句著名。漢少傳父業，尤善說災異讖緯，教授常數百人。建武初，為博士，受詔校定圖讖。當世言《詩》者，推漢為長。永平中，為千乘太守，政有異跡。後坐楚事辭相連，下獄死。弟子犍為杜撫、會稽澹台敬伯、鉅鹿韓伯高最知名。

杜撫
杜撫字叔和，犍為武陽人也。少有高才。受業於薛漢，定《韓詩章句》。後歸鄉里教授。沈靜樂道，舉動必以禮。弟子千餘人。後為驃騎將軍東平王蒼所辟，及蒼就國，掾史悉補王官屬，未滿歲，皆自劾歸。時，撫為大夫，不忍去，蒼聞，賜車馬財物遣之。辟太尉府。建初中，為公車令，數月卒官。其所作《詩題約義通》，學者傳之，曰《杜君法》云。

召馴
召馴字伯春，九江壽春人也。曾祖信臣，元帝時為少府。父建武中為卷令，俶儻不拘小節。

馴小習《韓詩》，博通書傳，以志義聞，鄉里號之曰「德行恂恂召伯春」。累仕州郡，辟司徒府。建初元年，稍遷騎都尉，侍講肅宗。拜左中郎將，入授諸王。帝嘉其義學，恩寵甚崇。出拜陳留太守，賜刀劍錢物。元和二年，入為河南尹。章和二年，代任隗為光祿勳，卒於官，賜塚塋陪園陵。

孫休，位至青州刺史。

楊仁
楊仁字文義，巴郡閬中人也。建武中，詣師學習《韓詩》，數年歸，靜居教授。仕郡為功曹，舉孝廉，除郎。太常上仁經中博士，仁自以年未五十，不應舊科，上府讓選。

顯宗特詔補北宮衛士令，引見，問當世政跡。仁對以寬和任賢，抑黜驕戚為先。又上便宜十二事，皆當世急務。帝嘉之，賜以縑錢。

及帝崩，時諸馬貴盛，各爭欲入宮，仁被甲持戟，嚴勒門衛，莫敢輕進者。肅宗既立，諸馬共譖仁刻峻，帝知其忠，愈善之，拜什邡令。寬惠為政，勸課掾史弟子，悉令就學。其有通明經術者，顯之右署，或貢之朝，由是義學大興。墾田千餘頃。行兄喪去官。

後辟司徒桓虞府。掾有宋章者，貪奢不法，仁終不與交言同席，時人畏其節。後為閬中令，卒於官。

趙曄
趙曄字長君，會稽山陰人也。少嘗為縣吏，奉檄迎督郵，曄恥於斯役，遂棄車馬去。到犍為資中，詣杜撫受《韓詩》，究竟其術。積二十年，絕問不還，家為發喪制服。撫卒乃歸。州召補從事，不就。舉有道。卒於家。

曄著《吳越春秋》、《詩細歷神淵》。蔡邕至會稽，讀《詩細》而歎息，以為長於《論衡》。邕還京師，傳之，學者咸誦習焉。

時，山陽張匡，字文通，亦習《韓詩》，作章句。後舉有道，博士徵，不就。卒於家。

衛宏
衛宏字敬仲，東海人也。少與河南鄭興俱好古學。

初，九江謝曼卿善《毛詩》，乃為其訓。宏從曼卿受學，因作《毛詩序》，善得《風雅》之旨，於今傳於世。後從大司空杜林更受《古文尚書》，為作《訓旨》。時濟南徐巡師事宏，後從林受學，亦以儒顯，由是古學大興。光武以為議郎。

宏作《漢舊儀》四篇，以載西京雜事；又著賦、頌、誄七首，皆傳於世。

中興後，鄭眾、賈逵傳《毛詩》，後馬融作《毛詩傳》，鄭玄作《毛詩箋》。

《前書》魯高堂生，漢興傳《禮》十七篇。後瑕丘蕭奮以授同郡後蒼，蒼授梁人戴德及德兄子聖、沛人慶普。於是德為《大戴禮》，聖為《小戴禮》，普為《慶氏禮》，三家皆立博士。孔安國所獻《禮》古經五十六篇及《周官經》六篇，前世傳其書，未有名家。中興已後，亦有《大》、《小戴》博士，雖相傳不絕，然未有顯於儒林者。建武中，曹充習慶氏學，傳其子褒，遂撰《漢禮》，事在《褒傳》。

董鈞
董鈞字文伯，犍為資中人也。習《慶氏禮》。事大鴻臚王臨。元始中，舉明經，遷禀犧令。病去官。建武中，舉孝廉，辟司徒府。

鈞博通古今，數言政事。永平初，為博士。時草創五郊祭祀，及宗廟禮樂，威儀章服，輒令鈞參議，多見從用，當世稱為通儒。累遷五官中郎將，常教授門生百餘人。後坐事左轉騎都尉。年七十餘，卒於家。

中興，鄭眾傳《周官經》，後馬融作《周官傳》，授鄭玄，玄作《周官注》。玄本習《小戴禮》，後以古經校之，取其義長者，故為鄭氏學。玄又注小戴所傳《禮記》四十九篇，通為《三禮》焉。

《前書》齊胡母子都傳《公羊春秋》，授東平贏公，贏公授東海孟卿，孟卿授魯人眭孟，眭孟授東海嚴彭祖、魯人顏安樂。彭祖為《春秋》嚴氏學，安樂為《春秋》顏氏學，又瑕丘江公傳《穀梁春秋》，三家皆立博士。梁太傅賈誼為《春秋左氏傳訓詁》，授趙人貫公。

丁恭
丁恭字子然，山陽東緡人也。習《公羊嚴氏春秋》。恭學義精明，教授常數百人，州郡請召不應。建武初，為諫議大夫、博士，封關內侯。十一年，遷少府。諸生自遠方至者，著錄數千人，當世稱為大儒。太常樓望、侍中承宮、長水校尉樊儵等皆受業於恭。二十年，拜侍中祭酒、騎都尉，與侍中劉昆俱在光武左右，每事諮訪焉。卒於官。

周澤
周澤字稺都，北海安丘人也。少習《公羊嚴氏春秋》，隱居教授，門徒常數百人。建武末，辟大司馬府，署議曹祭酒。數月，徵試博士。中元元年，遷黽池令。奉公克己，矜恤孤羸，吏人歸愛之。永平五年，遷右中郎將。十年，拜太常。

澤果敢直言，數有據爭。後北地太守廖信坐貪穢下獄，沒入財產，顯宗以信臧物班諸廉吏，唯澤及光祿勳孫堪、大司農常衝特蒙賜焉。是時京師翕然，在位者咸自勉勵。

孫堪
堪字子稺，河南緱氏人也。明經學，有志操，清白貞正，愛士大夫，然一毫未嘗取於人，以節介氣勇自行。王莽末，兵革並起，宗族老弱在營保間，堪常力戰陷敵，無所迴避，數被創刃，宗族賴之，郡中咸服其義勇。

建武中，仕郡縣。公正廉潔，奉祿不及妻子，皆以供賓客。及為長吏，所在有跡，為吏人所敬仰。喜分明去就。嘗為縣令，謁府，趨步遲緩，門亭長譴堪禦吏，堪便解印綬去，不之官。後復仕為左馮翊，坐遇下促急，司隸校尉舉奏免官。數月，徵為侍御史，再遷尚書令。永平十一年，拜光祿勳。

堪清廉，果於從政，數有直言，多見納用。十八年，以病乞身，為侍中騎都尉，卒於官。堪行類於澤，故京師號曰「二稺」。

十二年，以澤行司徒事，如真。澤性簡，忽威儀，頗失宰相之望。數月，復為太常。清潔循行，盡敬宗廟。常臥疾齋宮，其妻哀澤老病，窺問所苦。澤大怒，以妻干犯齋禁，遂收送詔獄謝罪。當世疑其脆激。時人為之語曰：「生世不諧，作太常妻，一歲三百六十日，三百五十九日齋。」十八年，拜侍中騎都尉。後數為三老五更。建初中致仕，卒於家。

鍾興
鍾興字次文，汝南汝陽人也。少從少府丁恭受《嚴氏春秋》。恭薦興學行高明，光武召見，問以經義，應對甚明。帝善之，拜郎中，稍遷左中郎將。詔令定《春秋》章句，去其復重，以授皇太子。又使宗室諸侯從興受章句。封關內侯。興自以無功，不敢受爵。帝曰：「生教訓太子及諸王侯，非大功邪？」興曰：「臣師於恭。」於是復封恭，而興遂固辭不受爵，卒於官。

甄宇
甄宇字長文，北海安丘人也。清淨少欲。習《嚴氏春秋》，教授常數百人。建武中，為州從事，徵拜博士，稍遷太子少傅，卒於官。

傳業子普，普傳子承。承尤篤學，未嘗視家事，講授常數百人。諸儒以承三世傳業，莫不歸服之。建初中，舉孝廉，卒於梁相。子孫傳學不絕。

樓望
樓望字次子，陳留雍丘人也。少習《嚴氏春秋》。操節清白，有稱鄉閭。建武中，趙節王栩聞其高名，遣使齎玉帛請以為師，望不受。後仕郡功曹。永平初，為侍中、越騎校尉，入講省內。十六年，遷大司農。十八年，代周澤為太常。建初五年，坐事左轉太中大夫，後為左中郎將。教授不倦，世稱儒宗，諸生著錄九千餘人。年八十，永元十二年，卒於官，門生會葬者數千人，儒家以為榮。

程曾
程曾字秀升，豫章南昌人也。受業長安，習《嚴氏春秋》，積十餘年，還家講授。會稽顧奉等數百人常居門下。著書百餘篇，皆《五經》通難，又作《孟子章句》。建初三年，舉孝廉，遷海西令，卒於官。

張玄
張玄字君夏，河內河陽人也。少習《顏氏春秋》，兼通數家法。建武初，舉明經，補弘農文學，遷陳倉縣丞。清淨無欲，專心經書，方其講問，乃不食終日。及有難者，輒為張數家之說，令擇從所安，諸儒皆伏其多通，著錄千餘人。

玄初為縣丞，嘗以職事對府，不知官曹處，吏白門下責之。時，右扶風琅邪徐業，亦大儒也，聞玄諸生，試引見之，與語，大驚曰：「今日相遭，真解F8D5矣！」遂請上堂，難問極日。

後玄去官，舉孝廉，除為郎。會《顏氏》博士缺，玄試策第一，拜為博士。居數月，諸生上言玄廉說《嚴氏》、《冥氏》，不宜專為《顏氏》博士。光武且令還署，未及遷而卒。

李育
李育字元春，扶風漆人也。少習《公羊春秋》。沉思專精，博覽書傳，知名太學，深為同郡班固所重。固奏記薦育於驃騎將軍東平王蒼，由是京師貴戚爭往交之。州郡請召，育到，輒辭病去。

常避地教授，門徒數百。頗涉獵古學。嘗讀《左氏傳》，雖樂文采，然謂不得聖人深意，以為前世陳元、範升之徒更相非折，而多引圖讖，不據理體，於是作《難左氏義》四十一事。

建初元年，衛尉馬廖舉育方正，為議郎。後拜博士。四年，詔與諸儒論《五經》於白虎觀，育以《公羊》義難賈逵，往返皆有理證，最為通儒。

再遷尚書令。及馬氏廢，育坐為所舉免歸。歲餘复徵，再遷侍中，卒於官。

何休
何休字邵公，任城樊人也。父豹，少府。休為人質樸訥口，而雅有心思，精研《六經》，世儒無及者。以列卿子詔拜郎中，非其好也，辭疾而去。不仕州郡。進退必以禮。

太傅陳蕃辟之，與參政事。蕃敗，休坐廢錮，乃作《春秋公羊解詁》，覃思不窺門，十有七年。又注訓《孝經》、《論語》、風角七分，皆經緯典謨，不與守文同說。又以《春秋》駁漢事六百餘條，妙得《公羊》本意。休善曆算，與其師博士羊弼，追述李育意以難二傳，作《公羊墨守》、《左氏膏肓》、《穀梁廢疾》。

黨禁解，又辟司徒。群公表休道術深明，宜侍帷幄，單臣不悅之，乃拜議郎，屢陳忠言。再遷諫議大夫，年五十四，光和五年卒。

服虔
服虔字子慎，初名重，又名祇，後改為虔，河南滎陽人也。少以清苦建志，入太學受業。有雅才，善著文論，作《春秋左氏傳解》，行之至今。又以《左傳》駁何休之所駁漢事六十條。舉孝廉，稍遷，中平末，拜九江太守。免，遭亂行客，病卒。所著賦、碑、誄、書記、《連珠》、《九憤》，凡十餘篇。

穎容
穎容字子嚴，陳國長平人也。博學多通，善《春秋左氏》，師傅太尉楊賜。郡舉孝廉，州辟，公車徵，皆不就。初平中，避亂荊州，聚徒千餘人。劉表以為武陵太守，不肯起。著《春秋左氏條例》五萬餘言，建安中卒。

謝該
謝該字文儀，南陽章陵人也。善明《春秋左氏》，為世名儒，門徒數百千人。建安中，河東人樂詳條《左氏》疑滯數十事以問，該皆為通解之，名為《謝氏釋》，行於世。

仕為公車司馬令，以父母老，託病去官。欲歸鄉里，會荊州道斷，不得去。少府孔融上書薦之曰：

臣聞高祖創業，韓、彭之將征討暴亂，陸賈、叔孫通進說《詩》、《書》。光武中興，吳、耿佐命，範升、衛宏修述舊業，故能文武並用，成長久之計。陛下聖德欽明，同符二祖，勞謙厄運，三年乃讙。今尚父鷹揚，方叔翰飛，王師電鷙，群凶破殄，始有橐弓臥鼓之次，宜得名儒，典綜禮紀。竊見故公車司馬令謝該，體曾、史之淑性，兼商、偃之文學，博通群藝，周覽古今，物來有應，事至不惑，清白異行，敦悅道訓。求之遠近，少有疇匹。若乃巨骨出吳，隼集陳庭，黃能入寢，亥有二首，非夫洽聞者，莫識其端也。 雋不疑定北闕之前，夏侯勝辯常陰之驗，然後朝士益重儒術。今該實卓然比跡前列，間以父母老疾，棄官欲歸，道路險塞，無自由致。猥使良才抱朴而逃，逾越山河，沉淪荊楚，所謂往而不反者也。後日當更饋樂以釣由餘，克像以求傅說，豈不煩哉？臣愚以為可推錄所在，召該令還。楚人止孫卿之去國，漢朝追匡衡於平原，尊儒貴學，惜失賢也。

書奏，詔即徵還，拜議郎。以壽終。

建武中，鄭興、陳元傳《春秋左氏》學。時尚書令韓歆上疏，欲為《左氏》立博士，範升與歆爭之未決，陳元上書訟《左氏》，遂以魏郡李封為《左氏》博士。後群儒蔽固者數廷爭之。及封卒，光武重違眾議，而因不復補。

許慎
許慎字叔重，汝南召陵人也。性淳篤，少博學經籍，馬融常推敬之，時人為之語曰：「《五經》無雙許叔重。」為郡功曹，舉孝廉，再遷除洨長。卒於家。

初，慎以《五經》傳說臧否不同，於是撰為《五經異義》，又作《說文解字》十四篇，皆傳於世。

蔡玄
蔡玄字叔陵，汝南南頓人也。學通《五經》，門徒堂千人，其著錄者萬六千人。徵辟並不就。順帝特詔徵拜議郎，講論《五經》異同，甚合帝意。遷侍中，出為弘農太守，卒官。

評語
論曰：自光武中年以後，干戈稍戢，專事經學，自是其風世篤焉。其服儒衣，稱先王，遊庠序，聚橫塾者，蓋布之於邦域矣。若乃經生所處，不遠萬里之路，精廬暫建，贏糧動有千百，其耆名高義開門受徒者，編牒不下萬人，皆專相傳祖，莫或訛雜。至有分爭王庭，樹朋私裡，繁其章條，穿求崖穴，以合一家之說。故楊雄曰：「今之學者，非獨為之華藻，又從而繡其鞶帨。」夫書理無二，義歸有宗，而碩學之徒，莫之或徙，故通人鄙其固焉，又雄所謂「譊々之學，各習其師」也。且觀成名高第，終能遠至者，蓋亦寡焉，而迂滯若是矣。然所談者仁義，所傳者聖法也。故人識君臣父子之綱，家知違邪歸正之路。

自桓、靈之間，君道秕僻，朝綱日陵，國隙屢啟，自中智以下，靡不審其崩離；而權強之臣，息其窺盜之謀，豪俊之夫，屈於鄙生之議者，人誦先王言也，下畏逆順勢也。至如張溫、皇甫嵩之徒，功定天下之半，聲馳四海之表，俯仰顧眄，則天業可移，猶鞠躬昏主之下，狼狽折札之命，散成兵，就繩約，而無悔心，暨乎剝橈自極，人神數盡，然後群英乘其運，世德終其祚。跡衰敝之所由致，而能多歷年所者，斯豈非學之效乎？故先師垂典文，褒勵學者之功，篤矣切矣。不循《春秋》，至乃比於殺逆，其將有意乎！

贊曰：斯文未陵，亦各有承。塗方流別，專門並興。精疏殊會，通閡相徵。千載不作，淵原誰澄？


Chinese text: This work was published before January 1, 1923, and is in the
public domain worldwide because the author died at least 100 years ago.
