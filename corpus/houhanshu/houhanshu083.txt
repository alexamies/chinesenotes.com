劉焉
劉焉字君郎，江夏竟陵人也，魯恭王後也。肅宗時，徙竟陵。焉少任州郡，以宗室拜郎中。去官居陽城山，精學教授。舉賢良方正，稍遷南陽太守、宗正、太常。

時，靈帝政化衰缺，四方兵寇，焉以為刺史威輕，既不能禁，且用非其人，輒增暴亂，乃建議改置牧伯，鎮安方夏，清選重臣，以居其任。焉乃陰求為交阯，以避時難。議未即行，會益州刺史郗儉在政煩擾，謠言遠聞，而并州刺史張懿、涼州刺史耿鄙並為寇賊所害，故焉議得用。出焉為監軍使者，領益州牧，太僕黃琬為豫州牧，宗正劉虞為幽州牧，皆以本秩居職。州任之重，自此而始。

是時，益州賊馬相亦自號「黃巾」，合聚疲役之民數千人，先殺綿竹令，進攻雒縣，殺郗儉，又擊蜀郡、犍為，旬月之間，破壞三郡。馬相自稱「天子」，眾至十餘萬人，遣兵破巴郡，殺郡守趙部。州從事賈龍，先領兵數百人在犍為，遂糾合吏人攻相，破之，龍乃遣吏卒迎焉。焉到，以龍為校尉，徙居綿竹。撫納離叛，務行寬惠，而陰圖異計。

沛人張魯，母有姿色，兼挾鬼道，往來焉家，遂任魯以為督義司馬，與別部司馬張脩將兵掩殺漢中太守蘇固，斷絕斜谷，殺使者。魯既得漢中，遂復殺張脩而併其眾。

焉欲立威刑以自尊大，乃託以佗事，殺州中豪強十餘人，士民皆怨。

初平二年，犍為太守任岐及賈龍並反，攻焉。焉擊破，皆殺之。自此意氣漸盛，遂造作乘輿車重千餘乘。焉四子，範為左中郎將，誕治書御史，璋奉車都尉，並從獻帝在長安，唯別部司馬瑁隨焉在益州。朝廷使璋曉譬焉，焉留璋不復遣。

興平元年，征西將軍馬騰與範謀誅李傕，焉遣叟兵五千助之，戰敗，範及誕並見殺。焉既痛二子，又遇天火燒其城府車重，延及民家，館邑無餘，於是徙居成都，遂疽發背卒。

州大吏趙韙等貪璋溫仁，立為刺史。詔書因以璋為監軍使者，領益州牧，以韙為征東中郎將。先是，荊州牧劉表表焉僭擬乘輿器服，韙以此遂屯兵朐䏰備表。

初，南陽、三輔民數万戶流入益州，焉悉收以為眾，名曰「東州兵」。璋性柔寬無威略，東州入侵暴為民患，不能禁制，舊士頗有離怨。趙韓之在巴中，甚得眾心，璋委之以權。韙因人情不輯，乃陰結州中大姓。建安五年，還共擊璋，蜀郡、廣漢、犍為皆反應。東州人畏見誅滅，乃同心並力，為璋死戰，遂破反者，進攻韙於江州，斬之。

張魯以璋暗懦，不復承順。璋怒，殺魯母及弟，而遣其將龐羲等攻魯，數為所破。魯部曲多在巴土，故以羲為巴郡太守。魯因襲取之，遂雄於巴漢。

十三年，曹操自將征荊州，璋乃遣使致敬。操加璋振威將軍，兄瑁平寇將軍。璋因遣別駕從事張松詣操，而操不相接禮。松懷恨而還，勸璋絕曹氏，而結好劉備。璋從之。

十六年，璋聞曹操當遣兵向漢中討張魯，內懷恐懼，松复說璋迎劉備以拒操。璋即遣法正將兵迎備。璋主簿巴西黃權諫曰：「劉備有梟名，今以部曲遇之，則不滿其心，以賓客待之，則一國不容二主，此非自安之道。」從事廣漢王累自倒懸於州門以諫。璋一無所納。

備自江陵馳至涪城，璋率步騎數万與備會。張松勸備於會襲璋，備不忍。明年，出屯葭萌。松兄廣漢太守肅懼禍及己，乃以松謀白璋，收松斬之，敕諸關戍勿復通。備大怒，還兵擊璋，所在戰克。

十九年，進圍成都，數十日，城中有精兵三萬人，穀支一年，吏民咸欲拒戰。璋言：「父子在州二十餘歲，無恩德以加百姓，而攻戰三載，肌膏草野者，以璋故也。何心能安！」遂開城出降，群下莫不流涕。備遷璋於公安，歸其財寶，後以病卒。

明年，曹操破張魯，定漢中。

魯字公旗。初，祖父陵，順帝時客於蜀，學道鶴鳴山中，造作符書，以惑百姓。受其道者輒出米五斗，故謂之「米賊」。陵傳子衡，衡傳於魯，魯遂自號「師君」。其來學者，初名為「鬼卒」，後號「祭酒」。祭酒各領部眾，眾多者名曰「理頭」。皆校以誠信，不聽欺妄，有病但令首過而已。諸祭酒各起義舍於路，同之亭傳，縣置米肉以給行旅。食者量腹取足，過多則鬼能病之。犯法者先加三原，然後行刑。不置長吏，以祭酒為理，民夷信向。朝廷不能討，遂就拜魯鎮夷中郎將，領漢寧太守。通其貢獻。

韓遂、馬超之亂，關西民奔魯者數万家。時人有地中得玉印者，群下欲尊魯為漢寧王。魯功曹閻圃諫曰：「漢川之民，戶出十萬，四面險固，財富土沃，上匡天子，則為桓、文，次方竇融，不失富貴。今承製署置，勢足斬斷。遽稱王號，必為禍先。」魯從之。

魯自在漢川垂三十年，聞曹操征之，至陽平，欲舉漢中降。其弟衛不聽，率眾數万，拒關固守。操破衛，斬之。魯聞陽平已陷，將稽顙歸降。閻圃說曰：「今以急往，其功為輕，不如且依巴中，然後委質，功必多也。」於是乃奔南山。左右欲悉焚寶貨倉庫。魯曰：「本欲歸命國家，其意未遂。今日之走，以避鋒銳，非有惡意。」遂封藏而去。操入南鄭，甚嘉之。又以魯本有善意，遣人尉安之。魯即與家屬出逆，拜鎮南將軍，封閬中侯，邑萬戶，將還中國，待以客禮。封魯五子及閻圃等皆為列侯。

魯卒，諡曰原侯。子富嗣。

論曰：劉焉睹時方艱，先求後亡之所，庶乎見幾而作。夫地廣則驕尊之心生，財衍則僭奢之情用，固亦恆人必至之期也。璋能閉隘養力，守案先圖，尚可與歲時推移，而遽輸利器，靜受流斥，所謂羊質虎皮，見豺則恐，籲哉！

袁術
袁術字公路，汝南汝陽人，司空逢之子也。少以俠氣聞，數與諸​​公子飛鷹走狗，後頗折節。舉孝廉，累遷至河南尹、虎賁中郎將。

時，董卓將欲廢立，以術為後將軍。術畏卓之禍，出奔南陽。會長沙太守孫堅殺南陽太守張諮，引兵從術。劉表上術為南陽太守，術又表堅領豫州刺史，使率荊、豫之卒，擊破董卓於陽人。

術從兄紹因堅討卓未反，遠，遣其將會稽周昕奪堅豫州。術怒，擊昕走之。紹議欲立劉虞為帝，術好放縱，憚立長君，託以公義不肯同，積此釁隙遂成。乃各外交黨援，以相圖謀，術結公孫瓚，而紹連劉表。豪桀多附於紹，術怒曰：「群豎不吾從，而從吾家奴乎！」又與公孫瓚書，雲紹非袁氏子，紹聞大怒。初平三年，術遣孫堅擊劉表於襄陽，堅戰死。公孫瓚使劉備與術合謀共逼紹，紹與曹操會擊，皆破之。四年，術引軍入陳留，屯封丘。黑山餘賊及匈奴於扶羅等佐術，與曹操戰於匡亭，大敗。術退保雍丘，又將其餘眾奔九江，殺楊州刺史陳溫而自領之，又兼稱徐州伯。李傕入長安，欲結術為援，乃授以左將軍，假節，封陽翟侯。

初，術在南陽，戶口尚數十百萬，而不修法度，以抄掠為資，奢恣無猒，百姓患之。又少見讖書，言「代漢者當塗高」，自云名字應之。又以袁氏出陳為舜後，以黃代赤，德運之次，遂有僭逆之謀。又聞孫堅得傳國璽，遂拘堅妻奪之。興平二年冬，天子播越，敗於曹陽。術大會群下，因謂曰：「今海內鼎沸，劉氏微弱。吾家四世公輔，百姓所歸，欲應天順民，於諸君何如？」眾莫敢對。主簿閻象進曰：「昔周自后稷至於文王，積德累功，參分天下，猶服事殷。明公雖奕世克昌，孰若有周之盛？漢室雖微，未至殷紂之敝也。」術嘿然，使召張範。範辭疾，遣弟承往應之。術問曰「昔周室陵遲，則有桓、文之霸；秦失其政，漢接而用之。今孤以土地之廣，士人之眾，欲徼福於齊桓，擬跡於高祖，可乎？」承對曰：「在德不在眾。苟能用德以同天下之欲，雖云匹夫，霸王可也。若陵僭無度，乾時而動，眾之所棄，誰能興之！」術不說。

自孫堅死，子策复領其部曲，術遣擊楊州刺史劉繇，破之，策因據江東。策聞術將欲僭號，與書諫曰：

董卓無道，陵虐王室，禍加太后，暴及弘農，天子播越，宮廟焚毀，是以豪桀發憤，沛然俱起。元惡既斃，幼主東顧，乃使王人奉命，宣明朝恩，偃武修文，與之更始。然而河北異謀於黑山，曹操毒被於東徐，劉表僭亂於南荊，公孫叛逆於朔北，正禮阻兵，玄德爭盟，是以未獲從命，橐弓戢戈。當謂使君與國同規，而捨是弗卹，完然有自取之志，懼非海內企望之意也。成湯討桀，稱：有夏多罪」；武王討紂，曰「殷有重罰」。此二王者，雖有聖德，假使時無失道之過，無由逼而取也。今主上非有惡於天下，徒以幼小脅於強臣，異於湯、武之時也。又聞幼主明智聰敏，有夙成之德，天下雖未被其恩，咸歸心焉。若輔而興之，則旦、奭之美，率土所望也。使君五世相承，為漢宰輔，榮寵之盛，莫與為比，宜效忠守節，以報王室。時人多惑圖緯之言，妄牽非類之文，苟以悅主為美，不顧成敗之計，古今所慎，可不熟慮！忠言逆耳，駁議致憎，苟有益於尊明，無所敢辭。

術不納，策遂絕之。

建安二年，因河內張炯符命，遂果僭號，自稱「仲家」。以九江太守為淮南尹，置公卿百官，郊祀天地。乃遣使以竊號告呂布，並為子娉布女。布執術使送許。術大怒，遣其將張勛、橋蕤攻布，大敗而還。術又率兵擊陳國，誘殺其王寵及相駱俊，曹操乃自征之。術聞大駭，即走度淮，留張勛、橋蕤於蘄陽，以拒操。操擊破斬蕤，而勳退走。術兵弱，大將死，眾情離叛，加天旱歲荒，士民凍餒，江、淮間相食殆盡。時，舒仲應為術沛相，術以米十萬斛與為軍糧，仲應悉散以給饑民。術聞怒，陳兵將斬之。仲應曰：「知當必死，故為之耳。寧可以一人之命，救百姓於塗炭。」術下馬牽之曰：「仲應，足下獨欲享天下重名，不與吾共之邪？」

術雖矜名尚奇，而天性驕肆，尊己陵物。及竊偽號，淫侈滋甚，媵禦數百，無不兼羅紈，厭梁肉，自下飢困，莫之簡卹。於是資實空盡，不能自立。四年夏，乃燒宮室，奔其部曲陳簡、雷薄於灊山。復為簡等所拒，遂大困窮，士卒散走。憂懣不知所為，遂歸帝號於紹，曰：「祿去漢室久矣，天下提挈，政在家門。豪雄角逐，分割疆宇。此與周末七國無異，唯強者兼之耳。袁氏受命當王，符瑞炳然。今君擁有四州，人戶百萬，以強則莫與爭大，以位則無所比高。曹操雖欲扶衰獎微，安能續絕運，起已滅乎！謹歸大命，君其興之。」紹陰然其計。

術因欲北至青州從袁譚，曹操使劉備徼之，不得過，复走還壽春。六月，至江亭。坐簣床而歎曰：「袁術乃至是乎！」因憤慨結病，歐血死。妻子依故吏廬江太守劉勛。孫策破勳，復見收視，術女入孫權宮，子曜仕吳為郎中。

論曰：「天命符驗，可得而見，未可得而言也。然大致受大福者，歸於信順乎！夫事不以順，雖強力廣謀，不能得也。謀不可得之事，日失忠信，變詐妄生矣。況復苟肆行之，其以欺天乎！雖假符僭稱，歸將安所容哉！

呂布
呂布字奉先，五原九原人也。以弓馬驍武給并州。刺史丁原為騎都尉，原屯河內，以布為主簿，甚見親待。靈帝崩，原受何進召，將兵詣洛陽，為執金吾。會進敗，董卓誘布殺原而併其兵。

卓以布為騎都尉，誓為父子，甚愛信之。稍遷至中郎將，封都亭侯。卓自知凶恣，每懷猜畏，行止常以布自衛。嘗小失卓意，卓拔手戟擲之。布拳捷得免，而改容顧謝，卓意亦解。布由是陰怨於卓。卓又使布守中閤，而私與傅婢情通，益不自安。因往見司徒王允，自陳卓幾見殺之狀。時允與尚書僕射士孫瑞密謀誅卓，因以告布，使為內應。布曰：「如父子何？」曰：「君自姓呂，本非骨肉。今憂死不暇，何謂父子？擲戟之時，豈有父子情也？」布遂許之，乃於門刺殺卓，事已見《卓傳》。允以布為奮威將軍，假節，儀同三司，封溫侯。

允既不赦涼州人，由是卓將李傕等遂相結，還攻長安。布與傕戰，敗，乃將數百騎，以卓頭系馬鞍，走出武關，奔南陽。袁術待之甚厚。布自恃殺卓，有德袁氏，遂恣兵抄掠。術患之。布不安，复去從張楊於河內。時李傕等購募求布急，楊下諸將皆欲圖之。布懼，謂楊曰：「與卿州里，今見殺，其功未必多。不如生賣布，可大得傕等爵寵。」楊以為然。有頃，布得走投袁紹，紹與布擊張燕于常山。燕精兵萬餘，騎數千匹。布常禦良馬，號曰赤菟，能馳城飛塹，與其健將成廉、魏越等數十騎馳突燕陣，一日或至三四，皆斬首而出。連戰十餘日，遂破燕軍。布既恃其功，更請兵於紹，紹不許，而將士多暴橫，紹患之。布不自安，因求還洛陽。紹聽之，承製使領司隸校尉，遣壯士送布而陰使殺之。布疑其圖己，乃使人鼓箏於帳中，潛自遁出。夜中兵起，而布已亡。紹聞，懼為患，募遣追之，皆莫敢逼，遂歸張楊。道經陳留，太守張邈遣使迎之，相待甚厚，臨別把臂言誓。

邈字孟卓，東平人，少以俠聞。初辟公府，稍遷陳留太守。董卓之亂，與曹操共舉義兵。及袁紹為盟主，有驕色，邈正義責之。紹既怨邈，且聞與布厚，乃令曹操殺邈。操不聽，然邈心不自安。興平元年，曹操東擊陶謙，令其將武陽人陳宮屯東郡。宮因說邈曰：「今天下分崩，雄桀並起。君擁十萬之眾，當四戰之地，撫劍顧眄，亦足以為人豪，而反受制，不以鄙乎！今州軍東征，其處空虛，呂布壯士，善虞無前，迎之共據兗州，觀天下形勢，俟時事變通，此亦從橫一時也。」邈從之，遂與弟超及宮等迎布為兗州牧，據濮陽，郡縣皆應之。

曹操聞而引軍擊布，累戰，相持百餘日。是時，旱、蝗，少穀，百姓相食，布移屯山陽。二年間，操复盡收諸城，破布於鉅野，布東奔劉備。邈詣袁術求救，留超將家屬屯雍丘。操圍超數月，屠之，滅其三族。邈未至壽春，為其兵所害。

時，劉備領徐州，居下邳，與袁術相拒於淮上。術欲引布擊備，乃與布書曰：「術舉兵詣闕，未能屠裂董卓。將軍誅卓，為術報恥，功一也。昔金元休南至封丘，為曹操所敗。將軍伐之，令術復明目於遐邇，功二也。術生年以來，不聞天下有劉備，備乃舉兵與術對戰。憑將軍威靈，得以破備，功三也。將軍有三大功在術，術雖不敏，奉以死生。將軍連年攻戰，軍糧苦少，今送米二十萬斛。非唯此止，當駱驛复致。凡所短長亦唯命。 」布得書大悅，即勒兵襲下邳，獲備妻子。備敗走海西，飢困，請降於布。布又恚術運糧不復至，乃具車馬迎備，以為豫州刺史，遣屯小沛。布自號徐州牧。術懼布為己害，為子求婚，布复許之。

術遣將紀靈等步騎三萬以攻備，備求救於布。諸將謂布曰：「將軍常欲殺劉備，今可假手於術。」布曰：「不然。術若破備，則北連太山，吾為在術圍中，不得不救也。」便率步騎千餘，馳往赴之。靈等聞布至，皆斂兵而止。布屯沛城外，遣人招備，並請靈等與共饗飲。布謂靈曰：「玄德，布弟也，為諸君所困，故來救之。布性不喜合鬬，但喜解鬬耳。」乃令軍候植戟於營門，布彎弓顧曰：「諸君觀布謝戟小支，中者當各解兵，不中可留決鬬。」布即一發，正中戟支。靈等皆驚，言「將軍天威也」。明日復歡會，然後各罷。

術遣韓胤以僭號事告布，因求迎婦，布遣女隨之。沛相陳珪恐術報布成姻，則徐、楊合從，為難未已。於是往說布曰：「曹公奉迎天子，輔贊國政，將軍宜與協助同策謀，共存大計。今與袁術結姻，必受不義之名，將有累卵之危矣。」布亦素怨術，而女已在塗，乃追還絕婚，執胤送許，曹操殺之。

陳珪欲使子登詣曹操，布固不許，會使至，拜布為左將軍，布大喜，即聽登行，並令奉章謝恩。登見曹操，因陳布勇而無謀，輕於去就，宜早圖之。操曰：「布狼子野心，誠難久養，非卿莫究其情偽。」即增珪秩中二千石，拜登廣陵太守。臨別，操執登手曰：「東方之事，便以相付。」令陰合部眾，以為內應。始布因登求徐州牧，不得。登還，布怒，拔戟斫机曰：「卿父勸吾協同曹操，絕婚公路。今吾所求無獲，而卿父子並顯重，但為卿所賣耳。」登不為動容，徐對之曰：「登見曹公，言養將軍譬如養虎，當飽其肉，不飽則將噬人。公曰：'不如卿言。譬如養鷹，飢即為用，飽則颺去。'其言如此。」布意乃解。

袁術怒布殺韓胤，遣其大將張勛、橋蕤等與韓暹、楊奉連勢，步騎數万，七道攻布。布時兵有三千，馬四百匹，懼其不敵，謂陳珪曰：「今致術軍，卿之由也，為之奈何？」珪曰：「暹、奉與術，卒合之師耳。謀無素定，不能相維。子登策之，比於連雞，勢不俱棲，立可離也。」布用珪策，與暹、奉書曰：「二將軍親拔大駕，而布手殺董卓，俱立功名，當垂竹帛。今袁術造逆，宜共誅討，奈何與賊還來伐布？可因今者同力破術，為國除害，建功天下，此時不可失也。」又許破術兵，悉以軍資與之。暹、奉大喜，遂共擊勳等於下邳，大破之，生禽橋蕤，餘眾潰走，其所殺傷、墯水死者殆盡。

時，太山臧霸等攻破莒城，許布財幣以相結，而未及送，布乃自往求之。其督將高順諫止曰：「將軍威名宣播，遠近所畏，何求不得，而自行求賂。萬一不克，豈不損邪？」布不從。既至莒，霸等不測往意，固守拒之，無獲而還。順為人清白有威嚴，少言辭，將眾整齊，每戰必克。布性決易，所為無常。順每諫曰：「將軍舉動，不肯詳思，忽有失得，動輒言誤。誤事豈可數乎？」布知其忠而不能從。

建安三年，布遂復從袁術，遣順攻劉備於沛，破之。曹操遣夏侯惇救備，為順所敗。操乃自將擊布，至下邳城下。遺布書，為陳禍福。布欲降，而陳宮等自以負罪於操，深沮其計，而謂布曰：「曹公遠來，勢不能久。將軍若以步騎出屯於外，宮將餘眾閉守於內。若向將軍，宮引兵而攻其背；若但攻城，則將軍救於外。不過旬月，軍食畢盡，擊之可破也。」布然之。布妻曰：「昔曹氏待公檯如赤子，猶舍而歸我。今將軍厚公檯不過於曹氏，而欲委全城，捐妻、子，孤軍遠出乎？若一旦有變，妾豈得為將軍妻哉！」布乃止。而潛遣人求救於袁術，自將千餘騎出。戰敗走還，保城不敢出。術亦不能救。

曹操塹圍之，壅沂、泗以灌其城，三月，上下離心。其將侯成使客牧其名馬，而客策之以叛。成追客得馬，諸將合禮以賀成。成分酒肉，先入詣布而言曰：「蒙將軍威靈，得所亡馬，諸將齊賀，未敢嘗也，故先以奉貢。」布怒曰：「布禁酒而卿等醖釀，為欲因酒共謀布邪？」成忿懼，乃與諸將共執陳宮、高順，率其眾降。布與麾下登白門樓。兵圍之急，令左右取其首詣操。左右不忍，乃下降。布見操曰：「今日已往，天下定矣。」操曰：「何以言之？」布曰：「明公之所患不過於布，今已服矣。令布將騎，明公將步，天下不足定也。」顧謂劉備曰：「玄德，卿為坐上客，我為降虜，繩縛我急，獨不可一言邪？」操笑曰：「縛虎不得不急。 」乃令緩布縛。劉備曰：「不可。明公不見呂布事丁建陽、董太師乎？」操頷之。布目備曰：「大耳兒最叵信！」操謂陳宮曰：「公檯平生自謂智有餘，今意何如？」宮指布曰：「是子不用宮言，以至於此。若見從，未可量也。」操又曰：「奈卿老母何？」宮曰：「老母在公，不在宮也。夫以孝理天下者，不害人之親。」操復曰：「奈卿妻、子何？」宮曰：「宮聞霸王之主，不絕人之祀。」固請就刑，遂出不顧，操為之泣涕。布及宮、順皆縊殺之，傳首許市。

評語
贊曰：焉作庸牧，以希後福。曷云負荷？地墮身逐。術既叨貪，布亦翻覆。


Chinese text: This work was published before January 1, 1923, and is in the
public domain worldwide because the author died at least 100 years ago.
