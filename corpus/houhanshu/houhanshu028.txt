卓茂字子康，南陽宛人也。父祖皆至郡守。茂，元帝時學於長安，事博士江生，習《詩》、《禮》及歷算。究極師法，稱為通儒。性寬仁恭愛。鄉黨故舊，雖行能與茂不同，而皆愛慕欣欣焉。

初辟丞相府史，事孔光，光稱為長者。時嘗出行，有人認其馬。茂問曰：『子亡馬幾何時？』對曰：『月餘日矣。』茂有馬數年，心知其謬，嘿解與之，挽車而去，顧曰：『若非公馬，幸至丞相府歸我。』他日，馬主別得亡者，乃諸府送馬，叩頭謝之。茂性不好爭如此。

後以儒術舉為侍郎，給事黃門，遷密令。勞心諄諄，視人如子，舉善而教，口無惡言，吏人親愛而不忍欺之。人嘗有言部享長受其米肉遺者，茂辟左右問之曰：『亭長為從汝求乎？為汝有事囑之而受乎？將平居自以恩意遺之乎？』人曰：『往遺之耳。』茂曰：『遺之而受，何故言邪？』人曰：『竊聞賢明之君，使人不畏吏，吏不取人。今我畏吏，是以遺之，吏既卒受，故來言耳。』茂曰：『汝為敝人矣。凡人所以貴於禽獸者，以有仁愛，知相敬事也。今鄰裏長老尚致饋遺，此乃人道所以相親，況吏與民乎？吏顧不當乘威力強請求耳。凡人之生，群居雜處，故有經紀禮義以相交接。汝濁不欲修之，寧能高飛遠走，不在人間邪？亭長素善吏，歲時遺之，禮也。』人曰：『茍如此，律何故禁之？』茂笑曰：『律設大法，禮順人情。今我以禮教汝，汝必無怨惡；以律治汝，何所措其手足乎？一門之內，小者可論，大者可殺也。且歸念之！』於是人納其訓，吏懷其恩。初，茂到縣，有所廢置，吏人笑之，鄰城聞者皆蚩其不能。河南郡為置守令，茂不能嫌，理事自若。數年，教化大行，道不拾遺。平帝時，天下大蝗，河南二十餘縣皆被其災，獨不入密縣界。督郵言之，太守不信，自出案行，見乃服焉。

是時，王莽秉政，置大司農六部丞，勸課農桑。遷茂為京部丞，密人老少皆涕泣隨送。及莽居攝，以病免歸郡，常為門下掾祭酒，不肯作職吏。

更始立，以茂為侍中祭酒，從至長安，知更始政亂，以年老乞骸骨歸。

時，光武初即位，先訪求茂，茂詣河陽謁見。乃下詔曰『前密令卓茂，束身自修，執節淳固，誠能為人所不能為。夫名冠天下，當受天下重賞，故武王誅紂，封比幹之墓，表商容之閭。今以茂為太傅，封褒德侯，食邑二千戶，賜幾杖、車馬，衣一襲，絮五百斤。』復以茂長子戎為太中大夫，次子崇為中郎，給事黃門。建武四年，薨，賜棺槨冢地，車駕素服親臨送葬。

子崇嗣，徙封汎鄉侯，官至大司農。崇卒，子棽嗣。棽卒，子嗣。，子隆嗣。永元十五年，隆卒，無子，國除。

初，茂與同縣孔休、陳留蔡勛、安眾劉宣、楚國龔勝、上黨鮑宣六人同誌，不仕王莽時，並名重當時。休字子泉，哀帝初，守新都令。後王莽秉權，休去官歸家。及莽篡位，遣使賫玄纁、束帛，請為國師，遂歐血托病，杜門自絕。光武即位，求休、勛子孫，賜谷以旌顯之。劉宣字子高，安眾侯崇之從弟，知王莽當篡，乃變名姓，抱經書隱避林藪。建武初乃出，光武以宣襲封安眾侯。擢龔勝子賜為上谷太守。勝、鮑宣事在《前書》。勛事在玄孫邕傳。

論曰：建武之初，雄豪方擾，虓呼者連響，嬰城者相望，斯固倥傯不暇給之日。卓茂斷斷小宰，無它庸能，時已七十餘矣，而首加聘命，優辭重禮，其與周、燕之君表閭立館何異哉？於是蘊憤歸道之賓，越關阻，捐宗族，以排金門者眾矣。夫厚性寬中近於仁，犯而不校鄰於恕，率斯道也，怨悔曷其至乎！

魯恭字仲康，扶風平陵人也。其先出於魯頃公，為楚所滅，遷於下邑，因氏焉。世吏二千石，哀、平間，自魯而徙。祖父匡，王莽時，為羲和，有權數，號曰『智囊』。父某。建武初，為武陵太守，卒官。時恭年十二，弟丕七歲，晝夜號踴不絕聲，郡中賻贈無所受，乃歸服喪，禮過成人，鄉裏奇之。十五，與母及丕俱居太學，習《魯詩》，閉戶講誦，絕人間事，兄弟俱為諸儒所稱，學士爭歸之。

太尉趙憙慕其誌，每歲時遣子問以酒糧，皆辭不受。恭憐丕小，欲先就其名，托疾不仕。郡數以禮請，謝不肯應，母強遣之，恭不得已而西，因留新豐教授。建初初，丕舉方正，恭始為郡吏。太傅趙憙聞而辟之。肅宗集諸儒於白虎觀，恭特以經明得召，與其議。

憙復舉恭直言，特詔公車，拜中牟令。恭專以德化為理，不任刑罰，訟人許伯等爭田，累守令不能決，恭為平理曲直，皆退而自責，輟耕相讓。亭長從人借牛而不肯還之，牛主訟於恭。恭召亭長，敕令歸牛者再三，猶不從。恭嘆曰：『是教化不行也。』欲解印綬去。掾史涕泣共留之，亭長乃慚悔，還牛，詣獄受罪，薛貰不問。於是吏人信服。建初七年，郡國螟傷稼，犬牙緣界，不入中牟。河南尹袁安聞之，疑其不實，使仁恕掾肥親往廉之。恭隨行阡陌，俱坐桑下，有雉過，止其傍。傍有童兒，親曰：『兒何不捕之？』兒言：『雉方將雛。』親瞿然而起，與恭訣曰：『所以來者，欲察君之政跡耳。今蟲不犯境，此一異也；化及鳥獸，此二異也；豎子有仁心，此三異也。久留，徒擾賢者耳。』還府，具以狀白安。是歲，嘉禾生恭便坐廷中，安因上書言狀，帝異之。會詔百官舉賢良方正，恭薦中牟名士王方，帝即征方詣公車，禮之與公卿所舉同，方致位侍中。恭在事三年，州舉尤異，會遭母喪去官，吏人思之。

後拜侍禦史。和帝初立，議遣車騎將軍竇憲與征西將軍耿秉擊匈奴，恭上疏諫曰：

陛下親勞聖思，日昊不食，憂在軍役，誠欲以安定北垂，為人除患，定萬世之計也。臣伏獨思之，未見其便。社稷之計，萬人之命，在於一舉。數年以來，秋稼不熟，人食不足，倉庫空虛，國無畜積。會新遭大憂，人懷恐懼。陛下躬大聖之德，履至孝之行，盡諒陰三年，聽於冢宰。百姓闕然，三時不聞警蹕之音，莫不懷思皇皇，若有求而不得。今乃以盛春之月，興發軍役，擾動天下，以事戎夷，誠非所以垂恩中國，改元正時，由內及外也。

萬民者，天之所生。天愛其所生，猶父母愛其子。一物有不得其所者，則天氣為之桀錯，況於人乎？故愛人者必有天報。昔太王重人命而去邠，故獲上天之祐。夫戎狄者，四方之異氣也。蹲夷踞肆，與鳥獸無別。若雜居中國，則錯亂天氣，汙辱善人，是以聖王之制，羈縻不絕而已。

今邊境無事，宜當修仁行義，尚於無為，令家給人足，安業樂產。夫人道乂於下，則陰陽和於上，祥風時雨，覆被遠方，夷狄重譯而至矣。《易》曰：『有孕盈缶，終來有它吉。』言甘雨滿我之缶，誠來有我而吉已。夫以德勝人者昌，以力勝人者亡。今匈奴為鮮卑所殺，遠臧於史侯河西，去塞數千裏，而欲乘其虛耗，利其微弱，是非義之所出也。前太仆祭肜遠出塞外，卒不見一胡而兵已困矣。自山之難，不絕如綖，都護陷沒，士卒死者如積，迄今被其辜毒。孤寡哀思之心未弭，仁者念之，以為累息，奈何復欲襲其跡，不顧患難乎？今始征發，而大司農調度不足，使者在道，分部督趣，上下相迫，民間之急亦已甚矣。三輔、並、涼少雨，麥根枯焦，牛死日甚，此其不合天心之效也。群僚百姓，鹹曰不可，陛下獨奈何以一人之計，棄萬人之命，不恤其言乎？上觀天心，下察人誌，足以知事之得失。臣恐中國不為中國，豈徒匈奴而已哉！惟陛下留聖恩，休罷士卒，以順天心。

書奏，不從。每政事有益於人，恭輒言其便，無所隱諱。

其後拜為《魯詩》博士，由是家法學者日盛。遷侍中，數召宴見，問以得失，賞賜恩禮寵異焉。遷樂安相。是時，東州多盜賊，群輩攻劫，諸郡患之。恭到，重購賞，開恩信，其渠帥張漢等率支黨降，恭上以漢補博昌尉，其餘遂自相捕擊，盡破平之，州郡以安。

永元九年，征拜議郎。八月，飲酎，齋會章臺，詔使小黃門特引恭前。其夜拜侍中，敕使陪乘，勞問甚渥。冬，遷光祿勛，選舉清平，京師貴戚莫能枉其正。十三年，代呂蓋為司徒。十五年，從巡狩南陽，除子撫為郎中，賜駙馬從駕。時弟丕亦為侍中。兄弟父子並列朝廷。後坐事策免。殤帝即位，以恭為長樂衛尉。永初元年，復代梁鮪為司徒。

初，和帝末，下令麥秋得案驗薄刑，而州郡好以苛察為政，因此遂盛夏斷獄。恭上疏諫曰：

臣伏見詔書，敬若天時，憂念萬民，為崇和氣，罪非殊死，且勿案驗。進柔良，退貪殘，奉時令。所以助仁德，順昊天，致和氣，利黎民者也。

舊制至立秋乃行薄刑，自永元十五年以來，改用孟夏，而刺史、太守不深惟憂民息事之原，進良退殘之化，因以盛夏征召農人，拘對考驗，連滯無已。司隸典司京師，四方是則，而近於春月分行諸部，托言勞來貧人，而無隱惻之實，煩擾郡縣，廉考非急，逮捕一人，罪延十數，上逆時氣，下傷農業。案《易》氣月《後》用事。經曰：『後以施令誥四方。』言君以夏至之日，施命令止四方行者，所以助微陰也。行者尚止之，況於逮召考掠，奪其時哉！

比年水旱傷稼，人饑流冗。今始夏，百谷權輿，陽氣胎養之時。自三月以來，陰寒不暖，物當化變而不被和氣。《月令》：『孟夏斷薄刑，出輕系。行秋令則苦雨數來，五谷不熟。』又曰：『仲夏挺重囚，益其食。行秋令則草木零落，人傷於疫。』夫斷薄刑者，謂其輕罪已正，不欲令久系，故時斷之也。臣愚以為今孟夏之制，可從此令，其決獄案考，皆以立秋為斷，以順時節，育成萬物，則天地以和，刑罰以清矣。

初，肅宗時，斷獄皆以冬至之前，自後論者互多駁異。鄧太後詔公卿以下會議，恭議奏曰：

夫陰陽之氣，相扶而行，發動用事，各有時節。若不當其時，則物隨而傷。王者雖質文不同，而茲道無變，四時之政，行之若一。《月令》，周世所造，而所據皆夏之時也，其變者為正朔、服色、犧牲、徽號、器械而已。故曰：『殷因於夏禮，周因於殷禮，所損益可知也。』《易》曰：『潛龍勿用。』言十一月、十二月陽氣潛臧，未得用事。雖煦噓萬物，養其根荄，而猶盛陰在上，地凍水冰，陽氣否隔，閉而成冬。故曰：『履霜堅冰，陰始凝也。馴致其道，至堅冰也。』言五月微陰始起，至十一月堅冰至也。

夫王者之作，因時為法。孝章皇帝深惟古人之道，助三正之微，定律著令，冀承天心，順物性命，以致時雍。然從變改以來，年歲不熟，谷價常貴，人不寧安。小吏不與國同心者，率入十一月得死罪賊，不問曲直，便即格殺，雖有疑罪，不復讞正。一夫籲嗟，王道為虧，況於眾乎？《易》十一月『君子以議獄緩死』。可令疑罪使詳其法，大辟之科，盡冬月乃斷。其立春在十二月中者，勿以報囚如故事。

後卒施行。

恭再在公位，選辟高第，至列卿郡守者數十人。而其耆舊大姓，或不蒙薦舉，至有怨望者。恭聞之，曰：『學之不講，是否憂也。諸生不有鄉舉者乎？』終無所言。恭性謙退，奏議依經，潛有補益，然終不自顯，故不以剛直為稱。三年，以老病策罷。六年，年八十一，卒於家。

以兩子為郎。長子謙，為隴西太守，有名績。謙子旭，官至太仆，從獻帝西入關，與司徒王允同謀共誅董卓。及李傕入長安，旭與允俱遇害。

丕字叔陵，性沈深好學，孳孳不倦，遂杜絕交遊，不答候問之禮。士友常以此短之，而丕欣然自得。遂兼通《五經》，以《魯詩》、《尚書》教授，為當世名儒。後歸郡，為督郵功曹，所事之將，無不師友待之。

建初元年，肅宗詔舉賢良方正，大司農劉寬舉丕。時對策者百有餘人，唯丕在高第，除為議郎，遷新野令。視事期年，州課第一，擢拜青州刺史。務在表賢明，慎刑罰。七年，坐事下獄司寇論。

元和元年征，再遷，拜趙相。門生就學者常百科人，關東號之曰『《五經》復興魯叔陵』。趙王商嘗欲避疾，便時移住學官，丕止不聽。王乃上疏自信，詔書下丕。丕奏曰：『臣聞《禮》，諸侯薨於路寢，大夫卒於嫡室，死生有命，未有逃避之典也。學官傳五帝之道。修先王禮樂教化之處，王欲廢塞以廣遊宴，事不可聽。』詔叢丕言，王以此憚之。其後帝巡狩之趙，特被引見，難問經傳，厚加賞賜。在職六年，嘉瑞屢降，吏人重之。

永元二年，遷東郡太守。丕在二郡，為人修通溉灌，百姓殷富。數薦達幽隱名士。明年，拜陳留太守。視事三期，後坐稟貧人不實，征司寇論。

十一年復征，再遷中散大夫。時，侍中賈逵薦丕道藝深明，宜見任用。和帝因朝會，召見諸儒，丕與侍中賈逵、尚書令黃香等相難數事，帝善丕說，罷朝，特賜冠幘履襪衣一襲。歪因上疏曰：『臣以愚頑，顯備大位，犬馬氣衰，猥得進見，論難於前，無所甄明，衣服之賜，誠為優過。臣聞說經者，傳先師之言，非從己出，不得相讓；相讓則道不明，若規矩權衡之不可枉也。難者必明其據，說者務立其義，浮華無用之言不陳於前，故精思不勞而道術愈章。法異者，各令自說師法，博觀其義。覽詩人之旨意，察《雅》、《頌》之終始，明舜、禹、臯陶之相戒，顯周公、箕子之所陳，觀乎人文，化成天下。陛下既廣納謇謇以開四聰，無令芻蕘以言得罪；既顯巖穴以求仁賢，無使幽遠獨有遺失。』

十三年，遷為侍中，免。

永初二年，詔公卿舉儒術篤學者，大將軍鄧騭舉丕，再遷，復為侍中、左中郎將，再為三老。五年，年七十五，卒於官。

魏霸字喬卿，濟陰句陽人也。世有禮義。霸少喪親，兄弟同居，州裏慕其雍和。

建初中，舉孝廉，八遷，和帝時為巨鹿太守。以簡樸寬恕為政。掾史有過，霸先誨其失，不改者乃罷之。吏或相毀訴，霸輒稱它吏之長，終不及人短，言者懷慚，譖訟遂息。

永元十六年，征拜將作大匠。明年，和帝崩，典作順陵。時盛冬地凍，中使督促，數罰縣吏以厲霸。霸撫循而已，初不切責，而反勞之曰：『令諸卿被辱，大匠過也。』吏皆懷恩，力作倍功。

延平元年，代尹勤為太常。明年，以病致仕，為光祿大夫。永初五年，拜長樂衛尉，以病乞身，復為光祿大夫，卒於官。

劉寬字文饒，弘農華陰人也。父崎，順帝時為司徒。寬嘗行，有人失牛者，乃就寬車中認之。寬無所言，下駕步歸。有頃，認者得牛而送還，叩頭謝曰：『慚負長者，隨所刑罪。』寬曰：『物有相類，事容脫誤，幸勞見歸，何為謝之？』州裏服其不校。

桓帝時，大將軍辟，五遷司徒長史。時、京師地震，特見詢問。再遷，出為東海相。延熹八年，征拜尚書令，遷南陽太守。典歷三郡，溫仁多恕，雖在倉卒，未嘗疾言遽色。常以為『齊之以刑，民免而無恥。』吏人有過，但用蒲鞭罰之，示辱而已，終不加苦。事有功善，推之自下。災異或見，引躬克責。每行縣止息亭傳，輒引學官祭酒及處士諸生執經對講。見父老慰以農裏之言，少年勉以孝悌之訓。人感德興行，日有所化。

靈帝初，征拜太中大夫，傳講華光殿。遷侍中，賜衣一襲。轉屯騎校尉，遷宗正，轉光祿勛。熹平五年，代許訓為太尉。靈帝頗好學藝，每引見寬，常令講經。寬嘗於坐被酒睡伏。帝問：『太尉醉邪？』寬仰對曰：『臣不敢醉，但任重責大，憂心如醉。』帝重其言。

寬簡略嗜酒，不好盥浴，京師以為諺。嘗坐客，遣蒼頭市酒，迂久，大醉而還。客不堪之，罵曰：『畜產。』寬須臾遣人視奴，疑必自殺。顧左右曰：『此人也，罵言畜產，辱熟甚焉！故吾懼其死也。』夫人欲試寬令恚，伺當朝會，裝嚴已訖，使侍婢奉肉羹，翻汙朝衣。婢遽收之，寬神色不異，乃徐言曰：『羹爛汝手？』其性度如此。海內稱為長者。

後以日食策免。拜衛尉。光和二年，復代段颎為太尉。在職三年，以日變免。又拜永樂少府，遷光祿勛。以先策黃巾逆謀，以事上聞，封逯鄉侯六百戶。中平二年卒，時年六十六。贈車騎將軍印綬，位特進，謚曰昭烈侯。子松嗣，官至宗正。

贊曰：卓、魯款款，情愨德滿。仁感昆蟲，愛及胎卵。寬、霸臨政，亦稱優緩。


Chinese text: This work was published before January 1, 1923, and is in the
public domain worldwide because the author died at least 100 years ago.
