世祖光武皇帝諱秀，字文叔，〈禮「祖有功而宗有德」，光武中興，故廟稱世祖。謚法：「能紹前業曰光，克定禍亂曰武。」伏侯《古今注》曰：「秀之字曰茂。伯、仲、叔、季，兄弟之次。長兄伯升，次仲，故字文叔焉。」〉南陽蔡陽人，〈南陽，郡，今鄧州縣也。蔡陽，縣，故城在今隨州棗陽縣西南。〉高祖九世之孫也，出自景帝生長沙定王發。〈長沙，郡，今潭州縣也。〉發生舂陵節侯買，〈舂陵，郷名，本屬零陵泠道縣，在今永州唐興縣北，元帝時徙南陽，仍號舂陵，故城今在隨州棗陽縣東。事具宗室四王傳。〉買生鬱林太守外，〈鬱林，郡，今郴州縣。《前書》曰：「郡守，秦官。秩二千石。景帝更名太守。」〉外生鉅鹿都尉回，〈鉅鹿，郡，今邢州縣也。《前書》曰：「都尉，本郡尉，秦官也。掌佐守，典武職，秩比二千石。景帝更名都尉。」〉回生南頓令欽，〈南頓，縣，屬汝南郡，故城在今陳州項城縣西。《前書》曰：「令、長，皆秦官也。萬戶以上為令，秩千石至六百石；不滿萬戶為長，秩五百石至三百石。」〉欽生光武。光武年九歲而孤，養於叔父良。身長七尺三寸，美須眉，大口，隆準，日角。〈隆，高也。許負云：「鼻頭為準。」鄭玄尚書中候注云：「日角謂庭中骨起，狀如日。」〉性勤於稼穡，〈種曰稼，斂曰穡。〉而兄伯升好俠養士，常非笑光武事田業，比之高祖兄仲。〈仲，郃陽侯喜也，能為產業。見《前書》。〉王莽天鳳中，〈王莽建國六年改為天鳳。〉乃之長安，受尚書，略通大義。〈《東觀記》曰：「受尚書於中大夫廬江許子威。資用乏，與同舍生韓子合錢買驢，令從者僦，以給諸公費。」〉

莽末，天下連歲災蝗，寇盜鋒起。〈言賊鋒銳競起。字或作「蜂」，諭多也。〉地皇三年，〈天鳳六年改為地皇。〉南陽荒饑，〈《韓詩外傳》曰：「一穀不升曰歉，二穀不升曰饑，三穀不升曰饉，四穀不升曰荒，五穀不升曰大侵。」〉諸家賔客多為小盜。光武避吏新野，〈新野屬南陽郡，今鄧州縣。《續漢書》曰：「伯升賔客劫人，上避吏於新野鄧晨家。」〉因賣榖於宛。〈《東觀記》曰：「時南陽旱饑，而上田獨收。」宛，縣，屬南陽郡，故城今鄧州南陽縣也。〉宛人李通等以圖讖說光武云：「劉氏復起，李氏為輔。」〈圖，河圖也。讖，符命之書。讖，驗也。言為王者受命之徵驗也。《易坤靈圖》曰：「漢之臣李陽也。」〉光武初不敢當，然獨念兄伯升素結輕客，必舉大事，且王莽敗亡已兆，天下方亂，遂與定謀，於是乃市兵弩。十月，與李通從弟軼等起於宛，時年二十八。

十一月，有星孛于張。〈《前書》音義曰：「孛星光芒短，蓬然。張，南方宿也。」《續漢志》曰：「張為周地。星孛于張，東南行即翼、軫之分。翼、軫，楚地，是楚地將有兵亂。後一年正月，光武起兵舂陵，攻南陽，斬阜、賜等，殺其士衆數萬人。光武都雒陽，居周地，除穢布新之象。」〉光武遂將賔客還舂陵。時伯升已會衆起兵。初，諸家子弟恐懼，皆亡逃自匿，曰：「伯升殺我」。及見光武絳衣大冠，〈董巴輿服志曰：「大冠者，謂武冠，武官冠之。」《東觀記》曰：「上時絳衣大冠，將軍服也。」〉皆驚曰：「謹厚者亦復為之」，乃稍自安。伯升於是招新市、平林兵，〈新市，縣，屬江夏郡，故城在今郢州富水縣東北。平林，地名，在今隨州隨縣東北。〉與其帥王鳳、陳牧西擊長聚。〈《廣雅》曰：「聚，居也，音慈諭反。」《前書》音義曰：「小於郷曰聚。」〉光武初騎牛，殺新野尉乃得馬。〈《前書》曰，尉，秦官，秩四百石至二百石也。〉進屠唐子郷，〈例曰：「多所誅殺曰屠。」唐子郷有唐子山，在今唐州湖陽縣西南。〉又殺湖陽尉。〈湖陽屬南陽郡，今唐州縣也。《東觀記》曰：「劉終詐稱江夏吏，誘殺之。」〉軍中分財物不均，衆恚恨，欲反攻諸劉。光武斂宗人所得物，悉以與之，衆乃恱。進拔棘陽，〈縣名，屬南陽郡，在棘水之陽，古謝國也，故城在今唐州湖陽縣西北。棘音己力反。〉與王莽前隊大夫甄阜、〈王莽置六隊，郡置大夫一人，職如太守。南陽為前隊，河內為後隊，潁川為左隊，弘農為右隊，河東為兆隊，滎陽為祈隊。隊音遂。〉屬正梁丘賜〈王莽每隊置屬正一人，職如都尉。〉戰於小長安，〈《續漢書》曰淯陽縣有小長安聚，故城在今鄧州南陽縣南。〉漢軍大敗，還保棘陽。

更始元年正月甲子朔，漢軍復與甄阜、梁丘賜戰於沘水西，大破之，斬阜、賜。〈沘水在今唐州沘陽縣南。廬江灊縣亦有沘水，與此別也。沘音比。〉伯升又破王莽納言將軍嚴尤、秩宗將軍陳茂於淯陽，〈《前書》曰，納言，虞官也，掌出納王命，所謂喉舌之官也，歷秦、漢不置，王莽改大司農為之。桓譚新論云莊尤字伯石，此言「嚴」，避明帝諱也。秩宗，虞官也，掌郊廟之事，周謂之宗伯，秦、漢不置，王莽改太常為秩宗，後又典兵，故納言、秩宗皆有將軍號也。淯陽，縣，屬南郡，故城在今鄧州南陽縣南，在淯水之陽。淯音育。〉進圍宛城。

二月辛巳，立劉聖公為天子，以伯升為大司徒，光武為太常偏將軍。〈《前書》曰：「奉常，秦官。景帝更名太常。」應劭漢官儀曰：「欲令國家盛大，社稷常存，故稱太常。」老子曰：「偏將軍處左，上將軍處右。」《東觀記》曰：「時無印，得定武侯家丞印，佩之入朝。」〉

三月，光武別與諸將徇昆陽、定陵、郾，皆下之。〈徇，略也。昆陽、定陵、郾，皆縣名，並屬潁川郡。昆陽故城在今許州葉縣北。郾，今豫州郾城縣也。定陵故城在今郾城西北。郾音於建反。〉多得牛馬財物，糓數十萬斛，轉以饋宛下。莽聞阜、賜死，漢帝立，大懼，遣大司徒王尋、大司空王邑〈王莽時哀章所獻金匱圖有王尋姓名。王邑，王商子，於莽為從父兄弟也。〉將兵百萬，其甲士四十二萬人，五月，到潁川，復與嚴尤、陳茂合。〈潁川，郡，今洛州陽翟縣也。〉初，光武為舂陵侯家訟逋租於尤，尤見而竒之。〈逋，違也。舂陵侯敞即光武季父也。《東觀記》曰：「為季父故舂陵侯詣大司馬府，訟地皇元年十二月壬寅前租二萬六千斛，芻稾錢若干萬。時宛人朱福亦為舅訟租於尤，尤止車獨與上語，不視福。上歸，戲福曰：『嚴公寧視卿邪？』」〉及是時，城中出降尤者言光武不取財物，但會兵計策。尤笑曰：「是美須眉者邪？何為乃如是！」

初，王莽徵天下能為兵法者六十三家數百人，並以為軍吏；選練武衞，招募猛士，〈《說文》曰：「募，廣求之也。」〉旌旗輜重，千里不絕。〈《周禮》曰：「析羽為旌，熊虎為旗。」輜，車名。釋名曰：「輜，廁也。謂軍糧什物雜廁載之。以其累重，故稱輜重。」重音直用反。〉時有長人巨無霸，〈王莽連率韓博上言：「有竒士，長一丈，大十圍，自謂巨無霸，出於蓬萊東南五城西北，詔如海濵，軺車不能載，三馬不能勝，卧則枕鼓，以鐵箸食。」見《前書》。〉長一丈，大十圍，以為壘尉；〈鄭玄注周禮云：「軍壁曰壘。」崔瑗中壘校尉箴曰：「堂堂黃帝，設為壘壁。」尉者主壘壁之事。〉又驅諸猛獸〈「猛」或作「獷」。獷，猛貌也，音古猛反。〉虎豹犀象之屬，以助威武。自秦、漢出師之盛，未甞有也。光武將數千兵，徼之於陽關。〈聚名也。酈元水經注曰：「潁水東南經陽關聚，聚夾潁水相對。」在今洛州陽翟縣西北。〉諸將見尋、邑兵盛，反走，馳入昆陽，皆惶怖，憂念妻孥，〈孥，子也。〉欲散歸諸城。光武議曰：「今兵糓旣少，而外寇彊大，并力禦之，功庶可立；如欲分散，勢無俱全。且宛城未拔，〈謂伯升圍之未拔也。〉不能相救，昆陽即破，一日之閒，諸部亦滅矣。今不同心膽共舉功名，反欲守妻子財物邪？」諸將怒曰：「劉將軍何敢如是！」光武笑而起。會候騎還，言大兵且至城北，軍陳數百里，不見其後。諸將遽相謂曰：「更請劉將軍計之。」光武復為圖畫成敗。諸將憂迫，皆曰「諾」。時城中唯有八九千人，光武乃使成國上公王鳳、廷尉大將軍王常留守，夜自與驃騎大將軍宗佻、〈驃騎大將軍，武帝置，自霍去病始。佻音太堯反。〉五威將軍李軼等十三騎，〈王莽置五威將軍，其衣服依五方之色，以威天下。李軼初起，猶假以為號。〉出城南門，於外收兵。時莽軍到城下者且十萬，光武幾不得出。〈幾音祈。〉旣至郾、定陵，悉發諸營兵，而諸將貪惜財貨，欲分留守之。光武曰：「今若破敵，珍珤萬倍，〈珤，古「寶」字。〉大功可成；如為所敗，首領無餘，何財物之有！」衆乃從。

嚴尤說王邑曰：「昆陽城小而堅，今假號者在宛，亟進大兵〈亟，急也，音紀力反。〉，彼必奔走；宛敗，昆陽自服。」邑曰：「吾昔以虎牙將軍圍翟義，坐不生得，以見責讓。〈翟義字文仲，方進少子，為東郡太守。王莽居攝，義心惡之，乃立東平王雲子信為天子，義自號柱天大將軍，以誅莽。莽乃使孫建、王邑等將兵擊義，破之。義亡，自殺，故坐不生得。坐音才卧反。見《前書》。〉今將百萬之衆，遇城而不能下，何謂邪？」〈「遇」或為「過」。〉遂圍之數十重，列營百數，雲車十餘丈，〈雲車即樓車，稱雲，言其高也，升之以望敵，猶墨子云「公輸般為雲梯之械」。〉瞰臨城中，〈俯視曰瞰，音苦暫反。〉旗幟蔽野，〈《廣雅》曰：「幟，幡也，音熾。」〉埃塵連天，鉦鼓之聲聞數百里。〈《說文》曰：「鉦，鐃也，似鈴。」〉或為地道，衝輣橦城。〈衝，橦車也。詩曰：「臨衝閑閑。」許慎曰：「輣，樓車也。」輣音步耕反。〉積弩亂發，矢下如雨，城中負戶而汲。王鳳等乞降，不許。尋、邑自以為功在漏刻，意氣甚逸。夜有流星墜營中，晝有雲如壞山，當營而隕，不及地尺而散，吏士皆厭伏。〈《續漢志》曰：「雲如壞山，謂營頭之星也。占曰：『營頭之所墜，其下覆軍殺將，血流千里。』」厭音一葉反。〉

六月己卯，光武遂與營部俱進，自將步騎千餘，前去大軍四五里而陳。尋、邑亦遣兵數千合戰。光武奔之，斬首數十級。〈秦法，斬首一，賜爵一級，故因謂斬首為級。〉諸部喜曰：「劉將軍平生見小敵怯，今見大敵勇，甚可怪也，且復居前。請助將軍！」光武復進，尋、邑兵却，諸部共乘之，斬首數百千級。連勝，遂前。時伯升拔宛已三日，而光武尚未知，乃偽使持書報城中，云「宛下兵到」，而陽墯其書。尋、邑得之，不憙。〈憙音許記反。〉諸將旣經累捷，膽氣益壯，無不一當百。光武乃與敢死者三千人，從城西水上衝其中堅，〈敢死謂果敢而死者。凡軍事，中軍將最尊，居中以堅銳自輔，故曰中堅也。〉尋、邑陳亂，乘銳崩之，遂殺王尋。城中亦鼓譟而出，中外合埶，震呼動天地，莽兵大潰，走者相騰踐，奔殪百餘里閒。〈殪，仆也，音於計反。或作「噎」。〉會大雷風，屋瓦皆飛，雨下如注，滍川盛溢，〈水經曰，滍水出南陽魯陽縣西堯山，東南經昆陽城北，東入汝。滍音直理反。〉虎豹皆股戰，士卒爭赴，溺死者以萬數，水為不流。〈數過於萬，故以萬為數。〉王邑、嚴尤、陳茂輕騎乘死人度水逃去。盡獲其軍實輜重，車甲珍寶，不可勝筭，舉之連月不盡，或燔燒其餘。

光武因復徇下潁陽。〈縣名，屬潁川郡，故城在今許州。〉會伯升為更始所害，光武自父城馳詣宛謝。〈父城，縣，古應國也，屬潁川郡，故城在今許州葉縣東北。以伯升見害，心不自安，故謝。〉司徒官屬迎弔光武，光武難交私語，深引過而已。未甞自伐昆陽之功，又不敢為伯升服喪，飲食言笑如平常。更始以是慙，拜光武為破虜大將軍，封武信侯。

九月庚戌，三輔豪桀共誅王莽，傳首詣宛。〈三輔謂京兆、左馮翊、右扶風，共在長安中，分領諸縣。淮南子曰：「智過百人謂之豪。」白虎通云：「賢萬人曰傑。」時城中少年子弟張魚等攻莽於漸臺，商人杜吳殺莽，校尉公賔就斬莽首，將軍申屠建等傳莽首詣宛。〉

更始將北都洛陽，以光武行司隷校尉，使前整修宮府。〈《前書》曰：司隷校尉本周官，武帝初置，持節，從中都官徒千二百人，督大姦猾。後罷其兵，察三輔、三河、弘農。秩比二千石。音義云：「以掌徒隷而巡察，故曰司隷。」〉於是置僚屬，作文移，〈《東觀記》曰「文書移與屬縣」也。〉從事司察，一如舊章。〈《續漢書》曰：「司隷置從事史十二人，秩皆百石，主督促文書，察舉非法。」〉時三輔吏士東迎更始，見諸將過，皆冠幘，〈漢官儀曰：「幘者，古之卑賤不冠者之所服也。」方言曰：「覆髻謂之幘，或謂之承露。」〉而服婦人衣，諸于繡镼，〈《前書》音義曰：「諸于，大掖衣也，如婦人之褂衣。」字書無「镼」字，續漢書作「䘿」，並音其物反。楊雄方言曰：「襜褕，其短者，自關之西謂之『䘪䘿』。」郭璞注云：「俗名䘿掖。」據此，即是諸于上加繡䘿，如今之半臂也。或「繡」下有「擁」字。〉莫不笑之，或有畏而走者。〈《續漢志》曰：「時知者見之，以為服之不中，身之災也，乃奔入邊郡避之。是服妖也。其後更始遂為赤眉所殺。」〉及見司隷僚屬，皆歡喜不自勝。老吏或垂涕曰：「不圖今日復見漢官威儀！」由是識者皆屬心焉。

及更始至洛陽，乃遣光武以破虜將軍行大司馬事。十月，持節北度河，〈漢官儀曰：「太尉，秦官也，武帝更名大司馬。」節，所以為信也，以竹為之，柄長八尺，以旄牛尾為其眊三重。馮衍與田邑書曰：「今以一節之任，建三軍之威，豈特寵其八尺之竹，犛牛之尾哉！」《續漢志》曰：「更始時，南方有童謠云：『諧不諧，在赤眉；得不得，在河北。』後更始為赤眉所殺，是不諧也；光武由河北而興，是得之也。」〉鎮慰州郡。所到部縣，輒見二千石、長吏、三老、官屬，下至佐史，〈二千百謂郡守也。長吏謂縣令長及丞尉也。三老者，郷官也。高祖置。《前書》曰：「舉人年五十已上，有修行能帥衆者，置以為三老，每郷一人；擇郷三老為縣三老，與令長丞尉以事相敎，復其傜戍。」《續漢志》曰「每刺史皆有從事史、假佐，每縣各置諸事曹史」也。〉考察黜陟，如州牧行部事。〈漢初遣丞相史分刺州，武帝改置刺史，察州，秩六百石。成帝更名牧，秩二千石。漢官典儀曰「刺史行郡國，省察政敎，黜陟能不，斷理冤獄」也。〉輒平遣囚徒，除王莽苛政，〈《說文》曰：「苛，小草也。」言政令繁細。禮記曰：「苛政猛於虎。」〉復漢官名。吏人喜恱，爭持牛酒迎勞。

進至邯鄲，〈縣名，屬趙國，今洺州縣也。《前書》音義：「邯，山名；鄲，盡也。邯山至此而盡。城郭字皆從邑，因以名焉。」〉故趙繆王子林〈繆王，景帝七代孫，名元。《前書》曰，元坐殺人，為大鴻臚所奏。謚曰繆，音謬。《東觀記》曰「林」作「臨」字。〉說光武曰：「赤眉今在河東，但決水灌之，百萬之衆可使為魚。」〈赤眉賊帥樊崇等恐其衆與王莽兵亂，皆朱其眉以相別，故曰赤眉。《續漢書》曰：「是時上平河北，過邯鄲，林進見，言赤眉可破。上問其故，對曰：『河水從列人北流；如決河水灌之，皆可令為魚。』上不然之。」列人，縣，故城在今洺州肥郷縣東北。〉光武不荅，去之真定。〈縣名，屬真定國，今恒州縣也。〉林於是乃詐以卜者王郎為成帝子子輿，〈《前書》曰，立國將軍孫建奏云「不知何一男子遮臣車前，自稱漢氏劉子輿，成帝下妻子也，劉氏當復」。故郎因而稱之。〉十二月，立郎為天子，都邯鄲，遂遣使者降下郡國。

二年正月，光武以王郎新盛，乃北徇薊。〈縣名，屬涿郡，今幽州縣也。本字從「契」從「邑」，見說文。〉王郎移檄購光武十萬戶，〈《說文》曰：「檄，以木簡為書，長尺二寸。謂之檄，以徵召也。」又曰：「以財有所求曰購。」魏武奏事曰：「若有急，即插以雞羽，謂之羽檄。」〉而故廣陽王子劉接〈廣陽王名嘉，武帝五代孫。〉起兵薊中以應郎，城內擾亂，轉相驚恐，言邯鄲使者方到，二千石以下皆出迎。於是光武趣駕南轅，〈趣，急也，讀曰促。〉晨夜不敢入城邑，舍食道傍。至饒陽，〈縣名，屬安平國，在饒河之陽，故城在今瀛州饒陽縣東北。〉官屬皆乏食。光武乃自稱邯鄲使者，入傳舍。〈客館也。傳音知戀反，下同。〉傳吏方進食，從者飢，爭奪之。傳吏疑其偽，乃椎鼓數十通，〈椎音直追反。〉紿言邯鄲將軍至，〈紿，言欺誑也，音殆。〉官屬皆失色。光武升車欲馳；旣而懼不免，徐還坐，曰：「請邯鄲將軍入。」乆乃駕去。傳中人遙語門者閉之。門長曰：「天下詎可知，而閉長者乎？」遂得南出。晨夜兼行，蒙犯霜雪，〈蒙，冒也。〉天時寒，面皆破裂。至呼沱河，〈《山海經》云：「太戲之山，滹沱之水出焉。」在今代州繁畤縣東，流經定州深澤縣東南，即光武所度處，今俗猶謂之危度口。臣賢案：呼沱河舊在饒陽南，至魏太祖曹操因饒河故瀆決，令北注新溝水，所以今在饒陽縣北。〉無船，適遇冰合，得過，〈《續漢書》曰：「時冰滑馬僵，乃各以囊盛沙，布冰上度焉。」〉未畢數車而陷。進至下博城西，〈下博，縣，屬信都國。在博水之下，故曰下博。故城在今兾州下博縣南。〉遑惑不知所之。有白衣老父在道旁，〈老父蓋神人也，今下博縣西猶有祠堂。〉指曰：「努力！信都郡為長安守，去此八十里。」〈信都郡，今兾州也。〉光武即馳赴之，信都太守任光開門出迎。世祖因發旁縣，得四千人，先擊堂陽、貰縣，皆降之。〈堂陽及貰並屬鉅鹿郡。堂陽在堂水之陽，今兾州縣，故城在今兾州鹿城縣西南。貰音時夜反。〉王莽和成卒正邳彤亦舉郡降。〈《東觀記》曰：「王莽分鉅鹿為和成郡。」卒正，職如太守。〉又昌城人劉植，宋子人耿純，〈昌城，縣，屬信都國，故城在今兾州西北。宋子，縣，屬鉅鹿郡，故城在今趙州平棘縣北。〉各率宗親子弟，據其縣邑，以奉光武。於是北降下曲陽，〈縣名，屬鉅鹿郡。常山郡有上曲陽，故此言下。〉衆稍合，樂附者至有數萬人。

復北擊中山，〈中山，國，一名中人亭，故城在今定州唐縣東北。張曜中山記曰：「城中有山，故曰中山。」〉拔盧奴。〈縣名，屬中山國，故城在今定州安喜縣。水經注曰：「縣有黑水故池，水黑曰盧，不流曰奴，因以為名。」〉所過發奔命兵，〈《前書》音義曰：「舊時郡國皆有材官、騎士，若有急難，權取驍勇者聞命奔赴，故謂之『奔命』。」〉移檄邊部，共擊邯鄲，郡縣還復響應。南擊新市、真定、元氏、防子，皆下之，〈新市，縣，屬鉅鹿郡，故城在今恒州東北。元氏、房子，屬常山郡，並今趙州縣也。防與房古字通用。〉因入趙界。

時王郎大將李育屯柏人，〈縣名，屬趙國，今邢州縣，故城在縣之西北。〉漢兵不知而進，前部偏將朱浮、鄧禹為育所破，亡失輜重。光武在後聞之，收浮、禹散卒，與育戰於郭門，大破之，盡得其所獲。育還保城，攻之不下，於是引兵拔廣阿。〈縣名，屬鉅鹿郡，故城在今趙州象城縣西北。〉會上谷太守耿況、漁陽太守彭寵〈上谷，郡，故城在今媯州懷戎縣。漁陽，郡，在漁水之陽，今幽州縣。〉各遣其將吳漢、寇恂等將突騎來助擊王郎，〈突騎，言能衝突軍陣。〉更始亦遣尚書僕射謝躬討郎，〈漢官儀曰：「尚書四員，武帝置，成帝加一為五。有常侍曹尚書，主丞相御史事；二千石尚書，主刺史、二千石事；戶曹尚書，主人庶上書事；主客尚書，主外國四夷事；成帝加三公尚書，主斷獄事。僕射，秦官也。僕，主也。古者重武事，每官必有主射以督課之。」謝躬為尚書僕射。〉光武因大饗士卒，遂東圍鉅鹿。王郎守將王饒堅守，月餘不下。郎遣將倪宏、劉奉〈倪音五兮反。〉率數萬人救鉅鹿，光武逆戰於南䜌，〈縣名，屬鉅鹿郡，故城在今邢州柏人縣東北。左傳齊國夏伐晉取欒，即其地也。其後南徙，故加「南」。今俗謂之倫城，聲之轉也。䜌音力全反。〉斬首數千級。四月，進圍邯鄲，連戰破之。五月甲辰，拔其城，誅王郎。收文書，得吏人與郎交關謗毀者數千章。光武不省，會諸將軍燒之，曰：「令反側子自安。」〈反側，不安也。詩國風曰：「展轉反側。」〉

更始遣侍御史持節立光武為蕭王，〈蕭，縣，屬沛郡，今徐州縣也。《續漢書》曰：「更始使侍御史黃黨封上為蕭王。」〉悉令罷兵詣行在所。〈蔡邕獨斷曰：「天子以四海為家，故謂所居為行在所。」〉光武辭以河北未平，不就徵。自是始貳於更始。〈貳，離異也。〉

是時長安政亂，四方背叛。梁王劉永擅命睢陽，〈縣名，屬梁郡，今宋州也。擅，專也。〉公孫述稱王巴蜀，〈蜀有巴郡，故緫言之。〉李憲自立為淮南王，〈淮南，郡，今壽州也。〉秦豐自號楚黎王，〈習鑿齒襄陽記曰：「秦豐，黎丘郷人。黎丘楚地，故稱楚黎王。」黎丘故城在今襄州率道縣北。〉張步起琅邪，〈郡有琅邪山，故城，今海州朐山縣東北。〉董憲起東海，〈郡名，今海州縣。〉延岑起漢中，〈郡名，故城在今梁州南鄭縣東北。〉田戎起夷陵，〈縣名，屬南郡。有夷山，故曰夷陵，今硤州縣也，故城在今縣西北。〉並置將帥，侵略郡縣。又別號諸賊銅馬、大肜、高湖、重連、鐵脛、大搶、尤來、上江、青犢、五校、檀郷、五幡、五樓、富平、獲索等，〈諸賊或以山川土地為名，或以軍容彊盛為號。銅馬賊帥東山荒禿、上淮況等，大肜渠帥樊重，尤來渠帥樊崇，五校賊帥高扈，檀郷賊帥董次仲，五樓賊帥張文，富平賊帥徐少，獲索賊帥古師郎等，並見東觀記。〉各領部曲，〈《續漢志》曰：「大將軍營有五部，部三校尉。部下有曲，曲有軍候一人。」〉衆合數百萬人，所在寇掠。

光武將擊之，先遣吳漢北發十郡兵。幽州牧苗曾不從，漢遂斬曾而發其衆。秋，光武擊銅馬於鄡，〈縣名，屬鉅鹿郡，故城在今兾州鹿城縣東。鄡音苦堯反。竹書紀年曰：「衞鞅封于鄡。」臣賢案：下文云「吳漢將突騎來會清陽」，又「追至館陶」，並與鄡相近。俗本多誤作「鄔」，而蕭該音一古反，云屬太原郡，臧矜音作鄢，一建反，云屬襄陽郡，並誤也。〉吳漢將突騎來會清陽。〈縣名，屬清河郡，今貝州縣，故城在州西北。〉賊數挑戰，〈挺身獨戰也，古謂之致師，見左傳。挑音徒了反。〉光武堅營自守；有出鹵掠者，輒擊取之，〈鹵與虜同。郭璞注爾雅曰：「掠，奪取也。」〉絕其粮道。積月餘日，賊食盡，夜遁去，追至館陶，大破之。〈館陶，縣，屬魏郡，今魏州縣。〉受降未盡，而高湖、重連從東南來，與銅馬餘衆合，光武復與大戰於蒲陽，悉破降之，封其渠帥為列侯。〈《前書》音義曰「蒲陽山，蒲水所出」，在今定州北平縣西北。本或作「滿陽」。渠，大也。尚書：「殲厥渠魁。」列侯即徹侯也。稱列者，言見序列也。〉降者猶不自安，光武知其意，勑令各歸營勒兵，乃自乘輕騎按行部陳。降者更相語曰：「蕭王推赤心置人腹中，安得不投死乎！」〈投死猶言致死。〉由是皆服。悉將降人分配諸將，衆遂數十萬，故關西號光武為「銅馬帝」。赤眉別帥與大肜、青犢十餘萬衆在射犬，〈《續漢志》曰野王縣有射犬聚，故城在今懷州武德縣北也。〉光武進擊，大破之，衆皆散走。使吳漢、岑彭襲殺謝躬於鄴。

青犢、赤眉賊入函谷關，攻更始。〈函谷，谷名，因谷以名關。舊在弘農湖城縣西，《前書》楊僕為樓船將軍，有功，恥居關外，武帝乃為徒於新安。故關在今洛州新安縣之東。〉光武乃遣鄧禹率六裨將引兵而西，以乘更始、赤眉之亂。時更始使大司馬朱鮪、舞陰王李軼等屯洛陽，〈舞陰，縣，屬南陽郡，故城在今唐州沘陽縣西北。〉光武亦令馮異守孟津以拒之。〈孔安國注尚書云：「孟，地名，在洛北，都道所湊，古今以為津。」論衡曰：「武王伐紂，八百諸侯同於此盟，故曰盟津。」俗名治戍津，今河陽縣津也。〉

建武元年春正月，平陵人方望〈平陵，昭帝陵也，因以為縣，故城在今咸陽縣西北。〉立前孺子劉嬰為天子，〈平帝崩，王莽立楚孝王孫廣戚侯顯子嬰為孺子。莽篡位，廢為定安公。〉更始遣丞相李松擊斬之。

光武北擊尤來、大搶、五幡於元氏，追至右北平，連破之。〈北平，縣，屬中山國，今易州永樂縣也。臣賢案：東觀記、續漢書並無「右」字，此加「右」，誤也。營州西南別有右北平郡故城，非此地。〉又戰於順水北，〈酈元水經注云：「徐水經北平縣故城北，光武追銅馬、五幡，破之於順水，即徐水之別名也。」在今易州。本或作「慎」者，誤也。〉乘勝輕進，反為所敗。賊追急，短兵接，〈短兵謂刀劔也。楚辭曰：「車錯轂兮短兵接。」〉光武自投高岸，遇突騎王豐，下馬授光武，光武撫其肩而上，顧笑謂耿弇曰：「幾為虜嗤。」弇頻射却賊，得免。士卒死者數千人，散兵歸保范陽。〈縣名，在范水之陽，屬涿郡，故城在今易州易縣東南。〉軍中不見光武，或云已歿，〈《東觀記》曰：「上已乘王豐小馬先到矣，營門不覺。」〉諸將不知所為。吳漢曰：「卿曹努力！〈曹，輩也。〉王兄子在南陽，何憂無主？」〈兄子謂伯升子章及興也。〉衆恐懼，數日乃定。賊雖戰勝，而素懾大威，〈懾，懼也，音之涉反。〉客主不相知，夜遂引去。大軍復進至安次，〈縣名，屬勃海郡，今幽州縣也，故城在縣東。〉與戰，破之，斬首三千餘級。賊入漁陽，乃遣吳漢率耿弇、陳俊、馬武等十二將軍追戰于潞東，〈潞，縣名，屬漁陽郡，今幽州縣也。有潞水，因以為名。蕭該音義云：「潞屬上黨。」臣賢案：潞與漁陽相接，言上黨潞者非也。〉及平谷，大破滅之。〈平谷，縣，屬漁陽郡，故城在今潞縣北。〉

朱鮪遣討難將軍蘇茂攻溫，〈今洛州縣。〉馮異、寇恂與戰，大破之，斬其將賈彊。

於是諸將議上尊號。馬武先進曰：「天下無主。如有聖人承敝而起，雖仲尼為相，孫子為將，猶恐無能有益。反水不收，後悔無及。〈言早當即尊位以定衆心，今執謙退，失於事機也。孫子名武，吳王闔閭將，善用兵，有兵法十三篇。反音翻。〉大王雖執謙退，柰宗廟社稷何！冝且還薊即尊位，乃議征伐。今此誰賊而馳騖擊之乎？」〈誰謂未有主也。《前書》音義曰：「直騁曰馳，亂馳曰騖。」〉光武驚曰：「何將軍出是言？可斬也！」武曰：「諸將盡然。」光武使出曉之，〈使曉諭諸將。〉乃引軍還至薊。

夏四月，公孫述自稱天子。

光武從薊還，過范陽，命收葬吏士。至中山，諸將復上奏曰：「漢遭王莽，宗廟廢絕，豪傑憤怒，兆人塗炭。〈《尚書》曰：「人墜塗炭。」孔安國注云：「若陷泥墜火，無救之者。」〉王與伯升首舉義兵，更始因其資以據帝位，而不能奉承大統，敗亂綱紀，盜賊日多，羣生危蹙。〈蹙，迫也，音子六反。〉大王初征昆陽，王莽自潰；後拔邯鄲，北州弭定；參分天下而有其二，跨州據土，帶甲百萬。言武力則莫之敢抗，論文德則無所與辭。臣聞帝王不可以乆曠，天命不可以謙拒，惟大王以社稷為計，萬姓為心。」光武又不聽。

行到南平棘，〈縣名，屬常山郡，今趙州縣，故城在縣南。〉諸將復固請之。光武曰：「寇賊未平，四面受敵，何遽欲正號位乎？諸將且出。」耿純進曰：「天下士大夫捐親戚，弃土壤，從大王於矢石之閒者，其計固望其攀龍鱗，附鳳翼，以成其所志耳。〈楊雄法言曰：「攀龍鱗，附鳳翼，巽以揚之。」〉今功業即定，天人亦應，而大王留時逆衆，不正號位，純恐士大夫望絕計窮，則有去歸之思，無為乆自苦也。大衆一散，難可復合。時不可留，衆不可逆。」純言甚誠切，光武深感，曰：「吾將思之。」

行至鄗，〈縣名，今趙州高邑縣也。鄗音火各反。〉光武先在長安時同舍生彊華〈《續漢書》曰：「彊華，潁川人也。」彊音其兩反。〉自關中奉赤伏符，曰「劉秀發兵捕不道，四夷雲集龍鬬野，四七之際火為主」。〈四七，二十八也。自高祖至光武初起，合二百二十八年，即四七之際也。漢火德，故火為主也。〉羣臣因復奏曰：「受命之符，〈謂彊華奉赤伏符也。〉人應為大，萬里合信，不議同情，周之白魚，曷足比焉？〈尚書中候曰「武王伐紂，度孟津，中流白魚躍入王舟，長三尺，赤文有字，告以伐紂之意」也。〉今上無天子，海內淆亂，符瑞之應，昭然著聞，冝荅天神，以塞羣望。」光武於是命有司設壇場於鄗南千秋亭五成陌。〈壇謂築土，場謂除地。秦法，十里一亭。南北為阡，東西為陌。其地在今趙州柏郷縣。水經注曰，亭有石壇，壇有圭頭碑，其陰云常山相隴西狄道馮龍所造。壇廟之東，枕道有兩石翁仲，南北相對焉。〉

六月己未，即皇帝位。燔燎告天，〈天高不可達，故燔柴以祭之，庶高煙上通也。《爾雅》云：「祭天曰燔柴。」燔音煩。燎音力弔反。〉禋于六宗，〈精意以享謂之禋。《續漢志》：「平帝元始中，謂六宗為易卦六子之氣，水、火、雷、風、山、澤也。光武中興，遵而不改。至安帝即位。初改六宗為天地四方之宗，祠於洛陽之北，戌亥之地。」〉望於羣神。〈山林川谷能興致雲雨者皆曰神。不可徧至，故望而祭之。《尚書》曰：「望于山川，徧于羣神。」〉其祝文曰：「皇天上帝，后土神祇，眷顧降命，屬秀黎元，屬音燭。為人父母，秀不敢當。羣下百辟，〈詩大雅曰：「百辟卿士。」鄭玄注云：「百辟，畿內諸侯也。」〉不謀同辭，咸曰：『王莽篡位，秀發憤興兵，破王尋、王邑於昆陽，誅王郎、銅馬於河北，平定天下，海內蒙恩。上當天地之心，下為元元所歸。』〈元元謂黎庶也。元元由言喁喁，可矜怜之辭也。〉讖記曰：『劉秀發兵捕不道，卯金修德為天子。』〈卯金，劉字也。《春秋演孔圖》曰：「卯金刀名劉，為赤帝後，次代周。」〉〈秀猶固辭，至于再，至于三。羣下僉曰：『皇天大命，不可稽留。』敢不敬承。」於是建元為建武，大赦天下，改鄗為高邑。〉

是月，赤眉立劉盆子為天子。

甲子，前將軍鄧禹擊更始定國公王匡於安邑，大破之，〈安邑，縣，屬河東郡，今蒲州縣也。〉斬其將劉均。

秋七月辛未，拜前將軍鄧禹為大司徒。丁丑，以野王令王梁為大司空。〈野王，縣，屬河內郡，故城在今懷州。時據赤伏符文，故從縣宰而超拜之，事具梁傳。〉壬午，以大將軍吳漢為大司馬，偏將軍景丹為驃騎大將軍，大將軍耿弇為建威大將軍，偏將軍蓋延為虎牙大將軍，偏將軍朱祐為建義大將軍，中堅將軍杜茂為大將軍。

時宗室劉茂自號「厭新將軍」，〈王莽號新室，言欲厭勝之。〉率衆降，封為中山王。

己亥，幸懷。〈縣名，屬河內郡，故城在今懷州武陟縣西。天子所行必有恩幸，故稱幸。〉遣耿弇率彊弩將軍陳俊軍五社津，〈《水經注》曰：「鞏縣北有五社津，一名土社津。有山臨河，其下有穴，潛通淮浦。有渚，謂之鮪渚。」呂覽云「武王伐紂至鮪水」，即此地。〉備滎陽以東。使吳漢率朱祐及廷尉岑彭、〈《前書》「廷尉，秦官」也。聽獄必質於朝廷，與衆共之。尉，平也，故稱廷尉。〉執金吾賈復、〈《前書》曰：「中尉，秦官，武帝改為執金吾。」吾，禦也，掌執兵革以禦非常。〉揚化將軍堅鐔等十一將軍〈鐔音徒南反。〉圍朱鮪於洛陽。

八月壬子，祭社稷。癸丑，祠高祖、太宗、世宗於懷宮。進幸河陽。更始廩丘王田立降。〈廩丘，縣，屬東郡，城在今濮州雷澤縣北也。〉

九月，赤眉入長安，更始奔高陵。辛未，詔曰：〈《漢制度》曰：「帝之下書有四：一曰策書，二曰制書，三曰詔書，四曰誡勑。策書者，編簡也，其制長二尺，短者半之，篆書，起年月日，稱皇帝，以命諸侯王。三公以罪免亦賜策，而以隷書，用尺一木，兩行，唯此為異也。制書者，帝者制度之命，其文曰制詔三公，皆璽封，尚書令印重封，露布州郡也。詔書者，詔，告也，其文曰告某官云，如故事。誡勑者，謂勑刺史、太守，其文曰有詔勑某官。它皆倣此。」〉「更始破敗，棄城逃走，妻子裸袒，流宂道路。〈冗音人勇反。冗，散也。〉朕甚愍之。今封更始為淮陽王。〈淮陽，郡，故城在今陳州宛丘縣西南。〉吏人敢有賊害者，罪同大逆。」

甲申，以前高密令卓茂為太傅。〈高密，縣，屬高密國，今密州縣，故城在今縣之西南。卓以平帝時為密令，故曰「前」。〉

辛卯，朱鮪舉城降。

冬十月癸丑，車駕入洛陽，幸南宮却非殿，遂定都焉。〈蔡質《漢典職儀》曰：「南宮至北宮，中央作大屋，複道，三道行，天子從中道，從官夾左右，十步一衞。兩宮相去七里。」又洛陽宮閣名有却非殿。臣賢案：俗本或作「御北殿」者，誤。〉

遣岑彭擊荊州羣賊。

十一月甲午，幸懷。

劉永自稱天子。

十二月丙戌，至自懷。

赤眉殺更始，而隗嚻據隴右，盧芳起安定。〈郡名，今涇州縣。〉破虜大將軍叔壽擊五校賊於曲梁，戰歿。〈曲梁屬廣平國，今洺州縣也。〉

二年春正月甲子朔，日有食之。〈《續漢志》曰：「在危八度。虛、危，齊地。賊張步擁兵據齊，至五年乃破。」〉大司馬吳漢率九將軍擊檀郷賊於鄴東，大破降之。庚辰，封功臣皆為列侯，大國四縣，餘各有差。下詔曰：「人情得足，苦於放縱，快須臾之欲，忘慎罰之義。〈《尚書》曰：「罔不明德慎罰，亦克用勸。」孔安國注云「慎刑罰，亦能用勸善」也。〉惟諸將業遠功大，誠欲傳於無窮，冝如臨深淵，如履薄冰，戰戰慄慄，日慎一日。〈《太公金匱》曰：「黃帝居人上，惴惴若臨深淵；舜居人上，矜矜如履薄冰；禹居人上，慄慄如不滿日。敬勝怠則吉，義勝欲則昌，日慎一日，壽終無殃。」〉其顯效未詶，名籍未立者，大鴻臚趣上，〈《續漢志》曰：「大鴻臚，卿一人，中二千石，掌諸王入朝及拜諸侯封者。」趣音促。〉朕將差而錄之。」博士丁恭議曰：「古帝王封諸侯不過百里，〈《史記》太史公曰：「武王、成、康所封數百，而同姓五十，地不過百里。」〉故利以建侯，取法於雷，〈易屯卦震下坎上，震為雷，初九曰「利建侯」，又曰「震驚百里」，故封諸侯地方百里，以法雷也。〉強榦弱枝，所以為治也。今封諸侯四縣，不合法制。」帝曰：「古之亡國，皆以無道，未甞聞功臣地多而滅亡者。」乃遣謁者即授印綬，〈《前書》曰：「謁者，秦官，掌賔讚受事，員七十人，秩比六百石。」中興但三十人。蔡質《典職儀》曰：「皆選儀容端正，任奉使者。」《前書》曰：「諸侯王，金璽盭綬。列侯，金印紫綬。」盭音戾，草名也。似艾，可染綠，因以名綬也。〉策曰：「在上不驕，高而不危；制節謹度，滿而不溢。敬之戒之。傳爾子孫，長為漢藩。」〈藩，屏也。言建諸侯所以為國之藩蔽也。詩大雅曰：「四國于藩。」〉

壬午，更始復漢將軍鄧曅、輔漢將軍于匡降，皆復爵位。

壬子，起高廟，建社稷於洛陽，立郊兆于城南，始正火德，色尚赤。〈《漢禮制度》曰：「人君之居，前有朝，後有寢。終則制廟以象朝，後制寢以象寢。光武都洛陽，乃合高祖以下至平帝為一廟，藏十一帝主於其中。元帝次當第八，光武第九，故立元帝為祖廟，後遵而不改。」《續漢志》曰：「立社稷於洛陽，在宗廟之右，皆方壇，四面及中各依方色，無屋，有牆門而已。」白虎通曰：「天子之壇方五丈，諸侯之壇半天子之壇。社者，土也，人非土不立，非穀不食，故封土立社，示有土也。稷者，五穀之長，得陰陽中和之氣，故祭之也。」《續漢書》曰：「制郊兆於洛陽城南七里，為壇，八陛，中又為重壇，天地位皆在壇上。其外壇上為五帝位，青帝位在甲寅，赤帝位在丙巳，黃帝位在丁未，白帝位在庚申，黑帝位在壬亥。其外為壝，重營皆紫，以象紫宮。營有通道以為門，日月在營內南道，日在東，月在西。北斗在北道之西。外營、中營凡千五百一十四神，高皇帝配食焉。北郊在洛陽城北四里，方壇，四陛。地祇位南面，西上；高皇后配，西面，皆在壇上；地理羣后從食，皆在壇下；中岳在末；四岳各依其方，淮、海俱在東，河在西，濟在北，江在南，餘山川各如其方。」漢初土德，色尚黃，至此始明火德，妃幟尚赤，服色於是乃正。〉

是月，赤眉焚西京宮室，發掘園陵，〈園謂塋域，陵謂山墳。〉寇掠關中。大司徒鄧禹入長安，遣府掾奉十一帝神主，納於高廟。〈《漢官儀》曰：「司徒府掾屬三十一人，秩千石。」十一帝謂高祖至平帝。神主，以木為之，方尺二寸，穿中央，達四方。天子主長尺二寸，諸侯主長一尺，虞主用桑。練主用栗。衞宏舊漢儀曰：「已葬，收主，為木函，藏廟太室中西壁坎中，去地六尺一寸，祭則立主於坎下。」〉

真定王楊、臨邑侯讓謀反，〈楊，景帝七代孫。讓即楊弟。〉遣前將軍耿純誅之。

二月己酉，幸修武。〈縣名，屬河內郡，本殷之甯邑。韓詩外傳曰：「武王伐紂，勒兵於甯，改曰修武。」今懷州縣也。〉

大司空王梁免。壬子，以太中大夫宋弘為大司空。

遣驃騎大將軍景丹率征虜將軍祭遵等二將軍擊弘農賊，破之，因遣祭遵圍蠻中賊張滿。〈蠻中，聚名，故戎蠻子國，在今汝州西南，俗謂之麻城。〉

漁陽太守彭寵反，攻幽州牧朱浮於薊。

延岑自稱武安王於漢中。

辛卯，至自修武。

三月乙未，大赦天下，詔曰：「頃獄多冤人，用刑深刻，朕甚愍之。孔子云：『刑罰不中，則民無所措手足。』〈《論語》之文。〉其與中二千石、諸大夫、博士、議郎議省刑法。」

遣執金吾賈復率二將軍擊更始郾王尹遵，破降之。〈「遵」或作「尊」。〉

驍騎將軍劉植擊密賊，戰歿。〈密，縣，屬河南郡，今洛州縣。〉

遣虎牙大將軍蓋延率四將軍伐劉永。夏四月，圍永於睢陽。更始將蘇茂殺淮陽太守潘蹇而附劉永。

甲午，封叔父良為廣陽王，兄子章為太原王，章弟興為魯王，舂陵侯嫡子祉為城陽王。〈城陽，國，故城在今沂州臨沂縣南。〉

五月庚辰，封更始元氏王歙為泗水王，〈泗水，國，今兌州縣也。〉故真定王楊子得為真定王，周後姬常為周承休公。〈武帝封周後姬嘉為周子南君，成帝封姬延為周承休公，常即延之後。承休所封，故城在今汝州東北。〉

癸未，詔曰：「民有嫁妻賣子欲歸父母者，恣聽之。敢拘執，論如律。」

六月戊戌，立貴人郭氏為皇后，子彊為皇太子，大赦天下。增郎、謁者、從官秩各一等。〈《前書》曰：「郎官掌守門戶，出充車騎。有議郎、中郎、侍郎、郎中，秩六百石已下。」〉丙午，封宗子劉終為淄川王。〈淄川，國，今淄州縣。〉

秋八月，帝自將征五校。丙辰，幸內黃，〈縣名屬魏郡，今相州縣。〉大破五校於羛陽，降之。〈羛陽，聚名，屬魏郡，故城在今相州堯城縣東。諸本有作「茀」者，誤也。左傳云：「晉荀盈如齊逆女，還，卒於戲陽。」杜預注云：「內黃縣北有戲陽城。」戲與羛同，音許冝反。〉

遣游擊將軍鄧隆救朱浮，與彭寵戰於潞，隆軍敗績。

蓋延拔睢陽，劉永奔譙。〈今亳州縣。〉

破虜將軍鄧奉據淯陽反。

九月壬戌，至自內黃。

驃騎大將軍景丹薨。

延岑大破赤眉於杜陵。〈縣名，屬京兆，周之杜伯國，在今萬年縣東南。〉

關中饑，民相食。

冬十一月，以廷尉岑彭為征南大將軍，率八將軍討鄧奉於堵郷。〈《水經注》曰：「堵水南經小堵郷。」在今唐州方城縣。堵音者。〉

銅馬、青犢、尤來餘賊共立孫登為天子於上郡。〈《春秋保乾圖》曰：「賊臣起，名孫登，巧用法，多技方。」蓋立以應之。上郡故城在今涇州上縣東南。〉登將樂玄殺登，以其衆五萬餘人降。

遣偏將軍馮異代鄧禹伐赤眉。

使太中大夫伏隆持節安輯青徐二州，招張步降之。〈《爾雅》曰：「輯，和也。」音集。〉

十二月戊午，詔曰：「惟宗室列侯為王莽所廢，先靈無所依歸，朕甚愍之。其並復故國。若侯身已歿，屬所上其子孫見名尚書，封拜。」〈屬所謂侯子孫所屬之郡縣也。錄其見名上於尚書，封拜之。〉

是歲，蓋延等大破劉永於沛西。〈沛，今徐州縣也。〉初，王莽末，天下旱蝗，黃金一斤易粟一斛；至是野穀旅生，〈旅，寄也。不因播種而生，故曰旅。今字書作穭，音呂，古字通。〉麻尗尤盛，野蠶成繭，被於山阜，人收其利焉。

三年春正月甲子，以偏將軍馮異為征西大將軍，杜茂為驃騎大將軍，大司徒鄧禹及馮異與赤眉戰於回溪，〈溪名也，俗名回坑，在今洛州永寧縣東。〉禹、異敗績。

征虜將軍祭遵破蠻中，斬張滿。

辛巳，立皇考南頓君已上四廟。

壬午，大赦天下。

閏月乙巳，大司徒鄧禹免。

馮異與赤眉戰於崤底，大破之，〈崤，山名；底，阪也。一名嶔岑山，在今洛州永寧縣西北。〉餘衆南向冝陽，〈縣名，屬弘農郡，韓國都也，故城在今洛州福昌縣東韓城是也。〉帝自將征之。己亥，幸冝陽。甲辰，親勒六軍，大陳戎馬，大司馬吳漢精卒當前，中軍次之，驍騎、武衞分陳左右。赤眉望見震怖，遣使乞降。丙午，赤眉君臣面縛，〈面，偝也。謂反偝而縛之。〉奉高皇帝璽綬，〈蔡邕《獨斷》曰：「皇帝六璽，皆玉螭虎紐，文曰『皇帝行璽』、『皇帝之璽』、『皇帝信璽』、『天子行璽』、『天子之璽』、『天子信璽』，皆以武都紫泥封之。」《玉璽譜》曰：「傳國璽是秦始皇初定天下所刻，其玉出藍田山，丞相李斯所書，其文曰『受命于天，旣壽永昌』。高祖至霸上，秦王子嬰獻之。至王莽篡位，就元后求璽，不與，以威逼之，乃出璽投地。璽上螭一角缺。及莽敗，李松持璽詣宛上更始；更始敗，璽入赤眉；劉盆子旣敗，以奉光武。」〉詔以屬城門校尉。〈《前書》曰「城門校尉，掌京師城門屯兵，秩比二千石」也。〉戊申，至自冝陽，己酉，詔曰：「羣盜縱橫，賊害元元，盆子竊尊號，亂惑天下。朕奮兵討擊，應時崩解，十餘萬衆束手降服，先帝璽綬歸之王府。斯皆祖宗之靈，士人之力，朕曷足以享斯哉！〈享，當也。〉其擇吉日祠高廟，賜天下長子當為父後者爵，人一級。」

二月己未，祠高廟，受傳國璽。

劉永立董憲為海西王，〈海西，縣，屬琅邪郡。〉張步為齊王。步殺光祿大夫伏隆而反。

幸懷。遣吳漢率二將軍擊青犢於軹西，大破降之。〈軹，縣，屬河內郡，故城在今洛州濟源縣東南。〉

三月壬寅，以大司徒司直伏湛為大司徒。〈《續漢志》曰：「光武即位，依武帝故事置司徒司直，建武十一年省。」〉

彭寵陷薊城，寵自立為燕王。

帝自將征鄧奉，幸堵陽。夏四月，大破鄧奉於小長安，斬之。

馮異與延岑戰於上林，破之。〈關中上林苑也。〉

吳漢率七將軍與劉永將蘇茂戰於廣樂，大破之。〈廣樂地闕，今宋州虞城縣有長樂故城，蓋避隋煬帝諱。〉虎牙大將軍蓋延圍劉永於睢陽。

五月己酉，車駕還宮。

乙卯晦，日有食之。〈《續漢志》曰：「日在柳十四度。柳，河南也。時樊崇謀作亂，其七月伏誅。」〉

六月壬戌，大赦天下。

耿弇與延岑戰於穰，大破之。〈穰，縣，屬南陽郡，今鄧州縣。〉

秋七月，征南大將軍岑彭率三將軍伐秦豐，戰於黎丘，大破之，獲其將蔡宏。

庚辰，詔曰：「吏不滿六百石，下至墨綬長、相，有罪先請。〈《續漢志》曰：「縣大者置令一人，千石；其次置長，四百石；小者三百石。侯國之相亦如之。皆掌理人，並秦制。」〉男子八十以上，十歲以下，及婦人從坐者，自非不道，詔所名捕，皆不得繫。〈詔書有名而特捕者。〉當驗問者即就驗。女徒雇山歸家。」〈《前書》音義曰：「令甲：女子犯徒遣歸家，每月出錢雇人於山伐木，名曰雇山。」〉

蓋延拔睢陽，獲劉永，而蘇茂、周建立永子紆為梁王。

冬十月壬申，幸舂陵，祠園廟，因置酒舊宅，大會故人父老。〈光武舊宅在今隨州棗陽縣東南。宅南二里有白水焉，即張衡所謂「龍飛白水」也。〉十一月乙未，至自舂陵。

涿郡太守張豐反。〈涿郡故城在今幽州范陽縣。〉

是歲，李憲自稱天子。西州大將軍隗嚻奉奏。〈時鄧禹承制命嚻為西州大將軍，專制涼州、朔方事。〉建義大將軍朱祐率祭遵與延岑戰於東陽，斬其將張成。〈東陽，聚名也，故城在今鄧州南。臨淮郡復有東陽縣，非此地也。〉

四年春正月甲申，大赦天下。

二月壬子，幸懷。壬申，至自懷。

遣右將軍鄧禹率二將軍與延岑戰於武當，破之。〈武當，縣，屬南陽郡，有武當山，今均州縣也。〉

夏四月丁巳，幸鄴。己巳，進幸臨平。〈縣名，屬鉅鹿郡，故城在今定州鼓城縣東南。〉

遣大司馬吳漢擊五校賊於箕山，大破之。〈吳漢傳曰東郡箕山。〉

五月，進幸元氏。辛巳，進幸盧奴。

遣征虜將軍祭遵率四將軍討張豐於涿郡，斬豐。

六月辛亥，車駕還宮。

七月丁亥，幸譙。遣捕虜將軍馬武、偏將軍王霸圍劉紆於垂惠。〈垂惠，聚名，在今亳州山桑縣西北，一名禮城。〉

董憲將賁休以蘭陵城降，憲圍之。〈《前書》曰賁赫。賁音肥，今姓作賁，音奔。蘭陵，縣，屬東海郡，故城在今沂州丞縣東。〉虎牙大將軍蓋延率平狄將軍龐萌救賁休，不克，蘭陵為憲所陷。

秋八月戊午，進幸壽春。〈今壽州縣。〉

太中大夫徐惲擅殺臨淮太守劉度，惲坐誅。

遣揚武將軍馬成率三將軍伐李憲。九月，圍憲於舒。〈縣名，故城在今廬州廬江縣西。〉

冬十月甲寅，車駕還宮。

太傅卓茂薨。

十一月丙申，幸宛。遣建義大將軍朱祐率二將軍圍秦豐於黎丘。十二月丙寅，進幸黎丘。

是歲，征西大將軍馮異與公孫述將程焉戰於陳倉，破之。

五年春正月癸巳，車駕還宮。

二月丙午，大赦天下。

捕虜將軍馬武、偏將軍王霸拔垂惠。

乙丑，幸魏郡。〈今相州也。〉

壬申，封殷後孔安為殷紹嘉公。〈成帝封孔吉為殷紹嘉公，安即吉之裔也。〉

彭寵為其蒼頭所殺，漁陽平。〈秦呼人為黔首。謂奴為蒼頭者，以別於良人也。〉

大司馬吳漢率建威大將軍耿弇擊富平、獲索賊於平原，大破降之。〈平原，郡，今德州縣也。〉復遣耿弇率二將軍討張步。

三月癸未，徙廣陽王良為趙王，始就國。

平狄將軍龐萌反，殺楚郡太守孫萌而東附董憲。

遣征南大將軍岑彭率二將軍伐田戎於津郷，大破之。〈南郡有津郷，故城在今荊州江陵縣東。〉

夏四月，旱，蝗。

河西大將軍竇融始遣使貢獻。

五月丙子，詔曰：「乆旱傷麥，秋種未下，朕甚憂之。將殘吏未勝，獄多冤結，元元愁恨，感動天氣乎？其令中都官、三輔、郡、國出繫囚，〈《前書》音義曰：「中都官謂京師諸官府也。國謂諸侯王國也。」〉罪非犯殊死一切勿案，〈殊死謂斬刑。殊，絕也。左傳曰：「斬其木而弗殊。」一切謂權時，非乆制也。並見《前書》音義。〉見徒免為庶人。務進柔良，退貪酷，各正厥事焉。」〈臣賢案：范曄序例云「帝紀略依春秋，唯孛彗、日食、地震書，餘悉備於志」。流俗本於此下多有「甲申，白虹見，南北竟天」者，誤。它皆放此。〉

六月，建義大將軍朱祐拔黎丘，獲秦豐；而龐萌、蘇茂圍桃城。〈任城國有桃聚，故城在今兖州任城縣北。〉帝時幸蒙，〈縣名，屬梁國，故城在今宋州北。〉因自將征之。先理兵任城，乃進救桃城，大破萌等。

秋七月丁丑，幸沛，祠高原廟。〈《前書》音義曰：「原，再也。」謂已立廟，更立者為原。〉詔修復西京園陵。進幸湖陵，征董憲。〈湖陵，縣，屬山陽郡，故城在今兖州方與縣東，一名湖陸。〉又幸蕃，〈縣名，屬魯國，故城在今徐州滕縣。蕃音皮。〉遂攻董憲於昌慮，大破之。〈昌慮，縣，屬東海郡，故城在今徐州滕縣東南。古邾國之濫邑也。左傳曰「邾庶其以濫來奔」，即此地。〉

八月己酉，進幸郯，〈縣名，屬東海郡，故城在今泗州下邳縣東北。郯音談。〉留吳漢攻劉紆、董憲等，車駕轉徇彭城、下邳。吳漢拔郯，獲劉紆，漢進圍董憲、龐萌於朐。〈縣名，屬東海郡，故城在今海州朐山縣西。音其于反。〉

冬十月，還，幸魯，使大司空祠孔子。

耿弇等與張步戰於臨淄，大破之。〈臨淄，今青州縣。〉帝幸臨淄，進幸劇。〈縣名，故城在今青州壽光縣南，故紀國城也。〉張步斬蘇茂以降，齊地平。

初起太學。〈陸機《洛陽記》曰：「太學在洛陽城故開陽門外，去宮八里，講堂長十丈，廣三丈。」〉車駕還宮，幸太學，賜博士弟子各有差。

十一月壬寅，大司徒伏湛免，尚書令侯霸為大司徒。

十二月，盧芳自稱天子於九原。〈縣名，屬五原郡，故城在今勝州銀成縣。〉

西州大將軍隗嚻子恂入侍。

交阯牧鄧讓率七郡太守遣使奉貢。〈交阯，郡，今交州縣也。南濵大海。《輿地志》云：「其夷足大指開析，兩足並立，指則相交。」阯與趾同，古字通。應劭《漢官儀》曰：「始開北方，遂交於南，為子孫基阯也。」七郡謂南海、蒼梧、鬱林、合浦、交阯、九真、日南，並屬交州，見續漢書。〉

詔復濟陽二年傜役。〈濟陽，縣，故城在今曹州冤句縣西南。皇考南頓君初為濟陽令，以哀帝建平元年帝生於濟陽宮，故復之。《前書》音義曰：「復謂除其賦役也。復音福。」〉

是歲，野穀漸少，田𠭇益廣焉。


Chinese text: This work was published before January 1, 1923, and is in the
public domain worldwide because the author died at least 100 years ago.
