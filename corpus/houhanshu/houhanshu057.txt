李恂
李恂字叔英，安定臨涇人也。少習韓詩，[一]教授諸生常數百人。太守穎川李鴻請署功曹，未及到，而州闢為從事。會鴻卒，恂不應州命，而送鴻喪還鄉里。既葬，留起頤墳，持喪三年。　　注[一]韓嬰所傳詩也。

辟司徒桓虞府。後拜侍御史，持節使幽州，宣佈恩澤，慰撫北狄，所過皆圖寫山川、屯田、聚落百餘卷，悉封奏上，肅宗嘉之。拜兗州刺史。以清約率下，常席羊皮，服布被。遷張掖太守，有威重名。時大將軍竇憲將兵屯武威，天下州郡遠近莫不修禮遺，恂奉公不阿，為憲所奏免。

後復征拜謁者，使持節領西域副校尉。西域殷富，多珍寶，諸國侍子及督使賈胡[一]數遺恂奴婢、宛馬、金銀、香罽之屬，一無所受。[二]北匈奴數斷西域車師、伊吾，隴沙以西使命不得通，[三]恂設購賞，遂斬虜帥，縣首軍門。自是道路夷清，威恩並行。　　注[一]督使，主蕃國之使也。賈胡，胡之商賈也。

注[二]袁山松書曰：「西域出諸香、石蜜。」罽，織毛為布者。

注[三]前書曰：「車師前國王居交河城。」伊吾故城在今瓜州晉昌縣北。廣志曰：「流沙在玉門關外，東西數百里，有三斷名曰三隴也。」

遷武威太守。後坐事免，步歸鄉里，潛居山澤，結草為廬，獨與諸生織席自給。

會西羌反畔，恂到田舍，為所執獲。羌素聞其名，放遣之。恂因詣洛陽謝。時歲荒，司空張敏、司徒魯恭等各遣子饋糧，悉無所受。徙居新安關下，拾橡實以自資。[一]年九十六卒。　　注[一]橡，櫟實也。武帝元鼎三年徙函谷關於新安也。

陳禪
陳禪字紀山，巴郡安漢人也。仕郡功曹，舉善黜惡，為邦內所畏。察孝廉，州辟治中從事。[一]時刺史為人所上受納臧賂，禪當傳考，[二]無它所繼，但持喪斂之具而已。及至，笞掠無筭，五毒畢加，禪神意自若，辭對無變，事遂散釋。車騎將軍鄧騭聞其名而辟焉，舉茂才。時漢中蠻夷反畔，以禪為漢中太守。

夷賊素聞其聲，實時降服。遷左馮翊，入拜諫議大夫。　　注[一]續漢志曰，每州有持中從事也。

注[二]傳謂逮捕而考之也。

永寧元年，西南夷撣國王[一]獻樂及幻人，能吐火，自支解，易牛馬頭。明年元會，作之於庭，安帝與腢臣共觀，大奇之。禪獨離席舉手大言曰：「昔齊魯為夾谷之會，齊作侏儒之樂，仲尼誅之。[二]又曰：『放鄭聲，遠佞人。』[三]帝王之庭，不宜設夷狄之技。」尚書陳忠劾奏禪曰：「古者合歡之樂舞於堂，四夷之樂陳於門，故詩云『以雅以南，□任朱離』。[四]今撣國越流沙，踰縣度，[五]　　萬里貢獻，非鄭□之聲，佞人之比，而禪廷訕朝政，[六]請劾禪下獄。」有詔勿收，左轉為玄菟候城障尉，[七]詔「敢不之官，上妻子從者名」。禪既行，朝廷多訟之。會北匈奴入遼東，追拜禪遼東太守。胡憚其威強，退還數百里。禪不加兵，但使吏卒往曉慰之，單于隨使還郡。禪於學行禮，為說道義以感化之。

單于懷服，遺以胡中珍貨而去。　　注[一]撣音徒丹反。

注[二]家語曰，魯定公與齊侯會於夾谷，孔子攝相事。齊奏中宮之樂，倡優侏儒戲於前。孔子趨曰：「匹夫而侮諸侯，罪應誅。」於是斬侏儒，手足異處。

注[三]論語孔子之言。

注[四]詩小雅鼓鐘之詩曰：「以雅以南，以鑰不僭。」薛君云：「南夷之樂曰南。

四夷之樂唯南可以和於雅者，以其人聲音及鑰不僭差也。」周禮，鞮鞻氏掌四夷之樂。鄭玄注云：「東方曰韎，南方曰任，西方曰朱離，北方曰禁。」毛詩無「韎任朱離」之文，蓋見齊、魯之詩也，今亡。韎音昧。禮記曰，九夷、八蠻、六戎、五狄來朝，立於明堂四門之外也。

注[五]前書西域傳曰：「縣度者，山名也。溪谷不通，以繩索相引而度，去陽關五千八百八十里。」

注[六]訕，謗也。

注[七]候城，縣，在遼東。

及鄧騭誅廢，禪以故吏免。復為車騎將軍閻顯長史。順帝即位，遷司隸校尉。

明年，卒於官。

子澄，有清名，官至漢中太守。

禪曾孫寶，亦剛壯有禪風，為州別駕從事，顯名州裡。

龐參
龐參字仲達，河南緱氏人也。初仕郡，未知名，河南尹龐奮見而奇之，舉為孝廉，拜左校令。坐法輸作若盧。[一]　　注[一]若盧，獄名。

永初元年，涼州先零種羌反畔，遣車騎將軍鄧騭討之。參於徒中使其子俊上書曰：「方今西州流民擾動，而征發不絕，水潦不休，地力不復。[一]重之以大軍，疲之以遠戍，農功消於轉運，資財竭於征發。田疇不得墾闢，禾稼不得收入，搏手困窮，無望來秋。[二]百姓力屈，不復堪命。臣愚以為萬里運糧，遠就羌戎，不若總兵養觿，以待其疲。車騎將軍騭宜且振旅，留征西校尉任尚使督涼州士民，轉居三輔。休徭役以助其時，止煩賦以益其財，令男得耕種，女得織□，[三]然後畜精銳，乘懈沮，出其不意。攻其不備，則邊人之仇報，奔北之恥雪矣。」書奏，會御史中丞樊准上疏薦參曰：「臣聞鷙鳥累百，不如一鶚。[四]　　昔孝文皇帝悟馮唐之言，而赦魏尚之罪，使為邊守，匈奴不敢南向。[五]夫以一臣之身，折方面之難者，選用得也。臣伏見故左校令河南龐參，勇謀不測，卓爾奇偉，高才武略，有魏尚之風。前坐微法，輸作經時。今羌戎為患，大軍西屯，臣以為如參之人，宜在行伍。惟明詔采前世之舉，觀魏尚之功，免赦參刑，以為軍鋒，必有成效，宣助國威。」鄧太后納其言，即擢參於徒中，召拜謁者，使西督三輔諸軍屯，而征鄧騭還。　　注[一]言其耗損，不復於舊。

注[二]兩手相搏，言無計也。

注[三]□音如深反。杜預注左傳云：「織□，織繒布也。」

注[四]前書鄒陽諫吳王之辭也。鶚，大鵰也。

注[五]前書馮唐謂文帝曰：「臣聞魏尚為雲中守，匈奴遠避，不近雲中之塞。上功莫府，一言不相應，文吏以法繩之。愚以為陛下法太明而賞太輕。」文帝悅，是日令唐持節赦魏尚，復以為雲中守也。

四年，羌寇轉盛，兵費日廣，且連年不登，谷石萬餘。參奏記於鄧騭曰：「比年羌寇特困隴右，供徭賦役為損日滋，官負人責數十億萬。[一]今復募發百姓，調取谷帛，衒賣什物，以應吏求。外傷羌虜，內困徵賦。[二]遂乃千里轉糧，遠給武都西郡。塗路傾阻，難勞百端，疾行則鈔暴為害，遲進則谷食稍損，運糧散於曠野，牛馬死於山澤。縣官不足，輒貸於民。民已窮矣，將從誰求？名救金城，而實困三輔。三輔既困，還復為金城之禍矣。參前數言宜□西域，乃為西州士大夫所笑。今苟貪不毛之地，營恤不使之民，[三]暴軍伊吾之野，以慮三族之外，[四]果破涼州，禍亂至今。夫拓境不寧，無益於強；多田不耕，何救饑敝！故善為國者，務懷其內，不求外利；務富其民，不貪廣土。三輔山原曠遠，民庶稀疏，故縣丘城，可居者多。[五]今宜徙邊郡不能自存者，入居諸陵，田戍故縣。孤城絕郡，以權徙之；轉運遠費，聚而近之；徭役煩數，休而息之。此善之善者也。」騭及公卿以國用不足，欲從參議，觿多不同，乃止。　　注[一]責音側懈反。

注[二]為羌寇所傷也。

注[三]恤，憂也。不使之人謂戎虜凶獷，不堪為用。

注[四]言勞師救遠，以為親戚之憂慮。

注[五]丘，空也。

拜參為漢陽太守。郡人任棠者，有奇節，隱居教授。參到，先候之。棠不與言，但以薤一大本，水一盂，置戶屏前，自抱孫兒伏於戶下。主簿白以為倨。參思其微意，良久曰：「棠是欲曉太守也。水者，欲吾清也。拔大本薤者，欲吾擊強宗也。抱兒當戶，欲吾開門恤孤也。」於是歎息而還。參在職，果能抑強助弱，以惠政得民。

元初元年，遷護羌校尉，畔羌懷其恩信。明年，燒當羌種號多等皆降，始復得還都令居，通河西路。[一]時先零羌豪僭號北地，詔參將降羌及湟中義從胡七千人，[二]與行征西將軍司馬鈞期會北地擊之。參於道為羌所敗。既已失期，乃稱病引兵還，坐以詐疾征下獄，校書郎中馬融上書請之曰：「伏見西戎反畔，寇鈔五州，陛下愍百姓之傷痍，哀黎元之失業，單竭府庫以奉軍師。昔周宣獫狁侵鎬及方，[三]孝文匈奴亦略上郡，而宣王立中興之功，文帝建太宗之號。

非惟兩主有明叡之姿，抑亦扞城有虓虎之助，[四]是以南仲赫赫，列在周詩，亞夫赳赳，載於漢策。[五]竊見前護羌校尉龐參，文武昭備，智略弘遠，既有義勇果毅之節，兼以博雅深謀之姿。又度遼將軍梁慬，前統西域，勤苦數年，還留三輔，功□克立，閒在北邊，單于降服。今皆幽囚，陷於法網。

昔荀林父敗績於邲，晉侯使復其位；[六]孟明視喪師於崤，秦伯不替其官。[七]　　故晉景並赤狄之土，秦穆遂霸西戎。[八]宜遠覽二君，使參、慬得在寬宥之科，誠有益於折衝，毗佐於聖化。」書奏，赦參等。　　注[一]令居，縣，屬金城郡。令音零。

注[二]湟，水名，今在鄯州。

注[三]詩小雅六月之詩曰：「侵鎬及方，至於涇陽。」鄭玄注云：「鎬、方皆北方地名。」

注[四]詩曰：「公侯干城。」又曰：「闞如虓虎。」干，扞也。虓虎，怒貌也。

注[五]詩曰：「赫赫南仲，薄伐西戎。」周亞夫為漢將。赳赳，武貌。

注[六]左傳曰，晉荀林父及楚師戰於邲，晉師敗績。林父請死，晉侯欲許之。

士貞子諫曰：「不可。夫其敗也，如日月之食，何損於明？」晉侯使復其位。

注[七]左傳曰，晉敗秦師於崤，獲百里孟明視，後赦而歸之。秦伯曰：「孤之罪也。」不替孟明。

注[八]左傳曰，晉荀林父敗赤狄，遂滅之。晉侯賞林父狄臣千室，亦賞士貞子瓜衍之縣，曰：「吾獲狄土，子之功也。」又曰：「秦伯伐晉，遂霸西戎，用孟明也。」

後以參為遼東太守。永建元年，遷度遼將軍。四年，入為大鴻臚。尚書僕射虞詡薦參有宰相器能，*(順帝時)*以為太尉，錄尚書事。是時三公之中，參名忠直，數為左右所陷毀，以所舉用忤帝旨，司隸承風案之。時當會茂才孝廉，參以被奏，稱疾不得會。上計掾廣漢段恭因會上疏曰：「伏見道路行人，農夫織婦，皆曰『太尉龐參，竭忠盡節，徒以直道不能曲心，孤立腢邪之閒，自處中傷之地』。臣猶冀在陛下之世，當蒙安全，而復以讒佞傷毀忠正，此天地之大禁，人主之至誡。

昔白起賜死，諸侯酌酒相賀；季子來歸，魯人喜其紓難。[一]夫國以賢化，君以忠安。今天下鹹欣陛下有此忠賢，願卒寵任，以安社稷。」書奏，詔即遣小黃門視參疾，太醫致羊酒。　　注[一]紓，緩也。季子，魯公子季友也。閔公之時，國家多難，以季子忠賢，故請齊侯復之。公羊傳曰：「季子來歸。其言季子何？賢也。言其來歸何？喜之也。」

後參夫人疾前妻子，投於井而殺之。參素與洛陽令祝良不平，[一]良聞之，率吏卒入太尉府案實其事，乃上參罪，遂因災異策免。有司以良不先聞奏，輒折辱宰相，坐系詔獄。良能得百姓心，洛陽吏人守闕請代其罪者，日有數千萬人，詔乃原刑。　　注[一]謝承書曰「良字邵平，長沙人。聰明博學有才幹，以廉平見稱」也。

陽嘉四年，復以參為太尉。永和元年，以久病罷，卒於家。

陳龜
陳龜字叔珍，上黨泫氏人也。[一]家世邊將，便習弓馬，雄於北州。　　注[一]泫氏故城，今澤州高平縣也。泫音公玄反。

龜少有志氣。永建中，舉孝廉，五遷五原太守。永和五年，拜使匈奴中郎將。

時南匈奴左部反亂，龜以單于不能制下，外順內畔，促令自殺，坐征下獄免。

後再遷，拜京兆尹。時三輔強豪之族，多侵枉小民。龜到，厲威嚴，悉平理其怨屈者，郡內大悅。

會羌胡寇邊，殺長吏，驅略百姓。桓帝以龜世諳邊俗，拜為度遼將軍。龜臨行，上疏曰：「臣龜蒙恩累世，馳騁邊垂，雖展鷹犬之用，頓斃胡虜之庭，魂骸不返，薦享狐狸，猶無以塞厚責，荅萬分也。*(至)*臣*[至]*頑駑，器無鈆刀一割之用，過受國恩，榮秩兼優，生年死日，永懼不報。臣聞三辰不軌，擢士為相；

蠻夷不恭，拔卒為將。臣無文武之才，而忝鷹揚之任，[一]上籩聖*(朝)**[明]*，下懼素餐，[二]雖歿軀體，無所云補。今西州邊鄙，土地塉埆，[三]鞍馬為居，射獵為業，男寡耕稼之利，女乏機杼之饒，守塞候望，懸命鋒鏑，聞急長驅，去不圖反。自頃年以來，匈奴數攻營郡，[四]殘殺長吏，侮略良細。戰夫身膏沙漠，居人首繫馬鞍。或舉國掩戶，盡種灰滅，孤兒寡婦，號哭空城，野無青草，室如懸磬。[五]雖含生氣，實同枯朽。往歲并州水雨，災螟互生，稼穡荒耗，租更空闕。[六]老者慮不終年，少壯懼於困□。陛下以百姓為子，品庶以陛下為父，焉可不日□勞神，[七]垂撫循之恩哉！唐堯親捨其子以禪虞舜者，是欲民遭聖君，不令遇惡主也。[八]故古公杖策，其民五倍；[九]　　文王西伯，天下歸之。[一０]豈復輿金輦寶，以為民惠乎！近孝文皇帝感一女子之言，除肉刑之法，[一一]體德行仁，為漢賢主。陛下繼中興之統，承光武之業，臨朝聽政，而未留聖意。且牧守不良，或出中官，懼逆上旨，取過目前。

呼嗟之聲，招致災害，胡虜凶悍，因衰緣隙。而令倉庫單于豺狼之口，功業無銖兩之□，皆由將帥不忠，聚奸所致。前涼州刺史祝良，初除到州，多所糾罰，太守令長，貶黜將半，政未踰時，功□卓然。實應賞異，以勸功能，改任牧守，去斥奸殘。又宜更選匈奴烏桓護羌中郎將校尉，簡練文武，授之法令，除並涼二州今年租更，寬赦罪隸，埽除更始。則善吏知奉公之佑，惡者覺營私之禍，胡馬可不窺長城，塞下無候望之患矣。」帝覺悟，乃更選幽、井刺史，自營郡太守都尉以下，多所革易，下詔「為陳將軍除並、涼一年租賦，以賜吏民」。龜既到職，州郡重足震慄，鮮卑不敢近塞，省息經用，歲以億計。[一二]　　注[一]詩曰「維師尚父，時惟鷹揚」也。

注[二]素，空也。無功受祿為素餐。

注[三]埆音覺，又音確，謂薄土也。

注[四]謂郡有屯兵者，即護羌校尉屯金城，烏桓校尉屯上谷之類。

注[五]左傳曰：「室如懸磬，野無青草。」言其屋居如磬之懸，下無所有。

注[六]更謂卒更錢也。

注[七]書曰「文王至於日中□，不遑暇食」也。

注[八]史記曰「堯知子丹朱不肖，不足授天下，乃推授舜。*[授舜]*則天下得其利而丹朱病，授丹朱則天下病而丹朱得其利。堯曰：『終不以天下之病而利一人。』卒授舜以天下」也。

注[九]帝王世紀曰「古公但甫，是為太王，為百姓所附。狄人攻之，事之以皮幣玉帛，不能免焉。王遂杖策而去，踰梁山，止於岐山之陽，邑於周地。豳人從者如歸巿，一年成邑，二年成都，三年五倍其初」也。

注[一０]帝王世紀曰西伯至仁，百姓襁負而至。

注[一一]女子即太倉令淳于公之女緹縈也。事見前書。

注[一二]經，常也。

大將軍梁冀與龜素有隙，譖其沮毀國威，挑取功譽，[一]不為胡虜所畏。坐征還，遂乞骸骨歸田裡。復征為尚書。冀暴虐日甚，龜上疏言其罪狀，請誅之。

帝不省。自知必為冀所害，不食七日而死。西域胡夷，並、涼民庶，鹹為舉哀，吊祭其墓。　　注[一]挑取猶獨取也。獨取其名，如挑戰之義。

橋玄
橋玄字公祖，梁國睢陽人也。七世祖仁，從同郡戴德學，著禮記章句四十九篇，號曰「橋君學」。成帝時為大鴻臚。祖父基，廣陵太守。父肅，東萊太守。

玄少為縣功曹。時豫州刺史周景行部到梁國，玄謁景，因伏地言陳相羊昌罪惡，乞為部陳從事，[一]窮案其奸。景壯玄意，署而遣之。玄到，悉收昌賓客，具考臧罪。昌素為大將軍梁冀所厚，冀為馳檄救之。景承旨召玄，玄還檄不發，案之益急。昌坐檻車征，玄由是著名。　　注[一]部猶領也。

舉孝廉，補洛陽左尉。[一]時梁不疑為河南尹，玄以公事當詣府受對，恥為所辱，□官還鄉里。後四遷為齊相，坐事為城旦。刑竟，征，再遷上谷太守，又為漢陽太守。時上邽令皇甫禎有臧罪，玄收考髡笞，死於冀巿，[二]一境皆震。

郡人上邽姜岐，守道隱居，名聞西州。玄召以為吏，稱疾不就。玄怒，□督郵尹益逼致之，曰：「岐若不至，趣嫁其母。」[三]益固爭不能得，遽曉譬岐。岐堅臥不起。郡內士大夫亦競往諫，玄乃止。時頗以為譏。後謝病免，復公車征為司徒長史，拜將作大匠。　　注[一]左部尉也。

注[二]冀，縣名，屬漢陽郡。

注[三]趣音促。

桓帝末，鮮卑、南匈奴及高句驪嗣子伯固並畔，為寇鈔，四府舉玄為度遼將軍，假黃鉞。玄至鎮，休兵養士，然後督諸將守討擊胡虜及伯固等，皆破散退走。

在職三年，邊境安靜。

靈帝初，征入為河南尹，轉少府、大鴻臚。建寧三年，遷司空，轉司徒。素與南陽太守陳球有隙，及在公位，而薦球為廷尉。玄以國家方弱，自度力無所用，乃稱疾上疏，引觿災以自劾。遂策罷。歲餘，拜尚書令。時太中大夫蓋升與帝有舊恩，前為南陽太守，臧數億以上。玄奏免升禁錮，沒入財賄。帝不從，而遷升侍中。玄托病免，拜光祿大夫。光和元年，遷太尉。數月，復以疾罷，拜太中大夫，就醫裡捨。

玄少子十歲，獨遊門次，卒有三人持杖劫執之，入捨登樓，就玄求貨，玄不與。

有頃，司隸校尉陽球率河南尹、洛陽令圍守玄家。球等恐並殺其子，未欲迫之。

玄瞋目呼曰：「奸人無狀，玄豈以一子之命而縱國賊乎！」促令兵進。於是攻之，玄子亦死。玄乃詣闕謝罪，乞下天下：「凡有劫質，皆並殺之，不得贖以財寶，開張奸路。」詔書下其章。初自安帝以後，法禁稍□，京師劫質，不避豪貴，自是遂絕。

玄以光和六年卒，時年七十五。玄性剛急無大體，然謙儉下士，子弟親宗無在大官者。及卒，家無居業，喪無所殯，當時稱之。

初，曹操微時，人莫知者，嘗往候玄，玄見而異焉，謂曰：「今天下將亂，安生民，者其在君乎！」操常感其知己。及後經過玄墓，輒淒愴致祭。自為其文曰：

「故太尉橋公，懿德高軌，泛愛博容。國念明訓，士思令謨。幽靈潛翳，□哉緬矣！操以幼年，逮升堂室，特以頑質，見納君子。增榮益觀，皆由□助，猶仲尼稱不如顏淵，[一]李生厚歎賈復。[二]士死知己，懷此無忘。又承從容約誓之言：『徂沒之後，路有經由，不以鬥酒隻雞過相沃酹，車過三步，腹痛勿怨。』雖臨時戲笑之言，非至親之篤好，胡肯為此辭哉？懷舊惟顧，念之淒愴。[三]　　奉命東征，屯次鄉里，北望貴土，乃心陵墓。裁致薄奠，公其享之！」[四]　　注[一]論語孔子謂子貢曰：「汝與回也孰愈？」子貢曰：「賜也何敢望回。」子曰：「吾與汝俱不如也。」

注[二]復少好學，師事舞陰李生。李生奇之，曰：「賈君國器也。」

注[三]惟，思也。

注[四]魏志曰「建安七年，曹公軍譙，遂至浚儀，遣使以太牢祀橋玄，進軍官度」也。

玄子羽，官至任城相。

史論
論曰：任棠、姜岐，世著其清。結甕牖而辭三命，[一]殆漢陽之幽人乎？[二]　　龐參躬求賢之禮，故民悅其政；橋玄厲邦君之威，而觿失其情。夫豈力不足歟？將有道在焉。[三]如令其道可忘，則強梁勝矣。語曰：「三軍可奪帥，匹夫不可奪志。」[四]子貢曰：「寧喪千金，不失士心。」昔段干木踰牆而避文侯之命，[五]洩柳閉門不納穆公之請。[六]貴必有所屈，賤亦有所申矣。　　注[一]結猶構也。莊子曰：「原憲處魯，居環堵之室，桑樞而甕牖。」周禮：「一命受職，再命受服，三命受位。」謂任、姜辭太守之辟也。

注[二]易曰：「履道坦坦，幽人貞吉。」

注[三]橋玄之捨姜岐，以道不可違，故不得以威力逼也。

注[四]鄭玄注論語云：「匹夫之守志，重於三軍之死將者也。」

注[五]高士傳曰，段干木者，晉人也。守道不仕。魏文侯造其門，段干木踰牆而避之。

注[六]洩柳，魯之賢人也。魯穆公時，請見之，洩柳閉門而不納。事見孟子。

贊曰：李叟勤身，甘饑辭饋。禪為君隱，之死靡貳。龜習邊功，參起徒中。橋公識運，先覺時雄。

校勘記
一六八四頁一０行州辟治中從事按：集解引錢大昕說，謂章懷避唐諱，凡「治」字或改為「理」，或改為「化」，或改為「持」，此「治中」字亦必改易，宋人校書者又回改耳。

一六八四頁一三行夷賊素聞其聲按：汲本、殿本「聲」上有「名」字。

一六八五頁七行韎任朱離按：集解引錢大昕說，謂此句上下當有脫文，未必詩有此語。

一六八五頁一五行手足異處刊誤謂「手」當作「首」。今按：史記孔子世家亦作「手足異處」，惟谷梁傳作「首足異門而出」，劉氏殆據谷梁傳言也。

一六八六頁三行毛詩無韎任朱離之文按：集解引黃山說，謂賢注引薛君韓詩說，不及「韎任朱離」，是韓詩亦無此句，不獨毛詩也。今曰毛詩無，「毛」字當為後人妄改。注不及毛傳，必不捨韓而計毛也。

一六八六頁六行縣度者山名也按：前書西域傳「山名也」作「石山也」，此鬥。

章帝紀注引作「石山也」，不鬥。

一六八六頁六行去陽關五千八百八十里按：前書「八十里」作「八十八里」。

一六八九頁一０行始復得還都令居按：集解引黃山說，謂通鑒「都」作「治」，此避唐諱改。

一六九一頁一行*(順帝時)*以為太尉沈欽韓謂上有永建元年事，此「順帝時」三字衍文。今據刪。

一六九一頁五行夫國以賢化集解引惠棟說，謂「化」當作「治」。按：此亦章懷避諱改。

一六九一頁九行言其來歸何刊誤謂「言其」當作「其言」。按：今本公羊傳作「其言」。

一六九一頁一三行良字邵平按：集解引惠棟說，謂長沙耆舊傳作「字邵卿」，水經注亦作「邵卿」，章懷注誤。

一六九二頁八行*(至)*臣*[至]*頑駑據刊誤改。

一六九二頁一０行上籩聖*(朝)**[明]*據汲本﹑殿本改。

一六九四頁四行乃推授舜*[授舜]*則天下得其利而丹朱病刊誤謂案史記本文，更有「授舜」二字。今據補。

一六九五頁一行七世祖仁從同郡戴德學按：「戴德」當作「戴聖」。集解引朱彝尊說，謂案前書儒林傳，仁傳小戴之學，此云「戴德」，恐誤。

一六九五頁二行成帝時為大鴻臚按：集解引洪亮吉說，謂案前書百官表，平帝元始元年始雲大鴻臚橋仁，今言「成帝時」，誤。

一六九五頁三行陳相羊昌按：集解引何焯說，謂「羊」舊抄廣川書跋作「芊」。

一六九六頁一四行玄以光和六年卒時年七十五集解引惠棟說，謂橋公廟碑「七年五月甲寅，以太中大夫薨於京師」。案橋公二碑皆雲光和七年，疑傳誤也。又引侯康說，謂玄卒時年七十五，而蔡伯喈西鼎銘載玄於光和元年有「犬馬齒七十」之語，則實卒於六年，傳不誤。今按：光和七年十二月己巳改元中平，如依橋公廟碑，則當書「中平元年」。

一六九六頁一五行家無居業按：集解引惠棟說，謂張璠漢記「居業」作「余業」。

一六九七頁二行懿德高軌按：三國魏志注作「誕敷明德」。

一六九七頁三行幽靈潛翳□哉緬矣按：魏志注作「靈幽體翳，邈哉晞矣」。

一六九七頁三行特以頑質見納君子按：魏志注作「特以頑鄙之姿，為大君子所納」。

一六九七頁四行皆由□助按：魏志注同，汲本﹑殿本「助」作「勖」。

一六九七頁五行徂沒之後按：魏志注「沒」作「逝」。

一六九七頁五行腹痛勿怨按：魏志注「怨」作「怪」。


Chinese text: This work was published before January 1, 1923, and is in the
public domain worldwide because the author died at least 100 years ago.
