明十二　章五　和三十三　殤一　安四十六　順二十三　質三〉

目录
1	明十二
2	章五
3	和三十三
4	殤一
5	安四十六
6	順二十三
7	質三
明十二
　　孝明永平元年四月丁酉，流星大如斗，起天市樓，西南行，光照地。流星爲外兵，西南行爲西南夷。是時，益州發兵擊姑復蛮夷大牟替滅陵，斬首傳詣雒陽。

　　三年六月丁卯，彗星出天舩北，長二尺所，稍北行至亢南。百三十五日去。天舩爲水，彗出之爲大水。是歲伊、雒水溢，到津城門，壞伊橋；郡七、縣三十二皆大水。

　　四年八月辛酉，客星出梗河西北，指貫索，七十日去。梗河爲胡兵。至五年十一月，北匈奴七千騎入五原塞，十二月又入雲中，至原陽。貫索，貴人之牢。其十二月，陵鄉侯梁松坐怨望，縣飛書誹謗朝廷，下獄死，妻子家屬徙九真。

　　七年正月戊子，流星大如杯，從織女西行，光照地。織女，天之真女，流星出之，女主憂。其月癸卯，光烈皇后崩。

　　八年六月壬午，長星出柳、張三十七度，犯軒轅，刺天舩，陵太微，氣至上階，凡見五十六日去。柳，周地。是歲，多雨水，郡十四傷稼。

　　九年正月戊申，客星出牽牛，長八尺，歷建星至房南滅，見至五十日。牽牛主吳、越，房、心爲宋。後廣陵王荆與沈凉、楚王英與顏忠各謀逆，事覺，皆自殺。廣陵屬吳，彭城古宋地。

　　十三年閏月丁亥，火犯輿鬼，爲大喪，質星爲大臣誅戮。其十二月，楚王英與顏忠等造作妖書謀反，事覺，英自殺，忠等皆伏誅。

　　十四年正月戊子，客星出昴，六十日，在軒轅右角稍滅。昴主邊兵。後一年，漢遣奉車都尉顯親侯竇固、駙馬都尉耿秉、騎都尉耿忠、開陽城門候秦彭、太仆祭肜，將兵擊匈奴。一曰，軒轅右角爲貴相，昴爲獄事，客星守之爲大獄。是時，考楚事未訖，司徒虞延與楚王英黨與黄初、公孙弘等交通，皆自殺。或下獄伏誅。

　　十五年十一月乙丑，太白入月中，爲大將戮，人主亡，不出三年。後三年，孝明帝崩。

　　十六年正月丁丑，歲星犯房右驂，北第一星不見，辛巳乃見。房右驂爲貴臣，歲星犯之爲見誅。是后司徒邢穆，坐與阜陵王延交通知逆謀，自殺。

　　四月癸未，太白犯畢。畢爲邊兵。后北匈奴寇邊，入雲中，至漁陽。使者高弘發三郡兵追討，无所得。太仆祭肜坐不進下獄。

　　十八年六月己未，彗星出張，長三尺，转在郎將，南入太微，皆屬張。張，周地，爲東都。太微，天子廷。彗星犯之爲兵喪。其八月壬子，孝明帝崩。

章五
　　孝章建初元年，正月丁巳，太白在昴西一尺。八月庚寅，彗星出天市，長二尺所，稍行入牽牛三度，积四十日稍滅。太白在昴爲邊兵，彗星出天市爲外軍，牽牛爲吳、越。是時，蛮夷陳纵等及哀牢王類牢反，攻巂唐城。永昌太守王尋走奔楪榆，安夷長宋延爲羌所殺。以武威太守傅育领護羌校尉，馬防行車騎將軍，征西羌。又，阜陵王延與子男魴謀反，大逆无道，得不誅，廢爲侯。

　　二年九月甲寅，流星過紫宫中，長數丈，散爲三，滅。十二月戊寅，彗星出婁三度，長八九尺，稍入紫宫中，百六日稍滅。流星過，入紫宫，皆大人忌。后四年六月癸丑，明德皇后崩。

　　元和二年四月丁巳，客星晨出東方，在胃八度，長三尺，歷阁道入紫宫，留四十日滅。阁道、紫宫，天子之宫也。客星犯入留久爲大喪。后四年，孝章帝崩。

和三十三
　　孝和永元元年正月辛卯，有流星起参，長四丈，有光，色黄白。二月，流星起天棓，東北行三丈所，滅，色青白。壬申夜，有流星起太微東蕃，長三丈。三月丙辰，流星起天津。壬戌，有流星起天將軍，東北行。参爲邊兵，天棓爲兵，太微天廷，天津爲水，天將軍爲兵，流星起之皆爲兵。其六月，漢遣車騎將軍竇憲、执金吾耿秉與度遼將軍鄧鸿出朔方，并進兵临私渠北鞮海，斬虏首万余级，獲生口牛、馬、羊百万头。日逐王等八十一部降，凡三十余万人。追单于至西海。是歲七月，又雨水漂人民，是其應。

　　二年正月乙卯，金、木俱在奎；丙寅，水又在奎。奎主武庫兵，三星會又爲兵喪。辛未，水、金、木在婁，亦爲兵，又爲匿謀。二月丁酉，有流星大如桃，起紫宫東蕃，西北行五丈稍滅。四月丙辰，有流星大如瓜，起文昌東北，西南行至少微西滅。有頃，音如雷聲，已而金在軒轅大星東北二尺所。八月丁未，有流星如雞子，起太微西，東南行四丈所滅。十月癸未，有流星大如桃，起天津，西行六丈所消。十一月辛酉，有流星大如拳，起紫宫，西行到胃消。

　　三年九月丁卯，有流星大如雞子，起紫宫，西南至北斗柄间消。紫宫天子宫，文昌、少微爲貴臣，天津爲水，北斗主殺。流星起，歷紫宫、文昌、少微、天津，文昌爲天子使，出有兵誅也。竇憲爲大將軍，憲弟笃、景等皆卿、校尉，憲女弟婿郭举爲侍中、射聲校尉，與卫尉鄧叠母元俱出入宫中，謀爲不轨。至四年六月丙辰發覺，和帝幸北宫，詔执金吾、五校勒兵屯南、北宫，閉城門，捕举。举父長乐少府璜及叠，叠弟步兵校尉磊、母元，皆下獄誅。憲弟笃、景等皆自殺。金犯軒轅，女主失勢。竇氏被誅，太后失勢。

　　五年四月癸巳，太白、熒惑、辰星俱在東井。七月壬午，歲星犯軒轅大星。九月，金在南斗魁中。火犯房北第一星。東井，秦地，爲法。三星合，内外有兵，又爲法令及水。金入斗口中，爲大將將死。火犯房北第一星，爲將相。其六年正月，司徒丁鸿薨。七月水，大漂殺人民，傷五谷。許侯馬光有罪自殺。九月，行車騎將軍事鄧鸿、越騎校尉馮柱發左右羽林、北軍五校士及八郡迹射、烏桓、鮮卑，合四万騎，與度遼將軍朱徵、護烏桓校尉任尚、中郎將杜崇征叛胡。十二月，車騎將軍鸿坐追虏失利，下獄死；度遼將軍徵、中郎將崇皆抵罪。

　　七年正月丁未，有流星起天津，入紫宫中滅。色青黄，有光。二月癸酉，金、火俱在参。戊寅，金、火俱在東井。八月甲寅，水、土、金俱在軫。十一月甲戌，金、火俱在心。十二月己卯，有流星起文昌，入紫宫消。丙辰，火、金、水俱在斗。流星入紫宫，金、火在心，皆爲大喪。三星合軫，爲白衣之會，金、火俱在参、東井，皆爲外兵，有死將。三星俱在斗，有戮將，若有死相。八年四月乐成王黨，七月乐成王宗皆薨。將兵長史吳棽坐事征下獄誅。十月，北海王威自殺。十二月，陳王羡薨。其九年閏月，皇太后竇氏崩。遼東鮮卑反，太守祭参不追虏，征下獄誅。九月，司徒劉方坐事免官，自殺。陇西羌反，遣执金吾劉尚行征西將軍事，越騎校尉节鄉侯趙世發北軍五校、黎陽、雍营及邊胡兵三万騎，征西羌。

　　十一年五月丙午，流星大如瓜，起氐，西南行，稍有光，白色。占曰：「流星白，爲有使客，大爲大使，小亦小使。疾期疾，遲亦遲。大如瓜爲近，小行稍有光爲遲也。又正王日，邊方有受王命者也。」明年二月，蜀郡旄牛徼外夷白狼樓薄种王唐缯等率种人口十七万归义内屬，賜金印紫绶錢帛。

　　十二年十一月癸酉夜，有苍白氣，長三丈，起天园，東北指軍市，見积十日。占曰：「兵起，十日期歲。」明年十一月，遼東鮮卑二千余騎寇右北平。

　　十三年十一月乙丑，軒轅第四星间有小客星，色青黄。軒轅爲后宫，星出之，爲失勢。其十四年六月辛卯，陰皇后廢。

　　十六年四月丁未，紫宫中生白氣，如粉絮。戊午，客星出紫宫西行至昴，五月壬申滅。七月庚午，水在輿鬼中。十月辛亥，流星起钩陳，北行三丈，有光，色黄。白氣生紫宫中爲喪。客星從紫宫西行至昴爲趙。輿鬼爲死喪。钩陳爲皇后，流星出之爲中使。后一年，元兴元年十二月，和帝崩，殤帝即位一年又崩，无嗣，鄧太后遣使者迎清河孝王子即位，是爲孝安皇帝，是其應也。清河，趙地也。

　　元兴元年二月庚辰，有流星起角、亢五丈所。四月辛亥，有流星起斗，東北行到须女。七月己巳，有流星起天市五丈所，光色赤。閏月辛亥，水、金俱在氐。流星起斗，東北行至须女。须女，燕地。天市爲外軍。水、金會爲兵誅。其年，遼東貊人反，抄六縣，發上谷、漁陽、右北平、遼西烏桓討之。

殤一
　　孝殤帝延平元年正月丁酉，金、火在婁。金、火合爲烁，爲大人憂。是歲八月辛亥，孝殤帝崩。

安四十六
　　孝安永初元年五月戊寅，熒惑逆行，守心前星。八月戊申，客星在東井、弧星西南。心爲天子明堂，熒惑逆行守之，爲反臣。客星在東井，爲大水。是時，安帝未临朝，鄧太后摄政，鄧骘爲車騎將軍，弟弘、悝、阊皆以校尉封侯，秉国勢。司空周章意不平，與王尊、叔元茂等謀，欲閉宫門，辅將軍兄弟，誅常侍郑众、蔡伦，劫刺尚書，廢皇太后，封皇帝爲远国王。事覺，章自殺。東井、弧皆秦地。是時羌反，断陇道，漢遣骘將左右羽林、北軍五校及諸郡兵征之。是歲郡国四十一、縣三百一十五雨水。四瀆溢，傷秋稼，壞城郭，殺人民，是其應也。

　　二年正月戊子，太白昼見。

　　三年正月庚戌，月犯心后星。己亥，太白入斗中。十二月，彗星起天菀南，東北指，長六七尺，色苍白。太白昼見，爲强臣。是時，鄧氏方盛，月犯心后星，不利子。心爲宋。五月丁酉，沛王正薨。太白入斗中，爲貴相凶。天菀爲外軍，彗星出其南爲外兵。是后使羌、氐討賊李貴，又使烏桓擊鮮卑，又使中郎將任尚、護羌校尉馬贤擊羌，皆降。

　　四年六月甲子，客星大如李，苍白，芒氣長二尺，西南指上階星。癸酉，太白入輿鬼。指上階，爲三公。后太尉張禹、司空張敏皆免官。太白入輿鬼，爲將凶。后中郎將任尚坐赃千万，槛車征，棄市。

　　五年六月辛丑，太白昼見，经天。元初元年三月癸酉，熒惑入輿鬼。二年九月辛酉，熒惑入輿鬼中。三年三月，熒惑入輿鬼中。五月丙寅，太白入畢口。七月甲寅，歲星入輿鬼。閏月己未，太白犯太微左执法。十一月甲午，客星見西方，己亥在虚、危，南至胃、昴。四年正月丙戌，歲星留輿鬼中。乙未，太白昼見丙上。四月壬戌，太白入輿鬼中。己巳，辰星入輿鬼中。五月己卯，辰星犯歲星。六月丙申，熒惑人輿鬼中，戊戌，犯輿鬼大星。九月辛巳，太白人南斗口中。五年三月丙申，鎮星犯東井钺星。五月庚午，辰星犯輿鬼質星。丙戌，太白犯钺星。六年四月癸丑，太白入輿鬼。六月丙戌，熒惑在輿鬼中。丁卯，鎮星在輿鬼中。辛巳，太白犯左执法。自永初五年到永宁，十年之中，太白一昼見经天，再入輿鬼，一守畢，再犯左执法，入南斗，犯钺星。熒惑五入輿鬼。鎮星一犯東井钺星，一入輿鬼。歲星、辰星再入輿鬼。凡五星入輿鬼中，皆爲死喪。熒惑、太白甚犯钺、質星爲誅戮。斗爲貴將。执法爲近臣。客星在虚、危爲喪，爲哭泣。昂、畢爲邊兵，又爲獄事。至建光元年三月癸巳，鄧太后崩；五月庚辰，太后兄車騎將軍骘等七侯皆免官，自殺，是其應也。

　　延光二年八月己亥，熒惑出太微端門。三年二月辛未，太白犯昂。五月癸丑，太白入畢。九月壬寅，鎮星犯左执法。四年，太白入輿鬼中。六月壬辰，太白出太微。九月甲子，太白入斗口中。十一月，客星見天市。熒惑出太微，爲乱臣。太白犯昂、畢，爲邊兵，一曰大人当之。鎮星犯左执法，有誅臣。太白入輿鬼中，爲大喪。太白出太微，爲中宫有兵；入斗口，爲貴將相有誅者。客星見天市中，爲貴喪。是時，大將軍耿宝、中常侍江京、樊丰、小黄門劉安與阿母王聖、聖子女永等并构谮太子保，并恶太子乳母男、厨监邴吉。三年九月丁酉，廢太子爲濟陰王，以北鄉侯懿代。殺男、吉，徙其父母妻子日南。四年三月丁卯，安帝巡狩，從南陽还，道寝疾，至叶，崩。阎后與兄卫尉顯、中常侍江京等共隐匿，不令群臣知上崩，遣司徒劉喜等分詣郊庙，告天请命，载入北宫。庚午夕發喪，尊阎氏爲太后。北鄉侯懿病薨，京等又不欲立保，白太后，更征諸王子择所立。中黄門孙程、王国、王康等十九人，共合謀誅顯、京等，立保爲天子，是爲孝順皇帝。皆奸人强臣狂乱王室，其于死亡誅戮，兵起宫中，是其應。

順二十三
　　孝順永建二年二月癸未，太白昼見三十九日。閏月乙酉，太白昼見東南维四十一日。八月乙巳，熒惑入輿鬼。太白昼見，爲强臣。熒惑爲凶，輿鬼爲死喪。質星爲誅戮。是時，中常侍高梵、張防、將作大匠翟酺、尚書令高堂芝、仆射張敦、尚書尹就、郎姜述、杨凤等，及兗州刺史鲍就、使匈奴中郎將張国、金城太守張笃、敦煌太守張郎相與交通，漏泄，就、述棄市，梵、防、酺、芝、敦、凤、就、国皆抵罪。又定远侯班始尚陰城公主坚得，斗爭殺坚得，坐要斬馬市，同产皆棄市。

　　六年四月，熒惑入太微中，犯左、右执法西北方六寸所。十月乙卯，太白昼見。十二月壬申，客星芒氣長二尺余，西南指，色苍白，在牽牛六度。客星芒氣白爲兵。牽牛爲吳、越。后一年，會稽海賊曾於等千余人燒句章，殺長吏，又殺鄞、鄮長，取官兵，拘殺吏民，攻東部都尉；扬州六郡逆賊章何等称將軍，犯四十九縣，大攻略吏民。

　　陽嘉元年閏月戊子，客星氣白，廣二尺，長五丈，起天菀西南。主馬牛，爲外軍，色白爲兵。是時，敦煌太守徐白使疏勒王盘等兵二万人入于窴界，虏掠斬首三百余级。烏桓校尉耿晔使烏桓親漢都尉戎末瘣等出塞，抄鮮卑，斬首，獲生口、财物；鮮卑怨恨，抄遼東、代郡，殺傷吏民。是后，西戎、北狄爲寇害，以馬、牛起兵，馬、牛亦死傷于兵中，至十余年乃息。

　　永和二年五月戊申，太白昼見。八月庚子，熒惑犯南斗。斗爲吳。明年五月，吳郡太守行丞事羊珍與越兵弟叶、吏民吳铜等二百余人起兵反，殺吏民，燒官亭民舍，攻太守府。太守王衡距守，吏兵格殺珍等。又九江賊蔡伯流等數百人攻廣陵、九江，燒城郭，殺江都長。

　　三年二月辛巳，太白昼見，戊子，在熒惑西南，光芒相犯。辛丑，有流星大如斗，從西北東行，長八九尺，色赤黄，有聲隆隆如雷。三月壬子，太白昼見。六月丙午，太白昼見。八月乙卯，太白昼見。閏月甲寅，辰星入輿鬼。己酉，熒惑入太微。乙卯，太白昼見。太白者，將軍之官，又爲西州。昼見，陰盛，與君爭明。熒惑與太白相犯，爲兵喪。流星爲使，聲隆隆，怒之象也。辰星入輿鬼，爲大臣有死者。熒惑入太微，乱臣在廷中。是時，大將軍梁商父子秉勢，故太白常昼見也。其四年正月，祀南郊，夕牲，中常侍張逵、蘧政、杨定，内者令石光、尚方令傅福等與中常侍曹腾、孟贲爭权，白帝言腾、贲與商謀反，矫詔命收腾、贲，贲自解说，順帝寤，解腾、贲缚。逵等自知事不從，各奔走，或自刺，解貂蝉投草中逃亡，皆得免。其六年，征西將軍馬贤擊西羌于北地射姑山下，父子爲羌所没殺，是其應也。

　　四年七月壬午，熒惑入南斗犯第三星。五年四月戊午，太白昼見。八月己酉，熒惑入太微。斗爲貴相，爲扬州，熒惑犯入之爲兵喪。其六年，大將軍商薨。九江、丹陽賊周生、馬勉等起兵攻没郡縣。梁氏又专权于天廷中。

　　六年二月丁巳，彗星見東方，長六七尺，色青白，西南指营室及坟墓里。丁丑，彗星在奎一度，長六尺；癸未，昏見，西北歷昂、畢；甲申，在東井，遂歷輿鬼、柳、七星、張，光炎及三台，至軒轅中滅。营室者，天子常宫。坟墓主死。彗星起而在营室、坟墓，不出五年，天下有大喪。后四年，孝順帝崩。昂爲邊兵，又爲趙。羌周馬父子后遂爲寇。又劉文劫清河相射暠，欲立王蒜爲天子，暠不听，殺暠，王閉門距文，官兵捕誅文，蒜以恶人所劫，廢爲尉氏侯，又徙爲犍陽都鄉侯，薨，国绝。歷東井、輿鬼爲秦，皆羌所攻抄。炎及三台，爲三公。是時，太尉杜乔及故太尉李固爲梁冀所陷入，坐文書死。及至注、張爲周，滅于軒轅中爲后宫。其后懿献后以憂死，梁氏被誅，是其應也。

　　漢安二年正月己亥，太白昼見。五月丁亥，辰星犯輿鬼。六月乙丑，熒惑光芒犯鎮星。七月甲申，太白昼見。辰星犯輿鬼爲大喪。熒惑犯鎮星爲大人忌。明年八月，孝順帝崩，孝冲明年正月又崩。

質三
　　孝質本初元年三月癸丑，熒惑入輿鬼；四月辛巳，太白入輿鬼，皆爲大喪。五月庚戌，太白犯熒惑，爲逆謀。閏月一日，孝質帝爲梁冀所鴆，崩。


Chinese text: This work was published before January 1, 1923, and is in the
public domain worldwide because the author died at least 100 years ago.
