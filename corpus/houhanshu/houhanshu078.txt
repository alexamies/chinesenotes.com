皇甫嵩
皇甫嵩字義真，安定朝那人，度遼將軍規之兄子也。父節，鴈門太守。嵩少有文武志介，好詩書，習弓馬。初舉孝廉、茂才。[1]太尉陳蕃、大將軍竇武連辟，並不到。靈帝公車徵為議郎，遷北地太守。

初，鉅鹿張角自稱「大賢良師」，[2]奉事黃老道，畜養弟子，跪拜首過，[3]　符水呪說以療病，病者頗愈，百姓信向之。角因遣弟子八人使於四方，以善道教化天下，轉相誑惑。十餘年閒，衆徒數十萬，連結郡國，自青、徐、幽、冀、荊、楊、兗、豫八州之人，莫不畢應。遂置三十六方。方猶將軍號也。大方萬餘人，小方六七千，各立渠帥。訛言「蒼天已死，黃天當立，歲在甲子，天下大吉」。以白土書京城寺門及州郡官府，皆作「甲子」字。中平元年，大方馬元義等先收荊、楊數萬人，期會發於鄴。元義數往來京師，以中常侍封諝、徐奉等為內應，約以三月五日內外俱起。未及作亂，而張角弟子濟南唐周上書告之，於是車裂元義於洛陽。靈帝以周章下三公、司隸，使鉤盾令周斌將三府掾屬，案驗宮省直衛及百姓有事角道者，誅殺千餘人，推考冀州，逐捕角等。角等知事已露，晨夜馳勑諸方，一時俱起。皆著黃巾為摽幟，[4]時人謂之「黃巾」，亦名為「蛾賊」。[5]殺人以祠天。角稱「天公將軍」，角弟寶稱「地公將軍」，寶弟梁稱「人公將軍」，所在燔燒官府，劫略聚邑，州郡失據，長吏多逃亡。旬日之閒，天下向應，京師震動。 詔勑州郡脩理攻守，簡練器械，自函谷、大谷、廣城、伊闕、轘轅、旋門、孟津、小平津諸關，並置都尉。[6]召腢臣會議。嵩以為宜解黨禁，益出中藏錢、西園廄馬，以班軍士。帝從之。於是發天下精兵，博選將帥，以嵩為左中郎將，持節，與右中郎將朱儁，共發五校、三河騎士及募精勇，合四萬餘人，嵩、儁各統一軍，共討穎川黃巾。

儁前與賊波才戰，戰敗，嵩因進保長社。波才引大衆圍城，嵩兵少，軍人皆恐，乃召軍吏謂曰：「兵有奇變，不在衆寡。[7]今賊依草結營，易為風火。若因夜縱燒，必大驚亂。吾出兵擊之，四面俱合，田單之功可成也。」[8]其夕遂大風，嵩乃約勑軍士皆束苣乘城，[9]使銳士閒出圍外，縱火大呼，城上舉燎應之，嵩因鼓而奔其陳，賊驚亂奔走。會帝遣騎都尉曹操將兵適至，嵩、操與朱儁合兵更戰，大破之，斬首數萬級。封嵩都鄉侯。嵩、儁乘勝進討汝南、陳國黃巾，追波才於陽翟，擊彭脫於西華，並破之。[10]餘賊降散，三郡悉平。

又進擊東郡黃巾卜己於倉亭，生禽卜己，斬首七千餘級。時北中郎將盧植及東中郎將董卓討張角，並無功而還，乃詔嵩進兵討之。嵩與角弟梁戰於廣宗。[11]梁衆精勇，嵩不能克。明日，乃閉營休士，以觀其變。知賊意稍懈，乃潛夜勒兵，雞鳴馳赴其陳，戰至晡時，大破之，斬梁，獲首三萬級，赴河死者五萬許人，焚燒車重三萬餘兩，悉虜其婦子，繫獲甚衆。角先已病死，乃剖棺戮屍，傳首京師。

嵩復與鉅鹿太守馮翊郭典攻角弟寶於下曲陽，又斬之。首獲十餘萬人，築京觀於城南。[12]即拜嵩為左車騎將車，領冀州牧，封槐里侯，食槐里、美陽兩縣，[13]合八千戶。

以黃巾既平，故改年為中平。嵩奏請冀州一年田租，以贍饑民，帝從之。百姓歌曰：「天下大亂兮市為墟，母不保子兮妻失夫，賴得皇甫兮復安居。」嵩溫恤士卒，甚得衆情，每軍行頓止，須營幔修立，然後就舍帳。軍士皆食，*(爾)**[己]*乃嚐飯。吏有因事受賂者，嵩更以錢物賜之，吏懷籩，或至自殺。

嵩既破黃巾，威震天下，而朝政日亂，海內虛困。故信都令漢陽閻忠干說嵩曰：

[14]「難得而易失者，時也；時至不旋踵者，幾也。故聖人順時以動，智者因幾以發。今將軍遭難得之運，蹈易駭之機，而踐運不撫，臨機不發，將何以保大名乎？」嵩曰：「何謂也？」忠曰：「天道無親，百姓與能。今將軍受鉞於暮春，收功於末冬。[15]兵動若神，謀不再計，摧強易於折枯，消堅甚於湯雪，旬月之閒，神兵電埽，封屍刻石，南向以報，威德震本朝，風聲馳海外，雖湯武之舉，未有高將軍者也。今身建不賞之功，體兼高人之德，而北面庸主，何以求安乎？」嵩曰：「夙夜在公，心不忘忠，何故不安？」

忠曰：「不然。昔韓信不忍一餐之遇，而棄三分之業，利劒已揣其喉，方發悔毒之歎者，機失而謀乖也。[16]今主上埶弱於劉、項，將軍權重於淮陰，指撝足以振風雲，叱宛可以興雷電。[17]赫然奮發，因危扺頹，[18]崇恩以綏先附，振武以臨後服，徵冀方之士，動七州之衆，羽檄先馳於前，大軍響振於後，蹈流漳河，飲馬孟津，誅閹官之罪，除腢凶之積，雖僮兒可使奮拳以致力，女子可使褰裳以用命，況厲熊羆之卒，因迅風之埶哉！功業已就，天下已順，然後請呼上帝，示以天命，混齊六合，南面稱制，移寶器於將興，[19]推亡漢於已墜，實神機之至會，風發之良時也。夫既朽不雕，衰世難佐。若欲輔難佐之朝，雕朽敗之木，是猶逆坂走丸，迎風縱棹，豈云易哉？且今豎宦腢居，同惡如市，[20]上命不行，權歸近習，昏主之下，難以久居，[21]不賞之功，讒人側目，如不早圖，後悔無及。」嵩懼曰：「非常之謀，不施於有常之埶。創圖大功，豈庸才所致。黃巾細孽，敵非秦、項，新結易散，難以濟業。且人未忘主，天不佑逆。若虛造不冀之功，以速朝夕之禍，孰與委忠本朝，守其臣節。雖云多讒，不過放廢，猶有令名，死且不朽。[22]反常之論，所不敢聞。」忠知計不用，因亡去。[23]

會邊章、韓遂作亂隴右，明年春，詔嵩回鎮長安，以衛園陵。章等遂復入寇三輔，使嵩因討之。

初，嵩討張角，路由鄴，見中常侍趙忠舍宅踰制，乃奏沒入之。又中常侍張讓私求錢五千萬，嵩不與，二人由此為憾，奏嵩連戰無功，所費者多。其秋徵還，收左車騎將軍印綬，削戶六千，更封都鄉侯，二千戶。

五年，*(梁)**[涼]*州賊王國圍陳倉，復拜嵩為左將軍，督前將軍董卓，各率二萬人拒之。卓欲速進赴陳倉，嵩不聽。卓曰：「智者不後時，勇者不留決。速救則城全，不救則城滅，全滅之埶，在於此也。」嵩曰：「不然。百戰百勝，不如不戰而屈人之兵。是以先為不可勝，以待敵之可勝。不可勝在我，可勝在彼。

彼守不足，我攻有餘。[24]有餘者動於九天之上，不足者陷於九地之下。[25]今陳倉雖小，城守固備，非九地之陷也。王國雖強，而攻我之所不救，非九天之埶也。夫埶非九天，攻者受害；陷非九地，守者不拔。國今已陷受害之地，而陳倉保不拔之城，我可不煩兵動衆，而取全勝之功，將何救焉！」遂不聽。

王國圍陳倉，自冬迄春，八十餘日，城堅守固，竟不能拔。賊衆疲敝，果自解去。嵩進兵擊之。卓曰：「不可。兵法，窮寇勿*(迫)**[追]*，歸衆勿*(追)**[迫]*。[26]今我追國，是迫歸衆，追窮寇也。困獸猶鬭，蜂蠆有毒，[27]況大衆乎！」

嵩曰：「不然。前吾不擊，避其銳也。今而擊之，待其衰也。所擊疲師，非歸衆也。國衆且走，莫有鬭志。以整擊亂，非窮寇也。」遂獨進擊之，使卓為後拒。

連戰大破之，斬首萬餘級，國走而死。卓大籩恨，由是忌嵩。

明年，卓拜為并州牧，詔使以兵委嵩，卓不從。嵩從子酈[28]時在軍中，說嵩曰：「本朝失政，天下倒懸，能安危定傾者，唯大人與董卓耳。今怨隙已結，埶不俱存。卓被詔委兵，而上書自請，此逆命也。又以京師昏亂，躊躇不進，此懷奸也。且其凶戾無親，將士不附。大人今為元帥，杖國威以討之，上顯忠義，下除凶害，此桓文之事也。」嵩曰：「專命雖罪，專誅亦有責也。[29]不如顯奏其事，使朝廷裁之。」於是上書以聞。帝讓卓，卓又增怨於嵩。及後秉政，初平元年，乃徵嵩為城門校尉，因欲殺之。嵩將行，長史梁衍說曰：「漢室微弱，閹豎亂朝，董卓雖誅之，而不能盡忠於國，遂復寇掠京邑，廢立從意。今徵將軍，大則危禍，小則困辱。今卓在洛陽，天子來西，以將軍之衆，精兵三萬，迎接至尊，奉令討逆，發命海內，徵兵腢帥，袁氏逼其東，將軍迫其西，此成禽也。」嵩不從，遂就徵。有司承旨，奏嵩下吏，將遂誅之。

嵩子堅壽與卓素善，自長安亡走洛陽，歸投於卓。卓方置酒歡會，堅壽直前質讓，責以大義，[30]叩頭流涕。坐者感動，皆離席請之。卓乃起，牽與共坐。

使免嵩囚，復拜嵩議郎，遷御史中丞。及卓還長安，公卿百官迎謁道次。卓風令御史中丞已下皆拜以屈嵩，[31]既而扺手言曰：「義真犕未乎？」[32]嵩笑而謝之，卓乃解釋。[33]

及卓被誅，以嵩為征西將軍，又遷車騎將軍。其年秋，拜太尉，冬，以流星策免。[34]復拜光祿大夫，遷太常。尋李傕作亂，嵩亦病卒，贈驃騎將軍印綬，拜家一人為郎。

嵩為人愛慎盡勤，前後上表陳諫有補益者五百餘事，皆手書毀草，不宣於外。又折節下士，門無留客。[35]時人皆稱而附之。

堅壽亦顯名，後為侍中，辭不拜，病卒。

朱儁
朱儁，字公偉，會稽上虞人也。少孤，母嘗販繒為業。儁以孝養致名，為縣門下書佐，好義輕財，鄉閭敬之。時同郡周規辟公府，當行，假郡庫錢百萬，以為冠幘費，而後倉卒督責，規家貧無以備，儁乃竊母繒帛，為規解對。[36]母既失產業，深恚責之。儁曰：「小損當大益，初貧後富，必然理也。」

本縣長山陽度尚見而奇之，薦於太守韋毅，稍歷郡職。後太守尹端以儁為主簿。

熹平二年，端坐討賊許昭失利，為州所奏，罪應棄市。儁乃羸服閒行，輕繼數百金到京師，賂主章吏，遂得刊定州奏，故端得輸作左校。端喜於降免而不知其由，儁亦終無所言。

後太守徐珪舉儁孝廉，再遷除蘭陵令，政有異能，為東海相所表。會交址部腢賊並起，牧守剁弱不能禁。又交址賊梁龍等萬餘人，與南海太守孔芝反叛，攻破郡縣。光和元年，即拜儁交址刺史，令過本郡簡募家兵及所調，[37]合五千人，分從兩道而入。既到州界，按甲不前，先遣使詣郡，觀賊虛實，宣揚威德，以震動其心；既而與七郡兵俱進逼之，遂斬梁龍，降者數萬人，旬月盡定。以功封都亭侯，千五百戶，賜黃金五十斤，徵為諫議大夫。

及黃巾起，公卿多薦儁有才略，拜為右中郎將，持節，與左中郎將皇甫嵩討穎川、汝南、陳國諸賊，悉破平之。嵩乃上言其狀，而以功歸儁，於是進封西鄉侯，遷鎮賊中郎將。

時南陽黃巾張曼成起兵，稱「神上使」，衆數萬，殺郡守褚貢，屯宛下百餘日。

後太守秦頡擊殺曼成，賊更以趙弘為帥，衆浸盛，遂十餘萬，據宛城。儁與荊州刺史徐璆及秦頡合兵萬八千人圍弘，自六月至八月不拔。有司奏欲征儁。司空張溫上疏曰：「昔秦用白起，燕任樂毅，皆曠年歷載，乃能克敵。[38]儁討穎川，以有功效，引師南指，方略已設，臨軍易將，兵家所忌，宜假日月，責其成功。」靈帝乃止。儁因急擊弘，斬之。賊餘帥韓忠復據宛拒儁。儁兵少不敵，乃張圍結壘，起土山以臨城內，因鳴鼓攻其西南，賊悉衆赴之。儁自將精卒五千，掩其東北，乘城而入。忠乃退保小城，惶懼乞降。司馬張超及徐璆、秦頡皆欲聽之。儁曰：「兵有形同而埶異者。昔秦項之際，民無定主，故賞附以勸來耳。今海內一統，唯黃巾造寇，納降無以勸善，討之足以懲惡。今若受之，更開逆意，賊利則進戰，鈍則乞降，縱敵長寇，非良計也。」因急攻，連戰不克。

儁登土山望之，顧謂張超曰：「吾知之矣。賊今外圍周固，內營逼急，乞降不受，欲出不得，所以死戰也。萬人一心，猶不可當，況十萬乎！其害甚矣。不如徹圍，並兵入城。忠見圍解，埶必自出，出則意散，易破之道也。」既而解圍，忠果出戰，儁因擊，大破之。乘勝逐北數十里，斬首萬餘級。忠等遂降。而秦頡積忿忠，遂殺之。餘衆懼不自安，復以孫夏為帥，還屯宛中。儁急攻之。夏走，追至西鄂精山，又破之。[39]復斬萬餘級，賊遂解散。明年春，遣使者持節拜儁右車騎將軍，振旅還京師，以為光祿大夫，增邑五千，更封錢塘侯，[40]加位特進。以母喪去官，起家，復為將作大匠，轉少府、太僕。

自黃巾賊後，復有黑山、黃龍、白波、左校、郭大賢、於氐根、青牛角、張白騎、劉石、左髭丈八、平漢、大計、司隸、掾哉、[41]雷公、浮雲、飛燕、白雀、楊鳳、於毒、五鹿、李大目、白繞、畦固、苦唒之徒，[42]並起山谷閒，不可勝數。其大聲者稱雷公，騎白馬者為張白騎，輕便者言飛燕，多髭者號於氐根，[43]大眼者為大目，如此稱號，各有所因。大者二三萬，小者六七千。

賊帥常山人張燕，輕勇趫捷，故軍中號曰飛燕。善得士卒心，乃與中山、常山、趙郡、上黨、河內諸山谷寇賊更相交通，衆至*(伯)**[百]*萬，號曰黑山賊。

河北諸郡縣並被其害，朝廷不能討。燕乃遣使至京師，奏書乞降，遂拜燕平難中郎將，使領河北諸山谷事，歲得舉孝廉、計吏。

燕後漸寇河內，逼近京師，於是出儁為河內太守，將家兵擊却之。其後諸賊多為袁紹所定，事在紹傳。復拜儁為光祿大夫，轉屯騎，尋拜城門校尉、河南尹。

時董卓擅政，以儁宿將，外甚親納而心實忌之。及關東兵盛，卓懼，數請公卿會議，徙都長安，儁輒止之。卓雖惡儁異己，然貪其名重，乃表遷太僕，以為己副。使者拜，儁辭不肯受。因曰：「國家西遷，必孤天下之望，以成山東之釁，臣不見其可也。」使者詰曰：「召君受拜而君拒之，不問徙事而君陳之，其故何也？」儁曰：「副相國，非臣所堪也；遷都計，非事所急也。辭所不堪，言所非急，臣之宜也。」使者曰：「遷都之事，不聞其計，就有未露，何所承受？」儁曰：「相國董卓具為臣說，所以知耳。」

使人不能屈，由是止不為副。

卓後入關，留儁守洛陽，而儁與山東諸將通謀為內應。既而懼為卓所襲，乃棄官奔荊州。卓以弘農楊懿為河南尹，守洛陽。儁聞，復進兵還洛，懿走。儁以河南殘破無所資，乃東屯中牟，移書州郡，請師討卓。徐州刺史陶謙遣精兵三千，餘州郡稍有所給，謙乃上儁行車騎將軍。董卓聞之，使其將李傕、郭汜等數萬人屯河南拒儁。儁逆擊，為傕、汜所破。儁自知不敵，留關下不敢復前。

及董卓被誅，傕、汜作亂，儁時猶在中牟。陶謙以儁名臣，數有戰功，可委以大事，乃與諸豪桀共推儁為太師，因移檄牧伯，同討李傕等，奉迎天子。乃奏記於儁曰：「徐州刺史陶謙、前楊州刺史周干、琅邪相陰德、東海相劉馗、[44]彭城相汲廉、北海相孔融、沛相袁忠、太山太守應劭、汝南太守徐璆、前九江太守服虔、博士鄭玄等，敢言之行車騎將軍河南尹莫府：[45]國家既遭董卓，重以李傕、郭汜之禍，幼主劫執，忠良殘敝，長安隔絕，不知吉凶。是以臨官尹人，搢紳有識，莫不憂懼，以為自非明哲雄霸之士，曷能克濟禍亂！自起兵已來，於茲三年，州郡轉相顧望，未有奮擊之功，而互爭私變，更相疑惑。謙等並共諮諏，議消國難。僉曰：『將軍君侯，既文且武，應運而出，凡百君子，靡不顒顒。』故相率厲，簡選精悍，堪能深入，直指咸陽，多持資糧，足支半歲，謹同心腹，委之元帥。」會李傕用太尉周忠、尚書賈詡策，征儁入朝。軍吏皆憚入關，欲應陶謙等。儁曰：「以君召臣，義不俟駕，[46]況天子詔乎！且傕、汜小豎，樊稠庸兒，無他遠略，又埶力相敵，變難必作。吾乘其閒，大事可濟。」遂辭謙議而就傕征，復為太僕，謙等遂罷。

初平四年，代周忠為太尉，錄尚書事。明年秋，以日食免，復行驃騎將軍事，持節鎮關東。未發，會李傕殺樊稠，而郭汜又自疑，與傕相攻，長安中亂，故儁止不出，留拜大司農。獻帝詔儁與太尉楊彪等十餘人譬郭汜，令與李傕和。

汜不肯，遂留質儁等。儁素剛，即日發病卒。

子皓，亦有才行，官至豫章太守。

史論
論曰：皇甫嵩、朱儁並以上將之略，受脤倉卒之時。[47]及其功成師克，威聲滿天下。值弱主蒙塵，獷賊放命，斯誠葉公投袂之幾，翟義鞠旅之日，[48]故梁衍獻規，山東連盟，而捨格天之大業，蹈匹夫之小諒，卒狼狽虎口，為智士笑。[49]豈天之長斯亂也？何智勇之不終甚乎！前史晉平原華嶠，稱其父光祿大夫表，[50]每言其祖魏太尉歆[51]稱「時人說皇甫嵩之不伐，汝豫之戰，歸功朱儁，張角之捷，本之於盧植，收名斂策，而己不有焉。[52]蓋功名者，世之所甚重也。誠能不爭天下之所甚重，則怨禍不深矣」。如皇甫公之赴履危亂，而能終以歸全者，其致不亦貴乎！故顏子願不伐善為先，斯亦行身之要與！[53]

贊曰：黃妖沖發，嵩乃奮鉞。孰是振旅，不居不伐。[54]儁㨗陳、穎，亦弭*(于)**[於]*越。[55]言肅王命，並遘屯蹷。[56]

校勘記
二二九九頁　二行　皇甫嵩朱儁列傳第六十一　按：汲本「朱儁」作「朱雋」，正文同。

二二九九頁　九行　遂置三十六方　按：《集解》引惠棟說，謂袁紀「方」作「坊」。

二三〇〇頁　五行　寶弟梁　按：《集解》引惠棟說，謂袁紀「梁」作「良」。《通鑒》考異據《九州春秋》云「角弟梁，梁弟寶」。

二三〇〇頁一一行　廣城　按：殿本「城」作「成」，《通鑒》同。

二三〇〇頁一五行　旋門在汜水之西　殿本、《集解》本「汜」作「泛」。　按：此水《漢書》作「泛水」，如淳音祀，水經始作「汜水」，後多從《水經》。

二三〇二頁　一行　繫獲甚衆　按：殿本「繫」作「擊」。

二三〇二頁一〇行　*(爾)**[己]*乃嘗飯　據殿本改。　按：王先謙謂作「己」是。

二三〇四頁　二行　主親授鉞　按：汲本「主」作「王」。

二三〇四頁一三行　統三十六*(郡)**[部]*　《集解》引惠棟說，謂「郡」當作「部」，今據改。　按：《董卓傳》注引此亦作「部」。

二三〇五頁　三行　*(梁)**[涼]*州賊王國圍陳倉　《集解》引洪頤粻說，謂《靈帝紀》作「涼州賊王國」，此「梁」字誤。今據改。

二三〇五頁一一行　窮寇勿*(迫)**[追]*歸衆勿*(追)**[迫]*　據汲本、殿本改。　按：下云「是迫歸衆，追窮寇也」，明當作「窮寇勿追，歸衆勿迫」。

二三〇六頁　五行　嵩從子酈　按：《集解》引惠棟說，謂袁紀「酈」作「邐」，又作「麗」。

二三〇六頁　八行　專命雖罪專誅亦有責也　按：《集解》引王補說，謂《通鑒》作「違命雖罪」，故胡注卓不釋兵為違命，嵩勑討卓為專誅。

二三〇七頁一五行　嵩為人愛慎盡勤　按：《刊誤》謂當作「愛畏勤盡」。

二三〇八頁　四行　同郡周規　按：《集解》引汪文台說，謂《御覽》八一四引張璠《漢紀》，「規」作「起」。

二三〇九頁　六行　殺郡守褚貢　按：殿本「貢」作「裒」。

二三〇九頁　九行　以有功效　殿本「以」作「已」。　按：以已古通作。

二三一〇頁一二行　昔郡議曹華信*(義)**[議]*立此塘　《刊誤》謂案文「義」當作「議」。今據改。　按：《御覽》八三六引《錢塘記》，作「郡議曹華信象家富，乃議立此塘」。又七四引《錢塘記》，作「往時郡議曹華家信富，乃議立此塘」。《御覽》引文亦有訛，然「義」當作「議」，固無疑也。

二三一〇頁一四行　青牛角　按：《袁紹傳》注引《九州春秋》及《三國·魏志·袁紹傳》，並作「張牛角」。

二三一〇頁一四行　左髭丈八　按：《魏志·張燕傳》注引張璠《漢紀》，云「又有左校郭大賢左髭丈八三部也」。趙一清謂郭大賢疑是左校之帥，故下云三部。潘眉則謂蓋左校一部，郭大賢一部，左髭丈八一部也。如趙說，則左校郭大賢為一部，左髭為一部，丈八為一部。如潘說，則左髭與丈八各為一部。《通鑒》作「左髭文八」，胡注云朱儁傳「左髭文八」作「左髭丈八」，是胡氏亦以左髭丈八連讀，今從潘說。

二三一〇頁一五行　掾哉　按：《通鑒》作「緣城」。

二三一〇頁一五行　于毒　汲本作「干毒」。　按：《袁紹傳》亦作「干毒」，《通鑒》作「于毒」。

二三一一頁　一行　畦固　按：《集解》引惠棟說，謂《通鑒》作「眭固」。

二三一一頁　四行　掾哉作緣城　按：汲本「緣城」作「緣哉」，殿本作「緣成」。

二三一一頁　八行　衆至*(伯)**[百]*萬　據殿本改。

二三一二頁　二行　不聞其計　按：「計」原作「討」，逕據汲本、殿本改正。

二三一三頁　七行　諸州刺史上郡並列卿府　按：《刊誤》謂案刺史在郡上，何緣有「上郡」之文，蓋本言「刺史並郡上列卿府」云云。

註釋
 《續漢書》曰：「舉孝廉為郎中，遷霸陵、臨汾令，以父喪遂去官。」
 「良」或作「郎」。
 首音式受反。
 幟音尺志反，又音試。
 蛾音魚綺反，即「蟻」字也。諭賊衆多，故以為名。
 大谷、轘轅在洛陽東南，旋門在汜水之西。
 《孫子兵法》曰：「凡戰者，以正合，以奇勝者也。故善出奇，無窮如天地，無竭如江海。戰勢不過奇正。奇正之變，不可勝也。」
 田單為齊將，守即墨城。燕師攻城，田單取牛千頭，衣以五采，束矛盾於其角，繫火於其尾，穿城而出，城上大噪，燕師大敗。事見《史記》。
 苣音巨。說文云：「束葦燒之。」
 西華，縣，屬汝南。
 今貝州宗城縣。
 杜元凱注《左傳》曰：「積屍封土於其上，謂之京觀。」
 並屬扶風。
 干謂冒進。
 老子曰：「天道無親，常與善人。」易曰：「人謀鬼謀，百姓與能。」淮南子曰：「凡命將，主親授鉞，曰：『從此上至天，將軍制之。』」
 前書，項羽使武涉說韓信，信曰：「漢王解衣衣我，推食食我，背之不祥。」又蒯通說信，令信背漢，參分天下，鼎足而立。信曰：「漢王遇我厚，豈可背之哉？」後信謀反，為呂後所執，歎曰：「吾不用蒯通計，為女子所詐，豈非天哉！」
 「撝」即「麾」字，古通用。叱宛，怒聲也。
 扺音紙。扺，擊也。
 寶器猶神器也，謂天位也。
 《左氏傳》韓宣子曰：「同惡相求，如市賈焉。」
 《史記》范蠡曰：「大名之下，難以久居。」
 二句皆《左傳》之辭。
 《英雄記》曰：「梁州賊王國等起兵，劫忠為主，統三十六*(郡)**[部]*，號『車騎將軍』。忠感慨發病死。」
 孫子之文。
 《孫子兵法》曰：「善守者藏於九地之下，善攻者動於九天之上。」玄女三宮戰法曰：「行兵之道，天地之寶。九天九地，各有表裏。九天之上，六甲子也。九地之下，六癸酉也。子能順之，萬全可保。」
 司馬兵法之言。
 皆左氏傳文。
 酈音歷。
 《春秋左氏傳》曰：「稟命則不威，專命則不孝。」
 質，正也。
 風音諷，謂諷動也。
 犕音服。說文曰：「犕牛乘馬。」「犕」，即古「服」字也，今河朔人猶有此言，音備。
 《獻帝春秋》曰：「初卓為前將軍，嵩為左將軍，俱征邊章、韓遂，爭雄。及嵩拜車下，卓曰：『可以服未？』嵩曰：『安知明公乃至於是？』卓曰：『鴻鵠固有遠志，但燕雀自不知耳。』嵩曰：『昔與明公俱為鴻鵠，但明公今日變為鳳皇耳。』」
 《續漢書》曰以日有重珥免。
 言汲引之速。
 規被錄占對，儁為備錢以解其事。
 家兵，僮僕之屬。調謂調發之。
 《史記》曰：白起，郿人也，善用兵，事秦昭王為大良造。攻魏，拔之。後五年，攻趙，拔光狼城。後七年，攻楚，拔鄢、鄧五城。明年，拔郢，燒夷陵，遂東至竟陵。樂毅，趙人也，賢而好兵，燕昭王以為亞卿，後為上將軍。伐齊，入臨淄，靚齊五歲，下齊七十餘城。
 西鄂故城在今鄧州向城縣南，精山在其南。
 錢塘，今杭州縣也。《錢塘記》云：「昔郡議曹華信*(義)**[議]*立此塘，以防海水。始開募，有能致土石一斛，與錢一千，旬日之閒，來者雲集。塘未成而譎不復取，皆遂棄土石而去，塘以之成也。」
 《九州春秋》「大計」作「大洪」，「掾哉」作「緣城」。
 《九州春秋》「唒」作「蝤」，音才由反。
 《左氏傳》曰：「于思于思，棄甲復來。」杜預注云：「于思，多鬚之貌也。」
 馗音巨眉反。
 蔡質《典職儀》曰；「諸州刺史上郡並列卿府，言『敢言之』。」
 《論語》曰：「君命召，不俟駕行矣。」俟，待也。
 《春秋左氏傳》曰：「國之大事在祀與戎。祀有執膰，戎有受脤。」脤，宜社之肉也。爾雅曰：「舉大事，動大衆，必先有事於社然後出，謂之宜。」
 新序曰：「楚白公勝既殺令尹、司馬，欲立王子閭為王。王子閭不肯，劫之以刃。王子閭曰：『吾聞辭天下者，非輕其利以明其德也。不為諸侯者，非惡其位以絜其行也。今子告我以利，威我以兵，吾不為也。』白公強之，不可，遂殺之。葉公子高率楚衆以誅白公，而反惠王於國。」投袂，奮袂也，言其怒也。《左氏傳》曰：「楚子聞之，投袂而起。」翟義，方進之子，舉兵將誅王莽，事見前書。詩曰：「陳師鞠旅。」鄭玄注云：「鞠，告也。」
 山東連盟謂上雲腢帥及袁氏也。書稱「伊尹格於皇天」。《論語》曰：「豈若匹夫匹婦之為諒也。」《莊子》云，孔子見盜跖，退曰：「吾幾不免虎口。」
 華嶠譜序曰：「表字偉容，歆之子也。年二十餘，為散騎常侍。」
 《魏志》曰：「歆字子魚。」
 斂策，不論其功。
 《論語》曰，顏回曰：「願無伐善，無施勞。」
 老子曰：「功成而不居。」
 謂平許昭也。*(于)**[於]*，語辭，猶云「句吳」之類矣。
 蹷，猶躓也。


Chinese text: This work was published before January 1, 1923, and is in the
public domain worldwide because the author died at least 100 years ago.
