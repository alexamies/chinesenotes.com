楊終
楊終字子山，蜀郡成都人也。年十三，為郡小吏，太守奇其才，遣詣京師受業，習春秋。[一]顯宗時，征詣蘭台，拜校書郎。

注[一]袁山松書曰：「時蜀郡有雷震決曹，終上白記，以為斷獄煩苛所致，太守乃令終賦雷電之意，而奇之也。」

建初元年，大旱谷貴，終以為廣陵、楚、淮陽、濟南之獄，徙者萬數，又遠屯絕域，吏民怨曠，乃上疏曰：「臣聞『善善及子孫，惡惡止其身』，百王常典，不易之道也。[一]秦政酷烈，違啎天心，一人有罪，延及三族。[二]高祖平亂，約法三章。太宗至仁，除去收孥。[三]萬姓廓然，蒙被更生，澤及昆蟲，功垂萬世。陛下聖祖，德被四表。今以比年久旱，□疫未息，[四]躬自菲薄，廣訪失得，三代之隆，無以加焉。臣竊桉春秋水旱之變，皆應暴急，惠不下流。自永平以來，仍連大獄，有司窮考，轉相牽引，掠考冤濫，家屬徙邊。加以北征匈奴，西開三十六國，頻年服役，轉輸煩費。又遠屯伊吾、樓蘭、車師、戊己，民懷土思，怨結邊域。傳曰：『安土重居，謂之觿庶。』[五]昔殷民近遷洛邑，且猶怨望，[六]何況去中土之肥饒，寄不毛之荒極乎？[七]且南方暑濕，障毒互生。愁困之民，足以感動天地，移變陰陽矣。陛下留念省察，以濟元元。」書奏，肅宗下其章。司空第五倫亦同終議。太尉牟融、司徒鮑昱、校書郎班固等難倫，以施行既久，孝子無改父之道，先帝所建，不宜回異。終復上書曰：「秦築長城，功役繁興，胡亥不革，卒亡四海。故孝元□珠崖之郡，光武絕西域之國，不以介鱗易我衣裳。[八]　　魯文公毀泉台，春秋譏之曰『先祖為之而己毀之，不如勿居而已』，以其無妨害於民也。[九]襄公作三軍，昭公捨之，君子大其復古，以為不捨則有害於民也。[一〇]今伊吾之役，樓蘭之屯，久而未還，非天意也。」帝從之，聽還徙者，悉罷邊屯。

注[一]春秋：「昭公二十年，曹公孫會自鄸出奔宋。」公羊傳曰：「畔也。曷為不言畔？為公子喜時之後諱也。春秋為賢者諱也。何賢乎公子喜時？讓國也。君子善善也長，惡惡也短，惡惡止其身，善善及子孫。賢者子孫，故君子為之諱。」

注[二]前書音義曰：「父族、母族、妻族也。」

注[三]太宗，文帝也。史記曰：「文帝德至盛也，豈不仁哉。」除去收孥相坐之律也。

注[四]「□」字或作「牛」。疫，病也。

注[五]元帝詔曰「安土重遷，黎人之性」也。

注[六]尚書盤庚序曰：「盤庚五遷，將治亳，殷人咨胥怨。」亳，今河南偃師，故曰「近遷洛邑」。

注[七]毛，草也。爾雅曰：「孤竹、北戶、西王母、日下謂之四荒。」又曰：「東至於泰遠，西至於邠國，南至於濮鈆，北至於祝栗，謂之四極。」言不毛、荒極，直論遠耳，非必此地也。

注[八]元帝初元三年，珠崖郡反，待詔賈捐之以為宜□珠崖，救人飢餓，乃罷珠崖郡。光武二十一年，鄯善、車師王等十六國皆遣子入侍，請都護。帝以中國初定，未遑外事，還其侍子，厚加賞賜。介鱗喻遠夷，言其人與魚□無異也。衣裳謂中國也。楊雄法言曰：「珠崖之絕，捐之之力也，否則鱗介易我衣裳。」

注[九]公羊傳曰「毀泉台何以書？譏爾。築之譏，毀之譏，先祖為之而己毀之，勿居而已」也。

注[一〇]公羊傳曰：「襄公十一年作三軍。三軍者何？三卿也。」昭公五年傳曰：「捨中軍。捨中軍者何？復古也。」言捨之與留，量時制宜也。

終又言：「宣帝博征腢儒，論定五經於石渠閣。方今天下少事，學者得成其業，而章句之徒，破壞大體。宜如石渠故事，永為後世則。」於是詔諸儒於白虎觀論考同異焉。會終坐事系獄，博士趙博、校書郎班固、賈逵等，以終深曉春秋，學多異聞，表請之，終又上書自訟，即日貰出，乃得與於白虎觀焉。[一]後受詔刪太史公書為十餘萬言。

注[一]與音預。

時太后兄□尉馬廖，謹篤自守，不訓諸子。終與廖交善，以書戒之曰：「終聞堯舜之民，可比屋而封；桀紂之民，可比屋而誅。[一]何者？堯舜為之堤防，桀紂示之驕奢故也。詩曰：『皎皎練絲，在所染之。』[二]上智下愚，謂之不移；中庸之流，要在教化。春秋殺太子母弟，直稱君甚惡之者，坐失教也。[三]禮制，人君之子年八歲，為置少傅，教之書計，以開其明；[四]十五置太傅，教之經典，以道其志。漢興，諸侯王不力教誨，多觸禁忌，故有亡國之禍，而乏嘉善之稱。今君位地尊重，海內所望，豈可不臨深履薄，以為至戒！黃門郎年幼，血氣方盛，[五]既無長君退讓之風，[六]而要結輕狡無行之客，縱而莫誨，視成任性，[七]鑒念前往，可為寒心。君侯誠宜以臨深履薄為戒。」廖不納。子豫後坐縣書誹謗，[八]廖以就國。

注[一]事見陸賈新語。

注[二]逸詩也。皎皎，白貌也。墨子曰：「墨子見染絲者歎曰：『染於蒼則蒼，染於黃則黃，故染不可不慎也。』」

注[三]公羊傳曰：「晉侯殺其太子申生。曷為直稱晉侯？曰以殺其太子母弟，直稱君者甚之也。」

注[四]大戴禮曰：「古者八歲出就外捨，學小蓺焉，履小節焉。」又曰：「為置三少，曰少保、少傅、少師，是與太子宴者也。」禮記內則曰「十年出就外傅，居宿於外學書計」也。

注[五]廖子防及光俱為黃門郎。孔子曰「及其壯也，血氣方剛，戒之在□」也。

注[六]文帝竇後兄長君，弟廣國字少君，此兩人所出微，絳、灌等選長者之有節行者與之居，長君、少君由此為退讓君子，不敢以富貴驕人也。

注[七]馬防傳曰「兄弟貴盛，賓客奔湊，四方畢至，數百餘人皆為食客」也。

注[八]縣音懸。

終兄鳳為郡吏，太守廉范為州所考，遣鳳候終，終為范遊說，坐徙北地。[一]帝東巡狩，鳳皇黃龍並集，終讚頌嘉瑞，上述祖宗鴻業，凡十五章，奏上，詔貰還故郡。

著春秋外傳十二篇，改定章句十五萬言。永元十二年，征拜郎中，以病卒。[二]

注[一]益部耆舊傳曰「終徙於北地望松縣，而母於蜀物故。終自傷被罪充邊，乃作晨風之詩以舒其憤」也。

注[二]袁山松書曰「侍中賈逵薦終博達忠直，征拜郎中。及卒，賜錢二十萬」也。

李法
李法字伯度，漢中南鄭人也。博通腢書，性剛而有節。和帝永元九年，應賢良方正對策，除博士，遷侍中、光祿大夫。歲餘，上疏以為朝政苛碎，違永平、建初故事；宦官權重，椒房寵盛；又譏史官記事不實，後世有識，尋功計德，必不明信。坐失旨，下有司，免為庶人。還鄉里，杜門自守。故人儒生時有候之者，言談之次，問其不合上意之由，法未嘗應對。友人固問之，法曰：「鄙夫可與事君乎哉？苟患失之，無所不至。[一]孟子有言：『夫仁者如射，正己而後發。發而不中，不怨勝己者，反諸身而已矣。』」[二]在家八年，征拜議郎、諫議大夫，正言極辭，無改於舊。出為汝南太守，政有聲多。後歸鄉里，卒於家。

注[一]此以上論語孔子之言也。鄭玄注云：「無所不至謂諂佞邪媚，無所不為也。」

注[二]孟子公孫丑篇之言也。反諸身而已，言克己自責，不責人也。

翟酺
翟酺字子超，廣漢雒人也。[一]四世傳詩。酺好老子，尤善圖緯、天文、歷筭。以報舅讎，當徙日南，亡於長安，為卜相工，後牧羊涼州。遇赦還。仕郡，征拜議郎，遷侍中。

注[一]雒屬廣漢郡，漳山雒水所出，南入湔，故城在今雒縣南。湔音子田反。

時尚書有缺，詔將大夫六百石以上試對政事、天文、道術，以高第者補之。酺自恃能高，而忌故太史令孫懿，恐其先用，乃往候懿。既坐，言無所及，唯涕泣流連。懿怪而問之，酺曰：「圖書有漢賊孫登，將以才智為中官所害。觀君表相，似當應之。[一]酺受恩接，淒愴君之禍耳！」懿憂懼，移病不試。[二]由是酺對第一，拜尚書。

注[一]春秋保干圖曰「漢賊臣，名孫登，大形小口，長七尺九寸，巧用法，多技方，詩書不用，賢人杜口」也。

注[二]移病謂作文移而稱病也。

時安帝始親政事，追感祖母宋貴人，悉封其家。又元舅耿寶及皇后兄弟閻顯等並用威權。酺上疏諫曰：

臣聞微子佯狂而去殷，叔孫通背秦而歸漢，彼非自□其君，時不可也。臣荷殊絕之恩，蒙值不諱之政，豈敢雷同受寵，而以戴天履地。[一]伏惟陛下應天履祚，歷值中興，當建太平之功，而未聞致化之道。蓋遠者難明，請以近事征之。昔竇、鄧之寵，傾動四方，兼官重紱，盈金積貨，至使議弄神器，改更社稷。[二]豈不以埶尊威廣，以致斯患乎？及其破壞，頭顙墯地，願為孤豚，豈可得哉！[三]夫致貴無漸失必暴，受爵非道殃必疾。今外戚寵幸，功均造化，漢元以來，未有等比。陛下誠仁恩周洽，以親九族。然祿去公室，政移私門，覆車重尋，寧無摧折。[四]而朝臣在位，莫肯正議，翕翕訾訾，更相佐附。[五]臣恐威權外假，歸之良難，虎翼一奮，卒不可制。[六]故孔子曰「吐珠於澤，誰能不含」；[七]老子稱「國之利器，不可以示人」。[八]此最安危*[之極]*戒，社稷之深計也。

注[一]雷之發聲，物皆同應，言無是非者謂之雷同。禮記曰：「無雷同。」左傳曰「君履后土而戴皇天」也。

注[二]神器謂天位也。老子曰：「天下神器，不可為也。」竇憲出入禁中，得幸太後，圖為殺害。帝知其謀，誅之。鄧太后崩，宮人告鄧悝、鄧弘等取廢帝故事，謀立平原王得。帝聞，遂免鄧氏為庶人也。

注[三]莊子曰，或聘莊子，莊子謂其使曰：「子見夫犧牛乎？衣以文繡，食以芻菽。及其牽而入於太廟，欲為孤犢，其可得乎？」此作「豚」，不同也。

注[四]賈誼曰「諺雲前車覆，後車誡」也。

注[五]詩小雅曰：「翕翕訾訾，亦孔之哀。」毛傳曰：「翕翕然患其上，訾訾然不思稱職。」爾雅曰：「翕翕，訾訾，莫供職也。」訾音將徙反。「訿」與「訾」古字通。

注[六]韓詩外傳曰：「無為虎傅翼，將飛入邑，擇人而食。」夫置不肖之人土位，是為虎傅翼也。

注[七]春秋保干圖曰：「臣功大者主威侵，權並族害*(屍)**[己]*奸行，吐珠於澤，誰能不含。」諭君之權柄外假，則必競取以為己利，猶珠出於澤中，誰能不含取以為己寶也。吐猶出也。

注[八]老子道經曰：「魚不可脫於泉，國之利器不可以示人。」河上公注曰：「利器謂權道也。理國權道，不可以示執事之臣。」

夫儉德之恭，政存約節。[一]故文帝愛百金於露台，飾帷帳於皁囊。[二]或有譏其儉者，上曰：「朕為天下守財耳，豈得妄用之哉！」至倉谷腐而不可食，錢貫朽而不可校。今自初政已來，日月未久，費用賞賜已不可筭。斂天下之財，積無功之家，帑藏單盡，民物雕傷，卒有不虞，復當重賦百姓，怨叛既生，危亂可待也。

注[一]左氏傳魯大夫御孫曰「儉，德之恭；侈，惡之大」也。

注[二]文帝常欲作露台，計直百金。曰：「百金中人十家之產，何以台為？」遂止不作。又東方朔曰：「文帝集上書囊以為殿帷。」

昔成王之政，周公在前，邵公在後，畢公在左，史佚在右，四子挾而維之。目見正容，耳聞正言，一日即位，天下曠然，言其法度素定也。今陛下有成王之尊而無數子之佐，雖欲崇雍熙，致太平，其可得乎？

自去年已來，□譴頻數，地坼天崩，高岸為谷。修身恐懼，則轉禍為福；輕慢天戒，則其害彌深。願陛下親自勞恤，研精緻思，勉求忠貞之臣，誅遠佞諂之黨，損玉堂之盛，尊天爵之重，[一]割情慾之歡，罷宴私之好。帝王圖籍，陳列左右，心存亡國所以失之，鑒觀興王所以得之，庶□害可息，豐年可招矣。

注[一]孟子曰：「公卿大夫，人爵也。仁義禮智信，天爵也。」

書奏不省，而外戚寵臣鹹畏惡之。

延光三年，出為酒泉太守。叛羌千餘騎徙敦煌來鈔郡界，酺赴擊，斬首九百級，羌觿幾盡，威名大震。遷京兆尹。順帝即位，拜光祿大夫，遷將作大匠。損省經用，歲息四五千萬。[一]屢因□異，多所匡正。[三]由是權貴共誣酺及尚書令高堂芝等交通屬托，坐減死歸家。復被章雲酺前與河南張楷等謀反，逮詣廷尉。及杜真等上書訟之，事得明釋。卒於家。[三]

注[一]經，常也。

注[二]益部耆舊傳曰：「時詔問酺陰陽失序，水旱隔並，其設銷復興濟之本。酺上奏陳圖書之意曰：『漢四百年將有弱主閉門聽難之禍，數在三百年之閒。*(宜升)**[斗]*歷改憲，*[宜]*行先王至德要道，奉率時禁，抑損奢侈，宣明質樸，以延四百年之難。』帝從之。」

注[三]益部耆舊傳曰：「杜真字孟宗，廣漢綿竹人也。少有孝行，習易、春秋，誦百萬言，兄事同郡翟酺。酺後被系獄，真上檄章救酺，系獄笞六百，竟免酺難，京師莫不壯之。」

著援神、鉤命解詁十二篇。[一]

注[一]援神契，鉤命決，皆孝經緯篇名也。詁音古。

初，酺之為大匠，上言：「孝文皇帝始置一經博士，[一]武帝大合天下之書，[二]　　而孝宣論六經於石渠，學者滋盛，弟子萬數。[三]光武初興，愍其荒廢，起太學博士捨、內外講堂，諸生橫巷，為海內所集。明帝時辟雍始成，欲毀太學，太尉趙□以為太學、辟雍皆宜兼存，故並傳至今。而頃者頹廢，至為園采芻牧之處。宜更修繕，誘進後學。」帝從之。酺免後，遂起太學，更開拓房室，學者為酺立碑銘於學雲。

注[一]武帝建元五年始置五經博士，文帝之時未遑庠序之事，酺之此言，不知何據。

注[二]武帝詔曰：「其令禮官勸學，舉遺興禮。」舉遺謂搜求遺逸，是合天下之書也。

注[三]宣帝甘露三年，詔諸儒講五經於殿中，兼平公羊、谷梁同異，上親臨決焉。時更崇谷梁傳，故此言「六經」也。石渠，閣名。昭帝時博士弟子員百人，宣帝末增倍之，元帝時詔無置弟子員，以廣學者，故言以萬數也。

應奉
應奉字世叔，汝南南頓人也。曾祖父順，字華仲。和帝時為河南尹、將作大匠，公廉約己，明達政事。[一]生十子，皆有才學。中子疊，江夏太守。疊生郴，武陵太守。郴生奉。

注[一]華嶠書曰：「華仲少給事郡縣，為吏清公，不發私書。舉孝廉，尚書郎轉右丞，遷冀州刺史，廉直無私。遷東平相，賞罰必信，吏不敢犯。有梓樹生於廳事室上，事後母至孝，觿以為孝感之應。時竇憲出屯河西，刺史、二千石皆遣子弟奉賂遺憲，憲敗後鹹被繩黜，順獨不在其中，由是顯名。為將作大匠，視事五年，省費億萬。」汝南記曰「華仲妻本是汝南鄧元義前妻也。元義父伯考為尚書僕射，元義還鄉里，妻留事姑甚謹，姑憎之，幽閉空室，節其食飲，羸露日困，妻終無怨言。後伯考怪而問之。時義子朗年數歲，言母不病，但苦饑耳。伯考流涕曰：『何意親姑反為此禍！』因遣歸家。更嫁為華仲妻。仲為將作大匠，妻乘朝車出，元義於路傍觀之，謂人曰：『此我故婦，非有它過，家夫人遇之實酷，本自相貴。』其子朗時為郎，母與書皆不荅，與衣裳輒燒之。母不以介意，意欲見之，乃至親家李氏堂上，令人以它詞請朗。朗至，見母，再拜涕泣，因起出。母追謂之曰：『我幾死，自為汝家所□，我何罪過，乃如此邪？』因此遂絕」也。

奉少聰明，自為童兒及長，凡所經履，莫不暗記。讀書五行並下。為郡決曹史，行部四十二縣，錄囚徒數百千人。及還，太守備問之，奉口說罪系姓名，坐狀輕重，無所遺脫，時人奇之。[一]著漢書後序，多所述載。[二]大將軍梁冀舉茂才。

注[一]謝承書曰：「奉少為上計吏，許訓為計掾，俱到京師。訓自發鄉里，在路晝頓暮宿，所見長吏、賓客、亭長、吏卒、奴僕，訓皆密疏姓名，欲試奉。還郡，出疏示奉。奉云：『前食穎川綸氏都亭，亭長胡奴名祿，以飲漿來，何不在疏？』坐中皆驚。」又云：「奉年二十時，嘗詣彭城相袁賀，賀時出行閉門，造車匠於內開扇出半面視奉，奉即委去。後數十年於路見車匠，識而呼之。」

注[二]袁山松書曰：「奉又刪史記、漢書及漢記三百六十餘年，自漢興至其時，凡十七卷，名曰漢事。」

先是，武陵蠻詹山等四千餘人反叛，執縣令，屯結連年。詔下公卿議，四府舉奉才堪將帥。[一]永興元年，拜武陵太守。到官慰納，山等皆悉降散。於是興學校，舉仄陋，政稱變俗。坐公事免。

注[一]四府，解見皇后紀。

延熹中，武陵蠻復寇亂荊州，車騎將軍馮緄以奉有威恩，為蠻夷所服，上請與俱征。拜從事中郎。[一]奉勤設方略，賊破軍罷，緄推功於奉，薦為司隸校尉。糾舉奸違，不避豪戚，以嚴厲為名。

注[一]謝承書曰：「時詔奉曰：『蠻夷叛逆作難，積惡放恣，鑊中之魚，火熾湯盡，當悉燋爛，以刷國恥。朝廷以奉昔守南土，威名播越，故複式序重任。奉之廢興，期在於今。賜奉錢十萬，駁犀方具□、金錯把刀□、革帶各一。奉其勉之！』」

及鄧皇后敗，而田貴人見幸，桓帝有建立之議。奉以田氏微賤，不宜超登後位，上書諫曰：「臣聞周納狄女，襄王出居於鄭；[一]漢立飛燕，成帝胤嗣泯絕。母后之重，興廢所因。宜思關睢之所求，遠五禁之所忌。」[二]帝納其言，竟立竇皇后。

注[一]左傳襄王將以狄女為後，富*(臣)**[辰]*諫曰：「不可，狄固貪惏，王又啟之。」王不從。狄人伐周，襄王出奔。

注[二]韓詩外傳曰：「婦人有五不娶：喪婦之長女不娶，為其不受命也；世有惡疾不娶，□於天也；世有刑人不娶，□於人也；亂家女不娶，類不正也；逆家子不娶，廢人倫也。」

及黨事起，奉乃慨然以疾自退。追愍屈原，因以自傷，著感騷三十篇，數萬言。諸公多薦舉，會病卒。子劭。

子劭
劭字仲遠。[一]少篤學，博覽多聞。靈帝時舉孝廉，辟車騎將軍何苗掾。

注[一]謝承書、*(曰)*應氏譜並云「字仲遠」，續漢書文士傳作「仲援」，漢官儀又作「*[仲]*瑗」，未知孰是。

中平二年，漢陽賊邊章、韓遂與羌胡為寇，東侵三輔，時遣車騎將軍皇甫嵩西討之。嵩請發烏桓三千人。北軍中候鄒靖上言：「烏桓觿弱，宜開募鮮卑。」事下四府，大將軍掾韓卓議，以為「烏桓兵寡，而與鮮卑世為仇敵，若烏桓被發，則鮮卑必襲其家。烏桓聞之，當復□軍還救。非唯無益於實，乃更沮三軍之情。

鄒靖居近邊塞，究其態詐。若令靖募鮮卑輕騎五千，必有破敵之效」。劭駁之曰：

鮮卑隔在漠北，犬羊為腢，無君長之帥，廬落之居，而天性貪暴，不拘信義，故數犯障塞，且無寧歲。唯至互巿，乃來靡服。苟欲中國珍貨，非為畏威懷德。計獲事足，旋踵為害。是以朝家外而不內，蓋為此也。[一]往者匈奴反叛，度遼將軍馬續、烏桓校尉王元發鮮卑五千餘騎，又武威太守趙沖亦率鮮卑征討叛羌。斬獲丑虜，既不足言，而鮮卑越溢，多為不法。裁以軍令，則忿戾作亂；制御小緩，則陸掠殘害。劫居人，鈔商旅，噉人牛羊，略人兵馬。得賞既多，不肯去，復欲以物買鐵。邊將不聽，便取縑帛聚欲燒之。邊將恐怖，畏其反叛，辭謝撫順，無敢拒違。今狡寇未殄，而羌為巨害，如或致悔，其可追乎！臣愚以為可募隴西羌胡守善不叛者，簡其精勇，多其牢賞。[二]太守李參沈靜有謀，必能□厲得其死力。當思漸消之略，不可倉卒望也。

韓卓復與劭相難反覆。於是詔百官大會朝堂，皆從劭議。

注[一]朝家猶國家也。公羊傳曰「春秋內諸夏而外夷狄」也。

注[二]牢，稟食也。或作「勞」。勞，功也。

三年，舉高第，再遷，六年，拜太山太守。初平二年，黃巾三十萬觿入郡界。劭糾率文武連與賊戰，前後斬首數千級，獲生口老弱萬餘人，輜重二千兩，賊皆退□，郡內以安。

興平元年，前太尉曹嵩及子德從琅邪入太山，劭遣兵迎之，未到，而徐州牧陶謙素怨嵩子操數擊之，乃使輕騎追嵩﹑德，並殺之於郡界。劭畏操誅，□郡奔冀州牧袁紹。

初，安帝時河閒人尹次﹑穎川人史玉皆坐殺人當死，次兄初及玉母軍並詣官曹求代其命，因縊而物故。尚書陳忠以罪疑從輕，議活次﹑玉。劭後追駁之，據正典刑，有可存者。其議曰：

尚書稱「天秩有禮，五服五章哉。天討有罪，五刑五用哉」。而孫卿亦云「凡制刑之本，將以禁暴惡，且懲其末也。凡爵列﹑官秩﹑賞慶﹑刑威，皆以類相從，使當其實也」。若德不副位，能不稱官，賞不酬功，刑不應罪，不祥莫大焉。殺人者死，傷人者刑，此百王之定制，有法之成科。高祖入關，雖尚約法，然殺人者死，亦無寬降。夫時化則刑重，時亂則刑輕。[一]書曰「刑罰時輕時重」，此之謂也。

注[一]犯化之罪固重，犯亂之罪為輕。

今次﹑玉公以清時釋其私憾，阻兵安忍，殭屍道路。[一]朝恩在寬，幸至冬獄，而初﹑軍愚狷，妄自投斃。昔召忽親死子糾之難，而孔子曰「經於溝瀆，人莫之知」。[二]朝氏之父非錯刻峻，遂能自隕其命，班固亦云「不如趙母指括以全其宗」。[三]傳曰「僕妾感慨而致死者，非能義勇，顧無慮耳」。[四]夫刑罰威獄，以類天之震耀殺戮也；溫慈和惠，以放天之生殖長育也。[五]是故春一草枯則為□，秋一木華亦為異。今殺無罪之初﹑軍，而活當死之次﹑玉，其為枯華，不亦然乎？陳忠不詳制刑之本，而信一時之仁，遂廣引八議求生之端。夫親故賢能功貴勤賓，豈有次﹑玉當罪之科哉？[六]若乃小大以情，原心定罪，[七]　　此為求生，非謂代死可以生也。敗法亂政，悔其可追。

劭凡為駁議三十篇，皆此類也。

注[一]阻，恃也。左傳曰，□州吁「阻兵而安忍。」

注[二]召忽，齊大夫。子糾，齊襄公之庶子也。子糾與小白爭國，子糾被殺，召忽其傅也，遂死之。論語孔子論召忽曰：「豈若匹夫匹婦之為諒也，自經於溝瀆而莫之知也。」

注[三]前書，□錯為御史大夫，改更律令，諸侯諠嘩。錯父聞而非之，曰：「劉氏安而□氏危矣。」遂飲藥而死。史記曰，趙母，趙將馬服君趙奢之妻，趙括之母也。奢死，趙欲以括為將，母謂趙王曰：「王以為括如其父，父子異心，願王勿遣。」王曰：「吾計決矣。」括母曰：「王終將之，即有不稱，妾得無隨乎？」王許諾。及括敗，王以母先言，竟不誅也。而班固引之以為□錯贊詞。

注[四]言僕妾之致死者，顧由無計慮耳。語見史記欒布傳贊也。

注[五]左傳鄭大夫游吉之詞。

注[六]周禮小司寇職鄭司農曰：「親，宗室有罪先請也。故謂舊知也。賢謂有德行者。能謂有道蓺者。功謂有大勳也。貴謂若今墨綬，有罪先請也。勤謂憔悴國事。賓謂二王后。」

注[七]左傳曰：「小大之獄，雖不能察，必以情。」原心定罪，解見霍諝傳也。

又刪定律令為漢儀，建安元年乃奏之。曰：

　　夫國之大事，莫尚載籍。載籍也者，決嫌疑，明是非，[一]賞刑之宜，允獲厥中，俾後之人永為監焉。故膠*(東)**[西]*相董仲舒老病致仕，朝廷每有政議，數遣廷尉張湯親至陋巷，問其得失。[二]　　於是作春秋決獄二百三十二事，動以經對，言之詳矣。逆臣董卓，蕩覆王室，典憲焚燎，靡有孑遺，開闢以來，莫或茲酷。[三]今大駕東邁，巡省許都，拔出險難，其命惟新。臣累世受恩，榮祚豐衍，竊不自揆，貪少雲補，輒撰具律本章句﹑尚書舊事﹑廷尉板令﹑決事比例﹑司徒都目﹑五曹詔書[四]及春秋斷獄凡二百五十篇。蠲去復重，為之節文。[五]　　又集駁議三十篇，以類相從，凡八十二事。其見漢書二十五，漢記四，[六]皆刪□潤色，以全本體。其二十六，博采古今纓瑋之士，文章煥炳，德義可觀。其二十七，臣所創造。豈繄自謂必合道衷，[七]心焉憤邑，聊以藉手。[八]昔鄭人以干鼠為璞，鬻之於周；宋愚夫亦寶燕石，緹□十重。夫鶯之者掩口盧胡而笑，斯文之族，無乃類旃。[九]左氏實雲雖有姬姜絲麻，不□憔悴菅蒯，蓋所以代匱也。[一〇]是用敢露頑才，廁於明哲之末。雖未足綱紀國體，宣洽時雍，庶幾觀察，增闡聖聽。惟因萬機之餘暇，游意省覽焉。

獻帝善之。

注[一]禮記曰：「夫禮者，決嫌疑，明是非。」

注[二]事見前書。　　注[三]或，有也。

注[四]司徒即丞相也。總領綱紀，佐理萬機，故有都目。成帝初置尚書員五人，漢舊儀有常侍曹﹑二千石曹﹑戶曹﹑主客曹﹑三公曹也。

注[五]復音復，重音直容反。　　注[六]即東觀記。

注[七]繄音烏兮反。繄猶是也。　　注[八]藉音自夜反。

注[九]尹文子曰：「鄭人謂玉未琢者為璞，周人謂鼠未臘者為璞。周人遇鄭賈，人曰：『欲買璞乎？』鄭賈曰：『欲之。』出璞視之，乃鼠也，因謝不取。」戰國策亦然。今此乃云「鄭人以干鼠為璞」，便與二說不同。此云「干鼠」，彼云「未臘」，事又差舛。闕子曰：「宋之愚人得燕石梧台之東，歸而藏之，以為大寶。周客聞而觀之，主人父齋七日，端冕之衣，釁之以特牲，革匱十重，緹巾十襲。客見之，俛而掩口盧胡而笑曰：『此燕石也，與瓦甓不殊。』主人父怒曰：『商賈之言，□匠之心。』藏之愈固，守之彌謹。」旃，之也。□音襲。緹，赤色繒也。楚詞曰：「襲英衣兮緹□。」謂鮮明之衣。

注[一〇]左傳曰：「詩云：『雖有絲麻，無□菅蒯。雖有姬﹑姜，無□蕉萃。凡百君子，莫不代匱。』」杜注云：「逸詩也。姬、姜，大國之女。蕉萃，陋賤之人。」蕉萃﹑憔*(萃)**[悴]*古字通。

二年，詔拜劭為袁紹軍謀校尉。時始遷都於許，舊章堙沒，書記罕存。劭慨然歎息，乃綴集所聞，著漢官禮儀故事，凡朝廷制度，百官典式，多劭所立。

初，父奉為司隸時，並下諸官府郡國，各上前人像贊，劭乃連綴其名，錄為狀人紀。又論當時行事，著中漢輯序。撰風俗通，以辯物類名號，釋時俗嫌疑。文雖不典，後世服其洽聞。凡所著述百三十六篇。又集解漢書，皆傳於時。後卒於鄴。

弟子瑒﹑璩，並以文才稱。[一]

注[一]華嶠書曰：「劭弟珣，字季瑜，司空掾。珣生瑒。」魏志曰「瑒字德璉，瑒弟璩字休璉，鹹以文章顯」也。

中興初，有應嫗者，生四子而寡。見神光照社，試探之，乃得黃金。自是諸子宦學，並有才名，至瑒七世通顯。[一]

注[一]應順，將作大匠；子疊，江夏太守；疊生郴，武陵太守；郴生奉，從事中郎；奉生劭，車騎將軍掾；劭弟珣，司空掾；珣子瑒，曹操闢為丞相掾。

霍諝
霍諝字叔智，魏郡鄴人也。少為諸生，明經。有人誣諝舅宋光於大將軍梁商者，以為妄刊章文，坐系洛陽詔獄，掠考困極。諝時年十五，奏記於商曰：

將軍天覆厚恩，愍舅光冤結，前者溫教許為平議，雖未下吏斷決其事，已蒙神明顧省之聽。皇天后土，寔聞德音。竊獨踴躍，私自慶幸。諝聞春秋之義，原情定過，赦事誅意，故許止雖弒君而不罪，趙盾以縱賊而見書。[一]此仲尼所以垂王法，漢世所宜遵前修也。傳曰：「人心不同，譬若其面。」[二]斯蓋謂大小窳隆丑美之形，至於鼻目觿竅毛髮之狀，未有不然者也。情之異者，剛柔舒急倨敬之閒。至於趨利避害，畏死樂生，亦復均也。諝與光骨肉，義有相隱，言其冤濫，未必可諒，且以人情平論其理。

注[一]許止，許悼公之子名止也。公羊傳曰：「冬，葬許悼公。賊未討何以書葬？不成乎弒也。許悼公是止進藥而殺，是以君子加弒焉。葬許悼公是君子之赦止。赦止者，免止罪之辭也。」何休注云：「原止欲愈父之病，無害父之意，故赦之。」是原情定過也。又曰：「晉史書趙盾弒其君。趙盾曰：『天乎無辜，吾不弒君。』太史曰：『爾為仁為義，人殺爾君而不討賊，此非弒君如何？』」此赦事誅意也。

注[二]左傳鄭子產謂子皮曰：「人心不同，譬如面焉。吾豈敢謂子面如吾面乎？」

光衣冠子孫，逕路平易，[一]位極州郡，日望征辟，亦無瑕穢纖介之累，無故刊定詔書，欲以何名？就有所疑，當求其便安，豈有觸冒死禍，以解細微？譬猶療饑於附子，止渴於酖毒，未入腸胃，已絕咽喉，豈可為哉！[二]昔東海孝婦見枉不辜，幽靈感革，天應枯旱。[三]光之所坐，情既可原，守闕連年，而終不見理。呼嗟紫宮之門，泣血兩觀之下，[四]傷和致災，為害滋甚。凡事更赦令，不應復案。夫以罪刑明白，尚蒙天恩，豈有冤謗無征，反不得理？是為刑宥正罪，戮加誣侵也。不偏不黨，其若是乎？明將軍德盛位尊，人臣無二，言行動天地，舉厝移陰陽，誠能留神，沛然曉察，必有於公高門之福，[五]和氣立應，天下幸甚。

注[一]謂遵依常轍，無所規求也。

注[二]史記蘇秦曰：「饑人之所以饑而不食烏喙者，以其愈充腹而與餓死者同患也。」附子﹑烏喙，根同而狀異也。

注[三]前書曰，東海有孝婦，少寡無子，養姑甚謹，姑欲嫁之，終不肯。姑告□人曰：「孝婦養我勤苦，我老，久累丁壯。」乃自經死。姑女告吏曰：「婦殺我母。」吏驗之急，孝婦自誣服，具獄上府，太守竟論殺婦。郡中枯旱三年。後太守至，自祭孝婦墓，天立大雨，歲熟。

注[四]天有紫微宮，是上帝之所居也。王者立宮，像而為之。兩觀謂闕也。

注[五]於公，東海人，為郡決曹，決獄平。其閭門壞，父老共修之。於公曰：「少高大閭門，令容駟馬蓋車。我決獄多有陰德，子孫必有興者。」至子定國為丞相，孫永御史大夫。

商高諝才志，即為奏原光罪，由是顯名。

仕郡，舉孝廉，稍遷金城太守。性明達篤厚，能以恩信化誘殊俗，甚為羌胡所敬服。遭母憂，自上歸行喪。服闋，公車征，再遷北海相，入為尚書僕射。是時大將軍梁冀貴戚秉權，自公卿以下莫敢違啎。諝與尚書令尹勳數奏其事，又因陛見陳聞罪失。及冀誅後，桓帝嘉其忠節，封鄴都亭侯。前後固讓，不許。

出為河南尹，遷司隸校尉，轉少府﹑廷尉，卒官。子鑈，安定太守。

爰延
爰延字季平，陳留外黃人也。清苦好學，能通經教授。性質□，少言辭。縣令隴西牛述好士知人，乃禮請延為廷掾，范丹為功曹，濮陽潛為主簿，[一]常共言談而已。後令史昭以為鄉嗇夫，仁化大行，人但聞嗇夫，不知郡縣。在事二年，州府禮請，不就。桓帝時征博士，太尉楊秉等舉賢良方正，再遷為侍中。

注[一]濮陽，姓也。

帝游上林苑，從容問延曰：「朕何如主也？」對曰：「陛下為漢中主。」帝曰：「何以言之？」對曰：「尚書令陳蕃任事則化，中常侍黃門豫政則亂，是以知陛下可與為善，可與為非。」[一]帝曰：「昔朱雲廷折欄檻，今侍中面稱朕違，敬聞闕矣。」[二]拜五官中郎將，轉長水校尉，遷魏郡太守，征拜大鴻臚。

注[一]前書曰：「齊桓公，管仲相之則霸，豎貂輔之則亂。可與為善，可與為惡，是謂中人。」

注[二]朱雲字游。成帝時上書求見，曰：「今朝廷大臣，上不能匡主，下無以益人，臣願賜尚方斬馬□，斷佞臣一人，以勵其餘。」上問曰：「誰也？」對曰：「安昌侯張禹。」上大怒曰：「小臣廷辱師傅，罪死不赦。」御史將雲下，雲□殿檻折。雲呼曰：「臣得從龍逢﹑比干游於地下足矣，未知朝廷如何耳！」上意乃解。及後當修檻，上曰「勿易」，因而輯之，以旌直臣。

帝以延儒生，常特宴見。時太史令上言客星經帝坐，帝密以問延。延因上封事曰：「臣聞天子尊無為上，故天以為子，位臨臣庶，威重四海。動靜以禮，則星辰順序；意有邪僻，則晷度錯違。陛下以河南尹鄧萬有龍潛之舊，封為通侯，恩重公卿，惠豐宗室。加頃引見，與之對博，上下媟黷，有虧尊嚴。臣聞之，帝左右者，所以咨政德也。故周公戒成王曰『其朋其朋』，言慎所與也。[一]昔宋閔公與強臣共博，列婦人於側，積此無禮，以致大□。[二]武帝與幸臣李延年﹑韓嫣同臥起，尊爵重賜，情慾無猒，遂生驕淫之心，行不義之事，卒延年被戮，嫣伏其辜。[三]夫愛之則不覺其過，惡之則不知其善，所以事多放濫，物情生怨。

故王者賞人必酬其功，爵人必甄其德。[四]善人同處，則日聞嘉訓；惡人從游，則日生邪情。孔子曰：『益者三友，損者三友。』[五]邪臣惑君，亂妾危主，以非所言則悅於耳，以非所行則翫於目，故令人君不能遠之。仲尼曰：『唯女子與小人為難養，近之則不遜，遠之則怨。』蓋聖人之明戒也！昔光武皇帝與嚴光俱寢，上天之異，其夕即見。[六]夫以光武之聖德，嚴光之高賢，君臣合道，尚降此變，豈況陛下今所親幸，以賤為貴，以卑為尊哉？惟陛下遠讒諛之人，納謇謇之士，除左右之權，寤宦官之敝。使積善日熙，[七]佞惡消殄，則干□可除。」帝省其奏。因以病自上，乞骸骨還家。靈帝復特徵，不行，病卒。

注[一]尚書周公戒成王曰：「孺子其朋，孺子其朋，慎其往！」

注[二]公羊經書「宋萬弒其君捷」。傳曰：「宋萬嘗與魯莊公戰，獲於莊公，歸捨諸宮中，數月然後歸之。與宋閔公博，婦人在側，萬曰：『甚矣魯侯之淑，魯侯之美！天下諸侯宜為君者唯魯侯爾。』閔公矜此婦人，妒其言，顧曰：『此虜也，魯侯之美惡乎至？』萬怒，搏閔公，絕其脰。」

注[三]李延年，中山人也。身及父母兄弟皆故倡人也。武帝時，延年女弟得幸，號曰李夫人。延年善歌舞，為協律都尉，佩二千石印綬，與上臥起。弟季與中人亂，出入驕恣，上遂誅延年兄弟。韓嫣，韓王信之曾孫也。武帝為王時，與嫣相愛，後位至上大夫，賞賜擬鄧通，與上臥起，出入永巷，以奸聞被誅。

注[四]甄，明也。

注[五]論語孔子曰：「友直，友諒，友多聞，益矣。友便僻，友善柔，友便佞，損矣。」

注[六]事見逸人傳。　　注[七]熙，廣也。

子驥，白馬令，亦稱善士。[一]

注[一]謝承書曰興字驥。

徐璆
徐璆字孟玉，[一]廣陵海西人也。父淑，度遼將軍，有名於邊。[二]璆少博學，辟公府，舉高第。[三]稍遷荊州刺史。時董太后姊子張忠為南陽太守，因埶放濫，臧罪數億。璆臨當之部，太后遣中常侍以忠屬璆。璆對曰：「臣身為國，不敢聞命。」太后怒，遽征忠為司隸校尉，以相威臨。璆到州，舉奏忠臧余一億，使冠軍縣上簿詣大司農，以彰暴其事。又奏五郡太守及屬縣有臧污者，悉征案罪，威風大行。中平元年，與中郎將朱儁擊黃巾賊於宛，破之。張忠怨璆，與諸閹官構造無端，璆遂以罪征。有破賊功，得免官歸家。後再征，遷汝南太守，轉東海相，所在化行。

注[一]璆音仇。

注[二]謝承書曰：「淑字伯進，寬裕*(傳)**[博]*學，習孟氏易、春秋公羊傳、禮記、周官。善誦太公六韜，交接英雄，常有壯志。」

注[三]袁山松書曰：「璆少履清高，立朝正色。稱揚後進，惟恐不及。」

獻帝遷許，以廷尉征，當詣京師，道為袁術所劫，授璆以上公之位。璆乃歎曰：「龔勝、鮑宣，獨何人哉？守之必死！」[一]術不敢逼。術死軍破，璆得其盜國璽，及還許，上之，[二]並送前所假汝南、東海二郡印綬。司徒趙溫謂璆曰：「君遭大難，猶存此邪？」璆曰：「昔蘇武困於匈奴，不隊七尺之節，況此方寸印乎？」

注[一]龔勝字君賓，楚人也。好學明經，哀帝時為光祿大夫，乞骸骨。王莽即位，遣使以上卿征，勝不食而死。鮑宣字子都，渤海人也，哀帝時為司隸校尉。王莽輔政，誅漢忠臣不附己者，宣及何武等皆死。

注[二]□宏曰：「秦以前以金、玉、銀為方寸璽。秦以來天子獨稱璽，又以玉，腢下莫得用。其玉出藍田山，題是李斯書，其文曰『受命於天，既壽永昌』，號曰傳國璽。漢高祖定三秦，子嬰獻之，高祖即位乃佩之。王莽篡位，就元後求璽，後乃出以投地，上螭一角缺。及莽敗時，仍帶璽紱，杜吳殺莽，不知取璽，公賓就斬莽首，並取璽。更始將李松送上更始。赤眉至高陵，更始奉璽上赤眉。建武三年，盆子奉以上光武。孫堅從桂陽入雒討董卓，軍於城南，見井中有五色光，軍人莫敢汲，堅乃浚得璽。袁術有僭盜意，乃拘堅妻求之。術得璽，舉以向肘。魏武謂之曰：『我在，不聽汝乃至此。』」時璆得而獻之。

後拜太常，使持節拜曹操為丞相。操以相讓璆，璆不敢當。卒於官。

史評
論曰：孫懿以高明見忌，而受欺於陰計；翟酺資譎數取通，而終之以謇諫。豈性智自有周偏，先後之要殊度乎？應氏七世才聞，而奉、劭采章為盛。及撰著篇籍，甄紀異知，雖雲小道，亦有可觀者焉。延、璆應對辯正，而不*(可)*犯陵上之尤，斯固辭之不可以已也。[一]

注[一]左氏傳孔子曰：「辭之不可以已也如是夫！子產有辭，諸侯賴之。」

贊曰：楊終、李法，華陽有聞。[一]二應克聰，亦表汝濆。[二]翟酺詐懿，霍諝請舅。延能訐帝，璆亦啎後。

注[一]益州，古梁州之域。尚書曰：「華陽黑水惟梁州。」孔安國注曰：「北拒華山之陽，南拒黑水。」故常璩□蜀事而謂之華陽國志焉。

注[二]鄭玄注周禮曰：「水涯曰濆。」

校勘記
一五九七頁一二行民懷土思群書治要「民」作「人」。按：作「人」是，此蓋後人回改而誤者。

一六〇〇頁二行豈可不臨深履薄以為至戒按：王先謙謂末有復語，疑此衍文。

一六〇〇頁四行鑒念前往按：殿本「往」作「世」。

一六〇〇頁八行晉侯殺其太子申生至直稱君者甚之也按：章懷引經傳多刪節，此注所引，與公羊傳原文更多出入。公羊傳原文作「晉侯殺其世子申生。曷為直稱晉侯以殺？殺世子母弟直稱君者甚之也」。

一六〇〇頁一一行廖子防及光俱為黃門郎按：沉家本謂光、防乃廖弟，非廖子，注謬。此傳上文言廖不訓諸子，下文言廖不納，子豫後坐縣書誹謗，廖以就國，則終所稱黃門郎即指廖子豫，廖傳不言豫為黃門郎，史文不具耳。下文「視成任性」注引馬防傳云云，亦誤。

一六〇〇頁一二行選長者之有節行者與之居按：史記外戚傳作「選長者士之有節行者與居」。

一六〇三頁七行此最安危*[之極]*戒據汲本、殿本補。

一六〇四頁二行權並族害*(屍)**[己]*奸行據汲本、殿本改。

一六〇四頁八行斂天下之財按：「天」下原脫「下」字，逕據汲本、殿本補。

一六〇五頁六行叛羌千餘騎徙敦煌來鈔郡界按：刊誤謂案文「徙」當作「從」。

一六〇五頁一三行*(宜升)**[斗]*歷改憲*[宜]*行先王至德要道校補引錢大昭說，謂「升」當作「斗」，見春秋保干圖。校補謂案續志律歷中篇論歷，凡三引保干圖讖文，皆作「三百年斗歷改憲」。所謂斗歷者，即古法冬至日在建星，建星謂北斗也。歲十二月以配天之十二辰，取斗杓所指為驗，閏月無中氣，則北斗邪指兩辰之閒，以定四時而成歲。漢興迄章帝，改用四分歷，適當三百年，已應斗歷改憲之讖矣。輔本謂漢更有四百年之難，其數即起於三百年改憲之閒，宜豫修省，以銷其禍，則注引耆舊傳「宜」字，並當在「斗歷改憲」下也。今據改。

一六〇六頁一行上檄章救酺按：殿本考證王會汾謂上移下曰檄，此止可言上章耳，不應有「檄」字，明衍。

一六〇六頁四行孝文皇帝始置一經博士汲本「一經」作「五經」。惠校本作「一經」，惠所據乃北宋本也。集解引周壽昌說，謂據王氏玉海引此，作「文帝始置一經博士」，殆宋本此書有作「一經」者，非「五經」也。今按：證以章懷注，則作「五經」為合，作「一經」者，殆後人以文帝未嘗於五經□置博士而改之耳。

一六〇七頁一一行行部四十二縣按：集解引錢大昕說，謂郡國志汝南郡領三十七城，此云「四十二」，未詳。

一六〇七頁一四行奉少為上計吏按：刊誤謂「吏」當作「史」。

一六〇八頁一六行富*(臣)**[辰]*諫曰據汲本改。

一六〇九頁一行喪婦之長女不娶為其不受命也按：李慈銘謂「喪婦」當作「喪父」。今韓詩外傳無此文。何氏公羊莊二十七年解詁與此略同，惟「為其不受命也」作「無教戒也」。大戴禮本命篇又小異。

一六〇九頁三行數萬言按：汲本作「數十萬言」。

一六〇九頁六行謝承書*(曰)*應氏譜並雲字仲遠據刊誤刪。

一六〇九頁六行漢官儀又作*[仲]*瑗據汲本、殿本補。

一六一一頁四行夫時化則刑重按：集解引錢大昕說，謂案漢書刑法志「治則刑重，亂則刑輕」。此傳及注中「化」字本是「治」字，唐人諱治，故章懷注范史，多改「治」為「理」，亦有改為「化」者，「世」皆改為「代」，亦有改為「時」者，此傳下文「時輕時重」是也。

一六一二頁八行顧由是無計慮耳按：汲本、殿本「由無」作「無由」。

一六一二頁一四行故膠*(東)**[西]*相董仲舒按：集解引錢大昕說，謂「膠東」當作「膠西」。今據改。

一六一三頁六行斯文之族按：汲本「族」作「俗」。

一六一四頁一一行惟*(萃)**[悴]*古字通據汲本、殿本改。

一六一四頁一五行釋時俗嫌疑按：汲本「釋」作「識」。

一六一四頁一六行皆傳於時按：「於」原作「乎」，逕據汲本、殿本改。

一六一五頁一行弟子瑒按：原本正文及注「瑒」字皆斗「宜」，各本不誤，逕改正。

一六一五頁二行瑒字德璉按：原於「璉」作「□」，□不成字，據汲本、殿本徑改正。

一六一六頁一五行謂遵依常轍按：「謂」原斗「論」，「勂」原斗「徹」，逕據汲本、殿本改正。

一六一七頁一行不食烏喙按：「喙」原斗「啄」，逕據汲本、殿本改正。下同。

一六一七頁六行令容駟馬蓋車按：「令」原斗「今」，逕據汲本、殿本改正。

一六一七頁一三行子鑈按：汲本、殿本「鑈」作「雋」。

一六一八頁三行在事二年按：汲本、殿本「二」作「三」。

一六一八頁七行尚書令陳蕃任事則化按：御覽四二七、四五二引，「化」並作「治」，此亦避唐諱改。

一六一八頁八行昔朱雲廷折欄檻按：刊誤謂案文「廷」下少「爭」字。

一六一九頁二行河南尹鄧萬按：集解引王補說，謂通鑒作「鄧萬世」，本書鄧後、陳蕃傳引並作「鄧萬世」。又引惠棟說，謂唐諱「世」，故削之，猶「韓擒虎」為「韓擒」也。

一六一九頁七行爵人必甄其德按：「必」原斗「以」，逕據汲本、殿本改正。

一六二〇頁四行出入驕恣按：「驕」原斗「嬌」，逕據汲本、殿本改正。

一六二〇頁一二行徐璆字孟玉殿本「玉」作「本」。按：集解引洪亮吉說，謂案先賢行狀作「孟平」，汝南先賢傳作「孟玉」。校補謂洪氏歷舉孟平、孟玉兩說，知所見本正文亦必作「孟本」。

一六二一頁三行構造無端按：「構」原斗「構」，逕改正。

一六二一頁五行璆音仇按：殿本此下有「字孟玉」三字。校補謂殿本就監本改刊，其正文作「字孟本」，注當是「一作字孟玉」，脫「一作」二字。

一六二一頁六行寬裕*(傳)**[博]*學據汲本、殿本改。


Chinese text: This work was published before January 1, 1923, and is in the
public domain worldwide because the author died at least 100 years ago.
