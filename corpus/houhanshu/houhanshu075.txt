郭太
郭太字林宗，〈范曄父名泰，故改爲此「太」。鄭公業之名亦同焉。〉太原界休人也。〈介休，今汾州縣。〉家世貧賤。早孤，母欲使給事縣廷。〈《蒼頡篇》曰：「廷，直也。」《說文》：「廷，朝中也。」《風俗通》：「廷，正也。言縣廷、郡廷、朝廷，皆取平均正直也。」〉林宗曰：「大丈夫焉能處斗筲之役乎？」遂辭。就成皐屈伯彥學，三年業畢，博通墳籍。善談論，美音制。乃游於洛陽。始見河南尹李膺，膺大竒之，遂相友善，於是名震京師。後歸鄉里，衣冠諸儒送至河上，車數千兩。林宗唯與李膺同舟而濟，衆賔望之，以爲神仙焉。

司徒黃瓊辟，太常趙典舉有道。或勸林宗仕進者，對曰：「吾夜觀乾象，晝察人事，天之所廢，不可支也。」〈《左傳》晉汝叔寬之詞。支猶持也。〉遂並不應。性明知人，好獎訓士類。身長八尺，容貌魁偉，襃衣博帶，周遊郡國。甞於陳梁閒行遇雨，巾一角墊，〈音丁念反。周遷《輿服雜事》曰：「巾以葛爲之，形如幍，音口洽反。本居士野人所服。魏武造幍，其巾乃廢。今國子學生服焉。以白紗爲之。」〉時人乃故折巾一角，以爲「林宗巾」。其見慕皆如此。〈泰別傳曰：「泰名顯，士爭歸之，載刺常盈車。」〉或問汝南范滂曰：「郭林宗何如人？」滂曰：「隱不違親，〈介推之類。〉貞不絕俗，〈柳下惠之類。〉天子不得臣，諸侯不得友，吾不知其它。」〈《禮記》曰：「儒有上不臣天子，下不事諸侯。」〉後遭母憂，有至孝稱。〈謝承書曰：「遭母憂，歐血發病，歷年乃瘳。」〉林宗雖善人倫，而不爲危言覈論，〈《禮記》曰：「擬人必於其倫。」鄭玄注曰：「倫猶類也。」論語孔子曰：「邦有道，危言危行。邦無道，危行言孫。」覈猶實也。〉故宦官擅政而不能傷也。及黨事起，知名之士多被其害，唯林宗及汝南袁閎得免焉。遂閉門敎授，弟子以千數。

建寧元年，太傅陳蕃、大將軍竇武爲閹人所害，林宗哭之於野，慟。旣而歎曰：「『人之云亡，邦國殄瘁』。〈詩大雅之詞。〉『瞻烏爰止，不知于誰之屋』耳。」〈詩小雅也。言不知王業當何所歸。〉

明年春，卒于家，時年四十二。四方之士千餘人，皆來會葬。〈謝承書曰：「泰以建寧二年正月卒，自弘農函谷關以西，河內湯陰以北，二千里負笈荷擔彌路，柴車葦裝塞塗，蓋有萬數來赴。」〉同志者乃共刻石立碑，蔡邕爲其文，旣而謂涿郡盧植曰：「吾爲碑銘多矣，皆有慙德，唯郭有道無愧色耳。」

其獎拔士人，皆如所鑒。〈謝承書曰：「泰之所名，人品乃定，先言後驗，衆皆服之。故適陳留則友符偉明，遊太學則師仇季智，之陳國則親魏德公，入汝南則交黃叔度。初，太始至南州，過袁奉高，不宿而去；從叔度，累日不去。或以問太。太曰：『奉高之器，譬之氿濫，雖清而易挹。叔度之器，汪汪若千頃之陂，澄之不清，擾之不濁，不可量也。』已而果然，太以是名聞天下。」〉後之好事，或附益增張，故多華辭不經，又類卜相之書。今錄其章章效於事者，著之篇末。〈章章猶昭昭也。〉

左原
左原者，陳留人也。爲郡學生，犯法見斥。林宗甞遇諸路，爲設酒肴以慰之。謂曰：「昔顏涿聚梁甫之巨盜，段干木晉國之大駔，卒爲齊之忠臣，魏之名賢。〈《呂氏春秋》曰：「顏涿聚，梁父大盜也，學於孔子。」《左傳》曰：「晉伐齊，戰于黎丘，齊師敗績，親禽顏庚。」杜預注曰：「黎丘，隰也。顏庚，齊大夫顏涿聚也。」又曰：「晉荀瑤伐鄭，鄭駟弘請救於齊。齊師將興，陳成子屬孤子，三日朝，設乘車兩馬，繫五邑焉。召顏涿聚之子晉，曰：『隰之役，而父死焉，以國之多難，未汝恤也。今君命汝以是邑也，服車而朝，無廢前勞。』」《呂氏春秋》曰：「段干木，晉國之駔。」《說文》曰：「駔，會也。謂合兩家之賣買，如今之度巿也。」《新序》曰「魏文侯過段干木之閭而軾之，遂致祿百萬，而時往問之。國人皆喜，相與誦之曰：『吾君好正，段干木之敬；吾君好忠，段干木之隆。』秦欲攻魏，司馬唐諫曰：『段干木賢者也，而魏禮之，天下莫不聞，無乃不可加兵乎？』秦君以爲然」也。駔音子朗反。〉蘧瑗、顏回尚不能無過，況其餘乎？〈《論語》曰：「蘧伯玉使人於孔子，問之曰：『夫子何爲？』對曰：『夫子欲寡其過而未能也。』」又曰：「顏回好學，不貳過。」〉慎勿恚恨，責躬而已。」原納其言而去。或有譏林宗不絕惡人者。對曰：「人而不仁，疾之以甚，亂也。」〈《論語》孔子之言也。鄭玄注云：「不仁之人，當以風化之。若疾之以甚，是益使爲亂也。」〉原後忽更懷忿，結客欲報諸生。其日林宗在學，原愧負前言，因遂罷去。後事露，衆人咸謝服焉。

茅容
茅容字季偉，陳留人也。年四十餘，耕於野，時與等輩避雨樹下，衆皆夷踞相對，〈夷，平也。《說文》曰：「踞，蹲也。」〉容獨危坐愈恭。林宗行見之而竒其異，遂與共言，因請寓宿。旦日，容殺雞爲饌，林宗謂爲己設，旣而以供其母，自以草蔬與客同飯。〈草，麤也。〉林宗起拜之曰：「卿賢乎哉！」因勸令學，卒以成德。

孟敏
孟敏字叔達，鉅鹿楊氏人也。〈《十三州志》曰：楊氏縣在今魏郡北也。〉客居太原。荷甑墯地，不顧而去。林宗見而問其意。對曰：「甑以破矣，視之何益？」林宗以此異之，因勸令遊學。十年知名，三公俱辟，並不屈云。

庾乘
庾乘字世遊，潁川鄢陵人也。少給事縣廷爲門士。〈士即門卒。〉林宗見而拔之，勸遊學官，遂爲諸生傭。後能講論，自以卑第，每處下坐，諸生博士皆就讎問，由是學中以下坐爲貴。後徵辟並不起，號曰「徵君」。

宋果
宋果字仲乙，〈謝承書「乙」作「文」。〉扶風人也。性輕悍，憙與人報讎，爲郡縣所疾。林宗乃訓之義方，懼以禍敗。果感悔，叩頭謝負，遂改節自勑。後以烈氣聞，辟公府，侍御史、并州刺史，所在能化。

賈淑
賈淑字子厚，林宗鄉人也。雖世有冠冕，而性險害，邑里患之。〈謝承書曰：「淑爲舅宋瑗報讎於縣中，爲吏所捕，繫獄當死。泰與語，淑懇惻流涕。泰詣縣令應操，陳其報怨蹈義之士。被赦，縣不宥之，郡上言，乃得原。」〉林宗遭母憂，淑來修弔，旣而鉅鹿孫威直亦至。威直以林宗賢而受惡人弔，心怪之，不進而去。林宗追而謝之曰：「賈子厚誠實凶德，然洗心向善。仲尼不逆互鄉，故吾許其進也。」〈互鄉，鄉名。「互鄉難與言，童子見，門人惑。孔子曰：『人潔己以進，與其進，不保其往。』」〉淑聞之，改過自厲，終成善士。鄉里有憂患者，淑輒傾身營救，爲州閭所稱。

史叔賔
史叔賔者，陳留人也。少有盛名。林宗見而告人曰：「牆高基下，雖得必失。」後果以論議阿枉敗名云。

黄允
黃允字子艾，濟陰人也。以儁才知名。林宗見而謂曰：「卿有絕人之才，足成偉器。然恐守道不篤，將失之矣。」後司徒袁隗欲爲從女求姻，見允而歎曰：「得壻如是足矣。」允聞而黜遣其妻夏侯氏。婦謂姑曰：「今當見弃，方與黃氏長辭，乞一會親屬，以展離訣之情。」於是大集賔客三百餘人，婦中坐，攘袂數允隱匿穢惡十五事，言畢，登車而去。允以此廢於時。

謝甄
謝甄字子微，汝南召陵人也。與陳留邊讓並善談論，俱有盛名。每共候林宗，未甞不連日達夜。林宗謂門人曰：「二子英才有餘，而並不入道，惜乎！」甄後不拘細行，爲時所毀。讓以輕侮曹操，操殺之。

王柔
王柔字叔優，弟澤，字季道，林宗同郡晉陽縣人也。兄弟緫角共候林宗，以訪才行所宜。林宗曰：「叔優當以仕進顯，季道當以經術通，然違方改務，亦不能至也。」後果如所言，柔爲護匈奴中郎將，澤爲代郡太守。

又識張孝仲芻牧之中，知范特祖郵置之役，〈《說文》曰：「郵，境上傳書舍也。」廣雅曰：「郵，驛也。」置亦驛也。《風俗通》曰：「漢改郵爲置。置者，度其遠近之閒置之也。」〉召公子、許偉康並出屠酤，司馬子威拔自卒伍，及同郡郭長信、王長文、韓文布、李子政、曹子元、定襄周康子、西河王季然、雲中丘季智、郝禮真等六十人，並以成名。〈謝承書曰：「太原郭長信、王長文、長文弟子師、韓文布、李子政、曹子元、定襄周康子、西河王季然、雲中丘季智名靈舉。子師位至司徒，季然北地太守，其餘多典州郡者。」〉

論曰：莊周有言，人情險於山川，以其動靜可識，而沈阻難徵。〈徵，明也。沈，深也。〉故深厚之性，詭於情貌；〈詭，違也。〉則哲之鑒，惟帝所難。〈帝謂堯也。書曰：「知人則哲，惟帝爲難。」〉而林宗雅俗無所失，將其明性特有主乎？然而遜言危行，終亨時晦，〈亨，通也。〉恂恂善導，使士慕成名，雖墨、孟之徒，不能絕也。〈墨翟、孟軻也。絕，過也。〉

符融
符融字偉明，陳留浚儀人也。少爲都官吏，恥之，委去。〈《續漢志》曰：「都官從事，主察舉百官犯法者。」融恥爲其吏而去。〉後遊太學，師事少府李膺。膺風性高簡，每見融，輒絕它賔客，聽其言論。融幅巾奮褎，談辭如雲，〈幅巾者，以一幅爲之也。褎，古袖字。如雲者，奔踊而出也。〉膺每捧手歎息。郭林宗始入京師，時人莫識，融一見嗟服，因以介於李膺，由是知名。〈古人相見，必因紹介。介，因也，言因此人以相接見也。謝承書曰：「融見林宗，便與之交。又紹介於膺，以爲海之明珠，未燿其光，鳥之鳳皇，羽儀未翔。膺與林宗相見，待以師友之禮，遂振名天下，融之致也。」〉

時漢中晉文經、梁國黃子艾，並恃其才智，炫曜上京，卧託養疾，無所通接。洛中士大夫好事者，承其聲名，坐門問疾，猶不得見。〈謝承書曰：「文經、子艾，曜名遠近，聲價已定，徵辟不就，療病京師，不通賔客。公卿將相大夫遣門生旦暮問疾，郎吏公府掾屬雜坐其門，不得見也。」〉三公所辟召者，輒以詢訪之，隨所臧否，以爲與奪。融察其非真，乃到太學，并見李膺曰：「二子行業無聞，以豪桀自置，遂使公卿問疾，王臣坐門。融恐其小道破義，空譽違實，特宜察焉。」膺然之。二人自是名論漸衰，賔徒稍省，旬日之閒，慙歎逃去。後果爲輕薄子，並以罪廢弃。

融益以知名。州郡禮請，舉孝廉，公府連辟，皆不應。太守馮岱有名稱，到官，請融相見。融一往，薦達郡士范冉、韓卓、孔伷等三人，〈伷音冑。謝承書曰：「馮岱字德山。性忼慨，有文武異才。旣到官，融往相見，薦范冉爲功曹，韓卓爲主簿，孔伷爲上計吏。」袁山松書曰：「卓字子助。臘日，奴竊食祭其先，卓義其心，即日免之。」〉因辭病自絕。會有黨事，亦遭禁錮。

妻亡，貧無殯斂，鄉人欲爲具棺服，融不肯受。曰：「古之亡者，弃之中野。〈易繫詞曰：「古之葬者，厚衣以薪，葬之中野。」〉唯妻子可以行志，但即土埋藏而已。」〈謝承書：「潁川張元祖，志行士也，來存融，弔其妻亡，知其如此，謂言『足下欲尚古道，非不清妙；且禮設棺槨，制杖章，孔子曰「吾從周」』。便推所乘羸牛車，命融以給殯，融受而不辭也。」〉

融同郡田盛，字仲嚮，與郭林宗同好，亦名知人，優遊不仕，並以壽終。

許劭
許劭字子將，汝南平輿人也。〈輿音預。〉少峻名節，好人倫，多所賞識。若樊子昭、和陽士者，並顯名於世。〈《魏志》曰：「和洽字陽士，汝南西平人也。初舉孝廉，大將軍辟，不就。魏國建，爲侍中。」〉故天下言拔士者，咸稱許、郭。

初爲郡功曹，太守徐璆甚敬之。〈璆音求，又巨秋反。〉府中聞子將爲吏，莫不改操飾行。同郡袁紹，公族豪俠，去濮陽令歸，車徒甚盛，將入郡界，乃謝遣賔客，曰：「吾輿服豈可使許子將見。」遂以單車歸家。

劭甞到潁川，多長者之遊，唯不候陳寔。又陳蕃喪妻還葬，鄉人畢至，而劭獨不往。或問其故，劭曰：「太丘道廣，廣則難周；仲舉性峻，峻則少通。故不造也。」其多所裁量若此。

曹操微時，常卑辭厚禮，求爲己目。〈令品藻爲題目。〉劭鄙其人而不肯對，操乃伺隙脅劭，劭不得已，曰：「君清平之姦賊，亂世之英雄。」操大恱而去。

劭從祖敬，敬子訓，訓子相，並爲三公，相以能諂事宦官，故自致台司封侯，數遣請劭。劭惡其薄行，終不候之。

劭邑人李逵，壯直有高氣，劭初善之，而後爲隙，又與從兄靖不睦，〈《蜀志》曰：「許靖字文休，少與從弟劭俱知名，並有人倫臧否之稱，而私情不協。劭爲郡功曹，排擯靖不得齒敘，以馬磨自給。」〉時議以此少之。初，劭與靖俱有高名，好共覈論鄉黨人物，每月輒更其品題，故汝南俗有「月旦評」焉。

司空楊彪辟，舉方正、敦樸，徵，皆不就。或勸劭仕，對曰：「方今小人道長，王室將亂，吾欲避地淮海，以全老幼。」乃南到廣陵。徐州刺史陶謙禮之甚厚。劭不自安，告其徒曰：「陶恭祖外慕聲名，內非真正。待吾雖厚，其埶必薄。不如去之。」遂復投揚州刺史劉繇於曲阿。〈繇字正禮。〉其後陶謙果捕諸寓士。〈寓，寄也。〉及孫策平吳，劭與繇南奔豫章而卒，時年四十六。

兄虔亦知名，汝南人稱平輿淵有二龍焉。〈平輿故城，今豫州汝陽縣東北，有二龍鄉、月旦里。〉

贊曰：林宗懷寶，識深甄藻。〈甄，明也。藻猶飾也。〉明發周流，永言時道。〈明發，發夕至明也。《呂氏春秋》曰：「孔子周流天下。」〉符融鑒真，子將人倫。守節好恥，並亦逡巡。〈逡巡，自退不仕也。〉

校勘記
二二二六頁六行形如*(幍)**[□]*。按：注云「音口洽反」，則字當作「□」，今改，下同。

二二二七頁一０～一二行初太始至南州至太以是名聞天下。按：此注文七十四字，汲本、殿本皆儳入正文。明嘉靖汪文盛刻本不誤，閩本亦不誤，閩本蓋據汪文盛本翻刻也。

二二二七頁一一行譬之*(泛)**[氿]*濫集解引惠棟說，謂蔣杲云「泛」當作「氿」，俗本誤「氿」為「泛」，因轉誤為「泛」也。王先謙謂黃憲傳「氾濫」作「氿濫」，謂氿泉、濫泉也。今據改。

二二二七頁一一行擾之不濁。按：殿本「擾」作「撓」，御覽七十二引續漢書同。

二二二七頁一五行段干木。按：「段」原斗「□」，逕改正。注同。

二二二八頁四行晉荀瑤伐鄭*[鄭駟弘]*請救於齊。按：注脫「鄭駟弘」三字，則上下文語意不屬，今據今本左傳補。

二二二八頁八行司馬唐諫曰。按：校補引柳從辰說，謂「司馬唐」今新序作「司馬唐且」。

二二二八頁一三行茅容字季偉。按：校補謂「偉」一作「瑋」。柳從辰雲風俗通有黃瓊門生茅季瑋，即其人。

二二二九頁三行鉅鹿楊氏人也。按：「楊」原斗「揚」，逕改正。注同。

二二二九頁七行勸遊學*(宮)**[官]*刊誤謂：案文「宮」當作「官」。今據改。

二二二九頁一五行賈淑字子厚。按：集解引惠棟說，謂袁紀「子厚」作「子序」。

二二三０頁一行既而鉅鹿孫威直亦至。按：集解引惠棟說，謂郭泰別傳「威」作「鹹」。

二二三０頁九行黃允字子艾。按：集解引惠棟說，謂袁紀「子艾」作「元艾」。

二二三０頁一二行於是大集賓客三百餘人。按：校補引柳從辰說，謂袁紀作「請親屬及賓客二十餘人」。

二二三四頁九行鄉人*(必)**[畢]*至據汲本、殿本改。

二二三四頁一三行君清平之奸賊亂世之英雄。按：三國魏志裴注引世說，作「治世之能臣，亂世之奸雄」。

二二三五頁七行司空楊彪。按：「楊」原斗「揚」，逕改正。


Chinese text: This work was published before January 1, 1923, and is in the
public domain worldwide because the author died at least 100 years ago.
