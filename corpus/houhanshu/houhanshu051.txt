袁安
袁安字邵公，汝南汝陽人也。祖父良，習孟氏易，[一]平帝時舉明經，為太子舍人；[二]建武初，至成武令。[三]

注[一]孟喜字長卿，東海人。明易，為丞相掾。見前書。

注[二]續漢志曰：「太子舍人，秩二百石，無員。」

注[三]成武，今曹州縣。

安少傳良學。為人嚴重有威，見敬於州裡。初為縣功曹，[一]奉檄詣從事，從事因安致書於令。[二]安曰：「公事自有郵驛，私請則非功曹所持。」辭不肯受，從事懼然而止。[三]後舉孝廉，[四]除陰平長﹑任城令，[五]所在吏人畏而愛之。

注[一]續漢志曰：「縣功曹史，主選署功勞。」

注[二]續漢志曰：「每州刺史皆有從事史。」

注[三]懼音九具反。

注[四]汝南先賢傳曰「時大雪積地丈餘，洛陽令身出案行，見人家皆除雪出，有乞食者。至袁安門，無有行路。謂安己死，令人除雪入戶，見安僵臥。問何以不出。安曰：『大雪人皆餓，不宜干人。』令以為賢，舉為孝廉」也。

注[五]陰平，縣，故城在今沂州承縣西南。任城，今兗州縣也。

永平十三年，楚王英謀為逆，事下郡覆考。明年，三府舉安能理劇，拜楚郡太守。是時英辭所連及系者數千人，顯宗怒甚，吏案之急，迫痛自誣，死者甚觿。

安到郡，不入府，先往案獄，理其無明驗者，條上出之。府丞掾史皆叩頭爭，以為阿附反虜，法與同罪，不可。安曰：「如有不合，太守自當坐之，不以相及也。」遂分別具奏。帝感悟，即報許，得出者四百餘家。歲餘，征為河南尹。

政號嚴明，然未曾以臧罪鞠人。常稱曰：「凡學仕者，高則望宰相，下則希牧守。錮人於聖世，尹所不忍為也。」聞之者皆感激自勵。在職十年，京師肅然，名重朝廷。建初八年，遷太僕。

元和二年，武威太守孟雲上書：「北虜既已和親，而南部復往抄掠，北單于謂漢欺之，謀欲犯邊。宜還其生口，以安慰之。」詔百官議朝堂。公卿皆言夷狄譎詐，求欲無猒，[一]既得生口，當復妄自誇大，不可開許。安獨曰：「北虜遣使奉獻和親，有得邊生口者，輒以歸漢，此明其畏威，而非先違約也。雲以大臣典邊，不宜負信於戎狄，還之足示中國優貸，而使邊人得安，誠便。」司徒桓虞改議從安。太尉鄭弘﹑司空第五倫皆恨之。弘因大言激勵虞曰：「諸言當還生口者，皆為不忠。」虞廷叱之，倫及大鴻臚韋彪各作色變容，司隸校尉舉奏，安等皆上印綬謝。

肅宗詔報曰：「久議沉滯，各有所志。蓋事以議從，策由觿定，誾誾衎衎，得禮之容，[二]寢嘿抑心，更非朝廷之福。君何尤而深謝？其各冠履。」帝竟從安議。明年，代第五倫為司空。章和元年，代桓虞為司徒。

注[一]譎亦詐也。

注[二]誾誾，忠正貌。衎衎，和樂貌。

和帝即位，竇太后臨朝，後兄車騎將軍憲北擊匈奴，安與太尉宋由﹑司空任隗及九卿詣朝堂上書諫，以為匈奴不犯邊塞，而無故勞師遠涉，損費國用，徼功萬里，非社稷之計。書連上輒寢。宋由懼，遂不敢復署議，而諸卿稍自引止。

唯安獨與任隗守正不移，至免冠朝堂固爭者十上。太后不聽，觿皆為之危懼，安正色自若。竇憲既出，而弟衛尉篤﹑執金吾景各專威權，公於京師使客遮道奪人財物。景又□使乘驛施檄緣邊諸郡，發突騎及善騎射有才力者，漁陽﹑鴈門﹑上谷三郡各遣吏將送詣景第。有司畏憚，莫敢言者。安乃劾景□發邊兵，驚惑吏人，二千石不待符信而輒承景檄，當伏顯誅。又奏司隸校尉﹑河南尹阿附貴戚，無盡節之義，[一]請免官案罪。並寢不報。憲﹑景等日益橫，盡樹其親黨賓客於名都大郡，[二]皆賦斂吏人，更相賂遺，其餘州郡，亦復望風從之。安與任隗舉奏諸二千石，又它所連及貶秩免官者四十餘人，竇氏大恨。但安﹑隗素行高，亦未有以害之。

注[一]續漢書曰，安奏司隸鄭據﹑河南尹蔡嵩。

注[二]袁山松書曰，河南尹王調，漢陽太守朱敞，南陽太守滿殷﹑高丹等皆其賓客。前書曰「十二萬戶為大郡」也。

時竇憲復出屯武威。明年，北單于為耿夔所破，遁走烏孫，塞北地空，余部不知所屬。憲日矜己功，欲結恩北虜，乃上立降者左鹿蠡王阿佟[一]為北單于，置中郎將領護，如南單于故事。事下公卿議，太尉宋由﹑太常丁鴻﹑光祿勳耿秉等十人議可許。安與任隗奏，以為「光武招懷南虜，非謂可永安內地，正以權時之筭，可得扞御北狄故也。今朔漠既定，宜令南單于反其北庭，並領降觿，無緣復更立阿佟，以增國費」。宗正劉方﹑大司農尹睦同安議。事奏，未以時定。

安懼憲計遂行，乃獨上封事曰：

臣聞功有難圖，不可豫見；事有易斷，較然不疑。伏惟光武皇帝本所以立南單于者，欲安南定北之策也，恩德甚備，故匈奴遂分，邊境無患。孝明皇帝奉承先意，不敢失墜，赫然命將，爰伐塞北。至乎章和之初，降者十餘萬人，議者欲置之濱塞，東至遼東，[二]太尉宋由﹑光祿勳耿秉皆以為失南單于心，不可，先帝從之。陛下奉承洪業，大開疆宇，大將軍遠師討伐，席捲北庭，此誠宣明祖宗，崇立弘勳者也。宜審其終，以成厥初。

伏念南單于屯，先父舉觿歸德，自蒙恩以來，四十餘年。三帝積累，以遺陛下。陛下深宜遵述先志，成就其業。況屯首唱大謀，空盡北虜，輟而弗圖，更立新降，以一朝之計，違三世之規，失信於所養，建立於無功。由、秉實知舊議，而欲背□先恩。夫言行君子之樞機，[三]賞罰理國之綱紀。論語曰：『言忠信，行篤敬，雖蠻貊行焉。』今若失信於一屯，則百蠻不敢復保誓矣。

又烏桓、鮮卑新殺北單于，凡人之情，鹹畏仇讎，今立其弟，則二虜懷怨。兵、食可廢，信不可去。[四]且漢故事，供給南單于費直歲一億九十餘萬，西域歲七千四百八十萬。今北庭彌遠，其費過倍，是乃空盡天下，而非建策之要也。

詔下其議。安又與憲更相難折。憲險急負埶，言辭驕訐，[五]至詆毀安，稱光武誅韓歆、戴涉故事，安終不移。[六]憲竟立匈奴降者右鹿蠡王於除鞬為單于，[七]後遂反叛，卒如安策。

注[一]徒冬反。

注[二]濱，邊也。

注[三]易曰：「言行者，君子之樞機。樞機之發，榮辱之主也。」

注[四]論語：「孔子曰：『足食足兵，人信之矣。』『必不得已而去，於斯三者何先？』曰：『去兵。』曰：『必不得已而去，於斯二者何先？』曰：『去食。自古皆有死，人無信不立。』」

注[五]訐謂發揚人之惡。

注[六]大司徒歆坐非帝讀隗囂書，自殺。大司徒涉坐殺太倉令，下獄死。

注[七]鞬音九言反。

安以天子幼弱，外戚□權，每朝會進見，及與公卿言國家事，未嘗不噫嗚流涕。[一]自天子及大臣皆恃賴之。四年春，薨，朝廷痛惜焉。

注[一]噫音醫，又乙戒反。嗚音一故反。歎傷之貌也。

後數月，竇氏敗，帝始親萬機，追思前議者邪正之節，乃除安子賞為郎。策免宋由，以尹睦為太尉，劉方為司空。睦，河南人，薨於位。方，平原人，後坐事免歸，自殺。

初，安父沒，母使安訪求葬地，道逢三書生，問安何之，安為言其故，生乃指一處，云「葬此地，當世為上公」。須臾不見，安異之。於是遂葬其所佔之地，故累世隆盛焉。安子京、敞最知名。

子京
京字仲譽。習孟氏易，作難記三十萬言。初拜郎中，稍遷侍中，出為蜀郡太守。

子彭，字伯楚。少傳父業，歷廣漢、南陽太守。順帝初，為光禒勳。行至清，為吏麤袍糲食，終於議郎。尚書胡廣等追表其有清絜之美，比前朝貢禹、第五倫。[一]未蒙顯贈，當時皆嗟歎之。

注[一]貢禹，元帝御史大夫。經明行修，清絜憂國也。

彭弟湯
彭弟湯，字仲河，少傳家學，諸儒稱其節，多歷顯位。桓帝初為司空，以豫議定策封安國亭侯，食邑五百戶。累遷司徒、太尉，以□異策免。卒，謚曰康侯。〈《風俗通》曰：「湯時年八十六，有子十二人。」〉湯長子成，左中郎*[將]*。早卒，次子逢嗣。

湯子逢
逢字周陽，以累世三公子，寬厚篤信，著稱於時。靈帝立，逢以太僕豫議，增封三百戶。後為司空，卒於執金吾。朝廷以逢嘗為三老，特優禮之，賜以珠畫特詔秘器，[一]飯含珠玉二十六品，[二]使五官中郎將持節奉策，贈以車騎將軍印綬，加號特進，謚曰宣文侯。子基嗣，位至太僕。

注[一]《前書》曰，董賢死，以沙畫棺。音義云：「以朱沙畫之也。」「珠」與「朱」同。秘器，棺也。

注[二]《谷梁傳》曰：「貝玉曰含。」

逢弟隗
逢弟隗，少歷顯官，〈隗字次陽。〉先逢為三公。時中常侍袁赦，隗之宗也，用事於中。以逢、隗世宰相家，推崇以為外援。故袁氏貴寵於世，富奢甚，不與它公族同。獻帝初，隗為太傳。

成子紹，逢子術，自有傳。董卓忿紹、術背己，遂誅隗及術兄基男女二十餘人。

京弟敞
敞字叔平，少傳易經教授，以父任為太子舍人。和帝時，歷位將軍、大夫、侍中，出為東郡太守，征拜太僕、光祿勳。元初三年，代劉愷為司空。明年，坐子與尚書郎張俊交通，漏洩省中語，策免。敞廉勁不阿權貴，失鄧氏旨，遂自殺。

張俊者，蜀郡人，有才能，與兄龕並為尚書郎，年少勵鋒氣。郎朱濟、丁盛立行不修，俊欲舉奏之，二人聞，恐，因郎陳重、雷義往請俊，俊不聽，因共私賂侍史，使求俊短，得其私書與敞子，遂封上之，皆下獄，當死。俊自獄中占獄吏上書自訟，[一]書奏而俊獄已報。[二]廷尉將出谷門，臨行刑，[三]鄧太后詔馳騎以減死論。俊假名上書謝曰：「臣孤恩負義，自陷重刑，情斷意訖，無所復望。廷尉鞠遣，歐[四]刀在前，棺絮在後，魂魄飛揚，形容已枯。陛下聖澤，以臣嘗在近密，[五]識其狀貌，傷其眼目，留心曲慮，特加□覆。喪車復還，白骨更肉，披棺發幟，起見白日。天地父母能生臣俊，不能使臣俊當死復生。陛下德過天地，恩重父母，誠非臣俊破碎骸骨，舉宗腐爛，所報萬一。臣俊徒也，不得上書；不勝去死就生，驚喜踴躍，觸冒拜章。」當時皆哀其文。

注[一]占謂口授也，前書曰「陳遵憑幾口占書吏」是也。

注[二]謂奏報論死也。

注[三]谷門，洛陽城北面中門也。

注[四]音一口反。

注[五]謂為尚書郎。

朝廷由此薄敞罪而隱其死，以三公禮葬之，復其官。子盱。[一]

注[一]況於反。

盱後至光祿勳。時大將軍梁冀□朝，內外莫不阿附，唯盱與廷尉邯鄲義正身自守。及桓帝誅冀，使盱持節收其印綬，事已具梁冀傳。

彭孫閎
閎字夏甫，彭之孫也。少勵操行，苦身修節。父賀，為彭城相。[一]閎往省謁，變名姓，徒行無旅。既至府門，連日吏不為通，會阿母出，見閎驚，[二]入白夫人，乃密呼見。既而辭去，賀遣車送之，閎稱眩疾不肯乘，反，郡界無知者。

及賀卒郡，閎兄弟迎喪，不受賻贈，縗絰扶柩，冒犯寒露，禮貌枯毀，手足血流，見者莫不傷之。服闋，累徵聘舉召，皆不應。居處仄陋，以耕學為業。從父逢、隗並貴盛，數饋之，無所受。

注[一]風俗通曰：「賀字符服。祖父京，為侍中。安帝始加元服，百僚會賀，臨莊垂出而孫適生，喜其嘉會，因名字焉。」

注[二]謝承書曰：「乳母從內出，見在門側，面貌省瘦，為其垂泣。閎厚丁寧：『此閒不知吾，慎勿宣露也。』」

閎見時方險亂，而家門富盛，常對兄弟歎曰：「吾先公福祚，後世不能以德守之，而競為驕奢，與亂世爭權，此即晉之三卻矣。」[一]延熹末，黨事將作，閎遂散發絕世，欲投多深林。以母老不宜遠遁，乃築土室，四周於庭，不為戶，自牖納飲食而已。旦於室中東向拜母。母思閎，時往就視，母去，便自掩閉，兄弟妻子莫得見也。及母歿，不為制服設位，時莫能名，或以為狂生。潛身十八年，黃巾賊起，攻沒郡縣，百姓驚散，閎誦經不移。賊相約語不入其閭，卿人就閎避難，皆得全免。年五十七，卒於土室。[二]二弟忠、弘，節操皆亞於閎。

注[一]三卻謂卻錡、卻粲、卻至，皆晉卿也。各驕奢，為厲公所殺。事見左傳。

注[二]汝南先賢傳曰：「閎臨卒，□其子曰：『勿設殯棺，但著褌衫疏布單衣幅巾，親屍於板默之上，以五百墼為藏。』」

閎弟忠
忠字正甫，與同郡范滂為友，俱證黨事得釋，語在〈滂傳〉。初平中，為沛相，[一]乘葦車到官，以清亮稱。及天下大亂，忠□官客會稽上虞。[二]一見太守王朗徒從整飾，心嫌之，遂稱病自絕。[三]後孫策破會稽，忠等浮海南投交址。獻帝都許，征為□尉，未到，卒。

注[一]沛王琮相也。琮，光武八代孫也。　　注[二]縣名，城在今越州余姚縣西。

注[三]王朗字景興，肅之父也，《魏志》有傳。謝承書曰「忠乘船載笠蓋詣朗，見朗左右僮從皆著青絳采衣，非其奢麗，即辭疾發而退」也。

忠弟弘
弘字邵甫，恥其門族貴埶，乃變姓名，徒步師門，不應徵辟，終於家。[一]

注[一]謝承書曰：「弘嘗入京師太學，其從父逢為太尉，呼弘與相見。遇逢宴會作樂，弘伏稱頭痛，不聽*(呼)**[音]*聲而退，遂不復往。紹、術兄弟亦不與通。」

忠子秘
忠子秘，為郡門下議生。黃巾起，秘從太守趙謙擊之，軍敗，秘與功曹封觀等七人以身扞刃，皆死於陳，謙以得免。詔秘等門閭號曰「七賢」。[一]　　注[一]謝承書曰「秘字永寧。封觀與主簿陳端、門下督范仲禮、賊曹劉偉德、主記史丁子嗣、記室史張仲然、議生袁秘等七人擢刃突陳，與戰並死」也。

封觀者，有志節，當舉孝廉，以兄名位未顯，恥先受之，遂稱風疾，喑不能言。火起觀屋，徐出避之。忍而不告。後數年，兄得舉，觀乃稱損而仕郡焉。[一]

注[一]謝承書曰：「觀字孝起，南頓人也。」

論曰：陳平多陰謀，而知其後必廢；[一]邴吉有陰德，夏侯勝識其當封及子孫。

[二]終陳掌不侯，而邴昌紹國，雖有不類，未可致詰，其大致歸然矣。袁公竇氏之閒，乃情帝室，[三]引義雅正，可謂王臣之烈。[四]及其理楚獄，未嘗鞫人於臧罪，其仁心足以覃乎後昆。[五]子孫之盛，不亦宜乎？[六]

注[一]丞相陳平為高祖謀臣，出六奇，歎曰：「我多陰謀，道家之所禁，吾世即廢，以吾多陰謀禍也。」其後曾孫掌以□氏親戚貴達，願得續封，而終不得也。

注[二]武帝末，戾太子巫蠱事起，邴吉為廷尉監。時宣帝年二歲，坐太子事系。望氣者言長安獄中有天子氣，於是上遣使者分條中都官詔獄，系者亡輕重一切皆殺之。內者令郭穰至郡邸獄，吉閉門扞拒曰：「它人無辜猶不可，況親曾孫乎？」

穰不得入，還以聞。上曰：「天使之也。」因大赦天下。曾孫賴吉得立。宣帝立，吉為丞相，未及封而病。上憂吉不起，夏侯勝曰：「此未死也。臣聞有陰德者必饗其樂以及子孫。」後吉病癒，封博陽侯。薨，子顯嗣。甘露中，削爵為關內侯。至孫昌，復封博陽侯。傳子至孫，王莽敗乃絕。

注[三]乃情猶竭情也。

注[四]易曰：「王臣蹇蹇，匪躬之故。」烈，業也。

注[五]爾雅曰：「覃，延也。」

注[六]此論並華嶠之詞也。

張酺
張酺字孟侯，汝南細陽人，趙王張敖之後也。[一]敖子壽，封細陽之池陽鄉，後廢，因家焉。

注[一]敖父耳，自楚降漢，高祖封為趙王。敖嗣，後有罪，廢為宣平侯。

酺少從祖父充受尚書，能傳其業。[一]又事太常桓榮。勤力不怠，聚徒以百數。

永平九年，顯宗為四姓小侯開學於南宮，[二]置五經師。酺以尚書教授，數講於御前。以論難當意，除為郎，賜車馬衣裳，遂令入授皇太子。

注[一]《東觀記》曰：「充與光武同門學，光武即位，求問充，充已死。」

注[二]小侯，解見〈明紀〉也。

酺為人質直，守經義，每侍講閒隙，數有匡正之辭，以嚴見憚。[一]及肅宗即位，擢酺為侍中、虎賁中郎將。數月，出為東郡太守。酺自以嘗經親近，未悟見出，意不自得，[二]上疏辭曰：「臣愚以經術給事左右，少不更職，不曉文法，猥當剖符典郡，班政千里，必有負恩辱位之咎。臣竊私自分，殊不慮出城闕，冀蒙留恩，托備□官，腢僚所不安，耳目所聞見，不敢避好醜。」詔報曰：「經云：『身雖在外，乃心不離王室。』[三]典城臨民，益所以報效也。好醜必上，不在遠近。[四]今賜裝錢三十萬，其亟之官。」酺雖儒者，而性剛斷。下車擢用義勇，搏擊豪強。長安有殺盜徒者，酺輒案之，以為令長受臧，猶不至死，盜徒皆饑寒傭保，何足窮其法乎！

注[一]《東觀記曰：「太子家時為奢侈物，未嘗不正諫，甚見重焉。」

注[二]悟，曉也。

注[三]《尚書》康王之誥曰「雖爾身在外，乃心罔不在王室」也。

注[四]好醜謂善惡也。言事之善惡，必以聞上，此即報效，豈拘外內也。

郡吏王青者，[一]祖父翁，與前太守翟義起兵攻王莽，及義敗，余觿悉降，翁獨守節力戰，莽遂燔燒之。父隆，建武初為都尉功曹，青為小史。與父俱從都尉行縣，道遇賊，隆以身□全都尉，遂死於難；青亦被矢貫咽，音聲流喝。[二]　　前郡守以青身有金夷，竟不能舉。[三]酺見之，歎息曰：「豈有一門忠義而爵賞不及乎？」遂擢用極右曹，[四]乃上疏薦青三世死節，宜蒙顯異。奏下三公，由此為司空所辟。[五]

注[一]謝承書曰：「青字公然，東郡聊城人也。」

注[二]「流」或作「嘶」。喝音一介反。廣蒼曰：「聲之幽也。」

注[三]夷，傷也。

注[四]漢官儀曰：「督郵﹑功曹，郡之極位。」

注[五]《東觀記》曰「青從此除步兵司馬。酺傷青不遂，復舉其子孝廉」也。

自酺出後，帝每見諸王師傅，常言：「張酺前入侍講，屢有諫正，誾誾惻惻，出於誠心，可謂有史魚之風矣。」[一]元和二年，東巡狩，幸東郡，引酺及門生並郡縣掾史並會庭中。帝先備弟子之儀，使酺講尚書一篇，然後修君臣之禮。[二]　　賞賜殊特，莫不沾洽。

注[一]誾誾，忠正也。惻惻，懇切也。史魚，衛大夫，名□，字子魚。孔子曰「直哉史魚，邦有道如矢，邦無道如矢」也。

注[二]《東觀記》曰：「時使尚書令王鮪與酺相難，上甚欣悅。」

酺視事十五年，和帝初，遷魏郡太守。郡人鄭據時為司隸校尉，奏免執金吾竇景。景後復位，遣掾夏猛私謝酺曰：「鄭據小人，為所侵冤。聞其兒為吏，放縱狼藉。取是曹子一人，足以驚百。」酺大怒，即收猛系獄，檄言執金吾府，疑猛與據子不平，矯稱卿意，以報私讎。會有贖罪令，猛乃得出。[一]頃之，征入為河南尹。竇景家人復擊傷市卒，吏捕得之，景怒，遣緹騎侯海等五百人歐傷市丞。[二]酺部吏楊章等窮究，正海罪，徙朔方。景忿怨，乃移書辟章等六人為執金吾吏，欲因報之。章等惶恐，入白酺，願自引臧罪，以辭景命。酺即上言其狀。竇太后詔報：「自今執金吾辟吏，皆勿遣。」

注[一]《東觀記》曰「據字平卿，黎陽人也。為侍御史，轉司隸校尉」也。

注[二]《說文》曰：「緹，帛丹黃色也。」漢官儀曰，執金吾有緹騎。

及竇氏敗，酺乃上疏曰：「臣實愚惷，不及大體，[一]以為竇氏雖伏厥辜，而罪刑未著，後世不見其事，但聞其誅，非所以垂示國典，貽之將來。宜下理官，與天下平之。[二]方憲等寵貴，腢臣阿附唯恐不及，皆言憲受顧命之托，懷伊﹑呂之忠，[三]至乃復比鄧夫人於文母。[四]今嚴威既行，皆言當死，不復顧其前後，考折厥衷。臣伏見夏陽侯纓，每存忠善，前與臣言，常有盡節之心，檢□賓客，未嘗犯法。臣聞王政骨肉之刑，有三宥之義，過厚不過薄。[五]今議者為纓選嚴能相，恐其迫切，必不完免，宜裁加貸宥，以崇厚德。」和帝感酺言，徙纓封，就國而己。

注[一]鄭玄注《周禮》云：「惷愚，癡騃也。」惷音陟降反。

注[二]平之謂平論其罪也。

注[三]臨終之命曰顧命。

注[四]臣賢案：鄧夫人即穰侯鄧疊母元也。元出入宮掖，共竇憲女豻郭舉父子同謀殺害，與竇氏同誅，語見〈憲傳〉，故張酺論憲兼及其黨。稱鄧夫人者，猶如《前書》霍光妻稱霍顯，祁太伯母號祁夫人之類也。文母，文王之妻也。詩曰：「既有烈考，亦有文母。」

注[五]《禮記》曰「公族有罪，獄成，有司讞於公曰：『某之罪在大辟。』公曰：『宥之。』有司又曰：『在大辟。』公又曰：『宥之。』有司又曰：『在大辟。』公又曰：『宥之。』及三宥不對，走出，致刑於甸人。公又使人追之，曰：『雖然，必宥之。』有司曰：『無及也。』反命於公，公素服如其倫之喪」也。

永元五年，遷酺為太僕。數月，代尹睦為太尉。[一]數上疏以疾乞身，薦魏郡太守徐防自代。帝不許，使中黃門問病，加以珍羞，賜錢三十萬。酺遂稱篤。

時子蕃以郎侍講，帝因令小黃門□蕃曰：「陰陽不和，萬人失所，朝廷望公思惟得失，與國同心，而托病自絜，求去重任，誰當與吾同憂責者？非有望於斷金也。[二]司徒固疾，司空年老，[三]公其傴僂，勿露所□。」[四]酺惶恐詣闕謝，還復視事。酺雖在公位，而父常居田裡，酺每有遷職，輒一詣京師。嘗來候酺，適會歲節，公卿罷朝，俱詣酺府奉酒上壽，極歡卒日，觿人皆慶羨之。

及父卒，既葬，詔遣使繼牛酒為釋服。

注[一]漢官儀曰：「睦字伯師，河南鞏人也。」

注[二]斷金，解在〈皇后紀〉。

注[三]時司徒劉方，司空張奮也。

注[四]傴僂言恭敬從命也。《左氏傳》曰：「一命而僂，再命而傴，三命而俯。」

後以事與司隸校尉晏稱會於朝堂，酺從容謂稱曰：「三府辟吏，多非其人。」稱歸，即奏令三府各實其掾史。酺本以私言，不意稱奏之，甚懷恨。會復共謝闕下，酺因責讓於稱。稱辭言不順，酺怒，遂廷叱之，稱乃劾奏酺有怨言。天子以酺先帝師，有詔公卿﹑博士﹑朝臣會議。司徒呂蓋奏酺位居三司，知公門有儀，不屏氣鞠躬以須詔命，反作色大言，怨讓使臣，不可以示四遠。[一]於是策免。

注[一]司隸校尉督大奸猾，無所不察，故曰使臣也。

酺歸裡捨，謝遣諸生，閉門不通賓客。左中郎將何敞及言事者多訟酺公忠，帝亦雅重之。十*(五)**[六]*年，復拜為光祿勳。數月，代魯恭為司徒。月餘薨。

乘輿縞素臨吊，賜頤塋地，賵贈恩寵異於它相。酺病臨危，□其子曰：「顯節陵埽地露祭，欲率天下以儉。[一]吾為三公，既不能宣揚王化，令吏人從制，豈可不務節約乎？其無起祠堂，可作□蓋廡，施祭其下而已。」[二]

注[一]顯節，明帝陵也。明帝遺詔無起寢廟，故言埽地而祭也，故酺遵奉之。

注[二]廡，屋也。

曾孫濟
曾孫濟，好儒學，[一]光和中至司空，病罷。及卒，靈帝以舊恩贈車騎將軍﹑關內侯印綬。其年，追濟侍講有勞，封子根為蔡陽鄉侯。

注[一]華嶠書曰：「蕃生盤，盤生濟。濟字符江。靈帝初，楊賜薦濟明習典訓，為侍講。」

濟弟喜，初平中為司空。

韓稜
韓稜字伯師，穎川舞陽人，弓高侯頹當之後也。[一]世為鄉里著姓。父尋，建武中為隴西太守。

注[一]頹當，韓王信之子。見《前書》。

稜四歲而孤，養母弟以孝友稱。及壯，推先父余財數百萬與從昆弟，鄉里益高之。初為郡功曹，太守葛興中風，病不能聽政，稜陰代興視事，出入二年，令無違者。興子嘗發教欲署吏，稜拒執不從，因令怨者章之。[一]事下案驗，吏以稜掩蔽興病，專典郡職，遂致禁錮。

顯宗知其忠，後詔特原之。由是征辟，五遷為尚書令，與僕射郅壽﹑尚書陳寵，同時俱以才能稱。肅宗嘗賜諸尚書□，唯此三人特以寶□，自手署其名曰：「韓稜楚龍淵，[二]郅壽蜀漢文，陳寵濟南椎成。」[三]時論者為之說：以稜淵深有謀，故得龍淵；壽明達有文章，故得漢文；寵敦樸，善不見外，故得椎成。

注[一]章謂令上章告言之。

注[二]《晉大康記》曰：「汝南西平縣有龍泉水，可淬刀□，特堅利。」汝南即楚分野。

注[三]椎音直追反。漢官儀「椎成」作「鍛成」。

和帝即位，侍中竇憲使人刺殺齊殤王子都鄉侯暢於上東門，有司畏憲，鹹委疑於暢兄弟。詔遣侍御史之齊案其事。稜上疏以為賊在京師，不宜捨近問遠，恐為奸臣所笑。竇太后怒，以切責稜，稜固執其議。及事發，果如所言。憲惶恐，白太后求出擊北匈奴以贖罪。稜復上疏諫，太后不從。及憲有功，還為大將軍，威震天下，復出屯武威。會帝西祠園陵，詔憲與車駕會長安。及憲至，尚書以下議欲拜之，伏稱萬歲。稜正色曰：「夫上交不諂，下交不黷，[一]禮無人臣稱萬歲之制。」議者皆籩而止。尚書左丞王龍私奏記上牛酒於憲，稜舉奏龍，論為城旦。[二]稜在朝數薦舉良吏應順﹑呂章﹑周紆等，皆有名當時。及竇氏敗，稜典案其事，深竟黨與，數月不休沐。帝以為憂國忘家，賜布三百匹。

注[一]易下系之辭也。

注[二]前書音義曰：「城旦，輕刑之名也。晝日司寇虜，夜暮築長城，故曰城旦。」

遷南陽太守，特聽稜得過家上頤，鄉里以為榮。稜發擿奸盜，郡中震慄，政號嚴平。數歲，征入為太僕。九年冬，代張奮為司空。明年薨。

子輔，安帝時至趙相。[一]

注[一]趙王良孫商之相也。

稜孫演
稜孫演，順帝時為丹陽太守，政有能名。桓帝時為司徒。[一]大將軍梁冀被誅，演坐阿黨抵罪，以減死論，遣歸本郡。[二]後復征拜司隸校尉。

注[一]演字伯南。

注[二]華嶠書曰「梁皇后崩，梁貴人大幸，將立，大將軍冀欲分其寵，謀冒姓為貴人父，演陰許諾，及冀誅事發，演坐抵罪」也。

周榮
周榮字平孫，廬江舒人也。肅宗時，舉明經，辟司徒袁安府。安數與論議，甚器之。及安舉奏竇景及與竇憲爭立北單于事，皆榮所具草。竇氏客太尉掾徐齮深惡之，脅榮曰：「子為袁公腹心之謀，排奏竇氏，竇氏悍士刺客滿城中，謹備之矣！」榮曰：「榮江淮孤生，蒙先帝大恩，以歷宰二城。今復得備宰士，[一]縱為竇氏所害，誠所甘心。」故常□妻子，若卒遇飛禍，無得殯斂，[二]冀以區區腐身覺悟朝廷。

及竇氏敗，榮由此顯名。自郾令擢為尚書令。出為穎川太守，坐法，當下獄，和帝思榮忠節，左轉共令。[三]歲餘，復以為山陽太守。所歷郡縣，皆見稱紀。

以老病乞身，卒於家，詔特賜錢二十萬，除子男興為郎中。

注[一]榮辟司徒府，故稱宰士。　　注[二]飛禍言倉卒而死也。

注[三]共，縣名，屬河內郡，故城在今衛州共城縣東，即古共國也。

子興
興少有名譽，永寧中，尚書陳忠上疏薦興曰：「臣伏惟古者帝王有所號令，言必弘雅，辭必溫麗，垂於後世，列於典經。故仲尼嘉唐虞之文章，從周室之鬱鬱。[一]臣竊見光祿郎周興，[二]孝友之行，著於閨門，清厲之志，聞於州裡。蘊橋古今，博物多聞，[三]三墳之篇，五典之策，無所不覽。[四]屬文著辭，有可觀采。尚書出納帝命，為王喉舌。[五]臣等既愚闇，而諸郎多文俗吏，鮮有雅才，每為詔文，宣示內外，轉相求請，或以不能而專己自由，辭多鄙固。興抱奇懷能，隨輩棲□，誠可歎惜。」詔乃拜興為尚書郎。卒。興子景。

注[一]《論語》孔子曰：「大哉堯之為君也，煥乎其有文章。」又曰：「周監於二代，鬱鬱乎文哉。吾從周。」

注[二]光祿主郎，故曰光祿郎。

注[三]蘊，藏也。橋，匱也。

注[四]伏羲﹑神農﹑黃帝之書曰三墳；少昊﹑顓頊﹑高辛﹑唐﹑虞之書曰五典也。

注[五]尚書為王之喉舌官也。李固對策曰：「今陛下有尚書，猶天之有北斗也。北斗為天之喉舌，尚書亦為陛下之喉舌也。」

興子景
景字仲饗。辟大將軍梁冀府，稍遷豫州刺史﹑河內太守。好賢愛士，其拔才薦善，常恐不及。每至歲時，延請舉吏入上後堂，與共宴會，如此數四，乃遣之。

贈送什物，無不充備。既而選其父兄子弟，事相優異。常稱曰：「臣子同貫，若之何不厚！」先是司徒韓演在河內，志在無私，舉吏當行，一辭而已，恩亦不及其家。曰：「我舉若可矣，豈可令□積一門！」故當時論者議此二人。

景後征入為將作大匠。及梁冀誅，景以故吏免官禁錮。朝廷以景素著忠正，頃之，復引拜尚書令。[一]遷太僕﹑衛尉。六年，代劉寵為司空。是時宦官任人及子弟充塞列位。景初視事，與太尉楊秉舉奏諸奸猾，自將軍牧守以下，免者五十餘人。遂連及中常侍防東侯覽﹑東武陽侯具瑗，皆坐黜。朝廷莫不稱之。

視事二年，以地震策免。歲餘，復代陳蕃為太尉。建寧元年薨。以豫議定策立靈帝，追封安陽鄉侯。

注[一]蔡質《漢儀》曰：「延熹中，京師遊俠有盜發順帝陵，賣御物於市，市長追捕不得。周景以尺一詔召司隸校尉左雄詣台對詰，雄伏於廷荅對，景使虎賁左駿頓頭，血出覆面，與三日期，賊便擒也。」

長子崇嗣，至甘陵相。[一]

注[一]甘陵王理相也。理即章帝曾孫。

景子忠
中子忠，少歷列位，累遷大司農。[一]忠子暉，前為洛陽令，去官歸。兄弟好賓客，雄江淮閒，出入從車常百餘乘。及帝崩，暉聞京師不安，來候忠，董卓聞而惡之，使兵劫殺其兄弟。忠後代皇甫嵩為太尉，錄尚書事，以災異免。復為衛尉，從獻帝東歸洛陽。

注[一]吳書曰，忠字嘉謀，與朱儁共敗李傕於曹陽也。

史評
贊曰：袁公持重，誠單所奉。[一]惟德不忘，延世承寵。孟侯經博，侍言帝幙。稜﹑榮事君，志同鸇雀。[二]

注[一]單，盡也。

注[二]《左傳》曰：「見無禮於其君者誅之，如鷹鸇之逐鳥雀也。」

校勘記
一五一七頁三行汝南汝陽人也按：集解引惠棟說，謂袁紀作「汝南宛人」。

一五一八頁二行洛陽令身出案行按：殿本考證引孫□說，謂「洛陽」當作「汝陽」。又按：汲本、殿本「身」作「自」。

一五二０頁四行南陽太守滿殷按：汲本「滿」作「蒲」。

一五二０頁六行左鹿蠡王阿佟按：集解引惠棟說，謂袁紀「阿佟」作「阿修」。又引錢大昭說，謂疑即於除鞬也。「左」當作「右」。

一五二０頁一二行至乎章和之初降者十餘萬人按：汲本「乎」作「於」。汲本、殿本「十餘萬人」作「十萬餘人」。

一五二二頁一二行未蒙顯贈按：「未」原斗「求」，逕據汲本、殿本改正。

一五二三頁四行左中郎*[將]*集解引何焯說，謂「左中郎」下當有「將」字。又校補引柳從辰說，謂袁紀亦作「左中郎將」，與華嶠書同。今據補。

一五二三頁一一行中常侍袁赦按：集解引惠棟說，謂袁紀作「袁朗」，案梁冀傳當作「赦」。

一五二三頁一四行遂誅隗及術兄基等男女二十餘人按：沈家本謂袁紹傳注引獻帝春秋曰：「卓使司隸宣璠盡口收之，母及姊妹嬰孩以上五十餘人下獄死。」獻紀注引亦同。此傳雲二十餘人，恐「二」字誤也。

一五二四頁九行識其狀貌傷其眼目按：汲本、殿本二「其」字皆作「臣」。

一五二六頁一五行徒步師門按：汲本「師門」下有「從師」二字。殿本無「從師」二字，考證雲從宋本刪。

一五二七頁一行其從父逢為太尉按：張森楷校勘記謂案袁逢以太僕為司空，未嘗為太尉，「尉」字疑誤，否則竟謝承謬也。

一五二七頁一行不聽*(呼)**[音]*聲而退據汲本、殿本改。

一五二七頁四行詔秘等門閭號曰七賢按：御覽一五七引作「詔復秘等閭號曰七賢閭」。

一五二八頁三行曾孫賴吉得立按：刊誤謂案前書「立」當作「全」。

一五三一頁三行足以驚百按：汲本「驚」作「警」。

一五三二頁九行公又曰宥之及三宥不對走出按：刊誤謂案今禮記文，注多下「公又曰宥之」五字。

一五三三頁一三行十*(五)**[六]*年復拜為光祿勳數月代魯恭為司徒按：和帝紀永元十六年秋七月庚午，光祿勳張酺為司徒，八月己酉，司徒張酺薨。今據改。

一五三六頁七行稜孫演按：桓帝紀「演」作「演」。沈欽韓謂胡廣傳作「演」。李慈銘謂吳志周瑜傳注引張璠漢紀作「演」，與桓紀同。

一五三八頁九行豈可令□積一門按：「□」原作「偏」，逕據汲本、殿本改。

一五三八頁一三行中常侍防東侯覽宸翰樓覆宋本東漢書刊誤云：「案覽本傳，覽防東人，封高鄉侯。今此載其侯爵，當雲高鄉侯，若載其本縣名，則非例也。蓋脫一『侯』字，誤二『高鄉』字。」今按劉氏之意，蓋謂「防東」二字乃「高鄉」之誤，其下又脫一「侯」字。是劉氏所見本，亦作「中常侍防東侯覽」也。

殿本正文作「中常侍防東陽侯侯覽」*(汲本同)*，而引劉攽刊誤，則刪去「脫一侯字」四字，遂使讀者不知劉氏所言謂何，當時校勘之粗疏如是。又集解引錢大昕說，謂劉據覽傳證此文當為「高鄉」之誤，是矣。予又疑高鄉即防東之鄉，故傳稱防東鄉侯，因下文有「東武陽」字，又誤「鄉」為「陽」也。今按錢氏之意，蓋謂疑當作「中常侍防東鄉侯侯覽」也。


Chinese text: This work was published before January 1, 1923, and is in the
public domain worldwide because the author died at least 100 years ago.
