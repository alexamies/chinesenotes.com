志第十三　　五行一

貌不恭　淫雨　服妖　雞禍　青眚　屋自壞　訛言　旱　謠　狼食人

　　《五行傳》說及其占應，《漢書·五行志》錄之詳矣。故泰山太守應劭、給事中董巴、散騎常侍譙周並撰建武以來災異。今合而論之，以續《前志》云。

　　《五行傳》曰：「田獵不宿，飲食不享，出入不節，奪民農時，及有姦謀，則木不曲直。」謂木失其性而爲災也。又曰：「貌之不恭，是謂不肅。厥咎狂，厥罰恒雨，厥極惡。時則有服妖，時則有龜孽，時則有雞禍，時則有下體生上之痾，時則有青眚、青祥，惟金沴木。」說云：氣之相傷謂之沴。

　　建武元年，赤眉賊率樊崇、逢安等共立劉盆子爲天子。然崇等視之如小兒，百事自由，初不恤錄也。後正旦至，君臣欲共饗，既坐，酒食未下，羣臣更起，亂不可整。時，大司農楊音案劒怒曰：「小兒戲尚不如此！」其後遂破壞，崇、安等皆誅死。唯音爲關内侯，以壽終。

　　光武崩，山陽王荆哭不哀，作飛書與東海王，勸使作亂。明帝以荆同母弟，太后在，故隱之。後徙王廣陵，荆遂坐復謀反自殺也。

　　章帝時，竇皇后兄憲以皇后甚幸於上，故人人莫不畏憲。憲於是強請奪沁水長公主田，公主畏憲，與之，憲乃賤顧之。後上幸公主田，覺之，問憲，憲又上言借之。上以后故，但譴敕之，不治其罪。後章帝崩，竇太后攝政，憲秉機密，忠直之臣與憲忤者，憲多害之，其後憲兄弟遂皆被誅。

　　桓帝時，梁冀秉政，兄弟貴盛自恣，好驅馳過度，至於歸家，猶馳驅入門。百姓號之曰「梁氏滅門驅馳」，後遂誅滅。

　　和帝永元十年、十三年、十四年、十五年，皆淫雨傷稼。

　　安帝元年、四年秋，郡國十淫雨傷稼。

　　永寧元年，郡國三十三淫雨傷稼。

　　建光元年，京都及郡國二十九淫雨傷稼。是時羌反久未平，百姓屯戍，不解愁苦。

　　延光元年，郡國二十七淫雨傷稼。

　　二年，郡國五連雨傷稼。

　　順帝永建四年，司隸、荆、豫、兗、冀部淫雨傷稼。

　　六年，冀州淫雨傷稼。

　　桓帝延熹二年夏，霖雨五十餘日。是時，大將軍梁冀秉政，謀害上所幸鄧貴人母宣，冀又擅殺議郎邴尊。上欲誅冀，懼其持權日久，威勢強盛，恐有逆命，害及吏民，密與近臣中常侍單超等圖其方畧。其年八月，冀卒伏罪誅滅。

　　靈帝建寧元年夏，霖雨六十餘日。是時，大將軍竇武謀變廢中官。其年九月，長樂五官吏朱瑀等共與中常侍曹節起兵，先誅武，交兵闕下，敗走，追斬武兄弟，死者數百人。

　　熹平元年夏，霖雨七十餘日。是時，中常侍曹節等共誣曰勃海王悝謀反，其十月誅悝。

　　中平六年夏，霖雨八十餘日。是時，靈帝新棄羣臣，大行尚在梓宫，大將軍何進與佐軍校尉袁紹等共謀欲誅廢中官。下文陵畢，中常侍張讓等共殺進，兵戰京都，死者數千。

　　更始諸將軍過雒陽者數十辈，皆帻而衣婦人衣繡擁蕭。時，智者見之，以爲服之不中，身之災也，乃奔入邊郡避之。是服妖也。其後更始遂爲赤眉所殺。

　　桓帝元嘉中，京都婦女作愁眉、啼粧、堕馬髻、折要步、齲齒笑。所謂愁眉者，細而曲折。啼粧者，薄拭目下，若啼處。堕馬髻者，作一邊。折要步者，足不在體下。齲齒笑者，若齒痛，樂不欣欣。始自大將軍梁冀家所爲，京都歙然，諸夏皆放效。此近服妖也。梁冀二世上將，婚媾王室，大作威福，將危社稷。天誡若曰：「兵馬將往收捕，婦女憂愁，踧眉啼泣，吏卒掣頓，折其要脊，令髻傾邪，雖強語笑，无復氣味也。」到延熹二年，舉宗誅夷。

　　延熹中，梁冀誅后，京都帻颜短耳長，短上長下。時中常侍單超、左悺、徐璜、具瑗、唐衡在帝左右，縱其姦慝。海内愠曰：一將軍死，五將軍出。家有數侯，子弟列布州郡，宾客杂袭腾翥，上短下長，與梁冀同占。到其八年，桓帝因日蚀之變，乃拜故司徒韩寅爲司隸校尉，以次誅鉏，京都正清。

　　延熹中，京都長者皆著木屐；婦女始嫁，至作漆画五采爲系。此服妖也。到九年，党事始发，傳黄門北寺，临時惶惑，不能信天任命，多有逃走不就考者，九族拘繫，及所過歷，長少婦女皆被桎梏，應木屐之象也。

　　靈帝建寧中，京都長者皆以苇方笥爲粧具，下士尽然。時有識者窃言：苇方笥，郡國讞箧也；今珍用之，此天下人皆當有罪讞於理官也。到光和三年癸丑赦令詔書，吏民依黨禁錮者赦除之，有不見文，他以類比疑者谳。於是諸有黨郡皆讞廷尉，人名悉入方笥中。

　　靈帝好胡服、胡帳、胡牀、胡坐、胡飯、胡空侯、胡笛、胡舞，京都貴戚皆竞爲之。此服妖也。其後董卓多擁胡兵，填塞街衢，虏掠宫掖，发掘園陵。

　　靈帝於宫中西園駕四白驢，躬自操轡，驅馳周旋，以爲大樂。於是公卿貴戚转相放效，至乘辎軿以爲騎從，互相侵奪，贾與馬齊。案《易》曰：「時乘六龍以御天。」行天者莫若龍，行地者莫若馬。《詩》云：「四牡騤騤，載是常服。」「檀車煌煌，四牡彭彭。」夫驢乃服重致遠，上下山谷，野人之所用耳，何有帝王君子而驂服之乎！迟鈍之畜，而今貴之。天意若曰：國且大亂，賢愚倒植，凡執政者皆如驢也。其後董卓陵虐王室，多援邊人以充本朝，胡夷異种，跨蹈中國。

　　熹平中，省内冠狗带綬，以爲笑樂。有一狗突出，走入司徒府門，或見之者，莫不惊怪。京房《易傳》曰：「君不正，臣欲篡，厥妖狗冠出。」后靈帝寵用便嬖子弟，永樂宾客、鸿都羣小，傳相汲引，公卿牧守，比肩是也。又遣御史於西邸卖官，關内侯顧五百萬者，赐與金紫；詣闕上書占令長，随县好醜，豐約有賈。強者貪如豺虎，弱者畧不類物，實狗而冠者也。司徒，古之丞相，壹统國政。天戒若曰：宰相多非其人，尸祿素餐，莫能据正持重，阿意曲從。今在位者皆如狗也，故狗走入其門。

　　靈帝數游戲於西園中，令後宫采女爲客舍主人，身爲商賈服。行至舍，采女下酒食，因共飲食以爲戲樂。此服妖也。其後天下大亂。

　　獻帝建安中，男子之衣，好爲長躬而下甚短，女子好爲長裙而上甚短。時益州從事莫嗣以爲服妖，是陽无下而陰无上也，天下未欲平也。后還，遂大亂。

　　靈帝光和元年，南宫侍中寺雌雞欲化雄，一身毛皆似雄，但頭冠尚未變。诏以問議郎蔡邕。邕对曰：「貌之不恭，則有雞禍。宣帝黄龍元年，未央宫雌雞化爲雄，不鸣无距。是岁元帝初即位，立王皇后。至初元元年，丞相史家雌雞化爲雄，冠距鸣將。是岁后父禁爲陽平侯，女立爲皇后。至哀帝晏駕，后攝政，王莽以后兄子爲大司馬，由是爲亂。臣窃推之：頭，元首，人君之象。今雞一身已變，未至於頭，而上知之，是將有其事而不遂成之象也。若應之不精，政无所改，頭冠或成，爲患兹大。」是后張角作亂称黄巾，遂破壞。四方疲於赋役，多叛者。上不改政，遂至天下大亂。

　　桓帝永興二年四月丙午，光祿勋吏舍壁下夜有青氣，視之，得玉鈎、玦各一。鈎長七寸二分，玦周五寸四分，身中皆雕鏤。此青祥也，玉，金類也。七寸二分，商數也。五寸四分，徵數也。商爲臣，徵爲事，盖爲人臣引决事者不肅，將有禍也。是時梁冀秉政專恣，后四岁，梁氏誅滅也。

　　延熹五年，太学門无故自壞。襄楷以爲太学前疑所居，其門自壞，文德將喪，教化廢也。是後天下遂至喪亂。

　　永康元年十月壬戌，南宫平城門内屋自壞。金沴木，木動也。其十二月，宫車晏駕。

　　靈帝光和元年，南宫平城門内屋、武庫屋及外東垣屋前後頓壞。蔡邕对曰：「平城門，正陽之門，與宫連，郊祀法駕所由從出，門之最尊者也。武庫，禁兵所藏。東桓，庫之外障。《易傳》曰：'小人在位，上下咸悖，厥妖城門内崩。'《潜潭巴》曰：'宫瓦自堕，諸侯強陵主。'此皆小人顯位亂法之咎也。」其后黄巾賊先起東方，庫兵大動。皇后同父兄何進爲大將軍，同母弟苗爲車騎將軍，兄弟並貴盛，皆统兵在京都。其后進欲誅廢中官，爲中常侍張讓、段珪等所殺，兵戰宫中闕下，更相誅滅，天下兵大起。

　　三年二月，公府驻駕庑自壞，南北三十餘間。

　　中平一年二月癸亥，廣陽城門外上屋自壞也。

　　獻帝初平二年三月，長安宣平城門外屋无故自壞。至三年夏，司徒王允使中郎將吕布殺太师董卓，夷三族。

　　興平元年十月，長安市門无故自壞。至二年春，李傕、郭汜斗長安中，傕追劫天子，移置傕坞，尽烧宫殿、城門、官府、民舍，放兵寇抄公卿以下。冬，天子東還雒陽，傕、汜追上到曹陽，虏掠乘舆辎重，殺光祿勋鄧渊、廷尉宣璠、少府田邠等數十人。

　　《五行傳》曰：「好攻戰，轻百姓，饰城郭，侵邊境，則金不從革。」謂金失其性而爲災也。又曰：「言之不從，是謂不乂。厥咎僭，厥罰恒陽，厥極憂。時則有詩妖，時則有介虫之孽，時則有犬禍，時則有口舌之痾，時則有白眚、白祥、惟木沴金。」介虫，劉歆傳以爲毛虫。乂，治也。

　　安帝永初元年十一月，民讹言相惊，司隸、並、冀州民人流移。時，鄧太皇專政。婦人以順爲道，故《禮》「夫死從子」之命。今專主事，此不從而僭也。

　　世祖建武五年夏，旱。《京房傳》曰：「欲德不用，兹謂張，厥災荒，其旱陰雲不雨，變而赤，因四陰。眾出過時，兹謂廣，其旱不生。上下皆蔽，兹謂隔，其旱天赤三月，時有雹殺飛禽。上缘求妃，兹謂僭，其旱三月大温亡云。君高臺府，兹謂犯，陰侵陽，其旱萬物根死，有火災。庶位逾節，兹謂僭，其旱泽物枯，爲火所傷。」是時，天下僭逆者未尽誅，軍多過時。

　　章帝章和二年夏，旱。時，章帝崩后，竇太后兄弟用事奢僭。

　　和帝永元六年秋，京都旱。時，雒陽有冤囚，和帝幸雒陽寺，錄囚徒，理冤囚，收令下獄抵罪。行未還宫，澍雨降。

　　安帝永初六年夏，旱。七年夏，旱。

　　元初元年夏，旱。二年夏，旱。六年夏，旱。

　　順帝永建三年夏，旱。五年夏，旱。

　　陽嘉二年夏，旱。時，李固对策，以爲奢僭所致也。

　　冲帝永熹元年夏，旱。時，冲帝幼崩，太尉李固勸太后兄梁冀立嗣帝，擇年長有德者，天下賴之，則功名不朽。年幼未可知，如后不善，悔无所及。時太后及冀貪立年幼，欲久自傳，遂立質帝，八岁。此不用德。

　　桓帝元嘉元年夏，旱。是時，梁冀秉政，妻、子並受封，寵逾節。

　　延熹元年六月，旱。

　　靈帝熹平五年夏，旱。六年夏，旱。

　　光和五年夏，旱。六年夏，旱。是時，常侍、黄門僭作威福。

　　獻帝興平元年秋，長安旱。是時，李傕、郭汜專權縱事。

　　更始時，南陽有童謠曰：「諧不諧，在赤眉。得不得，在河北。」是時，更始在長安，世祖爲大司馬平定河北。更始大臣並僭專權，故謠妖作也。后更始遂爲赤眉所殺，是更始之不諧在赤眉也。世祖自河北興。

　　世祖建武六年，蜀童謠曰：「黄牛白腹，五铢當復。」是時，公孙述僭號於蜀，時人窃言王莽称黄，述欲继之，故称白；五铢，漢家货，明當復也。述遂誅滅。

　　王莽末，天水童謠曰：「出吳門，望缇羣。見一蹇人，言欲上天；令天可上，地上安得民！」時，隗嚣初起兵於天水，后意稍廣，欲爲天子，遂破滅，嚣少病蹇。吳門，冀郭門名也。缇羣，山名也。

　　順帝之末，京都童謠曰：「直如弦，死道邊。曲如鈎，反封侯。」案順帝即世，孝質短祚，大將軍梁冀貪树疏幼，以爲己功，專國號令，以赡其私。太尉李固以爲清河王雅性聪明，敦詩悦禮，加又属亲，立長則順，置善則固。而冀建白太后，策免固，征蠡吾侯，遂即至尊。固是日幽毙於獄，暴尸道路，而太尉胡廣封安樂乡侯、司徒趙戒厨亭侯、司空袁湯安國亭侯云。

　　桓帝之初，天下童謠曰：「小麦青青大麦枯，誰當獲者婦與姑。丈人何在西击胡，吏買馬，君具車，請爲諸君鼓咙胡。」案元嘉中凉州諸羌一時俱反，南入蜀、漢，東抄三輔，延及並、冀，大爲民害。命將出眾，每戰常负，中國益发甲卒，麦多委棄，但有婦女獲刈之也。吏買馬，君具車者，言调发重及有秩者也。請爲諸君鼓咙胡者，不敢公言，私咽語。

　　桓帝之初，京都童謠曰：「城上烏，尾畢逋，公爲吏，子爲徒。一徒死，百乘車。車班班，入河間。河間姹女工數錢，以錢爲室金爲堂。石上慊慊舂黄粱。梁下有悬鼓，我欲击之丞卿怒。」案此皆謂爲政貪也。城上烏，尾畢逋者，處高利独食，不與下共，謂人主多聚敛也。公爲吏，子爲徒者，言蛮夷將叛逆，父既爲軍吏，其子又爲卒徒往击之也。一徒死，百乘車者，言前一人往討胡既死矣，后又遣百乘車往。車班班，入河間者，言上將崩，乘舆班班入河間迎靈帝也。河間姹女工數錢，以錢爲室金爲堂者，靈帝既立，其母永樂太后好聚金以爲堂也。石上慊慊舂黄粱者，言永樂雖积金錢，慊慊常苦不足，使人舂黄粱而食之也。梁下有悬鼓，我欲击之丞卿怒者，言永樂主教靈帝，使卖官受錢，所祿非其人，天下忠笃之士怨望，欲击悬鼓以求見，丞卿主鼓者，亦復谄順，怒而止我也。

　　桓帝之初，京都童謠曰：「游平卖印自有平，不辟豪賢及大姓。」案到延熹之末，鄧皇后以譴自殺，乃以竇貴人代之，其父名武字游平，拜城門校尉。及太后攝政，爲大將軍，與太傅陳蕃合心戮力，惟德是建，印綬所加，咸得其人，豪賢大姓，皆絕望矣。

　　桓帝之末，京都童謠曰：「茅田一頃中有井，四方纤纤不可整。嚼復嚼，今年尚可后年鐃。」案《易》曰：「拔茅茹以其汇，征吉。」茅喻羣賢也。井者，法也。於時中常侍管霸、苏康憎疾海内英哲，與長樂少府劉嚣、太常許咏、尚書柳分、尋穆、史佟、司隸唐珍等，代作脣齒。河内牢川詣闕上書：「汝、颍、南陽，上采虚誉，專作威福；甘陵有南北二部，三輔尤甚。」由是傳考黄門北寺，始見廢閣。茅田一頃者，言羣賢眾多也。中有井者，言雖厄窮，不失其法度也。四方纤纤不可整者，言姦慝大炽，不可整理。嚼復嚼者，京都飲酒相強之辞也。言食肉者鄙，不恤王政，徒耽宴飲歌呼而已也。今年尚可者，言但禁錮也。后年鐃者，陳、竇被誅，天下大壞。

　　桓帝之末，京都童謠曰：「白盖小車何延延。河間來合諧，河間來合諧！」案解犊亭属饶陽河間县也。居无幾何而桓帝崩，使者與解犊侯皆白盖車從河間來。延延，眾貌也。是時御史劉儵建議立靈帝，以儵爲侍中，中常侍侯览畏其亲近，必當間己，白拜儵泰山太守，因令司隸迫促殺之。朝廷少長，思其功效，乃拔用其弟郃，致位司徒，此爲合諧也。

　　靈帝之末，京都童謠曰：「侯非侯，王非王，千乘萬騎上北芒。」案到中平六年，史侯登蹑至尊，獻帝未有爵號，爲中常侍段珪等數十人所執，公卿百官皆随其后，到河上，乃得來還。此爲非侯非王上北芒者也。

　　靈帝中平中，京都歌曰：「承樂世董逃，游四郭董逃，蒙天恩董逃，带金紫董逃，行谢恩董逃，整車騎董逃，垂欲发董逃，與中辞董逃，出西門董逃，瞻宫殿董逃，望京城董逃，日夜絕董逃，心摧傷董逃。」案「董」謂董卓也，言雖跋扈，縱其残暴，終歸逃窜，至於滅族也。

　　獻帝践祚之初，京都童謠曰：「千里草，何青青。十日卜，不得生。」案千里草爲董，十日卜爲卓。凡别字之體，皆從上起，左右离合，无有從下发端者也。今二字如此者，天意若曰：卓自下摩上，以臣陵君也。青青者，暴盛之貌也。不得生者，亦旋破亡。

　　建安初，荆州童謠曰：「八九年間始欲衰，至十三年无孑遺。」言自中興以來，荆州无破亂，及劉表爲牧，民又豐樂，至此逮八九年。當始衰者，謂劉表妻當死，諸將並零落也。十三年无孑遺者，言十三年表又當死，民當移詣冀州也。

　　順帝陽嘉元年十月中，望都蒲陰狼殺童兒九十七人。時，李固对策，引京房《易傳》曰「君將无道，害將及人，去之深山以全身，厥妖狼食人」。陛下覺寤，比求隱滞，故狼災息。

　　靈帝建寧中，羣狼數十頭入晉陽南城門嚙人。


Chinese text: This work was published before January 1, 1923, and is in the
public domain worldwide because the author died at least 100 years ago.
