張純
張純字伯仁，京兆杜陵人也。高祖父安世，宣帝時為大司馬衛將軍，封富平侯。父放，為成帝侍中。純少襲爵士，哀、平間為侍中，王莽時至列卿。遭值篡偽，多亡爵士，純以敦謹守約，保全前封。

建武初，先來詣闕，故得復國。五年，拜太中大夫，使將潁川突騎安集荊、徐、楊部，督委輸，監諸將營。反又將兵屯田南陽，遷五官中郎將。有司奏，列侯非宗室不宜復國。光武曰：『張純宿衛十有餘年，其勿廢，更封武始侯，食富平之半。』

純在朝歷世，明習故事。建武初，舊章多闕，每有疑議，輒以訪純，自郊廟婚冠喪紀禮儀義，多所正定。帝甚重之，以純兼虎賁中郎將，數被引見，一日或至數四。純以宗廟未定，昭穆失序，十九年，乃與太仆朱浮共奏言：『陛下興於匹庶，蕩滌天下，誅鋤暴亂，興繼祖宗。竊以經義所紀，人事眾心，雖實同創革，而名為中興，宜奉先帝，恭承祭祀者也。元帝以來，宗廟奉祠高皇帝為受命祖，孝文皇帝為太宗，孝武皇帝為世宗，皆如舊制。又立親廟四世，推南頓君以上盡於舂陵節侯。禮，為人後者則為之子，既事大宗，則降其私親。今禘祫高廟，陳序昭穆，而舂陵四世，君臣並列，以卑廁尊，不合禮意，設不遭王莽，而國嗣無寄，推求宗室，以陛下繼統者，安得復顧私親，違禮制乎？昔高帝以自受命，不由太上，宣帝以孫後祖，不敢私親，故為父立廟，獨群臣侍祠。臣愚謂宜除今親廟，以則二帝舊典，願下有司博采其議。』詔下公卿，大司徒戴涉、大司空竇融議：『宜以宣、元、成、哀、平五帝四世代今親廟，宣、元皇帝尊為祖、父，可親奉祠，成帝以下，有司行事，別為南頓君立皇考廟。其祭上至舂陵節侯，群臣奉祠，以明尊尊之敬，親親之恩。』帝從之。是時宗廟未備，自元帝以上，祭於洛陽高廟，成帝以下，祠於長安高廟，其南頓四世，隨所在而祭焉。

明年，純代朱浮為太仆。二十三年，代杜林為大司空。在位慕曹參之跡，務於無為，選辟椽史，皆知名大儒。明年，上穿陽渠，引洛水為漕，百姓得其利。

二十六年，詔純曰：『禘、祫之祭，不行已久矣。「三年不為禮，禮必壞；三年不為樂，樂必崩」。宜據經典，詳為其制。』純奏曰：『《禮》，三年一祫，五年一禘。《春秋傳》曰：「大祫者何？合祭也。」毀廟及未毀廟之主皆登，合食乎太祖，五年而再殷。漢舊制三年一祫，毀廟主合良高廟，存廟主未嘗合祭。元始五年，諸王公列侯廟會，始為禘祭。又前十八年親幸長安，亦行此禮。禮說三年一閏，天氣小備；五年再閏，天氣大備。故三年一祫，五年一禘。禘之為言諦，諦定昭穆尊卑之義也。禘祭以夏四月，夏者陽氣在上，陰氣在下，故正尊卑之義也。祫祭以冬十月，冬者五谷成孰，物備禮成，故合聚飲食也。斯典之廢，於茲八年，謂可如禮施行，以時定議。』定從之，自是禘、祫遂定。

時，南單於及烏桓來降，邊境無事，百姓新去兵革，歲仍有年，家給人足。純以聖王之建辟雍，所以崇尊禮義，既富而教者也。乃案七經讖、明堂圖、河間《古辟雍記》、孝武太山明堂制度，及平帝時議，欲具奏之。未及上，會博士桓榮上言宜立辟雍、明堂，章下三公、太常，而純議同榮，帝乃許之。

三十年，純奏上宜封禪，曰：『自古受命而帝，治世之隆，必有封禪，以告成功焉。《樂動聲儀》曰：「以《雅》治人，《風》成於《頌》。」有周之盛，成、康之間，郊配封禪，皆可見也。書曰：「歲二月，東巡狩，至於岱宗，祡」，則封禪之義也。臣伏見陛下受中興之命，平海內之亂，修復祖宗，撫存萬姓，天下曠然，咸蒙更生，恩德雲行，惠澤雨施，黎元安寧，夷狄慕義。《詩》云：『受天之祜，四方來賀。」今攝提之歲，倉龍甲寅，德在東宮。宜及嘉時，遵唐帝之典，繼孝武之業，以二月東巡狩，封於岱宗，明中興，勒功勛，復祖統，報天神，禪梁父，祀地祇，傳祚子孫，萬世之基也。』中元元年，帝乃東巡岱宗，以純視禦史大夫從，並上元封舊儀及刻石文。三月，薨，謚曰節候。

子 奮
奮字稚通。父純，臨終敕家丞曰：『司空無功於時，猥蒙爵士，身死之後，勿議傳國。』奮兄根，少被病，光武詔奮嗣爵，奮稱純遺敕，固不肯受。帝以奮違詔，敕收下獄，奮惶怖，乃襲封。永平四年，隨例歸國。

奮少好學，節儉行義，常分損租奉，贍恤宗親，雖至傾匱，而施與不怠。十七年，儋耳降附，奮來朝上壽，引見宣平殿，應對合旨，顯宗異其才，以為侍祠侯。建初元年，拜左中郎將，轉五官中郎將，遷長水校尉。七年，為將作大匠，章和元年，免。永元元年，復拜城門校尉。四年，遷長樂衛尉。明年，代桓郁為太常。六年，代劉方為司空。

時歲災旱，祈雨不應，乃上表曰：『比年不登，人用饑匱，今復久旱，秋稼未立，陽氣垂盡，歲月迫促。夫國以民為本，民以谷為命，政之急務，憂之重者也。臣蒙恩尤深，受職過任，夙夜憂懼，章奏不能敘心，願對中常侍疏奏。』即時引見，復口陳時政之宜。明日，和帝召太尉、司徒幸洛陽獄，錄囚徒，收洛陽令陳歆，即大雨三日。

奮在位清白，無他異績。九年，以病罷。在家上疏曰：『聖人所美，政道至要，本在禮樂。《五經》同歸，而禮樂之用尤急。孔子曰：「安上治民，莫善於禮；移風易俗，莫善於樂。」又曰：「揖讓而化天下者，禮樂之謂也。」先王之道，禮樂可謂盛矣。孔子謂子夏曰：「禮以修外，樂以制內，丘已矣夫！」又曰：「禮樂不興，則刑罰不中；刑罰不中，則民無所厝其手足。」臣以為漢當制作禮樂，是以先帝聖德，數下詔書，湣傷崩缺，而眾儒不達，議多駁異。臣累世臺輔，而大典未定，私竊惟憂，不忘寢食。臣犬馬齒盡，誠冀先死見禮樂之定。』十三年，更召拜太常。復上疏曰：『漢當改作禮樂，圖書著明。王者化定制禮，功成作樂。謹條禮樂異議三事，願下有司，以時考定。昔者孝武皇帝、光武皇帝封禪告成，而禮樂不定，事不相副。先帝已詔曹褒，今陛下但奉而成之，猶周公斟酌文武之道，非自為制，誠無所疑。久執謙謙，令大漢之業不以時成，非所以章顯祖宗功德，建太平之基，為後世法。』帝雖善之，猶未施行。其冬，復以病罷。明年，卒於家。

子甫嗣，官至津城門候。甫卒，子吉嗣。永初三年，吉卒，無子，國除。自昭帝封安世，至吉，傳國八世，經歷篡亂，二百年間未嘗譴黜，封者莫與為此。

曹褒
曹褒字叔通，魯國薛人也。父充，持《慶氏禮》，建武中為博士，從巡狩岱宗，定封禪禮，還，受詔議立七郊、三雍、大射、養老禮儀。顯宗即位，充上言：『漢再受命，仍有封禪之事，而禮樂崩闕，不可為後嗣法。五帝不相沿樂，三王不相襲禮，大漢當自制禮，以示百世。』帝問：『制禮樂云何？』充對曰：『《河圖括地象》曰：「有漢世禮樂文雅出。」《尚書璇機鈐》曰：「有帝漢出，德洽作樂，名予。」』帝善之，下詔曰：『今且改太樂官曰太予樂，歌詩曲操，以俟君子。』拜充侍中。作章句辯難，於是遂有慶氏學。

褒少篤誌，有大度，結發傳充業，博雅疏通，尤好禮事。常感朝廷制度未備，慕叔孫通為漢禮儀，晝夜研精，沈吟專思，寢則懷抱筆劄，行則誦習文書，當其念至，忘所之適。

初舉孝廉，再遷圉令，以禮理人，以德化俗。時它郡盜徒五人來入圉界，吏捕得入，陳留太守馬嚴聞而疾惡，風縣殺之。褒敕吏曰：『夫絕人命者，天亦絕之。臯陶不為盜制死刑，管仲遇盜而升諸公。今承旨而殺之，是逆天心，順府意也，其罰重矣。如得全此人命而身坐之，吾所願也。』遂不為殺。嚴奏褒耎弱，免官歸郡，為功曹。

征拜博士。會肅宗欲制定禮樂，元和二年下詔曰：『《河圖》稱「赤九會昌，十世以光，十一以興」。《尚書璇機鈐》曰：「述堯理世，平制禮樂，放唐之文。」予末小子，托於數終，曷以纘興，崇弘祖宗，仁濟元元？《帝命驗》曰：「順堯考德，題期立象。」且三五步驟，優劣殊軌，況予頑陋，無以克堪，雖欲從之，末由也已。每見圖書，中心恧焉。』褒知帝旨欲有興作，乃上疏曰：『昔者聖人受命而王，莫不制禮作樂，以著功德。功成作樂，化定制禮，所以救世俗，致禎祥，為萬姓獲福於皇天者也。今皇天降祉，嘉瑞並臻，制作之符，甚於言語。宜定文制，著成漢禮，丕顯祖宗盛德之美。』章下太常，太常巢堪以為一世大典，非褒所定，不可許。

帝知群僚拘攣，難與圖始，朝廷禮憲，宜時刊立，明年復下詔曰：『朕以不德，膺祖宗弘烈。乃者鸞鳳仍集，麟龍並臻，甘露宵降，嘉谷滋生，赤草之類，紀於史官。朕夙夜祗畏，上無以彰於先功，下無以克稱靈物。漢遭秦餘，禮壞樂崩，且因循故事，未可觀省，有知其說者，各盡所能。』褒省詔，乃嘆息謂諸生曰：『昔奚斯頌魯，考甫詠殷。夫人臣依義顯君，竭忠彰主，行之美也。當仁不讓，吾何辭哉！』遂復上疏，具陳禮樂之本，制改之意。拜褒侍中，從駕南巡，既還，以事下三公，未及奏，詔召玄武司馬班固，問改定禮制之宜。固曰：『京師諸儒，多能說禮，宜廣招集，共議得失。』帝曰：『諺言「作舍道邊，三年不成」。會禮之家，名為聚訟，互生疑異，筆不得下。昔堯作《大章》，一夔足矣。』

章和元年正月，乃召褒詣嘉德門，令小黃門持班固所上叔孫通《漢儀》十二篇，敕褒曰：『此制散略，多不合經，今宜依禮條正，使可族行。於南宮、東觀盡心集作。』褒既受命，及次序禮事，依準舊典，雜以《五經》讖記之文，撰次天子至於庶人冠婚吉兇終始制度，以為百五十篇，寫以二尺四寸簡。其年十二月奏上。帝以眾論難一，故但納之，不復令有司平奏。會帝崩，和帝即位，褒乃為作章句，帝遂以《新禮》二篇冠。擢褒監羽林左騎。永元四年，遷射聲校尉。後太尉張酺、尚書張敏等奏褒擅制《漢禮》，破亂聖術，宜加刑誅。帝雖寢其奏，而《漢禮》遂不行。

褒在射聲，營舍有停棺不葬者百餘所，褒親自履行，問其意故。吏對曰：『此等多是建武以來絕無後者，不得埋掩。』褒乃愴然，為買空地，悉葬其無主者，設祭以祀之。遷城門校尉、將作大匠。時有疾疫，褒巡行病徒，為致醫藥，經理饘粥，多蒙濟活。七年，出為河內太守。時春夏大旱，糧谷踴貴。褒到，乃省吏並職，退去奸殘，澍雨數降。其秋大孰，百姓給足，流冗皆還。後坐上災害不實免。有頃征，再遷，復為侍中。

褒博物識古，為儒者宗。十四年，卒官。作《通義》十二篇，演經雜論百二十篇，又傳《禮記》四十九篇，教授諸生千餘人，慶氏學遂行於世。

論曰：『漢初天下創定，朝制無文，叔孫通頗采經禮，參酌秦法，雖適物觀時，有救崩敝，然先王之容典蓋多闕矣，是以賈誼、仲舒、王吉、劉向之徒，懷憤嘆息所不能已也。資文、宣之遠圖明懿，而終莫或用，故知自燕而觀，有不盡矣。孝章永言前王，明發興作，專命禮臣，撰定國憲，洋洋乎盛德之事焉。而業絕天算，議黜異端，斯道竟復墜矣。夫三王不相襲禮，五帝不相氵公樂，所以《咸》、《莖》異調，中都殊絕。況物運遷回，情數萬化，制則不能隨其流變，品度未足定其滋章，斯固世主所當損益者也。且樂非夔、襄，而新音代起，律謝臯、蘇，而制令亟易，修補舊文，獨何猜焉？禮云禮云，曷其然哉！

鄭玄
鄭玄字康成，北海高密人也。八世祖崇，哀帝時尚書仆射。玄少為鄉嗇夫，得休歸，嘗詣學官，不樂為吏，父數怒之，不能禁。遂造太學受業，師事京兆第五元先，始通《京氏易》、《公羊春秋》、《三統歷》、《九章算術》。又從東郡張恭祖受《周官》、《禮記》、《左氏春秋》、《韓詩》、《古文尚書》。以山東無兄問者，乃西入關，因涿郡盧植，事扶風馬融。

融門徒四百餘人，升堂進者五十餘生。融素驕貴，玄在門下，三年不得見，乃使高業弟子傳授於玄。玄日夜尋誦，未嘗怠倦。會融集諸生考論圖緯，聞玄善算，乃召見於樓上，玄因從質諸疑義，問畢辭歸。融喟然謂門人曰：『鄭生今去，吾道東矣。』

玄自遊學，十餘年乃歸鄉裏。家貧，客耕東萊，學徒相隨已數百千人。及黨事起，乃與同郡孫嵩等四十餘人俱被禁錮，遂隱修經業，杜門不出。時任城何休好《公羊》學，遂著《公羊墨守》、《左氏膏肓》、《穀梁廢疾》；玄乃發《墨守》，針《膏肓》，起《廢疾》。休見而嘆曰：『康成入吾室，操吾矛，以伐我乎！』初，中興之後，範升、陳元、李育、賈逵之徒爭論古今學，後馬融答北地太守劉瑰及玄答何休，義據通深，由是古學遂明。

靈帝末，黨禁解，大將軍何進聞而辟之。州郡以進權威，不敢違意，遂迫脅玄，不得已而詣之。進為設幾杖，禮待甚優。玄不受朝服，而以幅巾見。一宿逃去。時年六十，弟子河內趙商等自遠方至者數千。後將軍袁隗表為侍中，以父喪不行。國相孔融深敬於玄，履履造門。告高密縣為玄特立一鄉，曰：『昔齊置「土鄉」，越有「君子軍」，皆異賢之意也。鄭君好學，實懷明德。昔太史公、廷尉吳公、謁者仆射鄧公，皆漢之名臣。又南山四皓有園公、夏黃公，潛光隱耀，世嘉其高，皆悉稱公。然則公者仁德之正號，不必三事大夫也。今鄭君鄉宜曰「鄭公鄉」。昔東海於公僅有一節，猶或戒鄉人侈其門閭，矧乃鄭公之德，而無駟牡之路！可廣開門衢，令容高車，號為「通德門」。』

董卓遷都長安，公卿舉玄為趙相，道斷不至。會黃巾寇青部，乃避地徐州，徐州牧陶謙接以師友之禮。建安元年，自徐州還高密，道遇黃巾賊數萬人，見玄皆拜，相約不敢入縣境。玄後嘗疾篤，自慮，以書戒子益恩曰：

吾家舊貧，不為父母群弟所容，去廝役之吏，遊學周、秦之都，往來幽、並、兗、豫之域，獲覲乎在位通人，處逸大儒，得意者咸從捧手，有所受焉。遂博稽《六藝》，粗覽傳記，時睹秘書緯術之奧。年過四十，乃歸供養，假田播殖，以娛朝夕。遇閹尹擅勢，坐黨禁錮，十有四年，而蒙赦令，舉賢良方正有道，辟大將軍三司府。公車再召，比牒並名，早為宰相。惟彼數公，懿德大雅，克堪王臣，故宜式序。吾自忖度，無任於此，但念述先聖之元意，思整百家之不齊，亦庶幾以竭吾才，故聞命罔從。而黃巾為害，萍浮南北，復歸邦鄉。入此歲來，已七十矣。宿素衰落，仍有失誤，案之禮典，便合傳家。今我告爾以老，歸爾以事，將閑居以安性，賈思以終業。自非拜國君之命，問族親之憂，展敬墳墓，觀省野物，胡嘗扶杖出門乎！家事大小，汝一承之。咨爾焭々一夫，曾無同生相依。其勖求君子之道，研鉆勿替，敬慎威儀，以近有德。顯譽成於僚友，德行立於已誌。若致聲稱，亦有榮於所生，可不深念邪！可不深念邪！吾雖無紱冕之緒，頗有讓爵之高。自樂以論贊之功，庶不遺後人之羞，末所憤憤者，徒以亡親墳壟未成，所好群書率皆腐敝，不得於禮堂寫定，傳與其人。日西方暮，其可圖乎！家今差多於昔，勤力務時，無恤饑寒。菲饑食，薄衣服，節夫二者，尚令吾寡恨。若忽忘不識，亦已焉哉！

時，大將軍袁紹總兵冀州，遣使要玄，大會賓客，玄最後至，乃延升上坐。身長八尺，飲酒一斛，秀眉明目，容儀溫偉。紹客多豪俊，並有才說，見玄儒者，未以通人許之，競設異端，百家互起。玄依方辯對，咸出問表，皆得所未聞，莫不嗟服。時汝南應劭亦歸於紹，因自贊曰：『故太山太守應中遠，北面稱弟子何如？』玄笑曰：『仲尼之門考以四科，回、賜之徒不稱官閥。』劭有慚色。紹乃舉玄茂才，表為左中郎將，皆不就。公車征為大司農，給安車一乘，所過長吏送迎。玄乃以病自乞還家。

五年春，夢孔子告之曰：『起，起，今年歲在辰，來年歲在巳。』既寤，以讖合之，知命當終，有頃寢疾。時袁紹與曹操相拒於官度，令其子譚遣使逼玄隨軍，不得已，載病到元城縣，疾篤不進，其年六月卒，年七十四。遺令薄葬。自郡守以下嘗受業者，缞绖赴會千餘人。

門人相與撰玄答諸弟子問《五經》，依《論語》作《鄭誌》八篇。凡玄所註《周易》、《尚書》、《毛詩》、《儀禮》、《禮記》、《論語》、《孝經》、《尚書大傳》、《中候》、《乾象歷》，又著《天文七政論》、《魯禮禘祫義》、《六藝論》、《毛詩譜》、《駁許慎五經異義》、《答臨孝存周禮難》，凡百餘萬言。

玄質於辭訓，通人頗譏其繁。至於經傳洽孰，稱為純儒，齊、魯間宗之。其門人山陽郗慮至禦史大夫，東萊王基、清河崔琰著名於世。又樂安國淵、任嘏，時並童幼，玄稱淵為國器，嘏有道德，其餘亦多所鑒拔，皆如其言。玄唯有一子益恩，孔融在北海，舉為孝廉；及融為黃巾所圍，益恩赴難損身。有遺腹子，玄以其手文似己，名之曰小同。

史評
論曰：自秦焚《六經》，聖文埃滅。漢興，諸儒頗修藝文；及東京，學者亦各名家。而守文之徒，滯固所稟，異端紛紜，互相詭激，遂令經有數家，家有數說，章句多者或乃百餘萬言，學徒勞而少功，後生疑而莫正。鄭玄括囊大典，網羅眾家，刪裁繁誣，刊改漏失，自是學者略知所歸。王父豫章君每考先儒經訓，而長於玄，常以為仲尼之門不能過也。及傳授生徒，並專以鄭氏家法云。

贊曰：富平之緒，承家載世。伯仁先歸，厘我國祭。玄定義乖，褒修禮缺。孔書遂明，漢章中輟。


Chinese text: This work was published before January 1, 1923, and is in the
public domain worldwide because the author died at least 100 years ago.
