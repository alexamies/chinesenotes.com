袁紹
袁紹字本初，汝南汝陽人，司徒湯之孫。父成，五官中郎將，[一]*(紹)*壯健好交結，大將軍梁冀以下莫不善之。

注[一]袁山松《書》曰：「紹，司空逢之孽子，出後伯父成。」魏書亦同。《英雄記》：「成字文開，與梁冀結好，言無不從。京師諺曰：『事不諧，問文開。』」

紹少為郎，除濮陽長，遭母憂去官。三年禮竟，追感幼孤，又行父服。[一]服闋，徙居洛陽。紹有姿貌威容，愛士養名。[二]既累世台司，賓客所歸，加傾心折節，莫不爭赴其庭，士無貴賤，與之抗禮，輜軿柴轂，填接街陌。[三]內官皆惡之。中常侍趙忠言於省內曰：「袁本初坐作聲價，好養死士，不知此兒終欲何作。」叔父太傅隗聞而呼紹，以忠言責之，紹終不改。

注[一]《英雄記》曰，凡在頤廬六年。

注[二]《英雄記》曰：「紹不妄通賓客，非海內知名不得相見。又好遊俠，與張孟卓、何伯求、吳子卿、許子遠皆為奔走之友。」

注[三]說文曰：「軿車，衣車也。」鄭玄注《周禮》曰：「軿猶屏也，取其自蔽隱。」柴轂，賤者之車。

後辟大將軍何進掾，為侍御史、虎賁中郎將。中平五年，初置西園八校尉，以紹為佐軍校尉。[一]

注[一]樂資《山陽公載記》曰：「小黃門蹇碩為上軍校尉，虎賁中郎將袁紹為中軍校尉，屯騎校尉鮑鴻為下軍校尉，議郎曹操為典軍校尉，趙融為助軍左校尉，馮芳為助軍右校尉，諫議大夫夏牟為左校尉，淳於瓊為右校尉：凡八人，謂之西園軍，皆統於碩。」此云「佐軍」，與彼文不同。

靈帝崩，紹勸何進征董卓等觿軍，脅太后誅諸宦官，轉紹司隸校尉。語已見何進傳。及卓將兵至，騎都尉太山鮑信說紹曰：[一]「董卓擁制強兵，將有異志，今不早圖，必為所制。及其新至疲勞，襲之可禽也。」紹畏卓，不敢發。頃之，卓議欲廢立，謂紹曰：「天下之主，宜得賢明，每念靈帝，令人憤毒。[二]董侯似可，今當立之。」紹曰：「今上富於春秋，未有不善宣於天下。若公違禮任情，廢嫡立庶，恐觿議未安。」卓案□叱紹曰：「豎子敢然！天下之事，豈不在我？我欲為之，誰敢不從！」紹詭對曰：「此國之大事，請出與太傅議之。」卓復言「劉氏種不足復遺」。紹勃然曰：「天下健者，豈惟董公！」橫刀長揖徑出。[三]懸節於上東門，[四]而奔冀州。

注[一]魏書曰：「信，太山*(陽)*平*[陽]*人也。少有大節，寬厚愛人，沉毅有謀。說紹不從，乃引軍還鄉里。」

注[二]毒，恨也。

注[三]《英雄記》曰：「紹揖卓去，坐中驚愕。卓新至，見紹大家，故不敢害。」

注[四]洛陽城東面北頭門也。山陽公載記曰：「卓以袁紹□節，改第一葆為赤旄。」

董卓購募求紹。時侍中周珌、城門校尉伍瓊為卓所信待，瓊等陰為紹說卓曰：「夫廢立大事，非常人所及。袁紹不達大體，恐懼出奔，非有它志。今急購之，埶必為變。袁氏樹恩四世，門生故吏□於天下，若收豪傑以聚徒觿，英雄因之而起，則山東非公之有也。不如赦之，拜一郡守，紹喜於免罪，必無患矣。」卓以為然，乃遣授紹勃海太守，封邟鄉侯。[一]紹猶稱兼司隸。

注[一]《前書》穎川有周承休侯國，元帝置。元始二年更名邟，音口浪反。

初平元年，紹遂以勃海起兵，*(以)**[與]*從弟後將軍術、冀州牧韓馥、[一]豫州刺史孔伷、兗州刺史劉岱、陳留太守張邈、廣陵太守張超、河內太守王匡、山陽太守袁遺、東郡太守橋瑁、[二]濟北相鮑信等同時俱起，觿各數萬，以討卓為名。紹與王匡屯河內，伷屯穎川，馥屯鄴，余軍鹹屯酸棗，約盟，遙推紹為盟主。紹自號車騎將軍，領司隸校尉。

注[一]馥字文節，穎川人也。

注[二]《英雄記》曰，孔伷字公緒，陳留人也。王匡字公節，泰山人也。袁遺字伯業，紹從弟術字公路，汝南汝陽人也。橋瑁字符瑋，橋玄族子，先為兗州刺史，甚有威惠。《魏氏春秋》雲劉岱惡而殺之。

董卓聞紹起山東，乃誅紹叔父隗，及宗族在京師者，盡滅之。[一]卓乃遣大鴻臚韓融、少府陰循、執金吾胡母班、將作大匠吳循、越騎校尉王纓譬解紹等諸軍。紹使王匡殺班、纓、吳循等，[二]袁術亦執殺陰循，惟韓融以名德免。

注[一]獻帝春秋曰：「太傅袁隗，太僕袁基，術之母兄，卓使司隸宣璠*(尺)**[盡]*口收之，母及姊妹嬰孩以上五十餘人下獄死。」卓別傳曰：「悉埋青城門外東都門內，而加書焉。又恐有盜取者，復以屍送郿藏之。」

注[二]海內先賢傳曰：「韓融字符長，穎川人。」楚國先賢傳曰：「陰循字符基，南陽新野人也。」漢末名士錄曰；「胡母班字季友，泰山人，名在八廚。」謝承《書》曰：「班，王匡之妹夫。匡受紹旨，收班系獄，欲殺以徇軍。班與匡書，略曰：『足下拘僕於獄，欲以釁鼓，此何悖暴無道之甚者也？僕與董卓何親戚？義豈同惡？足下張虎狼之口，吐長蛇之毒，恚卓遷怒，何其酷哉！死者人之所難，然恥為狂夫所害。若亡者有靈，當訴足下於皇天。夫婚姻者禍福之幾，今日著矣。曩為一體，今為血讎，亡人二女，則君之甥，身沒之後，慎勿令臨僕屍骸。』匡得書，抱班二子哭，班遂死於獄。」

是時豪傑既多附紹，且感其家禍，人思為報，州郡蜂起，莫不以袁氏為名。韓馥見人情歸紹，忌*(方)**[其]*得觿，恐將圖己，常遣從事守紹門，不聽發兵。

橋瑁乃詐作三公移書，傳驛州郡，說董卓罪惡，天子危逼，企望義兵，以釋國難。馥於是方聽紹舉兵。乃謀於觿曰：「助袁氏乎？助董氏乎？」治中劉惠勃然曰：「興兵為國，安問袁、董？」[一]馥意猶深疑於紹，每貶節軍糧，欲使離散。

注[一]《英雄記》曰：「劉子惠，中山人。兗州刺史劉岱與其書，道『卓無道，天下所共攻，死在旦暮，不足為憂。但卓死之後，當復回師討文節。擁強兵，何凶逆，寧可得置』。封書與馥，馥得此大懼，歸咎子惠，欲斬之。別駕從事耿武等排合伏子惠上，願並見斬，得不死，作徒，被赭衣，埽除宮門外。」

明年，馥將曲義反畔，馥與戰失利。紹既恨馥，乃與義相結。紹客逢紀謂紹曰：[一]「夫舉大事，非據一州，無以自立。今冀部強實，而韓馥庸才，可密要公孫瓚將兵南下，馥聞必駭懼。並遣辯士為陳禍福，馥迫於倉卒，必可因據其位。」紹然之，益親紀，即以書與瓚。瓚遂引兵而至，外托*[討]*董卓，而陰謀襲馥。

紹乃使外甥陳留高干及穎川荀諶等[二]說馥曰：「公孫瓚乘勝來南，而諸郡應之。袁車騎引軍東向，其意未可量也。竊為將軍危之。」馥懼，曰：「然則為之柰何？」

諶曰：「君自料寬仁容觿，為天下所附，孰與袁氏？」馥曰：「不如也。」「臨危吐決，智勇邁於人，又孰與袁氏？」馥曰：「不如也。」「世布恩德，天下家受其惠，又孰與袁氏？」馥曰：「不如也。」諶曰：「勃海雖郡，其實州也。[三]今將軍資三不如之埶，久處其上，袁氏一時之傑，必不為將軍下也。且公孫提燕、代之卒，其鋒不可當。夫冀州天下之重資，若兩軍並力，兵交城下，危亡可立而待也。夫袁氏將軍之舊，且為同盟。當今之計，莫若舉冀州以讓袁氏，必厚德將軍，公孫瓚不能復與之爭矣。是將軍有讓賢之名，而身安於太山也。願勿有疑。」馥素性恇怯，因然其計。馥長史耿武、別駕閔純、騎都尉沮授聞而諫曰：[四]「冀州雖鄙，帶甲百萬，谷支十年。袁紹孤客窮軍，仰我鼻息，譬如嬰兒在股掌之上，絕其哺乳，立可餓殺。

柰何欲以州與之？」馥曰；「吾袁氏故吏，且才不如本初。度德而讓，古人所貴，諸君獨何病焉？」先是，馥從事趙浮、程渙將強弩萬人屯孟津，聞之，率兵馳還，請以拒紹，馥又不聽。[五]乃避位，出居中常侍趙忠故捨，遣子送印綬以讓紹。

注[一]《英雄記》曰：「紀字符圖。初，紹去董卓，與許攸及紀俱詣冀州，以紀聰達有計策，甚親信之。」逢音龐。

注[二]《魏志》雲諶，荀彧之弟。　　注[三]言土廣也。

注[四]獻帝傳曰：「沮授，廣平人。少有大志，多謀略。」《英雄記》曰：「耿武字文威。閔純字伯典。後袁紹至，馥從事十人棄馥去，唯恐在後，獨武、純杖刀拒，兵不能禁，紹後令田豐殺此二人。」

注[五]《英雄記》曰：「紹在朝歌清水口，浮等從後來，船數百艘，觿萬餘人，整兵駭鼓過紹營，紹甚惡之。浮等到，謂馥曰：『袁本初軍無斗糧，各欲離散，旬日之閒，必土崩瓦解。明將軍但閉戶高枕，何憂何懼？』」

紹遂領冀州牧，承製以馥為奮威將軍，而無所將御。引沮授為別駕，因謂授曰：「今賊臣作亂，朝廷遷移。吾歷世受寵，志竭力命，興復漢室。然齊桓非夷吾不能成霸，句踐非范蠡無以存國。今欲與卿戮力同心，共安社稷，將何以匡濟之乎？」授進曰：「將軍弱冠登朝，播名海內。值廢立之際，忠義奮發，單騎出奔，董卓懷懼，濟河而北，勃海稽服。[一]擁一郡之卒，撮冀州之觿，[二]威陵河朔，名重天下。

若舉軍東向，則黃巾可埽；還討黑山，則張燕可滅；[三]回師北首，則公孫必禽；震脅戎狄，則匈奴立定。橫大河之北，合四州之地，[四]收英雄之士，擁百萬之觿，迎大駕於長安，復宗廟於洛邑，號令天下，誅討未服。以此爭鋒，誰能御之！比及數年，其功不難。」紹喜曰：「此吾心也。」[五]即表授為奮武將軍，使監護諸將。

注[一]稽音啟。　　注[二]廣雅曰：「撮，持也。」

注[三]黑山在今□州□縣西北。九州春秋曰「燕本姓褚。黃巾賊起，燕聚少年為腢盜，博陵張牛角亦起與燕合。燕推牛角為帥，俱攻癭陶。牛角為飛矢所中，被創且死，大會其觿，告曰：『必以燕為帥。』牛角死，觿奉燕，故改姓張。性剽悍，捷速過人，故軍中號曰『飛燕』。其後人觿浸廣，常山、趙郡、中山、上黨、河內諸山谷皆相通，號曰『黑山』」也。

注[四]四州見下。

注[五]《左傳》秦伯曰：「是吾心也。」

魏郡審配，鉅鹿田豐，[一]並以正直不得志於韓馥。紹乃以豐為別駕，配為治中，甚見器任。馥自懷猜懼，辭紹索去，[二]往依張邈。後紹遣使詣邈，有所計議，因共耳語。馥時在坐，謂見圖謀，無何，如廁自殺。[三]

注[一]先賢行狀曰：「配字正南。少忠烈慷慨，有不可犯之節。紹領冀州，委腹心之任。豐字符皓。天姿纓傑，權略多奇。紹軍之敗也，土崩奔走，徒觿略盡，軍將皆撫膝啼泣曰：『向使田豐在此，不至於是。』」

注[二]《英雄記》曰：「紹以河內朱漢為都官從事。漢先時為馥所不禮，內懷忿恨，且欲徼迎紹意，□發城郭兵圍守馥第，拔刃登屋，馥走上樓，收得馥大兒，搥折兩腳。紹亦立收漢殺之。馥猶憂怖，故報紹索去。」

注[三]《九州春秋》曰：「至退，因以書刀自殺。」

其冬，公孫瓚大破黃巾，還屯盤河，[一]威震河北，冀州諸城無不望風響應。

紹乃自擊之。瓚兵三萬，列為方陳，分突騎萬匹，翼軍左右，其鋒甚銳。紹先令曲義領精兵八百，強弩千張，以為前登。瓚輕其兵少，縱騎騰之，義兵伏楯下，一時同發，瓚軍大敗，斬其所置冀州刺史嚴綱，獲甲首千餘級。曲義追至界橋，[二]瓚斂兵還戰，義復破之，遂到瓚營，拔其牙門，[三]余觿皆走。紹在後十數里，聞瓚已破，發賾息馬，唯□帳下強弩數十張，大戟士百許人。瓚散兵二千餘騎卒至，圍紹數重，射矢雨下。田豐扶紹，使□入空垣。紹脫兜鍪抵地，曰：「大丈夫當前□死，而反逃垣牆閒邪？」促使諸弩競發，多傷瓚騎。

觿不知是紹，頗稍引□。會曲義來迎，騎乃散退。三年，瓚又遣兵至龍湊挑戰，紹復擊破之。瓚遂還幽州，不敢復出。

注[一]《爾雅》有九河，鉤盤是其一也。故河道在今德州昌平縣界，入滄州樂陵縣，今名枯盤河。

注[二]九州春秋曰：「還屯廣宗界橋。」今貝州宗城縣東有古界城，此城近枯漳水，則界橋蓋當在此之側也。

注[三]真人水鏡經曰：「凡軍始出，立牙竿必令完堅；若有折，將軍不利。」牙門旗竿，軍之精也。即《周禮·司常職》云「軍旅會同置旌門」是也。

四年初，天子遣太僕趙岐和解關東，使各罷兵。瓚因此以書譬紹曰：「趙太僕以周、邵之德，銜命來征，宣揚朝恩，示以和睦，曠若開雲見日，何喜如之！昔賈復、寇恂爭相危害，遇世祖解紛，遂同輿並出。釁難既釋，時人美之。自惟邊鄙，得與將軍共同斯好，此誠將軍之*(羞)**[眷]*，而瓚之願也。」紹於是引軍南還。

三月上巳，大會賓徒於薄落津。[一]聞魏郡兵反，與黑山賊干毒等數萬人共覆鄴城，殺郡守。[二]坐中客家在鄴者，皆憂怖失色，或起而啼泣，紹容貌自若，不改常度。[三]賊有陶升者，自號「平漢將軍」，[四]獨反諸賊，將部觿踰西城入，閉府門，具車重，[五]載紹家及諸衣冠在州內者，身自扞□，送到斥丘。[六]

紹還，因屯斥丘，以陶升為建義中郎將。六月，紹乃出軍，入朝歌鹿腸山蒼巖谷口，[七]討干毒。圍攻五日，破之，斬毒及其觿萬餘級。紹遂尋山北行，進擊諸賊左髭丈八等，皆斬之，又擊劉石、青牛角、黃龍、左校、郭大賢、李大目、於氐根等、復斬數萬級，皆屠其屯壁。遂與黑山賊張燕及四營屠各、鴈門烏桓戰於常山。燕精兵數萬，騎數千匹，連戰十餘日，燕兵死傷雖多，紹軍亦疲，遂各退。曲義自恃有功，驕縱不軌，紹召殺之，而並其觿。

注[一]曆法三月建辰，己卯退除，可以拂除災也。韓詩曰：「溱與洧，方洹洹兮。」薛君注云：「鄭國之俗，三月上巳之辰，兩水之上招魂續魄，拂除不祥，故詩人願與所說者俱往也。」酈元《水經注》曰：「漳水經鉅鹿故城西，謂之*[薄]*落津。」《續漢志》癭陶縣有薄落亭。

注[二]《管子》曰，齊桓公築五鹿、中牟、鄴，以御諸侯。

注[三]獻帝春秋曰：「紹勸督引滿投壺，言笑容貌自若。」

注[四]《英雄記》曰：「升故為內黃小吏。」

注[五]重，輜重也。

注[六]斥丘，縣，屬鉅鹿郡，故城在今相州成安縣東南。《十三州志》云：「土地斥鹵，故曰斥丘。」

注[七]朝歌故城在今□縣西。續漢志曰：「朝歌有鹿腸山。」

興平二年，拜紹右將軍。其冬，車駕為李傕等所追於曹陽，沮授說紹曰：「將軍累葉台輔，世濟忠義。今朝廷播越，宗廟殘毀，觀諸州郡，雖外托義兵，內實相圖，未有憂存社稷恤人之意。且今州城粗定，兵強士附，西迎大駕，即宮鄴都，挾天子而令諸侯，□士馬以討不庭，誰能御之？」[一]紹將從其計。穎川郭圖、淳於瓊曰：[二]「漢室陵□，為日久矣，今欲興之，不亦難乎？且英雄並起，各據州郡，連徒聚觿，動有萬計，所謂秦失其鹿，先得者王。[三]今迎天子，動輒表聞，從之則權輕，違之則拒命，非計之善者也。」授曰：「今迎朝廷，於義為得，於時為宜。若不早定，必有先之者焉。夫權不失幾，功不猒速，願其圖之。」帝立既非紹意，竟不能從。

注[一]左傳，周襄王出奔於鄭，狐偃言於晉文公曰：「求諸侯莫如勤王，諸侯信之，且大義也。繼文之業而信宣於諸侯，今為可矣。」文公從之，納襄王，遂成霸業。

注[二]《九州春秋》圖字公則。

注[三]史記曰，蒯通曰：「秦失其鹿，天下共追之，高才者先得焉。」

紹有三子：譚字顯思，熙字顯雍，尚字顯甫。譚長而惠，尚少而美。紹後妻劉有寵，而偏愛尚，數稱於紹，紹亦奇其姿容，欲使傳嗣。乃以譚繼兄後，出為青州刺史。沮授諫曰：「世稱萬人逐兔，一人獲之，貪者悉止，分定故也。[一]且年均以賢，德均則卜，古之制也。[二]願上惟先代成*(則)**[敗]*之誡，下思逐兔分定之義。若其不改，禍始此矣。」紹曰：「吾欲令諸子各據一州，以視其能。」於是以中子熙為幽州刺史，外甥高干為并州刺史。

注[一]慎子曰：「兔走於街，百人追之，貪人具存，人莫之非者，以兔為未定分也。積兔滿巿，過不能顧，非不欲兔也，分定之後，雖鄙不爭。」子思子、商君書並載，其詞略同。

注[二]左傳曰：「王后無嫡則擇立長，年鈞以德，德鈞以卜。」

建安元年，曹操迎天子都許，乃下詔書於紹，責以地廣兵多而專自樹黨，不聞勤王之師而但□相討伐。紹上書曰：

臣聞昔有哀歎而霜隕，[一]悲哭而崩城者。[二]每讀其書，謂為信然，於今況之，乃知妄作。何者？臣出身為國，破家立事，至乃懷忠獲釁，抱信見疑，晝夜長吟，剖肝泣血，曾無崩城隕霜之應，故鄒衍、□婦何能感徹。

注[一]淮南子曰：「鄒衍事燕惠王盡忠，左右譖之，仰天而哭。夏五月，天為降霜。」

注[二]齊莊公攻莒，為五乘之賓，而□梁獨不預。歸而不食，其母曰：「食！汝生而無義，死而無名，則雖非五乘，孰不汝笑？生而有義，死而有名，則五乘之賓盡汝下也。」及與莒戰，梁遂廝殺二十七人而死。妻聞而哭，城為之氿而隅為之崩。見《說苑》。

臣以負薪之資，[一]拔於陪隸之中，[二]奉職憲台，擢授戎校。常侍張讓等滔亂天常，侵奪朝威，賊害忠德，扇動奸黨。故大將軍何進忠國疾亂，義心赫怒，以臣頗有一介之節，可責以鷹犬之功，故授臣以督司，諮臣以方略。臣不敢畏憚強禦，避禍求福，與進合圖，事無違異。忠策未盡而元帥受敗，[三]太后被質，宮室焚燒，陛下聖德幼沖，親遭□困。時進既被害，師徒喪沮，臣獨將家兵百餘人，抽戈承明，竦□翼室，[四]虎叱腢司，奮擊凶丑，曾不浹辰，罪人斯殄。[五]此誠愚臣效命之一驗也。

注[一]負薪謂賤人也。禮記曰：「問士之子長幼，長曰能負薪矣，幼曰未能負薪。」

注[二]陪，重也。左傳曰：「王臣公，公臣卿，卿臣大夫，大夫臣士，士臣皁，皁臣隸，隸臣僚，僚臣僕，僕臣台。」又曰：「是無陪台也。」陪隸猶陪台。

注[三]元帥謂何進。

注[四]山陽公載記曰：「紹與王匡等並力入端門，於承明堂上格殺中常侍高望等二人。」尚書曰：「延入翼室。」孔安國註：「翼，明也。室謂路寢。」

注[五]浹，□也。左傳曰：「浹辰之閒。」杜預曰：「十二日也。」

會董卓乘虛，所圖不軌。臣父兄親從，並當大位，[一]不憚一室之禍，苟惟寧國之義，故遂解節出奔，創謀河外。[二]時卓方貪結外援，招悅英豪，故即臣勃海，申以軍號，[三]則臣之與卓，未有纖芥之嫌。若使苟欲滑泥揚波，偷榮求利，[四]則進可以享竊祿位，退無門戶之患。然臣愚所守，志無傾奪，故遂引會英雄，興師百萬，飲馬孟津，歃血漳河。[五]會故冀州牧韓馥懷挾逆謀，欲專權埶，絕臣軍糧，不得踵系，至使猾虜肆毒，害及一門，尊卑大小，同日並戮。鳥獸之情，猶知號呼。[六]臣所以蕩然忘哀，貌無隱戚者，[七]誠以忠孝之節，道不兩立，顧私懷己，不能全功。斯亦愚臣破家徇國之二驗也。

注[一]謂叔隗為太傳，從兄基為太僕。

注[二]河外，河南。

注[三]即謂就拜也。山陽公載記曰：「董卓以紹為前將軍，封邟鄉侯。紹受侯，不受前將軍。」

注[四]滑，混也。楚詞：「滑其泥，揚其波。」

注[五]獻帝春秋曰：「紹合冀州十郡守相，觿數十萬，登□歃血，盟曰：『賊臣董卓，承漢室之微，負兵甲之觿，陵越帝城，跨蹈王朝，幽鴆太后，戮殺弘農，提挈幼主，越遷秦地，殘害朝臣，斬刈忠良，焚燒宮室，蒸亂宮人，發掘陵墓，虐及鬼神，過惡烝皇天，濁穢熏后土。神祇怨恫，無所憑恃，兆人泣血，無所控告，仁賢之士，痛心疾首，義士奮發，雲興霧合，鹹欲奉辭伐罪，躬行天誅。凡我同盟之後，畢力致命，以伐凶丑，同□王室，翼戴天子。有渝此盟，神明是殛，俾墜其師，無克祚國！』」。

注[六]禮記曰：「凡生天地之閒者，有血氣之屬必有知，有知之屬莫不知愛其類。今是*(夫)**[大]*鳥獸則失喪其腢匹，越月踰時焉，則必反巡過其故鄉，翔回焉，鳴號焉，蹢躅焉，踟木焉，然後乃能去之。小者至於燕爵，猶有啁縱之頃焉，然後乃能去之。」

注[七]隱，憂也。

又黃巾十萬焚燒青、兗、黑山、張楊蹈藉冀城。臣乃旋師，奉辭伐畔。金鼓未震，狡敵知亡，故韓馥懷懼，謝咎歸土，張楊、黑山同時乞降。臣時輒承製，竊比竇融，以議郎曹操權領兗州牧。[一]會公孫瓚師旅南馳，陸掠北境，臣即星駕席捲，與瓚交鋒。假天之威，每戰輒克。臣備公族子弟，生長京輦，頗聞俎豆，不習干戈；

加自乃祖先臣以來，世作輔弼，鹹以文德盡忠，得免罪戾。臣非與瓚角戎馬之埶，爭戰陣之功者也。誠以賊臣不誅，春秋所貶，[二]苟云利國，專之不疑。[三]故冒踐霜雪，不憚劬勤，實庶一捷之福，以立終身之功。社稷未定，臣誠恥之。

太僕趙岐銜命來征，宣明陛下含弘之施，蠲除細故，與下更新，奉詔之日，引師南轅。[四]是臣畏怖天威，不敢怠慢之三驗也。

注[一]竇融行西河五郡大將軍事，以梁統為武威太守。

注[二]公羊傳曰：「趙盾弒其君夷戲。弒者趙穿也。曷為加之趙盾？不討賊也。趙盾曰：『天乎！予無辜。』史曰：『爾為仁為義，人弒爾君，而復國不討賊，非弒如何？』」

注[三]左傳曰：「苟利社稷，專之可也。」

注[四]左傳曰：「令尹南轅反旆。」杜預曰：「回軍南向。」

又臣所上將校，率皆清英宿德，令名顯達，登鋒履刃，死者過半，勤恪之功，不見書列。而州郡牧守，競盜聲名，懷持二端，優遊顧望，皆列土錫圭，跨州連郡，是以遠近狐疑，議論紛錯者也。臣聞守文之世，德高者位尊；倉卒之時，功多者賞厚。陛下播越非所，洛邑乏祀，海內傷心，志士憤惋。是以忠臣肝腦塗地，肌膚橫分而無悔心者，義之所感故也。今賞加無勞，以攜有德；[一]杜黜忠功，以疑觿望。斯豈腹心之遠圖？將乃讒慝之邪說使之然也？臣爵為通侯，位二千石。殊恩厚德，臣既叨之，豈敢窺覬重禮，以希彤弓玈矢之命哉？[二]誠傷偏裨列校，勤不見紀，盡忠為國，□成重愆。斯蒙恬所以悲號於邊獄，[三]白起歔欷於杜郵也。[四]太傅日磾位為師保，任配東征，而耗亂王命，[五]寵任非所，凡所舉用，皆觿所捐□。而容納其策，以為謀主，令臣骨肉兄弟，還為讎敵，交鋒接刃，構難滋甚。臣雖欲釋甲投戈，事不得已。誠恐陛下日月之明，有所不照，四聰之聽有所不聞，乞下臣章，咨之腢賢，使三槐九棘，議臣罪戾。[六]若以臣今行權為釁，則桓、文當有誅絕之刑；[七]若以觿不討賊為賢，則趙盾可無書弒之貶矣。

臣雖小人，志守一介。若使得申明本心，不愧先帝，則伏首歐刀，褰衣就鑊，臣之願也。惟陛下垂尸鳩之平，[八]絕邪諂之論，無令愚臣結恨三泉。[九]

注[一]攜，離也。

注[二]左氏傳曰：「王命尹氏策晉文公為侯伯，賜之大路之服，戎路之服，彤弓一，彤矢百，玈弓十，玈矢千。」

注[三]史記曰，胡亥遣使者殺蒙恬，恬不肯死，使者即以屬吏，繫於陽周。恬喟然太息曰：「恬罪當死矣。起臨洮屬之遼東，城萬餘裡。此其中不能無絕地樁，此乃恬之罪也！」遂吞藥自殺。

注[四]史記曰，秦王免白起為士伍，遷之陰密。白起既行，出咸陽西門十里，至杜郵，秦王乃使使者賜之□，自裁。

注[五]三輔決錄注曰：「馬日磾字翁叔，馬融之族子。少傳融業，以才學進，歷位九卿，遂登台輔。」獻帝春秋曰：「日磾假節東征，循撫州郡。術在壽春，不肅王命，侮慢日磾，借節觀之，因奪不還，從術求去，而術不遣，既以失節屈辱，憂恚而死。」

注[六]周官曰：「三槐，三公*(匹)**[位]*焉。左九棘，孤卿大夫位焉。右九棘，公侯伯子男位焉。」鄭玄注曰：「槐之言懷也，言懷來人於此欲與謀也。樹棘以為位者，取其赤心而外刺，像以赤心有刺也。」

注[七]齊桓、晉文時，周室弱，諸侯不朝，桓、文權行征伐，率諸侯以朝天子。

注[八]尸鳩，鴶鵴也。詩國風曰：「尸鳩在桑，其子七兮，叔人君子，其儀一兮。」毛萇注曰：「尸鳩之養其子，旦從上下，暮從下上，平均如一。言善人君子執義亦如此。」

注[九]三者，數之小終，言深也。前書曰：「下錮三泉。」

於是以紹為太尉，封鄴侯。[一]時曹操自為大將軍，紹恥為之下，[二]偽表辭不受。操大懼，乃讓位於紹。二年，使將作大匠孔融持節拜紹大將軍，錫弓矢節鉞，虎賁百人，[三]兼督冀、青、幽、並四州，然後受之。

注[一]獻帝春秋曰：「使將作大匠孔融持節之鄴，拜太尉紹為大將軍，改封鄴侯。」

注[二]大尉位在大將軍上。初，武帝以□青征伐有功，以為大將軍，欲尊寵之，故置大司馬官號以冠之。其後霍光、王鳳等皆然。明帝以弟東平王蒼有賢材，以為驃騎大將軍，以王故，位公上。和帝以舅竇憲征匈奴，還遷大將軍，在公上，以勳戚者不拘常例焉。

注[三]禮含文嘉曰：「九錫一曰車馬，二曰衣服，三曰樂器，四曰朱戶，五曰納陛，六曰虎賁之士百人，七曰斧鉞，八曰弓矢，九曰秬鬯。」春秋元命苞曰「賜虎賁得專征伐，賜斧鉞得誅」也。

紹每得詔書，患有不便於己，乃欲移天子自近，使說操以許下埤[一]濕，洛陽殘破，宜徙都甄城，[二]以就全實。操拒之。田豐說紹曰：「徙都之計，既不克從，宜早圖許，奉迎天子，動托詔令，響號海內，此筭之上者。不爾，終為人所禽，雖悔無益也。」紹不從。四年春，擊公孫瓚，遂定幽土，事在〈瓚傳〉。

注[一]埤亦下也。音婢。　　注[二]甄音絹。

紹既並四州之地，觿數十萬，而驕心轉盛，貢御稀簡。主簿耿包密白紹曰：「赤德衰盡，袁為黃胤，宜順天意，[一]以從民心。」紹以包白事示軍府僚屬，議者以包妖妄宜誅。紹知觿情未同，不得已乃殺包以弭其多。於是簡精兵十萬，騎萬匹，欲出攻許，以審配、逢紀統軍事，田豐、荀諶及南陽許攸為謀主，顏良、文丑為將帥。沮授進說曰：「近討公孫，師出歷年，百姓疲敝，倉庫無積，賦役方殷，此國之深憂也。宜先遣使獻捷天子，務農逸人。若不得通，乃表曹操隔我王路，然後進屯黎陽，漸營河南，益作舟船，繕修器械，分遣精騎，抄其邊鄙，令彼不得安，我取其逸。如此可坐定也。」郭圖、審配曰：「兵書之法，十圍五攻，敵則能戰。[二]今以明公之神武，連河朔之強觿，以伐曹操，*(兵)**[其]*埶譬若覆手。[三]今不時取，後難圖也。」授曰：「蓋救亂誅暴，謂之義兵；恃觿憑強，謂之驕兵。義者無敵，驕者先滅。[四]曹操奉迎天子，建宮許都。今舉師南向，於義則違。且廟勝之策，不在強弱。[五]曹操法令既行，士卒精練，非公孫瓚坐受圍者也。今□萬安之術，而興無名之師，[六]竊為公懼之。」圖等曰：「武王伐紂，不為不義；況兵加曹操，而雲無名！且公師徒精勇，將士思奮，而不及時早定大業，所謂『天與不取，反受其咎』。[七]此越之所以霸，吳之所以滅也。監軍之計，在於*(將軍)**[持牢]*，而非見時知幾之變也。」紹納圖言。

圖等因是譖沮授曰：「授監統內外，威震三軍，若其浸盛，何以制之！夫臣與主同者*[昌，主與臣同者]*亡，此黃石之所忌也。[八]且御觿於外，不宜知內。」[九]紹乃分授所統為三都督，使授及郭圖、淳於瓊各典一軍，未及行。

注[一]獻帝春秋曰：「袁，舜後。黃應代赤，故包有此言。」

注[二]十倍則圍之，五倍則攻之。

注[三]《前書》陸賈謂南越王曰：「越殺王降漢，如反覆手耳。」

注[四]《前書》魏相上書曰：「救亂誅暴，謂之義兵。兵義者王。敵加於己，不得已而起者，謂之應兵。兵應者勝。爭恨小故，不勝憤怒者，謂之忿兵。兵忿者敗。利人土地貨寶者，謂之貪兵。兵貪者破。恃國家之大，矜人庶之觿，欲見威於敵者，謂之驕兵。兵驕者滅。此非但人事，乃天道也。」

注[五]淮南子曰：「運籌於廟堂之中，決勝乎千里之外。」

注[六]前書曰，新城三老說高祖曰：「順德者昌，逆德者亡。兵出無名，事故不成。」音義曰：「有名，伐有罪也。」

注[七]史記范蠡謂句踐曰：「天與不取，反受其咎。」

注[八]臣與主同者，權在於主也。主與臣同者，權在臣也。黃石者，即張良於下邳圯上所得者，三略也。圯音以之反。

注[九]淮南子曰：「國不可從外理，軍不可從中御。」

五年，左將軍劉備殺徐州刺史車冑，據沛以背曹操。操懼，乃自將征備。田豐說紹曰：「與公爭天下者，曹操也。操今東擊劉備，兵連未可卒解，今舉軍而襲其後，可一往而定。兵以幾動，斯其時也。」紹辭以子疾，未得行。豐舉杖擊地曰：「嗟乎，事去矣！夫遭難遇之幾，而以嬰兒病失其會，惜哉！」紹聞而怒之，從此遂疏焉。

曹操畏紹過河，乃急擊備，遂破之。備奔紹，紹於是進軍攻許。田豐以既失前幾，不宜便行，諫紹曰：「曹操既破劉備，則許下非復空虛。且操善用兵，變化無方，觿雖少，未可輕也。今不如久持之。將軍據山河之固，擁四州之觿，外結英雄，內修農戰，然後簡其精銳，分為奇兵，[一]乘虛迭出，以擾河南，救右則擊其左，救左則擊其右，使敵疲於奔命，人不得安業，我未勞而彼已困，不及三年，可坐克也。今釋廟勝之策而決成敗於一戰，若不如志，悔無及也。」紹不從。豐強諫忤紹，紹以為沮觿，遂械系之。乃先宣檄曰：

注[一]孫子兵法曰：「凡戰者以正合，以奇勝也。」注云：「正者當敵，奇者擊其不備。」

蓋聞明主圖危以制變，忠臣慮難以立權。曩者強秦弱主，趙高執柄，專制朝命，威福由己，終有望夷之禍，污辱至今。[一]及臻呂後，祿、產專政，□斷萬機，決事禁省，下陵上替，海內寒心。於是絳侯、朱虛興威奮怒，誅夷逆暴，尊立太宗，故能道化興隆，光明融顯。此則大臣立權之明表也。[二]

注[一]始皇崩，胡亥立，趙高為丞相。胡亥夢白虎嚙其左驂馬，殺之，心不樂。問占夢，卜涇水為崇，胡亥乃齋望夷宮。趙高令其豻閻樂逼胡亥使自殺。張華云：「望夷之宮在長陵西北長平觀，東臨涇水，作之以望北夷。」事見史記。

注[二]呂後專制，以兄子祿為趙王、上將軍，產為梁王、相國，各領南北軍。呂後崩，欲為亂，絳侯周勃、朱虛侯劉章等共誅之，立文帝，廟稱太宗。左傳閔子馬曰：「下陵上替，能無亂乎？」

司空曹操祖父騰，故中常侍，與左悺、徐璜並作妖□，饕餮放橫，傷化虐人。[一]父嵩，乞□攜養，[二]因臧買位，輿金輦寶，輸貨權門，竊盜鼎司，傾覆重器。

操*(奸)**[贅]*閹遺丑，本無令德，僄狡鋒俠，好亂樂禍。[三]幕府董統鷹揚，埽夷凶逆，[四]續遇董卓侵官暴國，[五]於是提□揮鼓，發命東夏，廣羅英雄，□瑕錄用，故遂與操參咨策略，謂其鷹犬之才，爪牙可任。至乃愚佻短慮，輕進易退，傷夷折磨，數喪師徒。[六]幕府輒復分兵命銳，修完補輯，表行東郡太守、兗州刺史，被以虎文，[七]授以偏師，□就威柄，冀獲秦師一克之報。[八]而遂乘資跋扈，肆行酷烈，割剝元元，殘賢害善。[九]故九江太守邊讓，英才鑈逸，以直言正色，論不阿諂，身被梟懸之戮，妻孥受灰滅之咎。自是士林憤痛，人怨天怒，一夫奮臂，舉州同聲，故躬破於徐方，地奪於呂布，[一０]彷徨東裔，蹈據無所。幕府惟強幹弱枝之義，且不登畔人之黨，[一一]故復援旍擐甲，席捲赴征，金鼓響震，布觿破沮，[一二]拯其死亡之患，復其方伯之任。是則幕府無德於兗土，而有大造於操也。[一三]

注[一]貪財為饕，貪食為餮。悺音烏板反。

注[二]《續漢志》曰：「嵩字巨高。靈帝時賣官，嵩以貨得拜大司農、大鴻臚，代崔烈為太尉。」《魏志》曰：「嵩，騰養子，莫能審其生出本末。」《曹瞞傳》及郭頒《代語》並雲嵩，夏侯氏子，惇之叔父。魏太祖於惇為從父兄弟也。「□」亦「乞」也。

注[三]方言曰：「僄，輕也。」魏志曰：「操少機警有權數，而任俠放蕩，不修行業。」鋒俠言如其鋒之利也。僄音方妙反。或作「剽」，劫財物也，音同。

注[四]謂紹誅諸閹人，無少長皆斬之。　　注[五]左傳：「侵官冒也。」

注[六]字書曰：「佻，輕也。」魏志曰：「操引兵西，將據成□，到滎陽汴水，遇卓將徐榮，戰不利，士卒死傷多，操為流矢所中，所乘馬被創。曹洪以馬與操，得夜遁，又為呂布所敗。」

注[七]續漢志曰：「虎賁將，冠鶡冠，虎文單衣。襄邑歲獻織成虎文衣。」

注[八]秦穆公使孟明視、西乞術、白乙丙伐鄭，晉襄公敗諸殽，執孟明等。文嬴請而捨之，歸於秦。穆公復用孟明伐晉，晉人不敢出，封殽屍而還。事見左傳。

注[九]太公金匱曰：「天道無親，常與善人。今海內陸沈於殷久矣，何乃急於元元哉？」

注[一０]魏志曰：「陶謙為徐州牧，操初征之，下十餘城。後復征謙，收五城，遂略地至東海。還過郯，會張邈與陳宮畔迎呂布，郡縣皆應。布西屯濮陽而操攻之，布出兵戰，操兵奔，陣亂，馳突火出，墜馬燒左手掌，司馬樓異扶操上馬，遂得引去。」

注[一一]強幹弱枝，解見〈班固傳〉。《左傳》宋大夫魚石等以宋彭城畔屬楚，經書「宋彭城」，傳曰「非宋地，追書也，且不登畔人也」。杜預注曰：「登，成也。」

注[一二]左傳曰：「擐甲執兵。」杜預注曰：「擐，貫也。」《前書》楊雄曰：「雲徹席捲，後無餘災。」魏志曰：「操襲定陶未拔，會布至，擊破之。布將薛蘭、李封屯鉅野，操攻之。布救蘭敗，布走。布復與陳宮將萬餘人*(乘)**[來]*戰，操時兵少，設伏縱奇兵擊，大破之。布夜走，東奔劉備。」

注[一三]左傳使呂相絕秦曰：「秦師克還無害，則是我有大造於西也。」杜預注曰：「造，成也。」

會後鑾駕東反，腢虜亂政。時冀州方有北鄙之警，匪遑離局，[一]故使從事中郎徐勳就發遣操，使繕修郊廟，翼衛幼主。而便放志專行，威劫省禁，卑侮王僚，敗法亂紀，坐召三台，專制朝政，[二]爵賞由心，刑戮在口，所愛光五宗，所怨滅三族，[三]腢談者受顯誅，腹議者蒙隱戮，[四]道路以目，百辟鉗口，[五]尚書記期會，公卿充員品而已。[六]

注[一]北鄙之儆謂公孫瓚攻紹也。左傳曰：「局部也。」杜預注曰：「遠其部曲為離局。」

注[二]晉書曰：「漢官尚書為中台，御史為憲台，謁者為外台，是謂三台。」

注[三]五宗謂上至高祖，下及孫。三族謂父族、母族、妻族。

注[四]大農顏異與張湯有隙，人告異，湯推異與客言詔令下有不便者，異不言，微反唇。湯遂奏，異九卿，見令不便，不入言而腹非，論死，見前書。

注[五]國語曰：「厲王虐，國人謗王。邵公告王曰：『人不堪命矣。』王怒，得衛巫，使監謗，以告則殺之。國人莫敢言，道路以目。」周書曰：「賢哲鉗口，小人鼓舌。」何休注公羊傳曰：「柑，以木銜其口也。」「鉗」或作「柑」，音渠廉反。

注[六]前書賈誼曰：「大臣特以簿書不報，期會之閒，以為大故。」

故太尉楊彪，歷典二司，元綱極位。[一]操因睚□，被以非罪，篣楚並兼，五毒俱至，[二]觸情放慝，不顧憲章。又議郎趙彥，忠諫直言，議有可納，故聖朝含聽，改容加錫。操欲迷奪時明，杜絕言路，□收立殺，不俟報聞。又梁孝王先帝母弟，墳陵尊顯，松□桑梓猶宜恭肅。操率將吏士，親臨發掘，破棺裸屍，掠取金寶，至令聖朝流涕，士民傷懷。[三]又署發丘中郎將、摸金校尉，所過毀突，無骸不露。身處三公之官，而行桀虜之態，污國虐民，毒施人鬼。

加其細政苛慘，科防互設，矰繳充蹊，坑稨塞路，舉手掛網羅，動足蹈機埳，是以兗、豫有無聊之人，帝都有呼嗟之怨。[四]

注[一]續漢書曰：「彪代董卓為司空，又代黃琬為司徒。時袁術僭亂，操托彪與術婚姻，誣以欲圖廢置，奏收下獄，劾以大逆。」

注[二]獻帝春秋曰：「收彪下獄考實，遂以策罷。」

注[三]前書曰，孝文皇帝竇皇后生孝景帝、梁孝王武。

注[四]管子曰：「天下無道，人在爵位者皆不自聊生。」

歷觀古今書籍所載，貪殘虐烈無道之臣，於操為甚。莫府方詰外奸，未及整訓，加意含覆，冀可彌縫。[一]而操豺狼野心，潛包禍謀，[二]乃欲橈折棟樑，孤弱漢室，[三]除忠害善，專為梟雄。往歲伐鼓北征，討公孫瓚，強禦桀逆，拒圍一年。操因其未破，陰交書命，欲托助王師，以見掩襲，故引兵造河，方舟北濟。會行人發露，瓚亦梟夷，故使鋒芒挫縮，厥圖不果。屯據敖倉，阻河為固，[四]乃欲運螳蜋之斧，御隆車之隧。[五]莫府奉漢威靈，折衝宇宙，長戟百萬，胡騎千腢，奮中黃、育、獲之士，[六]騁良弓勁弩之埶，[七]并州越太行，[八]青州涉濟、漯，[九]大軍泛黃河以角其前，荊州下宛、葉而掎其後。[一０]雷震虎步，並集虜廷，若舉炎火以焚飛蓬，[一一]覆滄海而注熛炭，[一二]有何不消滅者哉？

注[一]左傳曰：「彌縫敝邑。」杜預注曰：「彌縫猶補合。」

注[二]左傳曰，楚司馬子良生子越椒，令尹子文曰：「必殺之。是子也，熊虎之狀而豺狼之聲，弗殺必滅若敖氏。諺曰『狼子野心』，是乃狼也，其可畜乎！」

注[三]周易「棟橈之凶，不可有以輔」也。

注[四]獻帝春秋曰：「操引軍造河，託言助紹，實圖襲鄴，以為瓚援。會瓚破滅，紹亦覺之，以軍退，屯於敖倉。」

注[五]韓詩外傳曰：「齊莊公獵，有螳蜋舉足將持其輪，問其御曰：『此何蟲？』對曰：『此螳蜋也。此蟲知進而不知退，不量其力而輕就敵。』公曰：『此為天下勇士矣。』回車避之，勇士歸焉。」亦見淮南子。又莊子曰：「螳蜋怒臂以當車轍，不知其不勝任也。」隧，道也。

注[六]屍子曰：「*[中]*黃伯曰：『我左執太行之獶，右執雕虎，唯象未試。』」史記范睢說秦昭王「烏獲、任鄙之力，慶忌、夏育之勇」也。

注[七]文子曰：「狡兔得而獵犬烹，高鳥盡而良弓臧。」史記蘇秦說韓王曰：「天下之強弓勁弩，皆從韓出。」

注[八]紹甥高干為并州刺史，故言越太行山而來助。

注[九]紹長子譚為青州刺史。濟，漯，二水名，在今齊州界。漯音他合反。

注[一０]賈逵注國語曰：「從後牽曰掎。」音居蟻反。左傳曰「晉人角之，諸戎掎之」是也。荊州謂劉表也。與紹交，故雲下宛、葉。

注[一一]楚詞曰：「離憂患而乃寤，若縱火於秋蓬。」

注[一二]黃石公三略曰：「夫以義而討不義，若決河而沉熒火，其克必也。」

當今漢道陵□，綱□網絕，操以精兵七百，圍守宮闕，外稱陪衛，內以拘質，懼篡逆之禍，因斯而作。乃忠臣肝腦塗地之秋，烈士立功之會也。可不勖哉！[一]

注[一]據陳琳集，此檄陳琳之詞也。魏志曰：「琳字孔璋，廣陵人，避難冀州，袁紹使典文章。紹敗，歸太祖。太祖謂曰：『卿昔為本初移書，但可罪狀孤而已，惡惡止其身，何乃上及父祖邪？』琳謝罪。太祖愛其才而不咎也。」流俗本此下有「陳琳之辭」者，非也。

乃先遣顏良攻曹操別將劉延於白馬，[一]紹自引兵至黎陽。沮授臨行，會其宗族，散資財以與之。曰：「埶存則威無不加，埶亡則不保一身。哀哉！」其弟宗曰：「曹操士馬不敵，君何懼焉？」授曰：「以曹兗州之明略，又挾天子以為資，我雖克伯珪，觿實疲敝，而主驕將□，軍之破敗，在此舉矣。楊雄有言：『六國蚩蚩，為嬴弱姬。』今之謂乎！」[二]曹操遂救劉延，擊顏良斬之。[三]紹乃度河，壁延津南。[四]沮授臨船歎曰：「上盈其志，下務其功，悠悠黃河，吾其濟乎！」遂以疾退，紹不許而意恨之，復省其所部，並屬郭圖。

注[一]白馬，縣，屬東郡，今滑州縣也，故城在今縣東。

注[二]法言之文也。嬴，秦姓也。姬，周姓。方言：「蚩，悖也。」六國悖惑，侵弱周室，終為秦所並也。

注[三]蜀志曰：「曹公使張遼及關羽為先鋒，羽望見良麾蓋，策馬刺良萬觿之中，斬其首還，諸將莫能當，遂解白馬圍。」

注[四]酈元水經注曰：「漢孝文時河決酸棗，東潰金堤，大發卒塞之，武帝作瓠子之歌，皆謂此口也。」又東北謂之延津。杜預注左傳：「陳留酸棗縣北有延津。」

紹使劉備、文丑挑戰，曹操又擊破之，斬文丑。再戰而禽二將，紹軍中大震。

操還屯官度，[一]紹進保陽武。[二]沮授又說紹曰：「北兵雖觿，而勁果不及南軍；南軍谷少，而資儲不如北。南幸於急戰，北利在緩師。宜徐持久，曠以日月。」紹不從。連營稍前，漸逼官度，遂合戰。操軍不利，[三]復還堅壁。紹為高櫓，起土山，射營中，[四]*[營中]*皆蒙楯而行。[五]操乃發石車擊紹樓，皆破，軍中呼曰「霹靂車」。[六]紹為地道欲襲操，操輒於內為長燎以拒之。又遣奇兵襲紹運車，大破之，盡焚其谷食。

注[一]官度在今鄭州中牟縣北。酈元水經云：「莨蕩渠經曹公壘北，有高台謂之官度台，在中牟城北，俗謂之中牟台。」

注[二]陽武，今鄭州縣。

注[三]魏志曰：「連營稍進，前依沙□，東西數十里為屯。操亦分營與相當。」

注[四]釋名曰：「樓櫓者，露上無覆屋也。」今官度台北土山猶在，台之東，紹舊營遺基並存焉。

注[五]楯，今之旁排也。楊雄《羽獵賦》曰：「蒙楯負羽。」獻帝春秋曰：「紹令軍中各持三尺繩，曹操誠禽，但當縛之。」

注[六]以其發石聲震烈，呼為霹靂，即今之拋車也。拋音普孝反。

相持百餘日，河南人疲睏，多畔應紹。紹遣淳於瓊等將兵萬餘人北迎徹運。沮授說紹可遣蔣奇別為支軍於表，以絕曹操之鈔。[一]紹不從。許攸進曰：「曹操兵少而悉師拒我，許下余守埶必空弱。若分遣輕軍，星行掩襲，許拔則操*(為)*成禽。如其未潰，可令首尾奔命，破之必也。」紹又不能用。會攸家犯法，審配收系之，攸不得志，遂奔曹操，而說使襲取淳於瓊等，瓊等時宿在烏巢，[二]去紹軍四十里。操自將步騎五千人，夜往攻破瓊等，悉斬之。[三]

注[一]以支軍為瓊等表援。

注[二]烏巢，地名，在滑州酸棗城東。

注[三]曹瞞傳曰：「公聞許攸來，跣出迎之。攸勸公襲瓊等，公大喜，乃選精銳步騎，皆執袁軍旗幟，銜枚縛馬口，夜從閒道出，人把束薪。所歷道問者，語之曰：『袁公恐曹操鈔掠後軍，還兵以益備。』問者信以為然。既至，圍屯，大放火，營中驚亂，大破之，盡燔其徹谷寶貨，斬督將*(睢)**[眭]*元進等，割得將軍淳於仲簡鼻，殺士卒千餘人，皆取鼻，牛馬割唇舌，以示紹軍。將士皆惶懼。」

初，紹聞操擊瓊，謂長子譚曰：「就操破瓊，吾拔其營，彼固無所歸矣。」乃使高覽、張合等攻操營，不下。[一]二將聞瓊等敗，遂奔操。於是紹軍驚擾，大潰。紹與譚等幅巾乘馬，與八百騎度河，至黎陽北岸，入其將軍蔣義渠營。至帳下，把其手曰：「孤以首領相付矣。」義渠避帳而處之。使宣令焉。觿聞紹在，稍復集。余觿偽降，曹操盡坑之，前後所殺八萬人。

注[一]魏志曰：「張郃字儁乂，河閒鄚人也。合說紹曰：『曹公精兵往，必破瓊等，則事去矣。』郭圖曰：『合計非也，不如攻其本營。』合曰：『曹公營固，攻之必不拔。若瓊等見禽，吾屬盡為虜矣。』紹但遣輕騎救瓊，而以重兵攻太祖營，不能下。太祖果破瓊等。紹軍潰，圖籩，又更譖合快軍敗，合懼，歸太祖。」

沮授為操軍所執，乃大呼曰：「授不降也，為所執耳。」操見授謂曰：「分野殊異，遂用圮絕，不圖今日乃相得也。」授對曰：「冀州失策，自取奔北。授知力俱困，宜其見禽。」操曰：「本初無謀，不相用計。今喪亂過紀，[一]國家未定，方當與君圖之。」授曰：「叔父、母、弟懸命袁氏，若蒙公靈，速死為福。」操歎曰：「孤早相得，天下不足慮也。」遂赦而厚遇焉。授尋謀歸袁氏，乃誅之。

注[一]十二年曰紀。

紹外寬雅有局度，憂喜不形於色，而性矜愎自高，[一]短於從善，故至於敗。

及軍還，或謂田豐曰：「君必見重。」豐曰：「公貌寬而內忌，不亮吾忠，而吾數以至言迕之。若勝而喜，必能赦我，戰敗而怨，內忌將發。若軍出有利，當蒙全耳，今既敗矣，吾不望生。」紹還，曰：「吾不用田豐言，果為所笑。」遂殺之。[二]

注[一]愎音平逼反。

注[二]先賢行狀曰：「紹謂逢紀曰：『冀州人聞吾軍敗，皆當念吾；唯田別駕前諫止吾，與觿不同，吾亦籩之。』紀復曰：『豐聞將軍之退，拍手大笑，喜其言之中也。』紹於是有害豐之意。初，太祖聞豐不從戎，喜曰：『紹必敗矣。』及紹奔遁，復曰：『向使紹用其別駕計，尚未可知也。』」

官度之敗，審配二子為曹操所禽。孟岱與配有隙，因蔣奇言於紹曰：「配在位專政，族大兵強，且二子在南，必懷反畔。」郭圖、辛評亦為然。紹遂以岱為監軍，代配守鄴。護軍逢紀與配不睦，[一]紹以問之，紀對曰：「配天性烈直，每所言行，慕古人之節，不以二子在南為不義也，公勿疑之。」紹曰：「君不惡之邪？」紀曰：「先所爭者私情，今所陳者國事。」紹曰「善」。乃不廢配，配、*[紀]*由是更協。

注[一]《英雄記》曰：「審配任用，與紀不睦，辛評、郭圖皆比於譚。」評，辛毗兄也。見魏志。

冀州城邑多畔，紹復擊定之。自軍敗後發病，七年夏，薨。[一]未及定嗣，逢紀、審配宿以驕侈為譚所病，辛評、郭圖皆比於譚而與配、紀有隙。觿以譚長，欲立之。配等恐譚立而評等為害，遂矯紹遺命，奉尚為嗣。

注[一]魏志曰：「紹自軍破後，發病歐血死。」獻帝春秋曰：「紹為人政寬，百姓德之。河北士女莫不傷怨，市巷揮淚，如或喪親。」典論曰：「袁紹妻劉氏性酷妒，紹死，殭屍未殯，寵妾五人盡殺之，為死者有知，當復見紹於地下，乃髡頭墨面，以毀其形。尚又為盡殺死者之家。」

校勘記
二三七三頁三行父成五官中郎將按：集解引錢大昕說，謂華嶠漢書作「左中郎將」，見三國誌注。袁安傳云「左中郎」，似失之。

二三七三頁三行*(紹)*壯健好交結殿本考證引何焯說，謂此指其父成，衍「紹」字。今據刪。

二三七三頁七行除濮陽長按：集解引錢大昕說，謂許劭傳稱紹為濮陽令。

二三七四頁三行以紹為佐軍校尉集解引洪頤粻說，謂何進傳作「中軍校尉」，蓋勳傳、五行志俱作「佐軍校尉」。按：沉家本謂注引山陽公載記作「中軍」，獻紀注引亦同，魏志亦作「中軍」，案時有上軍、下軍，則作「中軍」是也。

二三七四頁六行淳於瓊為右校尉按：何進傳作「左軍校尉」。

二三七四頁一一行未有不善宣於天下按：校補引柳從辰說，謂袁紀「宣」作「害」。

二三七五頁一行信太山*(陽)*平*[陽]*人也洪亮吉謂「陽平」應如魏志鮑勳傳作「平陽」。今據改。

二三七五頁一行乃引軍還鄉里按：刊誤謂「軍」當作「歸」，或云「軍」字衍。

二三七五頁一一行*(以)**[與]*從弟後將軍術據刊誤改。

二三七六頁三行少府陰循至將作大匠吳循按：集解引錢大昕說，謂獻帝紀「循」皆作「修」，魏志亦作「吳修」，當以「修」為正。

二三七六頁六行卓使司隸宣璠*(尺)**[盡]*口收之據汲本、殿本改。

二三七六頁八行胡母班字季友三國魏志注「季友」作「季皮」。風俗通卷三作「胡母季皮」。今按：作「皮」是。沉家本謂漢書□傳，楚人謂虎班。名班字季皮，猶春秋時鄭罕虎字子皮也。

二三七六頁一二行亡人二女按：沈家本謂魏志注作「亡人子二人」，案下文云「匡抱班二子哭」，則作「二女」者非也。

二三七六頁一五行忌*(方)**[其]*得觿刊誤謂「方」字無義，當是「其」字。按：通志正作「其」，今據改。

二三七七頁四行何凶逆刊誤謂「何」當作「阿」。按：嚴可均全後漢文注「何，負也」。依嚴說，則「何」字不鬥。

二三七七頁六行紹客逢紀按：何進傳作「龐紀」。

二三七七頁九行外托*[討]*董卓刊誤謂案文少一「討」字。按：通志正作「托討董卓」，今據補。

二三七八頁二行騎都尉沮授按：集解引王補說，謂魏志言諫者耿、閔外，有治中李歷，而無沮授，通鑒從之。

二三七八頁五行程渙按：集解引惠棟說，謂魏志「渙」作「奐」。

二三七九頁一五行秦伯曰按：「秦」原斗「泰」，逕據汲本、殿本改。

二三八一頁八行此誠將軍之*(羞)**[眷]*集解引惠棟說，謂「羞」字誤，當依《英雄記》作「眷」。今據改。按：三國誌袁紹傳注引《英雄記》作「眷」。

二三八一頁一０行大會賓徒於薄落津校補謂「徒」當作「從」。按：魏志注引《英雄記》，作「方與賓客諸將共會」。

二三八一頁一０行黑山賊干毒殿本「干」作「於」，下同。按：朱儁傳亦作「於」。

二三八一頁一四行紹遂尋山北行按：張森楷校勘記謂「尋」字無義，疑當作「循」。

二三八一頁一五行左髭丈八按：殿本「丈」作「文」。

二三八二頁五行謂之*[薄]*落津校補引柳從辰說，謂通鑒注引此作「謂之薄落津」，此脫「薄」字。今據補，與今本水經注合。

二三八二頁一三行拜紹右將軍按：集解引惠棟說，謂袁宏紀作「後將軍」。

二三八三頁九行熙字顯雍集解引惠棟說，謂「顯雍」當從魏志注作「顯奕」。按：潘眉三國誌考證謂雍熙字相應，作「奕」誤。

二三八三頁一二行願上惟先代成*(則)**[敗]*之誡集解引惠棟說，謂「則」依九州春秋當作「敗」。今據改。

二三八六頁九行凡我同盟之後按：刊誤謂案文當云「同盟之人，既盟之後」，此盟書常文也，誤脫四字。

二三八六頁九行神明是殛按：「殛」原斗「亟」，逕據汲本、殿本改正。

二三八六頁一一行今是*(夫)**[大]*鳥獸則失喪其腢匹據殿本改，與今禮記文合。

二三八六頁一六行張楊黑山同時乞降按：「楊」原作「揚」，前後互岐，逕改正。

二三八七頁五行太僕趙岐按「岐」原斗「歧」，逕改正。

二三八九頁四行三槐三公*(匹)**[位]*焉據汲本、殿本改。

二三八九頁一五行以為驃騎大將軍按：張森楷校勘記謂案明帝紀及東平王傳並雲為驃騎將軍，「大」字蓋衍。

二三九一頁一行*(兵)**[其]*埶譬若覆手據汲本改。

二三九一頁五行且公師徒精勇按：校補引柳從辰說，謂閩本「公」作「今」。

二三九一頁七行在於*(將軍)**[持牢]*據殿本改。按：殿本考證李良裘謂按三國誌注中載獻帝傳作「在於持牢」，「將軍」二字傳寫之誤。又集解引王補說，謂通鑒亦作「持牢」，胡注猶今南人言「把穩」也。

二三九一頁八行夫臣與主同者*[昌主與臣同者]*亡集解引惠棟說，謂獻帝傳云「臣與主同者昌，主與臣同者亡」，傳漏「昌主與臣同者」六字。今據補。

二三九三頁一二行因臧買位集解引惠棟說，謂「買」陳琳集作「假」。今按：文選亦作「假」。

二三九三頁一二行操*(奸)**[贅]*閹遺丑集解引錢大昕說，謂「奸」當作「贅」，三國誌注及文選並是「贅」字。今據改。

二三九四頁一行□就威柄集解引惠棟說，謂文選及魏志注皆作「□□」，□，成也，就亦訓成，與□同義。按：殿本「就」斗「蹴」。

二三九四頁三行身被梟懸之戮文選「身」下有「首」字，「戮」作「誅」。按：下云「妻孥受灰滅之咎」，「身首」「妻孥」相對成文，疑此脫「首」字。

二三九五頁一一行布復與陳宮將萬餘人*(乘)**[來]*戰據汲本、殿本改。

二三九八頁八行*[中]*黃伯曰據刊誤補。

二四００頁三行*[營中]*皆蒙楯而行李慈銘謂「皆」字上當疊「營中」二字，三國志袁紹傳作「營中皆蒙楯，觿大懼」。今據補。

二四００頁一０行曹操誠禽按：刊誤謂「誠」案文當作「成」。

二四００頁一四行許拔則操*(為)*成禽據刊誤刪。

二四０一頁六行還兵以益備按：校補謂魏志注引曹瞞傳，「還兵」作「遣兵」。

二四０一頁七行斬督將*(睢)**[眭]*元進等集解引惠棟說，謂「睢」當作「眭」，即眭固也。今據改。

二四０三頁四行配*[紀]*由是更協據集解引蘇輿說補。


Chinese text: This work was published before January 1, 1923, and is in the
public domain worldwide because the author died at least 100 years ago.
