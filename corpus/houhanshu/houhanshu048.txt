東海恭王彊
東海恭王彊。建武二年，立母郭氏為*[皇]*后，彊為皇太子。十七年而郭后廢，彊常戚戚不自安，數因左右及諸王陳其懇誠，願備蕃國。光武不忍，遲囘者數歲，乃許焉。十九年，封為東海王，二十八年，就國。帝以彊廢不以過，去就有禮，故優以大封。兼食魯郡，合二十九縣。賜虎賁旄頭，宮殿設鐘虡之縣，擬於乘輿。[1]彊臨之國，數上書讓還東海，又因皇太子固辭。帝不許，深嘉歎之，以彊章宣示公卿。初，魯恭王好宮室，起靈光殿，甚壯麗，是時猶存，[2]故詔彊都魯。中元元年入朝，從封岱山，因留京師。明年春，帝崩。冬，歸國。

永平元年，彊病，顯宗遣中常侍鉤盾令將太醫乘驛視疾，詔沛王輔、濟南王康、淮陽王延詣魯。及薨，臨命上疏謝曰：

臣蒙恩得備蕃輔，特受二國，宮室禮樂，事事殊異，巍巍無量，訖無報稱。而自修不謹，連年被疾，為朝廷憂念。皇太后、陛下哀憐臣強，感動發中，數遣使者太醫令丞方伎道術，絡驛不絕。臣伏惟厚恩，不知所言。臣內自省視，氣力羸劣，日夜浸困，[3]終不復望見闕庭，奉承帷幄，孤負重恩，銜恨黃泉。[4]身既夭命孤弱，復為皇太后、陛下憂慮，誠悲誠籩。息政，小人也，猥當襲臣後，必非所以全利之也。誠願還東海郡。天恩愍哀，以臣無男之故，[5]處臣三女小國侯，[6]此臣宿昔常計。[7]今天下新罹大憂，[8]惟陛下加供養皇太后，數進御餐。臣強困劣，言不能盡意。願並謝諸王，不意永不復相見也。

天子覽書悲慟，從太后出幸津門亭發哀。[9]使*(大)*司空持節護喪事，大鴻臚副，宗正、將作大匠視喪事，贈以殊禮，升龍、旄頭、鸞輅、龍旗、虎賁百人。[10]詔楚王英、趙王栩、北海王興、館陶公主、比陽公主及京師親戚四姓夫人、小侯皆會葬。[11]帝追惟彊深執謙儉，不欲厚葬以違其意，於是特詔中常侍杜岑及東海傅相曰：「王恭謙好禮，以德自終，遣送之物，務從約省，衣足斂形，茅車瓦器，物減於制，以彰王卓爾獨行之志。[12]將作大匠留起陵廟。」

彊立十八年，年三十四。子靖王政嗣。政淫慾薄行。後中山簡王薨，政詣中山會葬，私取簡王姬徐妃，又盜迎掖庭出女。豫州刺史、魯相奏請誅政，有詔削薛縣。

立四十四年薨，子頃王肅嗣。永元十六年，封肅弟二十一人皆為列侯。肅性謙儉，循恭王法度。永初中，以西羌未平，上錢二千萬。元初中，復上縑萬匹，以助國費，鄧太后下詔襃納焉。

立二十三年薨，子孝王臻嗣。永建二年，封臻二弟敏、儉為鄉侯。臻及弟蒸鄉侯儉並有篤行，母卒，皆吐血毀眥。[13]至服練紅，兄弟追念初喪父，幼小，哀禮有闕，因復重行喪制。[14]臻性敦厚有恩，常分租秩賑給諸父昆弟。國相籍襃具以狀聞，順帝美之，制詔大將軍、三公、大鴻臚曰：「東海王臻以近蕃之尊，少襲王爵，膺受多福，未知艱難，而能克己率禮，孝敬自然，事親盡愛，送終竭哀，降儀從士，寢苫三年。[15]和睦兄弟，恤養孤弱，至孝純備，仁義兼弘，朕甚嘉焉。夫勸善厲俗，為國所先。曩者東平孝王敞兄弟行孝，喪母如禮，有增戶之封。詩云：『永世克孝，念茲皇祖。』[16]今增臻封五千戶，儉五百戶，光啟土宇，以酬厥德。」

立三十一年薨，子懿王祗嗣。初平四年，遣子琬至長安奉章，獻帝封琬汶陽侯，拜為平原相。

祗立四十四年薨，子羨嗣。二十年，魏受禪，以為崇德侯。

沛獻王輔
沛獻王輔，建武十五年封右*(馮)*翊公。十七年，郭后廢為中山太后，故徙輔為中山王，並食常山郡。二十年，復徙封沛王。

時禁網尚疏，諸王皆在京師，競修名譽，爭禮四方賓客。壽光侯劉鯉，更始子也，得幸於輔。鯉怨劉盆子害其父，因輔結客，報殺盆子兄故式侯恭，輔坐系詔獄，三日乃得出。自是後，諸王賓客多坐刑罰，各循法度。二十八年，就國。

中元二年，封輔子寶為沛侯。永平元年，封寶弟嘉為僮侯。[17]

輔矜嚴有法度，好經書，善說京氏易、孝經、論語傳及圖讖，作五經論，時號之曰沛王通論。在國謹節，終始如一，稱為賢王。顯宗敬重，數加賞賜。

立四十六年薨，子釐王定嗣。[18]元和二年，封定弟十二人為鄉侯。

定立十一年薨，子節王正嗣。元興元年，封正弟二人為縣侯。

正立十四年薨，子孝王廣嗣。有固疾。安帝詔廣祖母周領王家事。周明正有法禮，漢安中薨，順帝下詔曰：「沛王祖母太夫人周，秉心淑慎，導王以仁，使光祿大夫贈以妃印綬。」

廣立三十五年薨，子幽王榮嗣。立二十年薨，子孝王琮嗣。薨，子恭王曜嗣。薨，子契嗣；魏受禪，以為崇德侯。

楚王英
楚王英，以建武十五年封為楚公，十七年進爵為王，二十八年就國。母許氏無寵，故英國最貧小。三十年，以臨淮之取慮、須昌二縣益楚國。[19]自顯宗為太子時，英常獨歸附太子，太子特親愛之。及即位，數受賞賜。永平元年，特封英舅子許昌為龍舒侯。[20]

英少時好遊俠，交通賓客，晚節更喜黃老，學為浮屠齋戒祭祀。[21]八年，詔令天下死罪皆入縑贖。英遣郎中令奉黃縑白紈三十匹詣國相曰：「托在蕃輔，過惡累積，歡喜大恩，奉送縑帛，以贖愆罪。」國相以聞。詔報曰：「楚王誦黃老之微言，尚浮屠之仁祠，絜齋三月，與神為誓，何嫌何疑，當有悔吝？其還贖，以助伊蒲塞桑門之盛饌。」[22]因以班示諸國中傅。英後遂大交通方士，作金龜玉鶴，刻文字以為符瑞。

十三年，男子燕廣告英與漁陽王平、顏忠等造作圖書，有逆謀，事下案驗。有司奏英招聚姦猾，造作圖讖，擅相官秩，置諸侯王公將軍二千石，大逆不道，請誅之。帝以親親不忍，乃廢英，徙丹陽涇縣，[23]賜湯沐邑五百戶。[24]遣大鴻臚持節護送，使伎人奴婢*(妓士)**〔工技〕*鼓吹悉從，得乘輜軿，[25]持兵弩，行道射獵，極意自娛。男女為侯主者，食邑如故。楚太后勿上璽綬，留住楚宮。

明年，英至丹陽，自殺。立三十三年，國除。詔遣光祿大夫持節吊祠，贈賵如法，加賜列侯印綬，以諸侯禮葬於涇。遣中黃門占護其妻子。[26]悉出楚官屬無辭語者。

制詔許太后曰：「國家始聞楚事，幸其不然。既知審實，懷用悼灼，庶欲宥全王身，令保卒天年，而王不念顧太后，竟不自免。此天命也，無可柰何！太后其保養幼弱，勉強飲食。諸許願王富貴，人情也。已詔有司，出其有謀者，令安田宅。」於是封燕廣為折奸侯。楚獄遂至累年，其辭語相連，自京師親戚諸侯州郡豪桀及考案吏，阿附相陷，坐死徙者以千數。

十五年，帝幸彭城，見許太后及英妻子於內殿，悲泣，感動左右。建初二年，肅宗封英子*[種]*楚侯*(種)*，五弟皆為列侯，並不得置相臣吏人。元和三年，許太后薨，復遣光祿大夫持節吊祠，因留護喪事，賻錢五百萬。又遣謁者備王官屬迎英喪，改葬彭城，加王赤綬羽蓋華藻，如嗣王儀，[27]追爵，謚曰楚厲侯。章和元年，帝幸彭城，見英夫人及六子，厚加贈賜。

種後徙封六侯。[28]卒，子度嗣。度卒，子拘嗣，傳國於後。

濟南安王康
濟南安王康，建武十五年封濟南公，十七年進爵為王，二十八年就國。三十年，以平原之祝阿、安德、朝陽、平昌、隰陰、重丘六縣益濟南國。中元二年，封康子德為東武城侯。[29]

康在國不循法度，交通賓客。其後，人上書告康招來州郡姦猾漁陽顏忠、劉子產等，又多遺其繒帛，案圖書，謀議不軌。事下考，有司舉奏之，顯宗以親親故，不忍窮竟其事，但削祝阿、隰陰、東朝陽、安德、西平昌五縣。[30]

建初八年，肅宗復還所削地，康遂多殖財貨，大修宮室，奴婢至千四百人，廄馬千二百匹，私田八百頃，奢侈恣欲，遊觀無節。永元初，國傅何敞上疏諫康曰：「蓋聞諸侯之義，制節謹度，然後能保其社稷，和其民人。[31]大王以骨肉之親，享食茅土，當施張政令，明其典法，出入進止，宜有期度，輿馬臺隸，應為科品。[32]而今奴婢廄馬皆有千餘，增無用之口，以自蠶食。[33]宮婢閉隔，失其天性，惑亂和氣。又多起內第，觸犯防禁，費以巨萬，[34]而功猶未半。夫文繁者質荒，木勝者人亡，[35]皆非所以奉禮承上，傳福無窮者也。故楚作章華以凶，[36]吳興姑蘇而滅，[37]景公千駟，民無稱焉。[38]今數遊諸第，晨夜無節，又非所以遠防未然，臨深履薄之法也。願大王修恭儉，遵古制，省奴婢之口，減乘馬之數，斥私田之富，節遊觀之宴，以禮起居，則敞乃敢安心自保。惟大王深慮愚言。」康素敬重敞，雖無所嫌啎，然終不能改。

立五十九年薨，子簡王錯嗣。[39]錯為太子時，愛康鼓吹妓女宋閏，使醫張尊招之不得，錯怒，自以劒刺殺尊。國相舉奏，有詔勿案。永元十一年，封錯弟七人為列侯。

錯立六年薨，子孝王香嗣。永初二年，封香弟四人為列侯。香篤行，好經書。

初，叔父篤有罪不得封，西平昌侯昱坐法失侯，香乃上書分爵土封篤子丸、昱子嵩，皆為列侯。

香立二十年薨，無子，國絕。

永建元年，順帝立錯子阜陽侯顯為嗣，是為釐王。立三年薨，子悼王廣嗣。永建五年，封廣弟文為樂城亭侯。

廣立二十五年，永興元年薨，無子，國除。

東平憲王蒼
東平憲王蒼，建武十五年封東平公，十七年進爵為王。

蒼少好經書，雅有智思，為人美鬚髯，要帶八圍，顯宗甚愛重之。及即位，拜為驃騎將軍，置長史掾史員四十人，位在三公上。[40]

永平元年，封蒼子二人為縣侯。二年，以東郡之壽張、須昌，山陽之南平陽、*(稾)**[橐]*、湖陵五縣益東平國。[41]是時中興三十餘年，四方無虞，蒼以天下化平，宜修禮樂，乃與公卿共議定南北郊冠冕車服制度，及光武廟登歌八佾舞數，語在禮樂、輿服志。[42]帝每巡狩，蒼常留鎮，侍衞皇太后。

四年春，車駕近出，觀覽城第，[43]尋聞當遂校獵河內，蒼即上書諫曰：「臣聞時令，盛春農事，不聚觿興功。[44]傳曰：『田獵不宿，食飲不享，出入不節，則木不曲直。』此失春令者也。[45]臣知車駕今出，事從約省，所過吏人諷誦甘棠之德。雖然，動不以禮，非所以示四方也。惟陛下因行田野，循視稼穡，消搖仿佯，弭節而旋。[46]至秋冬，乃振威靈，整法駕，備周衞，設羽旄。[47]詩云：『抑抑威儀，惟德之隅。』[48]臣不勝憤懣，伏自手書，乞詣行在所，極陳至誠。」帝覽奏，即還宮。

蒼在朝數載，多所隆益，而自以至親輔政，聲望日重，意不自安，上疏歸職曰：

臣蒼疲駑，特為陛下慈恩覆護，在家備教導之仁，升朝蒙爵命之首，制書襃美，班之四海，舉負薪之才，升君子之器。[49]凡匹夫一介，尚不忘簞食之惠，[50]況臣居宰相之位，同氣之親哉！宜當暴骸膏野，為百僚先，而愚頑之質，加以固病，誠羞負乘，辱污輔將之位，將被詩人『三百赤紱』之刺。[51]今方域晏然，要荒無儆，[52]將遵上德無為之時也，文官猶可並省，武職尤不宜建。昔象封有鼻，不任以政，[53]誠由愛深，不忍揚其過惡。前事之不忘，來事之師也。自漢興以來，宗室子弟無得在公卿位者。惟陛下審覽虞帝優養母弟，遵承舊典，終卒厚恩。乞上驃騎將軍印綬，退就蕃國，願蒙哀憐。

帝優詔不聽。

其後數陳乞，辭甚懇切。五年，乃許還國，而不聽上將軍印綬。以驃騎長史為東平太傅，掾為中大夫，令史為王家郎。[54]加賜錢五千萬，布十萬匹。

六年冬，帝幸魯，徵蒼從還京師。明年，皇太后崩。既葬，蒼乃歸國，特賜宮人奴婢五百人，布二十五萬匹，及珍寶服御器物。

十一年，蒼與諸王朝京師。月餘，還國。帝臨送歸宮，淒然懷思，乃遣使手詔國中傅曰：「辭別之後，獨坐不樂，因就車歸，伏軾而吟，瞻望永懷，實勞我心，誦及采菽，以增歎息。[55]日者問東平王處家何等最樂，王言為善最樂，其言甚大，副是要腹矣。今送列侯印十九枚，諸王子年五歲已上能趨拜者，皆令帶之。」

十五年春，行幸東平，賜蒼錢千五百萬，布四萬匹。帝以所作光武本紀示蒼，蒼因上光武受命中興頌。帝甚善之，以其文典雅，特令校書郎賈逵為之訓詁。

肅宗即位，尊重恩禮踰於前世，諸王莫與為比。建初元年，地震，蒼上便宜，其事留中。[56]帝報書曰：

丙寅所上便宜三事，朕親自覽讀，反覆數周，心開目明，曠然發蒙。[57]閒吏人奏事，亦有此言，但明智淺短，或謂儻是，復慮為非。何者？災異之降，緣政而見。今改元之後，年饑人流，此朕之不德感應所致。又冬春旱甚，所被尤廣，雖內用克責，而不知所定。得王深策，快然意解。詩不云乎：『未見君子，憂心忡忡；既見君子，我心則降。』[58]思惟嘉謀，以次奉行，冀蒙福應。彰報至德，特賜王錢五百萬。

後帝欲為原陵、顯節陵起縣邑，蒼聞之，遽上疏諫曰：「伏聞當為二陵起立郭邑，臣前頗謂道路之言，疑不審實，近令從官古霸問湼陽主疾，[59]使還，乃知詔書已下。竊見光武皇帝躬履儉約之行，深鶯始終之分，勤勤懇懇，以葬制為言，故營建陵地，具稱古典，詔曰『無為山陵，陂池裁令流水而已』。孝明皇帝大孝無違，奉承貫行。[60]至於自所營創，尤為儉省，謙德之美，於斯為盛。[61]臣愚以園邑之興，始自強秦。古者丘隴且不欲其著明，[62]豈況築郭邑，建都郛哉！[63]上違先帝聖心，下造無益之功，虛費國用，動搖百姓，非所以致和氣，祈豐年也。又以吉凶俗數言之，亦不欲無故繕修丘墓，有所興起。考之古法則不合，稽之時宜則違人，求之吉凶復未見其福。陛下履有虞之至性，追祖檷之深思，然懼左右過議，以累聖心。臣蒼誠傷二帝純德之美，不暢於無窮也。惟蒙哀覽。」

三年，帝饗衞士於南宮，因從皇太后周行掖庭池閣，乃閱陰太后舊時器服，愴然動容，乃命留五時衣各一襲，[64]及常所御衣合五十篋，餘悉分佈諸王主及子孫在京師者各有差。特賜蒼及琅邪王京書曰：「中大夫奉使，親聞動靜，嘉之何已！歲月騖過，山陵浸遠，孤心淒愴，如何如何！閒饗衞士於南宮，因閱視舊時衣物，聞於師曰：『其物存，其人亡，不言哀而哀自至。』信矣。惟王孝友之德，亦豈不然！今送光烈皇后假紒帛巾各一，[65]及衣一篋，可時奉瞻，以慰凱風寒泉之思，[66]又欲令后生子孫得見先后衣服之制。今魯國孔氏，尚有仲尼車輿冠履，明德盛者光靈遠也。[67]其光武皇帝器服，中元二年已賦諸國，故不復送。

並遺宛馬一匹，血從前髆上小孔中出。常聞武帝歌天馬，沾赤汗，今親見其然也。[68]頃反虜尚屯，將帥在外，憂念遑遑，未有閒寧。[69]願王寶精神，加供養。苦言至戒，望之如渴。」

六年冬，蒼上疏求朝。明年正月，帝許之。特賜裝錢千五百萬，其餘諸王各千萬。帝以蒼冒涉寒露，遣謁者賜貂裘，[70]及太官食物珍果，使大鴻臚竇固持節郊迎。帝乃親自循行邸第，豫設帷默，其錢帛器物無不充備。下詔曰：「*〔禮云〕*伯父歸寧乃國，[71]詩云叔父建爾元子，[72]敬之至也。昔蕭相國加以不名，優忠賢也。[73]況兼親尊者乎！其沛、濟南、東平、中山四王，贊皆勿名。」

[74]蒼既至，升殿乃拜，天子親荅之。其後諸王入宮，輒以輦迎，至省合乃下。蒼以受恩過禮，情不自寧，上疏辭曰：「臣聞貴有常尊，賤有等威，[75]卑高列序，上下以理。陛下至德廣施，慈愛骨肉，既賜奉朝請，咫尺天儀，而親屈至尊，降禮下臣，每賜燕見，輒興席改容，中宮親拜，事過典故。臣惶怖戰慄，誠不自安，每會見，踧踖無所措置。[76]此非所以章示腢下，安臣子也。」

帝省奏歎息，愈襃貴焉。舊典，諸王女皆封鄉主，乃獨封蒼五女為縣公主。

三月，大鴻臚奏遣諸王歸國，帝特留蒼，賜以秘書、列僊圖、道術秘方。至八月飲酎畢，[77]有司復奏遣蒼，乃許之。手詔賜蒼曰：「骨肉天性，誠不以遠近為親疏，然數見顏色，情重昔時。念王久勞，思得還休，欲署大鴻臚奏，不忍下筆，顧授小黃門，中心戀戀，惻然不能言。」[78]於是車駕祖送，流涕而訣。復賜乘輿服御，珍寶輿馬，錢布以億萬計。

蒼還國，疾病，帝馳遣名醫，小黃門侍疾，使者冠蓋不絕於道。又置驛馬千里，傳問起居。明年正月薨，詔告中傅，封上蒼自建武以來章奏及所作書、記、賦、頌、七言、別字、歌詩，並集覽焉。遣大鴻臚持節，五官中郎將副監喪，及將作使者凡六人，令四姓小侯諸國王主悉會詣東平奔喪，賜錢前後一億，布九萬匹。及葬，策曰：「惟建初八年三月己卯，皇帝曰：咨王丕顯，勤勞王室，親受策命，昭於前世。出作蕃輔，克慎明德，率禮不越，[79]傅聞在下。[80]昊天不吊，不報上仁，俾屏余一人，夙夜殺殺，靡有所終。[81]今詔有司加賜鸞輅乘馬，龍旗九旒，虎賁百人，奉送王行。匪我憲王，其孰離之！[82]魂而有靈，保茲寵榮。嗚呼哀哉！」

立四十五年，子懷王忠嗣。明年，帝乃分東平國封忠弟尚為任城王，餘五人為列侯。

忠立*(十)*一年薨，子孝王敞嗣。元和三年，行東巡守，幸東平宮，帝追感念蒼，謂其諸子曰：「思其人，至其鄉；其處在，其人亡。」因泣下沾襟，遂幸蒼陵，為陳虎賁、鸞輅、龍旗，以章顯之，祠以太牢，親拜祠坐，哭泣盡哀，賜御劒於陵前。[83]初，蒼歸國，驃騎時吏丁牧、周栩以蒼敬賢下士，不忍去之，遂為王家大夫，數十年事祖及孫。帝聞，皆引見於前，既愍其淹滯，且欲揚蒼德美，即皆擢拜議郎。牧至齊相，栩上蔡令。永元十年，封蒼孫梁為矜陽亭侯，敞弟六人為列侯。敞喪母至孝，國相陳珍上其行狀。永寧元年，鄧太后增邑五千戶，又封蒼孫二人為亭侯。

敞立四十八年薨，子頃王端嗣。立四十七年薨，子凱嗣；立四十一年，魏受禪，以為崇德侯。

論曰：孔子稱「貧而無諂，富而無驕，未若貧而樂，富而好禮者也」。若東平憲王，可謂好禮者也。若其辭至戚，去母后，豈欲苟立名行而忘親遺義哉！蓋位疑則隙生，累近則喪大，[84]斯蓋明哲之所為歎息。嗚呼！遠隙以全忠，釋累以成孝，夫豈憲王之志哉！[85]東海恭王遜而知廢，[86]「為吳太伯，不亦可乎」！[87]

任城孝王尚，元和元年封，食任城、亢父、樊三縣。[88]

立十八年薨，子貞王安嗣。永元十四年，封母弟福為桃鄉侯。永初四年，封福弟亢為當塗鄉侯。安性輕易貪吝，數微服出入，遊觀國中，取官屬車馬刀劒，下至衛士米肉，皆不與直。元初六年，國相行弘奏請廢之。安帝不忍，以一歲租五分之一贖罪。

安立十九年薨，子節王崇嗣。順帝時，羌虜數反，崇輒上錢帛佐邊費。及帝崩，復上錢三百萬助山陵用度，朝廷嘉而不受。立三十一年薨，無子，國絕。

延熹四年，桓帝立河閒孝王子*(恭為)*參戶亭侯博為任城王，以奉其祀。[89]

博有孝行，喪母服制如禮，增封三千戶。立十三年薨，無子，國絕。

熹平四年，靈帝復立河閒貞王*(遜)**[建]**[子]*新昌侯*(子)*佗為任城王，奉孝王后。立四十六年，魏受禪，以為崇德侯。

阜陵質王延
阜陵質王延，建武十五年封淮陽公，十七年進爵為王，二十八年就國。三十年，以汝南之長平、西華、新陽、扶樂四縣益淮陽國。[90]

延性驕奢而遇下嚴烈。永平中，有上書告延與姬兄謝弇及姊館陶主婿駙馬都尉韓光招奸猾，作圖讖，祠祭祝詛。事下案驗，光、弇被殺，辭所連及，死徙者甚觿。有司奏請誅延。顯宗以延罪薄於楚王英，故特加恩，徙為阜陵王，食二縣。

延既徙封，數懷怨望。建初中，復有告延與子男魴造逆謀者，有司奏請檻車徵詣廷尉詔獄。肅宗下詔曰：「王前犯大逆，罪惡尤深，有同周之管、蔡，漢之淮南。[91]經有正義，律有明刑。[92]先帝不忍親親之恩，枉屈大法，為王受愆，[93]腢下莫不惑焉。今王曾莫悔悟，悖心不移，逆謀內潰，自子魴發，誠非本朝之所樂聞。朕惻然傷心，不忍致王於理，今貶爵為阜陵侯，食一縣。獲斯辜者，侯自取焉。於戲誡哉！」赦魴等罪勿驗，使謁者一人監護延國，不得與吏人通。

章和元年，行幸九江，賜延書與車駕會壽春。帝見延及妻子，愍然傷之，乃下詔曰：「昔周之爵封千有八百，而姬姓居半者，所以楨榦王室也。朕南巡，望淮、海，意在阜陵，遂與侯相見。侯志意衰落，形體非故，瞻省懷感，以喜以悲。今復侯為阜陵王，增封四縣，並前為五縣。」以阜陵下濕，徙都壽春，加賜錢千萬，布萬匹，安車一乘，夫人諸子賞賜各有差。明年入朝。

立五十一年薨，子殤王沖嗣。永元二年，下詔盡削除前班下延事。

沖立二年薨，無嗣。和帝復封沖兄魴，是為頃王。永元八年，封魴弟十二人為鄉、亭侯。

魴立三十年薨，子懷王恢嗣。延光三年，封恢兄弟五人為鄉、亭侯。

恢立十年薨，子節王代嗣。陽嘉二年，封代兄便親為勃遒亭侯。

代立十四年薨，無子，國絕。

建和元年，桓帝立勃遒亭侯便親為恢嗣，是為恭王。立十三年薨，子孝王統嗣。立八年薨，子王赦立；建安中薨，無子，國除。

廣陵思王荊
廣陵思王荊，建武十五年封山陽公，十七年進爵為王。

荊性刻急隱害，[94]有才能而喜文法。光武崩，大行在前殿，荊哭不哀，而作飛書，封以方底，[95]令蒼頭詐稱東海王彊舅大鴻臚郭況書與彊曰：「君王無罪，猥被斥廢，而兄弟至有束縛入牢獄者。太后失職，別守北宮，[96]及至年老，遠斥居邊，[97]海內深痛，觀者鼻酸。及太后屍柩在堂，洛陽吏以次捕斬賓客，至有一家三屍伏堂者，痛甚矣！今天下有喪，弓弩張設甚備。間梁松勑虎賁史曰：『吏以便宜見非，勿有所拘，[98]封侯難再得也。』郎官竊悲之，為王寒心累息。[99]今天下爭欲思刻賊王以求功，寧有量邪！若歸並二國之觿，可聚百萬，君王為之主，鼓行無前，功易於太山破雞子，輕於四馬載鴻毛，此湯、武兵也。今年軒轅星有白氣，星家及喜事者，[100]皆云白氣者喪，軒轅女主之位。

又太白前出西方，至午兵當起。[101]又太子星色黑，至辰日輒變赤。[102]夫黑為病，赤為兵，王努力卒事。高祖起亭長，陛下興白水，何況於王陛下長子，故副主哉！上以求天下事必舉，下以雪除沉沒之恥，報死母之讎。精誠所加，金石為開。[103]當為秋霜，無為檻羊。[104]雖欲為檻羊，又可得乎！竊見諸相工言王貴，天子法也。人主崩亡，閭閻之伍尚為盜賊，欲有所望，何況王邪！夫受命之君，天之所立，不可謀也。今新帝人之所置，強者為右。願君王為高祖、陛下所志，[105]無為扶蘇、將閭叫呼天也。」[106]強得書惶怖，即執其使，封書上之。

顯宗以荊母弟，秘其事，遣荊出止河南宮。時西羌反，荊不得志，冀天下因羌驚動有變，私迎能為星者與謀議。帝聞之，乃徙封荊廣陵王，遣之國。其後荊復呼相工謂曰：「我貌類先帝。先帝三十得天下，我今亦三十，可起兵未？」相者詣吏告之，荊惶恐，自繫獄。帝復加恩，不考極其事，下詔不得臣屬吏人，唯食租如故，使相、中尉謹宿衛之。荊猶不改。其後使巫祭祀祝詛，有司舉奏，請誅之，荊自殺。立二十九年死。帝憐傷之，賜謚曰思王。

十四年，封荊子元壽為廣陵侯，服王璽綬，食荊故國六縣；又封元壽弟三人為鄉侯。明年，帝東巡狩，徵元壽兄弟會東平宮，班賜御服器物，又取皇子輿馬，悉以與之。建初七年，肅宗詔元壽兄弟與諸王俱朝京師。

元壽卒，子商嗣。商卒，子條嗣，傳國於後。

臨淮懷公衡
臨淮懷公衡，建武十五年立，未及進爵為王而薨，無子，國除。

中山簡王焉
中山簡王焉，建武十五年封左*(馮)*翊公，十七年進爵為王。焉以郭太后少子故，獨留京師。三十年，徙封中山王。永平二年冬，諸王來會辟雍，事畢歸蕃，詔焉與俱就國，從以虎賁官騎。[107]焉上疏辭讓，顯宗報曰：「凡諸侯出境，必備左右，故夾谷之會，司馬以從。[108]今五國各官騎百人，稱娖前行，[109]皆北軍胡騎，便兵善射，弓不空發，中必決眥。[110]夫有文事必有武備，所以重蕃職也。王其勿辭。」帝以焉郭太后偏愛，特加恩寵，獨得往來京師。十五年，焉姬韓序有過，焉縊殺之，國相舉奏，坐削安險縣。[111]元和中，肅宗復以安險還中山。

立五十二年，永元二年薨。自中興至和帝時，皇子始封薨者，皆賻錢三千萬，布三萬疋；嗣王薨，賻錢千萬、布萬疋。是時竇太后臨朝，竇憲兄弟擅權，太后及憲等，東海出也，[112]故睦於焉而重於禮，加賻錢一億。詔濟南、東海二王皆會。大為修頤塋，開神道，[113]平夷吏人頤墓以千數，作者萬餘人。發常山、鉅鹿、涿郡柏黃腸雜木，[114]三郡不能備，復調餘州郡工徒及送致者數千人。凡征發搖動六州十八郡，制度餘國莫及。

子夷王憲嗣。永元四年，封憲弟十一人為列侯。

憲立二十二年薨，子孝王弘嗣。永寧元年，封弘二弟為亭侯。

弘立二十八年薨，子穆王暢嗣。永和六年，封暢弟荊為南鄉侯。

暢立三十四年薨，子節王稚嗣，無子，國除。

琅邪孝王京
琅邪孝王京，建武十五年封琅邪公，十七年進爵為王。

京性恭孝，好經學，顯宗尤愛幸，賞賜恩寵殊異，莫與為比。永平二年，以太山之蓋、南武陽、華，[115]東萊之昌陽、盧鄉、東牟六縣益琅邪。[116]五年，乃就國。光烈皇后崩，帝悉以太后遺金寶財物賜京。京都莒，好修宮室，窮極伎巧，殿館壁帶皆飾以金銀。[117]數上詩賦頌德，帝嘉美，下之史官。京國中有城陽景王祠，吏人奉祠。神數下言，宮中多不便利，京上書願徙宮開陽，以華、蓋、南武陽、厚丘、贛榆五縣[118]易東海之開陽、臨沂，肅宗許之。立三十一年薨，葬東海即丘廣平亭，有詔割亭屬開陽。[119]

子夷王宇嗣。建初七年，封宇弟十三人為列侯。元和元年，封孝王孫二人為列侯。

宇立二十年薨，子恭王壽嗣。永初元年，封壽弟八人為列侯。

立十七年薨，子貞王尊嗣。延光二年，封尊弟四人為鄉侯。

尊立十八年薨，子安王據嗣。永和五年，封據弟三人為鄉侯。

據立四十七年薨，子順王容嗣。初平元年，遣弟邈至長安奉章貢獻，帝以邈為九江太守，封陽都侯。[120]

容立八年薨，國絕。

初，邈至長安，盛稱東郡太守曹操忠誠於帝，操以此德於邈。建安十一年，復立容子熙為王。在位十一年，坐謀欲過江，被誅，國除。

【贊】
贊曰：光武十子，胙土分王。沛獻尊節，楚英流放。[121]延既怨詛，荊亦觖望。濟南陰謀，琅邪驕宕。中山、臨淮，無聞夭喪。[122]東平好善，辭中委相。謙謙恭王，寔惟三讓。

【校勘記】
一四二三頁六行　立母郭氏為*[皇]*后　集解引沉欽韓說，謂案文少一「皇」字。今據補。

一四二四頁一二行　使*(大)*司空持節護喪事　據集解引錢大昕說刪。按：袁紀作「司空魴」，無「大」字。

一四二四頁一四行　比陽公主　按：校補引柳從辰說，謂「比」讀為「沘」。

一四二五頁一二行　彊立十八年　按：校補引柳從辰說，謂「八」疑「六」之鬥。黃山謂此從郭后十七年被廢追數之，乃史之誤。

一四二七頁二行　封右*(馮)*翊公　刊誤謂衍「馮」字。集解引錢大昕說，謂中山王焉傳「封左馮翊公」，與此傳同，皆衍文也。左翊、右翊蓋取嘉名，非分馮翊地為左右。今據刪。

一四二七頁六行　封輔子寶為沛侯　按：集解引錢大昕說，謂沛為王國之名，不應更有「沛侯」，疑字有鬥。

一四二八頁一一行　歡喜大恩　按：汲本、集解本「大」作「天」。

一四二八頁一二行　尚浮屠之仁祠　按：通鑒「祠」作「慈」。

一四二九頁一〇行　使伎人奴婢*(妓士)**[工技]*鼓吹悉從　據汲本改。按：刊誤謂「妓士」當作「工技」，梁節王傳中亦有工技也。

一四三〇頁七行　肅宗封英子*[種]*楚侯*(種)*　集解引錢大昕說，謂當云「封英子種楚侯」，傳寫顛倒耳。今據改。

一四三〇頁一一行　青蓋金華藻　按：校補謂續志「藻」作「蚤」，蚤通爪，爪又通瑵，本謂車蓋上琱飾彩藻，故又可作「藻」也。

一四三一頁二行　隰陰　按：集解引惠棟說，謂本志及宗俱碑作「濕陰」，前書志作「漯陰」。又引錢大昕說，謂「隰」蓋「漯」之鬥。

一四三一頁一二行　惑亂和氣　按：汲本、殿本「惑」作「感」。

一四三二頁一〇行　顧夷*(吾)**[吳]*地記云　集解引惠棟說，謂此顧夷所撰吳地記也，「吳」訛「吾」。今據改。

一四三二頁一三行　鼓吹妓女宋閏　按：「妓」字當作「伎」，各本皆未正。參閱梁冀傳校記。

一四三二頁一四行　永元十一年封錯弟七人為列侯　按：汲本作「十二年」。

一四三三頁七行　要帶八圍　汲本、殿本作「十圍」。今按：御覽三七一、三七八引，並作「八圍」，疑作「十圍」者誤也。

一四三三頁一〇行　山陽之南平陽*(稾)**[橐]*湖陵五縣　據殿本考證及集解引沉欽韓說改。注同。

一四三五頁一四行　宦三年矣　按：「三」原斗「二」，逕改正。

一四三五頁一四行　而為簞食*[與肉以]*與之　據汲本、殿本補。

一四三五頁一四行　既而*(與)**[輒]*為公介*[士]*　據汲本、殿本刪補。

一四三七頁四行　快然意解　按：校補引錢大昭說，謂「快」通鑒作「恢」，注云恢然猶廓然也。

一四三九頁一四行　*[禮云]*伯父歸寧乃國　據汲本補。按：殿本作「禮伯父歸寧乃國」。刊誤謂此語本出儀禮，既下文有「詩云」字，既此亦當有「禮云」字。

一四四〇頁四行　乃獨封蒼五女為縣公主　按：袁紀云封女三人皆為公主。

一四四一頁三行　輿馬　按：校補引柳從辰說，謂東觀記作「賾馬」。

一四四一頁九行　惟建初八年三月己卯　按：校補引錢大昭說，謂紀作「辛卯」。

一四四二頁四行　忠立*(十)*一年薨　集解引洪頤粻說，謂憲王建初八年薨，忠即以是年嗣，章帝紀元和元年九月乙未東平王忠薨，忠立僅一年，「十」字衍。今據刪。

一四四二頁六行　驃騎時吏　殿本考證謂「時」字應從通鑒作「府」。今按：此謂蒼為驃騎將軍時之掾屬，「時」字亦非鬥，特通鑒改云「府吏」，較為明確耳。

一四四三頁七行　左傳*(曰)*晉大夫士蒍之辭也　「曰」字衍，各本皆未正，今刪。

一四四四頁一行　桓帝立河閒孝王子*(恭為)*參戶亭侯博為任城王　刊誤謂當作「桓帝立河閒孝王恭子參戶亭侯博為任城王」。校補謂河閒孝王名開，不名恭，且謚以易名，諸王既稱謚，即不必定著其名，「恭為」二字皆屬誤衍。今據校補說刪。

一四四四頁四行　靈帝復立河閒貞王*(遜)**[建]**[子]*新昌侯*(子)*佗為任城王　校補謂貞王名建，靈帝紀及河閒孝王傳皆同，此作「遜」，誤。又汲本、殿本「子」字在「新昌侯」上。今據改。

一四四七頁一六行　*(鴻)**[洪]*范五行傳　據汲本、殿本改。

一四四九頁四行　封左*(馮)*翊公　刊誤謂案光武紀封焉左翊公，與右翊相配。今按：此衍「馮」字，今刪，參閱前「封右翊公」條校記。

一四四九頁五行　諸王來會辟雍　按：「辟」原斗「璧」，逕據汲本、殿本改正。

一四五〇頁九行　爾雅曰女子之子為出也　汲本、殿本「為」作「謂」。按：爾雅云「男子謂姊妹之子為出」。

註釋
 虎賁、旄頭、鐘虡解見光武紀。縣音玄。
 恭王名余，景帝之子。殿在今兗州曲阜城中，故基東西二十丈，南北十二丈，高丈餘也。
 浸，漸也。
 杜預注左傳云：「地中之泉，故曰黃泉。」
 無男，無多男也。
 即婦人封侯也，若呂后之妹呂須封為臨光侯，蕭何夫人封為酇侯之類。
 私計天恩，不敢忘也。
 光武崩也。
 津門，洛陽南面西頭門也，一名津陽門。每門皆有亭。
 解並見光武及明帝紀。
 四姓小侯，解見明帝紀。夫人，蓋小侯之母也。
 前書曰：「卓獸不腢者，河閒獻王近之矣。」
 眥或為瘠。
 既祥之後而服練也。禮記曰：「練衣黃裡縓緣。」縓即紅也。縓音七絹反。鄭玄注周禮曰：「淺絳也。」
 左氏傳曰：「晏桓子卒，晏嬰麤衰斬，苴絰帶，杖，菅屨，食粥，居倚廬，寢苫枕草。其家老曰：『非大夫之禮也。』」杜預注云：「時士及大夫衰服各有不同。」
 詩周頌之文。克，能也。
 僮，縣，屬臨淮郡，故城在今泗州宿預縣西南。
 釐音僖，下皆同。
 取慮，縣，故城在今泗州下邳縣西南。案：臨淮無須昌，有昌陽縣，蓋誤也。取慮音秋閭。
 龍舒，縣，屬廬江郡，故城在今廬州廬江縣西也。
 袁宏漢紀：「浮屠，佛也，西域天竺國有佛道焉。佛者，漢言覺也，將以覺悟腢生也。其教以修善慈心為主，不殺生，專務清靜。其精者為沙門。沙門，漢言息也，蓋息意去欲而歸於無為。又以為人死精神不滅，隨復受形，生時善惡皆有報應，故貴行善修道，以煉精神，以至無生而得為佛也。佛長丈六尺，黃金色，項中佩日月光，變化無方，無所不入，而大濟腢生。初，明帝夢見金人長大，項有日月光，以問腢臣。或曰：『西方有神，其名曰佛。陛下所夢，得無是乎？』於是遣使天竺，問其道術而圖其形像焉。」
 伊蒲塞即優婆塞也，中華翻為近住，言受戒行堪近僧住也。桑門即沙門。
 今宣州縣也。
 湯沐，解見皇后紀也。
 軿猶屏也，自隱蔽之車。蒼頡篇曰：「衣車也。」
 占護猶守護也。
 續漢輿服志曰：「諸侯王赤綬四采，長二丈一尺。皇子安車，青蓋金華藻。」
 六，縣名，屬廬江郡。
 東武城屬清河郡，今貝州武城縣是。
 東朝陽在今齊州臨濟縣東。西平昌，今德州般縣也。般音補滿反。
 孝經諸侯章之義也。
 臺、隸賤職也，左氏傳曰：「人有十等，王臣公，公臣卿，卿臣大夫，大夫臣士，士臣皁，皁臣輿，輿臣隸，隸臣僚，僚臣僕，僕臣臺」也。
 言如蠶之食，漸至衰盡也。
 巨，大也。大萬謂萬萬。
 荒，廢也。文彩繁多，則質以之廢，土木增構，則人殫其力，故云人亡。
 左氏傳，楚靈王成章華之臺，後卒被殺。杜預注云「臺在今南郡華容縣」也。
 姑蘇臺一名姑胥臺。越絕書曰：「胥門外有九曲路，闔廬以游姑蘇之臺，以望湖中。」顧夷*(吾)**[吳]*地記云：「橫山北有小山，俗謂姑蘇臺。」在今蘇州吳縣西。闔廬後被越殺之。
 論語：「齊景公有馬千駟，死之日，人無德而稱焉。」千駟，四千匹。
 錯音七故反。
 四府掾史皆無四十人，今特置以優之也。
 南平陽，縣，故城今兗州鄒縣也。*(稾)**[橐]*，縣，一名高平，故城在鄒縣西南。湖陵故城在今兗州防與縣東南。
 其志今亡。
 第，宅也。有甲乙之次，故曰第。
 禮記月令曰「孟春之月，無聚大觿，無置城郭。仲春之月，無作大事，以防農事」也。
 尚書五行傳曰：「田獵不宿，飲食不享，出入不節，奪人農時，及有奸謀，則木不曲直。」鄭玄注云：「木性或曲或直，人所用為器者也。無故生不暢茂，多有折槁，是為不曲直也。」前書音義曰：「不宿，不預戒日也。」
 皆游散之意。詩曰：「於焉消搖。」左氏傳曰：「橫流而仿佯。」前書音義曰：「弭節猶按節也，言不盡意馳驅也。」
 旄謂注旄於竿首。
 詩大雅之文也。抑抑，密也。隅，廉也。言人審密於威儀抑抑然者，其德必嚴正，如宮室之制，內繩直則外有廉隅。
 負薪，喻小人也。易曰：「負且乘，致寇至。」負也者小人之事，乘也者君子之器，以小人而乘君子之器，則盜思奪之矣。
 簞，竹器也。圓曰簞，方曰笥。左氏傳曰：「晉宣子田於首山，捨於翳桑，見靈輒餓，曰：『不食三日矣。』食之，捨其半。問之，曰：『宦三年矣，未知母之存否，請遺之。』使盡之，而為簞食*〔與肉以〕*與之。既而*(與)**〔輒〕*為公介*〔士〕*，倒戟以御公徒而免之。問何故，曰：『翳桑之餓人也。』」
 赤紱，大夫之服也。詩曹風曰：「彼己之子，三百赤紱。」刺其無德居位者多也。
 去王畿五百里曰甸服，又五百里曰侯服，又五百里曰綏服，又五百里要服，又五百里荒服。儆，備也，音警。
 有鼻，國名，其地在今永州營道縣北。史記曰舜弟象封於有鼻也。
 漢官儀「將軍掾屬二十九人，中大夫無員，令史四十一人」也。
 采菽，詩小雅之章也。其詩曰：「采菽采菽，筐之筥之，君子來朝，何錫與之？」毛萇注云：「菽所以芼大牢而待君子也。」
 留禁中也。
 韋昭注國語曰：「有眸子而無見曰蒙。」
 詩國風也。忡忡猶沖沖。降，下也。
 風俗通曰：「古姓，周有古公但父，其後氏焉。」湼陽主，光武女，竇固之妻也。
 貫行謂一皆遵奉也。谷永曰「一以貫行，固執無違」也。
 易曰：「謙德之柄。」
 禮記曰：「古者墓而不墳。」故言不欲其著明。
 穀梁傳曰：「人之所聚曰都。」杜預注左傳曰：「郛，郭也。」
 五時衣謂春青，夏朱，季夏黃，秋白，冬黑也。衣單復具曰襲。
 周禮：「追師掌王后之首服為副編。」鄭玄云：「副，婦人首服，三輔謂之假紒。」續漢書「帛」字作「皁」。
 詩國風曰：「凱風，美孝子也。」「凱風自南，吹彼棘心，棘心夭夭，母氏劬勞。爰有寒泉，在浚之下，有子七人，母氏勞苦。」寒泉在今濮州濮陽縣。
 孔子廟在魯曲阜城中。伍緝之從征記曰：「魯人藏孔子所乘車於廟中，是顏路所請者也。獻帝時，廟遇火，燒之。」冠履解見鐘離意傳。
 前書天馬歌曰「太一況，天馬下，沾赤汗，沫流赭」也。
 閒音閒。
 說文曰：「貂，鼠屬也，大而黃黑，出丁零國。」
 儀禮曰「覲禮，諸侯至於郊，王使皮弁用璧勞，侯氏亦皮弁迎於帷門之外，再拜。天子賜舍，曰：『賜伯父舍。』同姓西面，北上；異姓東面，北上。侯氏裨冕，釋幣於檷，乘墨車，載龍旗、弧韣，乃朝以瑞玉，有繅。天子負斧扆，曰：『伯父實來，余一人嘉之。』奉束帛匹馬，卓上九馬隨之，奠幣再拜。侯氏降，天子辭於侯氏曰：『伯父無事，歸寧乃邦。』侯氏再拜稽首而出」也。
 詩魯頌之文也。叔父謂周公也。建元子謂封伯禽也。
 見前書王莽傳。
 贊謂贊者不唱其名。
 左傳隨武子之辭也。等威，威儀有等差也。
 踧踖，謙讓貌也。
 飲酎，解見章紀。
 大鴻臚奏王歸國，小黃門受詔者。
 率，循也。越，違也。
 傅音敷。敷，布也。書曰：「克慎明德，敷聞在下。」
 俾，使也。屏，蔽也。左氏傳曰「昊天不吊，不憖遺老，俾屏余一人，殺殺余在疚」也。
 離，被也。言非憲王誰更被蒙此恩也。
 陵在今鄲州東峗山南。峗音魚委反。
 憂累既近，所喪必大。
 言其本志然也。
 遜，讓也。
 左傳*(曰)*晉大夫士蒍之辭也。吳太伯，周太王之長子，讓其弟季歷，因適吳、越採藥，大王沒而不反，事見史記也。
 亢父、樊並屬東平國。亢父故城在今兗州任城縣南。樊故城在今瑕丘縣西南也。
 杜預注左傳曰：「今丹水縣北有三戶亭。」故城在今鄧州內鄉縣西南也。
 長平故城在今陳州宛丘縣西北，西華故城在今溵水縣西北，新陽故城在今豫州真陽西南，扶樂故城在今陳州太康縣北也。
 淮南厲王長，高帝子，文帝時反，被遷於蜀而死也。
 公羊傳曰：「君親無將，將而必誅。」前書曰：「大逆無道，父母、妻子、同產無少長皆棄市。」
 愆，過也。反而不誅，先帝之過，故言為王受過也。
 隱害謂陰害於人也。
 方底囊，所以盛書也。前書曰：「綠綈方底。」
 太后，郭后也。職，常也。失其常位，別遷北宮。
 封之於魯。
 以便宜之事而有非者，當即行之，勿拘常制也。
 累息猶疊息也。
 喜事猶好事也。喜音許氣反。
 *(鴻)**[洪]*范五行傳曰：「太白，少陰之星，以己未為界，不得經天而行。太白經天而行為不臣。」今至午，是為經天也。
 天官書曰「心前星，太子之位」也。
 韓詩外傳曰：「昔者楚熊渠子夜行，見寢石，以為伏虎，彎弓而射之，沒金飲羽。下視，知其石也，因復射之，矢摧無跡。熊渠子見其誠心而金石為之開，而況人乎。」
 秋霜，肅殺於物。檻羊，受制於人。
 陛下即光武也。
 扶蘇，秦始皇之太子。將閭，庶子也。扶蘇以數諫始皇，使與蒙恬守北邊。始皇死於沙丘，少子胡亥詐立，賜扶蘇死。將閭昆弟三人囚於內宮。胡亥使謂將閭曰：「公子不臣，罪當死。」將閭乃仰天而大呼天者三，曰：「天乎！吾無罪。」昆弟三人皆流涕，伏劒自殺。事見史記。
 漢官儀：「騶騎，王家名官騎。」
 穀梁傳曰，公會齊侯於頰谷，齊人鼓噪，欲以執魯君。孔子歷階而上，命司馬止之。左氏傳「頰谷」作「夾谷」。
 娖音楚角反。稱娖猶齊整也。行音胡郎反。
 司馬相如子虛之文。
 安險屬中山郡。
 爾雅曰「女子之子為出」也。
 墓前開道，建石柱以為標，謂之神道。
 黃腸，柏木黃心。
 蓋縣故城在今沂州沂水縣西北。南武陽縣故城在今沂州費縣西，又華縣故城在費縣東北也。
 昌陽，今萊州縣也，故城在今聞登縣西南。盧鄉故城今昌陽縣西北。東牟故城在聞登縣西北也。
 壁帶，壁中之橫木也，以金銀為釭，飾其上。
 華縣、蓋縣、南武陽屬泰山郡，厚丘屬東海郡，贛榆屬琅邪郡。
 開陽，縣，屬東海郡，故城在今沂州臨沂縣北。
 陽都，縣，屬城陽國，故城在今沂州承縣南。承音常證反。
 尊音祖本反。禮記曰：「恭敬撙節。」鄭玄注云：「撙，趨也。」
 二王早終，名聞未著也。


Chinese text: This work was published before January 1, 1923, and is in the
public domain worldwide because the author died at least 100 years ago.
