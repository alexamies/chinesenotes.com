朱祐
朱祐字仲先，南陽宛人也。少孤，歸外家復陽劉氏，往來舂陵，世祖與伯升皆親愛之。伯升拜大司徒，以祐為護軍。及世祖為大司馬，討河北，復以祐為護軍，常見親幸，舍止於中。祐侍宴，從容曰：『長安政亂，公有日角之相，此天命也。』世祖曰：『召刺奸收護軍！』祐乃不敢復言。從征河北，常力戰陷陣，以為偏將軍，封安陽侯。世祖即位，拜為建義大將軍。建武二年，更封堵陽侯。冬，與諸將擊鄧奉於淯陽，祐軍敗，為奉所獲。明年，奉破，乃肉袒因祐降。帝復祐位而厚加慰賜。遣擊新野、隨，皆平之。

延岑自敗於穰，遂與秦豐將張成合，祐率征虜將軍祭遵與戰於東陽，大破之，臨陣斬成，延岑敗走歸豐。祐收得印綬九十七。進擊黃郵，降之，賜祐黃金三十斤。四年，率破奸將軍侯進、輔威將軍耿植代征南大將軍岑彭圍秦豐於黎丘，破其將張康於蔡陽，斬之。帝自至黎丘，使御史中丞李由持璽書招豐，豐出惡言，不肯降。車駕引還，敕祐方略，祐盡力攻之。明年夏，城中窮困，豐乃將其母、妻、子九人肉袒降。祐監車傳豐送洛陽，斬之。大司馬吳漢劾奏祐廢詔受降，違將帥之任，帝不加罪。祐還，與騎都尉臧宮會擊延岑餘黨陰、酂、築陽三縣賊，悉平之。

祐為人質直，尚儒學。將兵率眾，多受降，以克定城邑為本，不存首級之功。又禁制士卒不得虜掠百姓，軍人樂放縱，多以此怨之。九年，屯南行唐拒匈奴。十三年，增邑，定封鬲侯，食邑七千三百戶。

十五年，朝京師，上大將軍印綬，因留奉朝請。祐奏古者人臣受封，不加王爵，可改諸王為公。帝即施行。又奏宜令三公並去『大』名，以法經典。後遂從其議。

祐初學長安，帝往候之，祐不時相勞苦，而先升講舍。後車駕幸其第，帝因笑曰：『主人得無舍我講乎？』以有舊恩，數蒙賞賚。二十四年，卒。

子商嗣。商卒，子演嗣，永元十四年，坐以兄伯為外孫陰皇后巫蠱事，免為庶人。永初七年，鄧太后紹封演子沖為鬲侯。

景丹
景丹字孫卿，馮翊櫟陽人也。少學長安。王莽時舉四科，丹以言語為固德侯相，有幹事稱，遷朔調連率副貳。

更始立，遣使者徇上谷，丹與連率耿況降，復為上谷長史。王郎起，丹與況共謀拒之。況使丹與子弇及寇恂等將兵南歸世祖，世祖引見丹等，笑曰：『邯鄲將帥數言我發漁陽、上谷兵，吾卿應言然，何意二郡良為吾來！方與士大夫共此功名耳。』拜丹為偏將軍，號奉義侯。從擊王郎將宏等於南，郎兵迎戰，漢軍退卻，丹等縱突騎擊，大破之，追奔十餘里，死傷者從橫。丹還，世祖謂曰：『吾聞突騎天下精兵，今乃見其戰，樂可言邪？』遂從征河北。

世祖即位，以讖文用平狄將軍孫咸行大司馬，眾威不悅。詔舉可為大司馬者，群臣所推惟吳漢及丹。帝曰：『景將軍北州大將，是其人也。然吳將軍有建大策之勛，又誅苗幽州、謝尚書，其功大。舊制驃騎將軍官與大司馬相兼也。』乃以吳漢為大司馬，而拜丹為驃騎大將軍。

建武二年，定封丹櫟陽侯。帝謂丹曰：『今關東故王國，雖數縣，不過櫟陽萬戶邑。夫「富貴不歸故鄉，如衣繡夜行」，故以封卿耳。』丹頓首謝。秋，與吳漢、建威大將軍耿弇、建義大將軍朱祐、執金吾賈復、偏將軍馮異、強弩將軍陳俊、左曹王常、騎都尉臧宮等從擊破五校於羛陽，降其眾五萬人。會陜賊蘇況攻破弘農，生獲郡守。丹時病，帝以其舊將，欲令強起領郡事，乃夜召入，謂曰：『賊迫近京師，但得將軍威重，臥以鎮之足矣。』丹不敢辭，乃力疾拜命，將營到郡，十餘日薨。

子尚嗣，徙封余吾侯。尚卒，子苞嗣。苞卒，子臨嗣，無子，國絕。永初七年，鄧太后紹封苞弟遽為監亭侯。

王梁
王梁字君嚴，漁陽要陽人也。為郡吏，太守彭寵以梁守狐奴令，與蓋延、吳漢俱將兵南及世祖於廣阿，拜偏將軍。既拔邯鄲，賜爵關內侯。從平河北，拜野王令，與河內太守寇恂南拒洛陽，北守天井關，朱鮪等不敢出兵，世祖以來梁功。及即位，議選大司空，而《赤伏符》曰『王梁主衛作玄武』，帝以野王衛之所徙，玄武水神之名，司空水土之官也，於是擢拜梁為大司空，封武強侯。

建武二年，與大司馬吳漢等俱擊檀鄉，有詔軍事一屬大司馬，而梁輒發野王兵，帝以其不奉詔敕，令止在所縣，而梁復以便宜進軍。帝以梁前後違命，大怒，遣尚書宗廣持節軍中斬梁。廣不忍，乃檻車送京師。既至，赦之。月餘，以為中郎將，行執金吾事。北守箕關，擊赤眉別校，降之。三年春，轉擊五校，追至信都、趙國，破之，悉平諸屯聚。冬，遣使者持節拜梁前將軍。四年春，擊肥城、文陽，拔之。進與驃騎大將軍杜茂擊佼韁、蘇茂於楚、沛間，拔大梁、嚙桑，而捕虜將軍馬武、偏將軍王霸亦分道並進，歲餘悉平之。五年，從救桃城，破龐萌等，梁戰尤力，拜山陽太守，鎮撫新附，將兵如故。

數月征人，代歐陽歙為河南尹。梁穿渠引穀水註洛陽城下，東寫鞏川，及渠成而水不流。七年，有司劾奏之，梁慚懼，上書乞骸骨。乃下詔曰：『梁前將兵征伐，眾人稱賢，故擢典京師。建議開渠，為人興利，旅力既愆，迄無成功，百姓怨讟，談者讙嘩。雖蒙寬宥，猶執謙退，「君子成人之美」，其以梁為濟南太守。』十三年，增邑，定封阜成侯。十四年，卒官。

子禹嗣。禹卒，子堅石嗣。堅石追坐父禹及弟平與楚王英謀反，棄市，國除。

杜茂
杜茂字諸公，南陽冠軍人也。初歸光武於河北，為中堅將軍，常從征伐。世祖即位，拜大將軍，封樂鄉侯。北擊五校於真定，進降廣平。建武二年，更封苦陘侯。與中郎將王梁擊五校賊於魏郡、清河、東郡，悉平諸營保，降其持節大將三十餘人，三郡清靜，道路流通。明年，遣使持節拜茂為驃騎大將軍，擊沛郡，拔芒。時，西防復反，迎佼彊。五年春，茂率捕虜將軍馬武進攻西防，數月拔之，彊奔董憲。

東方既平，七年，詔茂引兵北屯田晉陽、廣武，以備胡寇。九年，與雁門太守郭涼擊盧芳將尹由於繁畤，芳將賈覽率胡騎萬餘救之，茂戰，軍敗，引入樓煩城。時，盧芳據高柳，與匈奴連兵，數寇邊民，帝患之。十二年，遣謁者段忠將眾郡弛刑配茂，鎮守北邊，因發邊卒築亭候，修烽火，又發委輸金帛繒絮供給軍士，並賜邊民，冠蓋相望。茂亦建屯田，驢東轉運。先是，雁門人賈丹、霍匡、解勝等為尹由所略，由以為將帥，與共守平城。丹等聞芳敗，遂共殺由詣郭涼；涼上狀，皆封為列侯，詔送委輸金帛賜茂、涼軍吏及平城降民。自是盧芳城邑稍稍來降，涼誅其豪右郇氏之屬，鎮撫贏弱，旬月間雁門且平，芳遂亡入匈奴。帝擢涼子為中郎，宿衛左右。

涼字公文，右北平人也。身長八尺，氣力壯猛，雖武將，然通經書，多智略，尤曉邊事，有名北方。初，幽州牧朱浮辟為兵曹掾，擊彭寵有功，封廣武侯。

十三年，增茂邑，更封脩侯。十五年，坐斷兵馬稟縑，使軍吏殺人，免官，削戶邑，定封參蘧鄉侯。十九年，卒。

子元嗣，永平十四年，坐與東平王等謀反，減死一等，國除。永初七年，鄧太后紹封茂孫奉為安樂亭侯。

馬成
馬成字君遷，南陽棘陽人也。少為縣吏。世祖徇潁川，以成為安集掾，調守郟令。及世祖討河北，成即棄官步負，追及於蒲陽，以成為期門，從征伐。世祖即位，再遷護軍都尉。

建武四年，拜揚武將軍，督誅虜將軍劉隆、振威將軍宋登、射聲校尉王賞，發會稽、丹陽、九江、六安四郡兵擊李憲，時帝幸壽春，設壇場，祖禮遣之。進圍憲於舒，令諸軍各深溝高壘。憲數挑戰，成堅壁不出，守之歲餘。至六年春，城中食盡，乃攻之，遂屠舒，斬李憲，追及其黨與，盡平江淮地。

七年夏，封平舒侯。八年，從征破隗囂，以成為天水太守，將軍如故。冬，征還京師。九年，代來歙守中郎將，率武威將軍劉尚等破河池，遂平武都。明年，大司空李通罷，以成行大司空事，居府如真，數月復拜揚武將軍。

十四年，屯常山、中山以備北邊，並領建義大將軍朱祐營。又代驃騎大將軍杜茂繕治障塞，自西河至渭橋，河上至安邑，太原至井陘，中山至鄴，皆築保壁，起烽燧，十里一候。在事五六年，帝以成勤勞，征還京師。邊人多上書求請者，復遣成還屯。及南單于保塞，北方無事，拜為中山太守，上將軍印綬，領屯兵如故。

二十四年，南擊武谿蠻賊，無功，上太守印綬。二十七年，定封全椒侯。就國。三十二年卒。

子衛嗣。衛卒，子香嗣，徙封棘陵侯。香卒，子豐嗣。豐卒，子玄嗣。玄卒，子邑嗣。邑卒，子醜嗣，桓帝時以罪失國。延熹二年，帝復封成玄孫昌為益陽亭侯。

劉隆
劉隆字元伯，南陽安眾侯宗室也。王莽居攝中，隆父禮與安眾侯崇起兵誅莽，事泄，隆以年未七歲，故得免。及壯，學於長安，更始拜為騎都尉。謁歸，迎妻、子置洛陽。聞世祖在河內，即追及於射犬，以為騎都尉，與馮異共拒朱鮪、李軼等，軼遂殺隆妻、子。建武二年，封亢父侯。四年，拜誅虜將軍，討李憲。憲平，遣隆屯田武當。

十一年，守南郡太守，歲餘，上將軍印綬。十三年，增邑，更封竟陵侯。是時，天下墾田多不以實，又戶口年紀互有增減。十五年，詔下州郡檢核其事，而刺史、太守多不平均，或優饒豪右，侵刻羸弱，百姓嗟怨，遮道號呼。時，諸郡各遣使奏事，帝見陳留吏牘上有書，視之，云：『潁川、弘農可問，河南、南陽不可問。』帝詰吏由趣，吏不肯服，抵言於長壽街上得之。帝怒。時，顯宗為東海公，年十二，在幄後言曰：『吏受郡敕，當欲以墾田相方耳。』帝曰：『即如此，何故言河南、南陽不可問？』對曰：『河南帝城，多近臣，南陽帝鄉，多近親，田宅逾制，不可為準。』帝令虎賁將詰問吏，吏乃實首服，如顯宗對。於是遣謁者考實，具知奸狀。明年，隆坐征下獄，其疇輩十餘人皆死。帝以隆功臣，物免為庶人。

明年，復封為扶樂鄉侯，以中郎將副伏波將軍馬援擊交阯蠻夷徵側等，隆別於禁谿口破之，獲其帥徵貳，斬首千餘級，降者二萬餘人。還，更封大國，為長平侯。及大司馬吳漢薨，隆為驃騎將軍，行大司馬事。

隆奉法自守，視事八歲，上將軍印綬，罷，賜養牛，上樽酒十斛，以列侯奉朝請。三十年，定封慎侯。中元二年，卒，謚曰靖侯。子安嗣。

傅俊
傅俊字子衛，潁川襄城人也。世祖徇襄城，俊以縣亭長迎軍，拜為校尉，襄城收其母弟宗族，皆滅之。從破王尋等，以為偏將軍。別擊京、密，破之，遣歸潁川，收葬家屬。

及世祖討河北，俊與賓客十餘人北追，及於邯鄲，上謁，世祖使將潁川兵，常從征伐。世祖即位，以俊為侍中。建武二年，封昆陽侯。三年，拜俊積弩將軍，與征南大將軍岑彭擊破秦豐，因將兵徇江東，揚州悉定。七年，卒，謚曰威侯。

子昌嗣，徙封蕪湖侯。建初中，遭母憂，因上書，以國貧不願之封，乞錢五十萬，為關內侯。肅宗怒，貶為關內侯，竟不賜錢。永初七年，鄧太后復封昌子鐵為高置亭侯。

堅鐔
堅鐔字子伋，潁川襄城人也。為郡縣吏。世祖討河北，或薦鐔者，因得召見。以其吏能，署主簿。又拜偏將軍，從平河北，別擊破大槍於盧奴。世祖即位，拜鐔揚化將軍，封㶏強侯。

與諸將攻洛陽，而朱鮪別將守東城者為反間，私約鐔晨開上東門。鐔與建義大將軍朱祐乘朝而入，與鮪大戰武庫下，殺傷甚眾，至旦食乃罷，朱鮪由是遂降。又別擊內黃，平之。建武二年，與右將軍萬脩徇南陽諸縣，而堵鄉人董訢反宛城，獲南陽太守劉驎。鐔乃引軍赴宛，選敢死士夜自登城，斬關而入，訢遂棄城走還堵鄉。鄧奉復反新野，攻破吳漢。時，萬脩病卒，鐔獨孤絕，南拒鄧奉，北當董訢，一年間道路隔塞，糧饋不至，鐔食蔬菜，與士卒共勞苦。每急，輒先當矢石，身被三創，以此能全其眾。及帝征南陽，擊破訢、奉，以鐔為左曹，常從征伐。六年，定封合肥候。二十六年，卒。

子鴻嗣。鴻卒，子浮嗣。浮卒，子雅嗣。

馬武
馬武字子張，南陽湖陽人也。少時避仇，客居江夏。王莽末，竟陵、西陽三老起兵於郡界，武往從之，後入綠林中，遂與漢軍合。更始立，以武為侍郎，與世祖破王尋等。拜為振威將軍，與尚書令謝躬共攻王郎。

及世祖拔邯鄲，請躬及武等置酒高會，因欲以圖躬，不克。既罷，獨與武登叢臺，從容謂武曰：『吾得漁陽、上谷突騎，欲令將軍將之，何如？』武曰：『駑怯無方略。』世祖曰：『將軍久將，習兵，豈與我掾史同哉！』武由是歸心。

及謝躬誅死，武馳至射犬降，世祖見之甚悅，引置左右，每勞饗諸將，武輒起斟酌於前，世祖以為歡。復使將其部曲至鄴，武叩頭辭以不願，世祖愈美其意，因從擊群賊。世祖擊尤來、五幡等，敗於慎水，武獨殿，還陷陣，故賊不得迫及。進至安次、小廣陽，武常為軍鋒，力戰無前，諸將皆引而隨之，故遂破賊，窮追至平谷，浚靡而還。

世祖即位，以武為侍中、騎都尉，封山都侯。建武四年，與虎牙將軍蓋延等討劉永，武別擊濟陰，下成武、楚丘，拜捕虜將軍。明年，龐萌反，攻桃城，武先與戰，破之；會車駕至，萌遂敗走。六年夏，與建威大將軍耿弇西擊隗囂，漢軍不利，引下隴，囂追急，武選精騎還為後拒，身披甲持戟奔擊，殺數千人，囂兵乃退，諸軍得還長安。

十三年，增邑，更封脩侯。將兵北屯下曲陽，備匈奴。坐殺軍吏，受詔將妻子就國。武徑詣洛陽，上將軍印綬，削戶五百，定封為楊虛侯，因留奉朝請。

帝後與功臣諸侯宴語，從容言曰：『諸卿不遭際會，自度爵祿何所至乎？』高密侯鄧禹先對曰：『臣少嘗學問，可郡文學博士。』帝曰：『何言之謙乎』卿鄧氏子，誌行修整，何為不掾功曹？』餘各以次對，至武，曰：『臣以武勇，可守尉督盜賊。』帝笑曰：『且勿為盜賊，自致亭長，斯可矣。』武為人嗜酒，闊達敢言，時醉在御前面折同列，言其短長，無所避忌，帝故縱之，以為笑樂。帝雖制禦功臣，而每能回容，宥其小失。遠方貢珍甘，必先遍賜列侯，而太官無餘。有功，輒增邑賞，不任以吏職，故皆保其福祿，終無誅譴者。

二十五年，武以中郎將將兵擊武陵蠻夷，還，上印綬，顯宗初，西羌寇隴右，覆軍殺將，朝廷患之，復拜武捕虜將軍，以中郎將王豐副，與監軍使者竇固、右輔都尉陳訁斤，將烏桓、黎陽營、三輔募士、涼州諸郡羌胡兵及弛刑，合四萬人擊之。到金城浩，與羌戰，斬首六百級。又戰於洛都谷，為羌所敗，死者千餘人。羌乃率眾引出塞，武復追擊到東、西邯，大破之，斬首四千六百級，獲生口千六百人，餘皆降散。武振旅還京師，增邑七百戶，並前千八百戶。永平四年，卒。

子檀嗣，坐兄伯濟與楚王英黨顏忠謀反，國除。永初七年，鄧太后紹封武孫震為漻亭侯。震卒，子側嗣。

論曰：中興二十八將，前世以為上應二十八宿，未之詳也。然咸能感會風雲，奮其智勇，稱為佐命，亦各誌能之士也。議者多非光武不以功臣任職，至使英姿茂績，委而勿用。然原夫深圖遠算，固將有以焉爾。若乃王道既衰，降及霸德，猶能授受惟庸，勛賢皆序，如管、隰之叠升桓世，先、趙之同列文朝，可謂兼通矣。降自秦、漢，世資戰力，至於翼扶王運，皆武人屈起。亦有鬻繒屠狗輕猾之徒，或崇以連城之賞，或任以阿衡之地，故執疑則隙生，力侔則亂起。蕭、樊且猶縲紲，信、越終見菹戮，不其然乎！自茲以降，迄於孝武，宰輔五世，莫非公侯。遂使縉紳道塞，賢能蔽壅，朝有世及之私，下多抱關之怨。其懷道無聞，委身草莽者，亦何可勝言。故光武鑒前事之違，存矯枉之志，雖寇、鄧之高勛，耿、賈之鴻烈，分土不過大縣數四，所加特進、朝請而已。觀其治平臨政，課職責咎，將所謂『導之以政，齊之以刑』者乎！若格之功臣，其傷已甚。何者？直繩則虧喪恩舊，橈情則違廢禁典，選德則功不必厚，舉勞則人或未賢，參任則群心難塞，並列則其敝未遠。不得不校其勝否，即以事相權。故高秩厚禮，允答元功，峻文深憲，責成吏職。建武之世，侯者百餘，若夫數公者，則與參國議，分均休咎，其餘並優以寬科，完其封祿，莫不終以功名延慶於後。昔留侯以為高祖悉用蕭、曹故人，而郭伋亦譏南陽多顯，鄭興又戒功臣專任。夫崇恩偏授，易啟私溺之失，至公均被，必廣招賢之路，意者不其然乎！

永平中，顯宗追感前世功臣，乃圖畫二十八將於南宮雲臺，其外又有王常、李通、竇融、卓茂，合三十二人。故依其本弟系之篇末，以誌功臣之次云爾。

太傅高密侯鄧禹、中山太守全椒侯馬成、大司馬廣平侯吳漢、河南尹阜成侯王梁、左將軍膠東侯賈復、瑯邪太守祝阿侯陳俊、建威大將軍好畤侯耿弇、驃騎大將軍參蘧侯杜茂、

執金吾雍奴侯寇恂、積弩將軍昆陽侯傅俊、征南大將軍舞陽侯岑彭、左曹合肥侯堅鐔、征西大將軍陽夏侯馮異、上谷太守淮陵侯王霸、建義大將軍鬲侯朱祐、信都太守阿陵侯任光、

征虜將軍潁陽侯祭遵、豫章太守中水侯李忠、驃騎大將軍櫟陽侯景丹、右將軍槐里侯萬脩、虎牙大將軍安平侯蓋延、太常靈壽侯邳彤、衛尉安成侯銚期、驍騎將軍昌成侯劉植、

東郡太守東光侯耿純、橫野大將軍山桑侯王常、城門校尉朗陵侯臧宮、大司空固始侯李通、捕虜將軍楊虛侯馬武、大司空安豐侯竇融、驃騎將軍慎侯劉隆、太傅宣德侯卓茂。

贊曰：帝績思乂，庸功是存。有來羣后，捷我戎軒。婉孌龍姿，儷景同翻。


Chinese text: This work was published before January 1, 1923, and is in the
public domain worldwide because the author died at least 100 years ago.
