六年春正月丙辰，改舂陵郷為章陵縣。世世復傜役，比豐、沛，無有所豫。〈高祖豐沛邑人，故代代復，今比之也。復音福。〉

辛酉，詔曰：「往歲水旱蝗蟲為灾，穀價騰躍，〈言踴貴也。〉人用困乏。朕惟百姓無以自贍，惻然愍之。其命郡國有穀者，給稟〈說文：「稟，賜穀也。」音筆錦反。〉高年、鰥、寡、孤、獨及篤［］、無家屬貧不能自存者，如律。〈大戴禮曰：「六十無妻曰鰥，五十無夫曰寡。」禮記曰：「幼而無父曰孤，老而無子曰獨。」爾雅曰：「篤，困也。」蒼頡篇曰：「［］，病也。」漢律今亡。〉二千石勉加循撫，無令失職。」〈職猶常也。〉

揚武將軍馬成等拔舒，獲李憲。

二月，大司馬吳漢拔朐，獲董憲、龐萌，山東悉平。諸將還京師，置酒賞賜。

三月，公孫述遣將任滿寇南郡。〈今荊州也。〉

夏四月丙子，幸長安，始謁高廟，遂有事十一陵。〈有事謂祭也。左傳曰：「有事於太廟。」高祖長陵，惠帝安陵，文帝霸陵，景帝陽陵，武帝茂陵，昭帝平陵，宣帝杜陵，元帝渭陵，成帝延陵，哀帝義陵，平帝康陵。〉

遣虎牙大將軍蓋延等七將軍從隴道伐公孫述。

五月己未，至自長安。

隗嚻反，蓋延等因與嚻戰於隴阺，諸將敗績。

辛丑，詔曰：「惟天水、隴西、安定、北地〈並郡名。天水今秦州，安定今涇州，北地今寧州，隴西今渭州。〉吏人為隗嚻所詿誤者，〈說文曰：「詿亦誤也。」音古賣反。〉又三輔遭難赤眉，有犯法不道者，〈前書音義曰：「律：殺不辜一家三人為不道。」〉自殊死以下，皆赦除之。」

六月辛卯，詔曰：「夫張官置吏，所以為人也。〈管子曰：「張官置吏，所以奉主之法。」〉今百姓遭難，戶口耗少，而縣官吏職所置尚繁，其令司隷、州牧〈漢官儀曰：「司隷校尉部河南、河內、右扶風、左馮翊、京兆、河東、弘農七郡於河南洛陽，故謂東京為『司隷』。」〉各實所部，省減吏員。縣國不足置長吏可并合者，〈并音必政反。〉上大司徒、大司空二府。」於是條奏并省四百餘縣，吏職減損，十置其一。

代郡太守劉興擊盧芳將賈覽於高柳，戰歿。〈高柳，縣，屬代郡，故城在今雲州定襄縣。〉

初，樂浪人王調據郡不服。〈樂浪，郡，故朝鮮國也，在遼東。〉秋，遣樂浪太守王遵擊之，郡吏殺調降。

遣前將軍李通率二將軍，與公孫述將戰於西城，破之。〈西城，縣，屬漢中，今金州縣也。〉

夏，蝗。

秋九月庚子，赦樂浪謀反大逆殊死已下。

丙寅晦，日有食之。

冬十月丁丑，詔曰：「吾德薄不明，寇賊為害，彊弱相陵，元元失所。詩云：『日月告凶，不用其行。』〈詩小雅鄭玄注云：「告凶，告天下凶亡之徵也。行，道度也。不用之者，謂相干犯。」〉永念厥咎，內疚於心。〈疚，病也。詩曰：「憂心孔疚。」〉其勑公卿舉賢良、方正各一人；〈武帝建元元年，始詔舉賢良方正、直言極諫之士也。〉百僚並上封事，無有隱諱；〈宣帝始令羣臣得奏封事，以知下情。〉有司修職，務遵法度。」

十一月丁卯，詔王莽時吏人沒入為奴婢不應舊法者，皆免為庶人。

十二月壬辰，大司空宋弘免。

癸巳，詔曰：「頃者師旅未解，用度不足，故行十一之稅。〈謂十分而稅其一也。孟子曰：「夏五十而貢，殷七十而助，周百畒而徹，其實皆什一也。」〉今軍士屯田，糧儲差積。〈武帝初通西域，始置校尉屯田。〉其令郡國收見田租三十稅一，如舊制。」〈景帝二年，令人田租三十而稅一，今依景帝，故云「舊制」。〉

隗嚻遣將行巡寇扶風，〈行，姓；巡，名。漢有行祐，為趙相，見風俗通。〉征西大將軍馮異拒破之。

是歲，初罷郡國都尉官。始遣列侯就國。匈奴遣使來獻，使中郎將報命。〈漢官儀曰：「使匈奴中郎將，擁節，秩比二千石。」匈奴傳云：「令中郎將韓統報命，賂遺金幣。」〉

七年春正月丙申，詔中都官、三輔、郡、國出繫囚，非犯殊死，皆一切勿案其罪。見徒免為庶民。耐罪亡命，吏以文除之。〈耐，輕刑之名。前書音義曰：「一歲刑為罰作，二歲刑已上為耐。」耐音乃代反。亡命謂犯耐罪而背名逃者。令吏為文簿，記其姓名而除其罪，恐遂逃不歸，因失名籍。〉

又詔曰：「世以厚葬為德，薄終為鄙，至于富者奢僭，貧者單財，〈單，盡也。〉法令不能禁，禮義不能止，倉卒乃知其咎。〈倉卒謂喪亂也。諸厚葬者皆被發掘，故乃知其咎。咎，惡也。〉其布告天下，令知忠臣、孝子、慈兄、悌弟薄葬送終之義。」

二月辛巳，罷護漕都尉官。

三月丁酉，詔曰：「今國有衆軍，並多精勇，冝且罷輕車、騎士、材官、樓船士及軍假吏，〈漢官儀曰：「高祖命天下郡國選能引關蹶張，材力武猛者，以為輕車、騎士、材官、樓船，常以立秋後講肄課試，各有員數。平地用車騎，山阻用材官，水泉用樓船。」軍假吏謂軍中權置吏也。今悉罷之。〉令還復民伍。」

公孫述立隗嚻為朔寧王。

癸亥晦，日有食之，避正殿，寑兵，不聽事五日。詔曰：「吾德薄致災，讁見日月，〈讁，責也。音直革反。左傳曰：「人君為政不用善，自取讁於日月之災也。」〉戰慄恐懼，夫何言哉！今方念愆，庶消厥咎。其令有司各修職任，奉遵法度，惠茲元元。百僚各上封事，無有所諱。其上書者，不得言聖。」

夏四月壬午，詔曰：「比陰陽錯謬，日月薄食。百姓有過，在予一人，大赦天下。公、卿、司隷、州牧舉賢良、方正各一人，遣詣公車，朕將覽試焉。」〈公車，門名。公車所在，因以名焉。漢官儀曰：「公車掌殿司馬門，天下上事及徵召皆緫領之。」〉

五月戊戌，前將軍李通為大司空。

甲寅，詔吏人遭饑亂及為青、徐賊所略為奴婢下妻，欲去留者，恣聽之。〈杜預注左傳云：「不以道取為略。」〉敢拘制不還，以賣人法從事。〈言從賣人之事以結其罪。〉

是夏，連雨水。

漢忠將軍王常為橫野大將軍。

八月丁亥，封前河閒王邵為河閒王。

隗嚻寇安定，征西大將軍馮異、征虜將軍祭遵擊却之。

冬，盧芳所置朔方太守田颯、〈音立。〉雲中太守喬扈各舉郡降。

是歲，省長水、射聲二校尉官。〈前書音義曰：「長水，地名，胡騎所屯。射聲謂工射者也，夜中聞聲則射之，因以為名。」二校尉皆武帝置，今省之。〉

八年春正月，中郎將來歙襲略陽，〈縣名，屬天水郡，故城在今秦州隴城縣西北。〉殺隗嚻守將而據其城。

夏四月，司隷校尉傅抗下獄死。

隗嚻攻來歙，不能下。閏月，帝自征嚻，河西太守竇融率五郡太守與車駕會高平。〈五郡謂隴西、金城、天水、酒泉、張掖。高平，縣名，屬安定，後改為平高今原州縣。〉隴右潰，隗嚻奔西城，遣大司馬吳漢、征南大將軍岑彭圍之；進幸上邽，〈上邽，縣名，屬隴西郡，故邽戎邑，今秦州縣。〉不降，命虎牙大將軍蓋延、建威大將軍耿弇攻之。

潁川盜賊寇沒屬縣，河東守守兵亦叛，京師騷動。

秋，大水。

八月，帝自上邽晨夜東馳。九月乙卯，車駕還宮。

庚申，帝自征潁川盜賊，皆降。

安丘侯張步叛歸琅邪，〈安丘，縣，屬北海郡，今密州縣，有渠丘亭。〉琅邪太守陳俊討獲之。

戊寅，至自潁川。

冬十月丙午，幸懷。十一月乙丑，至自懷。

公孫述遣兵救隗嚻，吳漢、蓋延等還軍長安。天水、隴西復反歸嚻。

十二月，高句麗王遣使奉貢。

是歲大水。〈左傳曰：「平原出水為大水。」〉

九年春正月，隗嚻病死，其將王元、周宗復立嚻子純為王。

徙鴈門吏人於太原。

三月辛亥，初置青巾左校尉官。

公孫述遣將田戎、任滿據荊門。〈水經注曰：「江水東歷荊門、虎牙之閒。荊門山在南，上合下開，其狀似門，虎牙山在北，石壁色紅，閒有白文類牙，故以名也。此二山，楚之西塞也。」在今硤州夷陵縣東南。〉

夏六月丙戌，幸緱氏，登轘轅。〈緱氏縣有緱氏山，轘轅山有轘轅阪，並在洛陽之東南。〉

遣大司馬吳漢率四將軍擊盧芳將賈覽於高柳，戰不利。

秋八月，遣中郎將來歙監征西大將軍馮異等五將軍討隗純於天水。

驃騎大將軍杜茂與賈覽戰於繁畤，〈縣名，屬鴈門郡，今代州縣。〉茂軍敗績。

是歲，省關都尉，〈前書曰秦官也，武帝置。〉復置護羌校尉官。〈漢官儀曰：「武帝置，秩比二千石，持節，以護西羌。王莽亂，遂罷。」時班彪議，冝復其官，以理冤結。帝從之，以牛邯為護羌校尉，都於隴西令居縣。〉

十年春正月，大司馬吳漢率捕虜將軍王霸等五將軍擊賈覽於高柳，匈奴遣騎救覽，諸將與戰，郤之。

修理長安高廟。

夏，征西大將軍馮異破公孫述將趙匡於天水，斬之。

征西大將軍馮異薨。

秋八月己亥，幸長安，祠高廟，遂有事十一陵。

戊戌，進幸汧。〈縣名，屬右扶風，故城在今隴州汧源縣。〉隗嚻將高峻降。

冬十月，中郎將來歙等大破隗純於落門，〈前書曰天水兾縣有落門聚，在今渭州隴西縣東南；有落門山，落門水出焉。〉其將王元奔蜀，純與周宗降，隴右平。

先零羌寇金城、隴西，〈金城，郡，故城在今蘭州廣武縣之西南。〉來歙率諸將擊羌於五谿，大破之。〈續漢志曰隴西襄武縣有五谿聚。〉

庚寅，車駕還宮。

是歲，省定襄郡，〈定襄故城在今勝州界。〉徙其民於西河。〈郡名，今石州離石縣。〉泗水王歙薨。淄川王終薨。

十一年春二月己卯，詔曰：「天地之性人為貴。其殺奴婢，不得減罪。」

己酉，幸南陽；還，幸章陵，祠園陵。

城陽王祉薨。

庚午，車駕還宮。

閏月，征南大將軍岑彭率三將軍與公孫述將田戎、任滿戰於荊門，大破之，獲任滿。威虜將軍馮駿圍田戎於江州，〈縣名，屬巴郡，今渝州巴縣。〉岑彭遂率舟師伐公孫述，平巴郡。

夏四月丁卯，省大司徒司直官。〈漢官儀曰：「武帝置丞相司直，元壽二年改丞相為大司徒，司直仍舊。」今省。〉

先零羌寇臨洮。〈縣名，屬隴西郡，故城在今岷州。〉

六月，中郎將來歙率揚武將軍馬成破公孫述將王元、環安於下辯。〈縣名，屬武都郡，今成州同谷縣，舊名武衞城。〉安遣間人刺殺中郎將來歙。〈間，諜也，謂伺候閒隙也。〉帝自將征公孫述。秋七月，次長安。〈左傳例曰：「凡師出一宿為舍，再宿為信，過信為次。」〉八月，岑彭破公孫述將侯丹於黃石。〈即黃石灘也。水經注曰：「江水自涪陵東出百里而屆于黃石。」在今涪州涪陵縣。〉輔威將軍臧宮與公孫述將延岑戰於沈水，大破之。〈水經注曰：「沈水出廣漢縣，下入涪水。」本或作「沉水」及「沅水」者，並非。〉王元降。至自長安。

癸亥，詔曰：「敢灸灼奴婢，論如律，免所灸灼者為庶民。」

冬十月壬午，詔除奴婢射傷人弃市律。

公孫述遣間人刺殺征南大將軍岑彭。

馬成平武都，因隴西太守馬援擊破先零羗，徙致天水、隴西、扶風。

十二月，大司馬吳漢率舟師伐公孫述。

是歲，省朔方牧，并并州。〈朔方，郡，在今夏州朔方縣北，上并音必政反。〉初斷州牧自還奏事。〈前書音義曰「刺史每歲盡則入奏事京師」，今斷之。哀帝改刺史曰州牧。〉

十二年春正月，大司馬吳漢與公孫述將史興戰於武陽，斬之。〈武陽，縣，屬犍為郡，故城在今眉州隆山縣東也。〉

三月癸酉，詔隴、蜀民被略為奴婢自訟者，及獄官未報，一切免為庶民。

夏，甘露降南行唐。〈縣名，屬常山郡，今恒州縣。〉六月，黃龍見東阿。〈今濟州縣。〉

秋七月，威虜將軍馮駿拔江州，獲田戎。九月，吳漢大破公孫述將謝豐于廣都，斬之。〈廣都，今益州。〉輔威將軍臧宮拔涪城，斬公孫恢。〈涪城，今綿州縣也。恢，述之弟。〉

大司空李通罷。

冬十一月戊寅，吳漢、臧宮與公孫述戰於成都，大破之。述被創，夜死。辛巳，吳漢屠成都，夷述宗族及延岑等。〈廣雅曰：「夷猶滅也。」〉

十二月辛卯，揚武將軍馬成行大司空事。

是歲，九真徼外蠻夷張遊率種人內屬，〈九真，今愛州縣。〉封為歸漢里君。省金城郡屬隴西。參狼羌寇武都，〈武都，今武州也。參音所今反。〉隴西太守馬援討降之。詔邊吏力不足戰則守，追虜料敵不拘以逗留法。〈說文曰：「逗，留止也。」前書音義曰：「逗是曲行避敵也」。漢法，軍行逗留畏愞者斬。追虜或近或遠，量敵進退，不拘以軍法，直取勝敵為務也。逗，古住字。〉橫野大將軍王常薨。遣驃騎大將軍杜茂將衆郡施刑屯北邊，〈施，讀曰弛。弛，解也。前書音義曰：「謂有赦令去其鉗釱赭衣，謂之弛刑。」〉築亭候，〈亭候，伺候望敵之所。前書曰，秦法十里一亭，亭有長，漢因之不改。〉修烽燧。〈前書音義曰：「邊方備警急，作高土臺，臺上作桔皐，桔皐頭有兜零，以薪草置其中，常低之，有寇即燃火舉之，以相告，曰烽。又多積薪，寇至即燔之，望其煙，曰燧。晝則燔燧，夜乃舉烽。」廣雅曰：「兜零，籠也。」〉

十三年春正月庚申，大司徒侯霸薨。

戊子，詔曰：「往年已勑郡國，異味不得有所獻御，今猶未止，非徒有豫養導擇之勞，〈豫養謂未至獻時豫前養之。導亦擇也。〉至乃煩擾道上，疲費過所。其令太官勿復受。〈續漢志曰：「太官令一人，秩六百石，掌御膳飲食。」〉明勑下以遠方口實所以薦宗廟，自如舊制。」〈漢官儀曰：「口實，膳羞之事也。」〉

二月，遣捕虜將軍馬武屯虖沱河以備匈奴。盧芳自五原亡入匈奴。

丙辰，詔曰：「長沙王興、真定王得、河閒王邵、中山王茂，皆襲爵為王，不應經義。〈以其服屬旣疏，不當襲爵為王。〉其以興為臨湘侯，〈臨湘，縣，今潭州長沙縣。〉得為真定侯，邵為樂成侯，〈樂成，縣，故城在今瀛州樂府縣西北。〉茂為單父侯。」〈今宋州縣。音善甫。〉其宗室及絕國封侯者凡一百三十七人。丁巳，降趙王良為趙公，太原王章為齊公，魯王興為魯公。庚午，以殷紹嘉公孔安為宋公，周承休公姬常為衞公。省并西京十三國：廣平屬鉅鹿，真定屬常山，河閒屬信都，城陽屬琅邪，泗水屬廣陵，淄川屬高密，膠東屬北海，六安屬廬江，廣陽屬上谷。〈據此惟有九國，云「十三」，誤也。〉

三月辛未，沛郡太守韓歆為大司徒。丙子，行大司空馬成罷。

夏四月，大司馬吳漢自蜀還京師，於是大饗將士，班勞策勳。〈班，布也。謂徧布勞來之。其有功者，以策書紀其勳也。勞音力到反。〉功臣增邑更封，凡三百六十五人。其外戚恩澤封者四十五人。罷左右將軍官。〈前書曰左右將軍，周官也，秦、漢因之。至此罷。〉建威大將軍耿弇罷。

益州傳送公孫述瞽師、郊廟樂器、葆車、輿輦，於是法物始備。〈瞽，無目之人也。為樂師，取其無所見，於音聲審也。郊廟之器，樽彝之屬也。樂器，鍾磬之屬。葆車謂上建羽葆也。合聚五釆羽名為葆。輿者，車之緫名也。輦者，駕人以行。法物謂大駕鹵簿儀式也。時草創未暇，今得之始備。〉時兵革旣息，天下少事，文書調役，〈調謂發也。〉務從簡寡，至乃十存一焉。

甲寅，兾州牧竇融為大司空。

五月，匈奴寇河東。

秋七月，廣漢徼外白馬羌豪率種人內屬。〈廣漢，今益州雒縣也。徼猶塞也，音吉弔反。羌有百五十四種，在廣漢西北者為白馬羌。〉

九月，日南徼外蠻夷獻白雉、白兔。〈日南，郡，屬交州。〉

冬十二月甲寅，詔益州民自八年以來被略為奴婢者，〈謂公孫述時也。〉皆一切免為庶民；或依託為人下妻，欲去者，恣聽之；敢拘留者，比青、徐二州以略人法從事。

復置金城郡。〈前年省并隴西。〉

十四年春正月，起南宮前殿。

匈奴遣使奉獻，使中郎將報命。〈中郎將劉襄也。〉

夏四月辛巳，封孔子後志為襃成侯。〈平帝封孔均為褎成侯。志，均子也。古今志曰志時為密令。〉

越巂人任貴自稱太守，遣使奉計。〈越巂，郡，武帝置，本邛都也。巂，水名，因越巂水而置郡，故以名焉。計謂人庶名籍，若今計帳。〉

秋九月，平城人賈丹殺盧芳將尹由來降。〈平城屬鴈門郡，今雲州定襄縣也。〉

是歲，會稽大疫。〈會稽，今越州縣。〉莎車國、鄯善國遣使奉獻。〈莎車、鄯善，並西域國名。鄯音市戰反。〉

十二月癸卯，詔益、涼二州奴婢，自八年以來自訟在所官，一切免為庶民，賣者無還直。

十五年春正月辛丑，大司徒韓歆免，自殺。〈事見侯霸傳。〉

丁未，有星孛於昴。

汝南太守歐陽歙為大司徒。建義大將軍朱祐罷。

丁未，有星孛於營室。

二月，徙鴈門、代郡、上谷三郡民，置常關、居庸關以東。〈前書曰代郡有常山關，上谷郡居庸縣有關。時胡寇數犯邊，故徙之。〉

初，巴蜀旣平，大司馬吳漢上書請封皇子，不許，重奏連歲。三月，乃詔羣臣議。大司空融、固始侯通、膠東侯復、高密侯禹、太常登等奏議曰：「古者封建諸侯，以藩屏京師。〈藩，蘺也。屏，蔽也。詩大雅曰：「介人維藩，大邦維屏。」毛萇注曰：「當用公卿諸侯為藩屏也。」公羊傳曰：「京者何？大也。師者何？衆也。天子之居，必有衆大之辭言之。」〉周封八百，〈史記曰「唐、虞協和萬國，逮于夏、商，或數千，蓋周封八百」也。〉同姓諸姬並為建國，〈左傳曰：「虞、虢、焦、滑、霍、楊、韓、魏，皆姬姓也。」〉夾輔王室，尊事天子，享國永長，為後世法。故詩云：『大啟爾宇，為周室輔。』〈詩魯頌也。宇，居也。周成王封周公子伯禽於魯。言大開爾居，以為我周家之輔。〉高祖聖德，光有天下，亦務親親，封立兄弟諸子，不違舊章。陛下德橫天地，興復宗統，襃德賞勳，親睦九族，〈孔安國注尚書云：「九族謂上至高祖，下至玄孫。」〉功臣宗室，咸蒙封爵，多受廣地，或連屬縣。今皇子賴天，能勝衣趨拜，陛下恭謙克讓，抑而未議，羣臣百姓，莫不失望。冝因盛夏吉時，定號位，以廣藩輔，〈禮記月令：「天子孟夏迎夏於南郊，還，乃封諸侯，行爵出祿。」〉明親親，尊宗廟，重社稷，應古合舊，厭塞衆心。臣請大司空上輿地圖，〈廣雅曰：「輿，載也。」言載在地者，皆圖畫之。司空掌土地，故命上之。〉太常擇吉日，具禮儀。」制曰：「可。」

夏四月戊申，以太牢告祠宗廟。丁巳，使大司空融告廟，封皇子輔為右翊公，英為楚公，陽為東海公，康為濟南公，蒼為東平公，延為淮陽公，荊為山陽公，衡為臨淮公，焉為左翊公，京為琅邪公。癸丑，追謚兄伯升為齊武公，兄仲為魯哀公。

六月庚午，復置屯騎、長水、射聲三校尉官；〈七年罷。〉改青巾左校尉為越騎校尉。

詔下州郡檢覈墾田頃［］〈墾，闢也。〉及戶口年紀，又考實二千石長吏阿枉不平者。

冬十一月甲戌，大司徒歐陽歙下獄死。十二月庚午，關內侯戴涉為大司徒。

盧芳自匈奴入居高柳。

是歲，驃騎大將軍杜茂免。虎牙大將軍蓋延薨。

十六年春二月，交阯女子徵側反，略有城邑。

三月辛丑晦，日有蝕之。

秋九月，河南尹張伋及諸郡守十餘人，坐度田不實，皆下獄死。〈東觀記曰：「刺史太守多為詐巧，不務實核，苟以度田為名，聚人田中，並度廬屋里落，聚人遮道啼呼。」〉

郡國大姓及兵長、羣盜處處並起，攻劫在所，害殺長吏。郡縣追討，到則解散，去復屯結。青、徐、幽、兾四州尤甚。冬十月，遣使者下郡國，聽羣盜自相糾擿，〈擿猶發也。音它狄反。〉五人共斬一人者，除其罪。吏雖逗留回避故縱者，皆勿問，聽以禽討為效。其牧守令長坐界內盜賊而不收捕者，又以畏愞捐城委守者，皆不以為負，〈委守謂棄其所守也。〉但取獲賊多少為殿最，〈殿，後也。謂課居後也。最，凡要之首也。言課居先也。〉唯蔽匿者乃罪之。於是更相追捕，賊並解散。徙其魁帥於它郡，賦田受稟，使安生業。自是牛馬放牧，邑門不閉。

盧芳遣使乞降。十二月甲辰，封芳為代王。

初，王莽亂後，貨幣雜用布、帛、金、粟。是歲，始行五銖錢。〈武帝始為五銖錢，王莽時廢，今始行之。〉

十七年春正月，趙公良薨。

二月乙亥晦，日有食之。〈東觀記曰：「上以日食避正殿，讀圖讖多，御坐廡下淺露，中風發疾，苦眩甚。左右有白大司馬史，病苦如此，不能動搖。自強從公，出乘，以車行數里，病差。四月二日，車駕宿偃師。病差數日，入南陽界，到葉。以車騎省，留數日行，黎陽兵馬千餘匹，遂到章陵，起居平愈。」〉

夏四月乙卯，南巡狩，皇太子及右翊公輔、楚公英、東海公陽、濟南公康、東平公蒼從，幸潁川，進幸葉、章陵。〈葉，縣，故楚葉公邑，屬南陽郡，今許州縣也。葉音式涉反。〉五月乙卯，車駕還宮。

六月癸巳，臨淮公衡薨。

秋七月，妖巫李廣等羣起據皖城，〈縣名，屬廬江郡，故城在今舒州，有皖水。音下板反。〉遣虎賁中郎將馬援、驃騎將軍段志討之。九月，破皖城，斬李廣等。

冬十月辛巳，廢皇后郭氏為中山太后，立貴人陰氏為皇后。進右翊公輔為中山王，食常山郡。〈本恒山郡，避文帝諱改為常山，故城在今趙州元氏縣西。〉其餘九國公，皆即舊封進爵為王。

甲申，幸章陵。脩園廟，祠舊宅，觀田廬，置酒作樂，賞賜。時宗室諸母因酣恱，相與語曰：「文叔少時謹信，與人不款曲，唯直柔耳。今乃能如此！」帝聞之，大笑曰：「吾理天下，亦欲以柔道行之。」乃悉為舂陵宗室起祠堂。有五鳳皇見於潁川之郟縣。〈郟，今汝州郟城縣也。東觀記曰：「鳳高八尺，五彩，羣鳥並從，行列蓋地數頃，停一十七日。」〉十二月，至自章陵。

是歲，莎車國遣使貢獻。

十八年春二月，蜀郡守將史歆叛，遣大司馬吳漢率二將軍討之，圍成都。

甲寅，西廵狩，幸長安。三月壬午，祠高廟，遂有事十一陵。歷馮翊界，進幸蒲坂，祠后土。〈漢官儀曰：「祭地於河東汾陰后土宮。宮曲入河，古之祭地，澤中方丘也。以夏至日祭，其禮儀如祭天。」蒲阪，縣，屬河東郡。后土祠在今蒲州汾陰縣西北。〉夏四月甲戌車駕還宮。

癸酉，詔曰：「今邊郡盜穀五十斛，罪至於死，開殘吏妄殺之路，其蠲除此法，同之內郡。」

遣伏波將軍馬援率樓船將軍段志等擊交阯賊徵側等。

戊申，幸河內。戊子，至自河內。

五月，旱。

盧芳復亡入匈奴。

秋七月，吳漢拔成都，斬史歆等。壬戌，赦益州所部殊死已下。

冬十月庚辰，幸冝城。〈縣，屬南郡，楚之鄢邑也，故城在今襄州率道縣南。〉還，祠章陵。十二月乙丑，車駕還宮。

是歲，罷州牧，置刺史。〈武帝元封五年初置部刺史，掌奉詔條察州，秩六百石，員十三人。成帝綏和元年更名牧，秩二千石。哀帝建平二年復為刺史，元壽二年復為牧。經王莽變革，至建武元年復置牧，今改置刺史。〉

十九年春正月庚子，追尊孝宣皇帝曰中宗。始祠昭帝、元帝於太廟，〈漢官儀曰：「光武第雖十二，於父子之次，於成帝為兄弟，於哀帝為諸父，於平帝為祖父，皆不可為之後。上至元帝，於光武為父，故上繼元帝而為九代。故河圖云『赤九會昌』，謂光武也。」然則宣帝為祖，故追尊及祠之。〉成帝、哀帝、平帝於長安，舂陵節侯以下四世於章陵。

妖巫單臣、傅鎮等反，據原武，遣太中大夫臧宮圍之。夏四月，拔原武，斬臣、鎮等。

伏波將軍馬援破交阯，斬徵側等。因擊破九真賊都陽等，降之。

閏月戊申，進趙、齊、魯三國公爵為王。

六月戊申，詔曰：「春秋之義，立子以貴。〈公羊傳曰：「立嫡以長不以賢，立子以貴不以長。桓公何以貴？母貴也。母貴則子貴，子以母貴，母以子貴。」〉東海王陽，皇后之子，冝承大統。皇太子彊，崇執謙退，願備藩國。父子之情，重乆違之。其以彊為東海王，立陽為皇太子，改名莊。」

秋九月，南巡狩。壬申，幸南陽，進幸汝南南頓縣舍，置酒會，賜吏人，復南頓田租歲。父老前叩頭言：「皇考居此日乆，陛下識知寺舍，〈蔡邕獨斷曰：「陛，階陛也。與天子言不敢指斥，故云陛下。」風俗通曰：「寺，司也。諸官府所止皆曰寺。」光武甞從皇考至南頓，故識知官府舍宇。〉每來輒加厚恩，願賜復十年。」帝曰：「天下重器，常恐不任，日復一日，安敢遠期十歲乎？」吏人又言：「陛下實惜之，何言謙也？」帝大笑，復增一歲。進幸淮陽、梁、沛。

西南夷寇益州郡，〈常璩華陽國志云：「武帝元封二年叟夷反，將軍郭昌討平之，因開為益州郡。」故城在今昆州晉寧縣是也。〉遣武威將軍劉尚討之。越巂太守任貴謀叛，十二月，劉尚襲貴，誅之。

是歲，復置函谷關都尉。〈九年省，今復置。〉修西京宮室。

二十年春二月戊子，車駕還宮。

夏四月庚辰，大司徒戴涉下獄死。〈古今注曰：「坐入故太公倉令奚涉罪。」〉大司空竇融免。

五月辛亥，大司馬吳漢薨。

匈奴寇上黨、天水，遂至扶風。

六月庚寅，廣漢太守蔡茂為大司徒，太僕朱浮為大司空。壬辰，左中郎將劉隆為驃騎將軍，行大司馬事。〈武帝省太尉，置大司馬將軍；成帝賜金印紫綬，置官屬，祿比丞相；哀帝去將軍，位在司徒上。見前書。〉

乙未，徙中山王輔為沛王。

秋，東夷韓國人率衆詣樂浪內附。〈東夷有辰韓、卞韓、馬韓，謂之三韓國也。〉

冬十月，東巡狩。甲午，幸魯，進幸東海、楚、沛國。

十二月，匈奴寇天水。

壬寅，車駕還宮。

是歲，省五原郡，徙其吏人置河東。復濟陽縣傜役六歲。

二十一年春正月，武威將軍劉尚破益州夷，平之。

夏四月，安定屬國胡叛，屯聚青山，〈青山在今慶州馬嶺縣西北。〉遣將兵長史陳訢討平之。〈訢音欣。〉

秋，鮮卑寇遼東，遼東太守祭肜大破之。

冬十月，遣伏波將軍馬援出塞擊烏桓，不克。

匈奴寇上谷、中山。

其冬，鄯善王、車師王等十六國皆遣子入侍奉獻，願請都護。〈都護，宣帝置，始以鄭吉為之，秩比二千石。都，緫也。言緫護南北道。居烏壘城，察西域諸國動靜以聞。事見前書。〉帝以中國初定，未遑外事，乃還其侍子，厚加賞賜。

二十二年春閏月丙戌，幸長安，祠高廟，遂有事十一陵。二月己巳，至自長安。

夏五月乙未晦，日有食之。

秋七月，司隷校尉蘇鄴下獄死。

九月戊辰，地震裂。制詔曰：「日者地震，南陽尤甚。夫地者，任物至重，靜而不動者也。而今震裂，咎在君上。鬼神不順無德，灾殃將及吏人，朕甚懼焉。其令南陽勿輸今年田租芻稾。遣謁者案行，其死罪繫囚在戊辰以前，減死罪一等；徒皆［］解鉗，衣絲絮。〈［］，解脫也。倉頡篇曰：「鉗，釱也。」音竒炎反。前書音義曰：「釱，足鉗也。」音徒計反，又大蓋反。舊法，在徒役者不得衣絲絮，今赦許之。〉賜郡中居人壓死者棺錢，人三千。其口賦逋稅而廬宅尤破壞者，勿收責。〈漢儀注曰：「人年十五至五十六出賦錢，人百二十，為一筭。又七歲至十四出口錢，人二十，以供天子；至武帝時又口加三錢，以補車騎馬。」逋稅謂欠田租也。〉吏人死亡，或在壞垣毀屋之下，而家羸弱不能收拾者，其以見錢穀取傭，為尋求之。」

冬十月壬子，大司空朱浮免。癸丑，光祿勳杜林為大司空。

是歲，齊王章薨。青州蝗。匈奴薁鞬日逐王比〈薁音於六反。鞬音紀言反。比，其名也。〉遣使詣漁陽請和親，使中郎將李茂報命。烏桓擊破匈奴，匈奴北徙，幕南地空。〈前書音義曰：「沙土曰幕，即今磧也。」〉詔罷諸邊郡亭候吏卒。

二十三年春正月，南郡蠻叛，遣武威將軍劉尚討破之，徙其種人於江夏。〈郡名，故城在今安州雲夢縣東南。〉

夏五月丁卯，大司徒蔡茂薨。

秋八月丙戌，大司空杜林薨。

九月辛未，陳留太守玉況為大司徒。〈況字文伯，京兆人。玉音肅。〉

冬十月丙申，太僕張純為大司空。

高句麗率種人詣樂浪內屬。

十二月，武陵蠻叛，寇掠郡縣，遣劉尚討之，戰於沅水，〈武陵，郡，今朗州也。沅，水名，出牂柯，東北過臨沅縣，至長沙入洞庭湖。〉尚軍敗歿。

是歲，匈奴薁鞬日逐王比率部曲遣使詣西河內附。

二十四年春正月乙亥，大赦天下。

匈奴薁鞬日逐王比遣使款五原塞，求扞禦北虜。

秋七月，武陵蠻寇臨沅，〈縣名，屬武陵郡，故城在今朗州武陵縣。〉遣謁者李嵩、中山太守馬成討蠻，不克，於是伏波將軍馬援率四將軍討之。

詔有司申明舊制阿附蕃王法。〈武帝時有淮南、衡山之謀，作左官之律，設附益之法。前書音義曰：「人道尚右，言捨天子，仕諸侯為左官。左，僻也。」阿曲附益王侯者，將有重法。是為舊制，今更申明之。〉

冬十月，匈奴薁鞬日逐王比自立為南單于，於是分為南、北匈奴。

二十五春正月，遼東徼外貊人〈貊人，穢貊國人也。貊音陌。〉寇右北平、漁陽、上谷、太原，遼東太守祭肜招降之。烏桓大人來朝。〈大人謂渠帥也。〉

南單于遣使詣闕貢獻，奉蕃稱臣；又遣其左賢王擊破北匈奴，却地千餘里。三月，南單于遣子入侍。

戊申晦，日有食之。

伏波將軍馬援等破武陵蠻於臨沅。冬十月，叛蠻悉降。

夫餘王遣使奉獻。〈夫餘國在海東，去玄菟千里餘。〉

是歲，烏桓大人率衆內屬，詣闕朝貢。

二十六年正月，詔有司增百官奉。〈續漢志曰：「大將軍、三公奉月三百五十斛，秩中二千石奉月百八十斛，二千石月百二十斛，比二千石月百斛，千石月九十斛，比千石月八十斛，六百石月七十斛，比六百石月五十五斛，四百石月五十斛，比四百石月四十五斛，三百石月四十斛，比三百石月三十七斛，二百石月三十斛，比二百石月二十七斛，百石月十六斛，斗食月十一斛，佐史月八斛。凡諸受奉，錢穀各半。」奉音扶用反。〉其千石已上，減於西京舊制；六百石已下，增於舊秩。

初作壽陵。〈初作陵未有名，故號壽陵，蓋取乆長之義也。漢自文帝以後皆預作陵，今循舊制也。〉將作大匠竇融上言園陵廣袤，無慮所用。〈前書曰：「將作少府，秦官，掌宮室，景帝改為大匠，秩二千石。」說文曰：「南北曰袤，東西曰廣。」廣雅曰：「無慮，都凡也。」謂請園陵都凡制度也。袤音茂。〉帝曰：「古者帝王之葬，皆陶人瓦器，木車茅馬，〈禮曰：「塗車芻靈，自古有之。」鄭玄注云：「芻靈，東茅為人馬也。」〉使後世之人不知其處。太宗識終始之義，景帝能述遵孝道，遭天下反覆，而霸陵獨完受其福，豈不美哉！〈謂赤眉入長安，惟霸陵不掘。〉今所制地不過二三頃，無為山陵，陂池裁令流水而已。」〈言不起山陵，裁令封土，陂池不停水而已。陂音普何反。池音徒何反。〉

遣中郎將段郴授南單于璽綬，令入居雲中，〈郡名，在今勝州北。郴音丑林反。〉始置使匈奴中郎將，將兵衞護之。〈中郎將即段郴也。漢官儀曰「使匈奴中郎將屯西河美稷縣」也。〉南單于遣子入侍，奉奏詣闕。於是雲中、五原、朔方、北地、定襄、鴈門、上谷、代八郡民歸於本土。遣謁者分將施刑補理城郭。〈施與弛同，解見上。〉發遣邊民在中國者，布還諸縣，皆賜以裝錢，轉輸給食。〈東觀記曰：「時城郭丘墟，掃地更為，上悔前徙之。」〉

二十七年夏四月戊午，大司徒玉況薨。

五月丁丑，詔曰：「昔契作司徒，禹作司空，皆無『大』名，其令二府去『大』。」〈朱祐奏冝令三公並去「大」名，以法經典，帝從其議。〉又改大司馬為太尉。驃騎大將軍行大司馬劉隆即日罷，太僕趙憙為太尉，大司農馮勤為司徒。

益州郡徼外蠻夷率種人內屬。

北匈奴遣使詣武威乞和親。〈武威，郡，故城在今涼州姑臧縣西北，故涼城是也。〉

冬，魯王興、齊王石始就國。

二十八年春正月己巳，徙魯王興為北海王，以魯國益東海。賜東海王彊虎賁、旄頭、鍾虡之樂。〈漢官儀曰：「虎賁千五百人，戴鶡尾，屬虎賁中郎將。」又云：「舊選羽林為旄頭，被髮先駈。」魏文帝列異傳曰：「秦文公時梓樹化為牛，以騎擊之，騎不勝，或墮地髻解被髮，牛畏之，入水，故秦因是置旄頭騎，使先駈。」爾雅曰：「木謂之虡。」所以懸鍾磬也。說文曰：「虡飾為猛獸。」〉

夏六月丁卯，沛太后郭氏薨，因詔郡縣捕王侯賔客，坐死者數千人。〈時更始子鯉因沛獻王輔殺劉盆子兄恭，故王侯賔客多坐死。〉

秋八月戊寅，東海王彊、沛王輔、楚王英、濟南王康、淮陽王延始就國。

冬十月癸酉，詔死罪繫囚皆一切募下蠶室，〈蠶室，宮刑獄名。宮刑者畏風，須暖，作窨室蓄火如蠶室，因以名焉。窨音一禁反。見前書音義。〉其女子宮。〈謂幽閉也。〉

北匈奴遣使貢獻，乞和親。

二十九年春二月丁巳朔，日有食之。遣使者舉冤獄，出繫囚。

庚申，賜天下男子爵，人二級；鰥、寡、孤、獨、篤24e07、貧不能自存者粟，人五斛。

夏四月乙丑，詔令天下繫囚自殊死已下及徒各減本罪一等，其餘贖罪輸作各有差。

三十年春正月，鮮卑大人內屬，朝賀。

二月，東巡狩。甲子，幸魯，進幸濟南。閏月癸丑，車駕還宮。

有星孛于紫宮。

夏四月戊子，徙左翊王焉為中山王。

五月，大水。

賜天下男子爵，人二級；鰥、寡、孤、獨、篤［］、貧不能自存者粟，人五斛。

秋七月丁酉，幸魯國。復濟陽縣是年傜役。冬十一月丁酉，至自魯。

三十一年夏五月，大水。

戊辰，賜天下男子爵，人二級；鰥、寡、孤、獨、篤［］、貧不能自存者粟，人六斛。

癸酉晦，日有食之。

是夏，蝗。

秋九月甲辰，詔令死罪繫囚皆一切募下蠶室，其女子宮。

是歲，陳留雨穀，形如稗實。〈杜預注左傳云：「稗，草之似穀者。」音蒲懈反。〉北匈奴遣使奉獻。

中元元年春正月，東海王彊、沛王輔、楚王英、濟南王康、淮陽王延、趙王盱皆來朝。〈盱音況于反。〉

丁卯，東巡狩。二月己卯，幸魯，進幸太山。北海王興、齊王石朝于東嶽。辛卯，柴望岱宗，登封太山；甲午，禪于梁父。〈岱宗，太山也。梁父，太山下小山也。封謂聚土為壇，墠謂除地而祭。改「墠」為「禪」，神之也。續漢志曰：「時上御輦升山，即位於壇南，北面，尚書令奉玉牒檢，皇帝以寸三分璽親封之。藏玉牒已，復石覆訖，尚書令以五寸印封石檢畢，皇帝再拜。禪祭地于梁陰，以高后配，山川羣神從祀焉。其玉牒文祕，刻石文辭多，不載。」〉

三月戊辰，司空張純薨。

夏四月癸酉，車駕還宮。己卯，大赦天下。復嬴、博、梁父、奉高，〈四縣屬太山郡，故城在今兖州博城縣界。〉勿出今年田租芻稾。改年為中元。

行幸長安。戊子，祀長陵。五月乙丑，至自長安。

六月辛卯，太僕馮魴為司空。

乙未，司徒馮勤薨。

是夏，京師醴泉涌出，〈尚書中候曰「俊乂在官，則醴泉出」也。〉飲之者固疾皆愈，惟眇、蹇者不瘳。又有赤草生於水崖。〈赤草，朱草也。大戴禮曰：「朱草日生一葉，至十五日已後日落一葉，周而復始。」〉郡國頻上甘露。羣臣奏言：「地祇靈應而朱草萌生。〈孝經援神契曰：「德至草木，即朱草生。」〉孝宣帝每有嘉瑞，輒以改元，神爵、五鳳、甘露、黃龍，列為年紀，蓋以感致神祇，表彰德信。是以化致升平，稱為中興。今天下清寧，靈物仍降。陛下情存損挹，推而不居，豈可使祥符顯慶，沒而無聞？冝令太史撰集，〈太史，史官之長也。前書音義曰：「太史公，武帝置，位在丞相之上。」〉以傳來世。」帝不納。常自謙無德，每郡國所上，輒抑而不當，故史官罕得記焉。

秋，郡國三蝗。

冬十月辛未，司隷校尉東萊李訢為司徒。

甲申，使司空告祠高廟曰：「高皇帝與羣臣約，非劉氏不王。呂太后賊害三趙，〈謂高帝子趙幽王友、趙恭王恢、趙隱王如意。〉專王呂氏，賴社稷之靈，祿、產伏誅，〈呂產、呂祿，並呂后兄弟子。呂后崩，各擁南北軍，欲為亂，周勃、陳平等誅之。〉天命幾墜，危朝更安。呂太后不冝配食高廟，同祧至尊。薄太后母德慈仁，〈薄太后，高帝姬，孝文帝之母。〉孝文皇帝賢明臨國，子孫賴福，延祚至今。其上薄太后尊號曰高皇后，配食地祇。遷呂太后廟主于園，四時上祭。」〈園謂塋域也，於中置寑。〉

十一月甲子晦，日有食之。

是歲，初起明堂、靈臺、辟雍，及北郊兆域。〈大戴禮云：「明堂者凡九室，一室有四戶八牖，三十六戶，七十二牖。以茅蓋上，上員下方。赤綴戶也，白綴牖也。」禮圖又曰：「建武三十一年，作明堂，上員下方。十二堂法日辰。九室法九州。室八窗，八九七十二，法一時之王。室有十二戶，法陰陽之數。」胡伯始云：「古清廟蓋以茅，今蓋以瓦，下藉茅，存古制也。」漢官儀曰：「明堂四面起土作塹，上作橋，塹中無水。明堂去平城門二里所，天子出，從平城門，先歷明堂，乃至郊祀。」又曰：「辟雍去明堂三百步。車駕臨辟雍，從北門入。三月、九月，皆於中行郷射禮。辟雍以水周其外，以節觀者。諸侯曰泮宮。東西南有水，北無，下天子也。」漢宮閣疏曰：「靈臺高三丈，十二門。天子曰靈臺，諸侯曰觀臺。」漢官儀：「北郊壇在城西北角，去城一里所。為方壇四陛，但有壇祠舍而已。其鼓吹樂及舞人御帳，皆徙南郊之具。地祇位南面西上，高皇后配，西面，皆在壇上。地理羣神從食壇下。南郊焚犢，北郊埋犢。」〉宣布圖讖於天下。復濟陽、南頓是年傜役。參狼羌寇武都，敗郡兵，隴西太守劉盱遣軍救之，及武都郡兵討叛羌，皆破之。

二年春正月辛未，初立北郊，祀后土。

東夷倭奴國主遣使奉獻。〈倭在帶方東南大海中，依山島為國。〉

二月戊戌，帝崩於南宮前殿，年六十二。〈伏侯古今注曰：「是歲在丁巳。」〉遺詔曰：「朕無益百姓，皆如孝文皇帝制度，務從約省。〈文帝葬皆以瓦器，不以金銀銅錫為飾，因其山，不起墳。〉刺史、二千石長吏皆無離城郭，無遣吏及因郵奏。」〈說文曰：「郵，境上行書舍也。」〉

初，帝在兵閒乆，厭武事，且知天下疲秏，思樂息肩。〈左傳曰：「息肩于晉。」〉自隴、蜀平後，非儆急，未甞復言軍旅。皇太子甞問攻戰之事，帝曰：「昔衞靈公問陳，孔子不對，此非爾所及。」〈論語：「衞靈公問陳於孔子。曰：『俎豆之事，則甞聞之矣；軍旅之事，未之學也。』」〉每旦視朝，日仄乃罷。數引公卿、郎、將講論經理，夜分乃寐。〈分猶半也。〉皇太子見帝勤勞不怠，承間諫曰：「陛下有禹湯之明，而失黃老養性之福，〈黃帝、老子。〉願頤愛精神，優游自寧。」帝曰：「我自樂此，不為疲也。」雖身濟大業，兢兢如不及，故能明慎政體，緫［］權綱，量時度力，舉無過事。退功臣而進文吏，戢弓矢而散馬牛，雖道未方古，斯亦止戈之武焉。〕〈左傳曰：「於文，止戈為武也。」〉

史論
論曰：皇考南頓君初為濟陽令，以建平元年十二月甲子夜生光武於縣舍，〈蔡邕光武碑文云：「光武將生，皇考以令舍不顯，開宮後殿居之而生。」〉有赤光照室中。〈東觀記曰：「光照堂中，盡明如晝。」〉欽異焉，使卜者王長占之。長辟左右〈辟音頻亦反。〉曰：「此兆吉不可言。」是歲縣界有嘉禾生，一莖九穗，因名光武曰秀。明年，方士有夏賀良者，上言哀帝，云漢家歷運中衰，當再受命。於是改號為太初元年，稱「陳聖劉太平皇帝」，以厭勝之。及王莽篡位，忌惡劉氏，以錢文有金刀，故改為貨泉。或以貨泉字文為「白水真人」。後望氣者蘇伯阿為王莽使至南陽，遙望見舂陵郭，唶曰：〈唶，歎也，音子夜反。〉「氣佳哉！鬱鬱葱葱然。」及始起兵還舂陵，遠望舍南，火光赫然屬天，有頃不見。初，道士西門君惠、李守等亦云劉秀當為天子。其王者受命，信有符乎？不然，何以能乘時龍而御天哉！〈易曰：「時乘六龍以御天。」〉

贊曰：炎正中微，大盜移國。〈漢以火德王，故曰炎正。大盜謂王莽篡位也。莊子曰：「田成子一日殺齊君而盜其國，向所謂智者，不反為大盜積者乎？」〉九縣飆回，三精霧塞。〈九縣，九州也。飆回謂亂也。三精，日月星也。霧塞言昏昧也。精，或為「象」。〉人厭淫詐，神思反德。光武誕命，靈貺自甄。〈誕，大也。書曰：「誕膺天命。」甄，明也。靈貺謂佳氣神光之類也。〉沈幾先物，深略緯文。〈幾者，動之微也。物，事也。沈深之幾，先見於事也。謚法：「經緯天地曰文。」〉尋、邑百萬，貔虎為羣。〈貔，執夷，虎屬也。書曰：「如虎如貔。」言甚猛勇也。〉長轂雷野，高鋒彗雲。〈長轂，兵車。雷野，言其聲盛。淮南子曰：「雷以為車輿。」彗，埽也，音詳銳反。〉英威旣振，新都自焚。〈王莽初封為新都侯。史記曰，周武王伐紂，紂衣其寶玉自焚而死。莽雖被殺，滅亡與紂同，故假以言之。〉虔劉庸、代，紛紜梁、趙。〈虔、劉，皆殺也。左傳曰：「虔劉我邊垂。」謂公孫述稱帝於庸、蜀，盧芳據代郡也。紛紜，諭亂也。梁謂劉永，趙謂王郎也。〉三河未澄，四關重擾。〈三河，河南、河北、河東也。未澄謂朱鮪等據洛陽，未歸光武也。四關謂長安四塞之國。重擾謂更始已定關中，劉盆子入關殺更始，發掘諸陵也。神旌乃顧，遞行天討。周禮曰：「析羽為旌。」稱神者，猶言神兵神筭也。詩云「乃眷西顧」，書云「天討有罪」也。〉金湯失險，車書共道。〈前書曰：「金城湯池，不可攻矣。」金以諭堅，湯取其熱。光武所擊，皆失其險固也。禮記曰：「天下車同軌，書同文。」〉靈慶旣啟，人謀咸贊。〈靈慶謂符讖也。左傳曰：「天啟之也。」人謀謂羣下勸即尊號也。易曰：「人謀鬼謀，百姓與能。」贊，助也。〉明明廟謨，赳赳雄斷。〈詩曰「明明天子」。淮南子曰：「運籌於廟堂之上，決勝千里之外。」赳赳，武貌也。〉於赫有命，系隆我漢。〈於赫，歎美之詞，音烏。詩云：「有命旣集。」系猶繫也。


Chinese text: This work was published before January 1, 1923, and is in the
public domain worldwide because the author died at least 100 years ago.
