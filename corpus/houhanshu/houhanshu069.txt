荀
荀淑
荀淑字季和，穎川穎陰人(也)，荀卿十一世孫也。〈卿名況，趙人也。為楚蘭陵令。著書二十二篇，號荀卿子。避宣帝諱，故改曰「孫」也。〉少有高行，博學而不好章句，多為俗儒所非，而州里稱其知人。

安帝時，徵拜郎中，後再遷當塗長。〈當塗，縣名，故城在今宣州。〉去職還鄉里。當世名賢李固、李膺等皆師宗之。及梁太后臨朝，有日食地震之變，詔公卿舉賢良方正，光祿勳杜喬、少府房植舉淑對策，譏刺貴倖，為大將軍梁冀所忌，出補朗陵侯相。〈《續漢書》曰：淑對策譏刺梁氏，故出也。馬事明理，稱為神君。〉頃之，弃官歸，閒居養志。產業每增，輒以贍宗族知友。年六十七，建和三年卒。李膺時為尚書，自表師喪。〈《禮記》曰「事師無犯無隱，左右就養無方，服勤至心，心喪三年」也。〉二縣皆為立祠。有子八人：儉，緄，靖，燾，汪，爽，肅，專，並有名稱，時人謂[之]「八龍。」〈緄音昆。燾音道。汪音烏光反。《說文》云：「汪，深廣也。」俗本改作「注」，非。「專」本或作「敷」。〉

初，荀氏舊里名西豪，〈今許州城內西南有荀淑故宅，相傳云即舊西豪里也。〉穎陰令勃海苑康以為昔高陽氏有才子八人，〈《左傳》曰：「昔高陽氏有才子八人：蒼舒，隤敳，檮戭，大臨，尨降，庭堅，仲容，叔達。」今荀氏亦有八子，故改其里曰高陽里。〉

靖有至行，不仕，年五十而終，號曰玄行先生。〈皇甫謐《高士傳》曰「靖字叔慈，少有俊才，動止以禮。靖弟爽亦以才顯於當時。或問汝南許章曰：『爽與靖孰賢？』章曰：『皆玉也。慈明外朗，叔慈內潤。』及卒，學士惜之，誄靖者二十六人。穎陰令丘禎追號靖曰玄行先生」也。〉

淑兄子昱字伯條，曇字元智。昱為沛相，曇為廣陵太守。兄弟皆正身疾惡，志除閹宦。其支黨賓客有在二郡者，纖罪必誅。昱後共大將軍竇武謀誅中官，與李膺俱死。曇亦禁錮終身。

荀爽
爽字慈明，一名諝。〈音息汝反。〉幼而好學，年十二，能通《春秋》、《論語》。太尉杜喬見而稱之，曰：「可為人師。」爽遂耽思經書，慶吊不行，征命不應。穎川為之語曰：「荀氏八龍，慈明無雙。」

延熹九年，太常趙典舉爽至孝，拜郎中。對策陳便宜曰：

臣聞之於師曰：「漢為火德，火生於木，木盛於火，故其德為孝，〈火，木之子；夏，火之位。木至夏而盛，故為孝。其像在周易之離。〉」夫在地為火，在天為日。〈易說卦曰「離為火，為日」也。〉在天者用其精，在地者用其形。夏則火王，其精在天，溫暖之氣，養生百木，是其孝也。冬時則廢，其形在地，酷烈之氣，焚燒山林，是其不孝也。故漢制使天下誦孝經，選吏舉孝廉。〈平帝時，王莽作書八篇戒子孫，令學官以教授，吏能誦者比《孝經》。音義云：「言用之得選舉之也。」〉夫喪親自盡，孝之終也。〈盡謂盡其哀戚也。〉今之公卿及二千石，三年之喪，不得即去，殆非所以增崇孝道而克稱火德者也。往者孝文勞謙，行過乎儉，〈《易》謙卦九三爻：「勞謙君子，有終吉。」〉故有遺詔以日易月。此當時之宜，不可貫之萬世。古今之制雖有損益，而諒闇之禮未嘗改移，以示天下莫遺其親。〈遺，忘也。〉今公卿羣寮皆政教所瞻，而父母之喪不得奔赴。夫仁義之行，自上而始；敦厚之俗，以應乎下。傳曰：「喪祭之禮闕，則人臣之恩薄，背死忘生者眾矣。」曾子曰：「人未有自致者，必也親喪乎！」〈事見《論語》。致猶盡也，極也。〉春秋傳曰：「上之所為，民之歸也。」〈《左氏傳》臧武仲之言。〉夫上所不為而民或為之，故加刑罰；若上之所為，民亦為之，又何誅焉？昔丞相翟方進，以自備宰相，而不敢踰制。至遭母憂，三十六日而除。〈前書翟方進為丞相，遭後母憂，行服三十六日起視事，曰：「不敢踰國制也。」〉夫失禮之源，自上而始。古者大喪三年不呼其門，〈《公羊傳》之文也。何休注云：「重奪孝子之恩。」〉所以崇國厚俗篤化之道也。事失宜正。過勿憚改。〈憚，難也。〉天下通喪，可如舊禮。〈《禮記》曰：「三年之喪，天下之通喪也。」〉
臣聞有夫婦然後有父子，有父子然後有君臣，有君臣然後有上下，有上下然後有禮義。禮義備，則人知所厝矣。〈語見易序卦也。〉夫婦人倫之始，王化之端，故文王作易，上經首干、坤，下經首鹹、恆。〈易乾、坤至離為上經，鹹、恆至未濟為下經。〉孔子曰：「天尊地卑，乾坤定矣。」〈易系辭也。〉夫婦之道，所謂順也。堯典曰：「厘降二女於媯汭，嬪於虞。」降者下也，嬪者婦也。言雖帝堯之女，下嫁於虞，猶屈體降下，勤修婦道。易曰：「帝乙歸妹，以祉元吉。」〈易泰卦六五爻辭也。王輔嗣注云：「婦人謂嫁曰歸。泰者，陰陽交通之時，女處尊位，履中居順，降身應二，帝乙歸妹，誠合斯義也。」案《史記》紂父名帝乙，此文以帝乙為湯，湯名天乙也。〉婦人謂嫁曰歸，言湯以娶禮歸其妹於諸侯也。春秋之義，王姬嫁齊，使魯主之，不以天子之尊加於諸侯也。〈《公羊傳》曰：「夏單伯逆王姬。單伯者何？吾大夫之命於天子者。何以不稱使？天子召而使逆之。逆之者何？使我主之也。曷為使我主之？天子嫁女於諸侯，必使同姓諸侯主之。」何休注云：「不自為主，尊卑不敵也。」〉今漢承秦法，設尚主之儀，以妻制夫，以卑臨尊，違乾坤之道，失陽唱之義。〈易緯曰「陽唱而陰和」也。〉
孔子曰：「昔聖人之作易也，仰則觀象於天，俯則察法於池，鶯鳥獸之文，與地之宜。近取諸身，遠取諸物，以通神明之德，以類萬物之情。」〈皆易系之文也。〉今觀法於天，則北極至尊，四星妃後。〈北極，北辰也。軒轅四星，女主之象也。〉察法於地，則櫫山象夫，卑澤象妻。〈櫫猶高也。易艮下兌上為鹹。艮為山，夫象也。兌為澤，妻象也。鹹，感也。山澤通氣，夫婦之相感也。〉鶯鳥獸之文，鳥則雄者鳴鴝，雌能順服；獸則牡為唱導，牝乃相從。近取諸身，則干為人首，坤為人腹。〈易說卦之文也。〉遠取諸物，則木實屬天，根荄屬地。〈荄音該。〉陽尊陰卑，蓋乃天性。且詩初篇實首關雎；禮始冠、婚，先正夫婦。〈儀禮士冠禮為始，士婚禮次之。〉天地六經，其旨一揆。宜改尚主之制，以稱乾坤之性。遵法堯、湯，式是周、孔。〈式，法也。〉合之天地而不謬，質之鬼神而不疑。人事如此，則嘉瑞降天，吉符出地，五韙鹹備，各以其敍矣。〈韙，是也。《史記》曰：「休征：曰肅，時雨若；曰乂，時(陽)[暘]若；曰哲，時燠若；曰謀，時寒若；曰聖，時風若。」五是來備，各以其敍也。〉
昔者聖人建天地之中而謂之禮，禮者，所以興福祥之本，而止禍亂之源也。人能枉欲從禮者，則福歸之；順情廢禮者，則禍歸之。推禍福之所應，知興廢之所由來也。眾禮之中，婚禮為首。故天子娶十二，天之數也；諸侯以下各有等差，事之降也。〈《白武通》曰：「天子娶十二，法天，則有十二月，百物畢生也。」又曰「諸侯娶九女」也。〉陽性純而能施，陰體順而能化，以禮濟樂，節宣其氣。〈《左傳》曰，昔晉侯有疾，醫和視之，曰：「疾不可為也。是為近女室，疾如蠱，非鬼非食，惑以喪志。」公曰：「女不可近乎？」對曰：「節之。先王之樂，所以節百事也。天有六氣，過則為災。」於是乎節宣其氣也。〉故能豐子孫之祥，致老壽之福。及三代之季，淫而無節。瑤台、傾宮，陳妾數百。〈列女傳曰，夏桀為琁室、瑤台，以臨雲雨，紂為傾宮。解見桓帝紀也。〉陽竭於上，陰隔於下。故周公之戒曰：「不知稼穡之艱難，不聞小人之勞，惟耽樂之從，時亦罔或克壽。」是其明戒。〈事見《尚書無逸篇》，其詞與此微有不同也。〉後世之人，好福不務其本，惡禍不易其軌。傳曰：「𢧵趾適履，孰雲其愚？何與斯人，追欲喪軀？」誠可痛也。〈適猶從也。言喪身之愚，甚於□趾也。〉
臣竊聞後宮采女五六千人，從官侍使復在其外。冬夏衣服，朝夕稟糧，耗費縑帛，空竭府藏，徵調增倍，十而稅一，空賦不辜之民，以供無用之女，百姓窮困於外，陰陽隔塞於內。故感動和氣，災異屢臻。臣愚以為諸非禮聘未曾幸御者，一皆遣出，使成妃合。一曰通怨曠，和陰陽。二曰省財用，實府藏。三曰修禮制，綏眉壽。四曰配陽施，祈螽斯。〈螽斯，蚣蝑也，其性不妒，故能子孫眾多。詩曰：「螽斯羽，詵詵兮。宜爾子孫，振振兮。」〉五曰寬役賦，安黎民。此誠國家之弘利，天人之大福也。
夫寒熱晦明，所以為歲；尊卑奢儉，所以為禮：故以晦明寒暑之氣，尊卑侈約之禮為其節也。易曰：「天地節而四時成。」〈節卦彖辭文也。〉春秋傳曰：「唯器與名不可以假人。」〈杜預注左氏云：「器謂車服，名謂爵號。」〉《孝經》曰：「安上治民，莫善於禮。」禮者，尊卑之差，上下之制也。昔季氏八佾舞於庭，非有傷害困於人物，而孔子猶曰「是可忍也，孰不可忍」。洪範曰：「惟闢作威，惟闢作福，惟辟玉食。」凡此三者，君所獨行而臣不得同也。今臣僭君服，下食上珍，所謂害於而家，凶於而國者也。宜略依古禮尊卑之差，及董仲舒制度之別，〈《前書董仲舒曰：「王者正法度之宜，別上下之序，以防欲也。」〉嚴(篤)[督]有司，必行其命。此則禁亂善俗足用之要。
奏聞，即弃官去。

後遭黨錮，隱於海上，又南遁漢濱，積十餘年，以著述為事，遂稱為碩儒。黨禁解，五府並辟，司空袁逢舉有道，不應。及逢卒，爽制服三年，當世往往化以為俗。時人多不行妻服，雖在親憂猶有弔問喪疾者，又私謚其君父及諸名士，爽皆引據大義，正之經典，雖不悉變，亦頗有改。〈喪服曰：「夫為妻齊縗杖開。」禮記曰：「曾子問：『三年之喪吊乎？』孔子曰：『禮以飾情。三年之喪而吊哭，不亦虛乎！』」〉

後公車徵為大將軍何進從事中郎。進恐其不至，迎薦為侍中，及進敗而詔命中絕。獻帝即立，董卓輔政，復徵之。爽欲遁命，吏持之急，不得去，因復就拜平原相。行至宛陵，復追為光祿勳。視事三日，進拜司空。爽自被徵命及登臺司，九十五日。因從遷都長安。

爽見董卓忍暴滋甚，必危社稷，其所辟舉皆取才略之士，將共圖之，亦與司徒王允及卓長史何顒等為內謀。會病薨，年六十三。

著禮、易傳、詩傳、尚書正經、春秋條例，又集漢事成敗可為鑒戒者，謂之《漢語》。又作公羊問及辯讖，並它所論敍，題為新書。凡百餘篇，今多所亡缺。

兄子悅、彧並知名。彧自有傳。

論曰：荀爽、鄭玄、申屠蟠俱以儒行為處士，累征並謝病不詣。及董卓當朝，復備禮召之。蟠、玄竟不屈以全其高。爽已黃發矣，獨至焉，未十旬而取卿相。意者疑其乖趣捨，余竊商其情，以為出處君子之大致也，平運則弘道以求志，陵夷則濡跡以匡時。〈濡跡，解見崔駰傳。〉荀公之急急自勵，其濡跡乎？不然，何為違貞吉而履虎尾焉？〈易履卦曰：「履道坦坦，幽人貞吉。」又曰：「履虎尾，不咥人亨。」王輔嗣注云：「履虎尾者，言其危也。」〉觀其遜言遷都之議，以救楊、黃之禍。〈楊彪、黃琬也。〉及後潛圖董氏，幾振國命，所謂「大直若屈」，道固逶迤也。〈《老子》云：「大直若屈，大巧若拙。」逶迤，曲也。〉

荀悅
悅字仲豫，儉之子也。儉早卒。悅年十二，能說春秋。家貧無書，每之人閒，所見篇牘，一覽多能誦記。性沉靜，美姿容，尤好著述。靈帝時閹官用權，士多退身窮處，悅乃托疾隱居，時人莫之識，雖從弟彧特稱敬焉。初辟鎮東將軍曹操府，遷黃門侍郎。獻帝頗好文學，悅與彧及少府孔融侍講禁中，旦夕談論。累遷秘書監、侍中。

時政移曹氏，天子恭己而已。悅志在獻替，而謀無所用，乃作申鑒五篇。其所論辯，通見政體，既成而奏之。其大略曰：

夫道之本，仁義而已矣。〈《易》曰：「立人之道曰仁與義。」〉五典以經之，群籍以緯之，詠之歌之，弦之舞之，前監既明，後復申之。故古之聖王，其於仁義也，申重而已。
致政之術，先屏四患，乃崇五政。
一曰偽，二曰私，三曰放，四曰奢。偽亂俗，私壞法，放越軌，奢敗制。四者不除，則政末由行矣。夫俗亂則道荒，雖天地不得保其性矣；法壞則世傾，雖人主不得守其度矣；軌越則禮亡，雖聖人不得全其道矣；制敗則欲肆，雖四表不得充其求矣。〈肆，放也。〉是謂四患。
興農桑以養其(性)[生]，審好惡以正其俗，宣文教以章其化，立武備以秉以其威，明賞罰以統其法。是謂五政。
人不畏死，不可懼以罪。人不樂生，不可勸以善。雖使契布五教，戲陶作士，政不行焉。〈尚書舜謂契曰：「汝作司徒，敬敷五教在寬。」謂戲陶曰：「汝作士，明於五刑。」〉故在上者先豐人財以定其志，帝耕籍田，後桑蠶宮，〈籍田事，解見明紀。禮記曰：「季春之月，后妃齋戒，親東向桑，以勸蠶事。」古者天子諸侯必有公桑蠶室，近川而為之，宮仞有三尺也。〉國無遊人，野無荒業，財不賈用，〈言自足也。〉力不妄加，以周人事。是謂養生。〈周，給也。〉
君子之所以動天地，應神明，正萬物而成王化者，必乎真定而已。故在上者審定好丑焉。善惡要乎功罪，毀譽効於准驗。聽言責事，舉名察實，無惑詐偽，以蕩眾心。故事無不核，物無不切，善無不顯，惡無不章，俗無奸怪，民無淫風。百姓上下鶯利害之存乎己也，故肅恭其心，慎修其行，內不回惑，外無異望，則民志平矣。是謂正俗。
君子以情用，小人以刑用。榮辱者，賞罰之精華也。故禮教榮辱，以加君子，化其情也；桎梏鞭撲，以加小人，化其刑也。君子不犯辱，況於刑乎！小人不忌刑，況於辱乎！若教化之廢，推中人而墜於小人之域；教化之行，引中人而納於君子之塗。是謂章化。〈章，明也。〉小人之情，緩則驕，驕則恣，恣則怨，怨則叛，危則謀亂，安則思欲，非威強無以懲之。故在上者，必有武備，以戒不虞，以遏寇虐。安居則寄之內政，有事則用之軍旅。〈《國語》齊桓公問管仲曰：「國安可乎？」管仲曰：「未可。君若正卒伍，修甲兵，則大國亦將修之，小國設備，可作內政而寄軍令焉。」注云：「(正)[政]，國政也。言修國政而寄軍令，鄰國不知。」〉是謂秉威。
賞罰，政之柄也。〈《韓子》曰：「二柄者，刑、德也。殺戮之謂刑，慶賞之謂德。」〉明賞必罰，審信慎令，賞以勸善，罰以懲惡。人主不妄賞，非徒愛其財也，賞妄行則善不勸矣。不妄罰，非矜其人也，罰妄行則惡不懲矣。賞不勸謂之止善，罰不懲謂之縱惡。在上者能不止下為善，不縱下為惡，則國法立矣。是謂統法。
四患既蠲，五政又立，行之以誠，守之以固，簡而不怠，疏而不失，無為為之，使自施之，無事事之，使自交之。〈《老子》曰：「為無為，事無事。」又曰「故德交歸」也。〉不肅而成，不嚴而化，垂拱揖讓，而海內平矣。是謂為政之方。
又言：

尚主之制非古。厘降二女，陶唐之典。歸妹元吉，帝乙之訓。王姬歸齊，宗周之禮。以陰乘陽違天，以婦陵夫違人。違天不祥，違人不義。又古者天子諸侯有事，必告於廟。朝有二史，左史記言，右史書事。〈《禮記》曰「天子朝日於東門之外，聽朔於南門之外，閏月則闔門左扉，立於其中，動則左史書之，言則右史書之」也。〉事為春秋，言為尚書。君舉必記，善惡成敗，無不存焉。下及士庶，苟有茂異，咸在載籍。或欲顯而不得，或欲隱而名章。得失一朝，而榮辱千載。善人勸焉，淫人懼焉。〈淫，過也。《左氏傳》曰「或求名而不得，或欲蓋而名章，書齊豹盜三叛人名，以懲不義」也。〉宜於今者備置史官，掌其典文，紀其行事。每於歲盡，舉之尚書。以助賞罰，以弘法教。
帝覽而善之。

帝好典籍，常以班固《漢書》文繁難省，乃令悅依左氏傳體以為《漢紀》三十篇，詔尚書給筆札。辭約事詳，論辯多美。其序之曰：「昔在上聖，惟建皇極，經緯天地，觀象立法，乃作書契，以通宇宙，揚於王庭，厥用大焉。先王光演大業，肆於時夏。〈詩周頌曰：「我求懿德，肆於時夏。」鄭玄注曰：「懿，美也。肆，陳也。我，武王也。求美德之士而任用之，故陳於是夏而歌之也。」〉亦惟厥後，永世作典。夫立典有五志焉：一曰達道義，二曰章法式，三曰通古今，四曰著功勳，五曰表賢能。於是天人之際，事物之宜，粲然顯著，罔不備矣。世濟其軌，不隕其業。〈濟，成也。〉損益盈虛，與時消息。臧否不同，其揆一也。漢四百有六載，撥亂反正，統武興文，永惟祖宗之洪業，思光啟乎萬嗣。聖上穆然，惟文之恤，瞻前顧後，是紹是繼，闡崇大猷，命立國典。於是綴□舊書，以述漢紀。中興以前，明主賢臣得失之軌，亦足以觀矣。」

又著崇德、正論及諸論數十篇。年六十二，建安十四年卒。

韓
韓韶
韓韶字仲黃，穎川舞陽人也。少仕郡，辟司徒府。時太山賊公孫舉偽號歷年，守令不能破散，多為坐法。尚書選三府掾能理劇者，乃以韶為贏長。〈贏，縣，故城在今兗州博城縣東北。〉賊聞其賢，相戒不入贏境。余縣多被寇盜，廢耕桑，其流入縣界求索衣糧者甚眾。韶愍其饑困，乃開倉賑之，所稟贍萬餘戶。主者爭謂不可。韶曰：「長活溝壑之人，而以此伏罪，含笑入地矣。」太守素知韶名德，竟無所坐。以病卒官。同郡李膺、陳寔、杜密、荀淑等為立碑頌焉。

子融，字符長。少能辯理而不為章句學。聲名甚盛，五府並辟。獻帝初，至太僕。年七十卒。

鍾
鍾皓
鍾皓字季明，穎川長社人也。為郡著姓，世善刑律。皓少以篤行稱，公府連辟，為二兄未仕，避隱密山，〈密縣山也。〉以詩律教授門徒千餘人。同郡陳寔，年不及皓，皓引與為友。皓為郡功曹，會辟司徒府，臨辭，太守問：「誰可代卿者？」皓曰：「明府欲必得其人，西門亭長陳寔可。」寔聞之，曰：「鍾君似不察人，不知何獨識我？」皓頃之自劾去。前後九辟公府，征為廷尉正、博士、林慮長，皆不就。時皓及荀淑並為士大夫所歸慕。李膺常歎曰：「荀君清識難尚，鍾君至德可師。」

皓兄子瑾母，膺之姑也。瑾好學慕古，有退讓風，與膺同年，俱有聲名。膺祖太尉修，常言：「瑾似我家性，邦有道不廢，邦無道免於刑戮。」復以膺妹妻之。瑾辟州府，未嘗屈志。膺謂之曰：「孟子以為『人無是非之心，非人也』。〈《孟子》曰：「人無惻隱之心，非人也。無羞惡之心，非人也。無辭讓之心，非人也。無是非之心，非人也。」〉弟何期不與孟軻同邪？」瑾常以膺言白皓。皓曰：「昔國武子好昭人過，以致怨本。〈國武子，齊大夫。齊慶克通於齊君之母，國武子知之而責慶克，夫人遂譖武子而逐之。事見《左傳》。〉卒保身全家，爾道為貴。」其體訓所安，多此類也。

年六十九，終於家。諸儒頌之曰：「林慮懿德，非禮不處。悅此詩書，弦琴樂古。五就州招，九應台輔。逡巡王命，卒歲容與。」

皓孫繇，建安中為司隸校尉。〈海內先賢傳曰：「繇字符常，郡主簿迪之子也。」魏志曰：「舉孝廉為尚書郎，辟三府為廷尉正、黃門侍郎。」〉

陳
陳寔
陳寔字仲弓，穎川許人也。出於單微。自為兒童，雖在戲弄，為等類所歸。少作縣吏，常給事廝役，後為都亭(刺)佐。而有志好學，坐立誦讀。縣令鄧邵試與語，奇之，聽受業太學。後令復召為吏，乃避隱陽城山中。時有殺人者，同縣楊吏以疑寔，縣遂逮系，考掠無實，而後得出。及為督郵，乃密托許令，禮召楊吏。遠近聞者，鹹歎服之。

家貧，復為郡西門亭長，尋轉功曹。時中常侍侯覽托太守高倫用吏，倫教署為文學掾。寔知非其人，懷檄請見。〈檄，板書。謂以高倫之教書之於檄而懷之者，懼洩事也。〉言曰：「此人不宜用，而侯常侍不可違。寔乞從外署，不足以塵明德。」倫從之。〈請從外署之舉，不欲陷倫於請托也。〉於是鄉論怪其非舉，寔終無所言。倫後被征為尚書，郡中士大夫送至輪氏傳捨。〈輪氏，縣名，屬穎川郡，今故高陽縣是。〉倫謂眾人言曰：「吾前為侯常侍用吏，陳君密持教還，而於外白署。比聞議者以此少之，此咎由故人畏憚強禦，陳君可謂善則稱君，過則稱己者也。」寔固自引愆，聞者方歎息，由是天下服其德。

司空黃瓊辟選理劇，補聞喜長，旬月，以開喪去官。復再遷除太丘長。〈太丘，縣，屬沛國，故城在今亳州永城縣西北也。〉修德清靜，百姓以安。鄰縣人戶歸附者，寔輒訓導譬解，發遣各令還本司官行部。〈司官謂主司之官也。〉吏慮有訟者，白欲禁之。寔曰：「訟以求直，禁之理將何申？其勿有所拘。」司官聞而歎息曰：「陳君所言若是，豈有怨於人乎？」亦竟無訟者。以沛相賦斂違法，及解印綬去，吏人追思之。

及後逮捕黨人，事亦連寔。餘人多逃避求免，寔曰：「吾不就獄，眾無所恃。」乃請囚焉。遇赦得出。靈帝初，大將軍竇武辟以為掾屬。時中常侍張讓權傾天下。讓父死，歸葬穎川，雖一郡畢至，而名士無往者，讓甚恥之，寔乃獨吊焉。乃後復誅黨人，讓感寔，故多所全宥。

寔在鄉閭，平心率物。其有爭訟，輒求判正，曉譬曲直，退無怨者。至乃歎曰：「寧為刑罰所加，不為陳君所短。」時歲荒民儉，有盜夜入其室，止於樑上。寔陰見，乃起自整拂，呼命子孫，正色訓之曰：「夫人不可不自勉。不善之人未必本惡，習以性成，遂至於此。樑上君子者是矣！」盜大驚，自投於地，稽顙歸罪。寔徐譬之曰：「視君狀貌，不似惡人，宜深克己反善。然此當由貧困。」令遺絹二匹。自是一縣無復盜竊。

太尉楊賜、司徒陳耽，每拜公卿，羣僚畢賀，賜等常歎寔大位未登，愧於先之。及黨禁始解，大將軍何進、司徒袁隗遣人敦寔，〈敦，勸也。〉欲特表以不次之位。寔乃謝使者曰：「寔久絕人事，飾巾待終而已。」時三公每缺，議者歸之，累見征命，遂不起，閉門懸車，棲□養老。中平四年，年八十四，卒於家。何進遣使弔祭，海內赴者三萬餘人，制衰麻者以百數。共刊石立碑，謚為文范先生。〈先賢行狀曰：「將軍何進遣官屬吊祠為謚。」〉

有六子，紀、諶最賢。

陳紀
紀字符方，亦以至德稱。兄弟孝養，閨門廱和，後進之士皆推慕其風。及遭黨錮，發憤著書數萬言，號曰陳子。黨禁解，四府並命，無所屈就。遭父憂，每哀至，輒歐血絕氣，雖衰服已除，而積毀消瘠，殆將滅性。豫州刺史嘉其至行，表上尚書，圖像百城，以厲風俗。董卓入洛陽，乃使就家拜五官中郎將，不得已，到京師，遷侍中。

出為平原相，往謁卓，時欲徙都長安。乃謂紀曰：「三輔平敞，四面險固，土地肥美，號為陸海。〈《前書》曰，東方朔曰：「三輔之地，南有江、淮，北有河、渭，汧、隴以東，商、洛以西，厥壤肥饒，此所謂天府陸海之地。」〉今關東兵起，恐洛陽不可久居。長安猶有宮室，今欲西遷何如？」紀曰：「天下有道，守在四夷。〈《左傳》曰，楚沈尹戍曰「古者天子守在四夷。天子卑，守在諸侯」也。〉宜修德政，以懷不附。遷移至尊，誠計之末者。愚以公宜事委公卿，專精外任。其有違命，則威之以武。今關東兵起，民不堪命。若謙遠朝政，率師討伐，則塗炭之民，庶幾可全。若欲徙萬乘以自安，將有累卵之危，崢嶸之險也。」〈累卵，解見皇后紀。崢音士耕反。〉卓意甚忤，而敬紀名行，無所復言。時議欲以為司徒，紀見禍亂方作，不復辨嚴，〈嚴讀曰裝也。〉實時之郡。璽書追拜太僕，又征為尚書令。建安初，袁紹為太尉，讓於紀；紀不受，拜大鴻臚。年七十一，卒於官。

子羣，為魏司空。〈羣字長文。魏志曰「魯國孔融才高倨傲，年在羣、紀之閒，先與[紀友，後與]羣交，更為紀拜，由是顯名」也。〉天下以為公慙卿，卿慙長。

弟諶，字季方。與紀齊德同行，父子並著高名，時號三君。每宰府辟召，常同時旌命，羔鴈成羣，〈古者諸侯朝天子，卿執羔，大夫執鴈，士執雉。成羣言眾多也。〉當世者靡不榮之。諶早終。〈先賢行狀曰：「豫州百城，皆圖書寔、紀、諶形像焉。」〉

史論
論曰：漢自中世以下，閹豎□恣，故俗遂以遁身矯絜放言為高。〈放肆其言，不拘節制也。論語曰：「隱居放言。」〉士有不談此者，則芸夫牧豎已叫呼之矣。〈叫呼，譏笑之也。芸，除草也。〉故時政彌惛，而其風愈往。唯陳先生進退之節，必可度也。據於德故物不犯，安於仁故不離羣，行成乎身而道訓天下，故凶邪不能以權奪，王公不能以貴驕，所以聲教廢於上，而風俗清乎下也。

贊曰：二李師淑，陳君友皓。韓韶就吏，贏寇懷道。太丘奧廣，模我彝倫。曾是淵軌，薄夫以淳。〈曾之言則也。〉慶基既啟，有蔚穎濱，二方承則，八慈繼塵。〈二方，元方﹑季方也。荀淑八子，皆以慈為字，見荀氏家傳也。


Chinese text: This work was published before January 1, 1923, and is in the
public domain worldwide because the author died at least 100 years ago.
