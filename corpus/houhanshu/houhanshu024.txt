任光
任光字伯卿，南陽宛人也。少忠厚，為鄉裏所愛。初為鄉嗇夫、郡縣吏。漢兵至宛，軍人見光冠服鮮明，令解衣，將殺而奪之。會光祿勛劉賜適至，視光容貌長者，乃救全之。光因率黨與從賜，為安集掾，拜偏將軍，與世祖破王尋、王邑。

更始至洛陽，以光為信都太守。及王郎起，郡國皆降之，光獨不肯，遂與都尉李忠、令萬脩、功曹阮況、五官掾郭唐等同心固守。廷掾持王郎檄詣府白光，光斬之於市，以徇百姓，發精兵四千人城守。更始二年春，世祖自薊還，狼狽不知所向，傳聞信都獨為漢拒邯鄲，即馳赴之。光等孤城獨守，恐不能全，聞世祖至，大喜，吏民皆稱萬歲，即時開門，與李忠、萬脩率官屬迎謁。世祖入傳舍，謂光曰：『伯卿，今勢力虛弱，欲俱入城頭子路、力子都兵中，何如邪？』光曰：『不可。』世祖曰：『卿兵少，如何？』光曰：『可募發奔命，出攻傍縣，若不降者，恣聽掠之。人貪財物，則兵可招而致也。』世祖從之。拜光為左大將軍，封武成侯，留南陽宗廣領信都太守事，使光將兵從。光乃多作檄文曰：『大司馬劉公將城頭子路、力子都兵百萬眾從東方來，擊諸反虜。』遣騎馳至巨鹿界中。吏民得檄，傳相告語。世祖遂與光等投暮入堂陽界，使騎各持炬火，彌滿澤中，光炎燭天地，舉城莫不震驚惶怖，其夜即降。旬日之間，兵眾大盛，因攻城邑，遂屠邯鄲，乃遣光歸郡。

城頭子路者，東平人，姓爰，名曾，字子路，與肥城劉詡起兵盧城頭，故號其兵為『城頭子路』。曾自稱『都從事』，詡稱『校三老』，寇掠河、濟間，眾至二十餘萬。更始立，曾遣使降，拜曾東萊郡太守，詡濟南太守，皆行大將軍事。是歲，曾為其將所殺，眾推詡為主，更始封詡助國侯，令罷兵歸本郡。

力子都者，東海人也。起兵鄉裏，抄擊徐、兗界，眾有六七萬。更始立，遣使降，拜子都徐州牧。為其部曲所殺，餘黨復相聚，與諸賊會於檀鄉，因號為檀鄉。檀鄉渠帥董次仲始起茌平，遂渡河入魏郡清河，與五校合，眾十餘萬。建武元年，世祖入洛陽，遣大司馬吳漢等擊檀鄉，明年春，大破降之。

是歲，更封光阿陵侯，食邑萬戶。五年，征詣京師，奉朝請。其冬卒。子隗嗣。後阮況為南陽太守，郭唐至河南尹，皆有能名。

隗字仲和，少好黃、老，清靜寡欲，所得奉秩，常以賑恤宗族，收養孤寡。顯宗聞之，擢奉朝請，遷羽林左監、虎賁中郎將，又遷長水校尉。肅宗即位，雅相敬愛，數稱其行，以為將作大匠。將作大匠自建武以來常謁者兼之，至隗乃置真焉。建初五年，遷太仆，八年，代竇固為光祿勛，所歷皆有稱。章和元年，拜司空。

隗義行內修，不求名譽，而以沈正見重於世。和帝即位，大將軍竇憲秉權，專作威福，內外朝臣莫不震懾。時，憲擊匈奴，國用勞費，隗奏議征憲還，前後十上。獨與司徒袁安同心畢力，持重處正，鯁言直議，無所回隱，語在《袁安傳》。

永元四年薨，子屯嗣。帝追思隗忠，擢屯為步兵校尉，徙封西陽侯。屯卒，子勝嗣。勝卒，子世嗣，徙封北鄉侯。

李忠
李忠字仲都，東萊黃人也。父為高密都尉。忠元始中以父任為郎，署中數十人，而忠獨以好禮修整稱。王莽時為新博屬長，郡中鹹敬信之。

更始立，使使者行郡國，即拜忠都尉官。忠遂與任光同奉世祖，以為右大將軍，封武固侯。時，世祖自解所佩綬以帶忠，因從攻下屬縣。至苦陘，世祖會諸將，問所得財物，唯忠獨無所掠。世祖曰：『我欲特賜，李忠，諸卿得無望乎？』即以所乘大驪馬及繡被衣物賜之。

進圍巨鹿，未下，王郎遣將攻信都，信都大姓馬寵等開城內之，收太守宗廣及忠母、妻，而令親屬招呼忠。時，寵弟從忠為校尉，忠即時召見，責數以背恩反城，因格殺之。諸將皆驚曰：『家屬在人手中，殺其弟，何猛也！』忠曰：『若縱賊不誅，則二心也。』世祖聞而美之，謂忠曰：『今吾兵已成矣，將軍可歸救老母、妻、子，宜自募吏民能得家屬者，賜錢千萬，來從我取。』忠曰：『蒙明公大恩，思得效命，誠不敢內顧宗親。』世祖乃使任光將兵救信都，光兵於道散降王郎，無功而還。會更始遣將攻破信都，忠家屬得全。世祖因使忠還，行太守事，收郡中大姓附邯鄲者，誅殺數百人。及任光歸郡，忠乃還復為都尉。建武二年，更封中水侯，食邑三千戶。其年，征拜五官中郎將，從平寵萌，董憲等。

六年，遷丹陽太守。是時，海內新定，南方海濱江淮，多擁兵據土。忠到郡，招懷降附，其不服者悉誅之，旬月皆平。忠以丹陽越俗不好學，嫁娶禮儀，衰於中國，乃為起學校，習禮容，春秋鄉飲，選用明經，郡中向慕之。墾田增多，三歲間流民占著者五萬餘口。十四年，三公奏課為天下第一，遷豫章太守。病去官，征詣京師。十九年，卒。

子威嗣。威卒，子純嗣，永平九年，坐母殺純叔父。國除。永初七年，鄧太后復封純琴亭侯。純卒，子廣嗣。

萬脩
萬脩字君遊，扶風茂陵人也。更始時，為信都令，與太守任光、都尉李忠共城守，迎世祖，拜為偏將軍，封造義侯。及破邯鄲，拜右將軍，從平河北。建武二年，更封槐裏侯。與揚化將軍堅鐔俱擊南陽，未克而病，卒於軍。

子普嗣，徙封泫氏侯。普卒，子親嗣，徙封扶柳侯。親卒，無子，國除。永初七年，鄧太后紹封脩曾孫豐為曲平亭侯。豐卒，子熾嗣。永建元年}，熾卒，無子，國除。延熹二年，桓帝紹封脩玄孫恭為門德亭侯。

邳彤
邳彤字偉君，信都人也。父吉，為遼西太守。彤初為王莽和成卒正。世祖徇河北，至下曲陽，彤舉城降，復以為太守，留止數日。世祖北至薊，會王郎兵起，使其將徇地，所到縣莫不奉迎，唯和成、信都堅守不下。彤聞世祖從薊還，失軍，欲至信都，乃先使五官掾張萬、督郵尹綏，選精騎二千餘匹，緣路迎世祖軍。彤尋與世祖會信都。世祖雖得二郡之助，而兵眾未合，議者多言可因信都兵自送，西還長安。彤廷對曰：

議者之言皆非也。吏民歌吟思漢久矣，故更始舉尊號而天下響應，三輔清宮除道以迎之。一夫荷戟大呼，則千里之將無不捐城遁逃，虜伏請降。自上古以來，亦未有感物動民其如此者也。又卜者王郎，假名因勢，驅集烏合之眾，遂震燕、趙之地；況明公奮二郡之兵，揚響應之威，以攻則何城不克，以戰則何軍不服！今釋此而歸，豈徒空失河北，必要驚動三輔，墮損威重，非計之得者也。若明公無復征伐之意，則雖信都之兵猶難會也。何者？明公既西，則邯鄲城民不肯捐父母、背城主，而千里送公，其離散亡逃可必也。

世祖善其言而止。即日拜彤為後大將軍，和成太守如故，使將兵居前。比至堂陽，堂陽已反屬王郎，彤使張萬、尹綏先曉譬吏民，世祖夜至，即開門出迎。引兵擊破白奢賊於中山。自此常從戰攻。

信都復反為王郎，郎所置信都王捕系彤父弟及妻子，使為手書呼彤曰：『降者封爵，不降族滅。』彤涕泣報曰：『事君者不得顧家。彤親屬所以至今得安於信都者，劉公之恩也。公方爭國事，彤不得復念私也。』會更始所遣將攻拔信都，郎兵敗走，彤家屬得免。

及拔邯鄲，封武義侯。建武元年，更封靈壽侯，行大司空事。帝入洛陽，拜彤太常，月餘日轉少府，是年免。復為左曹侍中，常從征伐。六年，就國。

彤卒，子湯嗣，九年，徙封樂陵侯。十九年，湯卒，子某嗣；無子，國除。元初元年，鄧太后紹封彤孫音為平亭侯。音卒、子柴嗣。

初，張萬，尹綏與彤俱迎世祖，皆拜偏將軍，亦從征伐。萬封重平侯，綏封平臺侯。

論曰：凡言成事者，以功著易顯；謀幾初者，以理隱難昭。斯固原情比跡，所宜推察者也。若乃議者欲因二郡之眾，建入關之策，委成業，臨不測，而世主未悟，謀夫景同，邳彤之廷對，其為幾乎！語曰『一言可以興邦』，斯近之矣。

劉植
劉植字伯先，巨鹿昌城人也。王郎起，植與弟喜、從兄歆率宗族賓客，聚兵數千人據昌城。聞世祖從薊還，乃開門迎世祖，以植為驍騎將軍，喜、歆偏將軍，皆為列侯。時真定王劉揚起兵以附王郎，眾十餘萬，世祖遣植說揚，揚乃降。世祖因留真定，納郭后，後即揚之甥也，故以此結之。乃與揚及諸將置酒郭氏漆裏舍，揚擊築為歡，因得進兵拔邯鄲，從平河北。

建武二年，更封植為昌城侯。討密縣賊，戰歿。子向嗣。帝使喜代將植營，復為驍騎將軍，封觀津侯。喜卒，復以歆為驍騎將軍，封浮陽侯。喜、歆從征伐，皆傳國於後。向徙封東武陽侯，卒，子述嗣，永平十五年，坐與楚王英謀反，國除。

耿純
耿純字伯山，巨鹿宋子人也。父艾，為王莽濟平尹。純學於長安，因除為納言士。

王莽敗，更始立，使舞陰王李軼降諸郡國，純父艾降，還為濟南太守。時李軼兄弟用事，專制方面，賓客遊說者甚眾。純連求謁不得通，久之乃得見，因說軼曰：『大王以龍虎之姿，遭風雲之時，奮迅拔起，期月之間兄弟稱王，而德信不聞於士民，功勞未施於百姓，寵祿暴興，此智者之所忌也。兢兢自危，猶懼不終，而況沛然自足，可以成功者乎？』軼奇之，且以其巨鹿大姓，乃承制拜為騎都尉，授以節，令安集趙、魏。

會世祖度河至邯鄲，純即謁見，世祖深接之。純退，見官屬將兵法度不與它將同，遂求自結納，獻馬及縑帛數百匹。世祖北至中山，留純邯鄲。會王郎反，世祖自薊東南馳，純與從昆弟、宿、植共率宗族賓客二千餘人，老病者皆載木自隨，奉迎於育。拜純為前將軍，封耿鄉侯，、宿、植皆偏將軍，使與純居前，降宋子，從攻下曲陽及中山。

是時，郡國多降邯鄲者，純恐宗家懷異心，乃使、宿歸燒其廬舍。世祖問純故，對曰：『竊見明公單車臨河北，非有府臧之蓄，重賞甘餌，可以聚人者也，徒以恩德懷之，是故士眾樂附。今邯鄲自立，北州疑惑，純雖舉族歸命，老弱在行，猶恐宗人賓客半有不同心者，故燔燒屋室，絕其反顧之望。』世祖漢息。及至鄗，世祖止傳舍，鄗大姓蘇公反城開門內王郎將李惲。純先覺知，將兵逆與惲戰，大破斬之。從平邯鄲，又破銅馬。

時，赤眉、青犢、上江、大彤、鐵脛、五幡十餘萬眾並在射犬，世祖引兵將擊之。純軍在前，去眾營數裏，賊忽夜攻純，雨射營中，士多死傷。純勒部曲，堅守不動。選敢死二千人，俱持強弩，各傅三矢，使銜枚間行，繞出賊後，齊聲呼噪，強弩並發，賊眾驚走，追擊，遂破之。馳騎白世祖。世祖明旦與諸將俱至營，勞純曰：『昨夜困乎？』純曰：『賴明公威德，幸而獲全。』世祖曰：『大兵不可夜動，故不相救耳。軍營進退無常，卿宗族不可悉居軍中。』乃以純族人耿伋為蒲吾長，悉令將親屬居焉。

世祖即位，封純高陽侯。擊劉永於濟陰，下定陶。初，純從攻王郎，墮馬折肩，時疾發，乃還詣懷宮。帝問：『卿兄弟誰可使者？』純舉從弟植，於是使植將純營，純猶以前將軍從。

時真定王劉揚復造作讖記雲：『赤九之後，癭揚為主。』揚病癭，欲以惑眾，與綿曼賊交通。建武二年春，遣騎都尉陳副、遊擊將軍鄧隆征揚，揚閉城門，不內副等。乃復遣純持節，行赦令於幽、冀，所過並使勞慰王侯。密敕純曰：『劉揚若見，因而收之。』純從吏士百餘騎與副、隆會元氏，俱至真定，止傳舍。揚稱病不謁，以純真定宗室之出，遣使與純書，欲相見。純報曰：『奉使見王侯牧守，不得先詣，如欲面會，宜出傳舍。』時，揚弟臨邑侯讓及從兄細各擁兵萬餘人，揚自恃眾強而純意安靜，即從官屬詣之，兄弟並將輕兵在門外。揚入見純，純接以禮敬，因延請其兄弟，皆入，乃閉閤悉誅之，因勒兵而出。真定震怖，無敢動者。帝憐揚、讓謀未發，並封其子，復故國。

純還京師，因自請曰：『臣本吏家子孫，幸遭大漢復興，聖帝受命，備位列將，爵為通侯。天下略定，臣無所用誌，願試治一郡，盡力自效。』帝笑曰：『卿既治武，復欲修文邪？』乃拜純為東郡太守。時，東郡未平，純視事數月，盜賊清寧。四年，詔純將兵擊更始東平太守範荊，荊降。進擊太山濟南及平原賊，皆平之。居東郡四歲，時發幹長有罪，純案奏，圍守之，奏未下，長自殺。純坐免，以列侯奉朝請。從擊董憲，道過東郡，百姓老小數千隨東駕涕泣，雲『願復得耿君』。帝謂公卿曰：『純年少被甲胄為軍吏耳，治郡乃能見思若是乎？』

六年，定封為東光侯。純辭就國，帝曰：『文帝謂周勃「丞相吾所重，君為我率諸侯就國」，今亦然也。』純受詔而去。至鄴，賜谷萬斛。到國，吊死問病，民愛敬之。八年，東郡、濟陰盜賊群起，遣大司空李通、橫野大將軍王常擊之。帝以純威信著於衛地，遣使拜太中大夫，使與大兵會東郡。東郡聞純入界，盜賊九千餘人皆詣純降，大兵不戰而還。璽書復以為東郡太守，吏民悅服。十三年，卒官，謚曰成侯。子阜嗣。

植後為輔威將軍，封威邑侯。宿至代郡太守，封遂鄉侯。為赤眉將軍，封著武侯，從鄧禹西征，戰死雲陽。凡宗族封列侯者四人，關內侯者三人，為二千石者九人。

阜徙封莒鄉侯，永平十四年，坐同族耿歙與楚人顏忠辭語相連，國除。建初二年，肅宗追思純功，紹封阜子盱為高亭侯。盱卒，無嗣，帝復封盱弟騰。卒，子忠嗣。忠卒，孫緒嗣。

贊曰：任、邳識幾，嚴城解扉。委佗還旅，二守焉依。純、植義發，奉兵佐威。


Chinese text: This work was published before January 1, 1923, and is in the
public domain worldwide because the author died at least 100 years ago.
