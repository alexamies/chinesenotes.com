宣秉字巨公，馮翊雲陽人也。少修高節，顯名三輔。哀、平際，見王氏據權專政，侵削宗室，有逆亂萌，遂隱遁深山，州郡連召，常稱疾不仕。王莽為宰衡，辟命不應。及莽篡位，又遣使者征之，秉固稱疾病。更始即位，征為侍中。建武元年，拜禦史中丞。光武特詔禦史中丞與司隸校尉、尚書令會同並專席而坐，故京師號曰『三獨坐』。明年，遷司隸校尉。務舉大綱，簡略苛細，百僚敬之。

秉性節約，常服布被，蔬食瓦器。帝嘗幸其府舍，見而嘆曰：『楚國二龔，不如雲陽宣巨公。』即賜布帛帳帷什物。四年，拜大司徒司直。所得祿奉，輒以收養親族。其孤弱者，分與田地，自無擔石之儲。六年，卒於官，帝敏惜之，除子彪為郎。

張湛字子孝，扶風平陵人也。矜嚴好禮，動止有則，居處幽室，必自修整，雖遇妻子，若嚴君焉。及在鄉黨，詳言正色，三輔以為儀表。人或謂湛偽詐，湛聞而笑曰：『我誠詐也。人皆詐惡，我獨詐善，不亦可乎？』

成、哀間，為二千石。王莽時，歷太守、都尉。

建武初，為左馮翊，在郡修典禮，設條教，政化大行。後告歸平陵，望寺門而步。主簿進曰：『明府位尊德重，不宜自輕。』湛曰：『《禮》，下公門，軾輅馬。孔子於鄉黨，恂恂如也。父母之國，所宜盡禮，何謂輕哉？』

五年，拜光祿勛。光武臨朝，或有惰容，湛輒陳諫其失。常乘白馬，帝每見湛，輒言『白馬生且復諫矣』。

七年，以病乞身，拜光祿大夫，代王丹為太子太傅。及郭后廢，因稱疾不朝，拜太中大夫，居中東門候舍，故時人號曰中東門君。帝數存問賞賜。後大徒戴涉被誅，帝強起湛以代之。湛至朝堂，遺失溲便，因自陳疾篤，不能復任朝事，遂罷之。後數年，卒於家。

王丹字仲回，京兆下邽人也。哀、平時，仕州郡。王莽時，連征不至。家累千金，隱居養誌，好施周急。每歲農時，輒載酒肴於田間，候勤者而勞之。其墮懶者，恥不致丹，皆兼功自厲。邑聚相率，以致殷富。其輕黠遊蕩廢業為患者，輒曉其父兄，使黜責之。沒者則賻給，親自將護。其有遭喪憂者，輒待丹為辦，鄉鄰以為常。行之十餘年，其化大洽，風俗以篤。

丹資性方潔，疾惡強豪。時，河南太守同郡陳遵，關西之大俠也。其友人喪親，遵為護喪事，賻助甚豐。丹乃懷縑一匹，陳之於主人前，曰：『如丹此縑，出自機杼。』遵聞而有慚色。自以知名，欲結交於丹，丹拒而不許。

會前將軍鄧禹西征關中，軍糧乏，丹率宗族上表二千斛。禹在領左馮翊，稱疾不視事，免歸。後征為太子少傅。

時，大司徒侯霸欲與交友，及丹被征，遣子昱候於道。昱迎拜車下，丹下答之。昱曰：『家公欲與君結交，何為見拜？』丹曰：『君房有是言，丹未之許也。』

丹子有同門生喪家，家在中山，白丹欲往奔慰。結侶將行，丹怒而撻之，令寄縑以祠焉。或問其故，丹曰：『交道之難，未易言也。世稱管、鮑，次則王、貢。張、陳兇其終，蕭，朱隙其末，故知全之者鮮矣。』時人服其言。

客初有薦士於丹者，因選舉之，而後所舉者陷罪，丹坐以免。客慚懼自絕，而丹終無所言。尋復征為太子太傅，乃呼客謂曰：『子之自絕，何量丹之薄也？』不為設食以罰之，相待如舊。其後遜位，卒於家。

王良字仲子，東海蘭陵人也。少好學，習《小夏侯尚書》。王莽時，寢病不仕，教授諸生千餘人。

建武二年，大司馬吳漢辟，不應。三年，征拜諫議太夫，數有忠言，以禮進止，朝廷敬之。遷沛郡太守。至蘄縣，稱病不之府，官屬皆隨就之，良遂上疾篤，乞骸骨，征拜太中大夫。

六年，代宣秉為大司徒司直。在位恭儉，妻子不入官舍，布被瓦器。時，司徒史鮑恢以事到東海，過候其家，而良妻布裙曳柴，從田中歸。恢告曰：『我司徒史也，故來受書，欲見夫人。』妻曰：『妾是也。若掾，無書。』恢乃下拜，嘆息而還，聞者莫不嘉之。

後以病歸，一歲復征，至滎陽，疾篤不任進道，乃過其友人。友人不肯見，曰：『不有忠言奇謀而取大位，何其往來屑屑不憚煩也？』遂拒之。良慚，自後連征，輒稱病。詔以玄纁聘之，遂不應。後光武幸蘭陵，遣使者問良所苦疾，不能言對。詔復其子孫邑中徭役，卒於家。

論曰：夫利仁者或借仁以從利，體義者不期體以合義。季文子妾不衣帛，魯人以為美談。公孫弘身服布被，汲黯譏其多詐。事實未殊而譽毀別議。何也？將體之與利之異乎？宣秉、王良處位優重，而秉甘疏薄，良妻荷薪，可謂行過乎儉。然當世咨其清，人君高其節，豈非臨之以誠哉！語曰：『同言而信，則信在言前；同令而行，則誠在令外。』不其然乎！張湛不屑矜偽之誚，斯不偽矣。王丹難於交執之道，斯知交矣。

杜林字伯山，扶風茂陵人也。父鄴，成、哀間為涼州刺史。林少好學沈深，家既多書，又外氏張竦父子喜文采，林從竦受學，博洽多聞，時稱通儒。

初為郡吏。王莽敗，盜賊起，林與弟成及同郡範逡、孟冀等，將細弱俱客河西。道逢賊數千人，遂掠取財裝，褫奪衣服，拔刃向林等將欲殺之。冀仰曰：『願一言而死。將軍知天神乎？赤眉兵眾百萬，所向無前，而殘賊不道，卒至破敗。今將軍以數千之眾，欲規霸王之事，不行仁恩而反遵覆車，不畏天乎？』賊遂釋之，俱免於難。

隗囂素聞林誌節，深相敬待，以為持書平。後因疾告去，辭還祿食。囂復欲令強起，遂稱篤。囂意雖相望，且欲優容之，乃出令曰：『杜伯山天子所不能臣，諸侯所不能友，蓋伯夷、叔齊恥食周粟。今且從師友之位，須道開通，使順所誌。』林雖拘於囂，而終不屈節。建武六年，弟成物故，囂乃聽林持喪東歸。既遣而悔，追令刺客楊賢於隴坻遮殺之。賢見林身推鹿車，載致弟喪，乃嘆曰：『當今之世，誰能行義？我雖小人，何忍殺義士！』因亡去。

光武聞林已還三輔，乃征拜侍禦史，引見，問以經書故舊及西州事，甚悅之，賜車馬衣被。群寮知林以名德用，甚尊憚之。京師士大夫，鹹推其博洽。

河南鄭興、東海衛宏等，皆長於古學。興嘗師事劉歆，林既遇之，欣然言曰：『林得興等固諧矣，使宏得林，且有以益之。』及宏見林，闇然而服。濟南徐巡，始師事宏，後皆更受林學。林前於西州得漆書《古文尚書》一卷，常寶愛之，雖遭難困，握持不離身。出以示宏等曰：『林流離兵亂，常恐斯經將絕。何意東海衛子、濟南徐生復能傳之，是道竟不墜於地也。古文雖不合時務，然願諸生無悔所學。』宏、巡益重之，於是古文遂行。

明年，大議郊祀制，多以為周郊後稷，漢當祀堯。詔復下公卿議，議者僉同，帝亦然之。林獨以為周室之興，祚由後稷，漢業特起，功不緣堯。祖宗故事，所宜因循。定從林議。

後代王良為大司徒司直。林薦同郡範逡、趙秉、申屠剛及隴西牛邯等，皆被擢用，士多歸之。十一年，司直官罷，以林代郭憲為光祿勛。內奉宿衛，外總三署，周密敬慎，選舉稱平。郎有好學者，輒見誘進，朝夕滿堂。

十四年，群臣上言：『古者肉刑嚴重，則人畏法令；今憲律輕薄，故奸軌不勝。宜增科禁，以防其源。』詔下公卿。林奏曰：『夫人情挫辱，則義節之風損，法防繁多，則敬免之行興。孔子曰：「導之以政，齊之以刑，民免而無恥。導之以德，齊之以禮，有恥且格。」古之明王，深識遠慮，動居其厚，不務多辟，周之五刑，不過三千。大漢初興，詳鑒失得，故破矩為圓，斫雕為樸，蠲除苛政，更立疏網，海內歡欣，人懷寬德。及至其後，漸以滋章，吹毛索疵，詆欺無限。果桃菜茹之饋，集以成臧，小事無妨於義，以為大戮，故國無廉士，家無完行。至於法不能禁，令不能止，上下相遁。為敝彌深。臣愚以為宜如舊制，不合翻移。』帝從之。

後皇太子彊求乞自退，封東海王，故重選官屬，以林為王傅。從駕南巡狩。時諸王傅數被引命，或多交遊，不得應詔；唯林守慎，有召必至。餘人雖不見譴，而林特受賞賜，又辭不敢受，帝益重之。

明年，代丁恭為少府。二十二年，復為光祿勛。頃之，代朱浮為大司空。博雅多通，稱為任職相。明年薨，帝親自臨喪送葬，除子喬為郎。詔曰：『公侯子孫，必復其始，賢者之後，宜宰城邑。其以喬為丹水長。』

論曰：夫威強以自禦，力損則身危；飾詐以圖己，詐窮則道屈；而忠信篤敬，蠻貊行焉者，誠以德之感物厚矣。故趙孟懷忠，匹夫成其仁；杜林行義，烈士假其命。《易》曰：『人之所助者信』，有不誣矣。

郭丹字少卿，南陽穰人也。父稚，成帝時為廬江太守，有清名。丹七歲而孤，小心孝順，後母哀憐之，為鬻衣裝，買產業。後從師長安，買符入函谷關，乃慨然嘆曰：『丹不乘使者車，終不出關。』既至京師，常為都講，諸儒鹹敬重之。大司馬嚴尤請丹，辭病不就。王莽又征之，遂與諸生逃於北地。更始二年，三公舉丹賢能，征為諫議大夫，持節使歸南陽，安集受降。丹自去家十有二年，果乘高車出關，如其誌焉。

更始敗，諸將悉歸光武，並獲封爵；丹獨保平氏不下，為更始發喪，衰绖盡哀。建武二年，遂潛逃去，敝衣間行，涉歷險阻，求謁更始妻子，奉還節傳，因歸鄉裏。太守杜詩請為功曹，丹薦鄉人長者自代而去。詩乃嘆曰：『昔明王興化，卿士讓位，今功曹推賢，可謂至德。敕以丹事編署黃堂，以為後法。』

十三年，大司馬吳漢辟舉高第，再遷並州牧，有清平稱。轉使匈奴中郎將，遷左馮翊。永平三年，代李為司徒。在朝廉直公正，與侯霸、杜林、張湛、郭伋齊名相善。明年，坐考隴西太守鄧融事無所據，策免。五年，卒於家，時年八十七。以河南尹範遷有清行，代為司徒。

遷字子廬，沛國人，初為漁陽太守，以智略安邊，匈奴不敢入界。及在公輔，有宅數畝，田不過一頃，復推與兄子。其妻嘗謂曰：『君有四子而無立錐之地，可余奉祿，以為後世業。』遷曰：『吾備位大臣而蓄財求利，何以示後世！』在位四年薨，家無擔石焉。

後顯宗因朝會問群臣：『郭丹家今何如？』宗正劉匡對曰：『昔孫叔敖相楚，馬不秣粟，妻不衣帛，子孫竟蒙寢丘之封。丹出典州郡，入為三公，而家無遺產，子孫困匱。』帝乃下南陽訪求其嗣。長子宇，官至常山太守。少子濟，趙相。

吳良字大儀，齊國臨淄人也。初為郡吏，歲旦與掾史入賀，門下掾王望舉觴上壽，謅稱太守功德。良於下坐勃然進曰：『望佞邪之人，欺謅無狀，願勿受其觴。』太守斂容而止。宴罷，轉良為功曹；恥以言受進，終不肯謁。

時，驃騎將軍東平王蒼聞而辟之，署為西曹。蒼甚相敬受，上疏薦良曰：『臣聞為國所重，必在得人；報恩之義，莫大薦士。竊見臣府西曹掾齊國吳良，資質敦固，公方廉恪，躬儉安貧，白首一節；又治《尚書》，學通師法，經任博士，行中表儀。宜備宿衛，以輔聖政。臣蒼榮寵絕矣，憂責深大，私慕公叔同升之義，懼於臧文竊位之罪，敢秉愚瞽，犯冒嚴禁。』顯宗以示公卿曰：『前以事見良，須發皓然，衣冠甚偉。夫薦賢助國，宰相之職，蕭何舉韓信，設壇而拜，不復考試。今以良為議郎。』

永平中，車駕近出，而信陽侯陰就幹突禁衛，車府令徐匡鉤就車，收禦者送獄。詔書譴匡，匡乃自系。良上言曰：『信陽侯就倚恃外戚，幹犯乘輿，無人臣禮，為大不敬。匡執法守正，反下於理，臣恐聖化由是而弛。』帝雖赦匡，猶左轉良為即丘長。後遷司徒長史。每處大議，輒據經典，不希旨偶俗，以僥時譽。後坐事免，復拜議郎，卒於官。

承宮字少子，瑯邪姑幕人也。少孤，年八歲為人牧豕。鄉裏徐子盛者，以《春秋經》授諸生數百人，宮過息廬下，樂其業，因就聽經，遂請留門下，為諸生拾薪。執苦數年，勤學不倦。經典既明，乃歸家教授。遭天下喪亂，遂將諸生避地漢中，後與妻子之蒙陰山，肆力耕種。禾黍將孰，人有認之者，宮不與計，推之而去，由是顯名。三府更辟，皆不應。

永平中，征詣公車。車駕臨辟雍，召宮拜博士，遷左中郎將。數納忠言，陳政，論議切愨，朝臣憚其節，名播匈奴。時，北單於遣使求得見宮，顯宗敕自整飾，宮對曰：『夷狄眩名，非識實者也。臣狀醜，不可以示遠，宜選有威容者。』帝乃以大鴻臚魏應代之。十七年，拜侍中祭酒。建初元年，卒，肅宗褒嘆，賜以冢地。妻上書乞歸葬鄉裏，復賜錢三十萬。

鄭均字仲虞，東平任城人也。少好黃、老書。兄為縣吏，頗受禮遺，均數諫止，不聽。即脫身為傭，歲餘，得錢帛，歸以與兄。曰：『物盡可復得，為吏坐臧，終身捐棄。』兄感其言，遂為廉潔。均好義篤實，養寡嫂孤兒，恩禮敦至。常稱病家廷，不應州郡辟召。郡將欲必致之，使縣令譎將詣門，既至，卒不能屈。均於是客於濮陽。

建初三年，司徒鮑昱辟之，後舉直言，並不詣。六年，公車特征。再遷尚書，數納忠言，肅宗敬重之。後以病乞骸骨，拜議郎，告歸，因稱病篤，帝賜以衣冠。

元和元年，詔告廬江太守、東平相曰：『議郎鄭均，束脩安貧，恭儉節整，前在機密，以病致仕，守善貞固，黃發不怠。又前安邑令毛義，躬履遜讓，比征辭病，淳潔之風，東州稱仁。書不雲乎：「章厥有常，吉哉！」其賜均、義谷各千斛，常以八月長吏存問，賜羊酒，顯茲異行。』明年，帝東巡過任城，乃幸均舍，敕賜尚書祿以終其身，故時人號為『白衣尚書』。永元中，卒於家。

趙典字仲經，蜀郡成都人也。父戒，為太尉，桓帝立，以定策封廚亭侯。典少篤行隱約，博學經書，弟子自遠方至。建和初，四府表薦，征拜議郎，侍講禁內，再遷為侍中。時，帝欲廣開鴻池，典諫曰：『鴻池泛溉，已且百頃，猶復增而深之，非所以崇唐、虞之約己，遵孝之愛人也。』帝納其言而止。

父卒，襲封。出為弘農太守，轉右扶風。公事去官，征拜城門校尉，轉將作大匠，遷少府，又轉大鴻臚。時，恩澤諸侯以無勞受封，群臣不悅而莫敢諫，典獨奏曰：『夫無功而賞，勞者不勸，上忝下辱，亂象幹度。且高祖之誓，非功臣不封。宜一切削免爵士，以存舊典。』帝不從。頃之，轉太仆，遷太常。朝廷每有災異疑議，輒咨問之。典據經正對，無所曲折。每得賞賜，輒分與諸生之貧者。後以諫爭違旨，免官就國。

會帝崩，時禁藩國諸侯不得奔吊，典慨然曰：『身從衣褐之中，致位上列。且鳥烏反哺報德，況於士邪！』遂解印綬符策付縣，而馳到京師。州郡及大鴻臚並執處其罪，而公卿百寮嘉典之義，表請以租自贖，詔書許之。再遷長樂少府、衛尉。公卿復表典篤學博聞，宜備國師。會病卒，使者吊祠。竇太后復遣使兼贈印綬，謚曰獻侯。

典兄子謙，謙弟溫，相繼為三公。

謙字產信，初平元年，代黃琬為太尉。獻帝遷都長安，以謙行車騎將軍，為前置。明年病罷。復為司隸校尉。車師王侍子為董卓所愛，數犯法，謙收殺之。卓大怒，殺都官從事，而素敬憚謙，故不加罪。轉為前將軍，遣擊白波賊，有功，封郫侯。李傕殺司徒王允，復代允為司徒。數月病免，拜尚書令。是年卒，溢曰忠侯。

溫字子柔，初為京兆丞，嘆曰：『大丈夫當雄飛，安能雌伏！』遂棄官去。遭歲大饑，散家糧以振窮餓，所活萬餘人。獻帝西遷都，為侍中，同輿輦至長安，封江南亭侯，代楊彪為司空，免，頃之，復為司徒，錄尚書事。

時，李傕與郭汜相攻，傕遂虜掠禁省，動帝幸北塢，外內隔絕。傕素疑溫不與己同，乃內溫於塢中，又欲移乘輿於黃白城。溫與傕書曰：『公前托為董公報仇，然實屠陷王城，殺戮大臣，天下不可家見而戶說也。今與郭汜爭睚眥之隙，以成千鈞之仇，人在塗炭，各不聊生。曾不改悟，遂成禍亂。朝廷仍下明詔，欲令和解。上命不行，威澤日損。而復欲移轉乘輿，更幸非所，此誠老夫所不達也。於《易》，一為過，再為涉，三而弗改，滅其頂，兇。不如早共和解，引軍還屯，上安萬乘，下全人民，豈不幸甚。』傕大怒，欲遣人殺溫。李傕從弟應，溫故掾也，諫之數日，乃獲免。

溫從車駕都許。建安十三年，以辟司空曹操子丕為掾，操怒，奏溫辟臣子弟，選舉不實，免官。是歲卒，年七十二。

贊曰：宣、鄭、二王，奉身清方。杜林據古，張湛矜莊。典以義黜，宮由德揚。大儀鵠發，見表憲王。少卿誌仕，終乘高箱。


Chinese text: This work was published before January 1, 1923, and is in the
public domain worldwide because the author died at least 100 years ago.
