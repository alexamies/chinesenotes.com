《詩》、《書》之言女德尚矣。[1]若夫賢妃助國君之政，哲婦隆家人之道，高士弘清淳之風，貞女亮明白之節，則其徽美未殊也，而世典咸漏焉。故自中興以後，綜其成事，述為列女篇。如馬、鄧、梁后別見前紀，梁嫕、李姬各附家傳，[2]若斯之類，並不兼書。余但𢯱次才行尤高秀者，不必專在一操而已。
目录
1	桓少君
2	太原王霸妻
3	廣漢姜詩妻
4	趙阿
5	班昭
6	樂羊子妻
7	李穆姜
8	曹娥
9	呂榮
10	馬倫
11	趙娥
12	劉長卿妻桓氏
13	皇甫規妻
14	荀采
15	趙媛姜
16	叔先雄
17	蔡文姬
18	【贊】
19	【校勘記】
20	註釋
桓少君
　　勃海鮑宣妻者，桓氏之女也，字少君。宣嘗就少君父學，父奇其清苦，故以女妻之，裝送資賄甚盛。宣不悅，謂妻曰：「少君生富驕，習美飾，而吾實貧賤，不敢當禮。」妻曰：「大人以先生脩德守約，故使賤妾侍執巾櫛。既奉承君子，唯命是從。」宣笑曰：「能如是，是吾志也。」妻乃悉歸侍御服飾，更著短布裳，與宣共挽鹿車歸鄉里。拜姑禮畢，提甕出汲。脩行婦道，鄉邦稱之。

　　宣、哀帝時官至司隸校尉。子永，中興初為魯郡太守。永子昱從容問少君曰：「太夫人寧復識挽鹿車時不？」對曰：「先姑有言[3]：『存不忘亡，安不忘危。』[4]吾焉敢忘乎！」永、昱已見前傳。

太原王霸妻
　　太原王霸妻者，不知何氏之女也。霸少立高節，光武時，連徵不仕。霸已見逸人傳。妻亦美志行。初，霸與同郡令狐子伯為友，後子伯為楚相，而其子為郡功曹。子伯乃令子奉書於霸，車馬服從，雍容如也。霸子時方耕於野，聞賓至，投耒而歸，[5]見令狐子，沮怍不能仰視。[6]霸目之，有愧容，客去而久臥不起。妻怪問其故，始不肯告，妻請罪，而後言曰：「吾與子伯素不相若，向見其子容服甚光，舉措有適，而我兒曹蓬髮歷齒，未知禮則，[7]見客而有慚色。父子恩深，不覺自失耳。」妻曰：「君少修清節，不顧榮祿。今子伯之貴孰與君之高？柰何忘宿志而慚兒女子乎！」霸屈起而笑曰：[8]「有是哉！」遂共終身隱遯。

廣漢姜詩妻
　　廣漢姜詩妻者，同郡龐盛之女也。詩事母至孝，妻奉順尤篤。母好飲江水，水去舍六七里，妻常泝流而汲。後值風，不時得還，母渴，詩責而遣之。妻乃寄止鄰舍，晝夜紡績，市珍羞，使鄰母以意自遺其姑。如是者久之，姑怪問鄰母，鄰母具對。姑感慚呼還，恩養愈謹。其子後因遠汲溺死，妻恐姑哀傷，不敢言，而託以行學不在。姑嗜魚鱠，又不能獨食，夫婦常力作供鱠，呼鄰母共之。舍側忽有涌泉，味如江水，每旦輒出雙鯉魚，常以供二母之膳。赤眉散賊經詩里，弛兵而過，曰：「驚大孝必觸鬼神。」時歲荒，賊乃遺詩米肉，受而埋之，比落蒙其安全。[9]

　　永平三年，察孝廉，顯宗詔曰：「大孝入朝，凡諸舉者一聽平之。」由是皆拜郎中。詩尋除江陽令，卒于官。所居治，鄉人為立祀。

趙阿
　　沛郡周郁妻者，同郡趙孝之女也，字阿。少習儀訓，閑於婦道，而郁驕淫輕躁，多行無禮。郁父偉謂阿曰：「新婦賢者女，當以道匡夫。郁之不改，新婦過也。」阿拜而受命，退謂左右曰：「我無樊衛二姬之行，[10]故君以責我。我言而不用，君必謂我不奉教令，則罪在我矣。若言而見用，是為子違父而從婦，則罪在彼矣。生如此，亦何聊哉！」乃自殺。莫不傷之。

班昭
　　扶風曹世叔妻者，同郡班彪之女也，名昭，字惠班，一名姬。博學高才。世叔早卒，有節行法度。兄固著《漢書》，其八表及天文志未及竟而卒，和帝詔昭就東觀臧書閣踵而成之。[11]帝數召入宮，令皇后諸貴人師事焉，號曰大家。每有貢獻異物，輒詔大家作賦頌。及鄧太后臨朝，與聞政事。以出入之勤，特封子成關內侯，官至齊相。時漢書始出，多未能通者，同郡馬融伏於閣下，從昭受讀，後又詔融兄續繼昭成之。[12]

　　永初中，太后兄大將軍鄧騭以母憂，上書乞身，太后不欲許，以問昭。昭因上疏曰：「伏惟皇太后陛下，躬盛德之美，隆唐虞之政，闢四門而開四聰，采狂夫之瞽言，納芻蕘之謀慮。[13]妾昭得以愚朽，身當盛明，敢不披露肝膽，以效萬一。妾聞謙讓之風，德莫大焉，故典墳述美，神祇降福。[14]昔夷齊去國，天下服其廉高；[15]太伯違邠，孔子稱為三讓。[16]所以光昭令德，揚名于後者也。《論語》曰：『能以禮讓為國，於從政乎何有。』[17]由是言之，推讓之誠，其致遠矣。今四舅深執忠孝，引身自退，[18]而以方垂未靜，拒而不許；如後有毫毛加於今日，[19]誠恐推讓之名不可再得。緣見逮及，故敢昧死竭其愚情。自知言不足采，以示蟲螘之赤心。」太后從而許之。於是騭等各還里第焉。

　　作女誡七篇，有助內訓。其辭曰：

　　鄙人愚暗，受性不敏，蒙先君之餘寵，賴母師之典訓。[20]年十有四，執箕帚於曹氏，[21]于今四十餘載矣。戰戰兢兢，常懼黜辱，以增父母之羞，以益中外之累。[22]夙夜劬心，勤不告勞，而今而後，乃知免耳。吾性疏頑，教道無素，[23]恆恐子穀負辱清朝。[24]聖恩橫加，猥賜金紫，[25]實非鄙人庶幾所望也。男能自謀矣，吾不復以為憂也。但傷諸女方當適人，而不漸訓誨，不聞婦禮，懼失容它門，取恥宗族。吾今疾在沈滯，性命無常，念汝曹如此，每用惆悵。閒作女誡七章，願諸女各寫一通，庶有補益，裨助汝身。去矣，其勗勉之！[26]

　　卑弱第一：古者生女三日，臥之床下，弄之瓦塼，而齋告焉。[27]臥之床下，明其卑弱，主下人也。弄之瓦塼，明其習勞，主執勤也。齋告先君，明當主繼祭祀也。[28]三者蓋女人之常道，禮法之典教矣。謙讓恭敬，先人後己，有善莫名，[29]有惡莫辭，忍辱含垢，常若畏懼，是謂卑弱下人也。晚寢早作，勿憚夙夜，[30]執務私事，不辭劇易，[31]所作必成，手跡整理，是謂執勤也。正色端操，以事夫主，清靜自守，無好戲笑，絜齊酒食，以供祖宗[32]，是謂繼祭祀也。三者苟備，而患名稱之不聞，黜辱之在身，未之見也。三者苟失之，何名稱之可聞，黜辱之可遠哉！

　　夫婦第二：夫婦之道，參配陰陽，通達神明，信天地之弘義，人倫之大節也。是以《禮》貴男女之際，《詩》著關雎之義。[33]由斯言之，不可不重也。夫不賢，則無以御婦；婦不賢，則無以事夫。夫不御婦，則威儀廢缺；婦不事夫，則義理墮闕。[34]方斯二事，其用一也。察今之君子，徒知妻婦之不可不御，威儀之不可不整，故訓其男，檢以書傳，殊不知夫主之不可不事，禮義之不可不存也。但教男而不教女，不亦蔽於彼此之數乎！禮，八歲始教之書，十五而至於學矣。[35]獨不可依此以為則哉！

　　敬慎第三：陰陽殊性，男女異行。陽以剛為德，陰以柔為用，男以彊為貴，女以弱為美。故鄙諺有云：「生男如狼，猶恐其尪；生女如鼠，猶恐其虎。」然則修身莫若敬，避彊莫若順。故曰敬順之道，婦人之大禮也。夫敬非它，持久之謂也。夫順非它，寬裕之謂也。持久者，知止足也。寬裕者，尚恭下也。夫婦之好，終身不離。房室周旋，遂生媟黷。媟黷既生，語言過矣。語言既過，縱恣必作。縱恣既作，則侮夫之心生矣。此由於不知止足者也。夫事有曲直，言有是非。直者不能不爭，曲者不能不訟。訟爭既施，則有忿怒之事矣。此由於不尚恭下者也。侮夫不節，譴呵從之；忿怒不止，楚撻從之。夫為夫婦者，義以和親，恩以好合，楚撻既行，何義之存？譴呵既宣，何恩之有？恩義俱廢，夫婦離矣。

　　婦行第四：女有四行，一曰婦德，二曰婦言，三曰婦容，四曰婦功。[36]夫云婦德，不必才明絕異也；婦言，不必辯口利辭也；婦容，不必顏色美麗也；婦功，不必工巧過人也。清閑貞靜，守節整齊，行己有恥，動靜有法，是謂婦德。擇辭而說，不道惡語，時然後言，不厭於人，是謂婦言。盥浣塵穢，服飾鮮絜，沐浴以時，身不垢辱，是謂婦容。專心紡績，不好戲笑，絜齊酒食，以奉賓客，是謂婦功。此四者，女人之大德，而不可乏之者也。然為之甚易，唯在存心耳。古人有言：「仁遠乎哉？我欲仁，而仁斯至矣。」[37]此之謂也。

　　專心第五：禮，夫有再娶之義，[38]婦無二適之文，故曰夫者天也。[39]天固不可逃，夫固不可離也。行違神祇，天則罰之；禮義有愆，夫則薄之。故女憲曰：「得意一人，是謂永畢；失意一人，是謂永訖。」由斯言之，夫不可不求其心。然所求者，亦非謂佞媚苟親也，固莫若專心正色。禮義居絜，耳無塗聽，目無邪視，出無冶容，入無廢飾，無聚會群輩，無看視門戶，此則謂專心正色矣。若夫動靜輕脫，視聽陜輸，[40]入則亂髮壞形，出則窈窕作態，[41]說所不當道，觀所不當視，此謂不能專心正色矣。

　　曲從第六：夫得意一人，是謂永畢；失意一人，是謂永訖。欲人定志專心之言也。舅姑之心，豈當可失哉？物有以恩自離者，亦有以義自破者也。夫雖云愛，舅姑云非，此所謂以義自破者也。然則舅姑之心柰何？固莫尚於曲從矣。姑云不爾而是，固宜從令；[42]姑云爾而非，猶宜順命。勿得違戾是非，爭分曲直。此則所謂曲從矣。故《女憲》曰：「婦如影響，焉不可賞。」[43]

　　和叔妹第七：婦人之得意於夫主，由舅姑之愛己也；舅姑之愛己，由叔妹之譽己也。由此言之，我臧否譽毀，一由叔妹，叔妹之心，復不可失也。皆莫知叔妹之不可失，而不能和之以求親，其蔽也哉！自非聖人，鮮能無過。故顏子貴於能改，仲尼嘉其不貳，[44]而況婦人者也！雖以賢女之行，聰哲之性，其能備乎！是故室人和則謗掩，外內離則惡揚。此必然之埶也。《易》曰：「二人同心，其利斷金。同心之言，其臭如蘭。」此之謂也。[45]夫嫂妹者，體敵而尊，恩疏而義親。若淑媛謙順之人，[46]則能依義以篤好，崇恩以結援，使徽美顯章，而瑕過隱塞，舅姑矜善，而夫主嘉美，聲譽曜于邑鄰，休光延於父母。若夫憃愚之人，於嫂則託名以自高，於妹則因寵以驕盈。驕盈既施，何和之有！恩義既乖，何譽之臻！是以美隱而過宣，姑忿而夫慍，毀訾布於中外，恥辱集于厥身，進增父母之羞，退益君子之累。[47]斯乃榮辱之本，而顯否之基也。可不慎哉！然則求叔妹之心，固莫尚於謙順矣。謙則德之柄，[48]順則婦之行。凡斯二者，足以和矣。《詩》云：「在彼無惡，在此無射。」其斯之謂也[49]。

　　馬融善之，令妻女習焉。

　　昭女妹曹豐生，[50]亦有才惠，為書以難之，辭有可觀。

　　昭年七十餘卒，皇太后素服舉哀，使者監護喪事。所著賦、頌、銘、誄、問、注、哀辭、書、論、上疏、遺令，凡十六篇。子婦丁氏為撰集之，又作大家讚焉。

樂羊子妻
　　河南樂羊子之妻者，不知何氏之女也。羊子嘗行路，得遺金一餅，還以與妻。妻曰：「妾聞志士不飲盜泉之水，[51]廉者不受嗟來之食，[52]況拾遺求利，以污其行乎！」羊子大慚，乃捐金於野，而遠尋師學。一年來歸，妻跪問其故。羊子曰：「久行懷思，無它異也。」妻乃引刀趨機而言曰：「此織生自蠶繭，成於機杼，一（絲）〔𢇇〕而累，以至於寸，累寸不已，遂成丈匹。今若斷斯織也，則捐失成功，稽廢時月。夫子積學，當日知其所亡，[53]以就懿德。若中道而歸，何異斷斯織乎？」羊子感其言，復還終業，遂七年不反。妻常躬勤養姑，又遠饋羊子。

　　嘗有它舍雞謬入園中，姑盜殺而食之，妻對雞不餐而泣。姑怪問其故。妻曰：「自傷居貧，使食有它肉。」姑竟棄之。

　　後盜欲有犯妻者，乃先劫其姑。妻聞，操刀而出。盜人曰：「釋汝刀從我者可全，不從我者，則殺汝姑。」妻仰天而歎，舉刀刎頸而死。盜亦不殺其姑。太守聞之，即捕殺賊盜，而賜妻縑帛，以禮葬之，號曰「貞義」。

李穆姜
　　漢中程文矩妻者，同郡李法之姊也，字穆姜。有二男，而前妻四子。文矩為安眾令，喪於官。[54]四子以母非所生，憎毀日積，而穆姜慈愛溫仁，撫字益隆，衣食資供皆兼倍所生。或謂母曰：「四子不孝甚矣，何不別居以遠之？」對曰：「吾方以義相導，使其自遷善也。」及前妻長子興遇疾困篤，母惻隱自然，親調藥膳，恩情篤密。興疾久乃瘳，於是呼三弟謂曰：「繼母慈仁，出自天受。吾兄弟不識恩養，禽獸其心。雖母道益隆，我曹過惡亦已深矣！」遂將三弟詣南鄭獄，陳母之德，狀己之過，乞就刑辟。縣言之於郡，郡守表異其母，蠲除家徭，遣散四子，許以脩革，自後訓導愈明，並為良士。

　　穆姜年八十餘卒。臨終敕諸子曰：「吾弟伯度，智達士也。所論薄葬，其義至矣。又臨亡遺令，賢聖法也。[55]令汝曹遵承，勿與俗同，增吾之累。」諸子奉行焉。

曹娥
　　孝女曹娥者，會稽上虞人也。父盱，能絃歌，為巫祝。漢安二年五月五日，於縣江泝濤（迎）婆娑〔迎〕神，溺死，不得屍骸。娥年十四，乃沿江號哭，晝夜不絕聲，旬有七日，遂投江而死。[56]至元嘉元年，縣長度尚改葬娥於江南道傍，為立碑焉。[57]

呂榮
　　吳許升妻者，呂氏之女也，字榮。升少為博徒，不理操行，榮嘗躬勤家業，以奉養其姑。數勸升修學，每有不善，輒流涕進規。榮父積忿疾升，乃呼榮欲改嫁之。榮歎曰：「命之所遭，義無離貳！」終不肯歸。升感激自厲，乃尋師遠學，遂以成名。尋被本州辟命，行至壽春，道為盜所害。刺史尹耀捕盜得之。榮迎喪於路，聞而詣州，請甘心讎人。耀聽之。榮乃手斷其頭，以祭升靈。後郡遭寇賊，賊欲犯之，榮踰垣走，賊拔刀追之。賊曰：「從我則生，不從我則死。」榮曰：「義不以身受辱寇虜也！」遂殺之。是日疾風暴雨，雷電晦冥，賊惶懼叩頭謝罪，乃殯葬之。

馬倫
　　汝南袁隗妻者，扶風馬融之女也。字倫。隗已見前傳。倫少有才辯。融家世豐豪，裝遣甚盛。及初成禮，隗問之曰：「婦奉箕箒而已，何乃過珍麗乎？」對曰：「慈親垂愛，不敢逆命。君若欲慕鮑宣、梁鴻之高者，妾亦請從少君、孟光之事矣。」隗又曰：「弟先兄舉，世以為笑。今處姊未適，先行可乎？」對曰：「妾姊高行殊𨘷，未遭良匹，不似鄙薄，苟然而已。」又問曰：「南郡君學窮道奧，文為辭宗，[58]而所在之職，輒以貨財為損，何邪？」對曰：「孔子大聖，不免武叔之毀；子路至賢，猶有伯寮之愬。[59]家君獲此，固其宜耳。」隗默然不能屈，帳外聽者為慚。隗既寵貴當時，倫亦有名於世。年六十餘卒。

　　倫妹芝，亦有才義。少喪親長而追感，乃作申情賦云。

趙娥
　　酒泉龐淯母者，趙氏之女也，字娥。父為同縣人所殺，而娥兄弟三人，時俱病物故，讎乃喜而自賀，以為莫己報也。娥陰懷感憤，乃潛備刀兵，常帷車以候讎家。十餘年不能得。後遇於都亭，刺殺之。因詣縣自首。曰：「父仇已報，請就刑戮。」祿〔福〕長尹嘉義之，解印綬欲與俱亡。娥不肯去。曰：「怨塞身死，妾之明分；結罪理獄，君之常理。何敢苟生，以枉公法！」後遇赦得免。州郡表其閭。太常張奐嘉歎，以束帛禮之。

劉長卿妻桓氏
　　沛劉長卿妻者，同郡桓鸞之女也。鸞已見前傳。生一男五歲而長卿卒，妻防遠嫌疑，不肯歸寧。兒年十五，晚又夭歿。妻慮不免，乃豫刑其耳以自誓。宗婦相與愍之，共謂曰：「若家殊無它意；假令有之，猶可因姑姊妹以表其誠，何貴義輕身之甚哉！」對曰：「昔我先君五更，學為儒宗，尊為帝師。五更已來，歷代不替，男以忠孝顯，女以貞順稱。《詩》云：『無忝爾祖，聿脩厥德。』是以豫自刑翦，以明我情。」沛相王吉上奏高行，顯其門閭，號曰「行義桓釐」，[60]縣邑有祀必膰焉。[61]

皇甫規妻
　　安定皇甫規妻者，不知何氏女也。規初喪室家，後更娶之。妻善屬文，能草書，時為規荅書記，眾人怪其工。及規卒時，妻年猶盛，而容色美。後董卓為相國，承其名，娉以軿輜百乘，馬二十匹，奴婢錢帛充路。妻乃輕服詣卓門，跪自陳請，辭甚酸愴。卓使傅奴侍者悉拔刀圍之，而謂曰：「孤之威教，欲令四海風靡，何有不行於一婦人乎！」妻知不免，乃立罵卓曰：「君羌胡之種，毒害天下猶未足邪！妾之先人，清德奕世。皇甫氏文武上才，為漢忠臣。君親非其趣使走吏乎？敢欲行非禮於爾君夫人邪！」卓乃引車庭中，以其頭縣軶，鞭撲交下。[62]妻謂持杖者曰：「何不重乎？速盡為惠。」遂死車下。後人圖畫，號曰「禮宗」云。

荀采
　　南陽陰瑜妻者，潁川荀爽之女也，名采，字女荀。聰敏有才蓺。年十七，適陰氏。十九產一女，而瑜卒。采時尚豐少，常慮為家所逼，自防禦甚固。後同郡郭奕喪妻，爽以采許之，[63]因詐稱病篤，召采。既不得已而歸，懷刃自誓。爽令傅婢執奪其刃，扶抱載之，猶憂致憤激，敕衛甚嚴。女既到郭氏，乃偽為歡悅之色，謂左右曰：「我本立志與陰氏同穴，而不免逼迫，遂至於此，素情不遂，柰何？」乃命使建四燈，盛裝飾，請奕入相見，共談，言辭不輟。（亦）〔奕〕敬憚之，遂不敢逼，至曙而出。采因敕令左右辨浴。既入室而掩戶，權令侍人避之，以粉書扉上曰：「尸還陰。」「陰」字未及成，懼有來者，遂以衣帶自縊。左右翫之不為意，比視，已絕，時人傷焉。

趙媛姜
　　犍為盛道妻者，同郡趙氏之女也，字媛姜。建安五年，益部亂，道聚眾起兵，事敗，夫妻執繫，當死。媛姜夜中告道曰：「法有常刑，必無生望，君可速潛逃，建立門戶，妾自留獄，代君塞咎。」道依違未從。媛姜便解道桎梏，為齎糧貨。子翔時年五歲，使道攜持而走。媛姜代道持夜，應對不失。度道已遠，乃以實告吏，應時見殺。道父子會赦得歸。道感其義，終身不娶焉。

叔先雄
　　孝女叔先雄者，犍為人也。父泥和，永建初為縣功曹。縣長遣泥和拜檄謁巴郡太守，乘船墯湍水物故，尸喪不歸。雄感念怨痛，號泣晝夜，心不圖存，常有自沈之計。所生男女二人，並數歲，雄乃各作囊，盛珠環以繫兒，數為訣別之辭。家人每防閑之，經百許日後稍懈，雄因乘小船，於父墯處慟哭，遂自投水死。弟賢，其夕夢雄告之：「卻後六日，當共父同出。」至期伺之，果與父相持，浮於江上。郡縣表言，為雄立碑，圖象其形焉。

蔡文姬
　　陳留董祀妻者，同郡蔡邕之女也，名琰，字文姬。[64]博學有才辯，又妙於音律。[65]適河東衛仲道。夫亡無子，歸寧于家。興平中，天下喪亂，文姬為胡騎所獲，沒於南匈奴左賢王，在胡中十二年，生二子。曹操素與邕善，痛其無嗣，乃遣使者以金璧贖之，而重嫁於祀。

　　祀為屯田都尉，犯法當死，文姬詣曹操請之。時公卿名士及遠方使驛坐者滿堂，操謂賓客曰：「蔡伯喈女在外，今為諸君見之。」及文姬進，蓬首徒行，叩頭請罪，音辭清辯，旨甚酸哀，眾皆為改容。操曰：「誠實相矜，然文狀已去，柰何？」文姬曰：「明公廄馬萬匹，虎士成林，何惜疾足一騎，而不濟垂死之命乎！」操感其言，乃追原祀罪。時且寒，賜以頭巾履襪。操因問曰：「聞夫人家先多墳籍，猶能憶識之不？」文姬曰：「昔亡父賜書四千許卷，流離塗炭，罔有存者。今所誦憶，裁四百餘篇耳。」操曰：「今當使十吏就夫人寫之。」文姬曰：「妾聞男女之別，禮不親授。[66]乞給紙筆，真草唯命。」於是繕書送之，文無遺誤。

　　後感傷亂離，追懷悲憤，作詩二章。其辭曰：

　　漢季失權柄，董卓亂天常。志欲圖篡弒，先害諸賢良。逼迫遷舊邦，擁主以自彊。海內興義師，欲共討不祥。卓眾來東下，金甲耀日光。平土人脆弱，來兵皆胡羌。獵野圍城邑，所向悉破亡。斬𢧵無孑遺，尸骸相牚拒。[67]馬邊縣男頭，馬後載婦女。長驅西入關，迥路險且阻。還顧邈冥冥，肝脾為爛腐。所略有萬計，不得令屯聚。或有骨肉俱，欲言不敢語。失意機微閒，輒言斃降虜。要當以亭刃，我曹不活汝。豈復惜性命，不堪其詈罵。或便加棰杖，毒痛參并下。旦則號泣行，夜則悲吟坐。欲死不能得，欲生無一可。彼蒼者何辜，乃遭此厄禍！邊荒與華異，人俗少義理。處所多霜雪，胡風春夏起。翩翩吹我衣，肅肅入我耳。感時念父母，哀歎無窮已。有客從外來，聞之常歡喜。迎問其消息，輒復非鄉里。邂逅徼時願，骨肉來迎己。己得自解免，當復棄兒子。天屬綴人心，念別無會期。存亡永乖隔，不忍與之辭。兒前抱我頸，問母欲何之。「人言母當去，豈復有還時。阿母常仁惻，今何更不慈？我尚未成人，柰何不顧思！」見此崩五內，恍惚生狂癡。號泣手撫摩，當發復回疑。兼有同時輩，相送告離別。慕我獨得歸，哀叫聲摧裂。馬為立踟躕，車為不轉轍。觀者皆歔欷，行路亦嗚咽。去去割情戀，遄征日遐邁。悠悠三千里，何時復交會？念我出腹子，匈臆為摧敗。既至家人盡，又復無中外。城郭為山林，庭宇生荊艾。白骨不知誰，從橫莫覆蓋。出門無人聲，豺狼號且吠。煢煢對孤景，怛吒糜肝肺。登高遠眺望，魂神忽飛逝。奄若壽命盡，旁人相寬大。為復彊視息，雖生何聊賴！託命於新人，竭心自勗厲。流離成鄙賤，常恐復捐廢。人生幾何時，懷憂終年歲！

　　其二章曰：

　　嗟薄〔祜〕兮遭世患，宗族殄兮門戶單。身執略兮入西關，歷險阻兮之羌蠻。山谷眇兮路曼曼，眷東顧兮但悲歎。冥當寢兮不能安，[68]飢當食兮不能餐，常流涕兮眥不乾，薄志節兮念死難，雖苟活兮無形顏。惟彼方兮遠陽精，[69]陰氣凝兮雪夏零。沙漠壅兮塵冥冥，有草木兮春不榮。人似禽兮食臭腥，言兜離兮狀窈停。[70]歲聿暮兮時邁征，夜悠長兮禁門扄。不能寐兮起屏營，登胡殿兮臨廣庭。玄雲合兮翳月星，北風厲兮肅泠泠。胡笳動兮邊馬鳴，孤雁歸兮聲嚶嚶。樂人興兮彈琴箏，音相和兮悲且清。心吐思兮匈憤盈，欲舒氣兮恐彼驚，含哀咽兮涕沾頸。家既迎兮當歸寧，臨長路兮捐所生。兒呼母兮號失聲，我掩耳兮不忍聽。追持我兮走煢煢，頓復起兮毀顏形。還顧之兮破人情，心怛絕兮死復生。

【贊】
　　贊曰：端操有蹤，幽閑有容。區明風烈，昭我管彤。[71]

【校勘記】
　　二七八一頁　五行　梁嫕　按：「嫕」原作𡡌，不成字，逕據殿本改，與梁竦傳合。注同。

　　二七八三頁一二行　赤眉散賊經詩里　集解引惠棟說，謂赤眉散賊不當至蜀，當依《華陽國志》作「東精」。按：《華陽國志》云公孫述平後，東精為賊，掠害，不敢入詩里。東精，人姓名也。

　　二七八四頁一〇行　字惠班一名姬　集解引沈欽韓說，謂陸龜蒙小名錄班昭字惠姬，文選李善注引范書正作「惠姬」，此誤衍「班一名」三字。

　　二七八七頁一六行　于以（大）〔奠〕之宗室牖（戶）〔下〕　據汲本、殿本改。

　　二七八八頁　八行　方斯二事　按：汲本、殿本「事」作「者」。

　　二七八八頁一二行　詩關雎樂得賢女　按：殿本「賢」作「淑」。

　　二七九〇頁　五行　耳無塗聽　按：汲本、殿本「塗」作「淫」。

　　二七九〇頁　六行　視聽陜輸　汲本、殿本「陜」作「陝」，集解引惠棟說，謂「陝」本作「{陝女}」，從女陝聲。今按：馬敘倫讀兩漢書記謂「陜」字乃陜隘之「陜」，右方「夾」字從兩人，不從兩入。說文「陜，俜也」。俜者，三輔謂輕財者為俜。然則陜有輕義也。輸借為媮，陜輸亦輕脫也。

　　二七九三頁　一行　一（絲）〔𢇇〕而累　據汲本改。集解引沈欽韓說，謂說文「𢇇，織緝以糸貫杼也」。類篇「𢇇，古還切」。

　　二七九三頁一二行　漢中程文矩妻者　按：汲本、殿本「程」作「陳」。原本正文作「程」，目則作「陳」。又按：集解引惠棟說，謂《華陽國志》云「穆姜，安眾令程祇妻」，祇似文矩名，以「程」為「陳」，未詳孰是。

　　二七九四頁　三行　出自天受　按：汲本「受」作「愛」，殿本作「授」。

　　二七九四頁一〇行　於縣江泝濤（迎）婆娑〔迎〕神　按：殿本考證引困學紀聞謂曹娥碑云「盱能撫節安歌，婆娑樂神，以五月五日迎伍君」，傳云「婆娑神」，誤也。王先謙謂案文義是「婆娑迎神」，寫本誤倒。今據改。

　　二七九四頁一三行　父屍所在衣當沈　按：「父」原訛「人」，逕據汲本、殿本改正。

　　二七九四頁一三行　衣字或作瓜　按：「瓜」原作「爪」，逕據汲本、殿本改正。

　　二七九七頁　一行　（福）祿〔福〕長尹嘉義之　錢大昕謂「福祿」當作「祿福」，詳見郡國志。今據改。

　　二七九七頁　八行　號曰行義桓釐　汲本、殿本「釐」作「嫠」，注同。按：釐嫠古通。

　　二七九八頁　三行　跪自陳請　按：汲本、殿本「請」作「情」。

　　二七九九頁　一行　（亦）〔奕〕敬憚之　據汲本改。按：殿本訛「弈」。

　　二七九九頁　一行　采因敕令左右辨浴　汲本、殿本「辨」作「辦」。按：辨辦古通。

　　二七九九頁　四行　（壽）〔嘉〕之子也　集解本「壽」作「嘉」，校補謂各本皆訛，依魏志改。今據改。

　　二七九九頁一〇行　孝女叔先雄者　按：集解引錢大昕說，謂《華陽國志》云「符有先絡，僰道有張帛」，絡與帛協韻，則其名當為「絡」不為「雄」矣。「雄」當是「雒」之訛，雒與絡同音。

　　二七九九頁一〇行　父泥和　按：集解引惠棟說，謂「泥」一作「沈」，一作「江」，見益部耆舊傳。又《華陽國志》云先尼和，以先為姓。

　　二八〇〇頁　八行　按：此注原錯在傳末，各本同，今依校補說移正。

　　二八〇一頁一一行　要當以亭刃　按：集解引沈欽韓說，謂「亭」蓋「事」之誤。《前書》蒯通傳「事刃於公之腹」。作亭止解，不可通。

　　二八〇二頁一二行　嗟薄（祐）〔祜〕兮遭世患　據王先謙說改。按：沈欽韓後漢書疏證謂「祐」當作「祜」，馮惟納詩紀正作「祜」。

註釋
 《詩》謂「關雎，后妃之德也」。《書》稱「釐降二女于媯汭，嬪于虞」。尚，遠也。
 嫕，梁竦女。李姬，李固女也。
 《爾雅》曰：「舅姑在則曰君舅、君姑，沒則曰先舅、先姑。」
 易繫辭之言也。
 鄭玄注《禮記》云：「耒，耜之上曲者也。說文曰：『耒，手耕曲木。』」
 沮，喪也。怍，慚也。
 曹，輩也。
 屈音渠勿反。
 比，近也。落，藩也。
 《列女傳》曰：楚莊王好田獵，樊姬故不食鮮禽以諫王。齊桓公好音樂，衛姬不聽五音以諫公。並解具文苑傳也。
 踵，繼也。
 融兄名續，見馬援傳。
 《前書》曰：「狂夫之言，明主擇焉。」《詩》曰：「先人有言，詢于芻蕘。」
 《易》曰：「謙尊而光。」又曰：「鬼神害盈而福謙。」《左傳》曰：「謙讓者，德之基也。」
 孟子曰：「聞伯夷之風者，貪夫廉，懦夫有立志。」
 周太王有疾，太伯欲讓季歷，託採藥於吳。時已居周，此言邠者，蓋本其始而言之也。
 《論語》孔子之言也。何有言若無有。
 四舅謂騭、悝、弘、閶也。
 謂有纖微之過，則推讓之美失也。
 母，傅母也。師，女師也。《左傳》曰：「宋伯姬卒，待姆也。」毛詩曰：「言告師氏，言告言歸。」
 《前書》呂公謂高祖曰：「臣有息女，願為箕帚妾。」言執箕帚主賤役，以事舅姑。
 中，內也。
 素，先也。
 三輔決錄曰：「齊相子穀，頗隨時俗。」注云：「曹成，壽之子也。司徒掾察孝廉，為長垣長。母為太后師，徵拜中散大夫。」子穀即成之字也。
 《漢官儀》曰「二千石金印紫綬」也。
 去矣猶言從今已往。
 《詩·小雅》曰：「乃生女子，載寢之地，載弄之瓦。」毛萇注云：「瓦，紡塼也。」箋云：「臥之於地，卑之也。紡塼，習其所有事也。」
 毛詩傳曰：「采蘋，大夫妻能循法度也。能循法度，則可以承先祖供祭祀矣。」「于以采蘋，南澗之濱。于以采藻，于彼行潦。于以盛之，惟筐及筥，于以湘之，惟錡及釜。于以（大）〔奠〕之，宗室牖（戶）〔下〕。誰其尸之？有齊季女。」
 不自名己之善也。
 作，起也。
 劇猶難也。
 絜，清也，謂食也。《左傳》曰「絜粢豐盛」也。
 《禮記》曰：「昏禮者，將合二姓之好，上以事宗廟，而下以繼後世也，故君子重之。」《詩·關雎》，樂得賢女，以配君子也。
 墮音許規反。墮，廢也。
 《禮記》曰：「八歲入小學。」
 禮記文也。
 《論語》孔子之言也。
 《儀禮》曰：「父在為母，何以期？至尊在，不敢伸也。父必三年而後娶，達子志也。」
 《儀禮》曰：「夫者，妻之天也。婦人不二斬者，猶曰不二天也。」
 陜輸，不定貌也。
 窈窕，妖冶之貌也。
 不爾猶不然也。
 影響言順從也。
 《論語》孔子曰：「顏回不貳過。」《易》曰「顏氏之子，其殆庶幾乎！有不善未嘗不知，知之未嘗復行也。」
 金，物之堅者。若二人同心，則其利可以斷之。二人既同心，其芳馨如蘭也。古人通謂氣為臭也。
 淑，善也。美女曰媛也。
 君子謂夫也。《詩》曰：「未見君子，憂心忡忡。」
 易繫辭之文也。
 韓詩周頌之言也。射，厭也。射音亦。毛詩「射」作「斁」也。
 昭婿之妹也。
 論言撰考讖曰：「水名盜泉，仲尼不漱。」。
 解見文苑傳也。
 《論語》孔子曰：「君子日知其所亡，月無忘其所能。」亡，無也。
 安眾，縣，屬南陽郡。
 《前書》孝文帝、楊王孫、龔勝臨亡，並有遺令。
 娥投衣於水，祝曰：「父屍所在衣當沈。」衣隨流至一處而沈，娥遂隨衣而沒。「衣」字或作「瓜」。見項原《列女傳》也。
 《會稽典錄》曰：「上虞長度尚弟子邯鄲淳，字子禮。時甫弱冠，而有異才。尚先使魏朗作曹娥碑，文成未出，會朗見尚，尚與之飲宴，而子禮方至督酒。尚問朗碑文成未？朗辭不才，因試使子禮為之，操筆而成，無所點定。朗嗟歎不暇，遂毀其草。其後蔡邕又題八字曰：『黃絹幼婦，外孫虀臼。』」
 融為南郡太守。
 《論語》曰，叔孫武叔毀仲尼，子貢曰：「無以為也。它人之賢者猶丘陵焉，猶可踰也。仲尼如日月也，無得而踰焉。」公伯寮愬子路於季孫。孔子曰：「道之將行也與？命也。道之將廢也與？命也。公伯寮其如命何！」
 寡婦曰釐。
 膰，祭餘肉也。尊敬之，故有祭祀必致其餘也。《左傳》曰：「天子有事膰焉。」
 周禮考工記曰：「軶長六尺。」鄭眾曰：「謂轅端壓牛領者。」
 《魏書》奕字伯益，（壽）〔嘉〕之子也，為太子文學，早卒。
 列女後傳，琰字昭姬也。
 劉昭幼童傳曰：「邕夜鼓琴，絃絕。琰曰：『第二絃。』邕曰：『偶得之耳。』故斷一絃問之，琰曰：『第四絃。』並不差謬。」
 《禮記》曰：「男女不親授。」
 牚音直庚反。
 冥音暝。
 北方近陰遠陽。
 兜離，匈奴言語之貌。
 婦人之正其節操有蹤跡可紀者，及幽都閑婉有禮容者，區別其遺風餘烈，以明女史之所記也。管彤，赤管筆，解見皇后紀。


Chinese text: This work was published before January 1, 1923, and is in the
public domain worldwide because the author died at least 100 years ago.
