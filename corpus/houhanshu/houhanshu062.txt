张晧
張□字叔明，犍為武陽人也。六世祖良，高帝時為太子少傅，封留侯。□少遊學京師，*(初)*永元中，歸仕州郡，辟大將軍鄧騭府，五遷尚書僕射，職事八年，出為彭城相。[一]

注[一]明帝子彭城王恭之相也。

永寧元年，征拜廷尉。□雖非法家，而留心刑斷，數與尚書辯正疑獄，多以詳當見從。[一]時安帝廢皇太子為濟陰王，□與太常桓焉、太僕來歷廷爭之，不能得。事已具來歷傳。退而上疏曰：「昔賊臣江充，造構讒逆，至令戾園興兵，終及禍難。[二]後壺關三老一言，上乃覺悟，雖追前失，悔之何逮！[三]今皇太子春秋方始十歲，未見保傅九德之義，[四]宜簡賢輔，就成聖質。」書奏不省。

注[一]詳審而平當也。

注[二]趙人江充，字次倩。武帝時，為直指繡衣，劾太子家吏行馳道中，恐為太子所誅，見上年老，意多所惡，因言左右皆為巫蠱。上乃使充捕案巫蠱。既知上意太子，乃言宮中有蠱氣，遂掘蠱太子宮，得桐木人。時上疾在甘泉宮，太子懼，不能自明，收充斬之，發兵與丞相劉屈犛戰，敗，亡走湖，自殺。後太子孫宣帝即位，追謚太子曰戾，於湖置園邑奉祠，故曰戾園。

注[三]逮，及也。太子死後，壺關三老令狐茂上書訟太子冤，武帝感寤，憐太子無辜，乃族滅江充，作思子宮，為歸來望思之台於湖，天下聞而悲之。事見前書。

注[四]尚書戲繇陳九德，曰「寬而栗，柔而立，願而恭，亂而敬，擾而毅，直而溫，簡而廉，剛而塞，強而誼」也。

及順帝即位，拜□司空，在事多所薦達，天下稱其推士。時清河趙騰上言災變，譏刺朝政，章下有司，收騰系考，所引黨輩八十餘人，皆以誹謗當伏重法。□上疏諫曰：「臣聞堯舜立敢諫之鼓，三王樹誹謗之木，春秋采善書惡，聖主不罪芻蕘。[一]騰等雖幹上犯法，所言本欲盡忠正諫。如當誅戮，天下杜口，塞諫爭之源，非所以昭德示後也。」帝乃悟，減騰死罪一等，余皆司寇。[二]四年，以陰陽不和策免。

注[一]左氏傳曰：「春秋之稱，微而顯，志而晦，懲惡而勸善，非聖人誰能修之。」

注[二]前書音義曰：「司寇，二歲刑也。」輸作司寇，因以名焉。

陽嘉元年，復為廷尉。其年卒官，時年八十三。遣使者弔祭，賜葬地於河南縣。

子綱。

子綱
綱字文紀。少明經學。雖為公子，而厲布衣之節。舉孝廉不就，司徒辟高第為*[侍]*御史。時順帝委縱宦官，有識危心。綱常感激，慨然歎曰：「穢惡滿朝，不能奮身出命埽國家之難，雖生吾不願也。」退而上書曰：「詩曰：『不愆不忘，率由舊章。』[一]尋大漢初隆，及中興之世，文、明二帝，德化尤盛。觀其理為，易循易見，但恭儉守節，約身尚德而已。中官常侍不過兩人，近幸賞賜裁滿數金，惜費重人，故家給人足。夷狄聞中國優富，任信道德，所以奸謀自消而和氣感應。而頃者以來，不遵舊典，無功小人皆有官爵，富之驕之而復害之，非愛人重器，承天順道者也。[二]伏願陛下少留聖思，割損左右，以奉天心。」書奏不省。

注[一]詩大雅也。愆，過也。率，循也。言成王令德，不過循用舊典之文。

注[二]器謂車服也。言無功小人不可妄授也。左傳曰「唯器與名不可以假人」也。

漢安元年，選遣八使徇行風俗，皆耆儒知名，多歷顯位，[一]唯綱年少，官次最微。餘人受命之部，而綱獨埋其車輪於洛陽都亭，曰：「豺狼當路，安問狐狸！」

[二]遂奏曰：「大將軍冀，河南尹不疑，蒙外戚之援，荷國厚恩，以芻蕘之資，居阿衡之任，不能敷揚五教，翼贊日月，而專為封豕長蛇，肆其貪叨，[三]甘心好貨，縱恣無底，多樹諂諛，以害忠良。誠天威所不赦，不辟所宜加也。謹條其無君之心十五事，斯皆臣子所切齒者也。」[四]書御，京師震竦。[五]時冀妹為皇后，內寵方盛，諸梁姻族滿朝，帝雖知綱言直，終不忍用。　　注[一]周舉傳曰：「詔遣八使巡行風俗，同時俱拜，天下號曰『八俊』。刺史、二千石有臧罪者，驛馬上之，墨綬已下便收；其有清勤忠惠宜表異者，狀聞。」八使名見順帝紀。

注[二]前書京兆督郵侯文之辭。

注[三]左傳申包胥曰「吳為封豕長蛇，薦食上國」也。

注[四]左傳曰「有無君之心，而後動於惡」也。前書鄒陽謂蓋侯王長君曰：「太后怫郁泣血，切齒側目於貴臣矣。」

注[五]御，進也。

時廣陵賊張嬰等觿數萬人，殺刺史、二千石，寇亂揚徐閒，積十餘年，朝廷不能討。冀乃諷尚書，以綱為廣陵太守，因欲以事中之。前遣郡守，率多求兵馬，綱獨請單車之職。既到，乃將吏卒十餘人，逕造嬰壘，以慰安之，求得與長老相見，申示國恩。嬰初大驚，既見綱誠信，乃出拜謁。綱延置上坐，問所疾苦。

乃譬之曰：「前後二千石多肆貪暴，[一]故致公等懷憤相聚。二千石信有罪矣，然為之者又非義也。今主上仁聖，欲以文德服叛，故遣太守，思以爵祿相榮，不願以刑罰相加，今誠轉禍為福之時也。若聞義不服，天子赫然震怒，荊、楊、兗、豫大兵雲合，豈不危乎？若不料強弱，非明也；□善取惡，非智也；去順效逆，非忠也；身絕血嗣，非孝也；[二]背正從邪，非直也；見義不為，非勇也：六者成敗之幾，利害所從，公其深計之。」嬰聞，泣下，曰：「荒裔愚人，不能自通朝廷，不堪侵枉，遂復相聚偷生，若魚游釜中，喘息須臾閒耳。今聞明府之言，乃嬰等更生之*(晨)**[辰]*也。既陷不義，實恐投兵之日，不免孥戮。」綱約之以天地，誓之以日月，嬰深感悟，乃辭還營。

明日，將所部萬餘人與妻子面縛歸降。綱乃單車入嬰壘，大會，置酒為樂，散遣部觿，任從所之；親為卜居宅，相田疇；[三]子弟欲為吏者，皆引召之。人情悅服，南州晏然。朝廷論功當封，梁冀遏絕，乃止。天子嘉美，征欲擢用綱，而嬰等上書乞留，乃許之。

注[一]二千石謂太守也。

注[二]凡祭皆用牲，故曰血嗣。

注[三]相，視也。田並畔曰疇。

綱在郡一年，年四十六卒。百姓老幼相攜，詣府赴哀者不可勝數。綱自被疾，吏人鹹為祠祀祈福，皆言「千秋萬歲，何時復見此君」。張嬰等五百餘人制服行喪，送到犍為，負土成墳。詔曰：「故廣陵太守張綱，大臣之苗，剖符統務，正身導下，班宣德信，降集劇賊張嬰萬人，息干戈之役，濟蒸庶之困，未升顯爵，不幸早卒。嬰等縗杖，若喪考妣，朕甚愍焉！」拜綱子續為郎中，賜錢百萬。

王龔
王龔字伯宗，山陽高平人也。世為豪族。初舉孝廉，稍遷青州刺史，劾奏貪濁二千石數人，安帝嘉之，征拜尚書。建光元年，擢為司隸校尉，明年遷汝南太守。政崇溫和，好才愛士，引進郡人黃憲﹑陳蕃等。憲雖不屈，蕃遂就吏。蕃性氣高明，初到，龔不即召見之，乃留記謝病去。龔怒，使除其錄。功曹袁閬請見，言曰：「聞之傳曰『人臣不見察於君，不敢立於朝』。蕃既以賢見引，不宜退以非禮。」龔改容謝曰：「是吾過也。」乃復厚遇待之。由是後進知名之士莫不歸心焉。閬字奉高。數辭公府之命，不修異操，而致名當時。

永建元年，征龔為太僕，轉太常。四年，遷司空，以地震策免。

永和元年，拜太尉。在位恭慎，自非公事，不通州郡書記。其所辟命，皆海內長者。龔深疾宦官專權，志在匡正，乃上書極言其狀，請加放斥。諸黃門恐懼，各使賓客誣奏龔罪，順帝命亟自實。[一]前掾李固時為大將軍梁商從事中郎，乃奏記於商曰：「今旦聞下太尉王公□令自實，未審其事深淺何如。王公束修厲節，敦樂蓺文，不求苟得，不為苟行，[二]但以堅貞之操，違俗失觿，橫為讒佞所構毀，觿人聞知，莫不歎栗。夫三公尊重，承天像極，未有詣理訴冤之義。

[三]纖微感□，輒引分決，是以舊典不有大罪，不至重問。[四]王公沈靜內明，不可加以非理。卒有它變，則朝廷獲害賢之名，腢臣無救護之節矣。昔絳侯得罪，袁盎解其過，[五]魏尚獲戾，馮唐訴其冤，[六]時君善之，列在書傳。今將軍內倚至尊，外典國柄，言重信著，指撝無違，宜加表救，濟王公之艱難。

語曰：『善人在患，饑不及餐。』斯其時也。」商即言之於帝，事乃得釋。

注[一]亟，急也，音紀力反。

注[二]前書曰，楊子雲曰：「蜀嚴湛冥不作苟見，不為苟得。」

注[三]三公承助天子，位像三台，故曰承天像極。哀帝時，丞相王嘉有罪，召詣廷尉詔獄。主簿曰「將相不對理陳冤，相踵以為故事，君侯宜引決」也。

注[四]大臣獄重，故曰重問。成帝時，丞相薛宣﹑御史大夫翟方進有罪，上使五二千石雜問。音義云：「大獄重，故以二千石五人同問之。」

注[五]文帝時，丞相絳侯周勃免就國，人告以為反，諸公莫敢為言，唯郎中袁盎明絳侯無罪。絳侯得釋，盎有力也。

注[六]馮唐，安陵人，文帝時為郎署長。上與論將帥，唐曰：「臣聞魏尚為雲中守，坐上功首虜差六級，陛下下之吏，削其爵，罰作之。臣愚以為陛下法太明，罰太重。」文帝悅，捨尚復官也。

龔在位五年，以老病乞骸骨，卒於家。子暢。

論曰：張□﹑王龔，稱為*(雅)**[推]*士，若其好通汲善，明發升薦，仁人之情也。夫士進則世收其器，賢用即人獻其能。能獻既已厚其功，器收亦理兼天下。[一]其利甚博，而人莫之先，豈同折枝於長者，以不為為難乎？[二]昔柳下惠見抑於臧文，[三]淳于長受稱於方進。[四]然則立德者以幽陋好遺，顯登者以貴塗易引。故晨門有抱關之夫，[五]柱下無朱文之軫也。[六]

注[一]言賢人見用，則人競獻其所能。但有能即獻，動必有功，功多賞厚，故言已厚其功。有才器必被收用，用則海內蒙福，故曰理兼天下。

注[二]以不為為難，言不之難也。謂進賢達士，同折枝之易，而不為之。孟子謂齊宣王曰：「今恩足以及禽獸，而不能加於百姓者何？非力不能，是不為也。」

王曰：「不能不為，二者謂何也？」孟子曰：「夫挾太山以超北海，王能乎？」

王曰：「不能。」「為長者折枝，王能乎？」曰：「不能也。」孟子曰：「夫挾太山以超*[北]*海，是實不能，不可強也。為長者折枝甚易，而王不為，非不能也。老吾老，以及人之老，幼吾幼，以及人之幼，天下可運諸掌，何為不能加於百姓乎？」劉熙注孟子曰：「析枝，若今之案摩也。」

注[三]柳下惠姓展，名禽，字獲，食邑於柳下，謚曰惠。臧文仲，魯大夫，姓臧孫，名辰。左傳仲尼曰：「臧文仲不仁者三，下展禽，廢六關，妾織蒲。」言文仲知柳下惠之賢而使在下位，故曰抑之。

注[四]成帝時，定陵侯淳于長以太后姊子為九卿。翟方進為丞相，獨與長交，稱薦之。

注[五]論語：「子路宿於石門。晨門曰：『奚自？』」注云：「石門，魯城外門也。

晨，主守門，晨夜開閉也。」史記，侯嬴，夷門抱關者。守門必抱關，故兼言之。

注[六]神仙傳曰：「老子，周宣王時為柱下史。」朱文，畫車為文也。軫，車後橫木也。言貧賤之人，多被淪□，所以晨門之下必有抱關之賢，柱下之微永無朱文之轍也。

子暢
暢字叔茂。少以清實為稱，無所交黨。初舉孝廉，辭病不就。大將軍梁商特辟舉茂才，四遷尚書令，出為齊相。[一]征拜司隸校尉，轉漁陽太守。所在以嚴明為稱。坐事免官。是時政事多歸尚書，桓帝特詔三公，令高選庸能。[二]太尉陳蕃薦暢清方公正，有不可犯之色，[三]由是復為尚書。

注[一]齊王喜之相。

注[二]庸，功也。

注[三]禮記曰：「介冑之士，則有不可犯之色。」

尋拜南陽太守。前後二千石逼懼帝鄉貴戚，多不稱職。暢深疾之，下車奮厲威猛，其豪黨有釁穢者，莫不糾發。會赦，事得散。暢追恨之，更為設法，諸受臧二千萬以上不自首實者，盡入財物；若其隱伏，使吏發屋伐樹，堙井夷醋，豪右大震。功曹張敞奏記諫曰：「五教在寬，著之經典。湯去三面，八方歸仁。

[一]武王入殷，先去炮格之刑。[二]高祖鑒秦，唯定三章之法。孝文皇帝感一緹縈，蠲除肉刑。[三]卓茂﹑文翁﹑召父之徒，皆疾惡嚴刻，務崇溫厚。[四]　　仁賢之政，流聞後世。夫明哲之君，網漏吞舟之魚，[五]然後三光明於上，人物悅於下。言之若迂，其效甚近。[六]發屋伐樹，將為嚴烈，雖欲懲惡，難以聞遠。以明府上智之才，日月之曜，[七]敷仁惠之政，則海內改觀，實有折枝之易，而無挾山之難。郡為舊都侯甸之國，園廟出於章陵，[八]三後生自新野，[九]士女沾教化，黔首仰風流，自中興以來，功臣將相，繼世而隆。愚以為懇懇用刑，不如行恩；孳孳求奸，未若禮賢。舜舉戲陶，不仁者遠。[一０]隨會為政，晉盜奔秦。[一一]虞﹑芮入境，讓心自生。[一二]化人在德，不在用刑。」暢深納敞諫，更崇寬政，慎刑簡罰，教化遂行。

注[一]史記曰，湯為夏方伯，得專征伐。出見野張四面網，祝曰：「自天下四方，皆入吾網。」湯曰：「嘻，盡之矣！去其三面！」祝曰：「欲左左，欲右右，不用命，乃入吾網。」諸侯聞曰：「湯德至禽獸！」於是諸侯畢服。嘻音僖。

注[二]列女傳：「紂為銅柱，以膏塗之，加於炭之上，使有罪緣焉，足滑跌墯，紂與妲己笑以為樂，名曰炮格之刑。」臣賢案：史記及帝王代紀皆言文王為西伯，獻洛西之地，請除炮格之刑。今雲武王，與此不同。

注[三]文帝時，太倉令淳于公有罪當刑。淳于公無男，有五女，罵其女曰：「生女不生男，緩急非有益也。」其少女緹縈自傷悲泣，隨父至長安，上書請沒官為婢以贖父。文帝悲憐其意，為除肉刑。

注[四]景帝時，文翁為蜀郡守，仁愛教化。宣帝時，召信臣為南陽太守，視人如子，其化大行。

注[五]韓詩外傳曰：「夫吞舟之魚，不居潛澤。」前書曰「高祖約法三章，號為網漏吞舟之魚」也。

注[六]迂，遠也。

注[七]莊子曰「飾智以驚愚，修身以明□，昭昭乎若揭日月而行」也。

注[八]五百里甸服，千里侯服。南陽去洛千里，故曰侯甸。南頓君以上四廟在焉。

注[九]光烈皇后，和帝陰後﹑鄧後，並新野人。

注[一０]論語子夏之辭也。

注[一一]左傳，晉命隨會將中軍，且為太傅，晉國之盜奔秦也。

注[一二]史記曰，文王為西伯，陰行善化，諸侯皆來決平。於是虞﹑芮之人有獄不決，乃如周。入界，見耕者讓畔，少者讓長。虞﹑芮二人不見西伯，籩而相謂曰：「吾所爭，周人所恥，曷為取辱？」遂俱讓而還也。

郡中豪族多以奢靡相尚，暢常布衣皮褥，車馬羸敗，以矯其敝。同郡劉表時年十七，從暢受學。進諫曰：「夫奢不僭上，儉不逼下，[一]循道行禮，貴處可否之閒。蘧伯玉恥獨為君子。府君不希孔聖之明訓，而慕夷齊之末操，[二]無乃皎然自貴於世乎？」暢曰：「昔公儀休在魯，拔園葵，去織婦；[三]孫叔敖相楚，其子被裘刈薪。[四]夫以約失之鮮矣。[五]聞伯夷之風者，貪夫廉，懦夫有立志。[六]雖以不德，敢慕遺烈。」

注[一]禮記曰「君子上不僭上，下不逼下」也。

注[二]論語孔子曰：「奢則不遜，儉則固。」言仲尼得奢儉之中，而夷齊饑死，是末操也。

注[三]史記曰，魯相公儀休之其家，見織帛，怒而出其婦，食於捨而茹葵，慍而拔其葵，曰：「吾已食祿，又奪園夫女子利乎？」

注[四]史記曰，孫叔敖為楚相，且死，屬其子曰：「我死，汝貧困，往見優孟，言孫叔敖子也。」居數年，其子貧，負薪逢優孟。優孟言之於王，封之寢丘四百戶也。

注[五]論語孔子之辭也。言儉則無失。

注[六]孟子之辭。

後征為長樂□尉。建寧元年，遷司空，數月，以水災策免。明年，卒於家。

子謙，為大將軍何進長史。謙子粲，以文才知名。[一]

注[一]粲字仲宣。蔡邕見而奇之。時邕才學顯著，貴重朝廷，車騎填門，賓客盈坐。聞粲在門，倒屣迎之。既至，年幼，容狀短小，一座盡驚。邕曰：「王公之孫，有異才，吾不如也。」太祖辟粲為丞相掾，後為侍中。博物多識，問無不對。嘗與人行，讀道邊碑，人問「卿能闇記乎」？因使背而誦之，一文不失。

觀人圍碁，粲為覆之，潟者不信，以帊蓋之，更以它局為之，不誤一道。年四十卒。魏志有傳。

種暠
種暠字景伯，河南洛陽人，仲山甫之後也。父為定陶令，有財三千萬。父卒，暠悉以賑恤宗族及邑裡之貧者。其有進趣名利，皆不與交通。始為縣門下史。

時河南尹田歆外甥王諶，名知人。[一]歆謂之曰：「今當舉六孝廉，多得貴戚書命，不宜相違，欲自用一名士以報國家，爾助我求之。」明日，諶送客於大陽郭，遙見暠，異之。還白歆曰：「為尹得孝廉矣，近洛陽門下史也。」歆笑曰：

「當得山澤隱滯，*(近)**[乃]*洛陽吏邪？」諶曰：「山澤不必有異士，異士不必在山澤。」歆即召暠於庭，辯詰職事。暠辭對有序，歆甚知之，召署主簿，遂舉孝廉，辟太尉府，舉高第。

注[一]有知人之名也。

順帝末，為侍御史。時所遣八使光祿大夫杜喬﹑周舉等，多所糾奏，而大將軍梁冀及諸宦官互為請救，事皆被寑遏。暠自以職主刺舉，志案奸違，乃復劾諸為八使所舉蜀郡太守劉宣等罪惡章露，宜伏歐刀。又奏請□四府條舉近臣父兄及知親為刺史﹑二千石尤殘穢不勝任者，免遣案罪。帝乃從之。擢暠監太子於承光宮。中常侍高梵從中單駕出迎太子，時太傅杜喬等疑不欲從，惶惑不知所為。暠乃手□當車，曰：「太子國之儲副，人命所繫。今常侍來無詔信，何以知非奸邪？今日有死而已。」梵辭屈，不敢對，馳命奏之。詔報，太子乃得去。

喬退而歎息，愧暠臨事不惑。帝亦嘉其持重，稱善者良久。

出為益州刺史。暠素慷慨，好立功立事。在職三年，宣恩遠夷，開曉殊俗，岷山雜落皆懷服漢德。其白狼﹑盤木﹑唐菆﹑滘﹑僰諸國，[一]自前刺史朱輔卒後遂絕；暠至，乃復舉種向化。時永昌太守冶鑄黃金為文蛇，以獻梁冀，暠糾發逮捕，馳傳上言，而二府畏懦，不敢案之，冀由是銜怒於暠。會巴郡人服直聚黨數百人，自稱「天王」，[二]暠與太守應承討捕，不克，吏人多被傷害。冀因此陷之，傳逮暠﹑承。太尉李固上疏救曰：「臣伏聞討捕所傷，本非暠﹑承之意，實由縣吏懼法畏罪，迫逐深苦，致此不詳。比盜賊腢起，處處未絕。暠﹑承以首舉大奸，而相隨受罪，臣恐沮傷州縣糾發之意，更共飾匿，莫復盡心。」[三]　　梁太后省奏，乃赦暠﹑承罪，免官而已。

注[一]菆音側留反。

注[二]「直」或作「宜」。

注[三]言各飾偽辭，隱匿真狀也。

後涼州羌動，以暠為涼州刺史，甚得百姓歡心。被征當遷，吏人詣闕請留之，太后歎曰：「未聞刺史得人心若是。」乃許之。暠復留一年，遷漢陽太守，戎夷男女送至漢陽界，暠與相揖謝，千里不得乘車。及到郡，化行羌胡，禁止侵掠。

遷使匈奴中郎將。時遼東烏桓反叛，復轉遼東太守，烏桓望風率服，迎拜於界上。坐事免歸。

後司隸校尉舉暠賢良方正，不應。征拜議郎，遷南郡太守，入為尚書。會匈奴寇並涼二州，桓帝擢暠為度遼將軍。暠到營所，先宣恩信，誘降諸胡，其有不服，然後加討。羌虜先時有生見獲質於郡縣者，悉遣還之。誠心懷撫，信賞分明，由是羌胡﹑龜茲﹑莎車﹑烏孫等皆來順服。暠乃去烽燧，除候望，[一]邊方晏然無警。

注[一]晝舉烽，夜燔燧。解見光武紀。

入為大司農。延熹四年，遷司徒。推達名臣橋玄﹑皇甫規等，為稱職相。在位三年，年六十一薨。並﹑涼邊人鹹為發哀。匈奴聞暠卒，舉國傷惜。單于每入朝賀，望見墳墓，輒哭泣祭祀。二子：岱，拂。

子岱
岱字公祖。好學養志。舉孝廉﹑茂才，辟公府，皆不就。公車特徵，病卒。

初，岱與李固子燮同征議郎，燮聞岱卒，痛惜甚，乃上書求加禮於岱。曰：「臣聞仁義興則道德昌，道德昌則政化明，政化明而萬姓寧。伏見故處士種岱，淳和達理，耽悅詩書，富貴不能回其慮，萬物不能擾其心。稟命不永，奄然殂殞。

若不盤桓難進，等輩皆已公卿矣。[一]昔先賢既沒，有加贈之典，[二]周禮盛德，有銘誄之文，[三]而岱生無印綬之榮，卒無官謚之號。雖未建忠效用，而為聖恩所拔，遐邇具瞻，宜有異賞。」朝廷竟不能從。

注[一]易屯卦曰：「盤桓，利居貞。」

注[二]春秋隱公五年，臧僖伯卒，隱公葬之加一等。杜預曰：「加命服之一等。」

注[三]周禮司勳曰：「凡有功者，銘書於王之太常。」又曰「卿大夫之喪，賜謚誄」也。

岱弟拂
拂字穎伯。初為司隸從事，拜宛令。時南陽郡吏好因休沐，遊戲市裡，為百姓所患。拂出逢之，必下車公謁，以愧其心，自是莫敢出者。政有能名，累遷光祿大夫。初平元年，代荀爽為司空。明年，以地震策免，復為太常。

李傕、郭汜之亂，長安城潰，百官多避兵沖。拂揮□而出曰：「為國大臣，不能止戈除暴，致使凶賊兵刃向宮，去欲何之！」遂戰而死。子劭。

拂子劭
劭字申甫。少知名。中平末，為諫議大夫。

大將軍何進將誅宦官，召并州牧董卓，至澠池，而進意更狐疑，遣劭宣詔止之。

卓不受，遂前至河南。劭迎勞之，因譬令還軍。卓疑有變，使其軍士以兵脅劭。

劭怒，稱詔大呼叱之，軍士皆披，[一]遂前質責卓。卓辭屈，乃還軍夕陽亭。[二]

注[一]披音芳靡反。

注[二]夕陽亭在河南城西。

及進敗，獻帝即位，拜劭為侍中。卓既□權，而惡劭強力，遂左轉議郎，出為益涼二州刺史。會父拂戰死，竟不之職。服終，征為少府、大鴻臚，皆辭不受。

曰：「昔我先父以身徇國，吾為臣子，不能除殘復怨，何面目朝覲明主哉！」遂與馬騰、韓遂及左中郎劉范、諫議大夫馬宇共攻李傕、郭汜，以報其仇。與汜戰於長平觀下，[一]軍敗，劭等皆死。勝遂還涼州。

注[一]長平，阪名也。有觀，在長安西十五里也。

陳球
陳球字伯真，下邳淮浦人也。歷世著名。[一]父亹，廣漢太守。[二]球少涉儒學，善律令。陽嘉中，舉孝廉，稍遷繁陽令。[三]時魏郡太守諷縣求納貨賄，球不與之，太守怒而撾督郵，欲令逐球。[四]督郵不肯，曰：「魏郡十五城，獨繁陽有異政，今受命逐之，將致議於天下矣。」太守乃止。

注[一]謝承書曰：「祖父屯，有令名。」

注[二]亹音尾。

注[三]繁陽，魏郡縣。

注[四]撾，擊也。

復辟公府，舉高第，拜侍御史。是時，桂陽黠賊李研等腢聚寇鈔，陸梁荊部，州郡懦弱，不能禁，太尉楊秉表球為零陵太守。球到，設方略，開月閒，賊虜消散。而州兵朱蓋等反，與桂陽賊胡蘭數萬人轉攻零陵。零陵下濕，編木為城，不可守備，郡中惶恐。掾史白遣家避難，球怒曰：「太守分國虎符，受任一邦，[一]豈顧妻孥而沮國威重乎？復言者斬！」乃悉內吏人老弱，與共城守，弦大木為弓，羽矛為矢，引機發之，遠射千余步，多所殺傷。賊復激流灌城，球輒於內因地埶反決水淹賊。相拒十餘日，不能下。會中郎將度尚將救兵至，球募士卒，與尚共破斬朱蓋等。賜錢五十萬，拜子一人為郎。遷魏郡太守。

注[一]文帝初與郡守分銅虎符。

征拜將作大匠，作桓帝陵園，所省巨萬以上。遷南陽太守，以糾舉豪右，為執家所謗，征詣廷尉抵罪。會赦，歸家。

(復)**[征]*拜廷尉。熹平元年，竇太后崩。太后本遷南宮雲台，[一]宦者積怨竇氏，遂以衣車載後屍，置城南市捨數日。中常侍曹節、王甫欲用貴人體殯，帝曰：「太後親立朕躬，統承大業。詩云：『無德不報，無言不酬。』[二]豈宜以貴人終乎？」於是發喪成禮。及將葬，節等復欲別葬太后，而以馮貴人配祔。
[三]詔公卿大會朝堂，令中常侍趙忠監議。太尉李鹹時病，乃扶輿而起，搗椒自隨，謂妻子曰：「若皇太后不得配食桓帝，吾不生還矣。」既議，坐者數百人，各瞻望中官，良久莫肯先言。趙忠曰：「議當時定。」怪公卿以下各相顧望。球曰：「皇太后以盛德良家，母臨天下，宜配先帝，是無所疑。」忠笑而言曰：「陳廷尉宜便操筆。」球即下議曰：「皇太后自在椒房，有聰明母儀之德。遭時不造，援立聖明，承繼宗廟，功烈至重。先帝晏駕，因遇大獄，遷居空宮，不幸早世，家雖獲罪，事非太后。今若別葬，誠失天下之望。且馮貴人頤墓被發，骸骨暴露，與賊並屍，魂靈污染，[四]且無功於國，何宜上配至尊？」忠省球議，作色俛仰，蚩球曰：「陳廷尉建此議甚健！」球曰：「陳、竇既冤，皇太后無故幽閉，臣常痛心，天下憤歎。今日言之，退而受罪，宿昔之願。」公卿以下，皆從球議。李鹹始不敢先發，見球辭正，然*[後]*大言曰：「臣本謂宜爾，誠與臣意合。」會者皆為之愧。曹節、王甫復爭，以為梁後家犯惡逆，別葬懿陵，武帝黜廢□後，而以李夫人配食。[五]今竇氏罪深，豈得合葬先帝乎？李鹹乃詣闕上疏曰：「臣伏惟章德竇後虐害恭懷，安思閻後家犯惡逆，而和帝無異葬之議，順朝無貶降之文。至於□後，孝武皇帝身所廢□，不可以為比。今長樂太后尊號在身，親嘗稱制，坤育天下，[六]且援立聖明，光隆皇祚。太后以陛下為子，陛下豈得不以太后為母？子無黜母，臣無貶君，宜合葬宣陵，一如舊制。」帝省奏，謂曹節等曰：「竇氏雖為不道，而太后有德於朕，不宜降黜。」節等無復言，於是議者乃定。鹹字符貞，汝南人。累經州郡，以廉干知名；在朝清忠，權幸憚之。

注[一]太后父竇武與陳蕃謀誅宦官，反為中常侍曹節矯詔殺武、蕃，遷太后焉。

注[二]大雅抑詩也。

注[三]祔謂新死之主祔於先死者之廟，婦祔於其夫，所祔之□妾祔於妾祖姑也。

注[四]段熲為河南尹，坐盜發馮貴人頤，左遷諫議大夫。

注[五]戾太子□皇后共太子斬江充，自殺。武帝崩，霍光緣上雅意，以李夫人配食也。

注[六]周易曰：「坤為母。」

六年，遷球司空，以地震免。拜光祿大夫，復為廷尉、太常。光和元年，遷太尉，數月，以日食免。復拜光祿大夫。明年，為永樂少府，[一]乃潛與司徒河閒劉合謀誅宦官。

注[一]桓帝母孝崇皇后宮曰永樂，置太僕、太府。

初，合兄侍中儵，與大將軍竇武同謀俱死，故合與球相結。事未及發，球復以書勸合曰：「公出自宗室，位登台鼎，天下瞻望，社稷鎮□，豈得雷同容容無違而已？今曹節等放縱為害，而久在左右，又公兄侍中受害節等，永樂太后所親知也。今可表徙□尉陽球為司隸校尉，以次收節等誅之。政出聖主，天下太平，可翹足而待也。」又尚書劉納以正直忤宦官，出為步兵校尉，亦深勸於合。合曰：「凶豎多耳目，恐事未會，先受其禍。」納曰：「公為國棟樑，傾危不持，焉用彼相邪？」[一]合許諾，亦結謀陽球。

注[一]論語孔子之辭也。

球小妻，程璜之女，璜用事宮中，所謂程大人也。節等頗得聞知，乃重賂於璜，且脅之。璜懼迫，以球謀告節，節因共白帝曰：「合等常與藩國交通，有惡意。

數稱永樂聲埶，受取狼籍。步兵校尉劉納及永樂少府陳球、□尉陽球交通書疏，謀議不軌。」帝大怒，策免合，合與球及劉納、陽球皆下獄死。球時年六十二。

子瑀，吳郡太守；瑀弟琮，汝陰太守；弟子珪，沛相；珪子登，廣陵太守：並知名。[一]

注[一]謝承書曰：「瑀舉孝廉，辟公府，洛陽市長；後辟太尉府，未到。永漢元年，就拜議郎，遷吳郡太守，不之官。球*(兄)**[弟]*子珪，字漢瑜。舉孝廉，劇令，去官；舉茂才，濟北相。珪子登，字符龍。學通今古，處身循禮，非法不行，性兼文武，有雄姿異略，一領廣陵太守。」魏志曰，登在廣陵，有威名，有功加伏波將軍，年三十九卒。後許汜與劉備並在荊州牧劉表坐，備共論天下人，汜曰：「陳元龍淮海之士，豪氣不除。」備問汜曰：「君言豪，寧有事邪？」

汜曰：「昔遭亂過下邳，見元龍無客主之意，不相與語，自上大默臥，使客臥下默。」備曰：「君有國士之名。今天下大亂，帝王失所，君須憂國忘家，有救世之意。乃求田問捨，言無可采，是元龍所諱也，何緣當與君語？如我自臥百尺樓上，臥君於地下，何但上下默之閒哉！」表大笑也。

史評
贊曰：安儲遭譖，張卿有請。[一]龔糾便佞，以直為眚。[二]二子過正，埋車堙井。[三]種公自微，臨官以威。陳球專議，桓思同歸。

注[一]張□為廷尉，故曰卿。

注[二]眚，過也。

注[三]張綱埋輪，王*(龔)**[暢]*堙井。孟子曰：「矯枉過正。」

校勘記
一八一五頁三行張晧按：集解引惠棟說，謂蜀志「晧」作「浩」。

一八一五頁四行*(初)*永元中歸仕州郡據刊誤刪。

一八一六頁一五行司徒辟高第為*[侍]*御史腢書治要「御」上有「侍」字，又御覽七七八引及初學記一二引續漢書，並作「侍御史」，今據補。

一八一七頁一二行多樹諂諛按：「諂」原斗「滔」，逕改正。

一八一七頁一五行天下號曰八俊按：集解引惠棟說，謂「八俊」續漢書作「八彥」。

一八一八頁一三行身絕血嗣按：集解引惠棟說，謂據注則正文注文之「嗣」字皆當作「祀」。

一八一八頁一五行乃嬰等更生之*(晨)**[辰]*也按：校補謂「晨」當作「辰」，各本均未正。今據改。

一八一九頁九行張嬰等五百餘人按：校補引柳從辰說，謂袁紀作「三百餘人」。

一八二一頁一二行稱為*(雅)**[推]*士據汲本、殿本改。

一八二二頁六行夫挾太山以超*[北]*海據汲本、殿本補。

一八二五頁三行陰行善化按：「化」字疑衍。史記作「陰行善」，無「化」字。殿本「化」作「行」，疑涉上「行」字而衍。

一八二六頁一二行*(近)**[乃]*洛陽吏邪據汲本改。

一八二七頁八行馳命奏之刊誤謂案文多一「命」字。按：通鑒作「馳還奏之」。

一八二七頁一一行自前刺史朱輔按：集解引惠棟說，謂西南夷傳作「酺」，東觀記有傳，仍作「輔」。

一八二七頁一二行而二府畏懦按：御覽六四一引謝承書「二」作「三」。

一八二七頁一三行聚黨數百人按：汲本、殿本作「百餘人」。

一八三０頁一二行左中郎劉范諫議大夫馬宇按：集解引錢大昕說，謂董卓傳云「侍中馬宇、右中郎將劉范」。

一八三０頁一四行在長安西十五里也按：集解引惠棟說，謂紀注及董卓傳注皆雲去長安五十里。

一八三一頁二行太守怒而撾督郵按：「撾」原作「檛」，逕據汲本、殿本改。注同。

一八三一頁一０行而州兵朱蓋等反集解引汪文台說，謂御覽二百六十、三百四十七、類聚六十引張璠漢記作「朱益」。今按：影印宋本御覽三四七作「朱蓋」。

一八三一頁一二行受任一邦按：集解引惠棟說，謂球，漢人，不應斥高祖諱。張璠漢記「邦」作「郡」。

一八三二頁六行*(復)**[征]*拜廷尉刊誤謂案球初未嘗為廷尉，何得言「復」，當作「征」字。集解引汪文台說，謂書鈔五十五引謝承書，云「橋玄表球明法律，征拜廷尉正」。今據改。

一八三三頁三行然*[後]*大言曰據汲本、殿本補。

一八三三頁九行鹹字符貞按：集解引惠棟說，謂蔡邕太尉李公碑雲鹹字符卓，案靈紀及胡廣傳注，皆雲字符卓也。

一八三四頁五行合兄侍中儵按：殿本「儵」作「鯈」。

一八三五頁二行球*(兄)**[弟]*子珪據殿本改，與正文合。

一八三五頁五行陳元龍淮海之士校補引柳從辰說，謂魏志「淮海」作「湖海」，御覽七百六引同。按：影宋本御覽作「河海」。


Chinese text: This work was published before January 1, 1923, and is in the
public domain worldwide because the author died at least 100 years ago.
