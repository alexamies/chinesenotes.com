志第七　　祭祀上

光武即位告天　郊　封禅

　　祭祀之道，自生民以來則有之矣。豺獺知祭祀，而況人乎！故人知之至於念想，猶豺獺之自然也，顧古質略而後文飾耳。自古以來王公所爲羣祀，至於王莽，《漢書·郊祀志》既著矣，故今但列自中興以來所修用者，以爲《祭祀志》。

　　建武元年，光武即位于鄗，爲壇營於鄗之陽。祭告天地，采用元始中郊祭故事。六宗羣神皆從，未以祖配。天地共犢，餘牲尚約。其文曰：「皇天上帝，后土神祇，睠顧降命，屬秀黎元，爲民父母，秀不敢當。羣下百僚，不謀同辭。咸曰王莽篡弑竊位，秀發憤興義兵，破王邑百萬眾於昆陽，誅王郎、銅馬、赤眉、青犢賊，平定天下，海内蒙恩，上當天心，下爲元元所歸。讖記曰：『劉秀發兵捕不道，卯金修德爲天子。』秀猶固辭，至於再，至於三。羣下曰：『皇天大命，不可稽留。』敢不敬承！」

　　二年正月，初制郊兆於于雒陽城南七里，依鄗。采元始中故事。爲圓壇八陛，中又爲重壇，天地位其上，皆南嚮乡，西上。其外壇上爲五帝位。青帝位在甲寅之地，赤帝位在丙巳之地，黄帝位在丁未之地，白帝位在庚申之地，黑帝位在壬亥之地。其外壝，重營皆紫，以像紫宫；有四通道以爲門。日月在中營内南道，日在東，月在西，北斗在北道之西，皆别位，不在羣神列中。八陛，陛五十八醊，合四百六十四醊。五帝陛郭，帝七十二醊，合三百六十五醊。中營四門，門五十四神，合二百一十六神。外營四門，門百八神，合四百三十二神。皆背營内乡。中營四門，門封神四，外營四門，門封神四，合三十二神。凡千五百一十四神。營即壝也。封，封土筑也。背中營神，五星也，及中官宿五官神及五岳之屬也。背外營神，二十八宿外官星，雷公、先農、風伯、雨師、四海、四瀆、名山、大川之屬也。

　　至七年五月，詔三公曰：「漢當郊尧。其与卿大夫、博士议。」時侍御史杜林上疏，以爲「漢起不因缘尧，与殷、周異宜，而舊制以高帝配。方軍師在外，且可如元年郊祀故事」。上從之。語在《林传》。

　　陇、蜀平后，乃增广郊祀，高帝配食，位在中壇上，西面北上。天、地、高帝、黄帝各用犢一头，青帝、赤帝共用犢一头，白帝、黑帝共用犢一头，凡用犢六头。日、月、北斗共用牛一头，四營羣神共用牛四头，凡用牛五头。凡乐奏《青陽》、《朱明》、《西皓》、《玄冥》，及《云翘》、《育命》舞。中營四門，門用席十八枚，外營四門，門用席三十六枚，凡用席二百一十六枚，皆莞簟，率一席三神。日、月、北斗無陛郭醊。既送神，燎俎實于壇南巳地。

　　建武三十年二月，羣臣上言，即位三十年，宜封禅泰山。詔書曰：「即位三十年，百姓怨气满腹，吾谁欺，欺天乎？曾谓泰山不如林放，何事污七十二代之編錄！桓公欲封，管仲非之」若郡縣遠遣吏上壽，盛稱虚美，必髡，兼令屯田。」從此羣臣不敢复言。三月，上幸鲁，过泰山，告太守以上过，故承詔祭山及梁父。時，虎贲中郎將梁松等议：「《記》曰'齊將有事泰山，先有事配林'，蓋諸侯之禮也。河岳視公侯，王者祭焉。宜無即事之漸，不祭配林。」

　　三十二年正月，上齋，夜讀《河圖會昌符》曰：「赤劉之九，會命岱宗。不慎克用，何益于承！誠善用之，奸伪不萌。」感此文，乃詔松等复案索《河》、《雒》讖文言九世封禅事者。松等列奏，乃許焉。

　　初，孝武帝欲求神仙，以扶方者言黄帝由封禅而後仙，于是欲封禅。封禅不常，時人莫知。元封元年，上以方士言作封禅器，以示羣儒，多言不合古，于是罷諸儒不用。三月，上東上泰山，乃上石立之泰山颠。遂東巡海上，求仙人，無所見而還。四月，封泰山。恐所施用非是，乃秘其事。語在《漢書·郊祀志》。

　　上許梁松等奏，乃求元封時封禅故事，议封禅所施用。有司奏當用方石再累置壇中，皆方方尺，厚一尺，用玉牒書藏方石。牒厚五寸，长尺三寸，广五寸，有玉檢。又用石檢十枚，列于石傍，東西各三，南北各二，皆长三尺，广一尺，厚七寸。檢中刻三處，深四寸，方五寸，有蓋。檢用金縷五周，以水銀和金以爲泥。玉璽一方寸二分，一枚方五寸。方石四角又有距石，皆再累。枚长一丈，厚一尺，广二尺，皆在圓壇上。其下用距石十八枚，皆高三尺，厚一尺，广二尺，如小碑，环壇立之，去壇三步。距石下皆有石跗，入地四尺。又用石碑，高九尺，广三尺五寸，厚尺二寸，立壇丙地，去壇三丈以上，以刻書。上以用石功难，又欲及二月封，故詔松欲因故封石空檢，更加封而已。松上疏争之，以爲「登封之禮，告功皇天，垂后無窮，以爲萬民也。承天之敬，尤宜章明。奉圖書之瑞，尤宜顯著。今因舊封，窜寄玉牒故石下，恐非重命之義。受命中興，宜當特異，以明天意」。遂使泰山郡及鲁趣石工，宜取完青石，無必五色。時以印工不能刻玉牒，欲用丹漆書之；會求得能刻玉者，遂書。書秘刻方石中，命容玉牒。

　　二月，上至奉高，遣侍御史与蘭臺令史，將工先上山刻石。文曰：

　　維建武三十有二年二月，皇帝東巡狩，至於岱宗，柴，望秩于山川，班于羣神，遂觐東后。從臣太尉熹、行司徒事特进高密侯禹等。漢宾二王之后在位。孔子之后褒成侯，序在東后，蕃王十二，咸來助祭。《河圖赤伏符》曰：「劉秀發兵捕不道，四夷云集龙斗野，四七之际火爲主。」《河圖會昌符》曰：「赤帝九世，巡省得中，治平則封，誠合帝道孔矩，則天文靈出，地祇瑞興。帝劉之九，會命岱宗，誠善用之，奸伪不萌。赤漢德興，九世會昌，巡岱皆當。天地扶九，崇經之常。漢大興之，道在九世之王。封于泰山，刻石著纪，禅于梁父，退省考五。」《河圖合古篇》曰：「帝劉之秀，九名之世，帝行德，封刻政。」《河圖提劉予》曰：「九世之帝，方明聖，持衡拒，九州平，天下予。」《雒書甄曜度》曰：「赤三德，昌九世，會修符，合帝际，勉刻封。」《孝經钩命决》曰：「予谁行，赤劉用帝，三建孝，九會修，专兹竭行封岱青。」《河》、《雒》命后，經讖所传。昔在帝尧，聪明密微，让与舜庶，后裔握机。王莽以舅后之家、三司鼎足冢宰之权势，依托周公、霍光辅幼歸政之義，遂以篡叛，僭号自立。宗廟堕坏，社稷丧亡，不得血食，十有八年。杨、徐、青三州首乱，兵革横行，延及荆州，豪杰并兼，百里屯聚，往往僭号。北夷作寇，千里無烟，無鸡鸣狗吠之声。皇天睠顧皇帝，以匹庶受命中興，年二十八载興兵，以次誅讨，十有餘年，罪人斯得。黎庶得居尔田，安尔宅。書同文，车同轨，人同伦。舟舆所通，人迹所至，靡不贡职。建明堂，立辟雍，起靈臺，設庠序。同律、度、量、衡。修五禮，五玉，三帛，二牲，一死，贽。吏各修职，复于舊典。在位三十有二年，年六十二。乾乾日{曰矢}，不敢荒宁，涉危历险，亲巡黎元，恭肃神祇，惠恤耆老，理庶遵古，聪允明恕。皇帝唯慎《河圖》、《雒書》正文，是月辛卯，柴，登封泰山。甲午，禅于梁阴。以承靈瑞，以爲兆民，永兹一宇，垂于後昆。百僚從臣，郡守師尹，咸蒙祉福，永永無极。秦相李斯燔《诗》、《書》，乐崩禮坏。建武元年已前，文書散亡，舊典不具，不能明經文，以章句细微相況八十一卷，明者爲验，又其十卷，皆不昭晰。子贡欲去告朔之饩羊，子曰：「賜也，尔爱其羊，我受其禮。」后有聖人，正失誤，刻石記。

　　二十二日辛卯晨，燎祭天于泰山下南方，羣神皆從，用樂如南郊。諸王、王者後二公、孔子後褒成君，皆助祭位事也。事毕，將升封。或曰：「泰山虽已從食于柴祭，今亲升告功，宜有禮祭。」于是使謁者以一特牲于常祠泰山處，告祠泰山，如亲耕、貙劉、先祠、先農、先虞故事。至食時，御輦升山，日中后到山上更衣，早晡時即位于壇，北面。羣臣以次陳後，西上，毕位升壇。尚書令奉玉牒檢，皇帝以寸二分璽亲封之，訖，太常命人发壇上石，尚書令藏玉牒已，复石覆讫，尚書令以五寸印封石檢。事毕，皇帝再拜，羣臣稱萬岁。命人立所刻石碑，乃复道下。

　　二十五日甲午，禅，祭地于梁阴，以高后配，山川羣神從，如元始中北郊故事。

　　四月己卯，大赦天下，以建武三十二年爲建武中元元年，复博、奉高、赢勿出元年租、刍稿。以吉日刻玉牒書函藏金匮，璽印封之。乙酉，使太尉行事，以特告至高廟。太尉奉匮以告高廟，藏于廟室西壁石室高主室之下。


Chinese text: This work was published before January 1, 1923, and is in the
public domain worldwide because the author died at least 100 years ago.
