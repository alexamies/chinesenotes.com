秦趙約而伐魏
秦、趙約而伐魏，〈鮑本「趙約」作「約趙」。○〉魏王患之。芒卯〈姚本淮南子注，孟卯，齊人也，戰國策作「芒卯」。〉曰：「王勿憂也。臣請發張倚〈鮑本魏人。〉使謂趙王〈鮑本惠文。〉曰，夫鄴，寡人固刑〈姚本一作「形」。　鮑本「刑」作「形」。○　形，猶勢也。高注為刑法，雖通，而此書多作「形」。　補曰：此書「刑」、「形」字通。〉弗有也。今大王收秦而攻魏，寡人請以鄴事大王。」趙〈姚本一本無「趙」字。〉王喜，召相國而命之曰：「魏王請以鄴〈姚本曾、劉一作「國」。〉事寡人，使寡人絕秦。」相國曰：「收秦攻魏，利不過鄴。今不用兵而得鄴，請許魏。」

張倚因謂趙王曰：「敝邑之吏效城者，已在鄴矣。大王且何以報魏？」趙王因令閉關絕秦。秦、趙大惡。

芒卯應趙使曰：「敝邑所以事大王者，為完鄴也。今郊〈姚本孫一作「效」。　鮑本「郊」作「效」。○　補曰：當從上文。　札記今本「郊」作「效」，乃誤涉鮑也。丕烈案：作「效」自是，但與姚氏校語矛盾也。〉鄴者，使者之罪也，卯不知也。」趙王恐魏承秦之怒，遽割五城以合於魏而支秦。〈鮑本此六年，書卯以詐重者此也。彪謂：此馮亭上黨之事也，惠文失之於魏，孝成失之於韓，雖所喪敗有多寡之差，其貪而不明，真父子也。〉

芒卯謂秦王
芒卯謂秦王〈鮑本昭。〉曰：「王之士未有為之中〈鮑本中，謂用事於諸國之中，猶內應云。〉者也。臣聞明王不𦙃〈鮑本「𦙃」作「咠」，又改作「背」。○　補曰：一本作「𦙃」，俱未詳。「𦙃」，說見趙策。札記今本「𦙃」作「背」，乃誤涉鮑也。〉中而行。王之所欲於魏者，長羊、〈鮑本「羊」作「平」。○　下同，屬汝南。補曰：地未詳，或字誤。〉王屋、〈鮑本在河東垣縣東北。〉洛林〈鮑本即蘇代所謂林中，河南宛陵林鄉也。〉之地也。王能使臣為魏之司徒，〈鮑本本周官，此所謂為之中。〉則臣能使魏獻之。」秦王曰：「善。」因任之〈鮑本無「之」字。○〉以為魏之司徒。

謂魏王曰：「王所患者上地〈鮑本上流之地，近秦。正曰：未知所指。〉也。秦之所欲於魏者，長羊、王屋、洛林之地也。王獻之秦，則上地無憂患。因請以下兵東擊齊，攘地必〈鮑本「必」下有「不」字。○〉遠矣。」魏王曰：「善。」因獻之秦。

地入數月，而秦兵不下。魏王謂芒卯曰：「地已入數月，而秦兵不下，何也？」芒卯曰：「臣有死罪。雖然，臣死，則契折於秦，〈鮑本折，毀也，言不可有責於秦。〉王無以責秦。王因赦其罪，臣為王責約於秦。」

乃之秦，謂秦王曰：「魏之所以獻長羊、王屋、洛林之地者，有意〈鮑本無「有意」二字。○〉欲以下大王之兵東擊齊也。今地已入，而秦兵不可下，臣則死人也。雖然，後山東之士，無以利事王者矣。」秦王戄〈鮑本「戄」作「懼」。○　補曰：姚本作「戄」。　札記丕烈案：「懼」、「瞿」同字，作懼亦可通。〉然曰：「國有事，未澹〈鮑本「澹」作「贍」。○　贍，給也。補曰：即贍。前漢志「澹」用□。〉下兵也，今以兵從。」後十日，秦兵下。芒卯并將秦、魏之兵，以東擊齊，啟地二十二縣。

秦敗魏於華走芒卯而圍大梁
秦敗魏於華，〈鮑本華山。在弘農華陰。秦紀作華陽。註，亭名，在密縣。事在此二年。正曰：華陰之「華」，去聲。華下、華陽，史無音。〉走芒卯而圍大梁。須賈〈鮑本魏人。〉為魏謂穰侯曰：「臣聞魏氏大臣父兄皆謂魏王曰：『初〈札記今本「初」誤「幼」。〉時惠王伐趙，戰勝乎三梁，〈鮑本春秋，秦取梁，漢夏陽也。河內有梁，周小邑也。陳留、浚儀、大梁為三，皆魏地。正曰：索隱云云，梁即南梁，又說見齊策。〉十萬之軍拔邯鄲，〈鮑本秦十二年攻趙，虜莊賈。正曰：魏惠王十八年拔趙邯鄲，二十年歸趙邯鄲。〉趙氏不割，而邯鄲復歸。齊人攻燕，殺子之，破故國，〈鮑本補曰：通鑑、大事記在宣王二十九年。〉燕不割，而燕國復歸。燕、趙之所以國全兵勁，而地不并乎諸侯者，以其能忍難而重出地也。宋、中山數伐數割，而隨以亡。臣〈姚本曾本無「臣」字。　鮑本此臣，魏大臣所稱。〉以為燕、趙可法，而宋、中山可無為也。夫秦貪戾之國而無親，蠶食魏，盡晉國，戰勝睾子，〈姚本史記作「暴子」。　鮑本「睾」作「睪」。○　地缺。正曰：皋，上刀反；睪，羊益反。又「𣽎」作「澤」。古書三字皆通，此未有據。史「睾」作「暴」，下同。徐廣云，暴鳶也。大事記作「暴吏」。未詳。〉割八縣，地未畢入而兵復出矣。夫秦何厭之有哉！今又走芒卯，入北地，〈鮑本梁之北，非郡。正曰：史記作「宅」，策字訛，下同。正義引竹書云，宅陽一名北宅。括地志云，故城在鄭州滎陽縣西。　札記丕烈案：北宅，徐廣云，宅陽也。張守節同。〉此非但攻梁也，且劫王以多割也，王必勿聽也。今王循楚、趙而講，〈鮑本循，猶順也。以下文考之，秦時蓋合楚、趙共攻魏，魏見二國為秦用，遂欲講秦，不反覆思之也。正曰：「循」即「徇」。　札記丕烈案：吳說未是也。史記「循」作「有」，謂魏方有楚、趙之救，此當與之同意。「循」必誤字也。下句「楚趙怒而與王爭事秦」，史記「而」下多「去王」二字，意尤明。鮑說則更誤矣。〉楚、趙怒而與王爭事秦，秦必受之。秦挾楚、趙之兵以復攻，則國救亡不可得也〈鮑本衍「也」字。〉已。願王之必無講也。王若欲講，必少割而有質；〈鮑本亦事驗也。正曰：索隱云，少割地而求秦質子。〉不然必欺。』〈鮑本補曰：索隱云，必稱秦欺。〉是臣之所聞於魏也，願君之以是慮事也。

「周書曰：『維命不于常。』此言幸之不可數也。夫戰勝睾子，而割八縣，此非兵力之精，非計之工〈鮑本「工」作「功」。○〉也，天幸〈鮑本漢史「天幸」語，本此。〉為多矣。今又走芒卯，入北地，以攻大梁，是以天幸自為常也。知者不然。

「臣聞魏氏悉其百縣〈姚本曾本作「姓」。〉勝兵，以止戍大梁，臣以為不下三十萬。以三十萬之眾，守十仞之城，臣以為雖湯、武復生，弗易攻也。夫輕信楚、趙之兵，陵十仞之城，戴〈鮑本補曰：一本標孫作「戰」。　札記丕烈案：作「戴」者誤也。史記作「戰」。〉三十萬之眾，而志必舉之，臣以為自天下之始分以至于今，未嘗有之也。攻而不能拔，秦兵必罷，〈鮑本音疲。〉陰〈鮑本陰，穰侯別邑。正曰：陰即陶，說見趙策。　札記丕烈案：史記作陶邑。〉必亡，則前功必棄矣。今魏方疑，可以少割收也。願〈鮑本「願」下補「君」字。○　補曰：史，願君逮楚、趙。　札記今本「願」下有「君」字，乃誤涉鮑也。〉之及楚、趙之兵未任於大梁也，〈鮑本未以攻梁自任。〉亟以少割收。魏〈鮑本「魏」字重。○　札記丕烈案：重者當是。〉方疑，而得以少割為和，必欲之，則君得所欲矣。楚、趙怒於魏之先己講也，〈鮑本己兵未至，而與秦講。〉必爭事秦。從〈鮑本從橫之「從」。〉是以散，而君後擇焉。〈鮑本擇其所與於散從之後。〉且君之嘗割晉國取地也，何必以兵哉？〈鮑本先割取時不用兵。〉夫兵不用，而魏效絳、安邑，又為陰啟〈鮑本言得亡國以拓陰之封地。補曰：「又為」止「己令」，策文有脫誤，見後。〉兩機，盡〈鮑本兩，謂得縣啟封。盡，無遺也。〉故宋，衛效尤憚。〈鮑本「尤憚」作「憚尤」。○　魏自比小國，二國，小國也。〉秦兵〈鮑本出地而小，故愈畏秦。〉已令，〈姚本續云：史，衛效單父，秦兵已全。　鮑本「令」作「合」。○　魏合秦。補曰：史云，「又為陶開兩道，幾盡故宋，衛必效單父，秦兵可全」云云。按此文明順，姚註亦宜引從之。正義云，「故宋及單父，是陶南道；魏安邑及絳，是陶北道」。索隱云，「穰侯封陶，魏效絳、安邑，是得河東地，言從秦通陶，開河西、河東之兩道」。此時宋已滅，是秦將盡得宋地也。愚謂「可全」，即上言不用之意。〉而君制之，何求而不得？何為而不成？臣願君之熟計而無行危也。」

穰侯曰：「善。」乃罷梁圍。〈鮑本彪謂：賈之說，不足以已秦也，為其為魏也過深，而說秦者不切。夫以秦為天幸，而欲其無行危也，秦豈信之哉！秦行是何危之有？且其為魏之過深也，適足以疑秦，豈沮於是哉！梁圍之解，將別有故，非賈力也。正曰：大事記略載此章及穰侯攻大梁章，謂同一術。愚謂，魏利於少割，穰侯喜得此地而罷兵，亦無不可。大事記，周赧王四十年，秦昭三十二，魏安釐二，韓釐二十一，趙惠文二十四年，秦以魏冉為相國，伐韓，暴鳶救魏，魏冉破之，斬首四萬，鳶走開封，魏割八縣以和。魏冉復伐魏，走芒卯，入北宅，遂圍大梁，魏割溫以和。四十一年，魏背秦與齊從親，秦魏冉伐魏，拔四城，斬首四萬。四十二年，趙、魏伐韓華陽，秦魏冉、白起、客卿胡傷救韓，敗魏將芒卯華陽，斬首十三萬，取卷、蔡陽、長社。又敗趙將賈偃，沉其卒二萬於河，取觀津。魏予秦南陽以和。以其地為南陽郡，遷免臣居之。　通鑑綱目書略同，不著暴鳶、芒卯等及以地為南陽郡一節。補曰：按史，魏安釐王二年、三年、四年，連歲魏冉將兵來伐。二年之戰，韓暴鳶救魏敗走。年表、秦紀、魏世家、魏冉傳皆云兵至大梁。次年之戰不地。最後華陽之戰，趙、魏伐韓，秦救韓，敗趙、魏，走芒卯。但史所載有差互，紀以擊芒卯華陽，傳以走暴鳶，並為次年事。華陽之戰，或云得三晉將，或云攻趙、韓、魏。八縣、三縣之殊，十萬、十五萬之舛。故大事紀參定書之。今考此策，須賈之辭，謂戰勝暴子，割八縣，地未畢而兵復出。此大事記所以書此役繼於走暴鳶之後。但策首書秦敗魏於華，恐「於華」二字因下章誤衍也。又按秦紀，昭王三十四年，書秦與魏韓上庸地為一郡南陽，免臣遷居之。三十五年初，置南陽郡。大事記於魏予秦南陽後，書以其地為南陽郡，遷免臣居之，即以此為是年事。按南陽凡二，其一河南之脩武，其一鄧州之堵陽。免臣者，以罪免，遷守新邊。秦不信敵國之民，故徙其國人使錯居之。前此二十七年，攻楚，赦罪人遷之南陽。大事記必謂前已備楚，故今以新得之南陽，而不知紀書乃謂秦與魏韓上庸地為一郡於南陽。上庸屬漢中，今房州竹山縣，則正鄧之南陽也。次年乃書置南陽郡。秦南陽郡即鄧，而脩武更置河內郡，不聞兩南陽也。昭王四十四年，秦白起攻韓取南陽，絕大行道，使秦已置郡，不應復云爾。大事記亦書之矣。此條蓋因魏入南陽以和，偶與下文南陽免臣相次，而致誤爾。因上論大事記文附于此。〉

秦敗魏於華魏王且入朝於秦
秦敗魏於華，魏王且入朝於秦。周訢〈鮑本「訢」作「訴」。補曰：一本「訴」作「訢」，是，下同。〉謂王曰：「宋人有學者，三年反而名其母。其母曰：『子學三年，反而名我者，何也？』其子曰：『吾所賢者，無過堯、舜，堯、舜名。吾所大者，無大天地，天地名。今母賢不過堯、舜，母大不過天地，是以名母也。』其母曰：『子之於學者，〈鮑本於其所學。〉將盡行之乎？願子之有以易名母也。子之於學也，將有所不行乎？〈鮑本「乎」作「也」。○〉願子之且以名母為後也。』今王之事秦，尚有可以易入朝者乎？願王之有以易之，而以入朝為後。」魏王曰：「子患寡人入而不出邪？許綰為我祝曰：『入而不出，請殉寡人以頭。』」周訢對曰：「如臣之賤也，今人有謂臣曰，入不測之淵而必出，不出，請以一鼠首為女殉者，臣必不為也。今秦不可知之國也，猶不測之淵也；而許綰之首，猶鼠首也。內王於不可知之秦，而殉王以鼠首，臣竊為王不取也。且無梁孰與無河內急？」王曰：「梁急。」「無梁孰與無身急？」王曰：「身急。」曰：「以三者，身，上也；河內，其下也。秦未索其下，而王效其上，可乎？」

王尚未聽也。支期曰：「王視楚王。〈鮑本頃襄。〉楚王入秦，〈鮑本絕句。〉王以三乘先之；〈鮑本先楚至秦。〉楚王不入，楚、魏為一，尚足以捍秦。」王乃止。王謂支期曰：「吾始已諾於應侯矣，今不行者欺之矣。」支期曰：「王勿憂也。臣使長信侯〈鮑本魏相之善應侯者。〉請無內王，王待臣也。」

支期說於長信侯曰：「王命召相國。」長信侯曰：「王何以臣為？」支期曰：「臣不知也，王急召君。」長信侯曰：「吾內王於秦者，寧以為秦邪？吾以為魏也。」支期曰：「君無為魏計，君其自為計。且安〈鮑本問何所安。〉死乎？安生乎？安窮乎？安貴乎？君其先自為計，後為魏計。」長信侯曰：「樓公將入矣，〈鮑本緩也。俟其入欲與之議。正曰：無考。樓緩、樓鼻，韓策並見樓梧，皆此時人。〉臣今從。」支期曰：「王急召君，君不行，血濺君襟矣！」

長信侯行，支期隨其後。且見王，支期先入謂王曰：「偽病者乎而見之，〈鮑本令王見而辭疾。〉臣已恐之矣。」長信侯入見王，王曰：「病甚奈何！吾始已諾於應侯矣，意雖道死，〈姚本曾本作「雖欲道死」，劉本作「意雖死」。〉行乎？」〈鮑本雖死於路，猶將行。〉長信侯曰：「王毋行矣！臣〈姚本劉本作「且」。〉能得之於應侯，〈鮑本「侯」下有「矣」字。○　能使應侯止王之行。〉願王無憂。」〈鮑本彪謂：周訴之愛王也甚忠，其論王也甚切，賢智人也。釐王不能聽而聽支期，期豈賢於訴哉？蓋期之所效者事，而訴之所諭者理，庸人固可示以事，而難以理諭也。微二臣者釐其為楚懷與！補曰：「為我」、「為王」、「以為秦」、「以為魏」之「為」，去聲。〉

華軍之戰
華〈姚本一本有「陽」字。　鮑本「軍」作「陽」。○〉軍之戰，魏不勝秦。明年，將使段干崇割地而講。

孫臣〈鮑本並魏人。〉謂魏王曰：「魏不以敗之上〈鮑本上，謂當其時。〉割，可謂善用不勝矣；而秦不以勝之上割，可謂不能〈鮑本「能」作「善」。○〉用勝矣。今處期年乃欲割，是群臣之私〈鮑本計不及也。〉而王不知也。且夫欲璽者，〈鮑本得秦封，受其璽。〉段干子也，王因使之割地；欲地者，秦也，而王因使之受〈鮑本「受」作「授」。○〉璽。夫欲璽者制地，而欲地者制璽，其勢必無魏矣。且夫姦臣〈鮑本「臣」作「人」。○〉固皆欲以地事秦。以地事秦，譬猶抱薪而救火也。薪不盡，則火不止。今王之地有盡，而秦之求〈鮑本「之求」作「求之」。○〉無窮，是薪火之說也。」

魏王曰：「善。雖然，吾已〈鮑本「已」作「以」。○〉許秦矣，不可以革〈鮑本革，更也。〉也。」對曰：「王獨不見夫博者之用梟邪？〈鮑本猶上善用勝矣。補曰：正義云，博頭有刻為梟鳥形者，擲得梟者，合食其子。若不便，則為餘行也。〉欲食則食，欲握則握。〈鮑本握，不食也。食者行棋，握不行也，故史曰，「便則行，不便則止」。〉今君劫於群臣而許秦，因曰不可革，何用智之不若梟也？」魏王〈札記今本脫「王」字。〉曰：「善。」乃案其行。〈鮑本按，猶止。記四年有。補曰：史，安釐王四年，華陽戰敗後，段干子請予南陽以和。此策云「按其行」。通鑑綱目云，「王不聽，卒以南陽為和」。〉

齊欲伐魏[1]
齊欲伐魏，魏使人謂淳于髡曰：「齊欲伐魏，能解魏患，唯先生也。敝邑有寶璧二雙，文馬二駟，〈鮑本文，毛色成文。馬四匹為駟。〉請致之先生。」淳于髡曰：「諾。」入說齊王曰：「楚，齊之仇敵也；魏，齊之與國也。〈鮑本魏策，馬陵之敗，魏請臣畜朝齊，楚王怒，伐齊，則此所言也。〉夫伐與國，使仇敵制其餘敝，〈鮑本言楚將因齊兵勞而伐之。〉名醜而實危，〈鮑本伐與國，醜也，而有楚伐之危。〉為王弗取也。」齊王曰：「善。」乃不伐魏。

客謂齊王曰：「淳于髡言不伐魏者，受魏之璧、馬也。」王以謂淳于髡曰：「聞先生受魏之璧、馬，有諸？」曰：「有之。」「然則先生之為寡人計之何如？」淳于髡曰：「伐魏之事不便，〈鮑本伐魏不便，魏所欲也，而髡止之，故魏刺之。雖刺髡而齊實不便，非益也。此設辭也。正曰：強注終不通，說見下。〉魏雖刺髡，於王何益？若誠不〈姚本劉無「不」字。　鮑本補曰：姚云，「若誠」下劉本無「不」字。愚案，上句當無「不」字，義乃通，恐有訛舛。〉便，魏〈姚本曾無「魏」字。〉雖封髡，於王何損？且夫王無伐與國之誹，魏無見亡之危，百姓無被兵之患，髡有璧、馬之寶，於王何傷乎？」〈鮑本原在魏策。正曰：為魏而說，當從舊。〉

秦將伐魏
秦將伐魏。魏王聞之，夜見孟嘗君，〈鮑本本傳，齊閔驕，故奔魏，魏相之。此十一年。正曰：見後。〉告之曰：「秦且攻魏，子為寡人謀，奈何？」孟嘗君曰：「有諸侯之救，則國可存也。」王曰：「寡人願子之行也。」重為之約車百乘。

孟嘗君之趙，謂趙王〈鮑本惠文。〉曰：「文願借兵以救魏。」趙王曰：「寡人不能。」孟嘗君曰：「夫敢借兵者，以忠王也。」王曰：「可得聞乎？」孟嘗君曰：「夫趙之兵，非能〈姚本曾無「能」字。〉彊於魏之兵；魏之兵，非能〈姚本曾無「能」字。〉弱於趙也。然而趙之地不歲危，而民不歲死；而魏之地歲危，而民歲死者，何也？以其西為趙蔽〈鮑本魏在趙西，為之蔽秦。〉也。今趙不救魏，魏歃〈鮑本歃之血也。〉盟於秦，是趙與強秦為界也，地亦且歲危，民亦且歲死矣。此文之所以忠於大王也。」趙王許諾，為起兵十萬，車三百乘。

又北見燕王〈鮑本昭。〉曰：「先日公子〈鮑本稱其父嬰。〉常約兩王〈鮑本「王」作「主」。○〉之交矣。今秦且攻魏，願大王之救之。」燕王曰：「吾歲不熟二年矣，今又行數千里而以助魏，且奈何？」田文曰：「夫行數千里而救人者，此國之利也。今魏王出國門而望見軍，雖欲行數千里而助人，可得乎？」燕王尚未許也。田文曰：「臣效便計於王，王不用臣之忠計，文〈札記今本「文」誤「臣」。〉請行矣。恐天下之將有大變也。」王曰：「大變可得聞乎？」曰：「秦攻魏未能克之也，而臺已燔，游已奪矣。〈鮑本不暇游觀。〉而燕不救魏，魏王折節割地，以國之半與秦，秦必去矣。秦已去魏，魏王悉韓、魏之兵，又西借秦兵，以因趙之眾，〈札記今本「趙之」誤「之趙」。〉以四國攻燕，王且何利？利行數千里而助人乎？利出燕南門而望見軍乎？則道里近而輸〈鮑本輸以餉軍。〉又易矣，王何利？」〈姚本曾添「入乎」字。〉燕王曰：「子行矣，寡人聽子。」乃為之起兵八萬，車二〈鮑本「二」作「三」。○〉百乘，以從〈姚本一本無「從」字。〉田文。

魏王大說，曰：「君得燕、趙之兵甚眾且亟矣。」秦王〈鮑本昭。〉大恐，割地請講於魏。〈姚本一本添「魏」字。〉因歸燕、趙之兵，而封田文。〈鮑本彪謂：田文可謂善言者矣。其說趙也，邇而不偪。其說燕也，直而不倨。與夫嚂口虛喝者，異矣。補曰：孟嘗相魏，在齊滅宋前。大事記附見於昭王十年，詳見周策。此事實昭王十三年。秦紀，秦昭二十四年取魏安城至大梁，燕、趙救之，秦軍去。〉

魏將與秦攻韓
魏將與秦攻韓，朱己〈鮑本史作無忌。補曰：史，魏王以秦救之故，欲親秦而伐韓，以求故地，無忌謂魏王曰云云。大事記據之。以其辭云秦太后母也，以憂死，故附載於宣太后之薨之後，在赧王五十年。按朱己，即無忌，字訛也。　札記丕烈案：策文「無」多作「无」，故形近而訛也。「己」、「忌」同字。〉謂魏王曰：「秦與戎、翟同俗，有虎狼之心，貪戾好利而無信，不識禮義德行。苟有利焉，不顧親戚兄弟，若禽獸耳。此天下之所同知也，非所施厚〈姚本劉作「惠」。〉積德也。故太后母也，而以憂死；〈鮑本秦昭四十二年，此十二年。〉穰侯舅也，功莫大焉，而竟逐之；兩弟無罪，而再奪之國。此於其親戚兄弟若此，而又況於仇讎之敵國也。〈鮑本補曰：一本標「也」作「乎」。　札記丕烈案：史記作「乎」。〉

「今大王與秦伐韓而益近秦，臣甚或〈鮑本「或」作「惑」。○　札記丕烈案：史記作「惑」。「或」、「惑」同字。〉之，而王弗識也，則不明矣。群臣知之，而莫以此諫，則不忠矣。今夫韓氏以一女子承一弱主，〈鮑本此十二年，桓惠立八年矣。補曰：大事記云，韓世家不載其事，必是時韓王少，母后用事也。愚按，是時秦宣太后、趙惠文后、齊君王后皆專政，韓亦然也。〉內有大亂，外安能支強秦、魏之兵，王以為不破乎？韓亡，秦盡〈鮑本無「盡」字。○　札記丕烈案：史記無。〉有鄭地，〈鮑本時鄭亡，屬韓。〉與大梁鄰，王以為安乎？王〈鮑本無「王」字。　札記丕烈案：史記無。〉欲得故地，〈鮑本蓋嘗喪地於韓，今欲取之。〉而今負強秦之禍也，〈鮑本正曰：史，「負強秦之說」。據此，則「負」當從「恃」訓。從策文，則負任在背以為喻也。史義長。　札記丕烈案：吳說未是，此不與策文同耳。下文「然而無與強秦鄰之禍」語相應，當各依本書。〉王以為利乎？

「秦非無事之國也，韓亡之後，必且便事；便事，〈鮑本補曰：「便事」，史並作「更事」。〉必就易與利；就易與利，必不伐楚與趙矣。是何也？夫越山踰河，絕韓之上黨〈鮑本補曰：史作「絕上黨」。正義云，韓上黨，從太行山西北澤、潞等州是也。　札記丕烈案：史記有「韓」字，吳誤。〉而攻強趙，則是復閼與之事也，〈鮑本先時趙奢敗秦於此。補曰：復，扶又反。閼與，音遏豫。〉秦必不為也。若道河內，倍〈鮑本倍，音背。〉鄴、朝歌，絕漳、滏之水，而以與趙兵決勝於邯鄲之郊，是受智伯之禍也，秦又不敢。伐楚，道涉而〈鮑本「而」作「山」。○　札記今本「而」作「山」，乃誤涉鮑也。丕烈案：今史記作「伐楚，道涉山谷」。衍「山」字也。索隱作「道涉谷」云。道，猶行也。涉谷是往楚之險路。策文亦本云「道涉谷」，衍「而」字。鮑乃依今史記改，誤甚。今本初刻「道」誤「趙」，改刻不誤。〉谷行三十里，而攻危隘之塞，〈姚本劉作「國」。　鮑本正曰：「三十」，史作「三千」者是。「危隘」，史作「冥阨」，即「黽阨」也。說見楚策。大事記，秦向楚有兩道，涉山谷是西道，河外是東道。此是採索隱、正義之文。按二家本文，以「涉谷」為地名，當考。正義云，從褒斜入梁州，即東南至申州，攻石城山險阨之塞也。　札記丕烈案：「危」即「黽」字形近之訛。〉所行者甚遠，而所攻者甚難，秦又弗為也。若道河外，背大梁，而右上蔡、召陵，以與楚兵決於陳郊，〈鮑本正曰：大事記引正義云。從河外出函谷關，歷同州，南至鄭州，東向陳州，則背大梁也。大事記今本作「東向鄭州者」恐因上文訛。史「右蔡左召陵」，正義云，上蔡縣在豫州北，邵陵故城在豫州鄢城縣東，並在陳州西。從汴州南行向陳州之西郊，則上蔡、召陵在南面，向東皆身之右，定無左字也。〉秦又不敢也。故曰，秦必不伐楚與趙矣，又不攻衛與齊矣。〈鮑本正曰：衛、齊皆在趙、韓、魏之東。〉韓亡之後，兵出之日，非魏無攻矣。

「秦故有懷地刑丘、〈鮑本「刑」作「邢」。○〉之城、垝津，〈鮑本地缺。〉而以之臨河內，河內之共、汲莫不危矣。〈鮑本正曰：史作「秦固有懷茅」。「固」，「故」通。正義云，懷州武陵縣西故懷城。括地志云，懷州獲嘉縣東北有茅亭，即蘇忿生邑攢茅。　邢丘，見秦策。　史「城、垝津」，索隱引策云，「邢丘、安城」。今本無「安」字，恐「之」字即「安」訛也。史此段後有「安城」字。正義云，在鄭州原武縣東南。垝津，索隱云在河北。垝，九毀反。正義引杜預以為汲郡城南延津。愚按，安釐王十一年，秦拔我廩丘，或作邢丘、郪丘。餘無見。蓋地皆懷界也。索隱云，共、汲皆縣名，屬河內。共，居庸反。又見下。劉辰翁以為共、汲、河者謬。〉秦有鄭地，得垣雍，〈鮑本秦紀註，河內卷有垣雍城。正曰：正義引括地志云，垣雍故城在鄭州原武縣西北。雍，於用反。〉決熒澤，〈鮑本「熒」作「滎」。○　屬滎陽，書註在敖倉東南。補曰：史作「熒」，一本同。〉而水大梁，大梁必亡矣。〈鮑本補曰：正義云，言韓亡後，秦有鄭地，得垣雍城，從滎澤決溝，歷雍灌大梁也。大事記云，始皇滅魏，果用此策。〉王之使者大過矣，乃惡安陵氏於秦，〈鮑本安陵，魏之不欲攻韓者，與群臣異，故惡之。〉秦之欲許之久矣。〈鮑本許，言聽之久，言秦之先自惡之。正曰：史作「王之使者出，過而惡安陵氏於秦」。大事記引策文，則以策為明順。「許」，史作「誅」。正義引括地志云，安陵在鄢陵縣西北。詳見前。大事記，按策安陵君曰，「吾先君成侯受詔襄王，以守此地」。蓋安陵，趙襄子所封，其後遠別為十國，附庸於魏，今魏反令使者惡之於秦。〉然而秦之葉陽、昆陽與舞陽、高陵鄰，〈鮑本高陵，屬琅邪。此二縣安陵封地，以與昆陽、葉陽鄰，故秦久惡安陵。正曰：高陵屬京兆，與下文地不相近。史無「高陵」字，策或誤也。注尤非。正義云，葉陽今許州葉縣，昆陽故城在葉縣北，舞陽故城在葉縣東。此時葉陽、昆陽屬秦，舞陽屬魏。大事記，葉陽今屬汝州。札記丕烈案：史記「舞」作「武」。〉聽使者之惡也，隨安陵氏而欲亡之。秦繞舞陽之北，以東臨許，則南國〈鮑本周紀註，南國，江、漢之間，又曰南陽也。今詳此時屬韓。正曰：正義云，南國，今許州許昌縣南西許昌故城。此時屬韓，在魏之南，故言南國。大事記，安陵在鄢陵縣西北。則去許、汝不遠矣。愚按，韓公云，繞舞陽、葉、襄城，其地皆壤界也，故曰南國。〉必危矣。南國雖無危，則魏國豈得安哉？〈鮑本正曰：「魏國豈得安哉」，史作「國無害」。大事記註引策文，當從策。〉且夫憎韓不受安陵氏可也，夫不患秦之不愛南國非也。〈鮑本補曰：史，「不愛安陵氏」。下文可推。大事記，秦得南國，則諸侯之勢危矣，魏不可以為非己地而不恤也。〉

「異〈鮑本異，猶他。〉日者，秦乃在河西，晉國之去梁也，千里有餘，河〈鮑本「河」上補「有」字。○　言都絳、安邑時。補曰：史無上文「餘」字，即以「有」字屬「河山」云云。策文則當有「有」字。　札記丕烈案：此當是策文衍「餘」字，以千里與百里相較也。下文云「尚千里」，亦無「餘」之證。〉山以蘭〈鮑本「蘭」作「闌」。○　下同。闌入之闌。正曰：按字書，闌，門遮也。攔，閉也，牢也。通作蘭。王莽傳「牛馬同蘭」。師古云，蘭，謂遮蘭，則「闌」亦可通。闌入之「闌」，本作「𨷻」，亦作「蘭」，於此義不切。　札記丕烈案：史記作「闌」。「蘭」、「闌」同字也。〉之，有周、韓而間之。從林軍〈鮑本「林」作「橫」。○　橫之軍。正曰：史作「林鄉軍」。林鄉，地名，見芒卯謂秦王章。大事記，自秦伐林鄉以來至于今也。　札記丕烈案：今史記作「林鄉軍」。考索隱引劉氏云，林，地名。是史記亦本無「鄉」字。徐廣曰「林鄉在宛縣」者，以林鄉解「林」也。後人因注改正文耳。〉以至于今，秦十攻魏，五入國中，邊城盡拔。文臺墮，垂都焚，〈鮑本勾陽有垂都亭。正曰：此引徐廣說，彼文原無「都」字。補曰：索隱云，有廟曰都。正義引括地志云，文臺在曹州冤句縣。索隱云，文臺，臺名。大事記不取者，豈以他策有「臺已燔，游已奪」之云，與此類，特泛言之邪！墮，許規反。〉林木伐，麋鹿盡，而國繼以圍。〈鮑本正曰：大事記，赧王四十年，穰侯圍大梁。〉又長驅梁北，東至陶、衛之郊，〈鮑本衛在河、淇之間，與陶接，故范蠡亦云。〉北至乎闞，〈鮑本魏記注，在東平須昌。補曰：史，北至平、監。正義云，平即兗州平陸，監即故闞城，在平陸縣西南。　札記丕烈案：「監」、「闞」同字，見徐廣注也。〉所亡乎秦者，山北、〈鮑本山，吳華之屬。正曰：史，「山南、山北」。策無「山南」字，疑缺文。正義云，山，華山也。華山之東南，七國時，鄧州屬韓，汝州屬魏。華山之北，同、華、銀、綏並魏地也。〉河外、河內，〈鮑本補曰：河外，謂華州以東至陝、虢。河內，謂蒲州以東至懷、衛。〉大縣數百，名都數十。〈鮑本補曰：史，大縣數十，名都數百。〉秦乃在河西，晉國之去大梁也尚千里，而禍若是矣。又況於使秦無韓而有鄭地，無河山以蘭之，無周、韓以間之，去大梁百里，禍必百此〈鮑本補曰：史作「由此」。大事記從策文改。〉矣。異日者，從之不成矣，〈姚本劉作「也」。　鮑本「矣」作「也」。○　補曰：「也」，史同。〉楚、魏疑而韓不可得而約也。今韓受兵〈鮑本受秦兵。〉三年矣，秦撓之以講，〈鮑本以求地擿撓之。〉韓知〈鮑本補曰：史「識亡」。宜從策。　札記丕烈案：吳說非也，「識」即「知」，見索隱。上文此天下之所同知也，下文則皆知秦之無窮也，史記亦皆云「識」，是其證矣。〉亡，猶弗聽，投質〈鮑本質，約也。見下。〉於趙，而請為天下鴈行〈鮑本鴈行，言以次進。補曰：為，去聲。〉頓刃。以臣之觀〈鮑本「觀」上補「愚」字。○〉之，則楚、趙必與之攻矣。此何也？則皆知秦〈鮑本「秦」下補「欲」字。○　補曰：史「之」下有「欲」字。大事記從之。〉之無窮也，非盡亡天下之兵，而臣海內之民，必不休矣。是故臣願以從事乎〈鮑本史無「乎」字。大事記從策補。　札記丕烈案：從，合從也，見索隱。〉王，王速受楚、趙之約，而挾韓、魏〈鮑本衍「魏」字。補曰：字衍，史無。大事記以策補「而」字。　札記丕烈案：史記作「趙挾韓之質」，與策文不同也。〉之質，以存韓為務，因求故地於韓，韓必效之。如此則士民不勞而故地得，其功多於與秦共伐韓，然而無與強秦鄰之禍。

「夫存韓安魏而利天下，此亦王之大時〈鮑本補曰：史作「天時」。大事記從策。〉已。通韓之上黨於共、莫，使〈鮑本使，去音。通其道，不通他使，將為關也。正曰：「莫」句。補曰：史作「共、甯」。云「使道安城，出入賦之」云云，大事記從之。正義云，共，衛州共城縣；甯，懷州修武縣。解題云，是時秦欲取韓上黨，故蠶食其地，使與韓國中絕。故勸魏假道，使韓得與上黨往來，豈專為韓而已哉。韓不失上黨，則三晉之勢猶完也。〉道已通，因而關之，出入者賦〈鮑本賦，征取。〉之，是魏重質韓以其上黨也。〈鮑本質，有要也。正曰：質，猶贄。韓以上黨為質也。〉共有其賦，〈鮑本韓、魏共之。補曰：史作「今有」，當從策。〉足以富國，韓必德魏、愛魏、重魏、畏魏，韓必不敢反魏。韓是魏之縣也。魏得韓以為縣，則衛、〈鮑本衛，時已附梁。〉大梁、河外必安矣。今不存韓，則二周必危，安陵必易。〈鮑本秦輕之也。正曰：易，改易也。〉楚、趙楚〈鮑本衍「楚」字。補曰：字衍，史無。大事記從。　札記今本無下「楚」字，乃誤涉鮑也。〉大破，衛、齊甚畏，〈鮑本皆為秦所勝制。〉天下之西鄉而馳秦，入朝為臣之日不久。」〈姚本集本有「矣」字。　鮑本記有，與上二章相次。彪謂：言秦之情者眾矣，無白於此者也。補曰：大事記云，信陵君之諫，世家不載，其從違亦不書，與秦同伐韓，取故地，必以其言而止也。信陵之言，深切綜練，識天下之大勢，使魏能用其計，糾率楚、趙，竭力助韓，則韓不至失上黨，趙不至敗長平，六國不至為秦所吞矣！謀既不用，又以矯殺晉鄙，流落於外。六國垂亡，魏始再用之，猶能收合諸侯，折強秦之鋒。若用之於上黨、長平未敗之前，天下雌雄之勢，未可量也！　此章大事記據史文具載，又以策文易史之難通者，註釋甚詳，而於信陵尤惓惓歸重焉。太史公謂，說者皆以魏不用信陵君，故國削弱至于亡，天方令秦平海內，魏雖得阿衡之佐，曷益乎！劉知幾譏其舍人事而言天。大事記之言，殆為遷發也。愚謂，戰國四公子並稱，特以好士之故。黃歇亂人，其事惡矣。趙勝不能用趙奢、廉頗，而割地以召田單，受馮亭之嫁禍，幾至亡國。田文怒小丈夫之譏，而滅一縣，不忍呂禮之嫉害，而為宗國召兵，尚奚足言哉？若其合從難秦，歇既敗衄，勝僅合楚、趙之交，以佐魏救。獨孟嘗、信陵，兩戰敗秦。文臨函谷，無攻以求楚東國，而名義索然。信陵存趙卻秦，義烈甚高，河外之戰，威震天下。且退讓不伐，聞過能悔，其才與智，皆非餘子比也。因大事記稱惜之言，輒附著之。〉

葉陽君約魏
葉陽君〈鮑本趙人。補曰：「葉」即「奉」之訛，李兌也。說見趙策。〉約魏，魏王將封其子，謂魏王曰：「王嘗身濟漳，朝邯鄲，抱葛、薜、〈姚本曾作「薛」。　鮑本「薜」作「薛」，又改作「孽」。○　補曰：趙世家作「孽」者是，一本作「薛」亦非。　札記丕烈案：吳說未是。「薛」即「孽」字之省；「薜」，形近之訛也。〉陰、成以為趙養邑，〈鮑本供養之邑。〉而趙無為王有也。王能又封其子問〈鮑本「問」作「河」。○　補曰：字訛，趙策作「河」。〉陽姑〈姚本曾作「茹」。〉衣〈鮑本「衣」作「密」。○　補曰：字訛，趙策作「密」。　札記今本「問」作「河」，「衣」作「密」，乃誤涉鮑也。〉乎？〈鮑本趙惠文十三年有，與此語同，云封李兌子，則葉陽君兌之封乎？〉臣為王不取也。」魏王乃止。〈鮑本惠之十三年，此十年。〉

秦使趙攻魏
秦使趙攻魏，魏謂趙王〈鮑本惠文。正曰：無考。〉曰：「攻魏者，亡趙之始也。昔者，〈姚本曾作「也」。〉晉人欲亡虞而伐虢，伐虢者，亡虞之始也。故荀息以馬與璧假道於虞，宮之奇諫而不聽，卒假晉道。晉人伐虢，反而取虞。故春秋書之，以罪虞公。今國莫強於趙，而并齊、〈鮑本衍「齊」字。正曰：見下。〉秦，王〈鮑本昭。正曰：見下。〉賢而有聲者相之，〈鮑本并，猶兼。聲，威聲。相，助也。言趙強矣，兼得秦助。正曰：「今國莫強於趙而兼齊、秦」句，「王賢而有聲者相之」句。言趙強兼齊、秦，王既賢而又有聲望者相之，所以為秦腹心之疾也。如此乃協。此士引喻明切，謂春秋罪虞，亦不悖。秦使趙攻魏之事無見，或因其言而止歟？札記丕烈案：「而并齊、秦」四字，當為一句，「而」即「能」字，言所能並於二國也。〉所以為腹心〈鮑本「腹心」作「心腹」。○〉之疾者，趙也。〈鮑本言秦以趙為疾。〉魏者，趙之虢也；趙者，魏之虞也。聽秦而攻魏者，虞之為也。願王之熟計之也。」

魏太子在楚[2]
魏太子在楚，謂〈鮑本「謂」作「為」。○〉樓子〈鮑本𢋛也，從太子為質，而楚任之。〉於鄢陵〈鮑本楚用事者所封。正曰：此語本記其人與樓子言於鄢陵之地。鄢，楚別都，在宜城。此鄢陵，即策所謂許、鄢陵者，魏地也。樓鼻主合楚之謀，非從太子而楚任之也。〉曰：「公必且待齊、楚之合也，以救皮氏。今齊、楚之理，必不合矣。彼翟子〈鮑本強也，魏人，仕齊。正曰：魏王所用，下文甚明。楚策，魏相翟強死。〉之所惡於國者，無公矣。〈鮑本無如鄢陵。正曰：公，指樓鼻。〉其人〈鮑本人，翟之人。〉皆欲合齊、秦外楚以輕公，公必謂齊王〈鮑本閔。〉曰：『魏之受兵，非秦實首伐之也，楚惡魏之事王也，故勸秦攻魏。』齊王故欲伐楚，〈鮑本此士言齊本自欲爾。補曰：故，固通。〉而又怒其不己善也，必令魏以地聽秦而為和。以張子之強，〈鮑本言儀往日。〉有秦、韓之重，齊王惡之，而魏王不敢據也。〈鮑本言魏襄為齊逐儀。正曰：策謂齊王不如資韓朋與之逐張儀於魏者，謀如此耳。魏襄之時，不聞逐儀也。且此語本謂以儀有秦、韓之重，而齊王惡之，魏王不敢據之以為安，二國之於儀，猶如此也。〉今以齊、秦之重，外楚以輕公，臣為公患之。鈞〈鮑本鈞，言齊與楚。〉之出地，以為和於秦也，豈若由楚乎？秦疾攻楚，楚〈鮑本衍「楚」字。〉還兵，魏王必懼，〈鮑本正曰：楚還兵者，復兵與秦合攻魏也，故魏王懼。〉公因寄〈鮑本「寄」作「割」。○　補曰：恐字有訛。〉汾北以予秦而為和，〈鮑本汾北，魏地鄢陵。宜因其懼，使割予秦，此所謂由楚。〉合親以孤齊，〈鮑本秦、楚、魏合。〉秦、楚重公，公必為相矣。臣意秦王〈鮑本昭。〉與樗里疾之欲之也，臣請為公說之。」

乃請樗里子曰：「攻皮氏，此王之首事也，〈鮑本「請」作「謂」。○　首，言出兵。正曰：首事，猶言第一事也。〉而不能拔，天下且以此輕秦。且有皮氏，於以攻韓、魏，利也。」樗里子曰：「吾已合魏矣，無所用之。」〈鮑本故史書未拔而解。〉對曰：「臣願以鄙心意〈鮑本意，猶度。〉公，公無以為罪。有皮氏，國之〈鮑本「之」下有「所」字。○〉大利也，而以與魏，公終自以為不能守也，故以與魏。今公〈姚本曾作「攻」。〉之力有餘守之，〈鮑本於守為有餘。〉何故而弗有也？」樗里子曰：「奈何？」曰：「魏王之所恃者，齊、楚也；所用者，樓鼻、翟強〈鮑本「𢋛」，字書無此字。韓策作「鼻」，即「𢋛」也。策又有「管鼻之令翟強與秦事」云云，與此事合，疑樓𢋛即管鼻也。　札記今本「𢋛」作「𤻖」。〉也。今齊王謂魏王曰：『欲講攻於齊王兵之辭也，〈鮑本「王」作「主」。○　言欲講秦、攻秦皆於我。夫魏求救，欲講而已，而齊兼言攻，故下言「主兵」。正曰：「講」當作「搆」。講攻，猶言搆兵。〉是弗救矣。』〈鮑本「矣」作「也」。○〉楚王〈鮑本懷。〉怒於魏之不用樓子，而使翟強為和也，〈鮑本和齊、秦。〉怨顏已絕之矣。〈鮑本怨魏欲絕之，見於顏色。〉魏王之懼也見亡，〈鮑本以有亡形而懼。〉翟強欲合齊、秦外楚，以輕樓鼻；〈鮑本此強之和。〉樓鼻欲合秦、楚外齊，以輕翟強。〈鮑本補曰：此二語當時事情也。〉公不如按〈鮑本按，謂主之。正曰：按，止也。〉魏〈姚本曾作「親」。〉之和，使人謂樓子曰：『子能以汾北與我乎？請合於楚外齊，以重公也，此吾事也。』〈鮑本疾言此事吾所欲為。〉樓子與楚王必疾矣。〈鮑本言應之速。〉又謂翟子：〈鮑本強。亦魏人。〉『子能以汾北與我乎？必為〈札記今本「為」誤「不」。〉合於齊外於〈鮑本衍「於」字。〉楚，以重公也。』翟強與齊王必疾矣。是公外得齊、楚以為用，內得樓鼻、翟強以為佐，〈鮑本主魏言之，故言內。〉何故不能有地於河東乎？」〈鮑本言且得皮氏。按，此蓋樓鼻在楚，欲因楚和秦以息攻鄢陵，不順也，故此士說之，又說樗里。凡其辭兩言齊楚、翟樓，示無所偏也。而於楚，獨曰「吾事」，則是為樓子也。〉

1. 〔校一〕此篇鮑本在《齊策》。
2. 〔校一〕此篇姚本與《秦使趙攻魏》連篇，鮑本另列一篇。據文義，從鮑本。


Chinese text: This work was published before January 1, 1923, and is in the public domain worldwide because the author died at least 100 years ago.