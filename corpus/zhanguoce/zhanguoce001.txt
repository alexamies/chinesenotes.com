作者：劉向　西漢

護左都水使者光祿大夫臣向言：所校中《戰國策》書，中書餘卷，錯亂相糅莒。又有國別者八篇，少不足。臣向因國別者，略以時次之，分別不以序者以相補，除復重，得三十三篇。本字多誤脫為半字，以「趙」為「肖」，以「齊」為「立」，如此字〈姚本「字」，一本作「類」字。〉者多。中書本號，或曰《國策》，或曰《國事》，或曰《短長》，或曰《事語》，或曰《長書》，或曰《脩書》。臣向以為戰國時，游士輔所用之國，為之策謀，宜為《戰國策》。其事繼春秋以後，訖楚、漢之起，二百四十五年間之事，皆定以殺青，書可繕寫。

敘曰：〈姚本集，「曰」下有「夫」字。〉周室自文、武始興，崇道德，隆禮義，設辟雍泮宮庠序之教，陳禮樂弦歌移風之化。敘人倫，正夫婦，天下莫不曉然。論孝悌之義，惇篤之行，故行義之道滿乎天下，卒致之刑錯四十餘年。遠方慕義，莫不賓服，雅頌歌詠，以思其德。下及〈姚本劉作「其德下及」。曾作「德下及」。錢作「以思其德下及」。集作「其恩德下及」。　鮑本「以思其德」，一作「恩德其上」。「下及」，一無「下」字。〉康、昭之後，雖有衰德，其綱紀尚明。及春秋時，已四五百載矣，然其餘業遺烈，流而未滅。五伯之起，尊事周室。五伯之後，時君雖無德，人臣輔其君者，若鄭之子產，晉之叔向，齊之晏嬰，挾君輔政，以並立於中國，猶以義相支持，歌說以相感，聘覲以相交，期會〈姚本集作「朝會」。〉以相一，盟誓以相救。天子之命，猶有所行。會享之國，猶有所耻。小國得有所依，百姓得有所息。故孔子曰：「能以禮讓為國乎何有？」周之流化，豈不大哉！及春秋之後，眾賢輔國者既沒，而禮義衰矣。孔子雖論《詩》、《書》，定《禮》、《樂》，王道粲然分明，以匹夫無勢，化之者七十二人而已，皆天下之俊也，時君莫尚之。是以王道遂用不興。故曰：「非威不立，非勢不行。」

仲尼既沒之後，田氏取齊，六卿分晉，道德大廢，上下失序。至秦孝公，捐禮讓而貴戰爭，弃仁義而用詐譎，苟以取強而已矣。夫篡盜之人，列〈姚本錢、劉同。曾作「例」。〉為侯〈札記今本誤重「侯」字。〉王；詐譎之國，興立〈姚本錢、集作「立」。曾作「兵」。〉為強。是以傳〈姚本一作「轉」。　鮑本「傳」作「轉」。○〉相放效，後生師之，遂相吞滅，并大兼小，暴師經歲，流血滿野，父子不相親，兄弟不相安，夫婦離散，莫保其命，湣然道德絕矣。晚世益甚，萬乘之國七，千乘之國五，敵侔爭權，蓋〈鮑本「蓋」作「盡」。○〉為戰國。貪饕無耻，競進無厭；國異政教，各自制斷；上無天子，下無方伯；力功〈姚本曾、集作「巧」。劉作「功」。〉爭強，勝者為右；兵革不休，詐偽並起。當此之時，雖有道德，不得施謀；有設之強，〈鮑本「不得施謀，有設之強」作「不得施設，有謀之強」。○〉負阻而恃固；連與交質，重約結誓，以守其國。故孟子、孫卿儒術之士，棄捐於世，而游說權謀之徒，見貴於俗。是以蘇秦、張儀、公孫衍、陳軫、代、厲之屬，生從橫短長之說，左右傾側。蘇秦為從，張儀為橫；橫則秦帝，從則楚王；所在國重，所去國輕。

然當此之時，秦國最雄，諸侯方弱，〈姚本集、曾無「弱」字。〉蘇秦結〈姚本錢、劉，「結」下有「從」字。〉之，時六國為一，以儐背秦。秦人恐懼，不敢闚兵於關中，天下不交兵者，二十有九年。然秦國勢便形利，權謀之士，咸先馳之。蘇秦初欲橫，秦弗用，故東合從。及蘇秦死後，張儀連橫，諸侯聽之，西向事秦。是故始皇因四塞之固，〈鮑本「固」作「國」。○〉據崤、函之阻，跨隴、蜀之饒，聽眾人之策，乘六世之烈，以蠶食六國，兼諸侯，〈姚本一本下有「而」字。〉并有天下。杖於謀詐〈鮑本「謀詐」作「詐謀」。○〉之弊，終於〈鮑本「於」作「無」。○　札記今本「於」作「無」。丕烈案：「無」字是也。〉信篤之誠，無道德之教，仁義之化，以綴天下之心。任刑罰以為治，信小術以為道。遂燔燒詩書，坑殺儒士，上小堯、舜，下邈三王。二世愈甚，惠不下施，情不上達；君臣相疑，骨肉相疏；化道淺薄，綱紀壞敗；民不見義，而懸於不寧。撫天下十四歲，天下大潰，詐偽之弊也。其比王德，豈不遠哉！孔子曰：「道之以政，齊之以刑，民免而無耻；道之以德，齊之以禮，有耻且格。」〈札記今本「格」誤「假」。〉夫使天下有所恥，故化可致也。苟以詐偽偷活取容，自上為之，何以率下？秦之敗也，不亦宜乎！

戰國之時，君德淺薄，為之謀策者，不得不因勢而為資，據時而為。〈姚本脫字。〉故其謀，扶急持傾，為一切之權，雖不可以臨國〈鮑本無「國」字。○〉教化，兵革〈姚本錢，「革」下有「亦」字。〉救急之勢也。皆高才秀士，度時君之所能行，出奇策異智，轉危為安，運亡為存，亦可喜。皆可觀。護左都水使者光祿大夫臣向所校《戰國策》書錄。


Chinese text: This work was published before January 1, 1923, and is in the public domain worldwide because the author died at least 100 years ago.