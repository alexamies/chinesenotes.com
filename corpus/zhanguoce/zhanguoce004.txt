戰國策校注序
作者：鮑彪　南宋

《國策》，史家流也。其文辯愽，有煥而明，有婉而微，有約而深，太史公之所考本也。自漢稱為《戰國策》，雜以短長之號，而有蘇、張縱橫之說。學者諱之置不論，非也。夫史氏之法，具記一時事辭，善惡必書，初無所決擇。楚曰《檮杌》，書惡也。魯曰《春秋》，善惡兼也。司馬《史記》，班固《漢書》，有佞幸等列傳，學者豈以是為不正，一舉而棄之哉？矧此書，若張孟談、魯仲連發策之慷慨，諒毅、觸讋納說之從容，養叔之息射，保功莫大焉；越人之投石，謀賢莫尚焉；王斗之愛縠，憂國莫重焉。諸如此類不一，皆有合先王正道，孔、孟之所不能違也。若之何置之？曾鞏之序美矣，而謂禁邪說者，固將明其說於天下，則亦求其故而為之說，非此書指也。

起秦迄今千四百歲，由學者不習，或衍或脫，或後先失次，故「肖」、「立」半字，時次相糅，劉向已病之矣。舊有高誘注，既疏略無所稽據，注又不全，浸微浸滅，殆於不存。彪於是考《史記》諸書為之注，定其章條，正其衍說，而存其舊，慎之也。地理本之《漢志》，無則缺；字訓本之《說文》，無則稱猶。雜出諸書，亦別名之。人姓名多不傳見，欲顯其所說，故繫之一國。亦時有論說，以翊宣教化，可以正一史之謬，備《七略》之缺。以之論是非，辨得失，而考興亡，亦有補於世。紹興十七年丁卯仲冬二十有一日辛巳冬至縉雲鮑彪序。

劉氏定著三十三篇，《東周》一、《西周》一、《秦五》、《齊》六、《楚》四、《趙》四、《魏》四、《韓》三、《燕》三、《宋衛》一、《中山》一。今按，《西周》，正統也，不得後於《東周》，定為首卷。

彪校此書，四易稾而後繕寫。己巳仲春重校，始知《東周策》「嚴氏之賊，陽竪與焉」為《韓策》嚴遂、陽竪〈鮑本正曰：嚴遂、陽竪事有差互，說見《周》、《韓策》。〉也。先哲言，校書如塵埃風葉，隨掃隨有。豈不信哉？尚有舛謬，以俟君子。十一日書。


Chinese text: This work was published before January 1, 1923, and is in the public domain worldwide because the author died at least 100 years ago.