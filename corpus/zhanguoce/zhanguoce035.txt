〈鮑本燕　東有漁陽、右北平、遼西、遼東；西有上谷、代郡、鴈門；南有涿郡之易、容城、范陽；北有新城、故安、涿縣、良鄉、新昌。及勃海之安次、樂浪、玄菟亦屬焉。〉

蘇秦將為從北說燕文侯
蘇秦將為從，〈鮑本此二十八年。〉北說燕文侯曰：「燕東有朝鮮、〈鮑本屬樂浪。補曰：朝鮮，箕子所封，今高麗國。索隱云，音潮仙。〉遼東，〈鮑本并州郡。〉北有林胡、樓煩，〈鮑本補曰：見趙策。〉西有雲中、九原，〈鮑本屬五原。補曰：正義云，雲中郡城在林榆縣東北。九原郡城在林榆縣西界。二郡皆在勝州。〉南有呼沱、易水。〈鮑本出涿故安。補曰：呼沲。見前。正義云，易水源出易縣西谷中之東，東南流與滹沱河合。水經，易水出涿郡故安縣良鄉西山。大事記引此二條。〉地方二千餘〈鮑本無「餘」字。○　札記丕烈案：史記有。〉里，帶甲數十萬，車七百乘，騎六千疋，粟支十年。〈鮑本「十」作「二」。○　札記丕烈案：史記作「數」。索隱引戰國策「十年」，「二」字誤。〉南有碣石、鴈門〈鮑本并州郡。補曰：正義云，碣石山在平州，燕東南；鴈門山在代，燕西南。〉之饒，北有棗粟〈鮑本「粟」作「栗」。○　札記今本「粟」作「栗」。丕烈案：「栗」字是也。〉之利，民雖不由田作，棗栗之實，足食於民矣。此所謂天府也。夫安樂無事，不見覆軍殺將之憂，無過燕矣。大王知其所以然乎？夫燕之所以不犯寇被兵者，以趙之為蔽於南也。秦、趙五戰，〈鮑本補曰：設辭也。〉秦再勝而趙三勝。秦、趙相弊，而王以全燕制其後，此燕之所以不犯難也。且夫秦之攻燕也，踰雲中、九原，過代、上谷，彌埊踵道〈鮑本彌，猶亙。踵，猶繫。正曰：踵，足後也。徐曰，猶言繼踵也。〉數千里，雖得燕城，秦計固不能守也。秦之不能害燕亦明矣。今趙之攻燕也，發興號令，〈鮑本「興號」作「號出」。○　札記丕烈案：史記作「號出」。〉不至十日，而數十萬之眾，軍於東垣矣。〈鮑本垣，謂城。正曰：正義云，東垣，趙之東邑，在恆州真定縣南，故常山城。〉度呼沱，涉易水，不至四五日，距國都矣。故曰，秦之攻燕也，戰於千里之外；趙之攻燕也，戰於百里之內。夫不憂百里之患，而重千里之外，計無過於此者。是故願大王與趙從親，天下為一，則國必無患矣。」

燕王曰：「寡人國小，西迫強秦，南近齊、趙。〈鮑本「南」作「促」。○　補曰：一本「南近齊、魏」。　札記丕烈案：史記云，迫強趙，南近齊。此策文當有誤。〉齊、趙，強國也，〈鮑本無「也」字。○　補曰：一本有「也」字。〉今主君幸教詔之，合從以安燕，敬以國從。」於是齎蘇秦車馬金帛以至趙。〈鮑本傳在說諸國之初。〉

奉陽君李兌甚不取於蘇秦
奉陽君李兌〈鮑本衍「李兌」二字。〉甚不取於蘇秦。〈鮑本傳亦云。正曰：奉陽君李兌者，通封邑姓名言之也。蘇秦當作蘇代，因蘇秦稱奉陽君不說之語而訛也。此策有蘇代為奉陽君說燕於趙以伐齊，奉陽君不聽，乃入齊。即奉陽君不取蘇秦之事也。李兌因為蘇秦云云，此李兌二字誤羨也。大事記以此章備載於蘇秦說燕與趙合從之下。又據古史，謂肅侯時，奉陽君公子成實未亡，削去「捐館」之語。愚嘗辨蘇秦所稱奉陽君必別為一人。奉陽君實李兌，非公子成也。且此章知決為蘇代者，其言曰，「燕弱國也，東不如齊，西不如趙」。又曰，「燕亡國之餘」。此言正之、噲之役，昭王未破齊之時也。文公據全燕之盛，何得若此言哉？史遷謂，世言蘇秦事多異，異時事有類者皆附之秦，則此類也。〉蘇秦在燕，李兌因為蘇秦謂奉陽君曰：「齊、燕離則趙重，齊、燕合則趙輕。今君之齊，〈鮑本謂以燕合齊。〉非趙之利也。臣竊為君不取也。」

奉陽君曰：「何吾合燕於齊？」〈鮑本問何以言然。〉

對曰：「夫制於燕者蘇子〈鮑本言其制燕。〉也。而燕弱國也，東不如齊，西不如趙，豈能東無齊、西無趙哉？而君甚不善蘇秦，蘇秦能抱弱燕而孤於天下哉？是驅燕而使合於齊也。且燕亡國之餘也，〈鮑本惠公六年，大夫誅其姬，而惠公奔齊。齊、晉入之，至而卒。正曰：史年表，燕惠公欲殺公卿立幸臣，公卿誅幸臣，公恐，出奔齊。此事在周景王六年，至燕文公二十八年蘇秦說燕之歲，為二百有五年，不應遠舉此事。此必齊破燕，昭王既立之時也。以此言知非蘇秦約從時事。說亦見趙策。〉其以權〈鮑本權，謂外與貴也。〉立，以重外，以事貴。〈鮑本並謂齊、趙。正曰：「以權立」者，謂燕破亡之餘，太子平以權宜立。其勢微弱，必重外，必事貴。外與貴，謂他國，齊、趙之屬也。〉故為君計，善蘇秦則取，〈鮑本「取」下有「之」字。○　取，言與之交。〉不善亦取之，以疑燕、齊。〈鮑本齊不善蘇子，蘇子在燕，而趙人取之，則齊疑燕合趙而外己。齊疑燕，燕亦不能信齊矣。〉燕、齊疑，則趙重矣。齊王〈鮑本宣。正曰：湣。〉疑蘇秦，則君多資。」〈鮑本疑其合燕於趙。〉

奉陽君曰：「善。」乃使使與蘇秦結交。〈鮑本正曰：此策非文公時。〉

權之難燕再戰不勝
權之難，〈鮑本與齊戰也。〉燕再戰不勝，趙弗救。噲子〈鮑本文公孫子噲。〉謂文公曰：「不如以埊請合於齊，趙必救我。若不吾救，不得不事。」〈鮑本燕、齊合，則趙輕。雖不救我，後必事我。〉文公曰：「善。」令郭任以埊請講於齊。趙〈姚本曾本更添「齊趙」二字。〉聞之，遂出兵救燕。〈鮑本齊策此役言及魏冉，知為文公末年。補曰：大事記從鮑說。〉

燕文公時
燕文公時，秦惠王以其女為燕太子婦。〈鮑本文公二十年。正曰：史，二十八年。〉文公卒，易王立。齊宣王因燕喪攻之，取十城。

武安君蘇秦為燕說齊王，再拜而賀，因仰而弔。〈鮑本補曰：索隱曰，當時慶弔應有其辭，史不錄耳。〉齊王桉戈而卻〈鮑本卻秦使退。〉曰：「此一何慶弔相隨之速也？」

對曰：「人之飢所以不食烏喙〈鮑本本草，烏頭，一名「天雄」。〉者，以為雖偷充腹，而與死同患也。今燕雖弱小，強秦之少婿也。王利其十城，而深與強秦為仇。今使弱燕為鴈行，而強秦制其後，以招天下之精兵，〈鮑本此言秦兵為天下精。〉此食烏喙之類也。」

齊王曰：「然則柰何？」〈鮑本「何」下有「乎」字。○〉

對曰：「聖人之制事也，轉禍而為福，因敗而為功。故桓公負婦人而名益尊，〈鮑本齊桓公也，好內而霸。正曰：齊伐宋章，蘇代曰：智者之舉事也，轉禍而為福，因敗而成功。齊人紫敗素也，而賈十倍。正義引韓子云，齊桓公好服紫，一國盡服紫，當時十素不得一紫，取惡素帛染為紫，其賈十倍。按二章所稱，文意正同。蓋紫者婦人之服，紫敗素得厚利，所謂名益尊也。〉韓獻開罪而交愈固，〈鮑本宣十二年，楚伐鄭，許之平。晉救之。荀桓子欲還，彘子不可。韓獻子謂桓子，「彘子以偏師陷，子罪大矣，不如進也」。戰于邲，晉敗績。成十三年，獻子將下軍，孟獻子曰，「晉師乘和，必有大功」。十六年，戰于鄢陵，楚敗績。〉此皆轉禍而為福，因敗而為功者也。王能聽臣，莫如歸燕之十城，卑辭以謝秦。秦知王以己之故歸燕城也，秦必德王。燕無故而得十城，燕亦德王。是棄強仇而立厚交也。且夫燕、秦之俱事齊，則大王號令天下皆從。是王以虛辭附秦，而以十城取天下也。此霸王之業矣。〈鮑本衍「矣」字。〉所謂轉禍為福，因敗成功者也。」

齊王大說，乃歸燕城。以金千斤謝其後，頓首塗中，〈鮑本塗，泥也。自卑之甚。〉願為兄弟而請罪於秦。〈鮑本傳有。〉

人有惡蘇秦於燕王者
人有惡蘇秦於燕王者，曰：「武安君，天下不信人也。王以萬乘下之，尊之於廷，示天下與小人群也。」

武安君從齊來，而燕王不館〈姚本曾本云，史作「不官」。〉也。謂燕王曰：「臣東周之鄙人也，見足下〈鮑本初見時。〉身無咫尺之功，而足下迎臣於郊，顯臣於廷。今臣為足下使，利得十城，功存危燕，足下不聽臣者，人必有言臣不信，傷臣於王者。臣〈鮑本「臣」上有「且」字。○〉之不信，是足下之福也。使臣信如尾生，廉如伯夷，孝如曾參，三者天下之高行，而以事足下，不〈鮑本無「不」字。○〉可乎？」燕王曰：「可。」曰：「有此，臣亦不事足下矣。」

蘇秦曰：〈鮑本衍「蘇秦曰」三字。〉「且夫孝如曾參，義不離親一夕宿於外，足下安得使之之齊？廉如伯夷，不取素〈鮑本詩注，素，空也。〉飡，〈鮑本「飡」作「飱」。○〉汙武王之義而不臣焉，〈鮑本無「焉」字。○　札記丕烈案：焉，於也，屬下讀，鮑無者非。〉辭孤竹〈鮑本爾雅，孤竹，四荒中北國。漢屬遼西令支。〉之君，餓而死於首陽之山。〈鮑本伯夷傳注，在蒲阪華山之北，河曲之中。〉廉如此者，何肯步行數千里，而事弱燕之危主乎？信如尾生，期而不來，〈鮑本傳言與女子期。〉抱梁柱而死。〈姚本史記，「信如尾生，與女子期於梁下，女子不來，水至不去，抱柱而死」。〉信至如此，何肯楊〈鮑本「楊」作「揚」。○　札記今本「楊」作「揚」。〉燕、秦〈鮑本補曰：燕、秦，「秦」字疑衍。　札記丕烈案：上文有其事，吳說誤也。〉之威於齊而取大功乎哉？且夫信行者，所以自為也，非所以為人也。皆自覆〈鮑本覆，猶庇護也，自護其名。〉之術，非進取之道也。且夫三王代興，五霸迭盛，皆不自覆也。君以自覆為可乎？則齊不益於營丘，〈鮑本即北海營陵。太公所封。〉足下不踰楚境，〈鮑本衍「楚」字。正曰：此正以燕、楚相達言之。〉不窺於邊城之外。且臣有老母於周，離老母而事足下，去自覆之術，而謀進取之道，臣之趣固不與足下合者。足下皆自覆之君也，僕者進取之臣也，所謂以忠信得罪於君者也。」

燕王曰：「夫忠信，又何罪之有也？」

對曰：「足下不知也。臣鄰家有遠為吏者，其妻私人。其夫且歸，其私之者憂之。其妻曰：『公勿憂也，吾已為藥酒以待之矣。』後二日，夫至。妻使妾奉卮酒進之。妾知其〈鮑本「其」下有「為」字。○〉藥酒也，進之則殺主父，言之則逐主母，乃陽僵棄酒。主父大怒而笞〈鮑本笞，擊也。〉之。故妾一僵而棄酒，〈鮑本「故妾一僵而棄酒」作「妾之棄酒」。○　札記丕烈案：史記作「故妾一僵而覆酒」。〉上以活主父，下以存主母也。〈鮑本補曰：陽僵覆酒事，亦見列女傳，云周室大夫妻。一本「故妾一僵而棄酒」。〉忠至如此然不免於笞，此以忠信得罪者也。臣之事，適不幸而有類妾之棄酒也。且臣之事足下，亢義〈鮑本亢，高極也。言高其義。〉益國，今乃得罪，臣恐天下後事足下者，莫敢自必也。且臣之說齊，曾不欺之也。使之〈鮑本衍「之」字。〉說齊說，莫如臣之言也，雖堯、舜之智，不敢取也。」〈鮑本言無成功者，雖聖智不足取也。按，秦傳有而略。補曰：此與後章蘇代謂燕昭王章同。惟中一段，彼言燕欲伐齊事為異，記者或有差互，不可考也。人言秦不信，故秦言己之不信，乃足下之福，如尾生亦無益，謂守行義不成功名者之不足貴也。又曰，僕所謂以忠信得罪，則又以信自待公為反覆，以誑時君而莫有詰之者也。〉

張儀為秦破從連橫謂燕王
張儀為秦破從連橫，謂燕王曰：〈鮑本補曰：儀說在昭元年。〉「大王之所親，莫如趙。昔趙王〈鮑本「王」作「主」。○　襄子也。正曰：魏策稱襄子謂「襄王」，即此類。　札記丕烈案：史記作「襄子」。〉以其姊為代王妻，欲并代，約與代王遇於句注〈鮑本補曰：句注，見趙策。〉之塞。乃令工人作為金斗，長其尾，〈鮑本補曰：索隱云，凡方者為斗，若安長柄則名枓。尾即斗之柄，其形若刀者是也。按韻書，「枓」、「斗」音同。索隱皆云斗。〉令之可以擊人。與代王飲，而陰告廚人曰：『即酒酣樂，進熱歠，〈鮑本飲也。〉即因反斗擊之。』於是酒酣樂進取熱歠。廚人進斟羹，〈鮑本斟，注也。補曰：即酒酣樂，讀；進熟歠，句。於是酒酣樂進取熱歠，句。正曰：索隱云，熱而啜之，是羹也。斟，謂羹汁，故名汁曰「斟」。〉因反斗〈鮑本補曰：正義云，反斗，倒柄擊也。〉而擊之，〈鮑本無「之」字。○〉代王〈鮑本「代王」下有「殺之王」三字。○〉腦塗地。〈鮑本塗，猶污。補曰：一本「反斗而擊之，代王腦塗地」。　札記丕烈案：史記作「以擊代王，殺之，王腦塗地」。〉其姊聞之，摩笄〈鮑本笄，簪也。〉以自刺也。故至今有摩笄之山，〈鮑本補曰：正義云，摩笄山在蔚州飛狐縣東北百五十里。〉天下莫不聞。〈鮑本補曰：事亦見趙世家。大事記，元王元年，晉趙無恤滅代。解題，代，北狄之別種也，其國在今蔚州。史記誤以簡子卒在貞定王十一年，十二年滅代，今從外紀。古史又云，襄子夏屋之役（見史記），行如虎狼，蓋生於兼并無親之國，而承簡子貪暴之規，遂以為臨大利，決大計，非用仁義之所也。〉

「夫趙王〈鮑本武靈。〉之狼戾無親，〈鮑本暴戾如狼。〉大王之所明見知也。且以趙王為可親邪？趙興兵而攻燕，再圍燕都而劫大王，〈鮑本趙、燕記皆不書。〉大王割十城乃郤以謝。今〈鮑本無「今」字。○　補曰：一本「今趙王」。　札記丕烈案：史記有。〉趙王已入朝澠池，效河間以事秦。大〈鮑本「大」上有「今」字。○　補曰：一本此句無「今」字。　札記丕烈案：史記有。〉王不事秦，秦下甲雲中、九原，驅趙而攻燕，則易水、長城非王之有也。〈鮑本濟北盧注云，東至海，蓋亦距燕云。正曰：易水見前章。正義云，長城在易州界。〉且今時趙之於秦，猶郡縣也，不敢妄興師以征伐。今大王事秦，秦王〈鮑本昭。〉必喜，而趙不敢妄動矣。是西有強秦之援，而南無齊、趙之患，是故願大王之熟計之也。」

燕王曰：「寡人蠻夷辟處，雖大男子，裁〈鮑本補曰：裁，史注音在，僅也。〉如嬰兒，言不足以求正，謀不足以決事。今大客幸而教之，請奉社稷西面而事秦，獻常山之尾〈鮑本補曰：尾，猶末也。恆山之東。〉五城。」〈鮑本傳有，在楚、韓、齊、趙後。彪謂：燕昭，賢智主也，非儀此說能震動。且人之性稟，有父子不相肖者，自襄至武靈七八傳矣，而欲以其狼戾無親例之，人豈信之哉？然而燕昭之聽之也，卑甚。蓋拊摩新附之民，勢未可以有事，又諸國從之者眾，故為卑辭以紓其國，是儀之橫有天幸也。加之數年，收集繕治有其緒，則若云者固昭王之所乘而棄者。史言蘇代復重燕，燕使約從如初，此昭王之素所畜積也。〉

宮他為燕使魏
宮他為燕使魏，魏不聽，留之數月。客謂魏王〈鮑本哀。正曰：無考。〉曰：「不聽燕使何也？」曰：「以其亂也。」對曰：「湯之伐桀，欲其亂也。故大亂者可得其埊，小亂者可得其寶。今燕客〈鮑本客，即他。〉之言曰：『事苟可聽，〈鮑本補曰：西周等策有宮他，未知即此人否？「事苟可聽」云云，語燕客之言，以利誘王，使見之也。〉雖盡寶、地，猶為之也。』王何為不見？」魏王說，因見燕客而遣之。〈鮑本彪謂：是客也，以鄰國為壑者也，彼惡知所謂天下為度者乎？〉

蘇秦死其弟蘇代欲繼之
蘇秦死，其弟蘇代欲繼之，乃北見燕王噲曰：〈札記吳氏正曰，大事記云，皆說昭王之辭也。按史記誤同。丕烈案：此策文本如此，今未可專輒。「奉陽君甚不取於蘇秦」，亦然。〉「臣東周之鄙人也，竊聞王義甚高甚順，鄙人不敏，竊釋鉏耨而干大王。至於邯鄲，所聞於邯鄲者，又高於所聞東周。臣竊負其志，乃至燕廷，觀王之群臣下吏，大王天下之明主也。」〈鮑本觀其臣，知其主。〉

王曰：「子之所謂天下之明主者，何如者也？」

對曰：「臣聞之，明主者務聞其過，不欲聞其善。臣請謁王之過。夫齊、趙者，王之仇讎也；楚、魏者，王之援國也。今王奉仇讎以伐援國，非所以利燕也。王自慮此則計過。無以諫者，非忠臣也。」

王曰：「寡人之於齊、趙也，非所敢欲伐也。」〈鮑本言雖知其讎，以其強，故奉之不敢伐。〉

曰：「夫無謀人之心，而令人疑之，殆；有謀人之心，而令人知之，拙；謀未發而聞於外，則危。今臣聞王居處不安，食飲不甘，思念報齊，〈鮑本「念」作「齊」。○　因喪見伐之怨。正曰：說誤。見後。〉身自削甲扎，〈鮑本札，牒也。甲之革緣如之。正曰：札，木簡，牒之薄者。甲，用革緣之。左成十六年，養由基蹲甲而射之，徹七札焉。注，言能陷堅。札，側滑反。〉曰有大數矣，〈鮑本無「曰有大數矣」五字。○　札記今本無「曰有大數矣」五字。今本乃誤依鮑本刪去也。〉妻自組甲絣，〈鮑本絣，綿也。治之為組以穿札。正曰：景帝詔「纂組」注，組，今綬絲絛也。韻書，以繩直物曰絣。此謂編組穿甲之繩也。絣，悲萌反。鮑因莊子「洴澼絖」之文生義，不知彼字與此不同。〉曰有大數矣，〈鮑本補曰：一本「身自削甲扎，曰有大數矣」，與下文同。大事記引此。姚本同。　札記丕烈案：兩「曰」字，皆讀人質切。〉有之乎？」

王曰：「子聞之，寡人不敢隱也。我有深怨積怒於齊，而欲報之二年〈鮑本自即位至是。正曰：「二年」字必誤。〉矣。齊者，我讎國也，故寡人之所欲伐也。直患國弊，力不足矣。子能以燕敵〈鮑本上「伐」作「報」，此「敵」作「報」。○　札記丕烈案：史記作「伐」。〉齊，則寡人奉國而委之於子矣。」

對曰：「凡天下之戰國七，而燕處弱焉。獨戰則不能，有所附則無不重。南附楚則楚重，西附秦則秦重，中附韓、魏則韓、魏重。且苟所附之國重，此必使王重矣。今夫齊王，〈鮑本閔。〉長主也，〈鮑本補曰：司馬貞云，年長也。或謂齊強，故稱長主。〉而自用也。〈鮑本不如燕之附人。正曰：自恃其強也。〉南攻楚五年，稸〈鮑本稸，亦「積」。〉積散。西困秦三年，〈鮑本為秦所困。正曰：秦為齊困。〉民憔瘁，士罷〈鮑本罷，音疲。〉弊。北與燕戰，覆三軍，獲二將。〈鮑本史並不書。〉而又以其餘兵南面而〈鮑本「而」作「西」。○　札記丕烈案：史記無。〉舉五千乘之勁宋，〈鮑本舉宋在齊閔二十八年、燕昭王二十六年，此時未舉也。而下十一章，亦言齊以宋地封涇陽，蓋宋策齊宣也，所拔五城。正曰：此言舉五千乘之宋，非僅得其城邑而已，蓋在滅宋之後明矣。下章包十二諸侯，即史所謂泗上諸侯、鄒魯之君皆稱臣者。〉而包十二諸侯。此其君之欲得也，〈鮑本得其欲。〉其民力竭也，安猶取哉？〈鮑本言齊不可復攻取。〉且臣聞之，數戰則民勞，久師〈鮑本師，兼不戰言之。〉則兵弊。」

王曰：「吾聞齊有清濟、濁河，可以為固；有長城、鉅防，足以為塞。〈鮑本補曰：「清濟」以下，說見秦策。〉誠有之乎？」

對曰：「天時不與，雖有清濟、濁河，何足以為固？民力窮弊，雖有長城、鉅防，何足以為塞？且異日也，濟西不役，〈鮑本不役者，養兵以備敵。〉所以備趙也；河北不師，所以備燕也。〈鮑本補曰：濟西，濟州以西也；河北，謂滄、博等州，在漯河之北者。正義云。〉今濟西、河北，盡以役矣，封內弊矣。夫驕主必不好計，而亡國之臣貪於財。王誠能毋愛寵子、母弟以為質，寶珠玉帛以事其左右，彼且德燕而輕亡宋，〈鮑本輕者，易為之。然則前言舉，未亡也。〉則齊可亡已。」

王曰：「吾終以子〈鮑本補「子」字。○　補曰：一本有「子」字。姚同。　札記丕烈案：史記有。〉受命於天矣！」

曰：「內寇不與，〈鮑本寇，猶亂。與，猶和。〉外敵不可距。〈鮑本「距」作「拒」。○　言不能制內，則不可以拒外。〉王自治其外，〈鮑本謂謀敵齊。〉臣自報其〈鮑本謂亂於內。補曰：為燕間齊，敝其內也。〉內，此乃亡之之勢也。」〈鮑本彪謂：燕昭之舉，實自代發之。正曰：大事記云，戰國策載蘇代說燕之辭，誤以為噲，使噲能有志如是，豈至覆國乎？論其世，考其事，皆說昭王之辭也。按，史記誤同。〉

燕王噲既立
燕王噲既立，蘇秦死於齊。蘇秦之在燕也，與其相子之為婚，而蘇代與子之交。及蘇秦死，而齊宣王〈鮑本「宣」作「閔」。○　下並同。正曰、通鑑、大事記，赧王二年，齊湣王元年，齊伐燕。子之、子噲死，在赧王元年，正宣王時事。策與孟子合，甚明。辨見秦策。　札記丕烈案：史記亦是「宣」字。〉復用蘇代。

燕噲三年，與楚、三晉攻秦，不勝而還。子之相燕，貴重主斷。蘇代為齊使於燕，燕王問之曰：「齊〈鮑本衍「宣」字。　札記丕烈案：此追稱，群書多矣。史記無，然不必衍。〉宣王何如？」對曰：「必不霸。」燕王曰：「何也？」對曰：「不信其臣。」蘇代欲以激燕王以厚任子之也。於是燕王大信子之。子之因遺蘇代百金，聽其所使。

鹿毛壽〈鮑本鹿，蓋鉅鹿，壽之所居。補曰：徐廣云，一作「厝毛」。甘陵縣本名厝，音昔。索隱云，春秋後語亦作「厝」。韓子作潘壽。〉謂燕王曰：「不如以國讓子之。人謂堯賢者，以其讓天下於許由，由必不受，有讓天下之名，實不失天下。今王以國讓相子之，子之必不敢受，是王與堯同行也。」燕王因舉國屬〈鮑本屬，猶付與。〉子之，子之大重。

或曰：「禹授益而以啟為吏，〈鮑本「啟」下有「人」字。○　以啟臣為益吏。　札記丕烈案：有者當是。韓子、史記正有「人」字。索隱曰，人，猶臣也。下文「而吏無非太子人者」可證。〉及老，而以啟為不足任天下，傳之益也。啟與支〈鮑本「支」作「友」。○　札記丕烈案：韓子作「友」，史記作「交」。〉黨攻益而奪之天下，是禹名傳天下於益，〈鮑本「益」下有「也」字。○　補曰：一本無「也」字。　札記丕烈案：韓子、史記無。〉其實令啟自取之。今王言屬國子之，而吏無非太子人者，是名屬子之，而太子用事。」王因收印自三百石〈鮑本「石」上有「里」字。○　補曰：大事記，以石計祿，始見於此。〉吏而效之子之。子之南面行王事，而噲老〈鮑本以老自休。〉不聽政，顧為臣，國事皆決子之。

子之三年，燕國大亂，百姓恫怨。將軍市被、太子平謀，將攻子之。儲子〈鮑本見離婁下。正曰：何以知即此人？〉謂齊宣王：「因而仆之，破燕必矣。」王因令人謂太子平曰：「寡人聞太子之義，將廢私而立公，飭〈鮑本飭，戒也，猶正。〉君臣之義，正父子之位。寡人之國小，不足先後。〈鮑本補曰：正義云，「先後」並去聲。〉雖然，則唯太子所以令之。」

太子因數黨聚眾，將軍市被圍公宮，攻子之，不克；將軍市被及百姓乃反攻太子平。將軍市被死已〈鮑本「已」作「以」。○〉殉，國構難數月，死者數萬眾，燕人恫怨，〈鮑本「怨」作「恐」，又改作「怨」。○　札記丕烈案：史記作「恐」。〉百姓離意。

孟軻謂齊宣王曰：「今伐燕，此文、武之時，不可失也。」〈鮑本補曰：此當時所謂孟子勸齊伐燕者也。使無孟子之書，則人將此言之信乎？要之聖賢決無是事也。推此，則凡後世之誣罔聖賢而無徵者可知。〉王因令章子將五都〈鮑本都，大邑。補曰：索隱云，五都，即齊也。臨淄是五都之一。〉之兵，以因北地〈鮑本齊之北，近燕。〉之眾以伐燕。士卒不戰，城門不閉，燕王噲死。齊大勝燕，子之亡。二年，〈鮑本「年」下有「而」字。○　札記丕烈案：史記有「而」字。〉燕人立公〈鮑本「公」作「太」。○　補曰：當作「太」，史有。〉子平，是為燕昭王。〈鮑本記三年有。彪謂：王噲，七國之愚主也，惑蘇代之淺說，貪堯之名，惡禹之實，自令身死國破，蓋無足筭。齊閔所以請太子者，近於興滅繼絕矣。而天下不以其言信其心，蓋名實者天下之公器也，豈可以虛稱矯舉而得哉？故齊閔之勝，適足以動天下之兵，而速臨淄之敗也。正曰：大事記云，之、噲安知所謂堯、舜者哉？彼子之之徒，借是名以篡國。子噲特為說客所愚耳。方子之未得國也，則說以堯讓許由，由不受，有讓天下之名，實不失天下。噲於是乎以燕讓。及子之既得國也，則又說以禹不如堯，薦益而以啟人為吏，已而攻益奪其國。噲於是乎收三百石吏以上而效之。其愚至此，尚足論乎？後世因此，遂有不可慕虛名受實禍之論。是論肆行，則利祿之外，無非虛名；妨吾利祿者，無非實禍，人紀滅矣！此君子之所懼也！欲不惑者，其唯知實理乎？〉

初蘇秦弟厲因燕質子而求見齊王[1]
初，蘇秦弟厲因燕質子而求見齊王。〈鮑本閔。〉齊王怨蘇秦，〈鮑本秦為燕謀齊故。〉欲囚厲，燕質子為謝乃已，遂委質為臣。

燕相子之與蘇代婚，而欲得燕權，乃使蘇代持〈鮑本「持」作「侍」。○　補曰：史作「侍」。　札記丕烈案：世家索隱引此策文正作「侍」。〉質子於齊。齊使代報燕，燕王噲問曰：「齊王其伯也〈鮑本無「也」字。○〉乎？」曰：「不能。」曰：「何也？」曰：「不信其臣。」於是燕王專任子之，已而讓位，燕大亂。齊伐燕，殺王噲、子之。燕立昭王。而蘇代、厲遂不敢入燕，皆終歸齊，齊善待之。

蘇代過魏，魏為燕執代。齊使人謂魏王〈鮑本哀。正曰：襄。〉曰：「齊請以宋封涇陽君，秦不受。秦非不利有齊而得宋埊也，不信齊王與蘇子也。今齊、魏不和，如此其甚，則齊不欺秦。〈鮑本秦所以不信齊，疑其合魏也。〉秦信齊，齊、秦合，涇陽君有宋地，非魏之利也。故王不如東蘇子，〈鮑本使歸齊。〉秦必疑而不信蘇子矣。〈鮑本疑其合齊、魏。〉齊、秦不合，天下無變，〈鮑本五國無秦之兵。〉伐齊之形成矣。」〈鮑本時齊、魏相惡，故云。〉於是出蘇伐〈鮑本「伐」作「代」，「代」下又補「代」字。○　補曰：史復有「代」字。　札記今本「伐」作「代」。〉之宋，宋善待之。〈鮑本補曰：此策自「蘇代過魏」以下，又見魏策，疑自為一章而複出，姚本別提行。〉

燕昭王收破燕後即位
燕昭王收破燕後即位，卑身厚幣，以招賢者，欲將以〈鮑本無「以」字。○　補曰：一本此有「以」字。姚同。〉報讎。故往見郭隗〈鮑本補曰：五罪反。〉先生曰：「齊因孤國之亂，而襲破燕。孤極知燕小力少，〈鮑本無「少」字。○　補曰：一本此有「少」字。姚同。〉不足以報。然得賢士與共國，以雪先王之恥，孤之願也。〈鮑本記有此文。〉敢問以國報讎者柰何？」

郭隗先生對曰：「帝者與師處，王者與友處，霸者與臣處，亡國與役〈鮑本役，僕役。〉處。詘指〈鮑本屈指也。正曰：屈指，猶言折節。〉而事之，北面而受學，則百己者至。先趨而後息，〈鮑本先彼而趨，後之而息。〉先問而後嘿，則什己者至。人趨己趨，〈鮑本無「己趨」二字。○　補曰：一本「人趨己趨」，是。姚同。〉則若己者至。馮〈鮑本馮，據也。〉几據杖，眄視指使，則廝〈鮑本補曰：音斯。〉役之人至。若恣睢〈鮑本睢，仰目。正曰：恣睢，暴戾也。後荀彧傳注，暴怒貌。睢，呼回反。唐史，音錐。〉奮擊，呴籍叱咄，〈鮑本呴，呵；藉，踐也。當從足。集韻，咄，呵也。正曰：呴，呼俱、呼具二反。咄，都活反。下言叱咄，上有呴字為復。呴藉，義亦不類，當是「跔藉」。見韓策，釋為跳躍。此謂跳躍蹈藉也。〉則徒隸之人至矣。此古服〈鮑本服，猶事，事有道者。〉道致士之法也。王誠博選國中之賢者，而朝其門下，天下聞王朝其賢臣，天下之士必趨於燕矣。」

昭王曰：「寡人將誰朝而可？」郭隗先生曰：「臣聞古之君人，有以千金求千里馬者，三年不能得。涓人〈鮑本謁者也。正曰：楚世家，鋗人。見國語。韋昭云，今之中涓。漢書顏注，中涓，官名，居中而涓潔也。如淳云，主通書謁出入命也。〉言於君曰：『請求之。』君遣之。三月得千里馬，馬已死，買其首五百金，反以報君。君大怒曰：『所求者生馬，安事死馬而捐五百金？』涓人對曰：『死馬且買之五百金，況生馬乎？天下必以王為能市馬，馬今至矣。』於是不能期年，千里之馬至者三。〈鮑本記無之。〉今王誠欲致士，先從隗始；隗且見事，況賢於隗者乎？豈遠千里哉？」

於是昭王為隗築宮而師之。樂毅自魏往，鄒衍自齊往，劇辛自趙往，士爭湊燕。燕王弔死問生，與〈姚本曾、錢作「於」。劉作「與」。〉百姓同其甘苦。二十八年，燕國〈鮑本「國」上無「燕」字。○〉殷富，士卒樂佚輕戰。於是遂以樂毅為上將軍，與秦、楚、三晉合謀以伐齊。齊兵敗，閔王出走於外。燕兵獨追北入至臨淄，盡取齊寶，燒其宮室宗廟。齊城之不下者，唯獨莒、即墨。〈鮑本記同。彪謂：燕昭、郭隗皆三代人也，欲為國雪恥，君臣問對無他言，專欲得賢士而事之，此「無競惟人」之誼也，欲無興，得乎哉？臣役之對，天下之格言；市馬之喻，萬世之美談。太史公獨何為削之，亦異於孔氏刪修之法矣。正曰：立國用賢，固三代之道，未可即以為三代之人。太史公固為疏略，然孔氏刪修之法，則不係此。補曰：大事記解題引國策、說苑云云。今按說苑文小異，鶡冠子博選篇亦用隗言，此則柳宗元所謂偽書取以充入者也。〉

齊伐宋宋急
齊伐宋，〈鮑本此二十七年。〉宋急。蘇代乃遺燕昭王書曰：「夫列在萬乘，而寄〈鮑本寄，猶委也。一說，如質子寄寓。〉質於齊，名卑而權輕。秦〈鮑本「秦」作「奉」。○　史作「奉萬乘助齊」。〉齊助之伐宋，民勞而實費。破宋，殘楚淮北，〈鮑本楚之淮北，宋鄰也。宋破則此地殘。補曰：此已取淮北明矣。下文又曰，必反宋地而歸楚之淮北。〉肥〈鮑本肥，亦大也。〉大齊，讎強而國弱也。此三者，皆國之大敗也，而足下行之，將欲以除害取信於齊也。〈鮑本宋者，齊之害。〉而齊未加信於足下，而忌燕也愈甚矣。然則足下之事齊也，失所為矣。夫民勞而實費，又無尺寸之功，破宋肥讎，而世負〈鮑本負，猶荷。〉其禍矣。足下以宋加淮北，強萬乘之國也，〈鮑本宋，五千乘國也，又加之淮北，則萬乘而強。〉而齊并之，是益一齊也。北夷〈鮑本齊之北國。正曰：索隱云，北夷，謂山戎狄附齊者。正義云，齊桓公伐山戎。〉方七百里，加之以魯、衛，〈鮑本言齊因舉宋，且并此數國。〉此所謂強萬乘之國也，而齊并之，是益二齊也。夫一齊之強，而燕猶不能支也，今乃以三齊臨燕，其禍必大矣。

「雖然，臣聞知者之舉事也，轉禍而為福，因敗而成功者也。齊人紫敗素也，〈鮑本敗，猶惡也。素，白繒，染為紫。〉而賈十倍。越王勾踐棲於會稽，而後殘吳霸天下。此皆轉禍而為福，因敗而為功者也。今王若欲轉禍而為福，因敗而為功乎？則莫如遙伯齊而厚尊之，使使盟於〈鮑本下「使」字作「之」。○　背秦而從，使齊主盟。補曰：一本「使使盟於」。　札記丕烈案：史記作「使使盟於」。〉周室，盡焚天下之秦符，約曰『夫上計破秦，其次長賓〈鮑本正曰：賓即「擯」。〉之〈鮑本「之」作「客」。○〉秦。』秦挾賓客以待破，〈鮑本挾，如挾長之挾。秦挾賓客，本欲并天下，而反見破，故必患。正曰：姚本「長賓之秦」，史「長賓之秦，挾賓以待破」。史文為是。按魏策有此文法。二「客」字，因「賓」字誤衍。〉秦王〈鮑本昭。〉必患之。秦五世以結諸侯，今為齊下；秦王之志，苟得窮齊，不憚以一國都為功。〈鮑本將割以賂與國。〉然而王何不使布衣之人，以窮齊之說說秦，謂秦王曰：『燕、趙破宋肥齊尊齊而為之下者，燕、趙非利之也。弗利而勢為之者，何也？以不信秦王也。今王何不使可以信者接收燕、趙。今〈鮑本「今」作「令」。○　札記丕烈案：「令」字是也。史記作「令」。〉涇陽君若高陵君〈鮑本二君秦所重，天下信之。〉先於燕、趙，秦有變，〈鮑本謂背二國。〉因以為質，則燕、趙信秦矣。秦為西帝，趙為中帝，燕為北帝，立為三帝而以令諸侯。韓、魏不聽，則秦伐之。齊不聽，則燕、趙伐之。天下孰敢不聽？天下服聽，〈姚本一作「德」。〉因驅〈姚本一作「馳」。〉韓、魏以攻齊，曰，必反宋地，而歸楚之淮北。夫反宋地，歸〈鮑本「歸」上有「而」字。○　丕烈案：史記無。〉楚之淮北，燕、趙之所同利也。並立三帝，燕、趙之所同願也。夫實得所利，名得所願，則燕、趙之棄齊也，猶釋弊躧。〈姚本一云：「脫屣也」。鮑本革履也，當作「蹝」。正曰：躧，所綺反。說文，舞履也。徐云，謂足根不正納履也。引漢志「邯鄲女跕」。「躧」字與「蹝」、「屣」通。〉今王之不收燕、趙，則齊伯必成矣。諸侯戴齊，而王獨弗從也，是國伐〈姚本曾改作「代」。　鮑本秦受齊伐。〉也。諸侯戴齊，而王從之，是名卑也。王不收燕、趙，名卑而國危；王收燕、趙，名尊而國寧。夫去尊寧而就卑危，知者不為也。』秦王聞若說也，必如刺心〈鮑本言其切己。正曰：心痛如刺。〉然，〈鮑本補曰：「然」字句，可。〉則王何不務使知士以若此〈姚本劉去「此」字。〉言說秦？秦伐齊必矣。夫取秦，上交也；伐齊，正利也。尊上交，務正利，聖王之事也。」

燕昭王善其書，曰：「先人嘗有德蘇氏，〈鮑本資秦合從。〉子之之亂，而蘇氏去燕。燕欲報仇於齊，非蘇氏莫可。」乃召蘇氏，〈鮑本王噲。策言，魏出之，之宋，宋善待之，今在宋也。正曰：按此策文，蓋齊已滅宋，取楚淮北之後。勸之尊齊擯秦，而說秦以伐齊，非將伐宋時事也。策云，蘇代過魏，魏為燕執之，齊使人說魏出代，代之宋，宋善待之。史遂以此策首語接其下。且史紀代事前後固多誤，如舉五千乘云云，以為說子噲之類。代為燕間齊，勸之伐宋，見於策者可考矣。是宋未滅時，代已至燕，豈至此時尚留宋而為之說燕哉？此策不能無舛，而史尤失之也。〉復善待之。與謀伐齊，竟破齊，閔王出走。〈鮑本代傳有。〉

蘇秦謂燕昭王
蘇秦謂燕昭王曰：「今有人於此，孝如曾參、孝己，信如尾生高，廉如鮑焦、史鰌，〈鮑本衛卿子魚。〉兼此三行以事王，奚如？」王曰：「如是足矣。」對曰：「足下以為足，則臣不事足下矣。臣且處無為之事，歸耕乎周之上埊，耕而食之，織而衣之。」王曰：「何故也？」對曰：「孝如曾參、孝己，則不過養其親其。〈鮑本下「其」字作「耳」。○　札記丕烈案：「耳」字是也。〉信如尾生高，則不過不欺人耳。廉如鮑焦、史鰌，則不過不竊人之財耳。今臣為進取者也。臣以為廉不與身俱達，〈鮑本不苟取，故多窮。〉義不與生俱立。仁義者，自完之道也，非進取之術也。」

王曰：「自憂〈鮑本憂，亦完也。不完則憂，故曰完，又曰憂。〉不足乎？」對曰：「以自憂為足，則秦不出殽塞，齊不出營丘，楚不出疏章。〈鮑本地缺。〉三王代位，五伯改政，皆以不自憂故也。若自憂而足，則臣亦之周負籠〈鮑本籠，竹器。〉耳，何為煩〈鮑本煩，浼也。〉大王之廷耶？昔者楚取章武，〈鮑本屬渤海。〉諸侯北面而朝。秦取西山，諸侯西面而朝。曩者使燕毋去周室之上，〈鮑本去，猶失也。上，上地。燕嘗攻得而不取也。正曰：此句未詳，恐註非。〉則諸侯不為別馬〈鮑本「馬」作「駕」。○〉而朝矣。〈鮑本言同軌，而朝燕與朝秦、楚同。〉臣聞之，善為事者，先量其國之大小，而揆〈鮑本揆，度也。〉其兵之強弱，故功可成，而名可立也。不能為〈姚本曾作「其」。〉事者，不先量其國之大小，不揆其兵之強弱，故功不可成而名不可立也。今王有東嚮伐齊之心，而愚臣知之。」

王曰：「子何以知之？」對曰：「矜戟砥劍，〈鮑本矜，矛柄。戟，蓋為矜施戟。砥，柔石，所以礪也。〉登丘東嚮而歎，是以愚臣知之。今夫烏獲舉千鈞之重，行年八十，而求扶持。故齊雖強國也，西勞於宋，南罷於楚，則齊軍可敗，而河間可取。」

燕王曰：「善。吾請拜子為上卿，奉子車百乘，子以此為寡人東游於齊，〈鮑本為燕間齊。〉何如？」對曰：「足下以愛之故與，〈鮑本補曰：與，平聲。〉則〈鮑本無「則」字。○〉何不與愛子與諸舅、叔父、負床〈鮑本負，言背。倚床立，未能行。〉之孫，不得，〈鮑本此屬皆不得，不得與車。〉而乃以與無能之臣，何也？王之論臣，何如人哉？今臣之所以事足下者，忠信也。恐以忠信之故，見罪於左右。」

王曰：「安有為人臣盡其力，竭其能，而得罪者乎？」對曰：「臣請為王譬。昔周之上埊嘗有之。其丈夫官〈鮑本「官」作「宦」。○　札記丕烈案：「宦」字是也。〉三年不歸，其妻愛人。其所愛者曰：『子之丈夫來，則且柰何乎？』其妻曰：『勿憂也，吾已為藥酒而待其來矣。』已而其丈夫果來，於是因令其妾酌藥酒而進之。其妾知之，半道而立。慮曰：『吾以此飲吾主父，則殺吾主父；以此事告吾主父，則逐吾主母。與殺吾〈鮑本「父」上補「主」字。○　補曰：此宜有「主」字。〉父、逐吾主母者，寧佯躓〈鮑本躓，跲也。〉而覆之。』於是因佯僵而仆之。其妻曰：『為子之遠行來之，故為美酒，今妾奉而仆之。』其丈夫不知，縛其妾而笞之。故妾所以笞者，忠信也。今臣為足下使於齊，恐忠信不諭於左右也。臣聞之曰：萬乘之主，不制於人臣。十乘之家，不制於眾人。疋夫徒步之士，不制於妻妾。而又況於當世之賢主乎？臣請行矣，願足下之無制於群臣也。」〈鮑本補曰：此策說見前蘇秦章。〉

燕王謂蘇代
燕王謂蘇代曰：「寡人甚不喜訑〈鮑本沇州謂「欺」曰訑。補曰：訑，徒案反，或作誕。〉者言也。」蘇代對曰：「周埊賤媒，為〈札記今本「為」誤「謂」。〉其兩譽也。之男家曰『女美』，之女家曰『男富』。然而〈姚本舊作「乎」。劉又改作「而」。〉周之俗，不自為取妻。且夫處女無媒，老且不嫁；舍媒而自衒，弊〈鮑本「弊」作「敝」。○　敝，猶敗，無成事也。〉而不售。順而無敗，售而不弊者，唯媒而已矣。且事非權不立，非勢不成。夫使人坐受成事者，唯訑者耳。」王曰：「善矣。」〈鮑本彪謂：訑亦君所惡，而實不可廢。古者使功、使過、使智、使愚，蓋用人可也，處己則否。正曰：利誕謾之人以為用，此不正之論也。使過之道，不類使愚、使貪、使勇，亦謂御得其道耳，非此之謂也。〉

1. ［校一］姚本此篇與《燕王噲既立》連篇，鮑本則分為兩篇。而文中《蘇代過魏》下，姚本另分一篇，鮑本則與此篇合為一篇。據文義，均從鮑本。


Chinese text: This work was published before January 1, 1923, and is in the public domain worldwide because the author died at least 100 years ago.