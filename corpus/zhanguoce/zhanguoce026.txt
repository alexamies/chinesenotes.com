趙惠文王三十年
趙惠文王三十年，相都平君田單〈鮑本「都平」作「平都」，下同。○　按史，單無都平之稱。魏策三言平都，今從之。又按，孝成元年，單將趙師攻燕，二年為相。蓋相平都而將之，實自惠文。至孝成，乃攻燕復相也。正曰：史趙世家，惠文王三十三年卒，孝成王元年，田單將趙師攻燕及韓，二年，田單為相。此稱都平君，是仍齊相之稱。都平，即安平也，故大事記俱作安平君。魏策長平之役，平都君云云，不言是田單也。惠文三十年，正趙奢破秦軍閼與後一歲，單未至趙也。疑三十年下有缺文。〉問趙奢曰：「吾非不說將軍之兵法也，所以不服者，獨將軍之用眾。用眾者，使民不得耕作，糧食輓賃〈鮑本賃，所稅於民者。〉不可給也。此坐而自破之道也，非單之所為也。單聞之，帝王之兵，所用者不過三萬，而天下服矣。今將軍必負十萬、二十萬之眾乃用之，此單之所不服也。」

馬服曰：〈鮑本「曰」上有「君」字。○　補曰：馬服，注見秦策。張華曰，趙奢家在邯鄲西山上，謂之馬服山。　札記丕烈案：馬服，即馬服君也。后有。〉「君非徒不達於兵也，〈鮑本兵，則吳干之喻。〉又不明其時勢。〈鮑本時勢，則萬國、七國之異。〉夫吳干之劍，〈姚本續云：荀子注引作「吳干將之劍」。　鮑本吳王使干將鑄之，故云。〉肉試則斷牛馬，金試則截盤匜；〈鮑本匜，盥器。補曰：荀子作「劙盤盂」。注，銅器，引策文。〉薄之柱上而擊之，〈鮑本薄，猶迫。補曰：薄，音搏。〉則折為三，質〈鮑本質，以石為鑕。〉之石上而擊之，則碎為百。今以三萬之眾而應強國之兵，是薄柱擊石之類也。〈鮑本「類」作「謂」。○　補曰：言劍雖利，然薄之於柱，質之於石而擊之，則不敵於柱石之堅，必折且碎。一本，「之謂」作「之類」。荀子注引「吳干將」。〉且夫吳干之劍材，難〈鮑本材，謂脊脾之類，不易得也。〉夫毋〈鮑本「毋」作「無」○　補曰：「無」通。　札記丕烈案：吳補亦未是也。下句乃以「無」為「毋」。「難」字屬此句讀，連上者非。〉脊之厚，而鋒不入；無脾〈鮑本脾，近刃處。〉之薄，而刃不斷。兼有是兩〈鮑本「兩」作「二」。○〉者，無釣𢆔鐔蒙須〈姚本曾作「頃」，下同。　鮑本「釣」作「鉤」。「𢆔」作「罕」，又改作「竿」。○　鉤，劍頭鐶。竿，與「𣔼」同。集韻，柄也。鐔，珥鼻也。蒙須，疑為劍繩，猶蒯緱也。爾雅，「草有夫須」，蓋以草為繩。正曰：鉤，亦劍屬。一本作「𢆔」，是，下同。「咢」與「鍔」同，刃鋒也。姚云，曾本「須」作「頃」，亦未詳。補曰：鐔，徐心反。　札記今本「釣」作「鉤」。〉之便，操其刃而刺，則未入而手斷。君無十餘、〈鮑本正曰：恐即上文「萬」字。　札記丕烈案：吳說非是也，此不當改。〉二十萬之眾，而為此釣𢆔鐔蒙須之便，而徒以三萬行於天下，君焉能乎？且古者，四海之內，分為萬國。城雖大，無過三百丈〈姚本集作「三丈」。〉者；人雖眾，無過三千家者。而以集〈鮑本集，言平時團集，非烏合也。〉兵三萬，距此奚難哉！今取古之為萬國者，分以為戰國七，能〈鮑本「能」上補「不」字。○〉具數十萬之兵，曠日持久，數歲，即君之齊已。〈鮑本言以三萬拒數十萬，必敗亡也。齊嘗為燕昭所破，故云。正曰：「能具」云云，即下云齊以二十萬眾攻荊五年之事。〉齊以二十萬之眾攻荊，五年乃罷。趙以二十萬之眾攻中山，五年乃歸。〈鮑本此言雖眾猶不亟得志，況三萬乎？〉今者，齊、韓相方，〈鮑本方，猶比，猶敵。〉而國圍攻焉，〈鮑本兩國或圍或攻。〉豈有敢曰，我其以三萬救是者乎哉？今千丈之城，萬家之邑相望也，而索〈鮑本索，猶求。〉以三萬之眾，圍千丈之城，不存其一角，〈鮑本言城大兵少，曾不處城之一角，豈能合圍？〉而野戰不足用也，〈鮑本既不能圍，亦不可戰。〉君將以此何之？」都平君喟然太息曰：「單不至也！」〈鮑本至，猶及也，言慮不及此。彪謂：兵不期少多，商敵為數耳。單也以少擊眾，奇兵也。奢也以眾敵眾，正兵也。論兵者當以正為常，而用之則務出奇。奇不可論也。單也狃於即墨之勝，欲以奇為常而廢正，此其論所以屈也。補曰：兵不期少多，商敵為數，此論是矣。而有所未盡，以其論兵而不論將也。單之破燕，蓋乘眾之憤懈，而設奇駭之。奢之救閼與，曰道遠險狹，猶兩鼠鬥穴中，將勇者勝。其後卒以計敗秦。而長平之役，括以四十五萬之眾，而不免於白起。將善則能以少而勝，不善則雖多而亦敗爾。雖然，人知少之害而未知多之累。曹操以八十萬而敗于赤壁，將非不善也。故韓信之論高帝曰，「不過能將十萬」，而多多益辦，獨信能之。論兵者可以不知將哉？〉

趙使机郝之秦
趙使机郝〈鮑本「机郝」作「仇赫」。○　下同。史作「仇液」。補曰：「仇」訛。　札記丕烈案：東周策有「仇赫之相宋」，鮑所據也。此文史記作「仇液」。索隱曰，戰國策作「朹郝」。蓋一人而記別也。考後策有「齊人戎郭、宋突謂仇郝曰」，又有「令仇郝相宋」，即此。「机」者，「朹」之別體，於「仇」為同字。「郝」、「赫」、「液」，聲之轉也。〉之秦，請相魏冉。宋突〈鮑本齊人，郝客。正曰：無據。史作「宋公」，索隱引策云「宋交」。〉謂机郝曰：「秦不聽，樓緩必怨公。〈鮑本秦時已相緩。〉公不若陰辭〈鮑本辭，告之也。〉樓子曰：『請無急秦王。』〈鮑本昭王。言為緩故，請之不力。〉秦王見趙之相魏冉之不急也，〈鮑本無「也」字。○〉且不聽公言也，〈鮑本公，謂郝。〉是事而不成，〈鮑本「成」下補「以德樓子事成」六字。○　以史補此六字。補曰：史此下有「以德樓子事成」六字，恐策有缺文。〉魏冉固德公矣。」〈鮑本穰侯傳有，云秦昭七年。此二十六年。補曰：史，趙人樓緩來相秦，數不利，乃使仇液云云。於是仇液從之，而秦果免樓緩，而魏冉相。〉

齊破燕趙欲存之
齊破燕，〈鮑本之、噲之亂。燕七年，此十二年。〉趙欲存之。樂毅謂趙王曰：「今無約而攻齊，齊必讎趙。〈鮑本不約與國而獨攻齊，故齊怨。若有與同攻，則怨有所分矣。〉不如請以河東易燕地於齊。〈鮑本齊破燕，所謂地近趙，趙以河東易之。〉趙有河北，齊有河東，〈鮑本此二非郡。〉燕、趙必不爭矣。是二國親也。以河東之地強齊，〈鮑本言齊得河東則益強。〉以燕以〈姚本劉去「以」字。〉趙輔之，〈鮑本與之易地，是助之也。〉天下憎之，〈鮑本害其強。〉必皆事王以伐齊。是因天下以破齊也。」王曰：「善。」乃以河東易齊，楚、魏憎之，令淖滑、惠施之趙，請伐齊而存燕。〈鮑本補曰：大事記，按樂毅傳，毅賢好兵，趙人舉之。及武靈王有沙丘之亂，乃去趙適魏。毅嘗事趙也。又云，趙納公子職于燕，世家不書其立，蓋燕人不受也。〉

秦攻趙藺離石祁拔
秦攻趙，藺、離石、祁拔。趙以公子郚〈鮑本補曰：音吾。〉為質於秦，而請內焦、〈姚本一作「應」。　鮑本弘農郡有焦城。正曰：大事記據此。愚疑非此地。〉黎、〈鮑本東郡有黎，即黎陽。〉牛狐之城，〈鮑本地缺。〉以易藺、離石、祁於趙。〈鮑本「趙」作「秦」。○　札記今本「趙」作「秦」，乃誤涉鮑也。〉趙背秦，不予焦、黎、牛狐。秦王〈鮑本昭。〉怒，令公子繒請地。趙王乃令鄭朱對曰：「夫藺、離石、祁之地，曠遠於趙，而近於大國。有先王之明與先臣之力，故能有之。今寡人不逮，〈鮑本不及先王。〉其社稷之不能恤，安能收恤藺、離石、祁乎？寡人有不令之臣，實為此事也，非寡人之所敢知。」〈鮑本補曰：鄭朱之對，辭氣類左氏。〉卒倍秦。

秦王大怒，令衛胡易〈鮑本史無「易」字。補曰：秦紀，「中更胡傷」，說見後。　札記丕烈案：「易」當作「昜」，「昜」「傷」同字。〉伐趙，攻閼與。〈鮑本後志，上黨涅有閼與。補曰：大事記，潞州絧鞮縣西北，閼與震。閼，阿葛切。與，音預。〉趙奢將救之。〈鮑本此二十九年，破趙閼與下。〉魏令公子咎以銳師居安邑，以挾秦。〈鮑本挾，牽制之。正曰：夾持之。〉秦敗於閼與，反攻魏幾，〈鮑本魏將。正曰：幾，邑名。正義云，或屬齊，或屬魏，當在相、潞之間。幾音機，一音祈。〉廉頗救幾，大敗秦師。〈鮑本補曰：按西周策，蘇厲謂周君曰，敗韓、魏，殺犀武，攻趙，取藺、離石、祁者，皆白起。則此舉乃起將也。按顯王四十一年，秦敗趙，殺趙相，取離石。赧王二年，秦拔趙藺，虜趙莊藺引。而此言取二城，在伊闕戰後，史載於赧王三十四年。豈戰國地里不常，後復屬趙，而今為秦所拔歟？赧之三十四年，當惠文十八年。前一年秦拔我兩城，是年秦拔我石城。豈即此三邑，而石城即離石邪？末言戰閼與攻幾事，皆因此。按史，趙奢攻秦閼與，在惠文二十九年，廉頗攻幾，在惠文二十三年。今策戰閼與而後攻幾，前後不同。大事記謂，幾本屬魏，廉頗取之，自是遂屬趙。秦師既為趙奢所敗，師還，因擊幾，故下文稱救幾也。又按，秦紀，中更胡傷攻趙閼與，在趙奢破秦次年。年表，秦擊我閼與，城不拔，是再攻閼與也。與策亦舛。大事記從史書之而不辨，當詳之。〉

富丁欲以趙合齊魏
富丁〈鮑本趙人。〉欲以趙合齊、魏，樓緩欲以趙合秦、楚。富丁恐主父之聽樓緩而合秦、楚也。

司馬淺〈鮑本趙人。〉為富丁謂主父曰：「不如以順齊。〈鮑本齊本欲伐秦，今順之。〉今我不順齊伐秦，秦、楚必合而攻韓、魏。〈鮑本無齊之難，因得取其鄰也。〉韓、魏告急於齊，齊不欲伐秦，〈鮑本上言順齊伐秦，此又言齊不欲伐者，前時秦、楚未合，今合故也。〉必以趙為辭，〈鮑本以趙不順齊伐秦告二國。〉則〈鮑本「則」下補「不」字。○　補曰：「則」下宜有「不」字。〉伐秦者趙也，韓、魏必怨趙。齊之兵不西，〈鮑本不伐秦。〉韓必聽秦違齊。〈鮑本畏秦故。〉違齊而親，〈鮑本秦親韓。〉兵必歸於趙矣。今我順而齊不西，韓、魏必絕齊，絕齊則皆事我。且我順齊，齊無而西。〈鮑本「而」作「不」。○　補曰：字訛，或上文有誤。　札記今本「而」作「不」，乃誤涉鮑也。〉日者，〈鮑本言昔日。〉樓緩坐魏〈鮑本時欲離齊、魏。坐，言有所待。〉三月，不能散齊、魏之交。〈鮑本言二國本親，宜與之伐秦。〉今我順而齊、魏果西，是罷〈鮑本「罷」，「疲」同。〉齊敝秦也，趙必為天下重國。」主父曰：「我與三國攻秦，〈鮑本韓、魏、齊為三。〉是俱敝也。」曰：「不然。我約三國而告之秦，〈鮑本衍「秦」字。補曰：恐衍。〉以未構〈鮑本「構」作「講」。○　元作御名。〉中山也。〈鮑本此言可以少出兵也。此二十七年，趙破中山，未滅也，趙宜自備。〉三國欲伐秦之果也，必聽我，欲和我。〈鮑本使趙與中山講。〉中山聽之，是我以王因〈鮑本「王因」作「三國」。○　補曰：當作「三國」，字訛。〉饒中山而取地也。〈鮑本饒，猶益也。以三國欲和我，故益得取地於中山。〉中山不聽，三國必絕之，是中山孤也。三國不能和我，雖少出兵可也。我分兵而孤樂〈鮑本衍「樂」字。補曰：字誤，或衍。〉中山，中山必亡。〈鮑本「亡」作「之」。○　之，猶去。補曰：一本「之」作「亡」，是。〉我已亡中山，而以餘兵與三國攻秦，是我一舉而兩取地於秦、中山也。」〈鮑本補曰：中山，說見齊策。此策當在上章之前，多誤字。「為富」之「為」，去聲。〉

魏因富丁且合於秦[1]
魏因富丁且合於秦，〈鮑本丁本欲以趙合齊、魏，今魏欲因以合秦，趙不聽故。〉趙恐，請效地於魏而聽薛公。〈鮑本文，時合齊、魏。〉教子欬〈鮑本或者「教之欬」，趙人。正曰：無考。〉謂李兌曰：「趙畏橫之合也，〈鮑本合秦，故言橫。〉故欲效地於魏而聽薛公。公不如令主父以地資周最，而請相之於魏。周最以天下辱〈鮑本「辱」作「厚」。○　札記丕烈案：「厚」字誤。〉秦者也，今相魏，魏、秦必虛矣。〈鮑本厚秦而舍之相魏，秦必惡之，故二國不合。虛，言其不合也。〉齊、魏雖勁，無秦不能傷趙。魏王〈鮑本哀。正曰：襄。〉聽，是輕齊也。〈鮑本齊亦重最故。正曰：最於齊厚，語見周策。魏用齊所厚以為相，是輕齊也。〉秦、魏雖勁，無齊不能得趙。此利於趙而便於周最也。」

魏使人因平原君請從於趙
魏使人因平原君請從於趙。三言之，趙王不聽。出遇虞卿曰：「為〈鮑本為，為我。〉入必語從。」虞卿入，王曰：「今者平原君為魏請從，寡人不聽。其於子何如？」虞卿曰：「魏過矣。」王曰：「然，故寡人不聽。」虞卿曰：「王亦過矣。」王曰：「何也？」曰：「凡強弱之舉事，強受其利，弱受其害。今魏求從，而王不聽，是魏求害，而王辭利也。臣故曰，魏過，王亦過矣。」〈鮑本「過」下無「矣」字。○　虞卿傳有。彪謂：虞卿之言，為皆不倍道，非反覆揣摩為人緩頰人也。從之利害正爾。雖微平原之說，卿亦必云爾。終之趙利魏亦利矣。惟不能必趙聽己，從而先有輕發，則是有受害之形也。〉

平原君請馮忌
平原君請〈姚本劉本，「請」作「謂」。　鮑本「請」作「謂」。○〉馮忌〈鮑本後稱「外臣」，知非趙人。〉曰：「吾欲北伐上黨，出兵攻燕，何如？」馮忌對曰：「不可。夫以秦將武安君公孫起〈鮑本補曰：即白起，前有。〉乘七勝之威，〈鮑本勝趙。〉而與馬服之子戰於長平之下，大敗趙師，因以其餘兵，圍邯鄲之城。趙以亡敗之餘眾，收破軍之敝守，〈鮑本敝守，守邯鄲。〉而秦罷於邯鄲之下，趙守而不可拔者，〈鮑本「者」上有「然」字。○　言所以然。　札記丕烈案：「然者」，上有。〉以〈鮑本無「以」字。○〉攻難而守者易也。今趙非有七克之威也，而燕非有長平之禍也。今七敗之禍未復，而欲以罷〈鮑本罷，音疲。〉趙攻強燕，是使弱趙為強秦之所以攻，而使強燕為弱趙之所以守。而強秦以休兵〈鮑本休息之兵。〉承趙之敝，此乃強吳之所以亡，而弱越之所以霸。故臣未見燕之可攻也。」平原君曰：「善哉！」

平原君謂平陽君
平原君謂平陽君曰：「公子牟〈鮑本魏公子。即下魏牟。若莊子所稱中山者，不與應侯同時。正曰：按莊子，「中山公子牟謂瞻子」下云，「魏牟，萬乘之公子也」。是中山公子牟，即魏牟，非二人也。又云「公孫龍問於魏牟」。公孫龍，平原君之門，正應侯同時也。史，赧王四十九年，范睢為相，封應侯。赧王之元年，之、噲死，莊子書及稱之、噲。則魏牟之上及莊子，下及應侯，無疑。〉游於秦，且東，〈鮑本東歸魏。〉而辭應侯。〈鮑本正曰：說苑載此，以為公子牟謂穰侯。〉應侯曰：『公子將行矣，獨無以教之乎？』曰：『且微君之命命之也，臣固且有效於君。夫貴不與富期，而富至；富不與粱肉期，而粱肉至；粱肉不與驕奢期，而驕奢至；驕奢不與死亡期，而死亡至。累世以前，坐此者多矣。』應侯曰：『公子之所以教之者厚矣。』僕〈鮑本僕，平原自稱。〉得聞此，不忘於心。願君之亦勿忘也。」平陽君曰：「敬諾。」〈鮑本彪謂：此言者，富貴之金石也。有能書諸紳，銘之几杖，勒之盤盂，則何亡國敗家之有？補曰：魏牟嘗言身居江海，心在魏闕。瞻子告以重生則利輕，則曰雖知而未能自勝，於是又得夫重傷之說焉。故莊子許其雖未至道，可謂有其意，其人可知矣。所以告范睢者，亦以富貴驕奢警之。是時，睢方擅秦權，廣身封，快意恩讎，沉於富貴。公子特自其所急者言之，其微旨固非睢所得聞也。正曰：此五章平原君，皆當與平原君不受封諸章相次，舊策所載是矣。〉

秦攻趙於長平
秦攻趙於長平，大破之，引兵而歸。因使人索六城於趙而講。〈鮑本「講」作「媾」，又改作「講」。○　史書此事在邯鄲圍解後。按邯鄲之圍，非秦德趙而解也，趙賴魏之力爾。何事朝秦而講以六城？此策以長平破，懼而賂之，是也。〉趙計未定。樓緩新從秦來，趙王與樓緩計之曰：「與秦城何如？不與何如？」樓緩辭讓曰：「此非人〈鮑本衍「人」字。　札記丕烈案：史記、新序無。〉臣之所能知也。」王曰：「雖然，試言公之私。」樓緩曰：「王亦聞夫公甫文伯母乎？公甫文伯官於魯，病死。婦人為之自殺於房中者二八。其母聞之，不肯哭也。相室曰：『焉有子死而不哭者乎？』其母曰：『孔子，賢人也，逐於魯，是人〈鮑本稱是人，不子之也。〉不隨。今死，而婦人為死者十六人。〈鮑本補曰：正義云，相室、傅姆之類。愚按，檀弓文伯之喪，敬姜據其床而不哭曰云云，與樓緩之言相出入。辯士之言或過。史及新序並作「二人」，是。上文「八」字，乃「人」字之訛。　札記丕烈案：吳說非也。史記、新序「二人」，皆「二八」之訛。〉若是者，其於長者薄，而於婦人厚？』故從母言之，之〈鮑本「之」字不重。○　札記丕烈案：史記作「故從母言之，是為賢母；從妻言之，是必不免為「妒妻」。新序有兩「是」字，無兩「之」字。此當「必」上脫一「之」字。」〉為賢母也；從婦言之，必不免為妒婦也。故其言一也，言者異，則人心變矣。今臣新從秦來，而言勿與，則非計也；言與之，則恐王以臣之為秦也。故不敢對。使臣得為王計之，不如予之。」王曰：「諾。」

虞卿聞之，入見王，王以樓緩言告之。虞卿曰：「此飾說也。」〈鮑本猶飾辯。〉秦既解邯鄲之圍，而趙王入朝，使趙郝〈姚本音釋，作「赦」。〉約事於秦，割六縣而講。〈鮑本原注衍「秦既解邯鄲之圍而趙王入朝使趙郝約事於秦割六縣而講」二十四字。○　補曰：此二十四字脫簡誤在此，史以為章首者。此策實非邯鄲圍解後事也。　札記丕烈案：史記以此篇列後秦趙戰長平趙不勝篇之下，首有此二十四字。此下至「其勢必無趙矣」，「樓緩」盡為「趙郝」，列於前；下接「趙計未定」，至「此飾說也」；下接「王必無與」，至末。新序亦如此。考此，乃策文先後，本不與史記同，或就此間標史記文而誤入正文，遂致與「趙計未定」上文複出。吳氏以為脫簡者，非是。當刪此二十四字。其餘次序仍策文之舊。〉王曰：「何謂也？」虞卿曰：「秦之攻趙也，倦而歸乎？王以〈姚本錢、劉去「王以」字，添「亡」字。〉其力尚能進，愛王而不攻乎？」王曰：「秦之攻我也，〈札記今本「攻」誤「伐」。〉不遺餘力矣，必以倦而歸也。」虞卿曰：「秦以其力攻其所不能取，倦而歸。王又以其力之所不能攻以資之，是助秦自攻也。來年秦復攻王，王無以救矣。」

王又以虞卿之言告樓緩。〈鮑本史云樓緩事。正曰：史云趙郝，新序同，止「其勢必無趙矣」。　札記丕烈案：此策文與史記不同，策無趙郝。新序出史記，說見上。〉樓緩曰：「虞卿能盡知秦力之所至乎？〈鮑本至，猶及也。虞卿言秦力倦而歸，謂秦力所及止是耳。秦力豈止是而已乎？〉誠知秦力之不至，〈鮑本「誠」下補「不」字，「之」下「不」作「所」。○　札記今本「誠」下有「不」字，「之」下有「所」字，乃誤涉鮑也。丕烈案：史記、新序作「誠知秦力之所不至」。〉此彈丸之地，猶不予也，令秦來年復攻王，得無割其內而媾乎？」王曰：「誠聽子割矣，子能必來年秦之不復攻我乎？」樓緩對曰：「此非臣之所敢任也。昔者三晉之交於秦，相善也。今秦釋韓、魏而獨攻王，王之所以事秦必不如韓、魏也。今臣為足下解負親之攻，〈鮑本趙嘗親秦而復負之，故秦攻之，今為媾所以解也。〉啟關通敝，〈鮑本「敝」作「弊」。○　正曰：當作「幣」。　札記今本「敝」作「幣」，乃誤涉鮑也。丕烈案：新序作「幣」，史記作「弊」。〉齊交韓、魏。〈鮑本使其交秦與韓、魏等。〉至來年而王獨不取於秦，〈鮑本不為秦所取。〉王之所以事秦者，必在韓、魏之後也。此非臣之所敢任也。」

王以樓緩之言告。虞卿曰：〈鮑本「虞卿」下補「虞卿」二字。○　補曰：史此下復有「虞卿」二字。　札記丕烈案：新序有。〉「樓緩言不媾，來年秦復攻王，得無更割其內而媾。今媾，樓緩又不能必秦之不復攻也，雖割何益？來年復攻，又割其力之所不能取而媾也，此自盡之術也。不如無媾。秦雖善攻，不能取六城；趙雖不能守，而不至失六城。〈鮑本上「媾」皆作「講」，「而」作「亦」。○　札記丕烈案：史記作「終不失」，新序作「亦不失」。〉秦倦而歸，兵必罷。〈鮑本並音疲。〉我以五城〈鮑本「五」作「六」。○　下同。正曰：此五城，與後「五城賂齊」、「得王五城」之「五」，且當從本文。　札記丕烈案：史記作「六城」，新序作「五縣」。考此，當策文作「城」，史記作「縣」，新序出史記。今本史記「城」「縣」錯出。新序後二處亦作「六城」。皆有誤。〉收天下以攻罷秦，是我失之於天下，而取償於秦也。吾國尚利，孰與坐而割地，自弱以強秦？今樓緩曰：『秦善韓、魏而攻趙者，必王之事秦不如韓、魏也。』是使王歲以六城事秦也，即坐而地盡矣。來年秦復求割地，王將予之乎？不與，則是棄前貴〈鮑本「貴」作「資」。○　補曰：恐作「資」。史作「功」。　札記今本「貴」作「資」，乃誤涉鮑也。丕烈案：新序作「功」。〉而挑秦禍也；〈鮑本史注「挑戰」為「致師」，則此言禍自我致也。〉與之，則無地而給之。語曰：『強者善攻，而弱者不能自守。』今坐而聽秦，秦兵不敝而多得地，是強秦而弱趙也。以益愈〈鮑本衍「愈」字。正曰：新序同，史作「益強」，然有「愈」字亦通。益，謂增益之也。〉強之秦，而割愈弱之趙，其計固不止矣。〈鮑本言割不止。〉且秦虎狼之國也，無禮義之心。其求無已，而王之地有盡。以有盡之地，給無已之求，其勢必無趙矣。故曰：此飾說〈鮑本補曰：按此「飾說」二字，與前相應，則文有亂脫無疑。　札記丕烈案：說見上。〉也。王必勿與。」王曰：「諾。」

樓緩聞之，入見於王，王又以虞卿言告之。樓緩曰：「不然，虞卿得其一，未知其二也。夫秦、趙構難，而天下皆說，何也？曰『我將因強而乘〈鮑本乘，猶陵。〉弱』。今趙兵困於秦，天下之賀戰者，〈鮑本「者」上補「勝」字。○　正曰：史有「勝」字。　札記丕烈案：新序有。〉則必盡〈鮑本無「盡」字。○　札記丕烈案：史記、新序有。〉在於秦矣。故不若亟割地求和，以疑天下，慰秦心。不然，天下將因秦之怒，秦〈姚本一作「乘」。　鮑本「秦」作「乘」。○〉趙之敝而瓜分之。〈鮑本分其地如破瓜然。〉趙且亡，何秦之圖？王以此斷之，勿復計也。」

虞卿聞之，又入見王曰：「危矣，樓子之為秦也！〈鮑本為秦計深，而趙勢危。〉夫趙兵困於秦，又割地為和，是愈疑天下，而何慰秦心哉？是不亦大示天下弱乎？且臣曰勿予者，非固勿予而已也。秦索六城於王，王以五城賂齊。齊，秦之深讎也，〈鮑本嘗爭為帝。正曰：不特此。〉得王五城，并力而西擊秦也，〈姚本劉本去「也」字。〉齊之聽王，不待辭之畢也。是王失於齊而取償於秦， 〈姚本孫本抹去此十字。〉一舉結三國之親，〈鮑本韓、魏本趙與國，與齊為三。〉而與秦易道也。」趙王曰：「善。」因發虞卿東見齊王，〈鮑本王建。〉與之謀秦。

虞卿未反，秦之使者已在趙矣。樓緩聞之，逃去。〈鮑本虞卿傳有，次第不同。先云「秦既解邯鄲」，與今所衍二十四字同。次「虞卿謂趙王曰，秦之攻王也倦而歸乎」止「勢必無趙矣」。次「趙王計未定，樓緩從秦來」止「此飾說也」。次「王必勿與，樓緩聞之」止「緩聞之逃去」。彪謂：虞卿可謂見善明者矣。當趙以四十萬覆於長平之下，凡在趙庭之臣，孰不魄奪氣喪，顧講秦以偷須臾之寧？卿獨為之延慮卻顧，折樓緩之口，挫強秦之心，反使秦人先趙而講。於此亦足以見從者，天下之勢。七國辯士，策必中，計必得，而不失其正，唯卿與陳軫有焉。賢矣哉！正曰：大事記引蘇氏云，虞卿終始事趙，專持從說，非說客也。鮑以卿與陳軫並稱，軫料事明切，不下於卿，其勸懷王賂秦而取償於齊，意亦類此。他雖辯給可善，而言稍浮。至其往來秦、楚，爭寵張儀，徼貴犀首，未離說客之習也！豈卿比哉？〉

秦攻趙平原君使人請救於魏
秦攻趙，平原君使人請救於魏。信陵君發兵至邯鄲城下，秦兵罷。虞卿為平原君請益地，謂趙王曰：「夫不鬥一卒，不頓〈鮑本頓劍之頓。正曰：頓，義見秦策。〉一戟，而解二國患者，平原君之力也。〈鮑本無「也」字。○　補曰：一本有「也」字。〉用人之力，而忘人之功，不可。」趙王曰：「善。」將益之地。公孫龍〈鮑本趙人，著守白論，莊子稱之。距是遠甚，豈同姓名如公孫弘者乎？正曰：莊子稱公孫龍之學「合同異，離堅白」。而史平原傳，稱公孫龍善為堅白同異之辨。荀卿傳末以為趙人。又見列子等書，同此人也。史稱莊子與梁惠、齊宣同時，楚威王欲以為相。威王元年，當顯王三十年，故大事記以楚相之事附見。下至赧王十七年，趙勝封平原君，則周距平原未遠也。莊子書稱之、噲。之、噲事當宣王末年，赧王元年也。下至魏破秦軍邯鄲時，以為赧王五十八年。則周之稱公孫龍，龍之在平原君門，皆相及也。惟以為仲尼弟子公孫龍者，則誤。蓋相去遠爾。〉聞之，〈姚本劉添「聞」字。　鮑本原無「聞」字，補「聞」字。○　補曰：史有。〉見平原君曰：「君無覆軍殺將之功，〈鮑本言初封時以公子耳。〉而封以東武城。趙國豪傑之士，多在君之右，〈鮑本右者，人道所尊。補曰：秦、漢以前，用右為上，如云「位在廉頗右」。〉而君為相國者以親故。〈鮑本「親」下補「也」字。○　正曰：「故」句。史作「親戚故也」。〉夫君封以東武城不讓無功，〈鮑本不以無功辭之。〉佩趙國相印不辭無能，一解國患，欲求益地，是親戚受封，而國人計功也。〈鮑本國人受封，必計其功，與平原異。補曰：勝本無功，向之受封也，已不當得，今又欲益地。是在親戚，則無功受封，國人則計功乃受賞，輕重不倫也。漢光武封陰識，識引此語。〉為君計者，不如勿受便。」平原君曰：「謹受令。」乃不受封。〈鮑本彪謂：平原失計於馮亭，以挑秦禍，幾喪趙國之半，馴致邯鄲之圍，何功之足論哉？然因人成事，亦有桑榆之收，不可忘也。虞卿之請，帝王懋賞之舉；公孫龍之辭，明哲讓功之誼。皆君子之善言也。正曰：趙勝功不贖罪，虞卿此為失言。〉

秦趙戰於長平
秦、趙戰於長平，趙不勝，〈鮑本無「不勝」二字。○　札記丕烈案：史記、新序有。〉亡一都尉。〈鮑本軍尉也。〉趙王召樓昌與虞卿曰：「軍戰不勝，尉復死，〈鮑本「復」作「係」。○　係，尉名。正曰：史同。　札記新序作「係」。徐廣注史記云，「復」一作「係」。〉寡人使卷甲而趍之，〈鮑本「趍」作「趨」。○　襲之也。〉何如？」樓昌曰：「無益也，不如發重使而為媾。」〈鮑本「媾」作「講」。○　從女從冓，求和也，與「講」無異義。而此書兩字互用。今以御名，並作「講」。　札記丕烈案：史記作「媾」，新序作「構」。〉虞卿曰：「夫言媾者，以為不媾者軍必破，而制媾者在秦。〈鮑本制，言聽否由之。〉且王之論秦也，欲破王之軍乎？其不邪？」王曰：「秦不遺餘力矣，必且破趙軍。」虞卿曰：「王聊聽臣，發使出重寶以附楚、魏。楚、魏欲得王之重寶，必入吾使。趙使入楚、魏，秦必疑天下合從也，且必恐。如此，則媾乃可為也。」

趙王不聽，與〈鮑本與，從之也。〉平陽君為媾，發鄭朱入秦，秦內之。趙王召虞卿曰：「寡人使平陽君媾秦，秦已內鄭朱矣，子以為奚如？」虞卿曰：「王必不得媾，軍必破矣，天下之賀戰勝者皆在秦矣。鄭朱，趙之貴人也，而入於秦，秦王〈鮑本昭。〉與應侯必顯重以示天下。楚、魏以趙為媾，必不救王。秦知〈姚本一本去「秦知」字。〉天下不救王，則媾不可得成也。」〈姚本一無「成」字。〉趙卒不得媾，軍果大敗。王入秦，秦留趙王而后許之媾。〈鮑本虞卿傳有。〉

秦圍趙之邯鄲
秦圍趙之邯鄲。〈鮑本此九年。〉魏安釐王使將軍晉鄙救趙。畏秦，止於蕩陰，〈姚本錢、劉改「蕩」作「湯」。　鮑本屬河內。補曰：正義云，蕩，天郎反。相州縣。〉不進。魏王使客將軍新〈鮑本「新」作「辛」。○　札記史記作「新」。此涉之而誤也。下文盡作「辛」。〉垣衍〈鮑本稱客，則衍他國人仕魏也。補曰：元和姓纂，衍，畢公高之後。〉間〈鮑本間，謂微行。〉入邯鄲，因平原君謂趙王曰：「秦所以急圍趙者，前與齊湣王〈鮑本「湣」作「閔」。○　札記丕烈案：史記作「湣」。此涉之而誤也。齊策作「閔」。〉爭強為帝，已而復歸帝，以齊故。〈鮑本由齊不稱，秦亦失之。〉今齊湣王已益弱。〈鮑本無「已」字，原注衍「閔王」二字。○　今乃襄王爾，史亦誤。正曰：謂今之齊，視閔王已益弱。　札記丕烈案：史記作「今齊湣王已益弱」。〉方今唯秦雄天下，此非必貪邯鄲，其意欲求為帝。趙誠發使尊秦昭王為帝，〈鮑本稱謚，非當時語。補曰：追書之辭。〉秦必喜，罷兵去。」平原君猶豫未有所決。

此時魯仲連適游趙，會秦圍趙。聞魏將欲令趙尊秦為帝，乃見平原君曰：「事將奈何矣？」平原君曰：「勝也何敢言事？百萬之眾折於外，今又內圍邯鄲而不能〈姚本曾本添「能」字。　鮑本無「能」字。○　札記丕烈案：史記有。〉去。魏王使〈鮑本「使」下有「客」字。○　札記丕烈案：史記有。〉將軍辛垣衍令趙帝秦。今其人在是，勝也何敢言事？」魯連曰：「始吾以君為天下之賢公子也，吾乃今然后知君非天下之賢公子也。梁客辛垣衍安在？吾請為君責而歸之。」平原君曰：「勝請召而見之於先生。」〈姚本錢、劉作「為召而見之」。　鮑本「召」上有「為」字。○　札記丕烈案：史記作「請為紹介」。〉平原君遂見辛垣衍曰：「東國有魯連先生，〈鮑本東國，謂齊。補曰：一本「先生者」。　札記丕烈案：史記有。〉其人在此，勝請為紹介〈鮑本郭璞曰，紹介，相佑助也。補曰：索隱曰，禮，賓至，必因介以傳辭。紹者，繼也。故禮云，介紹而傳命。〉而見之於將軍。」〈姚本錢、劉作「請為紹交之於將軍」。〉辛垣衍曰：「吾聞魯連先生，齊國之高士也。衍，人臣也，使事有職。吾不願見魯連先生也。」平原君曰：「勝已泄之矣。」〈鮑本泄，言已白之。〉辛垣衍許諾。

魯連見辛垣衍而無言。辛垣衍曰：「吾視居北〈鮑本「北」作「此」。○　札記今本「北」作「此」。丕烈案：「此」字是也。史記作「此」。〉圍城之中者，皆有求於平原君者也。今吾視先生之玉貌，非有求於平原君者，曷為久居此〈鮑本「此」原作「若」，又改作「此」。○　補曰：「若」疑「居」字訛衍。史作「此」，無亦可。〉圍城之中而不去也？」魯連曰：「世以鮑焦〈鮑本鮑焦，周之介士，見莊子。補曰：韓詩外傳云，周時隱者，無子胤，不臣天子，不友諸侯。〉無從容而死者，皆非也。〈鮑本其人介，故人謂之然。〉今眾人不知，則為一身。〈鮑本不知者，以其抱木死為無以自養，不知其非世也。明己今亦然。〉彼秦者，〈鮑本無「者」字。○　札記丕烈案：史記有。〉棄禮義而上首功之國也。〈鮑本秦制爵二十等，戰獲首級者，計功受爵，時所尊上也。〉權使其士，虜使其民。〈鮑本視民如所虜獲。〉彼則肆然而為帝，過而遂正於天下，〈鮑本過，猶不幸。補曰：正義云，舊讀「帝過」句，謂遍行天子之禮。過，失也。愚按，此句亦難通。過，即過甚之義。史作「過而為政」。〉則連有赴東海而死矣。〈鮑本「矣」作「耳」。○　補曰：史作「耳」。〉吾不忍為之民也！所為見將軍者，欲以助趙也。」辛垣衍曰：「先生助之奈何？」魯連曰：「吾將使梁及燕助之。齊、楚則〈鮑本無「則」字。○　札記丕烈案：史記有。〉固助之矣。」辛垣衍曰：「燕則吾請以從矣。若乃梁，則吾乃梁人也，先生惡能使梁助之耶？」魯連曰：「梁未睹秦稱帝之害故也，使梁睹秦稱帝之害，則必助趙矣。」辛垣衍曰：「秦稱帝之害將奈何？」魯仲連曰：「昔齊威王嘗為仁義矣，率天下諸侯而朝周。周貧且微，諸侯莫朝，而齊獨朝之。居歲餘，周烈王崩，諸侯皆弔，齊後往。周怒，赴於齊曰：『天崩地坼，天子下席。東藩之臣田嬰齊後至，則斮之。』威王勃然怒曰：『叱嗟，〈鮑本嗟，咨也。〉而母婢也。』〈鮑本補曰：正義云，赴，告也。今文作「訃」。索隱云，下席，言其寢苫居廬，謂烈王太子安王驕也。正義云，「而母婢」，罵烈王后也。〉卒為天下笑。故生則朝周，死則叱之，誠不忍其求也。彼天子固然，〈鮑本固，猶必。〉其無足怪。」辛垣衍曰：「先生獨未見夫僕乎？十人而從一人者，寧力不勝，智不若耶？畏之也。」魯仲連曰：「然梁之比於秦若僕耶？」辛垣衍曰：「然。」魯仲連曰：「然吾將使秦王烹醢梁王。」〈鮑本「然」下補「則」字。○　醢，肉醬也。　札記丕烈案：史記無「然」字。凡古言「然」，與今言「然則」同。鮑本誤。〉辛垣衍怏然不悅曰：「嘻，亦太甚矣，先生之言也！〈鮑本補曰：嘻，嘆；言也，句。〉先生又惡能使秦王烹醢梁王？」

魯仲連曰：「固也，待吾言之。昔者，鬼侯〈鮑本徐曰，鄴縣有九侯城，「九」一作「鬼」。〉之〈鮑本「鬼侯」下無「之」字。○　札記丕烈案：史記無。〉鄂侯、〈鮑本鄂，屬江夏。正曰：左傳隱六年「納諸鄂」注，晉別邑。路史云，在大夏。世本云，叔虞居鄂。未知即此否？〉文王，紂之三公也。鬼侯有子而好，故入之於紂，紂以為惡，醢鬼侯。鄂侯爭之急，辨之疾，故脯鄂侯。文王聞之，喟然而歎，故拘之於牖里〈鮑本牖里，在蕩陰。〉之車，〈鮑本「車」作「庫」。○　札記丕烈案：史記作「庫」。〉百日而欲舍〈姚本錢本添「舍」字。　鮑本「舍」作「令」。○　札記丕烈案：史記作「令」。〉之死。曷為與人俱稱帝王，卒就脯醢之地也？齊閔王將之魯，夷維子執策而從，〈鮑本策，馬策也。補曰：索隱云，維，東萊之邑。其居夷也，號夷維子。故晏子為萊之夷維人。愚按，維即維地。志，維水出密州莒縣東北維山，北至今維州昌邑入海。萊夷，即今萊州也。〉謂魯人曰：『子將何以待吾君？』魯人曰：『吾將以十太牢待子之君。』維子〈鮑本「維」上有「夷」字。○　札記丕烈案：史記有。〉曰：『子安取禮而來待吾君？彼吾君者，天子也。天子巡狩，諸侯辟舍，納於〈鮑本衍「於」字。補曰：疑衍，史無。〉筦鍵，〈鮑本筦，鑰也。鍵，其牡。避納者，示不敢有其國。〉攝衽抱几，〈鮑本几，所據也。〉視膳於堂下，天子已食，退而聽朝也。』〈鮑本「退」在「聽」下。○　補曰：一本「天子已食，退而聽朝也」。史同，「退」上有「乃」字。〉魯人投其籥，〈鮑本「籥」，「鑰」同，關下牡也。投者，下其牡。〉不果納。不得入於魯，將之薛，假塗於鄒。當是時，鄒君死，閔王欲入弔。夷維子謂鄒之孤曰：『天子弔，主人必將倍殯柩，〈鮑本倍，言背之去。正曰：索隱云，主人不在殯東，將背其殯棺，立西階上，北面哭，是倍也。天子乃於阼階上，南面弔之也。〉設北面於南方，然后天子南面弔也。』鄒之群臣曰：『必若此，吾將伏劍而死。』故不敢入於鄒。鄒、魯之臣，生則不得事養，〈鮑本齊時強，二國不納，必見伐，國人不得養老事幼。正曰：索隱云，謂時君弱臣強，鄒、魯君生時，臣不得盡事養，死不得行賻襚之禮。然齊欲行天子禮於鄒、魯，其臣皆不果納之，是猶秉禮而有大體也。〉死則不得飯含。〈鮑本以珠玉實死者之口曰含。此謂鄒。補曰：飯，扶晚反。含，胡紺反。〉然且欲行天子之禮於鄒、魯之臣，不果納。今秦萬乘之國，梁亦萬乘之國。俱據萬乘之國，〈鮑本無「俱據萬乘之國」六字。○　札記丕烈案：史記有。〉交有稱王之名，賭〈鮑本「賭」作「睹」。○　札記今本「賭」作「睹」。丕烈案：「睹」字是也。〉其一戰而勝，欲從而帝之，是使三晉之大臣不如鄒、魯之僕妾也。且秦無已而帝，〈鮑本無已，言無止之者。正曰：無已，必欲為之而不止也。〉則且變易諸侯之大臣。彼將奪其所謂不肖，而予其所謂〈鮑本補曰：史無兩「謂」字。〉賢；奪其所憎，而與其所愛。彼又將使其子女讒妾為諸侯妃姬，處梁之宮，梁王安得晏然而已乎？而將軍又何以得故寵乎？」

於是，辛垣衍起，再拜謝曰：「始以先生為庸人，吾乃今日而〈姚本曾本無「而」字。〉知先生為天下之士也。吾請去，不敢復言帝秦。」秦將聞之，為郤軍五十里。

適會魏公子無忌〈鮑本無「魏」字。○　札記丕烈案：史記有。〉奪晉鄙軍以救趙擊秦，秦軍引而去。〈鮑本補曰：秦將聞仲連之言，為卻軍五十里。說者以為辯士夸辭，愚竊以為信。蓋仲連毅然不肯帝秦，則魏救必至。聲天下之大義，以作三軍之氣，不戰而自倍矣。是時公子無忌且至，連之智，足以知其事之克濟。不然，則且有俶儻非常之畫，以佐趙之急，彼秦將者，必聞其言而憚其謀故爾。不然，豈為虛言卻哉？〉於是平原君欲封魯仲連。魯仲連辭讓者三，終不肯受。平原君乃置酒，酒酣，起前以千金為魯連壽。魯連笑曰：「所〈鮑本「所」作「此」。○　補曰：史作「所」。〉貴於天下之士者，為人排患、釋難、解紛亂而無所取也。即有所取者，是商賈之人也，仲連不忍為也。」遂辭平原君而去，終身不復見。〈鮑本仲連傳有。彪謂：仲連，孔子之所謂逸民，非周衰辯者之囿也。太史公贊之貶矣。夫說人者不可一概，或委而順之若觸讋，或折而服之若仲連，然後濟天下之務。不然，諛且愎矣。正曰：史遷論仲連，謂指意不合大義，固未當。鮑以為孔子所謂逸民，連雖貧賤肆志，然時出而救時，亦非逸也。大事記引蘇氏曰，辯過儀、秦，氣凌髡、衍，從橫之利，不入於口，因事放言，切中機會，排難解紛，不終日而成功，逃避爵賞，脫屣而去，戰國一人而已。斯言蔑以加矣。愚謂，仲連事皆可稱，而不肯帝秦一節尤偉。戰國之士，皆以勢為強弱，而連獨以義為重輕，此其所以異爾。補曰：「請為」、「所為」、「為卻」之「為」，去聲。〉

說張相國
說張相國〈鮑本蓋梁人相趙，嘗懷梁而鄙趙者。正曰：無考。〉曰：「君安能少趙人，而令趙人多君？〈鮑本少多，猶薄厚。〉君安能憎趙人，而令趙人愛君乎？夫膠漆，至䵑也，〈鮑本「䵑」作「黏」。○　補曰：「黏」，一本作「䵑」，女乙反。周禮注，䵑，黏也。〉而不能合遠；鴻毛，至輕也，而不能自舉。夫飄於清風，〈鮑本舉鴻毛以見膠漆。〉則橫行四海。故事有簡而功成者，因也。今趙萬乘之強國也，前漳、滏，〈鮑本後志，滏水，在鄴。　札記今本「滏」作「釜」。丕烈案：此誤涉魏策「釜」字耳。〉右常山，左河間，北有代，帶甲百萬，嘗抑強齊，〈鮑本「齊」作「秦」。○　此言蘇秦從時也。〉四十餘年而秦不能得所欲。〈鮑本正曰：此不可知為何時。考之史，自慎靚王四年，齊敗魏、趙觀津軍二事，在武靈九年。是後，趙伐齊則有之，惠文之世，而不聞齊伐趙也。所謂強齊，當是指閔王。蘇秦約從擯秦，不久而解。趙雖強，非秦敵。不得所欲，亦大言耳。然與抑強齊之言，不能無輕重矣。〉由是觀之，趙之於天下也不輕。今君易萬乘之強趙，而慕思不可得之小梁，〈鮑本不可復得歸也。意者相國以罪亡梁歟？正曰：無考。〉臣竊為君不取也。」君〈鮑本「君」字誤。正曰：相國稱君。〉曰：「善。」自是之後，眾人廣坐之中，未嘗不言趙人之長者也，未嘗不言趙俗之善者也。

鄭同北見趙王
鄭同〈鮑本同，鄭人。鄭在趙之南。〉北見趙王。趙王曰：「子南方之傳士也，〈姚本「傳」，一作「博」。　鮑本「傳」作「博」。○　博士，辯博之士。補曰：秦官有博士。或戰國儒士有此稱。〉何以教之？」鄭同曰：「臣南方草鄙之人也，〈鮑本鄙，猶野。〉何足問？〈札記今本「問」誤「間」。〉雖然，王致之於前，安敢不對乎？臣少之時，親嘗教以兵。」趙王曰：「寡人不好兵。」〈鮑本補曰：故為反辭也。〉鄭同因撫手〈鮑本撫，摩也。〉仰天而笑之曰：「兵固天下之狙喜也，〈鮑本狙，玃屬而狡黠，言兵家如之而可喜。正曰：狙，猶楊雄所謂狙詐也。言此固詐者之所喜。〉臣故〈姚本「故」，一作「固」。　鮑本補曰：「故」，「固」通。〉意大王不好也。臣亦嘗以兵說魏昭王，〈鮑本昔日。〉昭王亦曰：『寡人不喜。』臣曰：『王之行能如許由乎？許由無天下之累，故不受也。〈鮑本「受」作「愛」。○　札記丕烈案：受堯天下也。鮑改誤甚。〉今王既受先王之傳，欲宗廟之安，壤地不削，社稷之血食乎？』王曰：『然。』今〈鮑本此下同對。〉有人操隨侯之珠，持丘之環，〈鮑本「持」下脫一字。「丘之環」，未詳。　札記鮑「持」下云脫一字。丕烈案：非也。「持丘」不可考，二字與上「隋侯」為對文。〉萬金之財，時〈鮑本補曰：一本標作「特」。　札記丕烈案：「特」字當是。特宿，謂獨宿。〉宿於野，內無孟賁之威，荊慶之斷，〈鮑本荊，成荊。范睢傳注，古勇士。又「慶」、「卿」，古字通。道應訓，荊有佽非斬蛟，孔子聞之。博物志以為荊軻，非也。又或是成荊、慶忌二人。說林訓曰，王子慶忌，足躡麋鹿，手博兕虎。補曰：吳越春秋，慶忌，吳王僚子。〉外無弓弩之禦，不出宿夕，〈鮑本一宿一夕。夕，初夜。〉人必危之矣。今有強貪之國，臨王之境，索王之地，告以理則不可，說以義則不聽。王非戰國守圉之具，〈鮑本「圉」作「圄」。○　圄，亦守。〉其將〈鮑本無「將」字。○〉何以當之？王若無兵，鄰國得志矣。」趙王曰：「寡人請奉教。」〈鮑本彪謂：鄭同陳喻甚高，然自春秋至是，天下未嘗無兵。故孔、孟皆以兵為諱。今舍俎豆之事，仁義之說，而專談兵，此益多之論也。〉

建信君貴於趙[2]
建信君貴於趙。公子魏牟過趙，趙王迎之，顧反至坐，〈鮑本迎客面之，有顧則反。〉前有尺帛，且令工以為冠。工見客來也，因辟。〈鮑本「辟」作「避」。○　補曰：句。〉趙王曰：「公子乃驅後車，幸以臨寡人，願聞所以為天下。」魏牟曰：「王能重王之國若此尺帛，則王之國大治矣。」趙王不說，形於顏色，曰：「先生〈姚本一作「王」。　鮑本「生」作「王」。○〉不知寡人不肖，使奉社稷，豈敢輕國若此？」魏牟曰：「王無怒，請為王說之。」曰：「王有此尺帛，何不令前郎中以為冠？」王曰：「郎中不知為冠。」〈鮑本補曰：郎中，官，不獨秦。〉魏牟曰：「為冠而敗之，奚虧〈鮑本虧，猶損。〉於王之國？而王必待工而后乃使之。今為天下之工，〈鮑本所與治國之人。〉或非也，社稷為虛戾，〈鮑本補曰：虛戾，見秦策。〉先王不血食，而王不以予工，乃與幼艾。〈鮑本趙岐曰，艾，美好。〉且王之先帝，〈鮑本帝、王、皇，人君之尊稱，此與稱秦孝公為先王者同也。〉駕犀首而驂馬服，〈鮑本駕、驂，以御馬喻也。陳軫傳言衍與燕、趙之王有故，蓋衍雖相魏，實趙任之為外相也。〉以與秦角逐。〈鮑本角，有鬥爭意。〉秦當時適其鋒。〈鮑本「適」作「避」。○　補曰：「適」，恐當作「避」。　札記丕烈案：鮑改吳補皆非也。「適」即「敵」字。此以車為喻，或「鋒」字有誤。〉今王憧憧，〈鮑本往來不絕貌。〉乃輦建信以與強秦角逐，臣恐秦折王之椅也。」〈鮑本「椅」作「輢」。○　輢，車旁也。以輦喻，故云。補曰：詩「猗重較兮」。猗，隱綺反。注，依也。此「椅」字雖不同，然義亦當與「輢」通。餘見齊策王斗章。　札記丕烈案：此以「椅」為「輢」字耳。〉　　〈鮑本正曰：舊本衛靈公近癰疽彌子瑕章，在此章之後，下章之前。今按二臣皆衛幸臣，亦建信之類，宜屬上下章，不應自為章也。鮑以其章置之衛，非是。〉

衛靈公近雍疸彌子瑕[3]
衛靈公近雍疸、〈鮑本「雍」作「癰」，「疸」作「疽」。○　孟子有其人，蓋醫之幸者。補曰：癰疽，瘍醫。　札記吳氏補曰，宜屬上下章。丕烈案：此公子牟引衛事以告王，宜連上。衛靈公未入戰國也。〉彌子瑕。〈鮑本補曰：靈公幸臣，其妻與子路之妻兄弟，亦見孟子。〉二人者，專君之勢以蔽左右。復塗偵〈鮑本衛人。補曰：韓非子亦有此文而稍異，云侏儒善假夢以見主道。恐此「復塗偵」字，或「侏儒」之訛。然彼以「癰疽」為「雍鉏」，則誤也。　札記丕烈案：「雍鉏」即「雍疸」，吳以為誤，未是。〉謂君曰：「昔日臣夢見君。」君曰：「子何夢？」曰：「夢見灶君。」君忿然作色曰：「吾聞夢見人君者，夢見日。今子曰夢見灶君而言君也，有說則可，無說則死。」對曰：「日，并燭天下者也，一物不能蔽也。若灶則不然，前之人煬，〈鮑本煬，炙燥也。補曰：煬，餘亮反。莊子，煬者避灶。釋文，炊也，蓋炊而向灶者。〉則後之人無從見也。今臣疑人之有煬於君者也，是以夢見灶君。」君曰：「善。」於是，因廢雍疸、彌子瑕，而立司空狗。〈鮑本元在趙策。正曰：宜從舊，說見趙策。〉

或謂建信君之所以事王者
或謂建信：〈鮑本「建信」下補「君」字。○　正曰：當有缺字。或曰「君」下有「曰」字。　札記丕烈案：鮑補、吳正皆非也。此「謂建信」句絕，「君」下屬。建信即建信君也。上有「建信者，安能以無功惡秦哉」可證。〉「君之所以事王者，色也。葺〈姚本一作「蓇」。　鮑本葺，趙人名。補曰：字書解「葺」字。蓋「葺」，儀禮注，「𦲭」，俗作「〈女咠〉」。晉、唐人書「咠」多作「𦙃」。前章「盛氣胥之」，一本「揖之」。魏策「𦙃中」，一本「咠中」，一「咠亡」，一本「咠云」。韓策「咠夫」，一本「𦙃臣」。蓋「月」、「耳」字易混也。〉之所以事王者，知也。色老而衰，知老而多。以日多之知，而逐衰惡之色，君必困矣。」建信君曰：「奈何？」曰：「並驥而走者，五里而罷；〈鮑本罷，音疲。〉乘驥而御之，不倦而取道多。君令葺乘獨斷之車，〈鮑本不與之分治。〉御獨斷之勢，以居邯鄲；令之內治國事，外刺諸侯，〈鮑本刺，言探候其事。〉則葺之事有不言者矣。〈鮑本所治者多，不暇悉言於上。〉君因言王而重責之，葺之軸今折矣。」〈鮑本不勝多事之任。〉建信君再拜受命，入言於王，厚任葺以事能，〈鮑本「能」作「而」。○　正曰：「能」字句，猶言為。〉重責之。未期年而葺亡走矣。〈鮑本彪謂：奸人之不可知，甚矣！智知所無奈何。彼厚任以事，𦲭以為不世之遇矣，殫力畢慮，恐不給焉，而不知建信之困之也。故國有奸人，賢智之得全者寡矣！〉

苦成常謂建信君
苦〈鮑本「苦」作「晉」。○〉成常〈鮑本未詳。〉謂建信君曰：「天下合從，〈鮑本「合」作「公」。○　公，猶同。補曰：一本「公」作「合」。〉而獨以趙惡秦，〈鮑本言從者皆惡秦也，而世獨言趙。〉何也？魏殺呂遺，〈鮑本「遺」作「遼」。○　元作「遺」，從上文。正曰：上章作「遼」。未知孰是？　札記今本「遺」作「遼」，乃誤涉鮑也。〉而天下交之。〈鮑本天下惡秦，秦重遼，故殺遼而諸國交之。然則秦惡魏深矣。補曰：「交」下當有缺字，即上章衛兵之事。〉今收河間，〈鮑本不封文信。正曰：不韋欲攻趙以廣河間，趙欲收河間。〉於〈姚本一無「於」字。〉是與殺呂遺何以異？〈鮑本文信亦秦所重，今不與地，秦必惡趙。〉君唯釋〈鮑本「釋」作「飾」。○〉虛〈鮑本懼秦覺也。〉偽疾，〈鮑本「疾」作「侯」。○　正曰：一本「侯」作「疾」，亦難通。疑「侯」字當在「文信」下，殽亂。上文從「偽」字句，意明。　札記今本「信」下有「侯」字。丕烈案：吳說未是，此以「疾」字句。文信，即文信侯也，上有「文信不得志」可證。〉文信〈鮑本虛與之河間。〉猶且知之也。〈鮑本如是秦猶知其不善己，況收河間乎？〉從而有功乎，何患不得收河間？從而無功乎，收河間何益也？」〈鮑本正曰：「君唯釋虛偽」，謂合從之國，虛偽難信，君獨釋而不合，則文信侯猶且知之也。上言天下合從，獨以趙惡秦，故此言文信侯知趙之不合，猶可以免攻也。補曰：從，皆七恭反。〉

希寫見建信君
希寫〈鮑本趙人。〉見建信君。建信君曰：「文信侯之於僕也，甚無禮。秦使人來仕，僕官之丞相，〈鮑本使為丞相官屬。〉爵五大夫。〈鮑本補曰：秦武王二年，初置丞相。秦爵，五大夫第九。劉昭曰，軍吏也。據此策，則不特秦官，趙亦有之。戰國改制，遞相效也。〉文信侯之於僕也，甚矣其無禮也。」〈鮑本言己待之厚，彼不宜無禮。〉希寫曰：「臣以為今世用事者，不如商賈。」建信君悖然曰：「足下卑用事者而高商賈乎？」曰：「不然。夫良商不與人爭買賣之賈，而謹司時。〈鮑本「司」，「伺」同。〉時賤而買，雖貴已賤矣；時貴而賣，雖賤已貴矣。昔者，文王之〈鮑本衍「之」字。〉拘於牖里，而武王羈於玉門，〈鮑本項羽紀注，成皋北門名玉門。此事不經見。〉卒斷〈鮑本「斷」作「斬」。○〉紂之頭而縣於太白者，〈鮑本太白，旗名。〉是武王之功也。今君不能與文信侯相伉以權，而責文信侯少禮，臣竊為君不取也。」

魏魀謂建信君
魏魀〈鮑本「魀」作「〈允介〉」。或作鬿。　魀，音介，字書無之。補曰：一本標或作「魀」。楚辭「九魀」，北斗星名。說文「尬」，尲尬，行不正貌。公介、公鎋二反，字亦不從允。〉謂建信君曰：「人有置係蹄者〈鮑本用繩以繫獸蹄。〉而得虎。虎怒，決蹯而去。〈鮑本蹯，獸足。補曰：蹯，音煩。〉虎之情，非不愛其蹯也。然而不以環寸之蹯，害七尺之軀者，權也。今有國，非直七尺軀也。而君之身於王，非環寸之蹯也。〈鮑本言王且以愛國，故去之。〉願公之熟圖之也。」

秦攻趙鼓鐸之音聞於北堂
秦攻趙，鼓鐸之音聞於北堂。希卑〈鮑本趙人。〉曰：「夫秦之攻趙，不宜急如此。此召兵也。〈鮑本兵，趙兵，內應者，蓋以鼓鐸為信。〉必有大臣欲衡者耳。〈鮑本衡即橫。〉王欲知其人，旦日贊〈鮑本贊者，美其事以開說者。〉群臣而訪之，先言橫者，則其人也。」建信君果先言橫。〈鮑本補曰：魏牟謂趙王曰，王之先帝，駕犀首，驂馬服，今王乃輦建信君。則在孝成之時明矣。建信始欲合從，今先言橫，為國召兵，罪不容誅。然以嬖幸小人，委國聽之，罪在王爾。大事記謂，孝成雖有上黨將趙括之失，猶能用頗、牧以持國。李伯之事，猶能駕御豪傑。愚觀其時，秦兵日至，疆宇日蹙，客所謂賊在內者，切中其病。未有內治而國不強者也。〉

齊人李伯見孝成王
齊人李伯見孝成王。成王說之，以為代郡守。而居無幾何，人告之反。孝成王方饋，〈鮑本「饋」，「餽」同。〉不墮食。〈鮑本方食而祭，不墮失匕筯，異矣。正曰：大事記，不驚，故食不墮也。愚謂，墮祭食，猶放下也，見儀禮。墮，許規反。〉無幾何，告者復至，孝成王不應。已，乃使使者〈鮑本伯之使。〉言：「齊舉兵擊燕，恐其以擊燕為名，而以兵襲趙，故發兵自備。今燕、齊已合，臣請要其敝，〈鮑本兩國戰，必有一疲，因以兵邀擊之。〉而地可多割。」自是之後，為孝成王從事於外者，無自疑於中者。


Chinese text: This work was published before January 1, 1923, and is in the public domain worldwide because the author died at least 100 years ago.