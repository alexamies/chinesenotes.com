蘇秦從燕之趙始合從
蘇秦從燕之趙，〈鮑本此十六年。〉始合從，說趙王曰：「天下之卿相人臣，乃至布衣之士，莫不高賢大王之行義，皆願奉教陳忠於前之日久矣。雖然，奉陽君妒，〈鮑本秦傳言肅侯令其弟成為相，號奉陽君。妒，嫉賢也。正曰：奉陽君，說見後。〉大王不得任事，是以外〈鮑本外，疏之也。〉賓〈姚本錢、劉去「賓」字。〉客遊談之士，無敢盡忠於前者。今奉陽君捐館舍，〈鮑本禮，婦人死曰捐館舍，蓋亦通稱。〉大王乃今然後得與士民相親，臣故敢獻其愚，效愚忠。〈鮑本「獻」作「進」，無「效愚」二字。○　札記丕烈案：史記作「進其愚慮」。此策文當是「獻其愚」下脫「慮」字。「效愚忠」三字別為句。〉為大王計，莫若安民無事，請無庸有為也。安民之本，在於擇交。〈鮑本與諸侯交。〉擇交而得則民安，擇交不得則民終身〈鮑本終趙王身。〉不得安。請言外患：齊、秦為兩敵，〈鮑本為趙敵。〉而民不得安；倚秦攻齊，而民不得安；倚齊攻秦，而民不得安。故夫謀人之主，伐人之國，常苦〈鮑本苦，言其力。〉出辭斷絕人之交，〈鮑本橫人蓋然。〉願大王慎無出於口也。

「請屏左右，曰〈鮑本「曰」作「白」。○　補曰：史作「請別白黑所以異」。大事記謂，當從策。按索隱引策作「白言」，尤明。　札記丕烈案：此「曰」即「白」之訛。〉言所以異，陰陽〈鮑本陰陽，言事只有兩端，指謂從橫。〉而已矣。大王誠能聽臣，燕必致氊裘狗馬之地，齊必致海隅魚鹽之地，楚必致橘柚雲夢之地，韓、魏皆可使致封地〈鮑本封內之地。正曰：下文封侯之類。〉湯沐之邑，貴戚父兄皆可以受封侯。夫割地效實，〈鮑本實，如氊裘之類。〉五伯之所以覆軍禽將而求也；封侯貴戚，湯、武之所以放殺而爭也。〈鮑本此非所以言湯、武，蓋游士之詞。〉今大王垂拱而兩有之，是臣之所以為大王願也。大王與秦，則秦必弱韓、魏；與齊，則齊必弱楚、魏。魏弱則割河外，〈鮑本補曰：正義云，河外，同華等地，此即西河之外也。〉韓弱則效宜陽。〈鮑本皆以地與秦。〉宜陽效則上郡絕，〈鮑本并州郡。正曰：正義云，上郡在同州西北則屯。廣記云，今鄜、延安、丹坊部銀夏、綏德、保安之地。〉河外割則道不通。楚弱則無援。此三策者，不可不熟計也。夫秦下軹道〈鮑本秦紀注，亭名，在霸陵。正曰：故軹城在懷州濟源縣東南，以下言修武之南陽知之。按大事記，顯王十一年，韓使計息以枳道易鹿於魏。水經注，年表，赧王三十六年，秦伐魏至軹，取城大小六十一，皆魏之軹也。「軹」，「枳」通。策又作「咫」。蘇秦傳云，秦下軹道則南陽危。又云，我下軹道、南陽、封冀。亦指此。其言秦者在雍州萬年縣東北，去霸水百步。軹道亭，秦王降處也。蘇代云，楚得枳而國亡，則巴郡之枳也。〉則南陽動，〈鮑本修武者。〉劫韓包周則趙自銷鑠，據衛取淇則齊必入朝。秦欲已得行〈姚本錢、劉去「行」字。〉於山東，則必舉甲而向趙。秦甲涉河踰漳，據番吾，〈鮑本補曰：正義云，番，音婆，又音蒲、音盤。徐廣云，常山蒲吾縣。淇、常山、河、漳、清河皆見前。〉則兵必戰於邯鄲之下矣。此臣之所以為大王患也。

「當今之時，山東之建國，莫如趙強。趙地方二千里，〈鮑本「二」作「三」。○　札記丕烈案：史記作「二千餘里」。〉帶甲數十萬，車千乘，騎萬匹，粟支十年；西有常山，南有河、漳，東有清河，北有燕國。燕固弱國，不足畏也。且秦之所畏害於天下者，莫如趙。〈鮑本言秦於天下，獨畏趙害己。〉然而秦不敢舉兵甲而伐趙者，何也？畏韓、魏之議其後也。然則韓、魏，趙之南蔽也。秦之攻韓、魏也，則不然。無有名山大川之限，稍稍蠶食之，傅之國都而止矣。〈鮑本「傅」，「附」同。止，兵止於此。〉韓、魏不能〈姚本錢、劉本無「能」字。〉支秦，必入臣。韓、魏臣〈鮑本無「韓魏臣」三字。○　札記丕烈案：史記無。〉於秦，秦無韓、魏之隔，禍中〈鮑本「中」上有「必」字。○　猶射中的。　札記丕烈案：史記有。〉於趙矣。此臣之所以為大王患也。

「臣聞，堯無三夫之分，舜無咫尺之地，以有天下。禹無百人之聚，以王諸侯。〈鮑本一夫有田百畝。此未為唐侯時。正曰：此說士無據之辭。且舜，顓頊後，有國於虞。其側微，特在下爾。禹乃崇伯鯀子，亦有國土者。今曰云云，豈足信哉？枚乘書「舜無立錐之地，禹無十戶之聚」，李善注又引韓子云云，皆此類。〉湯、武之卒不過三千人，車不過三百乘，立為天子。誠得其道也。是故明主外料其〈姚本一本無「其」字。〉敵國之強弱，內度其士卒之眾寡、賢與不肖，不待兩軍相當，而勝敗存亡之機節，〈姚本一本無「節」字。　鮑本節，節目。〉固已見於胸中矣，豈掩〈姚本錢、劉作「闇」。　鮑本掩，猶蔽。〉於眾人之言，而以冥冥決事哉！

「臣竊以天下地圖案之。諸侯之地五倍於秦，料諸侯之卒，十倍於秦。六國并力為一，西面而攻秦，秦〈鮑本原無「秦」字，「破」上補「秦」字。○　補曰：一本復有「秦」字。　札記丕烈案：史記有。〉破必矣。今見破於秦，〈姚本一本無此「見破于秦」四字。　鮑本無「今見破于秦」五字，補「今」字。○　補曰：一本「今見破於秦西面」云云。　札記丕烈案：史記有「今」字，無「見破於秦」四字。〉西面而事之，見臣於秦。夫破人之與破於人也，臣人之與臣於人也，豈可同日而言之哉！夫橫人者，皆欲割諸侯之地以與秦成。與秦成，則高臺，〈鮑本「臺」下補「榭」字。○　臺有木曰榭。補曰：史作「臺榭」。〉美宮室，聽竽瑟〈鮑本「竽」下有「笙琴」二字。○　補曰：一本無「笙琴」字。　札記丕烈案：史記無。〉之音，察五味之和，前有軒轅，〈鮑本天文志，「權軒轅，象後宮」。此言美人之所處也。〉後有長庭，〈姚本一本改「庭」作「姣」。〉美人巧笑，卒〈鮑本「卒」，「猝」同。〉有秦患，而不與其憂。是故橫人日夜務以秦權恐猲〈鮑本「猲」作「喝」。○　正曰：「喝」，「猲」通。見齊策。此章史作「愒」，相恐脅也。前漢王子侯表，「坐恐猲」，並許葛反。〉諸侯，以求割地。願大王之熟計之也。

「臣聞，明王絕疑去讒，屏流言之跡，塞朋黨之門，故尊主廣地強兵之計，臣得陳忠於前矣。故竊為大王計，莫如一韓、魏、齊、楚、燕、趙，六國從親，〈札記今本「親」誤「國」。〉以儐〈札記丕烈案：此句「儐」字，當是因下句而衍。史記無。〉畔秦。令天下之將相，相與會於洹水〈鮑本補曰：洹水，見秦策。〉之上，通質刑白馬以盟之。約曰：秦攻楚，齊、魏各出銳師以佐之，韓絕食道，趙涉河、漳，燕守常山之北。秦攻韓、魏，則楚絕其後，齊出銳師以佐之，趙涉河、漳，燕守雲中。〈鮑本并州郡。〉秦攻齊，則楚絕其後，韓守成臯，魏塞午道，〈鮑本王莽傳注，「今京城直南山有谷，通漢、梁道者，名子午谷。又宜州西、慶州東有山名子午嶺，南北直相當。此則北山是子，南山是午，共為子午道。」詳此，則午道，秦南道也。塞之使不得通。莽所通者因秦也。正曰：索隱云，當在趙東齊西。午道，地名也。鄭玄云，「一從一橫為道，謂交道也。」按下張儀說趙王章亦有。〉趙涉河、漳、博關，〈鮑本補曰：博關見齊策。〉燕出銳師以佐之。秦攻燕，則趙守常山，楚軍武關，齊涉渤海，韓、魏出銳師以佐之。秦攻趙，則韓軍宜陽，楚軍武關，魏軍河外，齊涉渤海，燕出銳師以佐之。諸侯有先背約者，五國共伐之。六國從親以擯〈鮑本「擯」作「儐」。○　「儐」元作「擯」，無異義，今並從前作「儐」。正曰：說已見前。札記丕烈案：史記作「賓」。〉秦，秦必不敢出兵於函谷關以害山東矣！如是則伯業成矣！」

趙王曰：「寡人年少，蒞國之日淺，未嘗得聞社稷之長計。今上客有意存天下，安諸侯，寡人敬以國從。」乃封蘇秦為武安君，飾車百乘，黃金千鎰，白璧百雙，錦繡千純，以約諸侯。〈鮑本秦傳有，在說燕後。彪謂：從約者，天下之心，亦其勢也。夫秦有吞天下之心，不盡不止。諸侯皆病之，而欲儐之，此其心也。同舟遇風，胡、越之相救，如手足於其頭目，此其勢也。以天下之心，行天下之勢，如水之就下，孰能禦之？故謂之從。從者，從也，順也。其所不可者，諸侯之心不一。夫其心不一者，非明計智算也，或見少利而相侵，或修小怨而相伐，或眩於名實而為橫人之所恐喝。此張儀所以投隙而起。使諸侯之智少靈於連雞，則秦人自保之不給，安能圖併吞之舉耶！儀謂秦地形勢便，兵強士武，足以橫天下，然則天時、人和，道德之威，仁義之澤，舉無與於興亡之數乎？雖然，一從一橫，皆一偏之論，有王者作，則從橫皆廢，而天下定，而非所以論於此時也。補曰：璧、純，並見秦策。〉

秦攻趙[1]
秦攻趙，蘇子為〈姚本一本無「為」字。　鮑本無「為」字。○〉謂秦王曰：「臣聞明王之於其民也，博論而技藝〈鮑本試之以事。〉之，是故官無乏事而力不困；於其言也，多聽而時用之，是故事無敗業而惡不章。臣願王察臣之所謁，而效之於一時之用也。臣聞懷重寶者，不以夜行；任大功者，不以輕敵。是以賢者任重而行恭，知者功大而辭順。〈鮑本皆不伐也。〉故民不惡其尊，而世不妒〈鮑本「妒」作「姤」。○　補曰：訛，當作「妒」。〉其業。臣聞之：百倍之國者，〈鮑本謂地廣也。〉民不樂後也；〈鮑本爭先附之。正曰：地既廣矣，民不樂其後之復有事也。〉功業高世者，人主不再行也；〈鮑本一舉成之，不待後。正曰：大功不再。〉力盡之民，仁者不用也；求得而反靜，〈鮑本復於無事。〉聖主〈鮑本「主」作「王」。○〉之制也；功大而息民，用兵之道也。今用兵終身不休，力盡不罷，趙怒〈鮑本「趙怒」作「怒趙」。○　補曰：當作「怒趙」。　札記丕烈案：此有誤字。〉必於其己邑，〈鮑本必欲戰服，使為己邑。〉趙僅存哉！〈鮑本言所存無幾。〉然而四輪〈鮑本輪，猶通，言其民於適四方，無所不通。故下言「從而不止」。正曰：姚本作「四輸」，是言四面輸寫之國。　札記今本「輪」作「輸」。丕烈案：作「輸」者，姚別本。〉之國也，今雖〈鮑本時攻邯鄲不拔，故曰「今雖」。〉得邯鄲，非國之長利也。意者，地廣而不耕，民羸而不休，又嚴之以刑罰，〈鮑本新民未服故。〉則雖從而不止矣。〈鮑本言且去之。〉語曰：『戰勝而國危者，物不斷也。〈鮑本物，事也。斷，猶止。言戰事不止。〉功大而權輕者，地不入也。』〈鮑本補曰：戰勝國宜安，而愈戰則國危。功大權宜重，而愈求功則權輕。危，故物不止。輕，故地不入。不斷、不入，因上文「用兵不休」與「雖從而不止」言之。〉故過任之事，父不得於子，〈鮑本雖父責之其子使必為，不可得也。〉無已之求，君不得於臣。故〈鮑本補曰：此下當有缺字，以下文推之可見。〉微之為著者強，察乎息民之為用者伯，明乎輕之為重者王。」〈鮑本不伐人，人所輕也，重莫大焉。〉

秦王曰：「寡人案兵息民，則天下必為從，將以逆秦。」

蘇子曰：「臣有以知天下之不能為從以逆秦也。臣以田單、如耳為大過也。〈鮑本補曰：如耳，見前。此時必二人欲為從，故云然。〉豈獨田單、如耳為大過哉？天下之主亦盡過矣！夫慮收亡〈姚本曾改「亡」作「破」。〉齊、〈鮑本言世主志慮欲爾。補曰：「亡齊」，指其嘗亡於燕言之。下作「破齊」。〉罷〈鮑本並音疲。〉楚、敝魏與不可知之趙，〈鮑本未亡而有亡形。正曰：言其存亡不可知。〉欲以窮秦折韓，臣以為至愚也。夫齊威、宣，〈鮑本「宣」下有「者」字。○〉世之賢主也，德博而地廣，國富而用民，〈鮑本「用兵」作「民用」。○　民為之用。補曰：當作「民用」。〉將武而兵強。宣王用之，後富〈鮑本「富」作「破」。○　補曰：字因下誤，疑為「逼」。〉韓威魏，以南伐楚，西攻秦，〈鮑本「秦」下補「秦」字。○　補曰：宜復有「秦」字。〉為齊兵困於殽塞〈鮑本「塞」作「函」。○〉之上，〈鮑本補曰：按秦惠後七年，五國擊秦，齊師獨後不敗，他戰無考。一本「殽塞之上」。〉十年攘〈鮑本攘，推也，猶拓。〉地，秦人遠跡不服，〈鮑本遠跡，畏而避之也，然終不服。〉而齊為虛戾。〈鮑本戰敗，其地為虛，其民為戾。戾，疾也。按齊記及表不書秦敗齊。唯秦記惠十三年，東攻齊；昭二十二年，伐齊河東，取九縣；三十六年，攻齊，取剛壽，不至，是也。此樂毅入臨淄之役也，秦與五國共敗之。補曰：趙策亦有「社稷為虛戾」之語。莊子，「國為虛厲」。釋文，「虛，如字，又音墟。李云，居宅無人曰虛，死而無後為厲」。恐此「戾」即「厲」也。〉夫齊兵之所以破，韓、魏之所以僅存者，何也？〈鮑本破韓、魏，宜能強，而適足自存者何？正曰：齊宜強而反遭破，韓、魏宜亡而乃僅存，何也？故下文言齊之受殃。注讀句誤。〉是則伐楚攻秦，而後受其殃也。今富非有齊威、宣之餘也，〈鮑本今，謂世主。〉精兵非有富韓勁魏之庫也，而將非有田單、司馬〈鮑本司馬穰苴。以齊言之耳，非威、宣將。正曰：說見齊策。〉之慮也。收破齊、罷楚、弊魏、不可知之趙，欲以窮秦折韓，臣以為至誤。臣以〈鮑本「以」下有「為」字。○〉從一〈鮑本合從為一。正曰：當作「一不可成」。下文「從之一成」可見。〉不可成也。客有難者，〈鮑本難者，如刑名家，蘇子所患也。〉今臣〈鮑本「臣」作「人」。○〉有患於世。夫刑名之家，〈鮑本申、韓之徒。〉皆曰『白馬非馬』也。已如白馬實馬，乃使有白馬之為也。〈鮑本如使白馬實馬，必有白馬之為，而天下之馬不皆為白馬，故曰非馬。〉此臣之所患也。〈鮑本言難者皆無端若此，故可患。而今非若此也。〉

「昔者，秦人下兵攻懷，〈鮑本屬河內。〉服其人，三國從之。〈鮑本趙，趙奢；齊，鮑佞；并楚為三。〉趙奢、鮑佞〈姚本一作「接」。〉將，〈鮑本絕句。〉楚有四人〈鮑本不名告之。〉起而從之。臨懷而不救，秦人去而不從。〈鮑本趙、鮑、楚四人，本起救懷而不救，又聽秦之自去，不隨擊也。〉不識三國之憎秦而愛懷邪？忘〈鮑本「忘」作「亡」。○〉其〈鮑本「亡其」，猶「亡亦」云。正曰：「亡其」前有，似不必注。〉憎懷而愛秦邪？夫攻而不救，去而不從，是以〈鮑本「以」下補「知」字。○　補曰：此下或有缺文。〉三國之兵困，而趙奢、鮑佞之能也。〈鮑本以不救不從為能，知秦之不可當也。〉故裂地以敗於齊。〈鮑本此下申言上殽、函之敗。正曰：裂地敗齊，當是指五國伐齊之事。三國之不救懷，卒裂地以敗齊，皆言從之不能合。〉田單將齊之良，以兵橫行於中十四年，終身不敢設兵以攻秦折韓也，而馳於封內，〈鮑本言不出戰，所謂橫行於中。〉不識從之一成惡存也。」

於是秦王解兵不出於境，諸侯休，天下安，二十九年不相攻。〈鮑本以此策為蘇秦合從時，則所稱趙奢，惠安、孝成將也，蘇秦不當稱之。自昭訖始皇定天下，無年不戰，則天下不相攻之說，不可曉也。今定為孝成九年邯鄲圍後，說是。後秦獨攻取兩周，猶息兵五、六年。前此後此，皆無解兵之事。補曰：二十九年不相攻，必有誤字。辯士增飾之辭固多，然不應如此之甚。原在趙策，為趙而說也，當從。〉

張儀為秦連橫說趙王
張儀為秦連橫，說趙王曰：「弊邑秦王〈鮑本惠。〉使臣敢獻書於大王御史。〈鮑本周宗伯屬官，秦因之，而趙亦有。言此者，不斥王也。補曰：御史，周官，以中士、下士為之，特小臣之傳命者。戰國其職益親，故此云云。秦、趙之會，御史書事，而淳于髡亦云「御史在前」，掌記事糾察之任也。秦益重矣。〉大王收率天下以儐秦，秦兵不敢出〈鮑本「出」作「去」。○　補曰：疑「出」字。　札記丕烈案：史記作「出」。〉函谷關十五年矣。大王之威，行於天下山東。〈鮑本補曰：一本無「山東」字。　札記丕烈案：史記作「行於山東」。〉弊邑恐懼懾伏，繕〈姚本一作「綴」。〉甲厲兵，飾車騎，習馳射，力田積粟，守四封之內，〈姚本三本同，無「之內」字。〉愁居懾處，不敢動搖，唯大王有意督〈鮑本高紀注，督，視責也。〉過之也。今秦以大王之力，〈鮑本因畏趙而飾兵故。〉西舉巴蜀，并漢中，東收兩周而西遷九鼎，〈鮑本史不書。正曰：遷鼎之說，大言之也。〉守白馬之津。秦雖辟遠，然而〈姚本三本同，無「而」字。〉心忿悁〈鮑本悁，亦忿。〉含怒之日久矣。今宣〈鮑本「宣」作「寡」。○　補曰：字訛，當作「寡」。〉君有微〈鮑本「微」作「敝」。○　補曰：史作「敝」。〉甲鈍兵，軍於澠池，願渡河踰漳，據番吾，迎戰邯鄲之下。願以甲子之日合戰，以正殷紂之事。敬使臣先以聞於左右。

「凡大王之所信以為從者，恃蘇秦之計。熒〈鮑本「熒」上補「秦」字。○　熒，火光也，猶眩。補曰：史有「蘇秦」字。〉惑諸侯，以是為非，以非為是，欲反覆齊國而不能，自令車裂於齊之市。〈鮑本補曰：說見楚策。〉夫天下之不可一亦明矣。今楚與秦為昆弟之國，而韓、魏稱為東蕃之臣，〈鮑本「為」作「於」，「蕃」作「藩」，無「之臣」二字。○　補曰：一本「東藩之臣」，史同。　札記丕烈案：史記作「為」。〉齊獻魚鹽之地，此斷趙之右臂也。夫斷右臂而求與人鬥，失其黨而孤居，求欲無危，豈可得哉？今秦發三將軍，一軍塞午道，〈鮑本補曰：說見前章。〉告齊使興師度清河，軍於邯鄲之東；一軍軍於成皋，敺〈鮑本「敺」，「驅」同。〉韓、魏而軍於河外；〈鮑本補曰：正義云，河外，謂鄭滑州，北臨河。〉一軍軍於澠池。約曰，四國為一以攻趙，破趙而四分其地。是故不敢匿意隱情，先以聞於左右。臣切〈鮑本「切」作「竊」。○　札記丕烈案：史記作「竊」。〉為大王計，莫如與秦遇於澠池，面相見而身相結也。臣請案兵無攻，願大王之定計。」

趙王曰：「先王之時，奉陽君〈鮑本補曰：奉陽君，說見後。〉相，專權擅勢，蔽晦先王，獨制官事。寡人宮居，屬於師傅，不能與國謀。先王棄群臣，寡人年少，奉祠祭之日淺，私心固竊疑焉。以為一從不事秦，非國之長利也。乃且願變心易慮，剖地謝前過以事秦。方將約車趨〈鮑本「趨」，「趣」同。〉行，而適聞使者之明詔。」於是乃以車三〈鮑本「三」作「二」。○〉百乘入朝澠池，割河間以事秦。〈鮑本傳在楚、韓、齊後，蓋此十五六年。彪謂：約從以難秦者趙也。使秦得諸侯力，足以制趙，不告趙也。告之者，是力不足也。此時，諸侯惑於橫人之說，皆辭屈，貌從心不與也。使季子可作，則三國橫約可立解而坐破也。武靈此時血氣未定，而蘇氏兄弟適不在趙，故儀得以售其恐喝之說。加之數年，如議服之時，其必有以折儀也。燕昭末年，蘇代重燕而從約復舉，豈非天下之心之勢矣哉？〉

武靈王平晝間居
武靈王平晝〈鮑本無事之日，猶平日。〉間居，肥義〈鮑本趙相也。餘並公族。正曰：鮑指公子成、王孫緤、趙文、趙造言。文、造無他據。元和姓纂引策云，肥義，趙賢人。〉侍坐，曰：「王慮世事之變，權〈鮑本權，猶度。〉甲兵用之，念簡、襄之跡，計胡、狄之利乎？」〈姚本曾本添「乎」字。　鮑本無「乎」字。○〉王曰：〈姚本曾本添「曰」字。〉「嗣立不忘先德，君之道也；錯〈鮑本錯，猶委。〉質務明主之長，臣之論也。是以賢君靜而〈姚本一本無「而」字。〉有道民便事之教，動〈鮑本「動」下補「而」字。○〉有明古先〈鮑本先，猶高。〉世之功。為人臣者，窮有弟〈鮑本弟，順也。〉長辭讓之節，通有補民益主之業。此兩者，君臣之分也。今吾欲繼襄主〈鮑本「主」作「王」。○　札記丕烈案：「王」誤也，史記作「主」。〉之業，啟胡、翟之鄉，而卒世〈鮑本卒世，猶舉世，言舉世無能察此。正曰：正義云，卒，盡也。愚謂，猶言沒世。〉不見也。敵弱者，〈鮑本與弱為敵，謂胡、翟。〉用力少而功多，可以無盡百姓之勞，而享往古之勳。夫有高世之功者，必負遺俗之累；〈鮑本不與俗同，俗所遺也。〉有獨知之慮者，必被庶人之恐。〈鮑本所謂黎元懼焉。補曰：一本標「恐」。劉作「怨」。　札記丕烈案：史記作「任驁民之怨」。〉今吾將胡服〈鮑本補曰：正義云，胡服，今時服，廢除裘裳也。〉騎射以教百姓，而世必議寡人矣。」〈姚本曾本改「矣」字作「奈何」二字。〉

肥義曰：「臣聞之，疑事無功，疑行無名。今王即定〈鮑本定，言自定於心，不為俗移。〉負遺俗之慮，殆毋顧天下之議矣。夫論至德者，不和於俗；成大功者，不謀於眾。昔舜舞有苗，〈鮑本不用兵而舞干羽，欲以服人，亦異於俗。正曰：舞羽非為服苗，苗格非因舞羽，舜修德教，苗至，適當其時。〉而禹袒入裸國，〈鮑本非中國之禮。〉非以養欲而樂志也，欲以論德而要功也。愚者闇於成事，智者見於未萌，王其遂行之。」王曰：「寡人非疑胡服也，吾恐天下笑之。狂夫之樂，知者哀焉；愚者之笑，賢者戚焉。〈鮑本以此異趣，知俗必見遺。〉世有順我者，則胡服之功〈札記「功」，鮑本作「攻」。丕烈案：誤也，史記作「功」。〉未可知也。雖敺世以笑我，胡地〈鮑本元作「服」。　補曰：姚本作「地」，史同。依「服」字，則句。〉中山吾〈鮑本「吾」作「我」。○　札記丕烈案：史記作「吾」。〉必有之。」

王遂胡服。使王孫緤告公子成曰：「寡人胡服，且將以朝，亦欲叔之服之也。家聽於親，國聽於君，古今之公行也；子不反親，臣不逆主，先王之通誼也。今寡人作教易服，而叔不服，吾恐天下議之也。夫制國有常，而利民為本；從政有經，而令行為上。故明德在於論賤，行政在於信〈鮑本「信」，「伸」同。所謂行法自近始。正曰：「信」，如字，言必行於貴者。〉貴。今胡服之意，非以養欲而樂志也。事有所出，〈姚本曾本「出」改作「止」。〉功有所止。〈姚本曾本「止」改作「出」。　鮑本止，猶至。補曰：姚云，曾本改互「出」、「止」字。愚按，此據史文。〉事成功立，然後德且〈鮑本「且」作「可」。○〉見也。今寡人恐叔〈鮑本補曰：「叔」字疑衍。　札記丕烈案：吳說非也，史記有。〉逆從政之經，以輔公叔之議。且寡人聞之，事利國者行無邪，因貴戚者名不累。故寡人願募〈鮑本「募」作「慕」。○　札記丕烈案：史記作「慕」。〉公叔之義，以成胡服之功。使緤謁之叔，〈鮑本補曰：索隱，句。〉請服焉。」

公子成再拜曰：「臣固聞王之胡服也，不佞寢疾，不能趨走，是以不先進。王今命之，臣固敢竭其愚忠。臣聞之，中國者，聰明叡知之所居也，萬物財用〈鮑本「用」作「貨」。○　札記丕烈案：史記作「用」。〉之所聚也，賢聖之所教也，仁義之所施也，詩書禮樂之所用也，異敏〈鮑本異，出類。敏，疾於事也。〉技藝之所試也，遠方之所觀赴也，蠻夷之所義行也。〈鮑本以中國為有義有行。補曰：自「中國者」至此，似周官大司徒文。〉今王釋此，而襲遠方之服，變古之教，易古之道，逆人之心，畔學者，離中國，臣願大王圖之。」

使者報王。王曰：「吾固聞叔之病也。」即之公叔成家，自請之曰：「夫服者，所以便用也；禮者，所以便事也。是以聖人觀其鄉而順宜，因其事而制禮，所以利其民而厚其國也。被〈姚本「被」，三本同作「祝」。　鮑本補曰：「被」字，史作「剪」。〉髮文身，錯臂左衽，〈姚本錢、劉無「錯臂」二字。「錯臂」一作「拃面」。孔衍作「右臂左衽」，右袒其臂也。　鮑本以兩臂交錯而立，言無禮容。補曰：索隱云。錯臂，亦文身，謂以丹青錯畫其臂。孔衍作「右臂」，謂右袒其臂也。愚謂，既言文身，則畫臂為複，恐後說是。「錯」或「袒」字訛。姚云，劉無「錯臂」字，一作「拃面」。吳世家「斷髮文身」，應劭注，常在水中，故以象龍子，不見傷害。劭注本說苑。　札記吳氏補曰，「錯」或「袒」字偽。丕烈案：吳說未是，史記作「錯」。〉甌〈姚本「甌」一作「林」。〉越〈姚本後語作「臨越」。注云，臨，亦百越之一名也。戰國策作「林」，今俗尚稱「林奴」。臨林，今雷州左側。　鮑本即漢東甌、閩、粵。補曰：漢東甌、閩中地。輿地志，交趾，周為駱越，秦為西甌。索隱云，今珠厓、儋耳謂之甌人，是有甌越。文選「三越」注，吳越、南越、閩越。東甌，即閩越。駱越，甌人，即南越也。〉之民也。黑齒雕題，〈鮑本史注，以草染齒為黑。雕題者，刻其肌，以丹青𣵀之。〉鯷冠秫縫，〈姚本曾作「鯷冠秫縫」，一作「鮭冠黎緤」。史記作「卻冠秫絀」，注，戰國策作「秫縫」，亦「縫紩」之別名。鉥者，綦鍼也。古字多假借，故作「秫絀」耳。蓋言女工鍼縷之麤拙也。　鮑本鯷，大鮎，以其皮為冠。秫，綦鍼也。言女工之拙。補曰：「秫」，即「鉥」字通借，時橘反。鯷，太計反。〉大吳之國也。禮服不同，其便一也。是以鄉異而用變，事異而禮易。是故聖人苟可以利其民，不一其用；果可以便其事，不同其禮。儒者一師而禮異，中國同俗而教離，又況山谷之便〈姚本「便」，孫作「士」。〉乎？故去就之變，知者不能一；遠近之服，賢聖不能同。窮鄉多異，〈鮑本異，異俗。〉曲學多辨，不知而不疑，〈鮑本言各不知其異而不疑之。〉異於己而不非者，公於求善也。今卿〈札記今本「卿」誤「鄉」。丕烈案：史記作「叔」。〉之所言者，俗也。吾之所言者，所以制俗也。今吾國東有河、薄洛之水，〈鮑本史記，安平涇縣西有漳水，津名薄洛津。後志，安定烏枝谷名。補曰：淮南子，「嶢山崩而薄洛之水涸」，注謂薄洛在馮翊臨晉。今按本文，謂在趙東，與齊、中山同之，恐皆非。此所指未詳。〉與齊、中山同之，而無舟楫之用。自常山以至代、上黨，東有燕、東胡之境，西有樓煩、秦、韓之邊，〈鮑本補曰：正義云，東胡，烏丸之先也，後為鮮卑，在匈奴東，故曰東胡。括地志云，東胡，漢初冒頓滅之，餘保烏丸山，因號烏丸。又曰，林胡樓煩即嵐、勝之北也。嵐、勝以南石州、離石、藺等，趙邊邑也，秦隔河也。晉、洛、潞、澤等州皆七國時韓地，趙西境也。〉而無騎射之備。故寡人且聚舟楫之用，求水居之民，以守河、薄洛之水；變服騎射，以備其〈鮑本「其」作「燕」。○　補曰：史作「燕」，姚引。〉參胡、〈姚本續云：史，備燕、三胡、秦、韓之邊。〉樓煩、秦、韓之邊。〈鮑本言參錯居其邊地。正曰：「參」，史作「三」，因音而訛也。據上文，則「參」當作「東」，字訛。〉且昔者簡主不塞〈鮑本「不塞」者，志在遠略。〉晉陽，以及上黨，而襄王〈鮑本「王」作「主」。○　札記丕烈案：「主」字是也。史記作「主」。〉兼戎取代，〈姚本集、劉、錢作「簡主實晉陽，而襄主兼戎取代」。〉以攘諸胡，此愚知之所明也。先時中山負齊之強兵，侵掠吾地，係累〈鮑本「累」，「纍」同。〉吾民，引水圍鄗，〈鮑本屬常山。補曰：光武即位於此，改高邑。〉非社稷之神靈，即鄗幾不守。先王忿之，其怨未能報也。今騎射之服，近可以備上黨之形，遠可以報中山之怨。而叔也順中國之俗以逆簡、襄之意，惡變服之名，而忘國事之恥，非寡人所望於子！」

公子成再拜稽首曰：「臣愚不達於王之議，敢道世俗之間。〈姚本一作「聞」。　鮑本「間」作「聞」。○　補曰：一本「聞」作「間」，與下文同。　札記丕烈案：史記作「聞」。〉今欲繼簡、襄之意，以順先王之志，臣敢不聽今。」〈鮑本「今」作「令」。○　札記丕烈案：「令」字是也，史記作「命」。〉再拜。乃賜胡服。

趙文進諫曰：「農夫勞〈鮑本「勞」下補「力」字。○　正曰：「勞」下恐有缺字。〉而君子養焉，政之經也。愚者陳意而知者論焉，教之道也。臣無隱忠，君無蔽〈鮑本蔽，猶伏。〉言，國之祿〈鮑本祿，猶福。〉也。臣雖愚，願竭其忠。」王曰：「慮無惡擾，〈鮑本「惡」作「變」。○　言能定慮，則不亂於物。〉忠無過〈鮑本過者，罪之小者。〉罪，子其言乎。」趙文曰：「當〈鮑本當，猶順。〉世輔俗，古之道也。衣服有常，禮之制也。修〈鮑本「修」作「脩」，又改作「循」。○　補曰：姚云一作「循禮」。商君傳正作「循」。朱子韓文考異著方氏說云，唐人書「脩」近「循」，楚辭亦有誤者，則此字古已混矣。下文兩有「循法」字，為「循」無疑。〉法無愆，民之職也。三者，先聖之所以教。今君釋此，而襲遠方之服，變古之教，易古之道，故臣願王之圖之。」王曰：「子〈鮑本「子」作「卿」。○〉言世俗之間。〈鮑本言其所言不能出俗。〉常民溺於習俗，學者沉於所聞。此兩者，所以成官而順政也，非所以觀遠而論始也。〈鮑本若今胡服自我始也。〉且夫三代不同服而王，五伯不同教而政。〈鮑本政，言治行於下。〉知者作教，而愚者制焉。賢者議俗，不肖者拘焉。夫制於服之民，不足與論心；拘於俗之眾，不足與致意。故勢與俗化，而禮與變俱，聖人之道也。承教而動，循法無私，〈鮑本不敢有私意。〉民之職也。知學之人，能與聞遷；〈鮑本有所聞，則改前之為。〉達於〈姚本一無「於」字。〉禮之變，能與時化。故為己者不待人，制今者不法古，子其釋之。」

趙造諫曰：「隱忠不竭，奸之屬也。以私誣國，賤〈姚本劉改「賤」作「賊」。　鮑本賤，謂輕國。〉之類也。犯姦者身死，賤〈姚本劉改「賤」作「賊」。〉國者族宗。〈鮑本族滅其宗。〉反〈姚本劉本無「反」字。　鮑本「反」作「有」。○〉此兩者，先聖〈鮑本「聖」作「王」。○〉之明刑，臣下之大罪也。臣雖愚，願盡其忠，無遁其死。」王曰：「竭意不諱，〈鮑本「諱」作「讓」。○　補曰：一本「讓」作「諱」。〉忠也。上無蔽言，明也。忠不辟危，明不距人。子其言乎。」

趙造曰：「臣聞之，聖人不易民而教，知者不變俗而動。因民而教者，不勞而成功；據〈鮑本據，猶依。〉俗而動者，慮徑〈鮑本徑以步道，喻其省便。〉而易見也。今王易初不循俗，胡服不顧世，非所以教民而成禮也。且服奇者志淫，俗辟者亂民。是以蒞國者不襲奇辟之服，中國不近蠻夷之行，非所以教民而成禮者也。且循法無過，脩〈姚本「脩」，一作「循」。　札記吳氏補曰，商君傳作「循」。〉禮無邪，臣願王之圖之。」

王曰：「古今不同俗，何古之法？帝王不相襲，何禮之循？宓戲、〈鮑本「宓戲」作「伏羲」。　札記丕烈案：史記作「虙戲」。〉神農教而不誅，黃帝、堯、舜誅而不怒。及至三王，觀時而制法，因事而制禮，法度制令，各順其宜；衣服器械，各便其用。故禮世〈姚本「禮」一作「理」。　鮑本禮施於世。補曰：宜從商君傳作「治世」。〉不必〈鮑本無「必」字。○〉一其〈姚本一本無「其」字。〉道，〈姚本劉作「後世不一其道」。　札記丕烈案：史記作「禮也不必一道」。〉便國不必法古。聖人之興也，不相襲而王。夏、殷之衰也，不易禮而滅。然則反古未可非，而循禮未足多也。且服奇而志淫，是鄒、魯無奇〈姚本錢改「奇」作「袤」。〉行也；〈姚本曾、集無「也」字。〉俗辟而民易，是吳、越無俊民也。〈鮑本鄒屬魯國。言二國雖無奇服，不無奇行。正曰：趙造言「服奇者志淫，俗辟者亂民，蒞國者不襲奇辟之服，中國不近蠻夷之行」，故此舉其言而詰之。按索隱云，「鄒、魯好長纓，是奇服也。服非其志，皆淫辟也。而有孔門顏、冉之屬，豈無奇行哉？方俗僻處山谷，而人皆改易，不通大化，則是吳、越無秀士，何得有季札、大夫種之屬哉」？今欲略改云「方俗僻陋」，刪「處山谷」三字。〉是以聖人利身之謂服，便事之謂教，進退之謂節，衣服之〈鮑本「服之」下有「謂」字。○〉制，所以齊常民，非所以論賢者也。〈鮑本此謂「進退」以下。補曰：史「進退之節，衣服之制」，無兩「謂」字，接下文為是。〉故聖與俗流，〈鮑本言其順俗。〉賢與變俱。諺曰：『以書為御者，不盡於〈鮑本無「於」字。○〉馬之情。以古制今者，不達於〈鮑本無「於」字。○　札記丕烈案：史記無。〉事之變。』故循法之功，不足以高世；法古之學，不足以制今。子其勿反也。」〈鮑本趙記十九年有，無二趙諫詞。彪謂：拓地開邊，非有國之所先也。不得已而有攘卻之事，嚴兵而已。兵嚴而士用命，雖不胡服，其無成功？如其不然，雖易服變古，何救於敗哉！孟子曰，「行一不義而得天下，不為也」。武靈之志，欲得中山、胡地而已，遂舉國而夷，甚矣其不權於輕重小大之差也！且其所稱反古之說，皆鉤金一輿羽之類，古所謂以辯言亂舊政者也，何足取哉？而史無譏，故備論之。補曰：史衛鞅傳與此章多同，今考列于后：衛鞅曰：「疑事無功，疑行無名。」肥義曰：同。「有高人之行者，固見非于世；有獨知之慮者，必見敖於民。」王曰：「有高世之功者，必有遺俗之累；有獨智之慮者，必被庶人之恐。」「愚者闇于成事，智者見於未萌。論至德者不和於俗，成大功者不謀於眾。」肥義曰：同。「聖人苟可以強國，不法其故；苟可以利民，不循其禮。」王曰：「聖人苟可以利其民，不一其用；果可以便其事，不同其禮。」甘龍曰：「聖人不易民而教，智者不變法而動。因民而教者，不勞而成功，緣法而治者，吏習而民安之。」趙造曰：「聖人不易民而教，智者不變法而動。因民而教者，不勞而成功，據俗而動者，慮徑而易見。」衛鞅曰：「龍之所言，世俗之言也。常人安於故俗，學者溺於所聞，以此兩言居官守法可也，非所以論於法之外也。三代不同禮而王，五伯不同法而霸。智者作法，愚者制焉。賢者更禮，不肖者拘焉。」王曰：「卿言世俗之間，常民溺於習俗，學者沉於所聞，此兩者所以成官而順政也，非所以觀遠而論始也。且夫三代不同服而王，五伯不同教而政。智者作教，而愚者制焉。賢者議俗，不肖者拘焉。」杜摯曰：「法古無過，循禮無邪。」趙造曰：「循法無過，脩禮無邪。」衛鞅曰：「治世不一道，便國不法古。湯、武不循古而王，夏、殷不易禮而亡。反古者不可非，而循禮者不足多。」王曰：「禮世不一其道，便國不必法古。聖人之興也，不相襲而王。夏、殷之衰也，不易禮而滅。然則反古未可非，而循禮不足多也。」衛鞅、趙武靈所稱「民不可慮始，治不必相襲」者，初不全非，但所以行是言者悖耳。商君傳語，策具有之，唯「民不可與慮始，而可與樂成」語，不襲用，而用其意也。史遷於趙世家所不載者，二趙諫詞耳。二事皆變古者也。當時紀載與遷所錄，固不能無混歟？然商君傳文法而簡，策文錯以他語，奇而肆，可以參觀。漢韓安國、王恢議伐匈奴辯難之辭，亦類此，亦間采其數語。　史云，趙文、趙造、周紹、趙俊皆諫。按周紹，即後章周紹傅王子何者，紹辭傅而未嘗諫易服也；趙俊，即趙燕後服者，王讓之即受服。史謬云諫也。牛贊嘗有諫而史不言。〉

王立周紹為傅
王立周紹為傅，曰：「寡人始行〈鮑本補曰：去聲。〉縣，過番吾，當子為子之時，踐石〈鮑本踐石，謂能騎乘者。禮「洗王石」注，乘馬石。〉以上者皆道子之孝。故寡人問子以璧，〈鮑本問，以禮遺之。〉遺子以酒食，而求見子。子謁〈鮑本「謁」作「謂」。○〉病而辭。人有言子者曰：『父之孝子，君之忠臣也。』故寡人以子之知慮，為辨足以道人，危〈鮑本危，言有危苦之節。正曰：危，高狀也。〉足以持難，忠可以寫〈鮑本寫，猶宣。〉意，信可以遠期。〈鮑本久而不渝。〉詩〈鮑本「詩」作「諺」。○〉云：『服難以勇，治亂以知，事之計也。立傅以行，〈鮑本去音。〉教少以學，義之經也。循計之事，〈鮑本先計而順行之。〉失〈鮑本「失」作「佚」。○〉而〈鮑本「而」下補「不」字。○　補曰：以下句例之，此恐缺「不」字。　札記今本「而」下有「不」字，乃誤涉鮑也。〉累；訪議之行，窮而不憂。』〈鮑本窮，言盡事之情。正曰：此言勇智為事之計，指胡服言。行學為事之經，指立傅言。循計謀之事，雖有故失而無累。訪謀議之行，雖有窮急而不憂。「訪義」，又疑「放義」，謂放於義也。〉故寡人欲子之胡服以傅王乎。」〈鮑本「乎」作「子」。○　補曰：「乎」當作「子」，大事記改。　札記今本「乎」作「子」，乃誤涉鮑也。〉

周紹曰：「王失論矣，非賤臣所敢任也。」王曰：「選子莫若父，論臣莫若君。君，寡人也。」周紹曰：「立傅之道六。」王曰：「六者何也？」周紹曰：「知慮不躁達於變，身行寬惠達於禮，威嚴不足以易於位，〈鮑本素位而行，不為威嚴所移。〉重利不足以變其心，恭於教而不快，〈鮑本快，謂縱逸。〉和於下而不危。六者，傅之才，而臣無一焉。隱中不竭，〈鮑本「竭」作「謁」。○　隱，自匿也。中，謂情實。此疑與趙造諫本一說。補曰：「不謁」，一作「不竭」。「中」，一作「忠」。即趙造語。〉臣之罪也。傅〈鮑本「傅」，「附」同。比也。〉命僕〈鮑本僕，猶辱。〉官，以煩有司，吏之恥也。王請更論。」

王曰：「知此六者，所以使子。」周紹曰：「乃國未通於王〈鮑本「王」下補「之」字。○〉胡服。雖然，臣，王之臣也，而王重命之，臣敢不聽令乎？」再拜，賜胡服。

王曰：「寡人以王子為子任，欲子之厚愛之，無所見醜。御道之以行義，勿令溺苦於學。〈鮑本溺、苦，皆勞也。勞於學，以無導之者故也。正曰：醜，言惡事也。學，言誦習也。謂厚愛教之，毋使見醜事。以行義導之，毋沉溺困苦於誦習之末也。武靈安知行義，蓋習聞古語，猶紹之論立傅爾。方務胡服騎射，宜以誦習為溺苦也。秦異人不習於誦，而王罷之。當時氣習類是，焚書之禍兆矣。〉事君者，順其意，不逆其志。事先〈鮑本先，先君。〉者，明其高，不倍其孤。故有臣可命，其國之祿也。子能行是，以〈鮑本「以」上補「所」字。○〉事寡人者畢矣。書云：『去邪無疑，任賢勿貳。』〈鮑本禹謨。〉寡人與子，不用人矣。」遂賜周紹胡服衣冠，具帶〈鮑本帶飾之備也，猶具劍。補曰：淮南子云，趙武靈王具帶鵔鸃而朝。此以「具」作「貝」。漢書佞幸傳，孝惠時，郎、侍中皆冠鵔鸃貝帶，注，「以貝飾帶」。　札記今本「具」作「且」。〉黃金師比，〈姚本續云：史記匈奴傳，漢遺單于有黃金飾貝帶一飾。漢書音義曰，腰中大帶，黃金胥紕一。徐廣曰，或作「犀毗」。注引戰國策「趙武靈王賜周紹貝帶黃金師比」。延篤云，胡革帶鉤也。則此帶鉤，亦名「師比」。則「胥」、「犀」與「師」並相近，而說各異耳。　鮑本未詳，蓋衣章。主術訓「武靈王貝帶鵔鸃而朝」注，𦑂〈孛羽〉，讀曰「私鈚」。頭三字與此小異。正曰：漢書「黃金犀比」，師古云，胡帶之鉤也。延篤說同，大事記引又謂「師比」。史記「胥紕」。「師」、「犀」、「胥」一也。〉以傅王子也。〈鮑本無「也」字。○〉　　〈鮑本補曰：大事記書趙惠后卒，使周紹胡服傅王子。解題云，惠后，吳娃也。娃方死，憐其子而將立之，廢長立少之意已見於此。而其論傅時，有古之遺言。愚謂，命胡服而誦古之遺言，豈其然乎？〉

趙燕後胡服
趙燕後胡服，〈鮑本服後於眾。〉王令讓之曰：「事主之行，竭意盡力，微諫而不譁，〈鮑本讙也。〉應對而不怨，不逆上以自伐，不立私以為名。子道順而不拂，臣行讓而不爭。子用私道者家必亂，臣用私義者國必危。反親以為行，慈父不子；逆主以自成，惠〈鮑本惠，猶慈。〉主不臣也。寡人胡服，子獨弗服，逆主罪莫大焉。以從政〈鮑本政，胡服之政。〉為累，以逆主為高，行私莫大焉。故寡人恐親〈鮑本燕，公族也，故稱親。正曰：親身犯之也。〉犯刑戮之罪，以明有司之法。」趙燕再拜稽首曰：「前〈鮑本前，前日。〉吏命胡服，施及賤臣，臣以失令過期，更〈姚本一作「史」。　鮑本更，猶反。正曰：更，改也。〉不用侵辱教，〈鮑本侵辱，刑也。言己宜服刑，王反不刑而教之。正曰：侵辱教，刑也。〉王之惠也。臣敬循〈姚本一作「修」。〉衣服，以待今日。」〈鮑本「今」作「令」。○　令，善也。補曰：施，以豉反，更，居行反。　札記今本「今日」作「令甲」。〉

王破原陽
王破〈鮑本正曰：破者，破卒散兵以為騎。〉原陽，〈鮑本屬雲中。〉以為騎邑。〈鮑本居騎士於此。〉牛贊〈鮑本趙人。〉進諫曰：「國有固籍，〈鮑本固，言不變。籍，猶令甲。正曰：「固」，「故」通。〉兵有常經。變籍則亂，失經則弱。今王破原陽，以為騎邑，是變籍而棄經也。且習其兵者輕其敵，〈鮑本習於敵人之兵，則玩而易之。〉便其用者〈鮑本此言本國械用。〉易〈鮑本補曰：易，以豉反。〉其難。今民便其用而王變之，是損〈姚本一作「捐」。〉君而弱國也。故利不百者不變俗，〈鮑本補曰：此亦商君傳杜摯語，「俗」作「法」。〉功不什者不易器。今王破卒散兵，以奉騎射，臣恐其攻獲之利，不如所失之費也。」

王曰：「古今異利，遠近易〈鮑本易，入音。〉用。陰陽不同道，四時不一宜。故賢人觀時，而不觀於時；〈鮑本時，猶俗也。視俗而變，不為俗所窺。〉制兵，而不制於兵。子知官府之籍，不知器械之利；知兵甲之用，不知陰陽之宜。〈鮑本趙居胡之南，陽也，欲攻胡而用趙兵，非其宜也。正曰：陰陽之宜，言天地氣化之運，人事剛柔之節。其詳則若范蠡之所以答越王者，語見國語。大事記解題，周元王元王年載之。〉故兵不當於用，何兵之不可易？教不便於事，何俗之不可變？昔者先君襄主與代交〈鮑本交，猶接。〉地，城境封之，〈鮑本築城境上，為之封域。〉名曰無窮之門，所以昭〈鮑本「昭」作「詔」。○〉後而期遠也。今重甲循〈姚本一作「修」。〉兵，〈鮑本趙甲重，不若新甲之輕。循，言其因舊。正曰：循，行也。言被重甲執兵而行，不可以踰險，不若胡服之騎射便利。〉不可以踰險；仁義道德，不可以來朝。〈鮑本此言胡也。〉吾聞信不棄功，知不遺時。今〈札記今本「今」誤「令」。〉子以官府之籍，亂寡人之事，非子所知。」〈鮑本「知」作「智」。○〉

牛贊再拜稽首曰：「臣敢不聽令乎？」至〈姚本集、劉作「王」。　鮑本「至」作「王」。○〉遂胡服，率騎入胡，出於遺遺之門，〈鮑本此門義取胡者古今所遺。正曰：無據而謬。　札記丕烈案：所標姚氏列遺逸有之，見後附錄。〉踰九限之固，絕五俓〈鮑本「俓」作「徑」。○　札記丕烈案：此當是「陘」之假借耳。〉之險，至榆中，〈鮑本「榆」作「胡」。○　補曰：「胡中」，一本「榆中」，世家二十年，王西略胡地至榆中。正義云，勝州所治榆林。〉辟地千里。〈鮑本補曰：大事記謂，賜周紹胡服衣冠，具帶黃金師比，此胡服也。又引水經注、竹書紀年，邯鄲命將軍、大吏、適子、代吏皆貂服。即胡服之事，按胡廣曰，趙武靈王改胡服，以金璫飾前，前搖貂尾為貴職。或以北土多寒，胡人以貂皮溫額，後代效之。亦曰惠文。漢曰武弁，曰女冠，武官冠之。侍中、中常侍加黃金璫，附蟬為文，貂尾為飾。漢官儀又名「鵔鸃冠」。愚謂，貂服者，此類也。今之靴，亦武靈所製云。　一本標春秋後語云，武靈王十九年春正月，大朝信武宮，乃召肥義與議天下事，五日而畢。遂北略中山，登黃華之上。注云，黃華，山名也。戰國策云，武陵王游於大陵，夢見處女，鼓瑟而歌，登黃華之上。今按史，十六年，游大陵，夢處女；十九年大朝信武宮，召肥義議事，略中山至房子之代地，至無窮，西至河，登黃華之上。先後不同。所載戰國策云云者，今缺，姑記以廣異聞。〉


Chinese text: This work was published before January 1, 1923, and is in the public domain worldwide because the author died at least 100 years ago.