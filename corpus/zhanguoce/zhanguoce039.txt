〈鮑本中山　漢為國，有盧奴、北平、北新城、唐、深澤、苦陘、安國、曲逆、望都、新市。補曰：索隱云，中山，故鮮虞國，姬姓也。路史，杜佑云，常山靈壽，中山國，有故城，城中有山，故號中山。漢中山王靖始移居盧奴。大事記，威烈王十二年，中山武公初立。又按左傳，昭公十二年，晉荀吳假道於鮮虞，滅肥。是冬，晉復伐鮮虞。杜預云，鮮虞，白狄別種，在中山新市縣。中山名始見定公四年。晉合諸侯召陵，謀為蔡伐楚，荀寅曰，諸侯方貳，中山不服，無損於楚，而失中山，不如辭蔡侯。則是時勢已漸強，能為晉之輕重矣。史趙世家是年書中山武公初立。意者其國益強，遂建國備諸侯之制，與中夏伉歟？〉

魏文侯欲殘中山
魏文侯〈姚本文侯，魏桓子之孫也。〉欲殘〈姚本殘，滅之也。〉中山。常莊談〈姚本襄子臣也。　鮑本趙人。〉謂趙襄子〈鮑本「襄」作「桓」。○　正曰：按大事記，威烈王元年，趙襄子卒，以兄伯魯之孫獻子浣為後。襄子之弟桓子逐浣自立。二年，桓子卒，獻子復位。魏桓子卒，子斯立，亦在威烈王元年。十七年獻子卒，子籍立，是年文侯使樂羊伐中山，克之。此策云文侯欲殘中山，必在前，恐是獻子之時，桓子止下年，未可定為其時也。〉曰：「魏并中山，必無趙矣。〈姚本并，兼也。兼有中山，必復以次取趙。〉公何不請公子傾以為正妻，因封之中山，是中山復立也。」〈姚本公子傾，魏君之女，封之於中山以為邑，是則中山不殘也。故云「中山復立」，猶存也。〉

犀首立五王
犀首立五王，〈姚本立五國使稱王，齊、趙、魏、燕、中山也。　鮑本秦、韓、燕、宋、中山也。楚，春秋時王。齊宣、魏惠，顯王三十五年王。趙武靈獨不王。其後秦惠十二年，韓宣惠、燕易王王。明年，秦惠始王。秦惠改元之七年，宋偃始王。故武靈八年書五國相王，即秦七年也。正曰：大事記，周顯王四十六年，韓、燕、中山皆稱王，趙獨稱君，其後亦稱王。解題按，戰國策犀首立五王，高氏以為齊、趙、魏、燕、中山，鮑氏以為秦、韓、燕、宋、中山，二家之說皆非也。齊、魏王已久，秦之王出於張儀，宋、中山俱小國。使宋是時稱王，齊何為獨怒中山？況偃之稱王，又在慎靚之三年乎？然則犀首所立五王，其可考者，韓、燕、趙、中山，其一則不可考也。趙武靈王初稱君，世家十一年書王召公子職於韓，則是時已稱王矣。七國惟楚僭王，遠在春秋之世。其餘六國，魏最先，趙最後。又顯王三十五年，齊宣王、魏惠王與諸侯會于徐州以相王。解題云齊、魏之王，以國策考之，蓋在魏拔邯鄲之歲，顯王十六年。而秦紀今年又書齊、魏為王，未知孰是？然策所載，似得其實。蓋魏以邯鄲之勝，齊以桂陵之勝，各僭稱王。若今歲魏方衰弱，齊亦未有大功，何為驟稱王乎？今年書相王者，齊、魏僭王已久，至是共會諸侯，欲其皆王，以同己之僭也。秦紀所書，或者齊、魏前此稱王於其國，至此名號始通於諸侯乎？又顯王四十四年，秦初稱王，解題云，張儀之請也。秦紀書魏君稱王，衍一「魏」字。愚按，趙世家武靈王十年，五國相王，趙獨否曰，無其實，敢處其名乎？令國人謂己曰君。十一年始云王召公子職也。然則云五國相王者，謂五國皆稱王，非謂在此年也。鮑誤。〉而中山後持。〈姚本持中山小，故後立之。　鮑本持，猶疑也，立之後而復疑。〉齊謂趙、魏曰：「寡人羞與中山並為王，願與大國伐之，以廢其王。」中山聞之，大恐。召張登〈姚本張登，中山臣也。〉而告之曰：「寡人且王，齊謂趙、魏曰，羞與寡人並為王，而欲伐寡人。恐亡其國，不在索王。〈鮑本今所謀者救亡爾，不求為王。〉非子莫能吾救。」登對曰：「君為臣多車重幣，臣請見田嬰。」中山之君遣之齊。見嬰子曰：「臣聞君欲廢中山之王，將與趙、魏伐之，過矣。以中山之小，而三國伐之，中山雖益廢王，猶且聽也。〈姚本益，大也。猶，尚也。雖大，廢之，尚且聽命，不敢貳也。　鮑本益，猶甚也，言事有甚於此者。〉且中山恐，必為趙、魏廢其王而務附焉。〈姚本務附，親也。必為趙、魏不敢稱王，而親附趙、魏以自昵也。　鮑本附趙、魏也。主廢者齊，故不附之。〉是君為趙、魏驅羊也，〈姚本言君以趙、魏伐中山，中山恐亡，必受命於趙、魏，是君為趙、魏驅羊，而使得食之。〉非齊之利也。豈若中山廢其王而事齊哉？」

田嬰曰：「柰何？」張登曰：「今君召中山，與之遇而許之王，中山必喜而絕趙、魏。趙、魏怒而攻中山，中山急而為君難其王，〈鮑本難，則所謂「羞與為王」。〉則中山必恐，為君廢王事齊。〈鮑本不王中山，齊志也。今為廢之，所以事齊。〉彼患亡其國，是君廢其王而亡〈鮑本「亡」作「立」。○〉其國，賢於為趙、魏驅羊也。」田嬰曰：「諾。」張丑曰：「不可。臣聞之，同欲者相憎，同憂者相親。今五國相與王也，負海不與焉。〈姚本負海，齊也。五國之中，齊不欲與之同王也。　鮑本負海，齊也，先已王。補曰：高註「齊不欲與之同王」，則「與」如字。〉此是欲皆在為王。而憂在負海。〈鮑本憂齊廢之。〉今召中山，與之遇而許之王，是奪五〈鮑本「五」作「四」。○　下同。正曰：一本下三處作「四」，姚同。疑此有誤。〉國而益負海也。〈鮑本中山與四國同欲，今與齊遇，是奪彼而益我也。〉致中山而塞四國，四國寒心。必先與之王而故親之，是君臨中山而失四國也。且張登之為人也，善以微計薦中山之君久矣，〈姚本薦，進也。張登善以微計進其君也。〉難信以為利。」〈姚本不可信其言以為己利也。〉

田嬰不聽。〈姚本不聽張丑之言也。〉果召中山君而許之王。張登因謂趙、魏曰：「齊欲伐河東。〈鮑本河東，魏地。〉何以知之？齊羞與中山之〈鮑本「之」作「並」。○〉為王甚矣，今召中山，與之遇而許之王，是欲用其兵也。豈若令大國先與之王，以止其遇哉？」趙、魏許諾，果與中山王而親之。中山果絕齊而從趙、魏。

中山與燕趙為王
中山與燕、趙為王，齊閉關不通中山之使，其言曰：「我萬乘之國也，中山千〈鮑本「千」作「百」。○　補曰：一本作「千」。〉乘之國也，何侔〈姚本侔，等。〉名於我？」欲割平邑〈姚本平邑，燕邑。　鮑本屬代郡。正曰：正義引括地志，平邑故城在魏州昌樂縣東北。見趙世家。〉以賂燕、趙，出兵以攻中山。

藍諸君〈鮑本中山相也。補曰：索隱云，戰國策「望諸」作「藍諸」。愚按，燕策，「望諸相中山」，恐即此人，與樂毅同號者。索隱指為毅，則誤矣。〉患之。張登謂藍諸君曰：「公何患於齊？」藍諸君曰：「齊強，萬乘之國，恥與中山侔名，不憚割地以賂燕、趙，出兵以攻中山。燕、趙好位〈姚本一作「倍」。曾作「位」。　鮑本「位」作「倍」。○　倍，謂背約。〉而貪地，吾恐其不吾據也。大者危國，次者廢王，柰何吾弗患也？」張登曰：「請令燕、趙固〈鮑本固，言輔之堅。〉輔中山而成其王，事遂定。公欲之乎？」藍諸君曰：「此所欲也。」曰：「請以公為齊王〈鮑本閔。〉而登試說公。可，乃行之。」藍諸君曰：「願聞其說。」

登曰：「王之所以不憚割地以賂燕、趙，出兵以攻中山者，其實欲廢中山之王也。王曰：『然。』然則王之為費且危。夫割地以賂燕、趙，是強敵也；出兵以攻中山，首〈姚本首，始也。　鮑本首為攻伐之難。〉難也。王行二者，所求中山未必得。王如用臣之道，地不虧而兵不用，中山可廢也。王必曰：『子之道柰何？』」藍諸君曰：「然則子之道柰何？」張登曰：「王發重使，使告中山君曰：『寡人所以閉關不通使者，為中山之獨與燕、趙為王，而寡人不與聞焉，〈鮑本此王此君皆中山。正曰：「王發重使」之王，指齊王。〉是以隘〈鮑本隘，亦不通也。補曰：隘，當讀作「阨」。〉之。王苟舉趾〈鮑本「趾」上補「玉」字。○〉以見寡人，請亦佐君。』中山恐燕、趙之不己據也，今齊之辭云『即佐王』，中山必遁燕、趙，與王相見。〈鮑本此并齊王。補曰：「王苟舉趾」與「即佐王」之王，指中山王。〉燕、趙聞之，怒絕之，〈姚本絕中山也。　鮑本「怒」上有「必」字。○〉王亦絕之，是中山孤，孤何得無廢。以此說齊王，齊王聽乎？」藍諸君曰︰「是則必聽矣，此所以廢之，何在其所存之矣。」〈姚本言以此說齊，齊必從。然適足廢其王耳，何所以存之利。　鮑本「所」下有「以」字。○　札記今本「所」下有「以」字。〉張登曰：「此王〈鮑本此王，中山。〉所以存者也。齊以是辭來，因言告燕、趙而無往，〈鮑本以齊王言告之，而不往齊。〉以積厚於燕、趙。燕、趙必曰：『齊之欲割平邑以賂我者，非欲廢中山之王也；徒欲以離我於中山，而己親之也。』雖百平邑，燕、趙必不受也。」藍諸君曰：「善。」 遣張登往，果以是辭來。中山因告燕、趙而不往，燕、趙果俱輔中山而使其王。事遂定。〈鮑本彪謂：張登億則屢中，言之必可行者也。雖其用智有捭闔風氣，而文無害，亦狡獪可喜，非君子之所排也。正曰：捭闔狡獪，豈非君子之所排者？因其文之可喜，而謂其術之無害，悖矣！〉

司馬憙使趙
司馬憙使趙，為己求相中山。〈姚本憙，中山臣也。使於趙為之求相於中山也。鮑本「憙」作「喜」。○　札記丕烈案：「憙」、「喜」同字。吳氏補引徐廣注史記及鄒陽書作「喜」字也。〉公孫弘陰知之。〈姚本知其因趙求為相也。〉中山君出，司馬憙御，公孫弘參乘。弘曰：「為人臣，招大國之威，以為己求相，於君何如？」君曰：「吾食其肉，不以分人。」司馬憙頓首於軾曰：「臣自知死至矣！」君曰：「何也？」「臣〈鮑本「臣」上補「曰」字。○　補曰：恐缺「曰」字。〉抵罪。」〈姚本抵，當也。〉君曰：「行，吾知之矣。」〈鮑本行，使之行車。二人雅不相善，弘無故云然，似欲中喜者，故知。〉居頃之，趙使來，為司馬憙求相。中山君大疑公孫弘，公孫弘走出。〈鮑本補曰：太史公自序，司馬氏其在衛者，相中山。徐廣云，名喜。鄒陽書，司馬喜臏於宋而相中山。按戰國有兩公孫弘，一在齊，為孟嘗君見秦昭王，一即此人。與漢平津為三。韓子云，公孫弘斷髮而為越王騎，又一人也。〉

司馬憙三相中山
司馬憙三相中山，陰簡難之。〈姚本陰簡，中山君美人也。難，惡也。　鮑本陰簡，姬名也。難，謂忌之。〉田簡謂司馬憙曰：「趙使者來屬耳，〈鮑本霍光傳注，屬，近也。正曰：詩，「屬耳于垣」。史記注，屬，猶注也。言趙使屬耳中山之事。〉獨不可語陰簡之美乎？〈鮑本趙使近至宜有報，可因報使言之趙也。〉趙必請之，君與之，即公無內難矣。君弗與趙，公因勸君立之以為正妻。陰簡之德公，無所窮矣。」果令趙請，〈鮑本「請」下補「之」字。○　札記今本「請」下有「之」字，乃誤涉鮑也。〉君弗與。司馬憙曰：「君弗與趙，趙王〈鮑本武靈。〉必大怒；大怒則君必危矣。然則立以為妻，固無請人之妻不得而怨人者也。」

田簡自謂取使，〈鮑本「謂」作「為」。○　取，請為使也。正曰：自謂可以取趙使。此書取字如此者，多為與之善，而得其心之義。〉可以為司馬憙，可以為陰簡，可以令趙勿請也。〈鮑本簡請使耳，實喜自使。見下。正曰：此章以為語趙使，下章以為司馬喜使說趙王，此正記所傳之異。兩「可以為」之「為」，去聲。〉

陰姬與江姬爭為后
陰姬與江姬爭為后。司馬憙謂陰姬公〈鮑本姬父也。〉曰：「事成，則有土子民；〈鮑本「子」作「得」。○　言公得封。補曰：一本「子民」。姚同。〉不成，則恐無身。欲成之，何不見臣乎？」〈鮑本怪其不來謀。〉陰姬公稽首〈鮑本首至地也。〉曰：「誠如君言，事何可豫道者。」〈鮑本言將厚報之，未可先言。〉司馬憙即奏書中山王〈鮑本補「王」字。○〉曰：「臣聞弱趙強中山。」中山王悅而見之曰：「願聞弱趙強中山之說。」司馬憙曰：「臣願之趙，觀其地形險阻，人民貧富，君臣賢不肖，商〈鮑本商，較之。〉敵為資，未可豫陳也。」中山王遣之。

見趙王〈鮑本武靈。〉曰：「臣聞趙，天下善為音，佳麗〈姚本佳，大。麗，美。〉人之所出也。今者，臣來至境，入都邑，觀人民謠俗，〈鮑本徒歌曰謠。〉容貌顏色，殊無佳麗好美者。以臣所行多矣，周流無所不通，〈鮑本「通」作「至」。○〉未嘗見人如中山陰姬者也。不知者，特以為神，力〈鮑本「力」作「人」。○　正曰：盡力言之。　札記今本「力」作「人」，乃誤涉鮑也。丕烈案：「神」字句絕。楚策「非知而見之者以為神」，可證。〉言不能及也。其容貌顏色，固已過絕人矣。若乃其眉目准頞權衡，〈鮑本准，鼻。頞，鼻莖。權，輔骨，當作顴。衡，眉上。正曰：准，鼻頭。頞，額也。見孟子「蹙額」註。蔡澤傳「蹙齃」，索隱云，鼻蹙眉。〉犀角偃月，〈鮑本犀角，首骨。偃月，額骨。〉彼乃帝王之后，非諸侯之姬也。」趙王意移，大悅曰：「吾願請之，何如？」司馬憙曰：「臣竊見其佳麗，口不能無道爾。即欲請之，是非臣所敢議，願王無泄也。」

司馬憙辭去，歸報中山王曰：「趙王非賢王也。不好道德，而好聲色；不好仁義，而好勇力。臣聞其乃欲請所謂陰姬者。」中山王作色不悅。司馬喜曰：「趙強國也，其請之必矣。王如不與，即社稷危矣；與之，即為諸侯笑。」中山王曰：「為將奈何？」司馬憙曰：「王立為后，以絕趙王之意。世無請后者。雖欲得請之，鄰國不與也。」〈姚本禮無請后之義，鄰國必責之而不與。〉中山王遂立以為后，趙王亦無請言也。〈鮑本此兩章一事爾，而曲折小差。著書者，自以所聞駁異也。然則此書之作，亦至慎矣。補曰：司馬喜繩陰姬以語趙王，而脅君以行詐取寵，視張儀於鄭袖，其惡尤甚。記者好夸，何慎之有。〉

主父欲伐中山
主父〈姚本主父，趙武靈王也。〉欲伐中山，使李疵〈姚本疵，趙臣也。〉觀之。李疵曰：「可伐也。君弗攻，恐後天下。」主父曰：「何以？」對曰：「中山之君，所傾蓋與車〈鮑本「車」下有「者」字。○　傾者，卻不御也。與之同車。皆所尊禮者。補曰：一本「車」下無「者」字。〉而朝窮閭隘巷之士者，〈鮑本君而朝士，亦尊禮也。〉七十家。」主父曰：「是賢君也，安可伐？」李疵曰：「不然。舉士，則民務名不存本；〈鮑本本，謂農業。〉朝賢，則耕者惰而戰士懦。〈鮑本皆不強力也，以賢者不耕戰故。〉若此不亡者，未之有也。」〈鮑本彪謂：李疵小人也，乃欲使人君廢賢而置士。夫賢者在位，將使耕者愈力，戰士愈奮，而誰敢惰懦？且不賢而耕且戰，民之分也，何敢與賢者並。民惟不務名耳，豈有務名而不趨於善者乎？若疵者，小人之無忌憚者也。補曰：韓非子有，末云，舉兵而伐中山，遂滅也。嘗讀商君之言曰，國之所以興者，農戰也。民求官爵不以農戰，而巧言虛道者，其國必削。詩、書、禮、樂、善、修、仁、廉、辯、慧，國有十者，上無使守戰，敵至必削，下民必貧。此商君所以遺禮義，上首功，而富國強兵之術也。武靈胡服騎射，一反先王之教，其桀驁之志，使卒不死而獲逞，有以異於秦乎？李疵者，窺見其所大欲，故以舍士急耕戰之說導之。當時風聲氣習，不約而合，其悖繆固不足辨也。抑其所稱中山之事者，殆未必然。大事記據呂氏春秋，「晉太史屠黍謂周威公曰，天生民而令有別。有別，人之義也，所以異於禽獸麋鹿也，君臣上下之所以立也。中山之俗，以晝為夜，以夜繼日，男女切倚，固無休息，其主弗之惡，此亡國之風也。居二休，中山果亡」。其亡之故可考矣。使賢俊盛多，尊禮無失，則當時風俗，安得至此乎。〉

中山君饗都士[1]
中山君〈鮑本史不出，不名謚。正曰：中山武公。見世家、年表。此策則時不可考。〉饗都士，〈鮑本霍光傳「都士」注，都，試也。此言已試而饗之。正曰：按光傳「都肄郎羽林」，孟康云，都，試也；師古，謂總閱試習。此都邑之都，與彼義不類。〉大夫司馬子期〈鮑本中山人，後為楚昭卿。正曰：左氏定四年昭王出走，「子期似王」注，「昭王兄，公子結也」。後為司馬。惠王時，白公殺之。說苑屢稱司馬子期。「司馬」，官名。此自一人，「司馬」則姓也。〉在焉。羊羹不遍，司馬子期怒而走於楚，說楚王〈鮑本昭，正曰：妄引。〉伐中山，中山君亡。〈姚本亡，走也。　鮑本亡，去國也。〉有二人挈戈而隨其後者，中山君顧謂二人：「子奚為者也？」二人對曰：「臣有父，嘗餓且死，君下壺飡〈鮑本下，以與之。飡，小食。〉餌之。〈鮑本「餌之」作「臣父」。○　補曰：一本「壺飡餌之」，「臣父」字不重出。姚同。〉臣父且死，曰︰『中山有事，〈鮑本戎事。〉汝必死之。』故來死君〈鮑本將為君死。〉也。」中山君喟然而仰歎曰：「與不期眾少，其於當厄；〈姚本言人之施與，不期多少，當其厄之時而惠及之，必厚德己也。一飡之施，而有二子之報。　鮑本其，指物辭，猶在也。言施與當在厄時。〉怨不期深淺，其於傷心。〈姚本人之相怨，不在深淺也。苟傷其心，則怨重也。羊羹不遍，而有出亡之患也。　鮑本傷人之心雖淺，怨也。〉吾以一杯羊羹亡國，以一壺飡得士二人。」〈姚本詩云，「無言不讎，無德不報」，此之謂也。　鮑本補曰：此章與左傳華元饗士、趙宣子食翳桑餓人事類，似合為一也。集韻，「飱」亦作「飡」，蘇昆反。熟食曰「飱」。〉

樂羊為魏將
樂羊為魏將，攻中山。其子時在中山，中山君烹之，作羹致於樂羊。樂羊〈鮑本「樂」下無「羊」字。○〉食之。古今稱之：〈鮑本「稱之」下補「曰」字。○〉樂羊食子以自信，明害父以求法。〈鮑本此害於父道，而羊為之，求為殉國之法也。補曰，說見趙策。〉

昭王既息民繕兵[2]
昭王既息民繕兵，復欲伐趙。〈鮑本圍邯鄲也。〉武安君曰：「不可。」王曰：「前年國虛民飢，君不量百姓之力，求益軍糧以滅趙。今寡人息民以養士，蓄積糧食，〈鮑本「食」作「實」。○〉三軍之俸〈鮑本集韻，俸，秩祿也。〉有倍於前，而曰『不可』，其說何也？」

武安君曰：「長平〈鮑本後志，泫氏有長平亭，在上黨郡南山中百二十里。事在此四十七年。補曰：正義云，長平，在澤州高平縣西。〉之事，秦軍大剋，〈鮑本「剋」作「克」。○　徐鉉曰，勝此物謂之克；若剋，則殺也。正曰：「克」、「剋」字通。〉趙軍大破；秦人歡喜，趙人畏懼。秦民之死者厚葬，傷者厚養，勞者相饗，〈鮑本鄉人飲酒也。〉飲食餔餽，〈姚本吳謂食為餽，祭鬼亦為餽。古文通用，讀與「饋」同。　鮑本餔，申時食。正曰：以食食之曰餔餽，即餽餉也。祭鬼本高注，非。〉以靡〈姚本靡，猶濃麗也。若靡依之比。　鮑本集韻，「靡」，「糜」通，壞也。〉其財；趙人之死者不得收，傷者不得療，〈鮑本治也。〉涕泣相哀，戮力〈姚本戮力，勉力也。其字從力。　鮑本戮，并力。〉同憂，耕田疾作，以生其財。今王發軍，雖倍其前，臣料趙國守備，亦以十倍矣。趙自長平已來，君臣憂懼，早朝晏退，〈鮑本「退」作「罷。」○〉卑辭重幣，四面出嫁，結親燕、魏，連好齊、楚，積慮并心，備秦為務。其國內實，其交外成。當今之時，趙未可伐也。」

王曰：「寡人既以興師矣。」乃使五校〈姚本五校，軍營也。校，音明孝反。　鮑本衍「五」字。集韻，校，木為欄格也。軍部及養馬用之。故軍尉、馬官以為號。　札記鮑衍「五」字。丕烈案：此誤甚也，當衍「校」字。秦本紀云，「五大夫陵攻趙邯鄲」。白起傳云，「使五大夫王陵攻趙邯鄲」。是其證矣。五大夫，秦爵。下「亡五校」云云，今誤截其半入此句下。〉大夫王陵將而伐趙。陵戰失利，亡五校。〈姚本蓋亡其營校之部也。〉王欲使武安君，武安君稱疾不行。王乃使應侯往見武安君，責之曰：「楚，地方五千里，持戟百萬。君前率數萬之眾入楚，拔鄢、郢，焚其廟，東至竟陵，〈鮑本後志，屬江夏。起此二十八年取鄢，二十九年取郢。補曰：竟陵在郢州長壽縣南，今復州亦其地。焚其廟，即所謂燒夷陵先王之墓也。〉楚人震恐，〈鮑本震，劈靂震動也，故為恐。〉東徙〈鮑本徙陳。〉而不敢西向。韓、魏相率，興兵甚眾，君所將之〈鮑本「之」下補「卒」字。○　補曰：當有「卒」字。大事記補。〉不能半之，而與戰之〈鮑本補曰：當是「之戰」。〉於伊闕，〈鮑本十四年。〉大破二國之軍，流血漂鹵，〈姚本鹵，大漂也。言殺人多而流血漂浮鹵也。　鮑本「鹵」，「櫓」同，大盾也。〉斬首二十四萬。韓、魏以故至今〈鮑本無「至今」二字。○〉稱東藩。此君之功，天下莫不聞。今趙卒之死於長平者已十七、八，〈姚本言十分死其七、八分也。〉其國虛弱，是以寡人〈鮑本睢稱王命，故云。〉大發軍，人數倍〈鮑本「倍」作「君」，又改為「倍」。○〉於趙國之眾，願使君將，必欲滅之矣。君嘗以寡擊眾，取勝如神，況以彊擊弱，以眾擊寡乎？」

武安君曰：「是時楚王〈鮑本頃襄。〉恃其國大，不恤其政，而群臣相妒以功，諂諛〈鮑本「諂諛」作「諛諂」。○〉用事，良臣斥疏，〈鮑本集韻，斥亦疏。〉百姓心離，城池不修，既無良臣，又無守備。故起所以得引兵深入，多倍城邑，〈鮑本兵深入，城邑在後，故言倍。「倍」，「背」同。正曰：倍，如字。言深入所過城邑多也。〉發梁焚舟以專民，〈鮑本梁，橋也。此皆示以不還，使民專於戰也。下衍「以」字。補曰：大事記去此作「心」字。札記今本「以」作「心」。丕烈案：吳氏補曰，大事記去此作「心」字，今本乃因吳說而誤改也。〉以掠〈鮑本掠，奪取。〉於郊野，以足軍食。當此之時，秦中士卒，以軍中為家，將帥為父母，不約而親，不謀而信，一心同功，死不旋踵。〈姚本戰亡必死，無還踵者。　鮑本不反走也。〉楚人自戰其地，咸顧其家，各有散心，〈姚本諸侯自戰其地，為散地也。〉莫有鬥志。是以能有功也。伊闕之戰，韓孤〈鮑本時韓僖侯立三年耳，故稱曰孤。正曰：韓勢孤也。〉顧魏，不欲先用其眾。魏恃韓之銳，〈鮑本時韓主兵，故韓記言率周、魏攻秦，魏記言佐韓也。〉欲推以為鋒。〈鮑本鋒，軍之先。〉二軍爭便之力不同，是以臣得設疑兵，以待〈鮑本「待」作「持」。○　札記今本「待」作「持」，乃誤涉鮑也。〉韓陣，〈鮑本持不決戰也。〉專軍并銳，觸魏之不意。魏軍既敗，韓軍自潰，乘勝逐北，〈鮑本戰敗曰北。〉以是之故能立功。皆計利形勢，〈鮑本謂人謀、地利、軍之形勢。〉自然之理，何神之有哉！今秦破趙軍於長平，不遂以時乘其振懼而滅之，畏而釋之，〈鮑本「振」，「震」同。以趙畏服，遂釋攻。〉使得耕稼以益蓄積，養孤長幼〈鮑本補曰：長其幼小者。〉以益其眾，繕治兵甲以益其強，增城浚池以益其固。主折節〈鮑本屈折肢節。〉以下其臣，臣推體〈鮑本推體，猶委質。正曰：推體，猶委身，謂以身與之也。〉以下死士。至於平原君〈鮑本「平原」下無「君」字。○〉之屬，皆令妻妾補縫於行伍之間。臣人一心，上下同力，猶勾踐困於會稽之時〈姚本越王勾踐為吳所逼，棲于會稽，卒成霸功。〉也。以合〈鮑本「合」作「今」。○　札記今本「合」作「今」。〉伐之，趙必固守。挑其軍戰，〈鮑本挑，摧撓也，撓敵求戰。正曰：漢書，擿挑敵以求戰。左傳謂之致師。〉必不肯出。圍其國都，必不可剋。攻其列城，必未可拔。掠其郊野，必無所得。兵出無功，諸侯生心，外救必至。臣見其害，未睹其利。又病，未能行。」

應侯慚而退，以言於王。王曰：「微白起，吾不能滅趙乎？」復益發軍，更使王齕代王陵伐趙。圍邯鄲八、九月，死傷者眾，而弗下。趙王〈鮑本孝成。〉出輕銳以寇其後，秦數不利。武安君曰：「不聽臣計，今果何如？」〈鮑本「何如」作「如何」。○　札記丕烈案：史記作「今如何矣」。〉王聞之怒，因見武安君，彊起之，曰：「君雖病，彊為寡人臥而將之。有功，寡人之願，將加重於君。如君不行，寡人恨君。」武安君頓首曰：「臣知行雖無功，得免於罪。雖不行無罪，不免於誅。然惟願大王覽臣愚計，釋趙養民，以〈鮑本補曰：「以」字下疑有缺。〉諸侯之變。撫其恐懼，伐其憍慢，誅滅無道，以令諸侯，天下可定，何必以趙為先乎？此所謂為一臣屈而勝天下也。大王若不察臣愚計，必欲快心於趙，以致臣罪，此亦所謂勝一臣而為天下屈者也。夫勝一臣之嚴〈鮑本嚴，猶威。〉焉，孰若勝天下之威大耶？〈姚本言不能為起屈，欲以勝為嚴，則不若屈于起之言，而以勝天下為威之大。〉臣聞明主愛其國，忠臣愛其名。破國不可復完，死卒不可復生。臣寧伏受重誅而死，不忍為辱軍之將。〈鮑本軍敗則辱，此所謂愛名。〉願大王察之。」王不答而去。 〈姚本子由古史云戰國策文并收入。　鮑本事在四十八年及五十年。元在中山策之末。彪謂：起之策秦、楚、三晉，可謂明切。然人臣無以有己，故孔子不俟駕行矣。長平之敗屬耳，趙何遽能益強？以起之材智，知己知彼而得筭多，不幸至於無功極矣，何破國辱軍之有？三請不行，此自抽杜郵之劍也。正曰：應侯納蘇之說，許韓、趙割地以和，由是起與之有隙。不從伐趙者為此也。大事記謂，起之死，皆睢之力。鮑可謂不探其心者矣。所引孔子不俟駕行，蓋當仕有官職而以其官召之，此不類也。〉

1. ［校一］此篇姚本與《主父欲伐中山》連篇，鮑本分為兩篇。據文義，從鮑本。
2. ［校一］鮑本此篇在《秦策》。


Chinese text: This work was published before January 1, 1923, and is in the public domain worldwide because the author died at least 100 years ago.