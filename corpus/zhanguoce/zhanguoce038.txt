〈鮑本宋　沛、梁、楚、山陽、濟陰、東平及東郡之須昌、壽張。補曰：漢志，壽張下有「今之睢陽」四字。〉

〈鮑本衛　東郡及魏郡黎陽，河北之野王、朝歌。後文公徙楚丘，黎陽是也。〉

齊攻宋宋使臧子索救於荊
齊攻宋，宋使臧子索救於荊。荊王〈鮑本威。〉大說，許救甚勸。〈姚本勸，力也。〉臧子憂而反。其御曰：「索救而得，有憂色何也？」臧子曰：「宋小而齊大。夫救於小宋而惡於大齊，此王之所憂也；而荊王說甚，必以堅我。我堅而齊弊，荊之利也。」臧子乃歸。齊王〈鮑本宣。〉果〈鮑本「果」下無「攻」字。○〉攻，拔宋五城，而荊王不至。〈鮑本此四章有蘇秦語，得為君偃？而君偃弒立怒鄰，宜不能曲折如此，故係之剔成。然則孟子所稱，審亦皆剔成也。正曰：此章時不可考，缺之可也。鮑妄為傅會，至謂孟子所稱皆剔成。孟子謂戴不勝「子之王」、「薛居州居王所」，王非偃而誰？〉

公輸般為楚設機
公輸般〈姚本公輸般，魯班之號也。　鮑本魯之巧人。補曰：它書或作「班」，古字通。漢書，班師。〉為楚設機，〈姚本機，械。雲梯之屬也。　鮑本天地疏，機關也。雲梯之屬。補曰：索隱云，械者，飛梯、撞車、飛石、車弩之具。〉將以攻宋。墨子〈姚本墨子，墨翟也。　鮑本宋人，名翟。〉聞之，百舍重繭，〈姚本百舍，百里一舍也。重繭，累胝也。　鮑本補曰：莊子「百舍」注，百日止宿也。按，繭即趼字，吉典反。增韻，謂足胝起如繭，胝音支。〉往見公輸般，謂之曰：「吾自宋聞子。〈鮑本聞其善。〉吾欲藉子殺王。」〈鮑本正曰：一本三「殺王」並作「殺𤯔」，云人、𤯔並而鄰反。集韻云，唐武后字作「𤯔」，如臣字作「𢘑」，「𤯔」即人也。　札記丕烈案：下文「吾義固不殺王」，墨子公輸篇正作「人」，此句云「北方有侮臣，請藉子殺之」，可證「𤯔」字是也。〉公輸般曰：「吾義固不殺王。」墨子曰：「聞公為雲梯，〈姚本梯長而高，上至於雲，故曰雲梯也。　鮑本梯之高上如雲。〉將以攻宋。宋何罪之有？〈姚本楚欲廣土，而起伐宋，宋非有罪也，故曰宋何罪之有乎？〉義不殺王而攻國，是不殺少而殺眾。敢問攻宋何義也？」公輸般服焉，請見之王。〈鮑本見翟於王。〉

墨子見楚王〈鮑本非昭即惠。正曰：當缺。〉曰：「今有人於此，舍其文軒，〈姚本文軒，文錯之車也。　鮑本車有雕飾者。〉鄰有弊輿而欲竊之；舍其錦繡，鄰有短〈姚本一作「裋」。　鮑本「短」作「裋」。○　豎使之衣。補曰：一本「短褐」。姚本注，「短」一作「裋」。韓文考異云，「裋褐」一作「短」。方云，貨殖傳用「裋」字。董彥遠、洪慶善皆辨古無「短褐」字。按「裋褐」字，賈誼、貢禹、貨殖傳，班彪、劉平、張衡傳凡六見。班彪論漢書作「裋」。文選則用丁管切。是唐儒兩用之。故少陵以長纓短褐為對，而史記孟嘗傳、國策墨子語皆傳寫之訛。今按國策「短」一作「裋」，史「安不得短褐」，司馬貞亦音豎。班彪王命論「短」字，韋昭云當作「裋」，襦也。又淮南子，「巫馬期絻衣短褐」，而高誘無說，未必皆傳寫之訛。柳子厚亦嘗用之，安知韓公之必不然乎？兩存以俟知者。〉褐而欲竊之；舍其梁肉，鄰有糟糠而欲竊之。此為何若人也？」〈姚本言名此為何等人也。〉王曰：「必為有竊疾〈鮑本疾，猶癖。〉矣。」

墨子曰：「荊之地方五千里，宋方五百里，此猶文軒之與弊輿也。荊有雲夢，犀兕麋鹿盈之，江、漢魚鱉黿鼉為天下〈姚本下民也。〉饒，宋所謂無雉兔鮒〈鮑本鮒，魚之小者。正曰：爾雅翼，鮒，鰿也。今作鯽。〉魚者也，此猶梁肉之與糟糠也。荊有長松、文梓、楩、柟、豫樟，〈姚本皆大木也。　鮑本「柟」作「楠」，「樟」作「章」。○　大小凡五。補曰：楩、楠、豫章，書注，楩，梓。一本「楠」作「柟」，「章」作「樟」。姚同。「楠」即「柟」。〉宋無長木，此猶錦繡之與短褐也。惡〈鮑本「惡」作「臣」。○　補曰：疑字誤。　札記今本「惡」作「臣」，乃誤涉鮑也。丕烈案：此「𢘑」字耳。〉以王吏之攻宋，為與此同類也。」王曰：「善哉！請無攻宋。」〈鮑本彪謂：翟之說美矣。然此時諸侯固有竊疾，強吞弱，大并小，直患其力不給爾，豈為若說止攻哉？意者，墨守之嚴，輸般服病焉。假此說以縮兵則有之，彼楚國非止足而無有竊疾者也！補曰：墨子云，公輸般為雲梯之械成，將以攻宋。墨子聞之，至于郢，見，公輸般之攻械盡，墨子之守固有餘。般詘而言曰，「吾知所以距子矣，吾不言」。墨子亦曰，「吾知子之所以距我者，吾不言」。楚王問其故，墨子曰，「公輸子之意，不過欲殺臣，殺臣，宋莫能守。雖然，臣之弟子禽滑釐等三百人，已持臣守圍之器，在宋城上而待楚寇矣。雖殺臣，不能絕也」。楚王曰，「善哉。吾請無攻宋城矣」。　史云，墨翟，宋之大夫，或云並孔子時，或云在其後。索隱云，按別錄，墨翟書有文子。文子，子夏弟子，問於墨子。如此，則墨子在七十子後。愚按，孔子以敬王四十一年卒，景公以元王七年卒，相去十一年。檀弓，季康子母死，般請以機封，則般亦與孔子相及。大事記云，揚、墨之說，肆行於天下，必在春秋後。蓋異端之說，非王教盡廢，不能興也。〉

犀首伐黃
犀首〈鮑本魏官也，非公孫衍。正曰：據左傳，南文子相衛悼公。悼公與智伯並時，則犀首非公孫衍矣。司馬彪謂「犀首」為魏官。以此策考之，悼公元年，當貞定王元年，至威烈王二十三年，三晉始為諸侯時六十餘年。是時已有犀首，非魏官矣。意嘗其為姓名或號，說見秦策。然則此犀首者，亦三晉之臣歟？〉伐黃，〈姚本黃，國名也。　鮑本補曰：舊註，黃，國名。按策言黃不一處，此未詳。〉過衛，使人謂衛君〈鮑本此策以南文子與智伯同時，知為悼公。補曰：左傳，「公之入也，奪南氏邑」，杜註，子南之子公孫彌牟。彌牟與褚師比等逐公，越皋如等將納公，文子致眾而問曰「彌牟亡有益」云云，遂立悼公，南氏相之，事在哀公二十五年、二十六年。〉曰：「弊邑之師過大國之郊，曾無一介之使以存之乎？敢請其罪。今黃城將下矣，已，〈鮑本已，言已下黃城。〉將移兵而造大國之城下。」〈姚本造，詣也。言至衛國之城下。〉衛君懼，束組三百緄，〈姚本組，斜文紛綬之屬也。十首為一緄也。　鮑本補曰：組，屢見前。緄，古本反，說文，帶也。詩，緄縢。傳，繩也。皆與此不協。鮑引高注。〉黃金三百鎰，以隨使者。南文子〈姚本南文子，衛大夫。〉止之曰：「是勝黃城，必不敢來；不勝，亦不敢來。〈姚本來，敢移兵來至城也。〉是勝黃城，則功大名美，內臨其倫。〈姚本倫，等。　鮑本臨，言以功處其上；倫，其輩類。〉夫在中者〈鮑本國中之臣。〉惡臨，議其事。〈姚本惡其臨己，故將議其事也。　鮑本議，謂譖短之。〉蒙〈鮑本蒙，冒處之也。〉大名，挾成功，坐御〈鮑本坐其御。言不營為。〉以待中之議，犀首雖愚，必不為也。是不勝黃城，破心〈鮑本破心，懼罪也。〉而走，歸，恐不免於罪矣！彼安敢攻衛以重其不勝之罪哉？」果勝黃城，帥師而歸，遂不敢過衛。

梁王伐邯鄲
梁王〈鮑本襄。正曰：惠。〉伐邯鄲，而徵〈姚本徵，召也。〉師於宋。宋君使使者請於趙王〈鮑本武靈。正曰：成侯。〉曰：「夫梁兵勁〈姚本勁，強也。〉而權重，今徵師於弊邑，弊邑不從，則恐危社稷；若扶〈姚本扶，助也。　鮑本扶，謂助之。〉梁伐趙，以害趙國，則寡人不忍也。願王之有以命弊邑。」〈姚本弊邑，宋也。〉

趙王曰：「然。夫宋之不足如〈姚本如，當也。　鮑本「不」下無「足」字。○　補曰：一本「不足如梁」。〉梁也，寡人知之矣。弱趙以強梁，宋必不利也。〈姚本梁必兼宋，故宋不利之矣。〉則吾何以告子而可乎？」〈鮑本雖知宋不助梁，然無辭使宋不聽梁。〉使者曰：「臣〈姚本曾、錢作「𢘑」。自此至卷尾，曾本皆作「𢘑」。〉請受邊城，〈鮑本請得攻一城應梁。〉徐其攻而留其日，〈姚本徐，緩。留其日，稽留其日也。〉以待下吏之有城而已。」〈鮑本攻之不力，使趙無失城。〉趙王曰：「善」。

宋人因遂舉兵入趙境，而圍一城焉。梁王甚說，曰：「宋人助我攻〈姚本以宋人圍趙一城，故云「助我攻」。〉矣。」趙王亦說曰：〈鮑本「曰」上無「說」字。○　補曰：一本「趙王亦說曰」。〉「宋人止於此矣。」〈姚本以宋使者言徐攻留其日，趙王亦說，言宋人止於此。〉故兵退難解，德施於梁而無怨於趙。故名有所加而實有所歸。〈鮑本君偃宜無此善。以在犀首伐黃下，蘇秦論攻宋前，故次之此。正曰：大事記，周顯王十五年，梁惠十七年，宋公剔成十六年，宋伐趙圍一城。解題曰，梁惠王伐邯鄲，引策云云。又按史世家，景公六十四年卒。左傳，景公在位四十八年卒。大事記定從左氏。景公卒當元王七年。鮑以此次之景公，繆甚。〉

謂大尹曰
謂大尹〈姚本大尹，宋卿也。　鮑本宋卿。正曰：左傳哀二十六年，宋景公無子，取得與啟畜諸公宮，於是云云，六卿三族降聽政，因大尹以達。杜註，近官有寵者。鮑因「大尹」字，遂傅會為景公時，蓋無稽之言也。〉曰：「君〈鮑本君，宋君。〉日長矣，自知政，〈姚本言宋王年日長大，自能制法布政也，則大尹無復有專政之事也。　鮑本言親國事。〉則公無事。公不如令楚賀君之孝，則君不奪太后之事矣，〈姚本事，政事也。　鮑本后時與政。〉則公常用宋矣。」〈姚本太后，尹母也。與后共為政。太后不見奪政，則大尹亦不見廢也，故云「常用於宋也」。鮑本見用於宋，尹蓋太后之人。正曰：皆無考。〉

宋與楚為兄弟
宋與楚為兄弟。齊攻宋，楚王〈鮑本威。〉言救宋。宋因賣〈鮑本賣，謂衒鬻之。〉楚重以求講於齊，〈姚本齊伐宋，楚將救宋，宋恃楚之重求和於齊者。〉齊不聽。蘇秦為宋謂齊相曰：「不如與之，〈姚本不如與之和也。　鮑本聽其講。〉以明宋之賣〈鮑本「賣」作「資」，又改作「賣」。○　補曰：一本作「賣」。〉楚重於齊也。楚怒，〈鮑本怒其背己而與齊講。〉必絕於宋而事齊，齊、楚合，則攻宋易矣。」〈鮑本蘇秦與剔成、齊宣同時，知非閔時。正曰：此必非景公時。〉

魏太子自將過宋外黃[1]
魏太子〈姚本魏惠王太子申也，自將攻齊。〉自將，過宋外黃。〈姚本外黃，今陳留外黃，故宋城也，後徙睢陽也。〉外黃徐子〈鮑本劉向別錄，徐子，外黃人。〉曰：「臣有百戰百勝之術，太子能聽臣乎？」太子曰：「願聞之。」客〈姚本客，徐子也。〉曰：「固願效之。今太子自將攻齊，大勝并莒，則富不過有魏，而貴不益為王。〈姚本益，亦過也。　鮑本為王之外，無加也。〉若戰不勝，則萬世無魏。〈姚本不勝，則太子滅，復何魏之有？故云「萬世無魏」也。〉此臣之百戰百勝之術也。」太子曰：「諾。請必從公之言而還。」客曰：「太子雖欲還，不得矣。彼利太子之戰攻，而欲滿其意者眾，〈姚本彼，謂魏戰士也。欲使太子戰，得其利，以盈滿其志意。眾，多也。　鮑本希賞也。〉太子雖欲還，恐不得矣。」太子上車請還。其御曰：「將出而還，與北同，〈姚本北，退走也。與退走者同罪。〉不如遂行。」遂行。〈札記今本脫「遂行」二字。〉與齊人戰而死，卒不得魏。〈姚本齊人敗之馬陵，虜龐涓，而殺太子申。故云「卒不得魏」也。〉 　〈鮑本原在宋策。魏記三十年有。彪謂：此申生伐皋落之例，晉國之覆轍也。里克之諫，惠王非忘之而忍為之，故孟子以為不仁。補曰：以過宋而徐子言之，從舊可。〉

宋康王之時有雀生𪇥
宋康王〈姚本康王，辟公之子，剔成之弟。　鮑本衍「康」字，下同。按史，君偃在年表、世家、傳並不書謚。正曰：索隱云，戰國策、呂氏春秋皆以偃謚康王。　札記丕烈案：新序亦作「康」也。〉之時，有雀生𪇥〈姚本𪄟。王鵬也，羽蟲之孽也。續云：新序，爵生鸇，通鑑作𪇥。　鮑本集韻音欺。今江東呼鵂鶹為鵋䳢。正曰：此與爾雅「鵅，鵋䳢」註同文。鵅音格，鵋音忌，䳢音欺。按史記，「好射鶀鴈」。鶀，小鴈也，音期。愚按，策文云「小而生巨」，以雀生鴈言可也；云「見祥而不祥」，鵂鶹，非祥也。黃公紹韻會，「鶀」、「䳢」並為一字，音期者非。新序作「鸇」，所載比策文為詳，今通鑑作「𪇥」。　札記丕烈案：新序云，鸇，黑色，食爵，大于爵，害爵也。為「鸇」明甚。此必本作「𪄟」，「𪄟」、「鸇」同字也。作「𪇥」者，形近之訛。〉於城之陬。〈姚本陬，隅也。五行傳，「思心之不容，是謂不聖，時則有黃眚」。黃，祥也。〉使史占之，曰：「小而生巨，必霸天下。」〈姚本史，太史。曰能辨吉凶之妖祥。康王無道，不敢正對，故云「必霸天下」。危行言遜，太史有焉。　鮑本蓋言遜也。〉康王大喜。於是滅滕〈鮑本隱七年注，在沛國公丘縣。補曰：大事記云，杜氏世族譜，滕為齊滅。觀孟子所載滕定公、文公，則杜說誤，策所記是也。〉伐薛，取淮北之地，乃愈自信，欲霸之亟〈姚本亟，速也。　鮑本「亟」作「速」。○　札記丕烈案：鮑本誤，高注其證也，新序亦作「亟」。〉成，故射天笞地，斬社稷而焚滅之，曰：「威服天下鬼神。」罵國老諫曰，〈鮑本「曰」作「臣」。○　補曰：疑字誤。　札記今本「曰」作「臣」，乃誤涉鮑也。丕烈案：新序作「罵國老之諫者」。「曰」即「者」壞字耳。〉為無顏之冠，〈鮑本冠不覆額。補曰：史，王偃盛血以革囊，縣而射之，命曰射天。淫於酒、婦人，群臣諫者，輒射之。諸侯皆曰桀宋。〉以示勇。剖〈姚本剖，劈也。〉傴之背，鍥朝涉之脛，〈鮑本鍥，刻。脛，胻也。〉而國人大駭。〈姚本駭，亂憂也。〉齊聞而伐之，民散，城不守。王乃逃倪侯〈鮑本侯，其臣也。正曰：無稽。〉之館，遂得而死。〈鮑本補曰：世家云，殺王偃。年表云，死於溫。溫，魏地。新序「得」下有「病」字。　札記丕烈案：新序誤衍也。得，獲也，即世家殺王偃事。〉見祥而不為祥，反為禍。〈姚本禍，謂齊湣王與魏、楚共伐宋，殺康王而滅國，三分其地也。〉　〈鮑本補曰：家語，「昔者殷王帝辛之世，有雀生大鳥於城隅，占之曰，『凡以小生大，則國家必正而名益昌』。於是帝辛介雀之德，不修國政，亢暴無極，朝臣莫救，外寇乃至，殷國以亡」。又說苑，孔子曰昔者殷王帝辛云云一段，亦同。愚按，宋，殷後也。疑即此一事，而記者不同。〉

智伯欲伐衛
智伯欲伐衛，遺衛君野馬四百，白璧一。〈姚本野馬，騊駼也。四百乘也。璧，玉環也。肉倍好曰璧。　鮑本「璧」上無「白」字。○　補曰：一本「白璧」。　札記丕烈案：此當以「野馬四」為句，「白璧一」為句，「百」即「白」字誤衍。下文「野馬四，百璧一」，誤同。考其注云，「四百，乘也」，「百」是「一」字誤。說苑有此事，作「智伯欲襲衛，故遺之乘馬，先之一璧」，與此可相證明。〉衛君大悅，群臣皆賀，南文子有憂色。衛君曰：「大國大懽，而子有憂色何？」文子曰：「無功之賞，無力之禮，不可不察也。野馬四，百璧一，此小國之禮也，〈鮑本「禮」下無「也」字。○　補曰：一本有「也」字。〉而大國致之，君其圖之。」衛君以其言告邊境。智伯果起兵而襲衛，至境而反〈姚本反，還。〉曰：「衛有賢人，先知吾謀也。」〈鮑本補曰：說苑，吳赤市使智氏及趙簡子以乘璧遺衛事相類。〉

智伯欲襲衛[2]
智伯欲襲衛，乃佯亡其太子，使奔衛。南文子曰：「太子顏〈鮑本顏，太子名。〉為君〈鮑本君，謂智伯。〉子也，甚愛而有寵，〈姚本智伯甚愛顏而寵祿之。〉非有大罪而亡，必有故。」〈姚本不有大罪而亡來，必有他故者也。〉使人迎之於境，曰：「車過五乘，慎勿納也。」智伯聞之，乃止。〈姚本止太子顏也。〉　〈鮑本彪謂：南文子，衛之賢智人也，慮無遺筭。補曰：大事記，貞定王十二年，晉荀瑤襲衛。解題曰，失其年。國語序「藍臺之宴」云，還自衛。姑載于此，未必果此年也。戰國策云云，並載此二年。〉

秦攻衛之蒲
秦攻衛之蒲。〈姚本蒲，衛邑也。　鮑本秦昭四年，取蒲阪。此二十三年。正曰：年表、世家，拔魏蒲阪。蒲阪在河東，非衛地。世家，衛嗣君時獨有濮陽。按史，秦昭王元年，樗里子伐蒲。索隱云，樗里疾圍蒲，不克，而秦惠王薨。事與此合。正義云，蒲故城在滑州匡城縣，此即子路作宰地。〉胡衍謂樗里疾曰：「公之伐蒲，以為秦乎？以為魏乎？為魏則善，為秦則不賴〈姚本賴，利也。〉矣。衛所以為衛者，以有蒲也。今蒲入於魏，衛必折於魏。〈姚本衛知必失蒲，必自入於魏，以求救也。　鮑本衛恐秦取蒲，必自入之魏。補曰：一本「蒲入於秦」。司馬貞引策云，「今蒲入於秦，衛必折而入於魏」。樗里疾傳有，亦作「入於秦」。　札記丕烈案：索隱曰相反也。今吳校末「魏」字作「秦」，乃誤刊。〉魏亡西河之外，〈鮑本秦惠六年。正曰：秦惠八年，魏納河西地。後二年，魏入上郡於秦，而河西濱洛之地盡。〉而弗能復取者，〈姚本西河，魏邑也，秦兼取之。魏弱於秦，故云「不能取」。　鮑本「能」下無「復」字。○　補曰：一本有「復」字。〉弱也。今并衛於魏，魏必強。魏強之日，西河之外必危。〈姚本魏得衛而強，必更取西河之外，故云「西河之外必危」。〉且秦王〈鮑本昭。〉亦將觀公之事。害秦以善〈鮑本「善」作「害」，又改為「善」。○　補曰：一本作「善」。〉魏，秦王必怨公。」樗里疾曰：「柰何？」胡衍曰：「公釋蒲勿攻，臣請為公入戒蒲守，〈鮑本戒告之以釋攻。〉以德衛君。」樗里疾曰：「善。」

胡衍因入蒲，謂其守曰：「樗里子知蒲之病也，〈姚本病，困也。〉其言曰：『吾必取蒲。』今臣能使釋蒲勿攻。」蒲守再拜，因效金三百鎰〈鮑本「鎰」作「溢」，又改為「鎰」。○　補曰：鎰通。〉焉，曰：「秦兵誠去，請厚子於衛君。」胡衍取金於蒲，以自重於衛。樗里子亦得三百金而歸，又以德衛君也。〈鮑本補曰：史樗里子傳有。〉

衛使客事魏
衛使客事魏，三年不得見。衛客患之，乃見梧下先生，〈姚本先生，長者有德者稱。家有大梧樹，因以為號，若柳下惠。　鮑本蓋以所居為號。補曰：藝文類聚作「梧丘」。〉許之以百金。梧下先生曰：「諾。」乃見魏王〈鮑本哀。正曰：無考。〉曰：「臣聞秦出〈鮑本「出」作「入」，又改為「出」。○　正曰：一本作「人」，「兵」下有「出」字。〉兵，未知其所之。秦、魏交而不脩〈姚本溫故曰修。〉之日久矣。願王博〈鮑本「博」作「專」。○　補曰：字當作「專」。　札記丕烈案：此以「搏」為「專」，因訛為「博」也。〉事秦，無有佗計。」魏王曰：「諾。」

客〈姚本客，梧下先生也。〉趨出，至郎門〈姚本續：作「郭門」。　鮑本補曰：按韓非子，「使郎中日聞道於郎門之內」。愚恐「郎」即「廊」，見秦策。〉而反曰：「臣恐王事秦之晚。」〈姚本出、反，乃說事者而以亦不故為此事秦也，若偶思念得之，故還而言也。　鮑本佯若不為衛客，偶思念得之。〉王曰：「何也？」先生曰：「夫人於事己者過急，〈鮑本過，猶多。〉於事人者過緩。今王緩於事己者，安能急於事人。」「奚以知之？」〈鮑本王問。〉「衛客〈鮑本梧下稱之。〉曰，事王三年不得見。臣以是〈札記今本「以是」誤「是以」。〉知王緩也。」魏王趨見衛客。 〈鮑本彪謂：此一時氣俗，無不沒於利者。以先生稱於世，其人不薄矣！而以百金諾人，為之行狡獪之計，況小子乎？彼哉，彼哉！正曰：此策時不可考，何得附之嗣君？〉

衛嗣君病
衛嗣君〈姚本嗣君，衛平侯之子也。秦王貶其號為君也。〉病。富術謂殷順且〈鮑本皆衛人。正曰：古人以「且」名者，皆子余反。如夏無且、唐且、龍且之類是也。〉曰：「子聽吾言也以說君，勿益損也，〈鮑本使之一如其教。〉君必善子。〈姚本子，殷順且者也。〉人生之所行，與死之心異。始君之所行於世者，食高麗也；〈姚本食，用也。麗，美也。諸所行為者，務用高美觀目而已，不務用德也。　鮑本凡有養於口體，皆得言食。補曰：「食高麗」，疑人名。〉所用者，緤錯、挐薄也。群臣盡以為君輕國而好高麗，〈姚本緤錯、挐薄，之二人，君所幸，非賢也。長曰不肖，國必危，故群臣盡以君為輕國也。　鮑本二臣名。補曰：緤，先結反。挐，女居反。〉必無與君言國事者。子謂君：〈鮑本補曰：「子謂君」以下，今教之以說君也。上言「死之心異」，故言此可以動之。〉『君之所行天下者甚謬。緤錯主斷於國，而挐薄輔之，自今以往者，公孫氏〈姚本公孫氏，謂嗣君也。衛髽之孫，故云公孫氏。　鮑本衛國姓也。故商君，衛之庶孽公子也，姓公孫氏。正曰：商君，說見秦策。〉必不血食矣。』」

君曰：「善。」與之相印，曰「我死，子制之。」嗣君死，殷順且以君令相公〈鮑本「公」下補「子」字。○〉期。〈姚本公期，嗣君子也。〉緤錯、挐薄之族皆逐〈鮑本「逐」下有「之」字。○〉也。〈鮑本彪謂：嗣君，賢君也，富術稱之貶矣。蓋諫者之言，多務為深切詭激之辭。使嗣君不賢，安能受其言而委之以二臣乎？正曰：鮑誤釋胥靡之事，遂以衛君為賢，其實非也。然能從順且之諫，使制二子，猶愈於迷復者也。〉

衛嗣君時胥靡逃之魏
衛嗣君時，胥靡〈姚本胥靡，有罪之賢人也。　鮑本有罪人。蓋賢者也。正曰：此本高註，竊以為不然。有罪而逃，何以知其賢？此慕傅說之事而誤說者也。衛君以金贖之者，恥其失政廢刑爾。觀其言可見。補曰：靡，忙皮反。晉灼曰，「胥，相也。靡，隨也。」顏曰，「連繫相隨而服役之，猶今之囚徒」。莊子註，「以鐵鎖相連繫」。〉逃之魏，衛贖之百金，不與。乃請〈鮑本請，亦贖也。〉以左氏。〈姚本左氏，衛邑也。〉群臣諫曰：「以百金之地，贖一胥靡，無乃不可乎？」君曰：「治無小，亂無大。〈鮑本大、小，謂國。〉教化喻於民，三百之城，〈鮑本補曰：三百，或言家。〉足以為治；民無廉恥，雖有十左氏，將何以用之？」〈鮑本彪謂：衛君之言及此，足以興起，而不得霸，豈輔之者無其人乎？以群臣之所諫，知不及其君遠矣。然享國四十餘年，不受外兵，則三百為治之言，允蹈之者歟？正曰：罪人而逃，可謂無政矣。割地以求胥靡，可謂無謀矣。其言雖善，事則戾矣。補曰：韓非子有，略同。〉

衛人迎新婦[3]
衛人迎新婦，婦上車，問：「驂馬，誰馬也？」御曰：「借之。」新婦謂僕曰：「拊驂，無笞服。」〈姚本拊，擊也。兩旁曰驂，轅中曰服。擊其驂，則中兩服馬不勞笞也。　鮑本皆言愛也，拊尤愛之。正曰：鮑以為借馬，故曰愛之，非是。〉車至門，扶，〈姚本扶，謂下車。　鮑本人扶婦下。〉教送母：〈鮑本「母」下有「曰」字。○　母，送婦者。將還，故戒之。〉「滅灶，將失火。」入室見臼，曰：「徙之牖下，妨往來者。」主人笑之。此三言者，皆要〈鮑本「要」作「至」。○〉言也，然而不免為笑者，蚤晚之時失也。〈姚本雖要指，非新婦所宜言也。以喻忠臣可以言而不言，失忠；未可以言而言，危身。故云「蚤晚之時失也」。　鮑本初為婦而云然，失之蚤也。正曰：此策時不可考。補曰：呂氏春秋，白圭新與惠子相見，惠子說之以疆，惠子出，白圭告人曰云云，與此相類。〉

1. ［校一］此篇姚本與《宋與楚為兄弟》連篇，鮑本分為兩篇，將此篇置於《魏策》。現據文義，從鮑本分為兩篇，仍將此篇歸入《宋衛策》。
2. ［校一］此篇姚本與《智伯欲伐衛》連篇，鮑本分為兩篇。據文義，從鮑本。
3. ［校一］此篇姚本與《衛嗣君時胥靡逃之魏》連篇，鮑本分為兩篇。據文義，從鮑本。


Chinese text: This work was published before January 1, 1923, and is in the public domain worldwide because the author died at least 100 years ago.