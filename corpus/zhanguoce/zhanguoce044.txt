戰國策後序
作者：姚寬　南宋

右戰國策，隋經籍志：三十四卷，劉向錄；高誘註，止二十卷；漢京兆尹延篤論一卷。唐藝文志，劉向錄已闕二卷，高誘註乃增十一卷，延篤論時尚存。今所傳三十三卷。崇文總目高誘註八篇，印本存者有十篇。武安君事在中山卷末，不詳所謂。延篤論今亡矣。其未曾經曾南豐校定者，舛誤尤不可讀。其浙、建原小字刊行者，皆南豐所校本也。括蒼耿氏所刊，〈札記丕烈案：紹興四年十月，耿延禧百順刻吳本，附其序，今不列。〉鹵莽尤甚。宣和間，得館中孫固、孫覺、錢藻、曾鞏、劉敞、蘇頌、集賢院共七本，〈札記丕烈案：此有互異，今不可考。〉晚得晁以道本，并校之，所得十二焉。如用「埊」、「坔」字，皆武后字，恐唐人相承如此。諸公校書，改用此字，殊不可解。竇苹作唐書，釋武后用「埊」字，云古字，字見戰國策。不知何所據而云然？「坔」乃古地字。又「埊」字，見亢倉子、鶡冠子，或有自來；至於「坔」字，幽州僧行均作切韻訓詁，以此二字云古文，豈別有所見耶？太史公所採九十三事，內不同者五。〈札記丕烈案：以下所列事數，今數之，多不合者，未詳姚意何云也。〉韓非子十五事，說苑六事，新序九事，呂氏春秋一事，韓詩外傳一事，皇甫謐高士傳三事，越絕書記李園一事，甚異。如正文遺逸引戰國策者，司馬貞隱五事，〈札記自注云：「豫讓擊襄子之衣，衣盡血」；「呂不韋言周凡三十七王」；「白圭為中山將，亡六城，還拔中山」；「馬犯謂周君」；「馬犯謂梁王，云王病愈（作「癒」字）」。〉廣韻七事，〈札記自注云：「晉有大夫芬質（音撫文切）、羋千者，著書顯名」；「安陵丑」；「雍門」；「周中大夫藍諸」；「晉有亥唐」；「趙有大夫㡽賈（音肇，訓門也）」；「齊威王時，有左執法公旗番」。〉玉篇一事，〈札記自注云：「驥仰而噴，鼓鼻也」。〉太平御覽二事，〈札記自注云：「涸若耶以取銅，破𢘑山而出錫」；「廊廟之椽，非一木之枝；先王之法，非一士之智」。〉元和姓纂一事，〈札記自注云：引風俗通云，「晉大夫芸賢」。〉春秋後語二事，〈札記自注云：「趙武靈王遊大陵，夢處女鼓瑟」；「平原君躄者（注云，躄，攣跛之名）」。〉後漢地理志一事，〈札記自注云：「東城九門（注云，碣石山在縣界）」。〉後漢第八贊一事，〈札記自注云：「廉頗為人勇鷙而好士」。〉藝文類聚一事，〈札記自注云：「蘇秦為楚合從，元戎以鉄為矢，長八寸，一弩十矢俱發」。〉北堂書鈔一事，〈札記自注云：「楚人以弱弓微繳，加歸雁之上者」。〉徐廣注史記一事，〈札記自注云：「韓兵入西周，令成君辨說秦求救」。〉張守節正義一事，〈札記自注云：「碣石九門，本有宮室以居」。〉舊戰國策一事，〈札記自注云：「羅尚見秦王曰，秦四塞之險，利於守，不利於戰」。〉李善注文選一事，〈札記自注云：「蘇秦說孟嘗君曰，秦四塞之國（高誘注云，四面有山關之固，故曰四塞之國也）」。〉皆今本所無也。至如「張儀說惠王」乃韓非子初見秦書，「厲憐王」引詩乃韓詩外傳，既無古書可以考證，第嘆息而已。某以所聞見，以為集注，補高誘之亡云。上章執徐仲冬朔日，會稽姚寬書。

右此序題姚寬撰，有手寫附于姚註本者，文皆與宏序同。特疏列逸文加詳。考其歲月則在後，乃知姚氏兄弟皆嘗用意此書。寬所註者，今未之見，不知視宏又何如也？因全錄著之左方，以俟博考者。吳師道識。〈札記丕烈案：兩序大同小異，此即伯聲所撰，而令威曾書之耳。當是有人見其本而寫附也。未詳兩藁孰為先后？要非令威撰，末題姚寬書，而吳氏遽云題姚寬撰，是其誤。又云，乃知姚氏兄弟皆嘗用意此書云云，亦不然。假使令威自有注，不容此序中不及伯聲校一字也。所錄逸文雖加詳，然不及刻本之謹嚴，往往有非策文而沿他書之誤者，亦有在今策文中而失檢者，或其初藁與！今仍全錄，并吳氏跋語而辨之，庶有考焉。〉


Chinese text: This work was published before January 1, 1923, and is in the public domain worldwide because the author died at least 100 years ago.