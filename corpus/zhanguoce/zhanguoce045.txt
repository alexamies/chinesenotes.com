姚氏校注戰國策後題
作者：吳師道　元

頃歲，予辨正鮑彪戰國策註，讀呂子大事記引剡川姚宏，知其亦註是書。考近時諸家書錄皆不載，則世罕有蓄者。後得於一舊士人家，卷末載李文叔、王覺、孫朴、劉敞語。其自序云，嘗得本於孫朴之子慤。〈札記丕烈案：此誤，當云族子也。〉朴元祐初在館中，取南豐曾鞏本，參以蘇頌、錢藻、劉敞所傳，併集賢院新本，上標錢、劉校字，而姚又會稡諸本定之。每篇有異及他書可正者，悉註于下。因高誘註，間有增續，簡質謹重，深得古人論撰之意，大與鮑氏率意竄改者不同。又云，訪得春秋後語，不為無補。蓋晉孔衍所著者，今尤不可得，〈札記丕烈案：吳仍引春秋後語數條，見前。此所云未詳。〉尚賴此而見其一二，詎可廢耶？考其書成，當紹興丙寅，而鮑註出丁卯，實同時。鮑能分次章條，詳述註說，讀者眩於浮文，往往喜稱道之；而姚氏殆絕，無足怪也。

宏字令聲，今題伯聲甫，待制舜明廷輝之子，為刪定官，忤秦檜，死大理獄。弟寬令威、憲令則，皆顯于時。其人尤當傳也。

余所得本，背紙有寶慶字，已百餘年物，時有碎爛處。既據以校鮑誤，因序其說于此。異時當廣傳寫，使學者猶及見前輩典則，可仰可慕云。至順二年癸酉七月吳師道識。〈札記丕烈案：吳氏此跋可作姚本發明，今附錄於後。〉


Chinese text: This work was published before January 1, 1923, and is in the public domain worldwide because the author died at least 100 years ago.