為齊獻書趙王
為齊獻書趙王，使臣與復丑〈姚本曾無此以上五字。　鮑本無「使臣與復丑」五字。○　補曰：愚按，其文未詳，恐他簡脫誤。〉曰：「臣一見，而能令王坐而天下致名寶。〈鮑本「寶」作「實」。○　即下「致地」。〉而臣竊怪王之不試見臣，而窮〈鮑本窮，猶困也。困於不得見。〉臣也。群臣必多以臣為不能者，故王重〈鮑本重，猶難。〉見臣也。以臣為不能者非〈鮑本非，若無也。〉他，欲用王之兵，成其私〈鮑本無「成其私」三字。○〉者也。非然，〈鮑本無「非然」二字。○〉則交有所偏者也；〈鮑本言賣趙與諸國，焉私？〉非然，則知不足者也；非然，則欲以天下之重恐王，而取行於王〈鮑本無「於王」二字。○　補曰：姚本云，「欲用王之兵，成其私者也。非然，則交有所偏者也；非然，則知不足者也；非然，則欲以天下之重恐王，而取行於王者也」。愚按，此文為是。〉者也。〈鮑本王畏懼之，必行其說。〉臣以齊循〈姚本曾作「脩」。〉事王，王能亡燕，能亡韓、魏，能攻秦，能孤秦。臣以為〈鮑本衍「為」字。〉齊致尊名於王，天下孰敢不致尊名於王？臣以齊致地於王，天下孰敢不致地於王？臣以齊為王求名於燕及韓、魏，孰敢辭之？臣之能也，其前可見已。〈鮑本言可見於未效之前。〉齊先重王，故天下盡重王；〈鮑本「王」下復有「重王」二字，原注「衍重字」。○〉無齊，天下必盡輕王也。秦之彊，以無齊之〈鮑本無「之」字。○〉故重王，燕、〈鮑本「燕」下補「韓」字。○〉魏自以無齊故重王。〈鮑本趙得齊，故四國無齊。〉今王無齊獨安得無重天下？〈鮑本猶四國重趙。〉故勸王無齊者，非知不足也，〈鮑本無「也」字。○〉則不忠者也。非然，則欲用王之兵成其私者也；非然，則欲輕王以天下之重，取行於王者也；非然，則位尊而能卑者也。〈鮑本補曰：能卑者，才能卑下也。〉願王之熟慮無齊之利害也。」〈鮑本此策時不可考。〉

齊欲攻宋
齊欲攻宋，〈鮑本閔三十八年，此十三年。正曰：閔二十八年。〉秦令起賈〈鮑本人姓名。〉禁之。齊乃捄〈姚本一作「收」。　鮑本「捄」作「援」。○　補曰：姚云，「捄」一作「收」，大事記取。〉趙以伐宋。〈鮑本以趙自助。補曰：齊欲攻宋，乃收趙以助己，實未伐也，故趙李兌合五國以伐秦。大事記，赧王二十九年，先書趙李兌約五國伐秦，後書齊滅宋。解題云，此大事也，見於策者，前後非一章。史遺略不載，策亦不載伐秦之年，然兵端起於秦怨趙助齊伐宋，故附齊滅宋年。〉秦王〈鮑本昭。〉怒，屬怨於趙。李兌約五國〈鮑本韓、趙、魏、燕、齊也。史不書，獨趙策見之。補曰：大事記書楚、齊、趙、韓、魏。按魏策「五國約而攻秦，楚王為從長，不能傷秦，兵罷而留成皋」，與此李兌約五國攻秦無功，留天下兵於成皋語合。又謂兌雖主謀，楚猶以大國為從長，據此故也。按楚王為從長，乃懷王十一年，蘇秦約楚、齊、趙、韓、魏、燕伐秦也。秦紀無楚，年表無齊，故以五國稱。楚世家書特詳。諸侯至函谷關，擊秦不勝而歸，其事又相類。兵罷留成皋一語，記者遂誤附之，非李兌合從時也。按兌伐秦時，當楚頃襄王十二年，十年楚迎婦于秦，十四年與秦昭王好會于宛，中間未嘗搆兵。大事記據下章書楚、齊、趙、韓、魏，又據魏策，因遂長楚。考之下章，雖有楚而不明言在五國之數，後亦屢言燕，是時固有燕矣。又此章勸齊劫天下，未及秦而後楚。下章云，齊將攻宋，秦、楚禁之，可見秦、楚方睦，必無楚伐秦之事矣。鮑以五國為韓、趙、魏、燕、齊者得之，然趙當首書。〉以伐秦，無功，留天下之兵於成皋，而陰構〈姚本曾作「講」字。　鮑本「搆」作「講」。○　補曰：大事記同，以下有「已講」字故也。〉於秦。又欲與秦攻魏，以解其怨〈鮑本解秦怨。〉而取封〈鮑本自封之封，非封地。正曰：下文言取陰定封。〉焉。

魏王〈鮑本昭。〉不說。之齊，〈鮑本「齊」下補「人」字。○　正曰：大事記，魏王不說，齊人謂王云云。愚謂，「之齊」上有缺文，當是人姓名。〉謂齊王曰：「臣為足下謂魏王曰：『三晉皆有秦患。今之攻秦也，為趙也。〈鮑本本以秦屬怨於趙故。〉五國伐趙，趙必亡矣。〈鮑本此設辭也。言趙初約伐秦，今乃與秦講，若同伐趙，趙可亡也。〉秦逐李兌，〈鮑本「秦」作「齊」。○　講秦、背齊、不伐宋者，兌也。正曰：姚本作「秦逐」。大事記取。〉李兌必死。今之伐秦也，以救李子之死也。今趙留天下之甲於成皋，而陰鬻之於秦，已講，則令秦攻魏以成其私封，王之事趙也何得矣？且王嘗濟於漳，而身朝於邯鄲，抱陰、成，〈鮑本成屬涿郡。又孔子世家注，太山鉅平有武城。正曰：陰、成未詳，鮑注皆非魏地。〉負蒿、〈鮑本地缺。〉葛、薜，〈鮑本「薜」作「薛」，又改作「孽」。○　趙記注，在馬丘。又葛城在高陰，屬涿郡。補曰：當作「孽」。正曰：抱、負言其勢。按魏策，葉陽君約魏，魏王將封其子，謂魏王曰，「王嘗身濟漳，朝邯鄲，抱葛、薛、陰、成以為趙養邑」。據此文，則「蒿」字因「葛」而誤衍。四邑皆魏地。趙世家，「遇于葛孽」，則知此文「薛」字誤也。徐廣云者，在馬丘。正義引括地志云也□□□□□魏縣西南。　札記丕烈案：「薛」即「孽」字也。〉以〈鮑本無「以」字。○〉為趙蔽，而趙無為王行也。今又以何〈鮑本「何」作「河」。○　屬河內。　札記今本「何」作「河」。〉陽、姑密〈鮑本「密」，「蔑」同。魯卜縣有姑蔑城，地未詳。〉封其子，〈鮑本兌子。正曰：說見後。〉而乃令秦攻王，以便取陰。〈鮑本正曰：以下三章俱有。三其文，則時欲文木而取此乃宋地也。傳昭十九年，公尹赤遷陰于下陰，乃襄之□□□□□非此所指也。齊策，三子說齊王伐宋之三曰，有大平陸則梁門不啟。□□□□南陽則亦指在六成者誤矣。史記作陶、平陸。蓋平陸，兗州縣；定陶，今會州。皆大梁之東，時皆有宋也之定□□□□□□也。濟陰之名後出，抑□□□□□歟？按史□□□封陶，徐廣曰，「陶」一作□□□□□曰「陰必亡」，史作「陶邑必亡」。魏策「陰啟」，史作「陶人」。是云「陶」、「陰」字易惑。定陶見有魏冉冢。作陰者誤。是直以□字誤，此說是也。劉歆七略云，古文□□以陶為陰，然則陰之為陶信矣。　[1]〉人比然而後如〈鮑本「如」作「知」。○　言人必以類比乃可知。〉賢不，如王〈鮑本言如今王者。正曰：下有「若」字，「如王若用」不成語，當以「王」字句。言人類相比，知賢以如王。　札記丕烈案：吳說未是。此「如」、「若」二字，當衍其一。〉若用所以事趙之半收齊，天下有敢謀王者乎？王之事齊也，無入朝之辱，無割地之費。齊為王之故，虛國〈鮑本虛國，謂悉出兵。〉於燕、趙之前，用兵於二千里之外，故攻城野戰，未嘗不為王先被矢石也。得二都，割河東，盡效之於王。自是之後，秦攻魏，齊甲〈鮑本無「甲」字。○　補曰：一本「齊甲」。〉未〈姚本曾、劉作「不」。〉嘗不歲至於王之境也。請問王之所以報齊者可乎？韓呡〈姚本劉「呡」一作「岷」。　鮑本「呡」作「珉」。○　從韓策，後並同。正曰：「珉」、「呡」未知孰訛，且當各依本文。〉處於趙，〈姚本劉「趙」作「楚」。　鮑本珉下皆齊人之去齊者。正曰：韓呡必韓人。韓策云，呡相齊。趙將有韓徐，趙世家惠文十三年。虞商無見。除薛公為齊人，餘無考。〉去齊三千里，王以此疑齊，〈鮑本珉處趙，意別有謂。以其相趙，疑齊親趙。〉曰有秦陰。〈鮑本疑齊親趙，因私於秦，以趙嘗講秦也。〉今王又挾故薛公以為相，〈鮑本史稱文去齊如魏，在閔王三十八年後。按此，則其如魏，以齊王驕也。伐宋前，已去齊矣。正曰：大事記，孟嘗君去齊相魏，在赧王二十九年齊滅宋前，說見東周策。〉善韓徐以為上交，尊虞商以為大〈姚本劉「大」作「一」。〉客，王固可以反疑〈鮑本「固」作「顧」，「疑」下有「於」字。○〉齊乎？』〈鮑本用齊之所不善，失在魏也，安可疑齊？補曰：此語大事記取。〉於〈鮑本補曰：此下恐當有「是」字。　札記丕烈案：此當是「疑」下有「於」字，錯在「乎」下。〉魏王聽此言也甚詘，〈鮑本此下，此士自陳其說魏之效。詘，猶順。正曰：韻書，詘，辭塞也。〉其欲事王〈鮑本齊王。〉也甚循。〈姚本曾「循」作「脩」。〉其怨於趙。〈鮑本言其事齊，比於怨趙則又順也。正曰：「循」，姚云曾作「脩」，則當屬上文。愚謂，以「甚循」句，文勢順。「於趙」下有缺文，或「其怨於趙」句因下文衍。　札記丕烈案：吳說非也。此「其」字乃「甚」字之誤，四字為一句。〉臣願王〈鮑本「臣願王」之「王」，謂齊王。下並同。〉之曰〈鮑本「曰」作「亟」。○　補曰：一本作「重」，是。〉聞魏〈鮑本與魏相聞。〉而無庸見惡也，臣請為王推其怨於趙，〈鮑本推，猶移。怨，魏怨。〉願王之陰重〈鮑本元作「曰」，又改作「重」。○　補曰：上例，字當是「重」。〉趙，而無使秦之見王之重趙也。秦見之且亦重趙。〈鮑本天下得趙則強。使秦知齊重趙，恐齊強，亦必重之。〉齊、秦交重趙，臣必見燕與韓、魏亦且重趙也，皆且無敢與趙治。〈鮑本治，猶校。〉五〈鮑本「五」作「三」。○〉國事趙，趙從親以合於秦，必為王高矣。〈鮑本言趙居齊上。〉臣故欲王之偏劫天下，而皆私甘之也。〈鮑本「偏」作「遍」。○　私，則所謂無使見也。甘，言說之。補曰：遍劫者，眾脅之以威。私甘者，獨說之以言。〉王使臣以韓、魏與燕劫趙，使丹〈鮑本丹、順皆人名。〉也甘之；以趙劫韓、魏，〈鮑本此下皆且甘且劫。〉使臣〈姚本一作「甘」。〉也甘之；以三晉劫秦，使順也甘之；以天下劫楚，使呡也甘之。則天下皆偪秦以事王，〈鮑本自以見偪於秦也。秦於天下，有偪而已，不如齊之有劫有甘也。正曰：相與偪秦也。偪者，侵迫也。〉而不敢相私也。交定，然〈鮑本「然」作「而」。○〉後王擇焉。」〈鮑本此章亦可為齊，姑因舊。〉

齊將攻宋而秦楚禁之
齊將攻宋，而秦、楚〈姚本一作「陰」。〉禁之。齊因欲與趙，趙不聽。齊乃令公孫衍說李兌〈鮑本正曰：下「李兌」二字必誤。下云「使公孫衍說奉陽君」，即述上文「令公孫衍說李兌」也。其下豈得為兌言乎？又後有「循燕觀趙」語，以為兌言，則不通。　札記丕烈案：吳氏定奉陽君為李兌，其說最確。元和顧氏廣圻曰，「此下皆當為蘇代謂齊王語，當是李兌下有缺文也」。說詳其所著思適齋筆記。〉以攻宋而定封焉。李兌乃謂齊王〈鮑本閔。〉曰：「臣之所以堅三晉以攻秦者，非以為齊得利秦之毀也，〈鮑本不以毀秦為齊之利。〉欲以使攻宋也。而宋置太子以為王，下親其上而守堅，臣是以欲足下之速歸休士民也。今太子走，諸善太子者，皆有死心。〈鮑本太子為王及走，史不書。太子為王矣，而走，必王之黨逐之，故太子之人，以死報之。〉若復攻之，其國必有亂，而太子在外，此亦舉宋之時也。

「臣為足下使公孫衍說奉陽君〈鮑本蘇秦從時，已言奉陽死，豈或襲稱如馬服者乎？補曰：按史蘇秦傳，趙肅侯令其弟成為相，號奉陽君。弗說秦，秦去之燕。奉陽君死，秦復說肅侯稱奉陽君捐館舍。而張儀之說武靈王，亦謂先王時奉陽君相，專權擅勢，蔽晦先王。然武靈胡服，請於公叔成，而成與李兌弒主父，則是肅侯之世，成未亡，何其前後相戾邪？故大事記從古史，定以奉陽君為公子成，而削去「捐館」之語。考之策，屢言奉陽君，而趙策尤著，見於李兌約五國伐秦後謀取宋之時。蘇秦說趙，當肅侯十六年，而五國伐秦，在惠文十三年，相去五十年，公子成執國柄何久也！史、策明言捐館舍，豈得皆誤？武靈易服之請，猶惓惓敬事其答，張儀豈得公言其罪而無所諱哉？荀子以奉陽君為篡臣，而楊倞注，亦疑非公子成，蘇秦所值者，必別一奉陽君，非公子成明矣。然則奉陽君果公子成乎？曰，謂奉陽君為公子成，亦史遷之言，而策無明文也。五國攻秦時，成、兌方並用，以成為奉陽君，其時則可矣。愚嘗反覆策文而有疑焉。趙策言「李兌約伐秦，無功，陰講於秦，欲與秦攻魏以解怨，取陰以定封」。又云「齊令公孫衍說李兌以攻宋定封」。又云「公孫衍說奉陽君，封地莫善於宋，莫如於陰」。又「蘇代謂齊王，臣為足下說奉陽君，天下散而爭秦，陰必不可得」。既言李兌取陰，又言奉陽君取陰，不應為二人事。竊以為李兌即奉陽君也。何以明之？趙策，說魏之辭曰「李兌留天下之甲於成皋，令秦攻魏，以成其私，王嘗身朝邯鄲，抱陰、成，負葛、櫱，為趙蔽，今又以河陽、姑密封其子」。魏策則曰「葉陽君約魏，魏王將封其子，謂魏王曰」云云，正與前同。則知「葉陽」者「奉陽」之訛。奉陽君之為李兌，其徵一也。趙策，蘇代說奉陽之辭曰「五國願得趙，與韓氏大吏東勉，齊王必無召（原作『名』，有說，見本條）呡」。燕策，蘇代舉奉陽君之辭曰「齊王使公王曰命說曰，必不反韓呡，今召之矣」。其事亦同。奉陽自稱說，「說」者「兌」之訛。奉陽君之為李兌，其徵二也。燕策又有「奉陽君李兌甚不取蘇秦」之言，奉陽君李兌者，並舉其封邑姓名言之也。其下誤以蘇代為蘇秦，則亦因蘇秦所云而然，說見本條。奉陽君之為李兌，其徵三也。按趙世家，公子成、李兌既殺公子章、田不禮而定王室，公子成為相，號安平君，則安平乃成之封。史表「安平屬涿郡」，後志「青州有安平縣，原屬定州」，皆趙地也。奉陽則未有考而非奉陽矣。史遷不明奉陽君為二人，又誤以為公子成，是以紛紜殽舛，論者莫知所從。今以策文考之，而得其說如此。餘見各章，可參觀也。〉曰：『君之身老矣，封不可不早〈鮑本「早」上有「可」字。○〉定也。為君慮封，莫若於宋，他國莫可。夫秦人貪，韓、魏危，〈鮑本近秦故。〉燕、楚辟，〈鮑本「辟」作「僻」。○　札記丕烈案：「辟」、「僻」同字，鮑改非。〉中山〈鮑本補曰：時中山已滅，此言其故地爾。〉之地薄，莫如於陰。失今之時，不可復得已。宋之罪重，齊之怒深，殘亂宋，得〈鮑本「得」作「德」。○　補曰：「得」字訛。〉大齊，定身封，此百代之一時也。』以〈鮑本「以」作「已」。○〉奉陽君甚食〈鮑本「食」作「貪」。○　補曰：恐「貪」字訛。〉之，唯〈姚本曾作「雖」。〉得大封，齊無大異。〈鮑本言奉陽欲得陰以大其封，而齊待之未有異數，不可。〉臣願足下之大發攻宋之舉，而無庸致兵，姑待已耕，〈鮑本無「姑待已耕」四字。○〉以觀奉陽君之應足下也。縣〈鮑本許之而未與，故曰「縣」。〉陰以甘之，循〈鮑本循，言與燕順；臨，猶制也。不徒甘之，必或制之。〉有燕以臨之，而臣待忠之封，〈鮑本待，猶將。忠，猶實也。王待之封而己實之。正曰：勸之定封，故曰臣且將忠之以封。〉事必大成。臣又願足下有地效於襄安君〈鮑本蓋趙人。正曰：無考。〉以資臣也。足下果殘宋，此兩地〈鮑本言有齊又得宋。正曰：兩地，言齊與趙可並得宋地。此謂齊王言，豈得言有齊乎？〉之時也，足下何愛焉？若足下不得志於宋，與國何敢望也。〈鮑本與國，趙也。言奉陽、襄安不敢望封。正曰：上言兩得地，此言齊不得志，則趙不敢望。〉足下以此資臣也，臣循燕觀〈鮑本觀，言其無所事。〉趙，則足下擊潰而決天下矣」。〈鮑本潰，潰癰也。蓋喻其制天下之易也。決，猶制。正曰：潰，壞也。此喻宋。擊潰壞之宋，而決制天下矣。〉　　〈鮑本補曰：公孫衍為秦相而逐，在秦武王四年，武靈王之十九年也。後為魏所殺，雖不知何年，然去李兌合從時已遠，此公孫衍恐非犀首也。考之秦策，亦有「宋罪重，此百世之一時已」數語，彼以為穰侯之言，亦此時事也。說見後。「為足」、「為君」之「為」，去聲。〉

五國伐秦無功
五國伐秦無功，罷於成皋。趙欲搆〈鮑本「搆」作「講」。○　原從扌從冓。下同。正曰：本文惟「堅約而講」、「君必無講」二處作「講」字，今當悉從舊。〉於秦，楚與魏、韓將應之，秦〈鮑本「秦」作「齊」。○〉弗欲。蘇代謂齊王〈鮑本閔。〉曰：「臣以〈鮑本「以」作「已」。○〉為足下見奉陽君矣。臣謂奉陽君曰：『天下散而事〈鮑本「事」作「爭」。○　「爭」一作「事」，爭先事之。〉秦，秦必據宋。魏冉必妒君之有陰也。秦王貪，魏冉妒，則陰不可得已矣。君無搆，齊必攻宋。齊攻宋，則楚必攻宋，魏必攻宋，燕、趙助之。五國據宋，不至一二月，陰必得矣。得陰而搆，秦雖有變，則〈鮑本無「則」字。○〉君無患矣。〈鮑本趙非不可以與秦講，而不可獨講，獨講則示秦弱，秦必輕之。今助四國攻宋而得陰，是五國為一也，不懼秦矣。〉若不得已而必搆，〈鮑本據此時，趙可以無講，故云。正曰：不得已而必講，非可以無講也。疑此句「已」字誤，上句「得陰而講」，此句當云「不得陰而必講」，乃順。〉則願五國復堅約。〈鮑本同伐秦也，先伐後講，則不示弱。〉願〈鮑本「願」上補「五國」二字。○〉得趙，〈鮑本時趙強故。〉足下雄〈鮑本雄者，眾雌所從。〉飛，與韓氏大吏東免，〈鮑本「免」作「勉」。○　補曰：「勉」即「免」，通。〉齊王必無召〈鮑本「召」作「名」，「名」下補「禁」字。○　正曰：姚本「必無召呡也」，此「名」字訛，當作「召」。〉呡〈鮑本「呡」作「珉」。○　下同。前齊嘗使韓珉處趙，有秦私也。今五國約講秦，勉齊同之，諸國必無辭止珉，使無私秦。正曰：燕策，蘇代說燕之辭曰「奉陽君告朱讙與趙足曰，齊王」云云，「必不反韓呡，今召之矣」。此「名」字，當作「召」無疑。前策言韓呡處趙，魏疑齊有秦私。韓策，秦王曰「韓呡與我交」，又云「韓呡相齊」。此下文云，「天下爭秦，秦內韓呡於齊」。呡，蓋韓人之善於齊、秦者。今代勸奉陽君合諸侯，與韓氏大吏勉齊王共合從，則齊必不召呡也。〉也。使臣守約，若與〈鮑本「與」下有「國」字。○　秦本非與，今講必使之如與也。正曰：與國，言五國也。故云有倍約者，則四國攻之；無倍約者，而秦侵敗約，則五國復堅擯之。　札記今本「與」下有「國」字。〉有倍〈鮑本倍，並音背。〉約者，以四國攻之。無倍約者，而秦侵約，五國復堅而賓〈鮑本「賓」作「儐」。○　補曰：「擯」通。莊子「賓於鄉里」。〉之。今韓、魏與齊相疑也，若復不堅〈姚本曾無「堅」字。〉約而講，〈鮑本此因舊。〉臣恐與國之大亂也。齊、秦非復合也，必有踦重者矣。〈鮑本「踦」作「觭」。○　下同。角一俯一仰曰觭，言有一重。正曰：公羊傳「踦閭」，何休說，開一扇，閉一扇，一人在內，一人在外，曰「踦」。說苑「切踦」即「倚」字。義皆訓偏。〉後合〈鮑本補曰：「後合」，即上「復合」。　札記丕烈案：「後」乃「復」形近之訛耳。〉與踦重者，皆非趙之利也。且天下散而事秦，是秦制天下也。秦制天下，將何以天下為？〈鮑本天下自為秦用，趙無所用之也。〉臣願君之蚤計也。

「『天下爭秦〈鮑本補曰：「爭秦」，一本此下皆作「事秦」。〉有六舉，皆不利趙矣。天下爭秦，秦王〈鮑本昭。〉受負海內之國，〈鮑本衍「內」字。山東皆負海。正曰：三晉非負海也，恐「負」字因下文衍。〉合負親之交，〈鮑本天下嘗橫而親秦矣。已而負之，今復合之。〉以據中國，而求利於三晉，是秦之一舉也。秦行是計，不利於趙，而君終不得陰，一矣。天下爭秦，秦王內韓珉〈札記「珉」，鮑本作「呡」，改為「珉」。〉於齊，內成陽君於韓，相魏懷於魏，〈鮑本此皆其國人之與秦事者，故秦納之。正曰：韓呡非齊人。〉復合衍〈姚本劉作「術」。　鮑本公孫衍時相魏，雅不善秦。今相懷，因使合之。正曰：公孫衍非犀首，說見前。〉交兩王，〈鮑本秦、魏。正曰：上言齊、韓、魏，此兩王謂燕、趙也。〉王賁、韓他〈鮑本此皆秦人。正曰：韓他恐韓人，餘無考。〉之曹，〈鮑本「曹」作「楚」。○　正曰：曹，輩也。下有「皆」字，文勢宜然。五國必無楚。〉皆起而行事，是秦之一舉也。秦行是計也，不利於趙，而君又〈鮑本無「又」字。○〉不得陰，二矣。天下爭秦，秦王受齊受趙，三疆三親，〈鮑本「疆」作「強」。○　此三皆強國自相親。　札記今本「疆」作「彊」。〉以據〈鮑本據，猶臨之。〉魏而求〈鮑本秦求之。〉安邑，是秦之一舉也。秦行是計，齊、趙應之，魏不待伐，抱安邑而信〈鮑本「信」作「倍」。○　此倍益也。〉秦，秦〈姚本劉無下「秦」字。〉得安邑之饒，魏為上交，韓必入朝秦，過趙已安邑矣，〈鮑本過，猶勝也。言秦行此策，不論其他，止得安邑，已勝於趙矣。補曰：「已」，「以」通。言秦之勝趙，以得魏之安邑。按，魏獻安邑，在赧王二十九年。大事記書於五國伐秦之前。據此策，則伐秦後事也。〉是秦之一舉也。〈姚本一本無上六字。　鮑本無「是秦之一舉也」六字。○〉秦行是計，不利於趙，而君必不得陰，三矣。天下爭秦，秦堅燕、趙之交，以伐齊收楚，與韓呡而攻魏，〈鮑本伐齊得之，則呡為用。正曰：前言內韓呡於齊者，謀如此也。呡自善於秦者，前時魏疑有秦私，必不合於魏，故使之攻魏。〉是秦之一舉也。秦行是計，而燕、趙應之。燕、趙伐齊，兵始用，〈鮑本交鋒之初。〉秦因收楚而攻魏，〈鮑本三國交鋒，勢不得解，故得以此時收攻二國。〉不至一二月，魏必破矣。秦舉安邑而塞女戟，〈鮑本地缺。正曰：女戟，地名，在太行西。〉韓之太原絕，〈鮑本補曰：太原，正義以為太行，當是，說見燕策。　札記今本「絕」上誤衍「之」字。〉下軹〈鮑本「軹」作「咫」，又改為「軹」。○　補曰：說見前。　札記「軹」，鮑本作「咫」，改為「軹」。〉道、南陽、高，〈鮑本「高」作「而」。○　補曰：疑字有誤。　札記今本「高」作「而」，乃誤涉鮑也。〉伐魏，絕韓，包二周，即趙自消爍〈姚本劉本無「爍」字。〉矣。國燥〈姚本一作「爍」。　鮑本燥，猶爍。〉於秦，兵分〈姚本一作「孤」。〉於齊，非趙之利也。而君終身不得陰，四矣。天下爭秦，秦堅三晉之交攻齊，國破曹〈鮑本「曹」作「財」。○　補曰：一本作「財」。　札記今本「曹」作「財」，乃誤涉鮑也。〉屈，〈鮑本三晉破屈也。〉而兵東分〈鮑本兵分謂魏。正曰：謂三晉。〉於齊，秦桉兵攻魏，取安邑，〈鮑本「桉」作「按」，下同。○　此與上始用兵而攻收同。正曰：不同。〉是秦之一舉也。秦行是計也，君桉〈鮑本按，謂安然。正曰：即上文「按兵」之「按」。〉救魏，是以攻齊之已弊，救〈鮑本「救」下補「之而」二字。○　補曰：一本無「救」字。「救」即「敝」字訛衍。　札記今本「救」下有「之而」二字，乃誤涉鮑也。〉與秦爭戰也；君不救也，韓、魏焉免西合？〈鮑本合，合秦。補曰：焉，於虔切。〉國在謀之中，〈鮑本在秦謀中。〉而君有〈姚本劉作「又」。　鮑本有，猶又。〉終身不得陰，五矣。天下爭〈姚本一作「事」。〉秦，秦按為義，存亡繼絕，固危扶弱，定無罪之君，必起中山與勝〈鮑本勝，中山之後。正曰：無據。〉焉。秦起中山與勝，而趙、宋同命，〈鮑本此時宋小弱。言趙失中山，聽命於秦，與宋同也。〉何暇言陰？六矣。故曰君必無講，則陰必得矣。』

「奉陽君曰：『善。』乃絕和於秦，而收齊、魏以成取陰。」〈鮑本補曰：蘇代為燕反間，勸齊伐宋，將以敝齊，其勸趙之共攻者，恐趙之合秦，而齊、秦方惡爾。然趙卒不合齊伐宋者，害齊之驕而止歟？抑別有故也？按燕策，蘇代說燕於趙以伐齊，奉陽君不聽，乃入齊惡趙，令齊絕於趙。又代謂燕昭王曰，「臣離齊、趙，齊、趙已孤矣」。趙之不合齊，其後竟合燕以破齊，殆以此歟？　大事記，齊湣王與魏、楚滅宋，三分其地，魏得其梁、陳留；齊得其濟陰、東平；楚得其沛。考之史年表、齊、魏世家，皆止言齊滅宋。獨宋世家稱與楚、魏伐宋，三分其地。此大事記所據也。按蘇代說燕之辭曰，「齊王南攻楚，西困秦，又以其餘兵舉五千乘之勁宋」。謂秦之辭曰，「攻宋所以為王也，齊強輔之以宋，楚、魏必恐，恐必西事秦」。使當時齊與楚、魏合，其言豈若是乎！史稱齊既滅宋，南割楚之淮北，西侵三晉，是其乘滅宋之強，併奪楚、魏地，而謂與之分宋地，豈其實哉？樂毅勸燕昭王約趙、楚、魏伐齊，其言曰，「主若欲攻齊，莫若結於趙，且又淮北、宋地，楚、魏之所欲也」。年表，燕破齊之年，書楚、趙取齊淮北。大事記因之。按此言則楚、魏分地，當是樂毅破齊後事，宋世家所記者，豈非誤邪？〉

樓緩將使伏事辭行
樓緩將使，伏事，辭行，〈鮑本伏，猶隱也。將出使，恐王疑之，於辭曰以隱伏之事要王，使信己也。正曰：「伏事」句，隱秘之事也。〉謂趙王曰：「臣雖盡力竭知，死不復見於王矣。」王曰：「是何言也？固且為書而厚寄卿。」樓子曰：「王不聞公子牟夷〈鮑本宋公子。〉之於宋乎？非肉不食。〈鮑本言其貴。莊十年注，肉食，在位者。〉文張〈鮑本他國人。正曰：無考。〉善宋，〈鮑本宋王善之。正曰：此引前事。〉惡公子牟夷，寅然。〈鮑本「寅」作「宋」，「然」下補「之」字。○〉今臣之於王非宋之於公子牟夷也，而惡臣者過文張。故臣死不復見於王矣。」〈鮑本言牟夷之親，而文張以遊客能使宋聽其說，況己乎？正曰：「寅然」上下有缺誤。〉王曰：「子勉行矣，寡人與子有誓言矣。」樓子遂行。

後以中牟反，入梁。〈鮑本史不書。補曰：中牟，趙邑也，見前策。趙敗長平後欲割地搆秦，樓緩自秦來，趙王與之計云云。此章時不可考。以中牟反，入梁，或者秘謀之事歟？〉候者來言，而王弗聽，曰：「吾已與樓子有言矣。」〈鮑本此言姦人不可盡信。〉

虞卿請趙王[2]
虞卿請〈姚本一作「謂」。　鮑本「請」作「謂」。○〉趙王〈鮑本惠文。〉曰：「人之情，寧朝人乎？寧朝於人也？」〈姚本曾作「乎」。〉趙王曰：「人亦寧朝人耳，何故寧朝於人？」虞卿曰：「夫魏為從主，而違者范座〈鮑本「座」作「痤」，下同。○　魏相。補曰：一本作「座」，史與此同。　札記丕烈案：古今人表中下亦作「座」。〉也。今王能以百里之地，若萬戶之都，請殺范座於魏。范座死，則從事可移於趙。」〈鮑本趙主從也。〉趙王曰：「善。」乃使人以百里之地，請殺范座於魏。魏王許諾，使司徒〈姚本曾、劉作「空」。　鮑本周卿，此時主徒隸者耳。〉執范座，而未殺也。

范座獻書魏王曰：「臣聞趙王以百里之地，請殺座之身。夫殺無罪范座，座〈姚本劉無下「座」字。　鮑本衍「痤」字。補曰：字衍。〉薄故也；〈鮑本猶細事。〉而得百里之地，大利也。臣竊為大王美之。雖然，而有一焉，百里之地不可得，而死者不可復生也，則主〈鮑本「主」作「王」。○　札記今本「主」作「王」。〉必為天下笑矣！臣竊以為與其以死人市，不若以生人市使〈姚本一本無「使」字。　鮑本「使」作「便」。○　補曰：史同。〉也。」

又遺其後相信陵君書曰：「夫趙、魏，敵戰之國也。趙王以咫尺之書來，而魏王輕為之殺無罪之座，座雖不肖，故魏之免相望〈姚本劉作「室」。　鮑本衍「望」字。補曰：姚云劉作「室」，史無。〉也。嘗以魏之故，得罪於趙。夫國內〈鮑本無「內」字。○〉無用臣，〈鮑本用，言可任者。補曰：一本「國內無用」，是。〉外雖得地，勢不能守。然今能守魏者，莫如君矣。王聽趙殺座之後，強秦襲〈鮑本襲，言猶因趙之故態。〉趙之欲，〈姚本劉作「俗」。〉倍趙之割，則君將何以止之？此君之累也。」信陵君曰：「善。」遽言之王而出之。〈鮑本十一年有。「與其以死市」下，原在趙策。補曰：從舊在趙可。〉

燕封宋人榮蚡為高陽君
燕封宋人榮蚡〈鮑本補曰：蚡，符分反。〉為高陽君，使將而攻趙。趙王因割濟東三城令〈鮑本「令」作「合」。○　下同。〉盧、〈鮑本屬太山。〉高唐、〈鮑本屬平原。〉平原〈鮑本平原屬青州。〉陵〈姚本一本無「陵」字。〉地城邑市〈鮑本「邑市」作「市邑」。○〉五十七，命以與齊，而以求安平君而將之。馬服君謂平原君曰：「國奚無人甚哉！君致安平君而將之，乃割濟東三令〈姚本一本無「令」字。　鮑本「三」下補「城」字，「令」作「合」。○　補曰：大事記去「令」字。〉城市邑五十七以與齊，此夫〈鮑本夫，辭也。謂三城。〉子〈鮑本「子」原作「予」，又改為「子」。○　補曰：字誤。大事記並刪「夫予」二字。〉與敵國戰，覆軍殺將之所取、割地於敵國者也。〈鮑本此取之，彼割之也。〉今君以此與齊，而求安平君而將之，國奚無人甚也！〈鮑本「也」作「哉」。○　補曰：一本此作「甚也」，應上「甚哉」，蓋反復嘆惜之辭。〉且君奚不將奢也？奢嘗抵罪居燕，燕以奢為上谷守，燕之通谷要塞，奢習知之。百日之內，天下之兵未聚，奢已舉燕矣。然則君奚求安平君而為將〈姚本劉本添「將」字。〉乎？」平原君曰：「將軍釋之矣，僕已言之僕主矣。僕主幸以〈鮑本「以」作「已」。〉聽僕也。將軍無言已。」馬服君曰：「君過矣！君之所以求安平君者，以齊之於燕也，茹肝涉血之仇耶。〈鮑本謂即墨之役。〉其於奢〈鮑本「奢」下有「也」字。○〉不然。〈鮑本奢於燕非仇。正曰：奢以為不然。〉使安平君愚，固不能當榮蚡；使安平君知，又不肯與燕人戰。此兩言者，安平君必處一焉。雖然，兩〈姚本曾、劉作「然」。〉者有一也。使安平君知，則奚以趙之強為？趙強則齊不復霸矣。今得強趙之兵，以杜〈鮑本杜，猶拒。〉燕將，曠日持久〈鮑本兵相持日久。〉數歲，令士大夫餘子之力，盡於溝壘，車甲羽毛𧙷敝，〈鮑本羽毛，謂箭。𧙷，即裂字。正曰：羽毛，即羽旄。〉府庫倉廩虛，兩國交以習〈姚本曾、劉作「交敝」。　鮑本習，言玩其兵。〉之，乃引其兵而歸。夫盡兩國之兵，無明此者矣。」夏，〈鮑本「夏」作「是」。○　補曰：未詳，恐上下文有缺誤。　札記今本「夏」作「是」，乃誤涉鮑也。〉軍也縣釜而炊。〈鮑本懸釜而炊，前章圍晉陽云。此時或有水害。大事記無「夏」至「炊」七字，云「已而得三城」。〉得三城也，〈鮑本衍「也」字。〉城大無能過百雉者。〈鮑本隱元年注，方丈曰堵，三堵為雉。〉果如馬服之言也。〈鮑本彪謂：馬服之請將，自知明也；其策安平，知彼明也。夫安平，齊宗也，其不強趙以奪齊之霸，人之情也。此言若易聽而不見聽，孰謂平原君智乎？〉

三國攻秦趙攻中山
三國攻秦，〈鮑本魏哀二十一年，與齊、韓共攻秦，此元年。正曰：襄。〉趙攻中山，取扶柳，〈鮑本屬信都。補曰：漢志，其地有扶澤，澤中多柳，故名。〉五年以擅〈鮑本擅，言固有之。〉呼沲。齊人戎郭、宋突〈鮑本雖齊人而倍齊。〉謂仇郝〈鮑本「郝」作「赫」。○〉曰：「不如盡歸中山之新埊。〈姚本續云：新唐史、集韻皆以為武后所製字。竇苹作唐史釋音，乃云古「地」字，見戰國策，抑別有所據？今國策中「地」字甚多，間作「埊」字，安知非自武后時傳寫相承，如「臣」作「𢘑」？以謂曾、劉所校，亦未所喻。然古文「地」字乃作「坔」。又鶡冠子、亢倉子皆有「埊」字，姑存之，以俟博識。　鮑本「埊」作「地」。○　「埊」，武后時字耳，今並從古。地，謂扶柳。正曰：愚按鄭氏書略，籀文「地」作「坔」，武后蓋有所本。意本書「坔」而後轉從「埊」歟？後多此字，以義通，不復出。〉中山案〈鮑本案，猶據。〉此言於齊曰，四國〈鮑本趙與上三。〉將假道於衛，以過章子之路。〈鮑本地缺。蓋章子以齊軍守此。正曰：無考。〉齊聞此，必效〈姚本曾、劉作「放」。〉鼓。」〈鮑本莒鼓里是也。齊南又有二鼓。〉

趙使趙莊合從
趙使趙莊合從，欲伐齊。齊請效地，趙因賤趙莊。齊明為〈姚本劉本無「為」字。〉謂趙王曰：「齊畏從人〈姚本劉本無「人」字。〉之合也，故效地。今聞趙莊賤，張懃〈姚本劉「懃」作「漢」。　鮑本懃，蓋敗從者。〉貴，齊必不效地矣。」趙王曰：「善。」乃召趙莊〈姚本劉「莊」作「庀」。〉而貴之。〈鮑本正曰：按史年表，「武靈王十三年，秦拔我藺，虜將趙莊。」此策必未虜之前，豈得為孝成王將哉？〉

翟章從梁來
翟章從梁來，甚善趙王。趙王三延之以相，翟章辭不受。田駟謂柱國〈鮑本柱國，楚官。蓋趙亦有。〉韓向曰：「臣請為卿刺之。客〈鮑本客，謂章。〉若死，則王必怒而誅建信君。〈鮑本疑其殺章，欲以專事。〉建信君死，則卿必為相矣。建信君不死，以為交，〈鮑本以殺章故，建信交之。〉終身不敝，卿因以德建信君矣。」

馮忌為廬陵君謂趙王
馮忌〈姚本一本作「〈上弔下心〉」，曾本無此注。〉為廬陵君〈鮑本孝成母弟。見趙記。正曰：趙記未見。〉謂趙王曰：「王之逐廬陵君，為燕也。」王曰：「吾所以重者，無燕、秦也。」〈鮑本無如二國。正曰：言不畏之也。〉對曰：「秦三〈鮑本「三」作「王」。○　昭。正曰：一本「秦三以」。以下文「一以」字推之，當是「王」字誤。〉以虞卿為言，而王不逐也。〈鮑本前事爾，非今。〉今燕一以廬陵君為言，而王逐之。是王輕強秦而重弱燕也。」王曰：「吾非為燕也，吾固將逐之。」「然則王逐廬陵君，又不為燕也。行〈鮑本行，卉行。〉逐愛弟，又兼無燕、秦，臣竊為大王不取也。」

馮忌請見趙王
馮忌請見趙王，行人見之。馮忌接手〈鮑本交兩手。〉免〈鮑本「免」作「俛」。○　補曰：此書「俛」、「免」通。　札記今本「免」作「俛」，乃誤涉鮑也。〉首，欲言而不敢。王問其故，對曰：「客有見人於服子者，〈鮑本未詳。〉已而請其罪。服子曰：『公之客獨有三罪：望我而笑，是狎也；談語而不稱師，是倍〈鮑本倍，言背其師。〉也；交淺而言深，是亂也。』客曰：『不然。夫望人而笑，是和也；言而〈鮑本「而」作「是」。○〉不稱師，是庸說也；〈鮑本言之常者，人所同稱，非必師矣。〉交淺而言深，是忠也。昔者堯見舜於草茅之中，席〈鮑本席，設席。〉隴畝而廕庇桑，〈鮑本桑之能庇人者，於之取蔭。〉陰移而授〈鮑本「授」作「受」。○　札記丕烈案：「受」字是也。〉天下傳。〈姚本劉去「傳」字。　札記丕烈案：「傳」、「禪」同字。〉伊尹負鼎俎而干湯，姓名未著而受三公。〈鮑本補曰：伊尹負鼎俎干湯，孟子集注所謂戰國時有為此說者，指此。說苑，堯、舜相見，不違桑陰。亦此類。〉使夫交淺者不可以深談，則天下不傳，而三公不得也。』」趙王曰：〈鮑本衍「趙王曰」三字。〉「甚善。」馮忌曰：〈姚本一本無此以上五字。〉「今外臣交淺而欲深談可乎？」王曰：「請奉教。」於是馮忌乃談。〈鮑本此忌初見之談也，應在平原謂馮忌之上，然亦得為此，史本其初言之，故因舊。〉

客見趙王
客見趙王曰：「臣聞王之使人買馬也，有之乎？」王曰：「有之。」「何故至今不遣？」王曰：「未得相〈鮑本「相」作「買」。○　補曰：一本「相馬」。〉馬之工也。」對曰：「王何不遣建信君乎？」王曰：「建信君有國事，又不知相馬。」曰：「王何不遣紀姬乎？」王曰：「紀姬婦人也，不知相馬。」對曰：「買馬而善，何補於國？」王曰：「無補於國。」「買馬而惡，何危於國？」王曰：「無危於國。」對曰：「然則買馬善而若惡，皆無危補於國。然而王之買馬也，必將待工。今治〈鮑本「治」作「將」。○〉天下，舉錯〈鮑本舉置也，有舉有置。〉非也，國家為虛戾，而社稷不血食，然而王不待工，而與建信君，何也？」趙王未之應也。客曰：「燕郭之法，〈姚本劉作「法」，曾作「郭偃之淫」。　鮑本補曰：晉掌卜大夫郭偃，乃卜偃也。〉有所謂桑〈姚本曾作「柔」。〉雍〈鮑本「雍」，「癰」同。桑中有蠹，則外碨磈，如人之癰。正曰：桑中有蠹，以膏腋流於外，如癰潰然。姚云，曾、劉並作「柔雍」，下同。〉者，王知之乎？」王曰：「未之聞也。」「所謂桑雍〈姚本劉作「柔癰」。〉者，便辟左右之近者，〈鮑本「近者」作「人」。○　補曰：一本「便辟左右之近者」。〉及夫人優〈鮑本優，饒也，言愛之甚。一曰倡。〉愛孺子〈鮑本孺子，見秦、齊策。〉也。此皆能乘王之醉昏，而求所欲於王者也。是能得之乎〈鮑本「乎」作「於」。○〉內，則大臣為之枉法於外矣。故日月暉於外，〈姚本續云：東坡本「日月彫暉於外」。　鮑本說林訓，「月照天下，食於蟾蠩」。補曰：朱子云，「晦朔而日月之合，東西同度，南北同道，則月揜日而日食；望而日月之對，同度同道，則月亢日而月食」。又謂，「蟾兔桂樹之說，其惑久矣」。然策政以此為喻。〉其賊在於內，謹備其所憎，而禍在於所愛。」〈鮑本彪謂：王斗、魏牟及此三士，其言若出一口，所謂理義人心之所同然者歟？至於此章肆直而慈惠，尤可喜可愛。有國有家者，宜寘之座右。〉

秦攻魏取寧邑[3]
秦攻魏，取寧邑，〈鮑本秦昭五十年拔寧，魏地邑，徐以為趙，非也。後志，朝歌有寧鄉。蓋秦圍邯鄲，魏信陵救之，秦怒，故解邯鄲而取寧。此九年。正曰：按秦紀，王齕取邯鄲，不拔，還奔汾，軍攻汾城。即從唐拔寧新中。寧新中更名安陽。正義云，今相州外城。年表止書「新中」，大事記因之。又書「韓、魏、楚救趙新中」。此策「秦攻魏，取寧邑」，非寧新中也。寧鄉在朝歌，屬魏，或如鮑所云。然以策文稱趙豹、平原君為母弟推之，知為惠文之世，而與孝成邯鄲圍後取寧新中事，不相涉也。秦昭王少，而魏冉為政，葉陽、涇陽貴。四十一年，冉免而二貴衰。趙惠文王元年，平原始封。二十七年，豹封平陽君，此策不稱豹封，則在其未封之前。按魏策「秦拔寧邑，魏冉曰」云云，此策正冉用事時也。鮑誤次於孝成之世，而不察母弟之云，何也？〉諸侯皆賀。趙王使往〈鮑本無「往」字。○〉賀，三反不得通。趙王憂之，謂左右曰：「以秦之強，得寧邑，以制齊、趙。諸侯皆賀，吾往賀而獨不得通，此必加兵我，為之奈何？」左右曰：「使者三往不得通者，必所使者非其人也。曰〈鮑本曰，猶有。〉諒毅者，辨士也，大王可試使之。」

諒毅親〈姚本一本無「親」字。〉受命而往。至秦，獻書秦王〈鮑本昭。〉曰：「大王廣地寧邑，諸侯皆賀，敝邑寡君亦竊嘉之，不敢寧居，使下臣奉其幣物三至王廷，而使不得通。使若無罪，願大王無絕其歡；若使〈鮑本「使」下有「者」字。○〉有罪，願得請之。」秦王使使者報曰：「吾所使趙國者，小大皆聽吾言，則受書幣。若不從吾言，則使者歸矣。」諒毅對曰：「下臣之來，固願承大國之意也，豈敢有難？大王若有以令之，請奉而西〈鮑本衍「西」字。補曰：疑「西」字訛或衍。〉行之，無所敢疑。」

於是秦王乃見使者，曰：「趙豹、平原君，數欺弄寡人。趙能殺此二人，則可。若不能殺，請今率諸侯受命邯鄲城下。」〈鮑本欲戰而言受命，謙辭也。〉諒毅曰：「趙豹、平原君，親寡君之〈札記今本脫「之」字。〉母弟也，猶大王之有葉陽、涇陽君也。〈鮑本史注，「葉陽」一作「華陽」。華陽，羋戎也。此言葉陽為主之母弟，則非戎矣。「葉」不可作「華」。補曰：葉陽，公子悝；涇陽，公子市。大事記謂范睢論四貴，王弟二人，曰高陵，曰涇陽，獨無所謂葉陽者。高陵或其別名。又按趙惠文王元年封公子勝為平原君，二十七年封趙豹為平陽君。魏公子傳稱勝為惠文王弟，而豹無紀，其為王弟，以策知之也。武靈王元年，陽文君趙豹相，彼又一趙豹歟？不然，則有舛誤也。大事記解題引此，而止云平原君親寡君之母弟，豈有所疑而則之歟？〉大王以孝治聞於天下，衣服使〈姚本劉本無「使」字。　鮑本衍「使」字。正曰：姚本「膳啗」下亦有「使」字。〉之便於體，膳啗使〈姚本劉本無「使」字。　鮑本無「使」字。○〉之嗛於口，〈鮑本啗，食也。膳之可食者。集韻，慊，愜也。補曰：嗛，口簞反，口有所啣也。烏獸頰貯食，通作慊。〉未嘗不分於葉陽、涇陽君。葉陽君、涇陽君之車馬衣服，無非大王之服御者。臣聞之：『有覆巢毀卵，而鳳皇不翔；刳胎焚夭，〈鮑本「夭」，「么」同，小兒。正曰：王制「不殀夭」注，殀，斷殺，少長曰夭。夭，烏老反。少，詩照反。又「毋殺胎夭」疏，胎，腹中未出者；夭，胎已出者。正曰：麟鳳兩語，史孔子世家「將西見趙簡子，聞竇鳴櫝、舜華之死」亦云。梅福書「䳒鵲遭害，則仁鳥增逝」，類此。〉而騏驎〈鮑本「騏驎」作「麒麟」。○〉不至。』今使臣受大王之令以還報，敝邑之君，畏懼不敢不行，無乃傷葉陽君、涇陽君之心乎？」

秦王曰：「諾。勿使從政。」諒毅曰：「敝邑之君，有母弟不能教誨，以惡大國，請黜之，勿使與政事，以稱大國。」秦王乃喜，受其弊〈鮑本「弊」作「幣」，無「其」字。○〉而厚遇之。〈鮑本彪謂：諒毅可謂有專對之材矣。觀其辭令，如見晉叔向、鄭子產相與周旋於一堂之上，而折論豹、勝之事，何甚似蕭同叔子也。毅其深於春秋者乎？是舉也，不辱君命，不失秦之心，與觸讋同傳可也。正曰：惠文王之世，趙勢尚強，秦雖屢奪趙地，而趙亦屢伐秦。閼與之敗，秦終不能逞志於趙。當時之臣，外則廉頗、趙奢為之禦侮，內則藺相如之徒，一璧之微，一鼓瑟之恥，為之死爭。今而告其使曰，「必殺而二母弟以聽命」，則雖垂亡之國，猶有所不受，而秦豈能必趙之從哉？特大言以虛喝之耳！諒毅之對，婉而不迫，稱譬當於人心。秦知其不可奪，故轉而言曰，「勿使從政」，其情亦窮矣。毅因而順其意，則未免失辭。使毅應之曰，「敝邑之君之有母弟而授之以政也，亦惟先王之故，以共衛社稷。大國馮恃其威，日尋于兵，是以二子大懼殄滅之及，以與寡君周旋。其獲戾于大國，則職此之由。忠而不貳，臣之職也。討貳勸忠，大國之義也。今將討二子之忠，而使之釋敝邑之政，其何以為勸？雖大國亦將有不利焉！臣不知所命」。以是告之，庶幾不失其對矣。蕭同叔子云云，此傳語。「所使」、「試使」、「王使」，「所使」、「今使」、「勿使」之「使」，如字。〉

趙使姚賈約韓魏
趙使姚賈約韓、魏，〈鮑本正曰：姚賈，說見秦策。此章時不可考。〉韓、魏以〈鮑本衍「以」字。〉友〈姚本劉作「反」。〉之。舉茅〈鮑本「舉茅」作「茅舉」。○　趙人。　札記今本「舉茅」作「茅舉」，乃誤涉鮑也。〉為姚賈謂趙王曰：「賈也，王之忠臣也。韓、魏欲得之，故友〈姚本劉作「反」。〉之，將使王逐之，而己因受之。今王逐之，是韓、魏之欲得，而王之忠臣有罪也。故王不如勿逐，以明王之賢，而折韓、魏招之。」〈姚本劉點此二字。曾作「之招」。　鮑本「招之」作「之招」。○〉

魏敗楚於陘山
魏敗楚於陘山，禽唐明。〈鮑本楚威十一年，魏敗我陘山，時武靈未立。懷二十八年，秦、齊、韓、魏攻楚，殺唐昧，此三十五年。「明」豈「昧」之訛邪？〉楚王懼，令昭應奉太子以委和於薛公。〈鮑本懷二十九年，使太子質於齊。〉主父欲敗之，乃結秦連楚、〈姚本曾去「楚」。〉宋之交，令仇郝〈鮑本「郝」作「赫」。○　下章同。補曰：即「赫」。〉相宋，樓緩相秦。楚王禽〈鮑本「禽」作「合」。○　補曰：字恐訛。　札記今本「禽」作「合」，乃誤涉鮑也。〉趙、宋，〈鮑本楚與二國合。正曰，無據。〉魏〈鮑本「魏」作「齊」。○〉之和卒敗。〈鮑本楚得二國之援，故不與齊和。正曰：「楚王禽」以下有缺誤。〉

秦召春平侯
秦召春平侯，〈鮑本及平都皆趙人。正曰：徐廣引年表云，太子從質秦歸。正義云，太子即春平君也。〉因留之。世〈鮑本「世」作「泄」。○　補曰：史作「泄」。　札記今本「世」作「泄」，乃誤涉鮑也。丕烈案：「世」、「泄」同字。韓非子云，「衛嗣君重如耳，愛世姬」。楊倞注荀子引作「泄姬」，可證也。鮑改誤。〉鈞〈鮑本秦人。〉為之謂〈姚本一作「請」。〉文信侯曰：「春平侯者，趙王之所甚愛也，而郎中甚妒之，故相與謀曰：『春平侯入秦，秦必留之。』故謀而入之秦。今君留之，是空絕趙，而郎中之計中也。故君不如遣春平侯而留平都侯。春平侯者言行於趙王，必厚割趙以事君，而贖平都侯。」文信侯曰：「善。」因與接意而遣之。〈鮑本趙記二年有。〉

趙太后新用事
趙太后〈鮑本惠文王威后。〉新用事，秦急攻之。趙氏求救於齊。齊曰：「必以長安〈鮑本長安，孝成母弟。補曰：索隱云，趙亦有長安，今地缺。按趙世家，封長安君以饒。正義云，即饒陽也。明長安是號。　札記今本「長」誤「趙」。〉君為質，兵乃出。」太后不肯，大臣強諫。太后明謂左右：「有復言令長安君為質者，老婦必唾其面。」

左師〈鮑本官名。〉觸讋〈姚本一本無「言」字。　鮑本補曰：史亦作「龍」。按說苑，「魯哀公問孔子，夏桀之臣，有左師觸龍者，諂諛不正」。人名或有同者。此當從「讋」以別之。　札記丕烈案：吳說非也，當作「龍」。古今人表中下云「左師觸龍」，即此。「言」字本下屬「願見」讀，誤合二字為一。史記云「觸龍言願見」，不誤。〉願見太后。太后〈鮑本「太后」二字不重。○　補曰：姚本復有「太后」字。史同。〉盛氣而揖〈鮑本補曰：史云「胥之入，徐趨而坐」，「胥」字當是。〉之。入〈札記丕烈案：「入」字句。〉而〈姚本一本無「而」字。〉徐趨，至而自謝，曰：「老臣病足，曾不能疾走，不得見久矣。竊自恕，〈鮑本久不見，宜得罪。今自寬，而求見。〉而〈鮑本無「而」字。○　札記丕烈案：史記有。〉恐太后玉體之有所郄〈鮑本「郄」，「郤」同。以己病足，因恐後不能前，亦自恕以及人也。〉也，故願望見太后。」太后〈鮑本「太后」二字不重。○　補曰：「望見太后」，姚本復有「太后」字。史同。〉曰：「老婦恃輦而行。」曰：「日食飲得無衰乎？」曰：「恃鬻〈姚本一本去「鬲」字。　鮑本「鬻」，「粥」同。〉耳。」曰：「老臣今者殊不欲食，乃自強步，日三四里，少益耆〈鮑本「耆」作「嗜」。○〉食，和於身也。」太后〈鮑本無「也太后」三字。○　札記丕烈案：史記有。〉曰：「老婦不能。」太后之色少解。

左師公曰：「老臣賤息舒祺，〈鮑本息，其子。舒祺，名也。〉最少，不肖。而臣衰，竊愛憐之。願令得〈鮑本無「得」字。○　補曰：「願令」，一本「願得」。　札記丕烈案：史記作「願得」。〉補黑衣〈鮑本屍祝之服，所謂袨服。又蕭望之傳注，「朝時皆著皂衣」。正曰：袨服，韻書，好衣也。按晉輿服志，秦人以袀玄為祭服。鮑其誤以「袀」為「袨」乎？增韻，黑衣，戎服。左氏，均服振振。「均」即「袀」。以下文「衛王官」推之，戎服是也。〉之數，〈鮑本補曰：「數」，史作「缺」。〉以衛王官，〈鮑本「官」作「宮」。○　札記丕烈案：史記作「宮」。〉沒〈鮑本沒者，沈溺之辭。補曰：「沒」，史作「昧」。〉死以聞。」太后曰：「敬諾。年幾何矣？」對曰：「十五歲矣。雖少，願及未填溝壑〈鮑本死則填壑。〉而託之。」太后曰：「丈夫亦愛憐其少子乎？」對曰：「甚於婦人。」太后笑〈鮑本無「笑」字。○　札記丕烈案：史記有。〉曰：「婦人異甚。」〈鮑本異於丈夫而有甚焉。〉對曰：「老臣竊以為媼〈鮑本媼，女老稱。后，太后女。補曰：一本標「媼」，一本作「太后」。「太后」稱「媼」非也。春秋後語並作「太后」。媼，烏老反。　札記丕烈案：吳說非也。史記並作「媼」。考高祖紀云，「母曰劉媼」。漢書孟康注引此，又云，禮樂志，地神曰「媼」。媼，母別名也。最為得之。小司馬云，「近有人云母溫氏」，此不達「媼」字義耳。其所云班固泗水亭長古碑，必出膺造。不然，固既云爾，何其撰漢書乃仍云「媼」也。〉之愛燕后賢於長安君。」曰：「君過矣，不若長安君之甚。」左師公曰：「父母之愛子，則為之計深遠。媼之送燕后也，持其踵為之泣，念悲其遠也，〈姚本劉作「而泣之甚」。悲念其遠也。　鮑本念且悲。〉亦哀之矣。已行，非弗思也，祭祀必祝之，祝〈札記今本「祝」誤「甚」。〉曰：『必勿使反。』〈鮑本失意於燕乃反爾。〉豈非計久長，有〈姚本曾作「為」。〉子孫相繼為王也哉？」太后曰：「然。」左師公曰：「今三世以前，至於趙之為趙，趙主〈鮑本「主」作「王」。○　札記丕烈案：史記作「主」。〉之子孫侯者，其繼有在者乎？」曰：「無有。」曰：「微〈鮑本微，猶非。〉獨趙，諸侯有在者乎？」曰：「老婦不聞也。」〈鮑本此下左師對。補曰：史此下有「曰」字。〉「此其近者禍及身，遠者及其子孫。豈人主之子孫〈鮑本「孫」作「侯」。○　補曰：一本作「孫」。　札記丕烈案：史記作「侯」。〉則必不善哉？位尊而無功，奉厚而無勞，而挾重器〈鮑本重器，謂名位金玉。正曰：「位」字上下文可考。〉多也。今媼尊長安君〈鮑本無「君」字。○　札記丕烈案：史記有。〉之位，而封之〈鮑本無「之」字。○　札記丕烈案：史記有。〉以膏腴之地，多予之重器，而不及今令有功於國。一旦山陵崩，長安君何以自託於趙？老臣以媼為長安君計短也，故以為其愛不若燕后。」太后曰：「諾。恣君之所使之。」於是為長安君約車百乘質於齊，齊兵乃出。

子義〈鮑本趙之賢士。〉聞之曰：「人主之子也，骨肉之親也，猶不能恃無功之尊，無勞之奉，而守金玉之重也，而況人臣乎？」〈鮑本趙記元年有。彪謂：觸讋、諒毅，皆以從容納說而取成功，與夫強諫於廷，怒罵於坐，髮上衝冠，自待必死者，力少而功倍矣。元帝謂張猛曰，「曉人不當如是邪」？二士有焉。補曰：程子釋易「納約自牖」曰，「左師觸讋因其明而導之，故其聽也如響」，謂張良招四皓輔太子亦然。愚謂二事同傳可也。燕策陳翠說太后章與觸讋類，亦可並觀。諒毅事不同，後亦失對，辨說見後。〉

秦使王翦攻趙
秦使王翦攻趙，趙使李牧、司馬尚禦〈鮑本原作「御」，又改作「禦」。○　補曰：「禦」通。詩「亦以禦冬」。〉之。李牧數破走秦軍，殺秦將桓齮。〈鮑本補曰：齮，音蟻。〉王翦惡之，乃多與趙王寵臣郭開等金，使為反間，曰：「李牧、司馬尚欲與秦反趙，以多取封於秦。」趙王疑之，使趙䓗〈鮑本「䓗」作「葱」。○　補曰：一本「葱」作「思」。注，一作「忩」。　札記丕烈案：世家作「忽」，列傳作「葱」。〉及顏冣〈鮑本史作「聚」。　札記今本「冣」誤「最」。丕烈案：史記世家、列傳，皆作「聚」。「聚」、「冣」同字也。〉代將，斬李牧，廢司馬尚。後三月，〈鮑本「三」作「五」。○　補曰：據司空馬云云，則當作「五」。　札記丕烈案：鮑改吳補皆誤也。列傳亦云「後三月」，不得專據秦策。〉王翦因急擊，大破趙，殺趙軍，〈鮑本補曰：史作「趙葱」。〉虜趙王遷及其將顏聚，遂滅趙。〈鮑本牧傳有。〉


Chinese text: This work was published before January 1, 1923, and is in the public domain worldwide because the author died at least 100 years ago.