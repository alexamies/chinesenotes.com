括蒼刊本戰國策序
作者：耿延禧　南宋

余至括蒼之明年，歲豐訟簡，頗有文字之暇。於是用諸郡例，鏤書以惠學者。念戰國策未有板本，乃取家舊所藏刊焉。是書訛舛為多，自曾南豐已云疑其不可考者。今據所藏，且用先輩數家本參定，以俟後之君子而已。昔袁悅之還都，止齎戰國策，曰：「天下要惟此書。」而李權從秦宓借戰國策，宓曰：「戰國從橫，用之何為？」蓋學者好惡之不侔如此。夫是非取舍，要當考合乎聖人之道以自擇。要之，此先秦古書，其敘事之備，太史公取以著《史記》，而文辭高古，子長實取法焉，學者不可不家有而日誦之。故余刊書，以是為首云。紹興四年十月，魯人耿延禧百順書。右修職郎、司理參軍馬陞校勘，右迪功郎、兖州學教授趙渙校勘。左朝散郎、通判軍州事崔耀卿，龍圖閣直學士、左朝奉大夫、知軍州事耿延禧。


Chinese text: This work was published before January 1, 1923, and is in the public domain worldwide because the author died at least 100 years ago.