作者：王覺　北宋	書閣本戰國策後

戰國策三十三篇，劉向為之序，世久不傳。治平初，始得錢唐顏氏印本，讀之，愛其文辭之辯博，而字句脫誤，尤失其真。丁未歲，予在京師，因借館閣諸公家藏數本，參校之，蓋十正其六七；凡諸本之不載者，雜見於史記他書，然不敢輒為改易，仍從其舊，蓋慎之也。當戰國之時，强者務并吞，弱者患不能守，天下方爭於戰勝攻取，馳說之士因得以其說取合時君。其要皆主於利言之，合從連橫，變詐百出。然自春秋之後，以迄於秦，二百餘年興亡成敗之迹，粗見於是矣。雖非義理之所存，而辨麗橫肆，亦文辭之最，學者所不宜廢也。會有求予本以開板者，因以授之，使廣其傳，庶幾證前本之失云。清源王覺題。


Chinese text: This work was published before January 1, 1923, and is in the public domain worldwide because the author died at least 100 years ago.