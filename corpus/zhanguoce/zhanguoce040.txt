作者：李格非　北宋	題戰國策	

戰國策所載，大抵皆縱橫捭闔，譎誑相輕傾奪之說也。其事淺陋不足道，然而人讀之則必向其說之工而忘共事之陋者，文辭之勝移之而已。且壽考安樂、富貴尊榮、顯名愛好、便利得意者，天下之所欲也，然激而射之，或將以致人之憂；死亡憂患、貧賤苦辱、棄損亡利失意者，天下之所惡也，然動而竭之，或將以導人之樂。至于以下求高，以小求大，縱之以陽，閉之以陰，無非微妙難知之情，雖辨士抵掌而論之，猶恐不白，今寓之文字，不過一二，言語未必及而意已隱然見乎其中矣。由是言之，則為是說者非難，而載是說者為不易得也。嗚呼！使秦、漢而後復有為是說者，必無能載之者矣！雖然，此豈獨人力哉！蓋自夏、商積制作，以至于周，而文物大備。當其盛時，朝廷宗廟之上，蠻貊窮服之外，其禮樂制度，條施目設，而威儀文章可著之簡冊者，至三千數，此聖人文章之實也。及周道衰，浸淫陵遲，幽、厲承之，于是大壞；然其文章所從來既遠，故根本雖伐而氣燄未易遽熄也。于是浮而散之，鍾于談舌，而著於言語。此莊周、屈原、孫武、韓非、商鞅與夫儀、秦之徒，所以雖不深祖吾聖人之道，而所著書文辭駸駸乎上薄六經而下絶來世者，豈數人之力也哉！今戰國策宜有善本傳於世，而舛錯不可疾讀，意天之于至寶，常不欲使人易得，故余不復竄定，而其完篇皆以丹圜其上云。


Chinese text: This work was published before January 1, 1923, and is in the public domain worldwide because the author died at least 100 years ago.