　　太宗體元應運世德昭功哲惠仁聖文烈皇帝，諱晟，本諱吳乞買，世祖第四子，母曰翼簡皇后拏懶氏，太祖母弟也。遼太康元年乙卯歲生。初爲穆宗養子。收國元年十月，命爲諳班勃極烈。太祖征伐，常居守。天輔五年，賜詔曰：「汝惟朕之母弟，義均一體，是用汝貳我國政。凡軍事違者，閱實其罪，從宜處之。其餘事無大小，一依本朝舊制。」

　　天輔七年六月，太祖次鴛鴦濼，有疾。至斡獨山驛，召赴行在。詔曰：「今遼主盡喪其師，奔于夏國。遼官特列、遙設等劫其子雅里而立之，已留宗翰等措畫。朕親巡已久，功亦大就，所獲州部，政須綏撫，是用還都。

　　八月中旬，可至春州，汝率內戚迎我，若至豹子崖尤善。」八月乙未，會于渾河北。戊申，太祖崩。

　　九月乙卯，葬太祖于宮城西。國論勃極烈杲、鄆王昂、宗峻、宗幹率宗親百宮請正帝位，不許，固請，亦不許。宗幹率諸弟以赭袍被體，置璽懷中。丙辰，即皇帝位。己未，告祀天地。丙寅，大赦中外。改天輔七年爲天會元年。癸酉，發春州粟，賑降人之徙于上京者。戊寅，詔諸猛安賦米，給戶口在內地匱乏者。南路軍帥闍母，敗張覺于樓峰口。

　　十月壬辰，詔以空名宣頭百道給西南、西北兩路都統宗翰，曰：「今寄爾以方面，如當遷授必待奏請，恐致稽滯，其以便宜從事。」己亥，上京慶元寺僧獻佛骨，卻之。闍母及張覺戰于兔耳山，闍母敗績。

　　十一月壬子，命宗望問闍母罪，以其兵討張覺。壬戌，復以空名宣頭及銀牌給上京路軍帥實古乃、婆盧火等。癸亥，宗望以闍母軍發廣寧，下瀕海諸郡縣。詔諭南京，割武、朔二州入于宋。婁室破朔州西山，擒其帥趙公直。勃堇斡魯別及勃剌速破走乙室白答于歸化。己巳，徙遷、潤、來、顯四州之民于瀋州。庚午，宗望及張覺戰于南京東，大敗之。張覺奔宋，城中人執其父及二子以獻，戮之軍中。壬申，張忠嗣、張敦固以南京降，遣使與張敦固入諭城中，復殺其使者以叛。己卯，詔女直人，先有附于遼，今復虜獲者，悉從其所欲居而復之。其奴婢部曲，昔雖逃背，今能復歸者，並聽爲民。

　　十二月辛巳，蠲民間貸息。詔以咸州以南，蘇、復州以北，年穀不登，其應輸南京軍糧免之。甲午，詔曰：「此聞民間乏食，至有鬻其子者，其聽以丁力等者贖之。」是日，以國論勃極烈杲爲諳班勃極烈，宗幹爲國論勃極烈。遣勃堇李靖如宋告哀。

　　二年春正月庚戌朔，以謾都訶爲阿舍勃極烈，參議國政。壬子，命賞宗望及將士克南京之功，赦闍母罪。甲寅，以空名宣頭五十、銀牌十給宗望。戊午，詔孛堇完顏阿實賚曰：「先帝以同姓之人有自育及典質其身者，命官爲贖。今聞尚有未復者，其悉閱贖之。」癸亥，以東京比歲不登，詔減田租、市租之半。甲戌，西南、西北兩路都統宗翰、宗望請勿割山西郡縣與宋，上曰：「是違先帝之命也，其速與之。」夏國奉表稱籓，以下寨以北，陰山以南、乙室耶剌部吐祿濼西之地與之。丙子，貽宋書，索俘虜叛亡。丁丑，始自京師至南京每五十里置驛。

　　二月，詔有盜發遼諸陵者，罪死。庚寅，詔命給宗翰馬七百匹、田種千石、米七千石，以賑新附之民。丁酉，命徙移懶路都勃堇完顏忠于蘇瀕水。乙巳，詔諭南京官僚，小大之事，必關白軍帥，無得專達朝廷。丙午，宗翰乞濟師，詔有司選精兵五千給之。丁未，命宗望，凡南京留守及諸闕員，可選勳賢有人望者就注擬之，具姓名官階以聞。

　　三月己酉朔，命宗望以宋歲幣銀絹分賜將士之有功者。庚戌，叛人活孛帶降，詔釋之。宗望請選良吏招撫遷、潤、來、顯之民保山寨者，從之。己未，宗望以南京反覆，凡攻取之行，乞與知樞密院事劉彥宗裁決之。劉公胄、王永福棄家逾城來降，以公胄爲廣甯尹，永福爲奉先軍節度使。辛未，夏國王李乾順遣使上誓表。

　　閏月戊寅朔，賜夏國誓詔。辛巳，命置驛上京、春、泰之間。己丑，烏虎里、迪烈底兩部來降。丙午，既許割山西諸鎮與宋，以宗翰言罷之。

　　是月，斜野襲遙輦昭古牙，走之，獲其妻孥群從及豪族。勃堇渾啜等破奚七崖而撫其民人。

　　四月己酉，以宗翰經略西夏及破遼功，賜以十馬，使自擇其二，余以分諸帥。賑上京路、西北路降者及新徙嶺東之人。戊午，以實古乃所築上京新城名會平州。乙亥，詔贖上京路新遷甯江州戶口賣身者六百餘人。宋遣使來弔喪。以高朮僕古等充遺留國信使，高興輔、劉興嗣等充告即位國信使，如宋。

　　五月丁丑朔，上京軍帥實古乃以所獲印綬二十二及銀牌來上。癸未，詔曰：「新降之民，訴訟者衆，今方農時，或失田業，可俟農隙聽決。」丁亥，婆速路猛安僕盧古以贓罷，以謀克習泥烈代之。乙巳，曷懶路軍帥完顏忽剌古等言：「往者歲捕海狗、海東青、鴉、鶻于高麗之境，近以二舟往，彼乃以戰艦十四要而擊之，盡殺二舟之人，奮其兵杖。」上曰：「以小故起戰爭，甚非所宜。今後非奉命，毋輒往。闍母克南京，殺都統張敦固。

　　七月壬午，皇子宗峻薨。丙戌，禁外方使介冗從多者。壬辰，鶻實答言：「高麗約吾叛亡，增其邊備，必有異圖。」詔曰：「納我叛亡而弗歸，其曲在彼。凡有通問，毋違常式。或來侵略，整爾行列，與之從事。敢先犯彼，雖捷必罰。」乙未，以烏虎部及諸營叛，以昊勃極烈昱等討平之。

　　八月乙巳朔，以孛堇烏爪乃等爲賀宋生辰使。丁巳，撒離改部猛安雛思以贓罷，以奚金家奴代之。六部都統撻懶擊走昭古牙，殺其隊將曷魯燥、白撒曷等。又破降駱駝山、金源、興中諸軍，詔增給銀牌十。

　　十月甲辰朔，夏國遣使謝誓詔。戊午，天清節，宋、夏遣使來賀。甲子，詔發甯江州粟，賑泰州民被秋潦者。遙輦昭古牙率衆來降。興中府降。丙寅，詔有司運米五萬石于廣寧，以給南京、潤州戍卒。命南路軍帥闍母，以甲士千人益合蘇館路孛堇完顏阿實賚，以備高麗。戊辰，西南、西北兩路權都統斡魯言：「遼祥穩撻不野來奔，言耶律大石自稱爲王，置南北官屬，有戰馬萬匹。遼主從者不過四千戶，有步騎萬餘，欲趨天德，駐余都穀。」詔曰：「追襲遼主，必酌事宜。其討大石，則俟報下。」

　　十一月癸未，闍母下宜州，拔杈丫山，殺節度使韓慶民。癸卯，詔以米五萬石給撻懶、實古乃。

　　十二月戊申，以孛堇高居慶等爲賀宋正旦使。

　　三年正月癸酉朔，宋、夏遣使來賀。戊子，同知宣徽院事韓資正加尚書左僕射，爲諸宮都部署。乙未，夏國遣使奠幣及賀即位。宋遣使賀即位。

　　二月壬戌，婁室獲遼主于余睹穀，丁卯，以厖葛城地分授所徙烏虎里、迪烈底二部及契丹民。

　　三月乙亥，阿舍勃極烈謾都訶薨。丙子，賑奚、契丹新附之民。辛巳，建乾元殿。斡魯獻傳國寶，以謀葛失來附，請授印綬。是日，賜完顏婁室鐵券。

　　四月壬寅朔，詔以遼主赴京師。丁巳，南路軍帥察剌以罪罷。

　　五月己丑，蕭八斤獲遼玉寶來獻。

　　六月庚申，以獲遼主，遣李用和等充告慶使如宋。

　　七月壬申，禁內外官、宗室毋私役百姓。己卯，南京帥以錦州野蠶成繭，奉其絲綿來獻，命賞其長吏。詔權勢之家毋買貧民爲奴。其脅買者一人償十五人，詐買者一人償二人，皆杖一百。甲申，詔南京括官豪牧馬，以等第取之，分給諸軍。以耶律固等爲宋報謝使。

　　八月癸卯，斡魯以遼主至京師。甲辰，告于太祖廟。丙午，遼主延禧入見，降封海濱王。壬子，詔有司揀閱善射勇健之士以備宋。

　　九月壬午，廣寧府獻嘉禾。癸巳，保州路都孛堇加古撒曷有罪伏誅，以孛堇徒單烏烈代之。

　　十月甲辰，詔諸將伐宋。以諳班勃極烈杲兼領都元帥，移賚勃極烈宗翰兼左副元帥先鋒，經略使完顏希尹爲元帥右監軍，左金吾上將軍耶律余睹爲元帥右都臨，自西京入太原。六部路軍帥撻懶爲六部路都統，斜也副之，宗望爲南京路都統，闍母副之，知樞密院事劉彥宗兼領漢軍都統，自南京入燕山。詔建太祖廟于西京。召耶魯赴京師教授女直字。戊申，有司言權南路軍帥鶻實荅官吏貪縱，詔鞫之。壬子，天清節，宋、夏遣使來賀。丁巳，以闍母爲南京路都統，埽喝副之，宗望爲闍母、劉彥宗兩軍監戰。壬戌，詔曰：「今大有年，無儲蓄則何以備饑饉，其令牛一具賦粟一石，每謀克爲一廩貯之。」宋易州戍將韓民毅以軍降，處之蔚州。

　　十一月庚辰，以降封遼主爲海濱王詔中外。辛卯，南路軍帥司請禁契丹、奚、漢人挾兵器，詔勿禁。以張忠嗣權簽南京中書樞密院事。

　　十二月庚子，宗翰下朔州。甲辰，宗望諸軍及宋郭藥師、張企徽、劉舜仁戰于白河。大破之。蒲莧敗宋兵于古北口。丙午，郭藥師降，燕山州縣悉平。戊申，宗翰克代州。乙卯，中山降。丙辰，宗望破宋兵五千于真定。戊午，宗翰圍太原。耶律余睹破宋河東、陝西援兵于汾河北。甲子，宗望克信德府。

　　四年春正月丁卯朔，始朝日。降臣郭藥師、董才皆賜姓完顏氏。戊辰，宗弼取湯陰，大抃攻下浚州，迪古補取黎陽。己巳，諸軍渡河。庚午，取滑州。宗望使吳孝民等入汴，問宋取首謀平山者童貫、譚稹、詹度及張覺等。宋太上皇帝出奔。癸酉，諸軍圍汴。甲戌，宋使李棁來謝罪，且請修好。宗望許宋修好，約質，割三鎮地，增歲幣，載書稱伯侄。戊寅，宋以康王構、少宰張邦昌爲質。辛巳，宋上誓書、地圖，稱侄大宋皇帝、伯大金皇帝。癸未，諸軍解圍。

　　二月丁酉朔，夜，宋將姚平仲兵四十萬來襲宗望營，敗之。己亥，復進師圍汴。宋使宇文虛中以書來，改以肅王樞爲質，遣康王構歸。師還。壬子，以滑、浚二州與宋。宗翰定威勝軍，攻下隆德府。丁巳，次澤州。海濱王家奴誣其主欲亡去，詔誅其首惡，余並杖之。

　　三月癸未，銀朮可圍太原，宗翰還西京。

　　四月癸卯，宗望使宗弼來奏捷。乙丑，耿守忠等大敗宋兵于西都穀。

　　五月辛未，宋种師中以兵出井陘。癸酉，完顏活女敗之于殺熊嶺，斬師中于陣。是日，拔離速敗宋姚古軍于隆州穀。

　　六月丙申朔，高麗國王王楷奉表稱籓。庚戌，宗望獻所獲三象。庚申，以宗望爲右副元帥。

　　七月丙寅，遣高伯淑等宣諭高麗。壬申，出金牌，命孛堇大抃以所領渤海軍八猛安爲萬戶。戊子，以鐵勒部長奪離剌不從其兄夔里本叛，賜馬十一、豕百、錢五百萬。蕭仲恭使宋還，以所持宋帝與耶律餘睹蠟書自陳。

　　八月庚子，詔左副元帥宗翰、右副元帥宗望伐宋。宋張灝率兵出汾州，拔離速擊走之。劉臻以兵出壽陽，婁室破之。庚戌，宗翰發西京。辛亥，婁室等破宋張灝軍于文水。癸丑，宗望發保州。是日，耶律鐸破宋兵于雄州，那野等敗宋兵于中山。甲寅，新城縣進白烏。庚申，突拈取新樂。

　　九月丙寅，宗翰克太原，執經略使張孝純。鶻沙虎取平遙、靈石、孝義、介休諸縣。己巳，復以南京爲平州。辛未，宗望破宋种師閔于井陘，取天威軍，克真定，殺其守李邈。

　　十月，婁室克汾州，石州降。蒲察克平定軍，遼州降。丁未，天清節，高麗、夏遣使來賀，中京進嘉禾。

　　十一月甲子，宗翰自太原趨汴。丙寅，宗望自真定趨汴。戊辰，宗翰下威勝軍。癸酉，撒剌荅破天井關。乙亥，宗翰克隆德府。活女渡盟津。西京、永安軍、鄭州皆降。庚辰，宗翰克澤州。宗望諸軍渡河，臨河、大名二縣、德清軍、開德府皆下。丙戌，克懷州。是日，宗望至汴。

　　閏月壬辰朔，宋出兵拒戰，宗望等擊敗之。癸巳，宗翰至汴。丙辰，克汴城。庚申，以高隨充高麗生日使。辛酉，宋主桓出居青城。

　　十二月癸亥，宋主桓降，是日，歸于汴城。庚辰，詔曰：「朕惟國家，四境雖遠而兵革未息，田野雖廣而畎畝未辟，百工略備而祿秩未均，方貢僅修而賓館未贍。是皆出乎民力，苟不務本業而抑遊手，欲上下皆足，其可得乎？其令所在長吏，敦勸農功。」

　　五年正月辛卯朔，高麗、夏遣使來賀。癸巳，宗翰、宗望使使以宋降表來上。乙未，知樞密院事劉彥宗上表，請復立趙氏，不聽。丁巳，回鶻喝里可汗遣使入貢。

　　二月丙寅，詔降宋二帝爲庶人。三月丁酉，立宋太宰張邦昌爲大楚皇帝。割地賜夏國。四月乙酉，克陝府，取虢州。丙戌，以六部路都統撻懶爲元帥左監軍，南京路都統闍母爲元帥左都監。宗翰、宗望以宋二帝歸。己丑，詔曰：「合蘇館諸部與新附人民，其在降附之後同姓爲婚者，離之。」五月庚寅朔，宋康王構即位于歸德。宋殺張邦昌。婁室降解、絳、慈、顯、石、河中、岢嵐，寧化、保德、火山諸城。撻懶徇地山東，下密州。迪虎下單州，廣信軍降。

　　六月庚申，詔曰：「自河之北，今既分畫，重念其民或見城邑有被殘者，不無疑懼，遂命堅守。若即討伐，生靈可湣。其申諭以理，招輯安全之。儻執不移，自當致討。若諸軍敢利于俘掠輒肆蕩毀者，底于罰。」庚辰，右副元帥宗望薨。漢國王宗傑繼薨。

　　七月甲午，賜宗翰券書，除反逆外，鹹貰勿論。以石州戍將烏虎棄城喪師，杖之，削其宮。八月戊寅，以宋捷，遣耶律居謹等充宣慶使使高麗。丙戌，以宗輔爲右副元帥。詔曰：「河北、河東郡縣職員多闕，宜開貢舉取士，以安新民。其南北進士，各以所業試之。」

　　九月丁未，詔曰：「內地諸路，每耕牛一具賦粟五鬥，以備歉歲。」辛亥，賜元帥右監軍完顏希尹、萬戶銀朮可券書，除赦所不原，餘並勿論。闍母取河間，大敗宋兵于莫州，雄州降。撻懶克祁州，永寧軍、保州、順安軍皆降。

　　冬十月丁卯，沙州回鶻活剌散可汗遣使入貢。辛未，天清節，高麗、夏遣使來賀。宋二帝自燕徙居于中京。

　　十二月丙寅，右副元帥宗輔伐宋，徇地淄、青。烏林荅泰欲敗宋將李成于淄州。趙州降。阿里刮徇地浚州，敗敵兵，遂取滑州。乙亥，西南路都統斡魯薨。己卯，賽里下汝州。

　　六年正月丙戌朔，高麗、夏遣使來賀。宗弼破宋鄭宗孟軍于青州。銀朮可取鄧州。薩謀魯入襄陽。拔離速入均州。馬五取房州。癸巳，克青州。癸卯，闍母克濰州。丁未，迪古補敗宋將趙子昉兵。撒離喝敗宋于河上。甲寅，宋將馬括兵次樂安，宗輔擊敗之，聞宋主在維揚，以農時還師。宗弼敗宋兵于河上。

　　二月乙卯朔，拔離速取唐州，癸亥，取蔡州。己巳，移剌古敗宋將台宗雋等兵于大名。庚午，再破其軍，獲台宗雋及宋忠。甲戌，拔離速取陳州。癸未，克穎昌府。鄭州叛入于宋，復取鄭州。遷洛陽、襄陽、穎昌、汝、鄭、均、房、唐、鄧、陳、蔡之民于河北。宗翰復遣婁室攻下同、華、京兆、鳳翔，擒宋經制使傅亮。阿鄰破河中。斡魯入馮翊。

　　三月壬辰，命南路軍帥實古乃，籍節度使完顏慎思所領諸部及未置猛安謀克戶來上。己酉，撻懶下恩州。五月戊戌，移沙土古思以本部來附。六月己未，詔求祖宗遺事。撻懶遣兵徇下磁州、信德府。真定賊自稱元帥，秦王撒離喝討平之。七月乙巳，宋主遣使奉表請和，詔進兵伐之。以宋二庶人赴上京。八月乙卯，婁室敗宋兵于華州，訛特剌破敵于渭水，遂取下邽。丁丑，以宋二庶人素服見太祖廟，遂入見于乾元殿。封其父昏德公、子重昏侯。是日，告于太祖廟。以州郡職員名稱及俸給因革詔中外。

　　九月辛丑，繩果等敗宋兵于蒲城，甲申，又破敵于同州。乙丑，取丹州。十月丙寅，天清節，高麗、夏遣使來賀。癸酉，知樞密院事劉彥宗薨。丁丑，蒲察、婁室敗宋兵于臨真。戊寅，徙昏德公、重昏侯于韓州。庚辰，宗翰、宗輔會于濮，伐宋。

　　十一月庚寅，蒲察、婁室取延安府。壬辰，賑移懶路。乙未，取濮州，綏德軍降。婁室再攻晉寧軍，其守徐徽言固守，不能克。十二月丙辰，宗弼取開德府。丁卯，宗輔克大名府。鶻沙虎敗宋兵于鞏。

　　七年正月庚辰朔，高麗、夏遣使來賀。辛巳，吳國王闍母薨。甲午，以西京留守韓企先同中書門下平章事、知樞密院事。

　　二月戊辰，宋麟府路安撫使折可求以麟、府、豐三州降。己巳，婁室、塞里、鶻沙虎等破晉寧軍，其守徐徽言據子城拒戰。庚午，率衆潰圍走，擒之。使之拜，不拜。臨之以兵，不動。命降將折可求諭之降，指可求大罵，出不遜語，遂殺之。其統制孫昂及士卒皆不屈，盡殺之。甲戌，詔禁醫巫閭山遼代陵樵采。

　　三月己卯朔，日中有黑子。壬寅，詔軍興以來，良人被略爲驅者，聽其父母夫妻子贖之。尚書左僕射高楨罷。四月，蒲察、婁室取鄜、坊二州。五月乙卯，拔離速等襲宋主于揚州。九月丙午朔，日有食之。庚午，宗弼敗宋兵于睢陽。辛未，降其城。是月，曹州降。十月丙子朔，京兆府降。丁丑，鞏州降。庚寅，天清節，高麗、夏遣使來賀。丁酉，阿里、當海、大抃破敵于壽春。己亥，安撫使馬世元以城降。甲辰，廬州降。十一月庚戌，徙曷蘇館都統司治寧州。乙卯，高麗遣使來貢。丙辰，宗弼取和州。壬戌，宗弼渡江，敗宋副元帥杜充軍于江寧。丁卯，守臣陳邦光以城降。

　　十二月丙戌，宗弼取湖州。丁亥，克杭州。阿里、蒲盧渾追宋主于明州。越州降。大抃敗宋樞密使周望于秀州，又敗宋兵于杭州東北。戊戌，阿里、蒲盧渾敗宋兵于東關，遂濟曹娥江。壬寅，敗宋兵于高橋。宋主入于海。

　　八年正月甲辰朔，高麗、夏遣使來賀。丁巳，以同中書門下平章事韓企先爲尚書左僕射兼侍中。己未，阿里、蒲盧渾克明州，執其守臣趙伯諤。庚申，詔曰「避役之民，以微直鬻身權貴之家者，悉出還本貫。」阿魯補、斜里也下太平、順昌及濠州。

　　是月，宋副元帥杜充以其衆降。二月乙亥，宗弼還自杭州。庚寅，取秀州。戊戌，取平江。汴京亂，三月丁卯，大迪里復取之。宗弼及宋韓世忠戰于鎮江，不利。四月丙申，復戰于江寧，敗之。諸軍渡江。是日，阿魯補戰于拓皋，己亥，周企戰于壽春，辛丑，婁室戰于淳化，皆勝之。醴州降，遂克邠州。

　　五月癸卯，禁私度僧尼及繼父繼母之男女無相嫁娶。戊申，詔曰：「河北、河東簽軍。其家屬流寓河南被俘掠爲奴婢者，官爲贖之，俾復其業。」六月壬申，詔遣遼統軍使耶律曷禮質、節度使蕭別離剌等十人。分治新附州鎮。癸酉，詔以昏德公六女爲宗婦。七月辛亥，詔給泰州都統婆盧火所部諸謀克甲胄各五十。先遣婁室經略陝西，所下城邑叛服不常，其監戰阿盧補請益兵。帥府會諸將議曰：「兵威非不足，綏懷之道有所未盡。誠得位望隆重、恩威兼濟者以往，可指日而定。若以皇子右副元帥宗輔往，爲宜。」以聞。詔曰：「婁室往者所向輒克，今使專征陝西，淹延未定，豈倦于兵而自愛耶？關、陝重地，卿等其戮力焉。」丁卯，上如東京溫湯。徙昏德公、重昏侯于鶻里改路。

　　九月戊申，立劉豫爲大齊皇帝，世修子禮，都大名府。辛酉，諳班勃極烈、都元帥杲薨。癸亥，宗輔等敗宋張浚軍于富平。耀州降。乙丑，鳳翔府降。十月乙亥，上至自東京。齊帝劉豫遣使謝封冊。甲申，天清節，齊、高麗、夏遣使來賀。以鐵驪突離剌同中書門下平章事。詔遼、宋官上本國誥命，等第換授。

　　十一月甲辰，宗輔下涇州。丁未，渭州降。敗宋劉倪軍于瓦亭。戊申，原州降。宋涇原路統制張中孚、知鎮戎軍李彥琦以衆降。馬五等擊宋吳玠軍于隴州。庚戌，以遙鎮節度使烏克壽等爲齊劉豫生日使。癸亥，宗輔以陝西事狀聞，詔獎諭之。十二月丁丑，完顏婁室薨。乙酉，宗輔敗宋劉維輔軍。壬辰，熙州降。

　　九年正月己亥朔，齊、高麗、夏遣使來賀。戊申，命以徒門水以西，渾疃、星顯、僝蠢三水以北閒田，給曷懶路諸謀克。辛亥，蒲察鶻拔魯、完顏忒里討張萬敵于白馬湖，陷于敵。癸丑，以同中書門下平章事時立愛爲侍中，知樞密院張忠嗣爲宣政殿大學士、知三司使事。宗弼、阿盧補撫定鞏、洮、河、樂、西寧、蘭、廓、積石等州。涇原、熙河兩路皆平。

　　四月己卯，詔「新徙戍邊戶，匱于衣食，有典質其親屬奴婢者，官爲贖之。戶計其口而有二三者，以官奴婢益之，使戶爲四口。又乏耕牛者，給以官牛，別委官勸督田作。戍戶及邊軍資糧不繼，傘粟于民而與賑恤。其續遷戍戶在中路者，姑止之，即其地種藝，俟畢獲而行，及來春農時，以至戍所。」五月丙午，分遣使者諸路勸農。

　　六月壬辰，賜昏德公、重昏侯時服各兩襲。八月辛巳，回鶻隈欲遣使來貢。九月己酉，和州回鶻執耶律大石之黨撒八、迪里、突迭來獻。十月戊寅，天清節，齊、高麗、夏遣使來賀。撒離喝攻下慶陽。慕洧以環州降。宗弼與宋吳玠戰于和尚原，敗績。十一月己未，遷趙氏疏屬于上京。以陝西地賜齊。

　　十年正月癸巳朔，齊、高麗、夏遣使來賀。己酉，齊表謝賜地。壬子，詔曰：「昔遼人分士庶之族，賦役皆有等差，其悉均之。」二月庚午，賑上京路戍邊猛安民。

　　四月丁卯，詔：「諸良人知情嫁奴者，聽如故爲妻，其不知而嫁者，去住悉從所欲。」移賚勃極烈，左副元帥宗翰朝京師。庚午，乙太祖孫亶爲諳班勃極烈，皇子宗磐爲國論忽魯勃極烈，國論勃極烈宗幹爲國論左勃極烈，移賚勃極烈、左副元帥宗翰爲國論右勃極烈兼都元帥，右副元帥宗輔爲左副元帥。庚寅，聞鴨綠、混同江暴漲，命賑徙戍邊戶在混同江者。

　　閏月辛卯，詔分遣鶻沙虎等十三人閱諸路丁壯，調赴軍。七月甲午，賑泰州路戍邊戶。上如中京。九月，元帥右都監耶律餘睹謀反，出奔。其党燕京統軍使蕭高六伏誅，蔚州節度使蕭特謀葛自殺。

　　十月壬寅，天清節，大赦。齊、高麗、夏遣使來賀。上如興中府。齊使使來告母喪。十一月癸亥，以武良謨爲齊弔祭使。癸未，撒離喝請取劍外十三州，從之。部族節度使土古廝捕斬余睹及其諸子，函其首來獻。十二月庚子，撒離喝克金州。上至自興中府。

　　十一年正月丁巳朔，齊、高麗、夏遣使來賀。丁卯，撒離喝敗吳玠于饒峰關。戊辰，取洋州。甲戌，入興元府。二月己亥，元帥府言：「承詔賑軍士，臣恐有司錢幣將不繼。請自元帥以下有祿者出錢助給之。」詔曰：「官有府庫而取于臣下，此何理耶？其悉從官給。」八月甲申，黃龍府置錢帛司。戊子，趙㮙誣告其父昏德公謀反，㮙及其婿劉文彥伏誅。戊戌，詔曰：「比以軍旅未定，嘗命帥府自擇人授官，今並從朝廷選注。」十月丙申，天清節，齊、高麗、夏遣使來賀。十一月丙寅，賑移懶路。宗弼克和尚原。十二月癸未，賑曷懶路。

　　十二年正月辛亥朔，齊、高麗、夏遣使來賀。甲子，初改定制度，詔中外。丙寅，如東京。二月丁酉，撒離喝敗宋吳玠軍于固鎮。四月，至自東京。六月甲午，以阿盧補爲元帥右都監。十月庚寅，天清節，齊、高麗、夏遣使來賀。

　　十三年正月丙午朔，日有食之。己巳，上崩于明德宮，年六十一。庚午，諳班勃極烈即皇帝位于柩前。三月庚辰，上尊諡曰文烈皇帝，廟號太宗。乙酉，葬和陵。皇統四年，改號恭陵。五年，增上尊諡曰體元應運世德昭功哲惠仁聖文烈皇帝。貞元三年十一月戊申，改葬于大房山，仍號恭陵。

　　贊曰：天輔草創，未遑禮樂之事。太宗以斜也、宗幹知國政，以宗翰、宗望總戎事。既滅遼舉宋，即議禮制度，治曆明時，纘以武功，述以文事，經國規摹，至是始定。在位十三年，宮室苑舣無所增益。末聽大臣計，傳位熙宗，使太祖世嗣不失正緒，可謂行其所甚難矣！


Chinese text: This work was published before January 1, 1923, and is in the
public domain worldwide because the author died at least 100 years ago.
