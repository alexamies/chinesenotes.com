孝友
　　孝友者，人之至行也，而恆性存焉。有子者欲其孝，有弟者欲其友，豈非人之恆情乎？為子而孝，為弟而友，又豈非人之恆性乎？以人之恆情責人之恆性，而不副所欲者恆有焉。有竭力於是，豈非難乎。天生五穀以養人，五穀之有恆性也。服田力穡以望有秋，農夫之有恆情也。五穀熟，人民育，豈異事乎。然以唐、虞之世，「黎民阻饑」不免以命稷，「百姓不親、五品不遜」不免以命契，以是知順成之不可必，猶孝友之不易得也。是故「有年」、「大有年」以異書于聖人之經，孝友以至行傳于歷代之史，勸農興孝之教不廢於歷代之政，孝弟力田自漢以來有其科。章宗嘗曰：「孝義之人，素行已備，雖有希覬，猶不失為行善。」庶幾帝王之善訓矣。夫金世孝友見於旌表、載於史冊者僅六人焉。作《孝友傳》。

溫蒂罕斡魯補
　　溫蒂罕斡魯補，西北路宋葛斜斯渾猛安人。年十五，居父喪，不飲酒食肉，廬於墓側。母疾，刲股肉療之，疾愈。詔以為護衛。

陳顏
　　陳顏，衛州汲縣人。世業農。父光，宋季擢武舉第，調壽陽尉，未赴。值金兵取汴，光病，圍城中。顏間關渡河，往省其父，因扶疾北歸。光家奴謀良不可，誣告光與賊殺人。光系獄，榜掠不勝，因自誣服。顏詣郡請代父死，太守徐某哀之，不敢決，適帥臣至郡，以其狀白，帥曰：「此真孝子也。」遂並釋之。天會七年，詔旌表其門閭。

劉瑜
　　劉瑜，棣州人。家貧甚，母喪不能具葬，乃質其子以給喪事。明昌三年，詔賜粟帛，複其終身。

孟興
　　孟興，蚤喪父，事母孝謹，母沒，喪葬盡禮。事兄如事其父。明昌三年，詔賜帛十匹、粟二十石。

王震
　　王震，甯海州文登縣人。為進士學。母患風疾，刲股肉雜飲食中，疾遂愈。母沒，哀泣過禮，目生翳。服除，目不療而愈，皆以為孝感所致。特賜同進士出身，詔尚書省擬注職任。

劉政
　　劉政，洺州人。性篤孝，母老喪明，政每以舌舐母目，逾旬母能視物。母疾，晝夜侍側，衣不解帶，刲股肉啖之者再三。母死，負土起墳，鄉鄰欲佐其勞，政謝之。葬之日，飛鳥哀鳴，翔集丘木間。廬於墓側者三年。防禦使以聞，除太子掌飲丞。

隱逸
　　孔子稱逸民伯夷、叔齊、夷逸、硃張、柳下惠、少連，其立心造行之異同，各有所稱謂，而柳下惠則又嘗仕於當世者也。長沮、桀溺之徒，則無所取焉。後世，凡隱遁之士，其名皆列于史傳，何歟？蓋古之仕者，其志將以行道，其為貧而仕下列者，猶必先事而後食焉。後世幹祿者多，其先人尚人之志與歎老嗟卑之心，能去是者鮮矣。故君子于士之遠引高蹈者特稱述之，庶聞其風猶足以立懦廉頑也。作《隱逸傳》。

褚承亮
　　褚承亮，字茂先，真定人。宋蘇軾自定武謫官過真定，承亮以文謁之，大為稱賞。宣和五年秋，應鄉試，同試者八百人，承亮為第一。明年，登第。調易州戶曹，未赴，會金兵南下。天會六年，斡離不既破真定，拘籍境內進士試安國寺，承亮名亦在籍中，匿而不出。軍中知其才，嚴令押赴，與諸生對策。策問「上皇無道、少帝失信。」舉人承風旨，極口詆毀。承亮詣主文劉侍中曰：「君父之罪，豈臣子所得言耶？」長揖而出。劉為之動容。餘悉放第，凡七十二人，遂號七十二賢榜。狀元許必仕為郎官，一日出左掖門，墮馬，首中閫石死，餘皆無顯者。劉多承亮之誼，薦知槁城縣。漫應之，即棄去。年七十終，門人私諡曰「玄貞先生。」

　　子席珍，正隆二年進士，官州縣有聲。

王去非
　　王去非，字廣道，平陰人。嘗就舉，不得意即屏去，督妻孥耕織以給伏臘。家居教授，束修有餘輒分惠人。弟子班晄冘貧不能朝夕，一女及笄，去非為辦資裝嫁之。北鄰有喪忌東出，西與北皆人居，南則去非家，去非壞蠶室使喪南出，遂得葬焉。大定二十四年卒，年八十四。

趙質
　　趙質，字景道，遼相思溫之裔。大定末，舉進士不第，隱居燕城南，教授為業。明昌間，章宗游春水過焉，聞弦誦聲，幸其齋舍，見壁間所題詩，諷詠久之，賞其志趣不凡。召至行殿，命之官。因辭曰：「臣僻性野逸，志在長林豐草，金鑣玉絡非所願也。況聖明在上，可不容巢、由為外臣乎。」上益奇之，賜田畝千，複之終身。泰和二年卒，年八十五。

杜時升
　　杜時升，字進之，霸州信安人。博學知天文，不肯仕進。承安、泰和間，宰相數薦時升可大用。時升謂所親曰：「吾觀正北赤氣如血，東西亙天，天下當大亂，亂而南北當合為一。消息盈虛，迴圈無端，察往考來，孰能違之。」是時，風俗侈靡，紀綱大壞，世宗之業遂衰。時升乃南渡河，隱居嵩、洛山中，從學者甚眾。大抵以「伊洛之學」教人自時升始。正大間，大元兵攻潼關，拒守甚堅，眾皆相賀，時升曰：「大兵皆在秦、鞏間，若假道于宋，出襄、漢入宛、葉，鐵騎長驅勢如風雨，無高山大川為之阻，土崩之勢也。」頃之，大元兵果自饒峰關涉襄陽出南陽，金人敗績於三峰山，汴京不守，皆如時升所料雲。正大末，卒。

郝天挺
　　郝天挺，字晉卿，澤州陵川人。早衰多疾，厭於科舉，遂不復充賦。太原元好問嘗從學進士業，天挺曰：「今人賦學以速售為功，六經百家分磔緝綴，或篇章句讀不之知，幸而得之，不免為庸人。」又曰：「讀書不為藝文，選官不為利養，唯通人能之。」又曰：「今之仕多以貪敗，皆苦饑寒不能自持耳。丈夫不耐饑寒，一事不可為。子以吾言求之，科舉在其中矣。」或曰：「以此學進士無乃戾乎？」天挺曰：「正欲渠不為舉子爾。」貞祐中，居河南，往來淇衛間。為人有崖岸，耿耿自信，寧落魄困窮，終不一至豪富之門。年五十，終於舞陽。

薛繼元
　　薛繼先，字曼卿。南渡後，隱居洛西山中，課童子讀書。事母孝，與人交謙遜和雅，所居化之。子純孝，字方叔，有父風。有詐為曼卿書就方叔取物者，曼卿年已老狀貌如少者，客不知其為曼卿而以為方叔也，而與之書，曼卿如所取付之。監察禦史石玠行部過曼卿，曼卿不之見。或言：「君何無鄉曲情。」曼卿曰：「君未之思耳。凡今時政未必皆善，禦史一有所劾，將謂自我發之。同惡相庇，他日並鄉里必有受禍者。」其畏慎皆此類。壬辰之亂，病沒宜陽。

高仲振
　　高仲振，字正之，遼東人。其兄領開封鎮兵，仲振依之以居。既而以家業付其兄，挈妻子入嵩山。博極群書，尤深《易》《皇極經世》學。安貧自樂，不入城市，山野小人亦知敬之。嘗與其弟子張潛、王汝梅行山谷間，人望之翩然如仙。或曰仲振嘗遇異人教以養生術，嘗終日燕坐，骨節戛戛有聲，所談皆世外事，有扣之者輒不復語雲。

張潛
　　張潛，字仲升，武清人。幼有志節，慕荊軻、聶政為人，年三十始折節讀書。時人高其行誼，目曰「張古人。」後客崧山，從仲振受《易》。年五十，始娶魯山孫氏，亦有賢行，夫婦相敬如賓，負薪拾穗，行歌自得，不知其貧也。鄰里有為潛種瓜者，及熟讓潛，潛弗許，竟分而食之。嘗行道中拾一斧，夫婦計度移時，乃持歸訪其主還之。裏有兄弟分財者，其弟曰：「我家如此，獨不畏張先生知耶？」遂如初。天興間，潛挈家避兵少室，乃不食七日死，孫氏亦投絕澗死焉。

王汝梅
　　王汝梅，字大用，大名人。始由律學為伊陽簿，秩滿，遂隱居不仕。性嗜書，動有禮法。生徒以法經就學者，兼授以經學。諸生服其教，無敢為非義者。同業嘗憫其貧，時周之，皆謝不受。後不知所終。

宋可
　　宋可，字予之，武陟人。其姑適大族槁氏，貞祐之兵，夫及子皆死於難。姑以白金五十笏遺可，可受不辭。其後姑得槁氏疏族立為後，挈之省外家。可乃置酒會鄉鄰，謂姑曰：「姑往時遺可以金，可以槁氏無子故受之。今有子矣，此金槁氏物，非姑物也，可何名取之。」因呼妻子舁金歸之，鄉里用是重之。未幾，北兵駐山陽，軍中有聞可名者，訪知所在，質其子，使人招之曰：「從我者禍福共之，不然，汝子死矣。」親舊競勸之往，可皆謝不從，曰：「吾有子無子，與吾兒死生，皆有命焉。豈以一子故，並平生所守者亡之。」後竟以無子。

辛願
　　辛願，字敬之，福昌人。年二十五始知讀書，取《白氏諷諫集》自試，一日便能背誦。乃聚書環堵中讀之，至《書伊訓》、《詩河廣》頗若有所省，欲罷不能，因更致力焉。由是博極書史，作文有繩尺，詩律精嚴有自得之趣。性野逸，不修威儀，貴人延客，麻衣草屨、足脛赤露坦然於其間，劇談豪飲，傍若無人。嘗謂王鬱曰：「王侯將相，世所共嗜者，聖人有以得之亦不避。得之不以道，與夫居之不能行己之志，是欲澡其身而伏於廁也。是難與他人道，子宜保之。」其志趣如此。

　　後為河南府治中高廷玉客。廷玉為府尹溫蒂罕福興所誣，願亦被訊掠，幾不得免，自是生事益狼狽。願雅負高氣，不以從俗俯仰，迫以饑凍流離，往往見之於詩。有詩數千首，常貯竹橐中。正大末，歿洛下。其詩有雲：「黃綺暫來為漢友，巢由終不是唐臣。」真處士語也。

王予可
　　王予可，字南雲，河東吉州人。父本軍校，予可亦嘗隸籍。年三十許，大病後忽發狂，久之能把筆作詩文，及說世外恍惚事。南渡後，居上蔡、遂平、郾城之間，遇文士則稱「大成將軍」，于佛前則稱「諦摩龍什」，於道則稱「騶天玄俊」，于貴遊則稱「威錦堂主人」。

　　為人軀幹雄偉，貌奇古，戴青葛巾，項後垂雙帶若牛耳，一金鏤環在頂額之間，兩頰以青涅之為翠靨。衣長不能掩脛。落魄嗜酒，每入城，市人爭以酒食遺之。夜宿土室中，夏月或屍穢在傍、蛆蟲狼籍不恤也。人與之紙，落筆數百言，或詩或文，散漫碎雜，無句讀、無首尾，多六經中語及韻學家古文奇字，字畫峭勁，遇宋諱亦時避之。或問以故事，其應如響，諸所引書，皆世所未見。談說之際稍若有條貫，則又以誕幻語亂之。麻九疇、張玨與之遊最狎，言其詩以百分為率，可曉者才二三耳。

　　壬辰兵亂，為順天將領所得，知其名，竊議欲挈之北歸，館於州之瑞雲觀。予可明日見將領自言曰：「我不能住君家瑞雲觀也。」不數日卒。後複有見於淮上者。

　　贊曰：金世隱逸不多見，今于簡冊所有，得十有二人焉。其卓爾不群者三人。褚承亮宋人，勒試進士，主司發策問宋徽、欽之罪，承亮長揖而去之。方金人重舉業，杜時升居山中，首以「伊洛之學」教後進。宋可不願仕，人執其子為質，寧棄而不就，遂以無子。雖制行過中，豈不賢于殺妻以求大將者乎。大夫士見善明、用心剛，故能為人所難為者如此。


Chinese text: This work was published before January 1, 1923, and is in the
public domain worldwide because the author died at least 100 years ago.
