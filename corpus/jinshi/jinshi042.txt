大駕鹵簿
　　世宗大定三年，袷享，用黃麾仗三千人。分四節：第一節，無縣令、府牧，即用黃麾前三部，次前部鼓吹，次金吾牙門旗，次駕頭，次引駕龍墀隊，次天王、十二辰等旗。第二節，黃麾第四、第五部，次君王萬歲日月旗，次禦馬，內增控馬司圉、挾馬司圉各一十六人，次日月合璧、五星連珠等旗，次八寶，內增執黑杖傳喝一十八人在香案前，次七寶輦。第三節，黃麾後第一、第二部，次玉輅，次栲栳隊，次導駕門仗官。第四節，黃麾後第三、第四、第五部，次金輅，次牙門旗，次後部鼓吹。大定六年九月，西京還都，用黃麾仗二千五百四十二人攝官在內，騎七百六十二匹。分四節：第一節，攝官五十四人，執擎三百二人，樂工一百七十人。第二節，攝官三十二人，執擎三百七十六人。第三節，仗內攝官四十四人，導駕官四十二人。門仗官一百人，玉輅青馬八、駕士一百四十人，護駕栲隊五百人，執擎二百四十二人。第四節，攝官五十人，金輅赤馬八、駕士九十四人，控鶴二十二人，樂工八十四人，執擎二百九十人。是歲，上還自西京，有司備儀仗，皇太子乘綴輅，上疑其非禮，以問禮官，無能知者，上怒，皆責降之。明年，將冊皇太子，宰臣奏當備儀仗告廟，上曰：「前朕受尊號謁謝，但令朕用宋真宗故事，朝服乘馬，於禮甚輕，今皇太子乃用備禮何耶？」丞相良弼謝，上徐曰：「此文臣因循，不加意爾。」先是，凡行幸皆役民執仗，是後詔以軍士易之。

　　大定十一年，將有事於南郊，朝享太廟，右丞石琚奏其禮，上曰：「前朝漢人祭天，惟務整肅儀仗，此自奉耳，非敬天也。朕謂祭天在誠，不在儀仗之盛也，其減半用之。」於是，遂增損黃麾仗為大駕鹵簿，凡用七千人攝官在內，分八節。

　　第一節。第一引，七十人，縣令。第二引，二百六十四人，府牧。第三引，二百二十九人，御史大夫，名色與府牧同，頗損其數，而增行止旗一。

　　第二節。金吾皁纛旗一十二人，硃雀隊三十四人，指南、記裏鼓車皆五十二人，鸞旗車一十八人。前部鼓吹一百二十九人。清遊隊七十二人：內白澤旗二，旗五人，綠具裝冠、綠皮甲勒皮、錦臂鞲、橫刀，引夾加弓矢，綠皮馬甲、包尾全。折沖都尉二人，黑平巾幘、紫繡辟邪袍、革帶、銀褐大口袴、錦螣蛇、橫刀、弓矢。弩六、弓矢二十四，槊三十。並錦帽、青繡寶相花衫、革帶、銀褐大口袴。佽飛隊四十八人：內果毅都尉二，黑平巾幘、紫繡飛麟袍、革帶、銀褐大口袴、錦螣蛇，佩橫刀、弓矢。虞候佽飛三十人，鐵甲、兜牟、橫刀、弓矢、黑馬甲全。鐵甲佽飛一十六人。服、執如上。前部馬隊，第一隊六十四人，第二、第三隊皆六十人，第四、第五隊皆五十八人。殳叉仗五十四人：內帥兵官二人，黑平巾幘、緋寶相花衫、革帶、銀褐大口袴，執儀刀。殳二十六，叉二十六。五色寶相花衫、抹額、抹帶、行縢、鞋襪。行止旗一。緋繡寶相花衫、抹額、銀褐抹帶、大口袴。

　　第三節。前部鼓吹第二，三百六十九人。前步甲隊，第一至第五隊皆四十二人。衙門旗二十人。黃麾前第一部一百五十人，第二部一百二十人。殳叉仗五十八人。行止旗一。

　　第四節。黃麾幡三人，六軍儀仗二百二十六人，禦馬三十三人，黃麾前第三至第五部皆一百二十人，青龍白虎隊五十二人，殳叉仗五十六人，行止旗一。

　　第五節。八寶二百三十二人，平頭輦三十人，七寶輦四十二人。班劍、儀刀隊二百人：內將軍二人，折沖都尉二人，平巾幘、緋辟邪袍、革帶、銀褐大口袴、錦螣蛇，執儀刀。班劍、儀刀各九十八。並平巾幘、緋繡寶相花衫、革帶、銀褐大口袴、錦螣蛇、執儀刀。驍衛翊衛隊六十人：內供奉郎將二員，黑平巾幘、緋繡寶瑞馬袍、革帶、銀褐大口袴，執儀刀。鳳旗二，旗五人，服、執如前。弩、弓矢、槊皆一十六。服如班劍，橫刀。夾轂隊，第一隊九十二人：內折沖都尉二人，平巾幘、緋繡飛麟袍、革帶、銀褐大口袴，執儀刀。寶符旗二，旗五人，硃鍪甲刀盾八十。硃甲、錦臂鞲、行縢、鞋襪。第二隊八十二人：內果毅都尉二人，白澤袍。飛黃旗二，旗五人，銀褐鍪甲刀盾七十。第三隊八十二人：內果毅都尉二人，赤豹袍。吉利旗二，旗五人，皁鍪甲刀盾七十。殳叉仗五十六人。行止旗一。

　　第六節。馬步門旗隊一百人，駕頭一十五人，廣武官、茶酒班執從物者二十三人。禦龍直四十人。紅錦團襖、鍍金束帶，內人員二皁帽，三十八人真珠頭巾。玉輅一百五十一人。栲栳隊五百人：內金槍隊一百二十六人，分左右，人員十八、並鐵甲、皁帽、紅錦背子，執小旗，馬甲，紅錦包尾。長行一百八人，鐵甲、兜牟、紅錦背子、錦臂鞲，甲馬、紅錦包尾，執金槍。銀槍隊一百二十六人，人員十八、長行一百八人，服並如上，銀槍。弓箭直步隊一百二十四人，人員四、鐵甲、皁帽、紅錦團花戰袍、弓矢，執銀骨朵，馬甲全。長行一百二十人，鐵笠、紅錦團花戰袍、鐵甲、弓矢、骨朵。骨朵直步隊一百二十四人，人員四、長行一百二十人。服甲同上，無弓矢。金吾牙門旗二十人，黃麾後第一部一百五十人，第二部一百二十人，殳叉仗五十二人，行止旗一。

　　第七節。扇筤二十五人，金輅九十四人。大安輦一百八十一人：內尚輦奉禦二人，殿中少監二人，奉職官二人，並公服。令史四人，書令史四人，七人烏介幘、緋四衤癸素衫、銀褐抹帶、大口袴、皁靴，一人長腳襆頭、紫羅公服、角帶皁靴。掌輦四人，武弁、黃繡寶相花衫、銀褐抹帶、大口袴。人員十二，皁帽、紅錦團襖、銅束帶，內指揮使一人執銀骨朵。舁士一百五十一人。服同掌輦。禦馬三十三人。持鈒隊三十九人。後部鼓吹一百六十人。黃麾後第三至第五部皆一百二十人。後步甲隊第一至第二隊皆四十二人。殳叉五十六人。行止旗一。

　　第八節。後部鼓吹第二，一百四十人。象輅、革車、木輅皆五十人，進賢車二十六人，豹尾車一十八人，屬車八十人。玄武隊六十一人。後步甲隊第三至第五隊皆四十二人。金吾牙門旗二十人。後部馬隊第一隊七十六人，第二隊六十四人，第三隊六十人。殳叉仗六十人。行止旗一。後分行旗、止旗為二。以上名數與黃麾同者不重述。

　　章宗明昌五年六月，尚書省奏：「大定六年，世宗自西京還都，采宋省方還京之儀，用黃麾仗二千人、及金玉輅、栲栳隊甲騎五百人、導駕官四十二員，自後遂不復用。今車駕幸景明宮，還都之日宜依用之。」制可。承安元年，省臣奏：「南郊大禮，大駕鹵簿當用人二萬一千二百一十八、馬八千一百九十八。世宗親行郊祀，仗用七千人。今擬大定制外量添甲卒三百，栲栳隊、執楇人二百四十八，通七千五百四十八人，仍分八節。」從之。泰和六年，上欲親行祫享，命有司計其役費，尚書省奏：「當用仗三千五百人，錢一萬余貫，馬八百六十五匹。舊例，馬皆借取於民，親軍、班祗皆自備從事。今軍旅方興，官馬以備緩急，不可借用，民亦不可重擾，宜令有司攝事。」上詔再議之。八年四月，禘於太廟，依元年例，用黃麾仗三千人，屯門仗五百人。

皇太后皇后鹵簿
　　用唐、宋制，共二千八百四十人。清旅隊三十人，清遊旗一，執一人、引二人、夾二人。並平巾幘、緋裲襠、大口袴、佩弓矢、橫刀、執槊、弩、騎。次金吾衛折沖都尉一人，平巾幘、紫槊襠、大口袴、錦螣蛇、弓矢、橫刀。皞槊二人，平巾幘、緋衫、大口褲，夾折沖。領四十騎：二十人執槊、四人弩、十六人橫刀。並平巾幘、緋裲襠、大口袴、橫刀、弓矢。次虞候佽飛二十八人。並平巾幘、緋裲襠、大口袴、弓矢、橫刀，騎夾道，分左右均布至黃麾仗。次內僕令一人，丞一人，依本品服，分左右。各書令史二人。平巾幘、緋衫、大口褲，騎從。次黃麾一，執一人，夾二人。武弁、硃衣、革帶，正道騎。次左右廂黃麾仗，廂各三行，行百人，從內第一行，短戟、五色氅，執者並黃地白花綦襖、帽、行縢、鞋、襪。次外第二行，戈、五色氅，執人並赤地黃花綦襖、帽、行縢鞋、襪。次外第三行，儀鍠、五色幡。並青地赤花綦襖、帽、鞋、行縢、鞋、襪。次左右領軍衛、左右威衛、左右武衛、左右驍衛、左右衛等，衛各三行，行二十人，分前、後。衛各主帥六人，唯左右領軍衛各三人，並平巾幘、緋裲襠、大口袴，領軍衛前後獅子文袍、帽、余衛豹文袍、帽，各執鍮石裝長刀，騎領，分前、後。每衛各果毅都尉一人檢校。被繡袍，以上各一名步從。左右領軍衛有絳引幡，引前、掩後各三。執者六人，並平巾幘、緋衫、大口袴。次內謁者監四人，給事二人，內常侍二人，內侍少監二人。並騎，分左右。以上各有內給使一人，步從。次內給使百二十人。皆宮人，並平巾幘、緋衫、大口袴，分左右，在車後。次偏扇、團扇、方扇各二十四。分左右，以宮人執之，皆服間彩大袖裙襦、彩衣、革帶、履。次香蹬一，執擎內給使四人。平巾幘　、緋裲襠、大口袴，在重翟車前。次重翟車，馬四，駕士二十四人。平巾幘、青衫、大口褲、鞋襪。次行障二，坐障二。分左右夾車，宮人執之。服同執扇。次內寺伯二人，領寺人六。分左右，平巾幘、緋裲襠、大口袴、執禦刀，並騎，夾重翟車。次腰輿一，輿士八人，團雉扇二。夾輿。次大傘四，次大雉扇八。分左右，橫行為二重。次錦華蓋二。單行，正道。次小雉扇、硃團扇各十二。並橫行，分左右。次錦曲蓋二十四。橫行，為二重。次錦六柱八扇。分左右。自腰輿以下並內給使執之，服同前。次宮人車。次絳麾二。分左右，執各一人，武弁、硃衣、革帶、鞋襪。次後黃麾一，執一人，夾二人。並騎，武弁、硃衣、革帶，正道。次供奉宮人。在黃麾後。次厭翟車，馬四，駕士二十四人。次翟車、安車 皆四馬，駕士各二十四人。次四望車、金根車，皆駕牛三，駕士各十二人。服同前。次左右廂牙門各二，每門執二人，夾四人。並赤綦襖、黃袍、帽。第一門在前黃麾前，第二門在後黃麾後。次左右領軍衛，每廂各一百五十人，執殳，並赤地黃花綦襖、帽、行縢、鞋襪。前與黃麾仗齊，後盡鹵簿。廂各主帥四人，檢校。平巾幘、緋衫、大口袴、被黃袍帽，執鍮石長刀，騎。其服豹文者二在內，服獅文者二，一引前，一護後。次左右領軍衛、折沖都尉各一人，檢校殳仗。以上各一人騎從。次後殳仗內正道置牙門一，每門監門校尉二人，皆平巾幘、緋裲襠、大口袴，執銀裝長刀，騎。每廂各巡檢校尉一人、往來檢校。服仗同前。前後部鼓吹，金鉦、掆鼓、大鼓、長鳴、中鳴、鐃吹、羽葆、鼓吹、橫吹、節鼓、禦馬並減大駕之半。

　　是歲，重翟等六車改用圓方輅輦，及行障、坐障、錦六柱、宮人等車，其制度人數並見《輿服志》。天德二年，海陵立後，皇后乘龍飾肩輿，有司設二步障於殿之西階，設扇左右各十，傘一，此蓋殿庭導引之儀也。又設皇太后導從六十人，傘子不在數內，並服簇四盤雕團花紅錦襖、金花襆頭、塗金銀束帶。永壽、永甯宮導駕各三十人，傘子各二人，此亦常行之儀也。

皇太子鹵簿
　　受冊寶謝廟，凡大禮、大朝會則用之。有司奏當用唐、宋儀禮，詔止用千人。中道。清遊隊二十四人：折沖都尉一人，白澤旗一，五人，弩四、弓六、槊八。並騎。清道直蕩隊一十八人：折沖都尉二人，皞槊四，弓矢十二。並騎。誕馬四，控攏八人。正直旗隊三十三人：果毅都尉一人，重輪旗一、馴犀旗二、野馬旗一，馴象旗二，旗各五人，副竿二。並騎。細引隊一十四人：果毅都尉二人，弓矢六，槊六。槊與弓矢相間，並騎。前部鼓吹九十八人：並騎。府史二人，金鉦、掆鼓各二，大鼓十二，長鳴八，鐃鼓二，簫六，笳六、帥兵官二、節鼓二、小鼓十二、中鳴八、桃皮篳篥四、歌四、拱辰管六、篳篥六、大橫吹十二、羽葆鼓二、帥兵官二。傘扇八：梅紅傘二，大雉扇四，中雉扇二。小輿一十八人。導引官一十二人：中允二人，諭德二人、庶子二人、詹事二人、太師一人、太傅一人、太保一人，少師一人在金輅後。並騎。親勳翊衛圍子隊七十四人：郎將二人。儀刀七十二。並騎。金輅七十人。三衛隊一十八人。執儀刀。厭角隊六十二人：郎將一人，祥雲旗一，五人，弩三，弓七，稍十五，並騎。又郎將一人，祥雲旗一，五人，弩三，弓七，槊十五。並騎。硃團扇一十六人：司禦率府校尉四人，騎。硃團扇三，紫曲蓋三，硃團扇三，紫曲蓋三。大角一十八。後部鼓吹五十四人：並騎。管轄指揮一人，金鉦、掆鼓各一，鐃鼓二，簫六，歌六，篳篥六，節鼓一，主帥二人，笛六，笳四，拱辰管六，小橫吹十，主帥二人。後拒隊四十六人：果毅都尉一人，騎。三角獸旗一，五人，弩四，弓矢十六，槊二十。外仗。左行二百四人。牙門十六人：並騎。牙門旗一，三人，監門校尉三人，郎將一人，班劍九。前第一隊二十七人：司禦率府一人，果毅都尉一人，折沖都尉一人，主帥一人，並騎。絳引幡三首，九人，麟頭竿二，儀鍠斧二，弓矢二，麟頭竿二，儀鍠斧二，硃刀盾二，小戟二。第二、第三、第四、第五隊各一十四人。與第一部麟頭竿已下同。後第一隊四十七人：牙門旗一，三人，監門校尉三人，果毅都尉一人，主帥一人，絳引幡三，九人，鶡雞旗一，五人，槊四，弩三，槊四，弓矢三，槊四，弓矢三，硃刀盾二，小戟二。並騎。後第二隊二十九人：果毅都尉一人，綱子旗一，五人，槊五，弩三，槊五，弓矢三，槊三，弓矢四。並騎。後第三隊二十九人：果毅都尉一人，黃鹿旗一，五人，槊五，弩三，槊五，弓矢三，槊三，弓矢四。並騎。右行二百四人，排列同。

　　太子常行儀衛，導從六十二人，傘子二人，並服梅紅繡羅雙盤鳳襖、金花襆頭、塗金銀束帶。凡從物鏾鑼、唾盂、水罐等事並用銀金飾。傘用梅紅羅、坐麒麟金浮圖。椅用金鍍銀圈、雙戲麒麟椅背，紅絨絛結。殿庭與宴，𧝋用繡羅間金盤鳳，卓衣則用繡羅獨角間金盤獸。東宮視事，硃髹飾椅，塗金銀獸銜、紅絨絛結，明金團花椅背，案衣則用素羅，色皆梅紅，蒙帕踏腳同。

親王傔從
　　引接十人，皁衫、盤裹、束帶、乘馬。牽攏官五十人，首領紫羅襖、素襆頭，執銀裹牙杖，傘子紫羅團荅繡芙蓉襖、間金花交腳襆頭，余人紫羅四衤癸繡芙蓉襖、兩邊黃絹義襴，並用金鍍銀束帶，襆頭同。邀喝四人。傘用青表紫裏，金鍍銀浮圖。椅用銀裹圈背。水罐、鏾鑼、唾盂並用銀。郡王牽攏官三十人，未出宮者二十人。國公牽攏官二十人，未出宮者十四人。郡王引接六人，國公四人，未出宮者各減半。人從儀物並依一品職事官制。

諸妃嬪導從
　　四十人，襆頭、繡盤蕉紫衫、塗金束帶。妃用偏扇、方扇、團扇各十六，諸嬪各十四，皆宮人執，服雲腳紗帽、紫四䙆衫、束帶、綠靴。大傘各一，傘子二人，就用本服錦襖襆帶。大長公主導從一十二人，皇妹皇女一十人，並服紫羅繡胸背葵花夾襖、盤裹、襆頭、大佩銀腰帶，牙杖各二。其諸宗室女，各以親疏差降之。傘制，皇太子三位妃皆青羅表紫裏、金浮圖，親王公主王妃金鍍銀浮圖、郡主縣主夫人銀浮圖，皆青表紫裏，諸臣下母妻各從其夫子勳封品級用傘。

百官儀從
　　正一品：三師、三公、尚書令，硃衣直省各十人，三公稱直府。牽攏官各六十人，並服紫衫帽、銀偏帶，內執藤棒二對、骨朵三對，牙杖三對，簇馬六人，傘子二人。交椅、水罐、鏾鑼、盂子、唾碗等事以次執之，服皁衫帽、塗金銅束帶。後凡執色人並同。邀喝四人。傘用青羅紫裏、銀浮圖。從一品：尚書左右丞相、平章政事、都元帥、樞密使，直省同，樞密稱直院，以班祗人充。牽攏官五十人，邀喝四人。判大宗正，引接十人、牽攏官四十人。大興尹，面前兩對，餘並同。以上交椅並用銀裹圈背、紫絲滌結。正二品：東宮三師、左右副元帥。尚書左右丞，直省八人，牽攏官四十人，邀喝三人，傘用硃浮圖。從二品：參知政事、樞密副使、御史大夫，直省同，禦史台稱通引，以皞使班祗人充。牽攏三十六人，邀喝數同。正三品：東宮三少、元帥左右監軍、殿前都點檢、六部尚書、諸京留守、宣徽、勸農使、翰林學士承旨等官，凡同品者，各引接六人，牽攏官二十人。以上交椅並用直背銀間妝、青絲滌結。諸京都轉運使、招討使、諸路提刑使、諸府尹兼本路兵馬都總管及留守，牽攏官五十人。外任，統軍使、都運、招討使、副使、諸府尹兼總管，牽攏官五四十五人，公使七十人。從三品：元帥左右都監、勸農副使、殿前副都點檢及禦史中丞等官，凡同品者，各引接六人，牽攏官一十八人，內中丞引從則給緋衫。外任，運使、節度使、牽攏官四十人，諸節鎮、諸部族節度同，公使上鎮七十人、中鎮六十五人、下鎮六十人。以上外任官人從服色，除諸招討、總管、部族節度、群牧使自來無射糧軍人力者並仍舊外，留守、統軍、總管、都運、招討、府尹、轉運、節度使人力亦仍舊，其數雖多，俱不得過四十人，並服紫衫、銀帶，銀裹圈背交椅、銀水罐、鏾鑼、盂、碗、牙杖，內銀裹骨朵、大劍各兩封，及邀喝，唯運使無骨朵、大劍。正四品：左右諫議大夫、國子祭酒、六部侍郎等官，凡同品者，各引接八人，本破十二人。外任，留守同統軍都監、提刑副使，各牽攏官三十人。從四品：殿前左右衛將軍、諸猛安千戶、親王府尉、諸京同知轉運等官，凡同品者，各引接四人，本破十二人。外任，牽攏官三十五人，公使上防禦六十人、中防禦五十五人、下防禦五十人。正五品：尚書左右司郎中、翰林待制、太常少卿等官，凡同品者，各本破八人。外任，牽攏官三十人，公使上州五十人、中州四十五人、下州四十人。凡防禦、刺史、知軍、並京府統軍司、節鎮佐貳官人從，並服紫衫、角束帶，直背銀交椅、鏾鑼、盂子、唾碗、牙杖，傘用青表 碧裏青浮圖。防禦、刺史、知軍仍用銀裹骨朵、大劍一對，邀喝，唯隨路副統軍則不邀喝。從五品：六部郎中、侍御史、大理少卿等官，凡同品者，本破七人，侍禦引從則給緋衫。外任，本破十人。以上職事官並許張蓋。正六品：尚書左右司員外等官，凡同品者，本破六人。外任，本破九人。從六品：尚書六部員外等官，凡同品者，本破五人。外任，本破九人。正七品：殿中侍御史等官，凡同品者，本破四人。外任，本破七人。縣令，公使十人。都軍，公使六人。從七品：應奉翰林文字等官，凡同品者，本破四人。外任，本破六人。縣令，公使十人。正八品：大理評事等官，凡同品者，本破二人。外任，本破六人。從八品：太常太祝等官，凡同品者，本破二人。外任，本破五人。正九品：禦藥都監等官，凡同品者，本破一人。外任，本破三人。從九品：隨殿位承應、同監等官，凡同品者，本破一人。外任，本破一人。尚書省樞密院令譯史通事、六部禦史台及統軍司通事、誥院令史、國史院書寫等職，各設本破一人。以上職官，人力從物不得僭越。其外任官，人從服執，以本處公用或贓罰錢置。

　　凡內外官自親王以下，傔從各有名數差等，而硃衣直省不與。其賤者，一曰引接亦曰引從，內宮從四品以上設之。二曰牽攏官，內外正五品以上設之。三曰本破，內外正四品以下設之。四曰公使，外官正三品以下設之。五曰從己人力，外官正三品京都留守、大興府尹以下等官設之。本破如牽攏之職，公使從公家之事，從己執私家之役者也。五等皆以射糧軍充，其軍非驗物力以事攻討，特招募民年十七以上、三十以下魁偉壯健者收刺，以資糧給之，故曰射糧。其首領則有將節、承局、什將等名，而皆統于隨路都兵馬總管府焉。金之所以禮臣下、足任使者，其亦先代之遣法歟？

　　外任官從己人力，諸京留守、大興府尹，五十人。統軍、都轉運、招討、按察使，諸路兵馬都總管，四十五人。轉運、節度使，四十人。提控、諸群牧、防禦使，三十五人。外任親王傅、同知留守、副統軍、按察副使、諸州剌史知軍事，三十人。同知都轉運使事、副招討、副留守、同知府尹兼總管，提舉漕運司，諸五品鹽使，二十五人。都轉運副使、按察司簽事、少尹、副總管、同知轉運節度使事，二十人。京都兵馬都指揮使，一十八人。轉運節度副使，十七人。兵馬都鈐轄，十五人。親王府尉、諸京留守總判官、同知防禦使事，十三人。警巡使、兵馬副都指揮、同提舉漕運司，正六品，鹽副使，從六品，酒麴鹽稅使、同知州軍事，一十人。統軍都轉運司京府總管散府等判官、京推官，九人。親王府司馬、招討判官，赤劇縣令，提舉上京皇城兵馬鈐轄，正七品，酒麴鹽稅副使、都轉運判官、府推官、節度觀察判官，八人。京縣次劇縣令、都巡檢使、正將、府軍都指揮使，七人。司屬令、親王府文學、招討司勘事官、諸縣令、警巡副使、知城堡寨鎮，從七品、鹽判、同提舉上京皇城、節鎮軍都指揮使、都巡河、同七品酒使、防禦判官，六人。市令、錄事、赤劇縣丞、副都巡檢使、副將、都巡檢、州軍判官，五人。統軍司知事、親王府記室參軍，司屬丞，正八品，酒使副、京縣次劇縣丞、諸司使，四人。大興府招討、按察司知事、京府運司節鎮司獄、管勾河橋關度譏察官，從八品，鹽判官、漕運司勾當官、警巡判官、諸縣丞、市丞、司候、主簿、錄事司判官、縣尉、副都巡檢、諸巡檢、巡河官，正九品，酒使、諸司副使，三人。鹽場管勾、防刺以下司獄、部隊將、同管勾河橋、副譏察、司候判官、教授、統軍按察司知法、軍轄、諸司都監、節鎮以上知法，二人。鹽場同管勾、防刺以下知法、諸司同監、統軍按察司書史、統軍司譯書通事，一人。婆速公使、從己人力，于附近東京澄州招募漢人百姓投充。謂非猛安謀克所管者。合懶、恤品、胡裏改、蒲與路並于各管猛安謀克所管上中戶內輸差驅丁，依射糧軍例支給錢糧，周年一易。部羅火、土魯渾紮石合亦同。其諸颭及群牧官員，若猛安謀克應差本管戶民充人力者，並上中戶輪當。

　　諸內外官有兼職各應得人從者，從多給，餘各驗品類差。諸親王引接、引從，在都兵馬司差，公主隨朝者從守部本破內差，外路者並所在州府就差。諸王府引從、相府牽攏官、引接，周年替代，自余十月滿代，並以射糧軍充。諸隨朝六品以下職官、並諸局承應者，願令從己輸庸者聽，仍具姓名申部，本處官司周年內不得占使。諸職官之任、以理去官者，接送人力於從己人內給半，取接者皆於所在官司出給印券差取，送還者須到本所給券發還，如無驗者權閣支請，候會問別無逃亡將帶，然後放支。諸致仕官職俱至三品者，從己人力於願往處給半，不得輸庸。身故應送還者又減半給之，若年未六十而致仕及罷去者，則不給。


Chinese text: This work was published before January 1, 1923, and is in the
public domain worldwide because the author died at least 100 years ago.
