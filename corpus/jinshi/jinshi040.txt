宗廟樂歌
　　禘祫親饗。

　　皇帝入門。宮縣無射宮《昌甯之曲》：（出、入步武同）惟時升平，禮儀肇興。鳴鑾至止，穆穆造庭。百辟卿士，恪謹迎承。恭款祖考，神宇攸寧。

　　皇帝升殿，登歌夾鐘宮《昌甯之曲》：（升階及將還板位，皆同登歌）笙鏞既陳，罍樽在戶。升降有容，惟規惟矩。恭敬明神，上儀交舉。永言保之，承天之祜。

　　皇帝盥洗，宮縣無射宮《昌甯之曲》：惟水之功，潔淨精微。洗爵奠斝，於德有輝。皇皇穆穆，宗廟之威。宜其感格，福祉交歸。

　　皇帝降階，宮縣無射宮《昌甯之曲》：于皇神宮，象天清明。有來肅肅，相維公卿。禮儀卒度，君子攸甯。孔時孔惠，綏我思成。

　　迎神，宮縣《來甯之曲》：（黃鐘宮三奏，大呂角二奏，大蔟徵二奏，應鐘羽二奏，詞同）八音克諧，百禮具舉。明德維清，至誠永慕。神之格思，雲軿風馭。來止來臨，千祀燕處。

　　司徒引俎，宮縣無射宮《豐甯之曲》：維牲維犧，齊明致祠。我將我享，吉蠲奉之。博碩肥腯，神嗜為宜。千秋歆此，永綏黔黎。

　　始祖酌獻，宮縣無射宮《大元之曲》：惟酒既清，惟肴既馨。苾芬孝祀，在廟之庭。羞于皇祖，來燕來寧。象功昭德，先祖是聽。

　　德皇帝，《大熙之曲》：萬方欣戴，鴻業創基。瑤源垂裕，綿瓞重熙。式崇毖祀，爰考成規。籩豆有楚，益臻皇儀。

　　安皇帝，《大安之曲》：爰圖造邦，載德其昌。皇儀允穆，誕集嘉祥。明誠昭格，積厚流光。祇嚴清廟，鐘石琅琅。

　　獻祖，《大昭之曲》：惟聖興邦，經始之初。鳩民化俗，還定攸居。迪德純儉，志規遠圖。時哉顯祀，精誠有孚。

　　昭祖，《大成之曲》：天啟璿源，貽慶定基。率義為勇，施德為威。耀武拓境，功烈巍巍。永昌皇祚，均福黔黎。

　　景祖，《大昌之曲》：丕顯鴻烈，基緒降昌。聖期誕集，邦宇斯張。尊嚴廟祏，昭格休祥。煌煌縟典，億載彌光。

　　世祖，《大武之曲》：桓桓伐功，天監其明。惟威震疊，惟德綏寧。神策無遺，鴻圖以興。會孫孝祀，遹昭厥成。

　　肅宗，《大明之曲》：于皇神人，武烈文謨。左右世祖，懷柔掃除。威震遐邇，化漸蟲魚。垂光綿永，成帝之孚。

　　穆宗，《大章之曲》：烝哉文祖，欽聖弘淵。慈愛忠信，典策昭然。歆此明祀，繁祉綿綿。時純熙矣，流慶萬年。

　　康宗，《大康之曲》：惟明惟聽，曄曄神功。儀刑世業，昭格上穹。持盈孝孫，薦芳斯豐。錫我祉福，皇化益隆。

　　太祖，《大定之曲》：功超殷周，德配唐虞。天人協應，平統寰區。開祥垂裕，肇基永圖。明明天子，敬承典謨。

　　太宗，《大惠之曲》：巍巍德鴻，無為端扆。祚承神功，究馴俗美。清宮緝熙，孝毖時祀。欽奠羞誠，犧樽嘉旨。

　　熙宗《大同之曲》：昭顯令德，神基丕承。對越在天，享用躋升。于穆清廟，來燕來寧。神其醉止，惟欽克誠。

　　睿宗，《大和之曲》：皇祖開基，周武殷湯。猗歟聖考，嗣德彌光。啟佑洪緒，長髮其祥。嚴恭廟享，萬世烝嘗。

　　世宗，《大鈞之曲》：神之來思，甫登於堂。稞圭有瓚，秬鬯芬芳。巍巍先功，啟祐無疆。萬年肆祀，孝心不忘。

　　顯宗，《大寧之曲》：于皇神宮，有嚴惟清。吉蠲孝祀，惟神之寧。對越在天，綏我思誠。敷祐億年，邦家之慶。

　　章宗，《大隆之典》：兩紀踐阼，萬方甯康。文經天地，武服遐荒。禮備制定，德隆業昌。居歆典祀，億載無疆。

　　宣宗，《大慶之曲》：猗歟聖皇，三代之英。功光先後，德被群生。牲粢惟馨，鼓鐘其鏗。神兮來思，歆於克誠。

　　文舞退，武舞進，宮縣無射宮《肅甯之曲》：明明先皇，神武維揚。開基垂統，萬世無疆。幹戚象功，威儀有光。神保是饗，昭哉降康。

　　亞終獻，無射宮《肅甯之曲》：涓辰之休，昭祀惟恭。威儀陟降，惟禮是從。籩豆靜嘉，于論鼓鐘。惟皇受祉，監斯德容。

　　皇帝飲福，登歌夾鐘宮《福甯之曲》：犧牲充潔，粢盛馨香。來格來享，精神用彰。飲此純禧，簡簡穰穰。文明天子，萬壽無疆。

　　徹豆，登歌夾鐘宮《豐甯之曲》：孝祀肅睦，明德以薦。樂奏九成，禮終三獻。百辟卿士，進徹以時。小大稽首，神保聿歸。

　　送神，宮縣黃鐘宮《來甯之曲》：潔茲牛羊，清茲酒醴。三獻攸終，神既燕喜。神之去兮，載錫繁祉。萬壽無疆，永保禋祀。

　　郊祀前，朝享太廟樂歌。

　　皇帝入門，宮縣無射宮《昌甯之曲》：郊將升禋，廟當告虔。錫鑾戾止，孝實奉先。祀事斯舉，有序無愆。祗見祖考，神意歡然。

　　皇帝升殿，登歌夾鐘宮《昌甯之曲》：皇皇天子，升自阼階。奠見祖禰，肅然有懷。百禮已洽，八音克諧。既昌且甯，萬福遝來。

　　迎神，宮縣《來甯之曲》：（黃鐘宮三奏，大呂角二奏，太蔟徵二奏，應鐘羽二奏，詞同）以實應天，報本反始。潔粢豐盛，禮先肆祀。風馬雲車，神之吊矣。來止來宜，而燕翼子。

　　皇帝盥洗，宮縣無射宮《昌甯之曲》：有水於罍，有巾於篚。帨手拭爵，圭袞有煒。玄酒大羹，德磬維菲。萬年昌寧，皇皇負扆。

　　皇帝升階，宮縣無射宮《昌甯之曲》：（降階，同）巍巍京師，有嚴神宮。聖主戾止，多士雲從。來享來獻，肅肅其容。將昭大報，庸示推崇。

　　司徒奉俎，宮縣無射宮《豐甯之曲》：陳其犧牲，惟純與精。苾芬孝祀，於昭克誠。不疾瘯蠡，或剝或亨。洋洋在上，以交神明。

　　始祖酌獻，宮縣《大元之曲》：猗歟初基，兆我王跡。其命維新，貽謀丕赫。綿綿瓜瓞，國步日辟。堂構之成，焜煌今昔。

　　獻祖，《大昭之曲》：以聖繼興，成王之孚。民從其化，咸奠攸居。清廟觀德，猗歟偉歟。金石備樂，以奉神娛。

　　昭祖，《大成之曲》：東夷不庭，皇祖震怒。神武削平，貽厥聖緒。猶室有基，垣墉乃樹。億萬斯年，天保孔固。

　　景祖，《大昌之曲》：于皇藝祖，其智如神。修法施令，百度惟新。疆宇日廣，海隅鹹賓。功高德厚，耀耀震震。

　　世祖，《大武之曲》：于皇先王，昭假於天。長駕遠馭，麾斥無前。王業猶生，孫謀有傳。圓壇展禮，敢先告虔。

　　肅宗，《大明之曲》：猗歟前人，簡惠昭融。相我世祖，成茲伐功。敷佑來葉，帝圖其隆。將修熙事，先款神宮。

　　穆宗，《大章之曲》：仁慈忠信，惟祖之休。功光岐下，跡掩商丘。言瞻清廟，懷想前修。神其來格，歆茲庶羞。

　　康宗，《大康之曲》：猗歟前王，惠我無疆。儀刑典法，日靖四方。永言孝思，於乎不忘。昭告大祀，祗率舊章。

　　太祖，《大定之曲》：天生聰明，俾乂蒸人。惟此二國，為我驅民。撻彼威武，萬邦鹹賓。明昭大報，推而配神。

　　太宗，《大惠之曲》：維清緝熙，於昭明德。我其收之，駿奔萬國。南郊肇修，大典增飾。清廟吉蠲，純禧申錫。

　　睿宗，《大和之曲》：維時祖功，肇開神基。昭哉聖考，其德增輝。上動天監，明命攸歸。謀貽翼子，無疆之辭。

　　文舞退，武舞進，宮縣《肅甯之曲》：先皇開基，比跡殷湯，功加天下，武德彌光。容舞象成，干戈戚揚。於昭報本，懷哉不忘。

　　亞終獻，宮縣《肅甯之曲》：于皇宗祊，朝獻維時。芬芬酒醴，棣棣威儀。誠則有餘，神之格思。神孫千億，神其相之。

　　皇帝飲福，登歌夾鐘宮《福甯之曲》：皇皇穆穆，丕承丕基。躬親於禋，載肅載祗。對越在天，神歆其誠。於以飲酒，如川之增。

　　徹豆，登歌夾鐘宮《豐甯之曲》：物維其時，既豐且旨。苾苾德馨，或將或肆。神之居歆，洽於百禮。于萬斯年，穰穰介祉。

　　送神，宮縣黃鐘宮《來甯之曲》：濟濟多儀，皇皇雅奏。獻終反爵，薦餘徹豆。神監昭回，有秩斯祐。無疆之福，申錫厥後。

　　昭德皇后別廟，郊祀前薦享，登歌樂曲。

　　初獻盥洗，夷則宮《肅甯之曲》：神無常享，時歆精誠。惟誠惟潔，感通神明。先事盥滌，注茲清冷。巾篚既奠，尊彝薦馨。

　　初獻升、降殿，中呂宮《嘉甯之曲》：有來肅肅，登降以敬。粲粲袨服，鏘鏘佩聲。金石節奏，既協且平。其儀不忒，乃終有慶。

　　司徒奉俎，奏夷則宮《豐甯之曲》：馨我黍稷，潔我牲牷。降升有節，薦是吉蠲。工祝致告，威儀肅然。神之吊矣，元吉其旋。

　　酌獻，奏夷則宮《儀坤之曲》：伣天之妹，坤德利貞。圓丘有事，先薦以誠。我酒既旨，我肴既盈。神其居饗，福祿來成。

　　徹豆，奏中呂宮《豐甯之曲》：明昭祀事，舊典無違。樂既雲闋，神其聿歸。禮之克成，神保斯饗。于萬斯年，迓續丕貺。

　　祫禘有司攝事。

　　初獻盥洗，宮縣無射宮《肅甯之曲》：祀事之大，齊栗為先。潔精以獻，沃盥於前。既灌以升，乃薦豆籩。神其感格，歆于吉蠲。

　　升自西階，登歌奏夾鐘宮《嘉甯之曲》：（餘並同親祀）國有太宮，合食以禮。躋階肅肅，降陛濟濟。鏘然純音，節乃容止。神之格思，永綏福履。

　　時享，攝事登歌樂章。

　　初獻盥洗，無射宮《肅甯之曲》：酌彼行潦，維挹其請。潔齊以祀，祀事昭明。顯允辟公，沃盥乃升。神之至止，歆於克誠。

　　初獻升殿，夾鐘宮《嘉甯之曲》：（餘同親祀，惟不用宮縣）濟濟在庭，祗薦有序。雍容令儀，旋規折矩。爰徂於基，鳴佩接武。敬恭神明，來寧來處。

　　昭德皇后時享，登歌樂章。

　　初獻盥洗，無射宮《肅甯之曲》：時祀有章，禮備樂舉。爰潔其盥，亦豐其俎。俯仰升降，中規中矩。神其來格，百神是與。

　　初獻升殿，夾鐘宮《嘉甯之曲》：（三獻及司徒降，同）假哉神宮，神宮有侐。惟時吉蠲，登降翼翼。歌鐘鏘煌，笙磬翕繹。於昭肅恭，靈釐來格。

　　司徒奉俎，無射宮《豐甯之曲》：宮庭枚枚，鐘磬喤喤。既儀圭鬯，既奠惣薌。齊莊奉饋，籩豆大房。靈之右饗，流慶無疆。

　　酌獻，無射宮《儀坤之曲》：於皇坤德，作合乾儀。塗山懿範，京室芳徽，容聲如在，典祀惟時。神其克享，薦祉來宜。

　　亞終獻，無射宮《儀坤之曲》：嘉羞實俎，高張在庭。申獻合禮終獻改申為三，坤德儀刑。神其是聽，用鬯清明。清明既鬯，來享來寧。

　　徹豆，夾鐘宮《豐甯之曲》：禮成於終，神心禗禗。惣蕭發馨，樂闕獻已。徒馭孔多，靈輿載轙。青玄悠悠，歸且億矣。

　　宣孝太子別廟，登歌樂章。

　　初獻升殿，夾鐘宮《承安之曲》：有腯斯牲，有馨斯齊。美哉洋洋，升降以禮。禮容既莊，樂亦諧止。神之格思，式歆明祀。

　　酌獻，無射宮《和甯之曲》：於惟光靈，孝德昭宣。高麗有奕，來甯來燕。于薦惟祫，既時既蠲。從我烈祖，載享億年。

　　亞終獻，《和甯之曲》：金石和奏，豆籩惟豐。祠宮奉事，齊敬精衷。笙吟伊浦，鶴駐緱峰。是保是饗，靈德無窮。

　　徹豆，夾鐘宮《和安之曲》：寢成奕奕，今茲其時。明稱肇祀，將禮之儀。侯安以懌，羞嘉且時。樂闋獻已，神其饗思。

　　大定三年十月，追上睿宗冊寶，應鐘宮《顯甯之曲》：天開休運。積仁而昌。命茲昭考，敢忘顯揚。上儀肇舉，涓日之良。來格來享，惠我無疆。

　　大定十九年，升祔熙宗冊寶樂曲：恢大帝業，敉寧多方。懿德茂烈，金書發揚。肇舉上儀，涓擇吉日。鴻名赫赫，與天無極。

　　上冊寶，宮縣《靜甯之曲》：日卜其吉，承祀孔肅。廣號追崇，孝心克篤。於乎悠哉，來思晬穆。寶冊既陳，委于宗祝。

　　皇帝降殿，宮縣《鴻甯之曲》：繼世隆昌，臨朝靜默。追諡鴻名，發輝潛德。玉質金章，煌煌簡冊。涓辰展儀，永傳無極。

殿庭樂歌
　　大定七年正月，上冊寶，皇帝將升御座，宮縣奏太蔟宮《泰甯之曲》：（降座，同）德隆帝位，承天而興。侯邦來庭，民居安寧。歸美以報，傳之無極。鴻名徽稱，壽時萬億。

　　冊寶入門，奏《天保報上之曲》：四方既平，功歸聖明。定功巍巍，丕享鴻名。股肱良哉，揄揚元首。儲精優遊，南山等壽。

　　奉冊寶官將複班位，奏《歸美揚功之曲》：聖德高明，萬邦鹹休。錙銖唐虞，糠骰商周。維時群臣，對揚稽首。天子明明，令聞不朽。

　　冊寶初行，奏《和甯之曲》：（冊寶將升殿，皇太子自侍立位至降階，曲並同）四方攸同，昭哉成功。時和年豐，諸福來崇。英聲昭騰，和氣充塞。于乎皇王，維壽時億。

　　皇太子升殿賀，奏《同心戴聖之曲》：穆清皇風，遐方來同。于昭於天，物和歲豐。丕受鴻名，對揚偉跡。純厘穰穰，敷錫罔極。

　　上壽，皇帝將升御座，宮縣《和甯之曲》。同前。

　　舉酒，《萬壽無疆之曲》：四海太平，吾皇之功。群臣對揚，誕受鴻名。霞觴瓊腴，君王樂豈。皇天垂休，萬壽無極。

　　皇太子升階、降階，及與宴官升殿，並奏《和甯之曲》。同前。

　　進第一爵，登歌奏《王道昌明之曲》：對天鴻休，於以鋪張。巍巍煌煌，超冠百王。皇圖皇綱，時維明昌。祉福無疆，於民敷揚。

　　行群官酒，宮縣《和甯之曲》。

　　文舞入，設群官食，奏《功成治定之舞》：（三成止）聖德高明，如天強名。多方治平，功大有成。流于聲音，形於蹈舞。頒觴群臣。以昭禮遇。

　　進第二爵，登歌奏《天子萬年之曲》：惟明後，馭寰瀛。躋升平，飛英聲。功三王，德五帝。遊岩廊，億萬歲。

　　行群官酒，宮縣《和甯之曲》。

　　武舞入，設群官食，奏《四海會同之舞》：（三成止）地平天成，時和歲豐。迓衡弗迷，率惟敉功。受天之祜，四方來荷。于萬斯年，不遐有佐。

　　進第三爵，登歌《嘉禾之曲》：景命赫斯歸吾皇，仁風洋洋被遠荒。琛贄旅庭趨明光，氣和薰蒸為嘉祥。殊本合穗真異常，庾如坻京歲且穰。猗歟鴻休超前王，播為聲詩傳無疆。

　　行群官酒，設群官食。

　　群官降階，宮縣並奏《和甯之曲》。

　　皇帝將降御座，奏《泰甯之曲》，並用太簇宮。

　　大定十一年十一月，行冊禮，皇帝升御座，宮縣《泰甯之曲》：皇皇穆穆，袞服玉趾，如日之升，如山仰止。九賓在列，媚茲天子。願言無疆，介以繁祉。

　　冊寶入門，奏《天保報上之曲》：穆穆元聖，天迪子保。相維臣工，以奏丕號。揚于路朝，玉牒神寶。于萬斯年，吾君壽考。

　　奉冊寶官將複班位，奏《歸美揚功之曲》：玉冊玉寶，尊聖天子，丕揚鴻名，昭受帝祉。閎休對天，其隆孰比。臣下同心，翼戴歸美。

　　皇太子升殿賀，奏《同心戴聖之曲》：大矣我後，徽冊膺受。歡趨彤庭，拜手稽首。休明禦辰，無疆萬壽。靈貺遝來，天地長久。

　　舉酒，奏《萬壽無疆之曲》：聖德懋昭，民歸天祐。煌煌金書，典冊光受。備樂在庭，八音諧奏。群公奉觴，天子萬壽。

　　進第一爵，登歌《王道昌明之曲》：明明我皇，道光化溥。百度惟新，禮修樂舉。藻飾太平，爛然可睹。超躋三王，暉映千古。

　　設群官食，奏《和甯之曲》、《功成治定之舞》：穆穆我君，威折群醜。輝光日新，仁洽九有。容典葳蕤，超前絕後。端拱深嚴，寶冊膺受。

　　第二爵，登歌奏《天子萬年之曲》：典禮修，惟明後。揚鴻名，燦瓊玖。羅華紳，為萬壽。歌南山，堅且久。

　　行群官酒，奏《和甯之曲》、《四海會同之舞》：道隆政平，天開有德。萬國和甯，來王來極。昭受鴻名，俯徇列辟。錫飲行觴，歡心各得。

　　第三爵，登歌奏《嘉禾之曲》：眾瑞畢至昭升平，爰生嘉禾乃合穗。膴膴大田無南東，稼茂如雲成豐歲。既刈既獲百室盈，擊壤歌沸野老聲。陶唐之民茲其比，帝力何有若自遂。

　　大定十八年十二月，上受命寶，皇帝將升御座，宮縣奏《泰甯之曲》：（並大呂宮）上帝有赫，懷此明德。畀之神寶，庸鎮萬國。臨軒是膺，登降維則。群臣拜首，年卜萬億。

　　寶入門，奏《天保報上之曲》：受命大寶，昭答眷佑。珍符明貺，人為天授。文物具舉，韶、濩迭奏。群臣上之，天子萬壽。

　　群臣合班，奏《歸美揚功之曲》：德冒生民，明明元後。端冕臨軒，神寶是受。群工來賀，鹹拜稽首。無疆無期，享祚長久。

　　皇太子升殿、並自侍立位降階，宮縣《稱觴介壽之曲》：上儀昭舉，膺時瑞玉。群辟在列，蹌蹌肅肅。袞衣桓圭，歸美稽首。升降惟時，天子萬壽。

　　舉酒，登歌奏《萬壽無疆之曲》：上帝眷命，純休茲至。誕膺洪寶，光臨大器。稱觴對揚，嵩嶽萬歲。其甯惟永，無疆卜世。

　　天德二年十月，冊立中宮，皇帝將升御座，宮縣奏《乾甯之曲》：（降座，同）人道大倫，王化所基。明聖稽古，陰教欲施。臨軒發冊，備舉彝儀。《麟趾》《關睢》，宜播聲詩。

　　冊寶入門，奏《昌甯之曲》：（出門，同）羽衛充庭，淑旗徽章。禮儀具舉，涓辰以良。相我內訓，來儀椒房。億萬斯年，邦家之光。

　　將受冊寶、以冊寶入門，宮縣奏《肅甯之曲》：（命婦升、降，同）塗山興夏，《關睢》美周。坤儀之尊，母臨九州。瑤冊禕衣，光配凝旒。地久天長。福祿是遒。

　　後出閣，奏《順甯之曲》：（升、降座，同）天立厥配，任姒比靈斯。母儀四海，化行六宮。日月並明，乾坤合德。于萬斯年，作儷宸極。

　　受冊，奏《坤甯之曲》：風化之始，由於壺闈。禮文斯備，爰正坤儀。維順以慈，儷聖同德。則百斯男，垂統無極。

　　天德四年二月，冊皇太子，皇帝將升御座，宮縣奏《乾甯之曲》：（皆用夾鐘宮）大君有為，先圖本固。涓辰之吉，禮成儲副。文物備陳，聲樂皆具。人心載寧，克昌福祚。

　　冊使入門，《昌甯之曲》：在天成象，煥乎前星。惟聖時憲，典禮以行。一人有慶，萬邦以貞。社稷之福，浸昌浸明。

　　皇太子入門，奏《元甯之曲》：（出門，同）皇矣上帝，純佐明聖。篤生元良，日躋德性，冊命主器，萬邦以正。龍樓問寢，億年之慶。

　　大定八年正月，冊皇太子，皇帝將升御座，宮縣《洪甯之曲》：（並用太簇宮）會朝清明，臨軒備禮。天威皇皇，臣工濟濟。於昭元良，膺茲典冊。對揚閎休，卜年萬億。

　　皇太子入門，奏《肅甯之曲》：光昭前星，惟天垂象。稽古而行，主器以長。曲禮告成，邇遐屬望。國本既隆，繁厘永享。

　　群臣合班，奏《嘉甯之曲》：於皇臨軒，禮崇上嗣，維眷之祺，傃方正位。言觀其儀，翔翔濟濟。美歸吾君，太平萬歲。

　　皇太子複受冊位，奏《和甯之曲》：祖功艱難，經營締構。基牢根深，枝繁葉茂。於昭貽謀，駢休集佑。元良斯貞，吾皇萬壽。

　　大定二十七年三月，冊皇太孫，皇帝將升御座，宮縣《泰甯之曲》：（並姑洗宮）上天叢休，申錫祚胤。孫謀有詒，臨軒體正。煌煌上儀，欣欣眾聽。隆我邦本，無疆惟慶。

　　皇太孫入門，奏《慶甯之曲》：（出門，同）寶源流光，流光惟遠。孫謀有貽，慶序昭衍。于樂眾望，於皇備典。動容周旋，承茲嘉羨。

　　群臣合班，奏《順甯之曲》：冕旒當寧，徽章備舉。彩仗充庭，金石列虡，濟濟多士，翼翼就序。海潤山暉，傾聽樂府。

　　皇太孫複受冊位，奏《保甯之曲》：禮之攸聞，丕建世嫡。眾論協從，天心不易。名崇震宮，辭著瑞冊。社稷宗廟，無疆夷懌。

鼓吹導引曲、采茨曲
　　天眷三年九月，駕幸燕京導引曲：（無射宮）五年一狩，仙仗到人間，問稼穡艱難。蒼生洗眼秋光裏，今日見天顏。金戈玉斧臨香火，馳道六龍閑。歌謠到處皆相似，天子壽南山。

　　天德二年三月，祫享回鑾導引曲：禮成廟享，禦衛拱飛龍，諸道起祥風。太平天子多受福，孝德與天通。鳳簫龍管《韶》音奏，聲在五雲中。粲然文物昭治世，萬億祀無窮。

　　貞元元年三月，駕幸中都導引曲：（並姑洗宮）鑾輿順動，嘉氣滿神京，輦路宿塵清。鉤陳萬旅隨天仗，縹緲轉霓旌。都人望幸傾堯日，鰲撲溢歡聲。臨觀八極辰居正，寰宇慶升平。

　　采茨曲：新都春色滿，華蓋定全燕。時運千齡協，星辰五緯連。六龍承曉日，丹鳳倚中天。王氣盤山海，皇居億萬年。

　　貞元三年十一月，祫享回鑾采茨曲：（並用）慶成回大駕，仙仗紫雲深。龍袞輝千騎，嵩呼間八音。太平興縟禮，萬國得歡心。孝格迎遐福，穰穰永降臨。

　　正隆六年六月，駕幸南京導引曲：（並林鐘宮）神宮壯麗，宮殿壓蓬萊，向曉九門開。聖明天子初巡幸，遙駕六龍來。五雲影裏排仙仗，清蹕絕纖埃。都人齊唱升平曲，更進萬年杯。

　　采茨曲：雙闕層雲表，澄景開清曉。六龍天上來，馳道平如掃。虞巡五載合，夏諺一遊同。都人欣豫意，寫入頌聲中。

　　大定三年十月，祫享回鑾采茨、導引曲：（皆應鐘宮。自後親祀，二曲並用）太宮崇烈考，大禮慶初成。彩仗回雲步，天階嚴蹕聲。舜宮合至孝，周《頌》詠維清。介福應穰簡，歡交萬國情。

　　導引曲：禮行清廟，華黍薦年豐，聖孝與天通。六龍回馭千官衛，玉振珮環風。黃麾金輅嚴天仗，非霧鬱蔥蔥。工歌疊奏升平曲，福祿自來崇。

　　大定二十七年三月，皇太孫受冊謝廟導引曲：璿源浚發，衍慶自靈長，聖運日隆昌。震闈顯冊遵彝典，基緒煥重光。練時廟見嚴昭報，禮樂粲成章。精誠潛格神明助，福祿永無疆。


Chinese text: This work was published before January 1, 1923, and is in the
public domain worldwide because the author died at least 100 years ago.
