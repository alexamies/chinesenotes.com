列傳第十六 ○劉彥宗子:萼(子:筈(子:仲誨)) 劉頍 時立愛 韓企先子:鐸

目录
1	劉彥宗
1.1	子 萼
1.2	子 筈
1.2.1	子 仲誨
2	劉頍
3	時立愛
4	韓企先
4.1	子 鐸
劉彥宗
　　劉彥宗，子魯開，大興宛平人。遠祖怦，唐盧龍節度使。石晉以幽、薊入遼，劉氏六世仕遼，相繼為宰相。父霄，至中京留守。彥宗擢進士乙科。天祚走天德，秦晉國王耶律捏裏自立于燕，擢彥宗留守判官。蕭妃攝政，遷簽書樞密院事。太祖至居庸關，蕭妃自古北口遁去，都監高六送款于太祖。太祖奄至，駐蹕城南，彥宗與左企弓等奉表降。太祖一見，器遇之，俾復舊，遷左僕射，佩金牌。

　　張覺為南京留守，太祖聞覺有異志，使彥宗、斜缽宣慰之。太祖至鴛鴦濼，不豫，還上京，留宗翰都統軍事，留彥宗佐之。及張覺敗奔于宋，眾推張敦固為都統，殺使者，乘城拒守，攻之不肯下。彥宗同中書門下平章事，知樞密院事，加侍中，佐宗望軍。宗望奏，方圖攻取，凡州縣之事委彥宗裁決之。

　　天會二年，詔彥宗曰：「中京等兩路先多拒命，故遣使撫諭，貰其官民之罪，所犯在降附前者勿論。卿等選官與使者往諭之，使勤於稼穡。」未幾，大舉伐宋，彥宗畫十策，詔彥宗兼領漢軍都統。蔡靖以燕山降。詔彥宗凡燕京一品以下官皆承制注授，遂進兵伐宋。至汴，宋少帝割地納質，師還。宗望分將士屯安肅、雄、霸、廣信之境，留闍母、彥宗于燕京節制諸軍。明年，再伐宋，已圍汴京，彥宗謂宗翰、宗望曰：「蕭何入關，秋毫無犯，惟收圖籍。遼太宗入汴，載路車、法服、石經以歸，皆令則也。」二帥嘉納之，執二帝以歸。

　　天會六年薨，年五十三，追封鄆王。正隆二年，例降封開府儀同三司。大定十五年，追封兗國公，諡英敏。子萼、筈。

子 萼
　　萼，彥宗季子也。遼末以廕補閣門祗候。天輔七年，授禮賓使，累官德州防禦使。天德初，稍加擢用，曆左右宣徽使，拜參知政事，進尚書左丞，為沁南軍節度使，曆臨洮、太原尹。正隆南伐，為漢南道行營兵馬都統制。大定初，除興中尹，封任國公，曆順天、定武軍節度使、濟南尹。萼淫縱無行，所至貪墨狼籍。廉使劾之，詔遣大理少卿張九思就濟南鞫問。既就逮，不測所以，引刃自殺，不死。詔削官一階，罷歸田裏，卒。子仲詢，天德三年，賜王彥潛榜及第。

子 筈
　　筈，彥宗次子。幼時以廕隸閣門，不就，去從學。遼末調兵，而筈在選中。遼兵敗，左右多散亡，乃選筈為扈從，授左承制。遼主西奔，蕭妃攝政，賜筈進士第，授尚書左司員外郎，寄班閣門。

　　天輔七年，太祖取燕，筈從其父兄出降，遷尚書左司郎中。八年，授殿中少監。太祖崩，宋，夏遣使吊慰，凡館見禮儀皆筈詳定。遷衛尉少卿，授西上閣門使，仍從事元帥府。元帥府以便宜從事，凡約束廢置及四方號令多從筈之畫焉。

　　天會二年，遷太常少卿、東上閣門使，從宗翰伐宋，圍太原。遷衛尉卿，權簽宣徽院事。四年，授左諫議大夫。秋，複南征，權中書省樞密院事。丁父憂，明年起複，直樞密院事加給事中。七年，為禮部侍郎。十年，改彰信軍節度使，權簽中書省樞密院事。

　　天眷二年，改左宣徽使，熙宗幸燕，法駕儀仗筈討論者為多。皇統二年，充江南封冊使，假中書侍郎。既至臨安，而宋人榜其居曰「行宮」，筈曰：「未受命，而名行宮，非也。」請去榜而後行禮。宋人驚服其有識，欲厚賄說之，奉金珠三十余萬，而筈不之顧，皆歎曰：「大國有人焉。」

　　六年，為行台尚書右丞相，兼判左宣徽使事，留京師。或請厘革河南官吏之濫雜者，筈曰：「廢齊用兵江表，求一切近效，其所用人不必皆以章程，故有不由科目而為大吏，不試弓馬而握兵柄者。今撫定未久，姑收人心，奈何為是紛更也。」遂仍其舊。

　　七年，帥府議于館陶築三城，以為有警即令北軍入居之。筈曰：「今天下一家，孰為南北。設或有變，軍人入城，獨能安耶。當嚴武備以察奸，無示彼此之間也。」其後，竟從筈議。初，以河外三州賜夏人，或言秦之在夏者數千人，皆願來歸。諸將請約之，筈曰：「三小州不足為輕重，恐失朝廷大信。且秦人之在蜀者倍多於此，何獨舍彼而取此乎。」遂從筈議。陝西邊帥請完沿邊城郭以備南寇，筈曰：「我利車騎而不利城守。今城之，則勞民而結怨。況盟已定，豈可妄動。」遂罷之。

　　九年八月，拜司空。九月，拜平章政事，封吳國公，行台右丞相如故。天德元年，封滕王。二年，拜尚書右丞相兼中書令，進封鄭王。未幾，以疾求解政務，授燕京留守，進封曹王。居數月，乞致仕。筈自為宣徽使，以能得悼後意，致位宰相。海陵即位，意頗鄙之。及筈求致仕，詔略曰：「不為暗於臨事，不為諂於事君。未許告歸，姑從解職。」筈因慚懼而死，年五十八。子仲誨。

子 仲誨
　　仲誨字子忠。皇統初，以宰相子授忠勇校尉。九年，賜進士第，除應奉翰林文字。海陵嚴暴，臣下應對多失次。嘗以時政訪問在朝官，仲誨從容敷奏，無懼色，海陵稱賞之。貞元初，丁父憂，起複翰林修撰。大定二年，遷待制，尋兼修起居注、左補闕。

　　三年，詔仲誨與左司員外郎蒲察蒲速越廉問所過州縣，仲誨等還奏狀，詔玉田縣令李方進一階，順州知法、權密雲縣事王宗永擢密雲縣尉，順州司候張璘、密雲縣尉石抹烏者皆免去。丁母憂，起複太子右諭德，遷翰林直學士、改棣州防禦使。厭次縣捕得強盜數十人，詣州欲以全獲希賞。仲誨疑其有冤，緩其獄。同僚曰：「縣境多盜，請置之法，以懲其餘。」仲誨乃擇老稚者先釋之。未幾，乃獲真盜。

　　入為禮部侍郎兼左諭德，遷太子詹事兼左諫議大夫。上曰：「東宮官屬，尤當選用正人，如行檢不修及不稱位者，具以名聞。」又曰：「東宮講書或論議間，當以孝儉德行正身之事告之。」頃之，東宮請增牧人及張設什用，上謂仲誨曰：「太子生於富貴，每教之恭儉。朕服禦未嘗妄有增益，卿以此意諭之。」改御史中丞。

　　十四年，為宋國歲元使，宋主欲變親起接書之儀，遣館伴王抃來議，曲辨強說，欲要以必從。仲誨曰：「使臣奉命，遠來修好，固欲成禮，而信約所載，非使臣輒敢變更。公等宋國腹心，毋僥倖一時，失大國歡。」往復再三，竟用舊儀，親起接書成禮而還。

　　複為太子詹事，遷吏部尚書，轉太子少師兼御史中丞。坐失糾舉大長公主事，與侍御史李瑜各削一階。仲誨前後為東宮官且十五年，多進規戒，顯宗特加禮敬。大定十九年，卒。

　　仲誨立朝峻整，容色莊重，世宗嘗曰：「朕見劉仲誨嘗若將切諫者。」其以剛嚴見知如此。

劉頍
　　頍字元矩。以大臣子孫充閣門祗候，調莘縣令，召為承奉班都知，遷西上閣門副使兼宮苑令，累遷西上、東上閣門使。泰和二年，宋盱眙軍報：明年賀正旦使魯 <宜宜>、楊明輝。及過界，副使乃王處久。入見，魯<宜宜>殿上不雙跪。詔<宜宜>就閣詰問先報名銜楊明輝不復報改王處久之故，及不雙跪者。魯<宜宜>對，拜時並雙跪，有足疾似單跪者。初，南苑有唐舊碑，書「貞元十年御史大夫劉怦葬」。上見之曰：「苑中不宜有墓。」頍家本怦後，詔賜頍錢三百貫改葬之。三遷右宣徽使。貞祐二年，轉左宣徽使。明年，致仕，遷一官。上曰：「卿舊人也，今朝廷多故，豈宜去位。朕自東宮薨後，思慮不周，俟稍寧息，即以上郡處卿。」頃之，起為知開封府。四年正月元日，攝左宣徽使。再請老，未半歲複起為御史中丞。詔安撫河南路，捕盜賊。坐與保靜軍節度使會飲，解職。起為太子詹事，遷太子少師。詹事院欲辟廣東宮周牆，頍請于皇太子曰：「師旅饑饉之際，何為興此役。」遂止。尋卒。

時立愛
　　時立愛，字昌壽，涿州新城人。父承謙，以財雄鄉里，歲饑發倉廩賑貧乏，假貸者與之折券。遼太康九年，中進士第，調泰州幕官。丁父憂，服除，調同知春州事。未逾年，遷雲內縣令，再除文德令。樞密院選為吏房副都承旨，轉都承旨。累遷御史中丞，剛正敢言，忤權貴。除燕京副留守，丁母憂，起復舊職，遷遼興軍節度使兼漢軍都統。

　　太祖已定燕京，訪求得平州人韓詢持詔招諭平州。是時，奚王回離保在盧能嶺，立愛未敢即朝見，先使人來送款曰：「民情愚執，不即順從，願降寬恩，以慰反側。」詔曰：「朕親巡西土，底定全燕，號令所加，城邑皆下。爰嘉忠款，特示優恩，應在彼大小官員可皆充舊職，諸囚禁配隸並從釋免。」於是，遼帝尚在天德，平州雖降，民心未固。奚王回離保軍所在保聚，薊州已降複叛。民間流言謂：「金人所下城邑，始則存撫，後則俘掠。」時立愛雖開諭而不肯信，乃上表：「乞下明詔，遣官分行郡邑，宣諭德義。他日兵臨于宋，順則撫之，逆則討之，兵不勞而天下定矣。」上覽表嘉之，詔答曰：「卿始率吏民歸附，複條利害，悉合朕意，嘉歎不忘。山西部族緣遼主未獲，恐陰相連結，故遷處於嶺東。西京人民既無異望，皆按堵如故。或有將卒貪悍，冒犯紀律，輒掠降人者。已諭諸部及軍帥，約束兵士，秋毫有犯，必刑無赦。今遣斡羅阿裏等為卿副貳，以撫斯民，其告諭所部，使知朕意。」

　　其後，以平州為南京，用張覺為留守，時立愛遂去平州。而張覺遂因燕京人東徙，其眾怨望，覺遂叛入于宋。立愛既去平州歸鄉里，太祖以燕、薊與宋，新城入于宋。宋累詔立愛，立愛見宋政日壞，不肯起，戒其宗族不得求仕。

　　及宗望再取燕山，立愛詣幕府上謁，拜同中書門下平章事，任其子侄數人。立愛從宗望軍數年，謀畫居多，封陳國公。表求解機務，不從。九年，為侍中、知樞密院事。久之，加中書令。天會十五年，致仕，加開府儀同三司、鄭國公。薨於家，年八十二。賻贈錢布繒帛有差。詔同簽書燕京樞密院事趙慶襲護喪事，葬用皆官給之。

韓企先
　　韓企先，燕京人。九世祖知古，仕遼為中書令，徙居柳城，世貴顯。乾統間，企先中進士第，回翔不振。都統杲定中京，擢樞密副都承旨，稍遷轉運使。宗翰為都統經略山西，表署西京留守。天會六年，劉彥宗薨，企先代之，同中書門下平章事、知樞密院事。七年，遷尚書左僕射兼侍中，封楚國公。

　　初，太祖定燕京，始用漢官宰相賞左企弓等，置中書省、樞密院于廣寧府，而朝廷宰相自用女直官號。太宗初年，無所改更。及張敦固伏誅，移置中書、樞密于平州，蔡靖以燕山降，移置燕京，凡漢地選授調發租稅皆承制行之。故自時立愛、劉彥宗及企先輩，官為宰相，其職大抵如此。斜也、宗幹當國，勸太宗改女直舊制，用漢官制度。天會四年，始定官制，立尚書省以下諸司府寺。

　　十二年，以企先為尚書右丞相，召至上京。入見，太宗甚驚異曰：「朕疇昔嘗夢此人，今果見之。」於是，方議禮制度，損益舊章。企先博通經史，知前代故事，或因或革，鹹取折衷。企先為相，每欲為官擇人，專以培植獎勵後進為己責任。推轂士類，甄別人物，一時台省多君子。彌縫闕漏，密謨顯諫，必咨于王。宗翰、宗幹雅敬重之，世稱賢相焉。皇統元年，封濮王。六年，薨，年六十五。正隆二年，例降封齊國公。大定八年，配享太宗廟廷。

　　十年，司空李德固孫引慶求襲其祖猛安，世宗曰：「德固無功，其猛安且闕之。漢人宰相惟韓企先最賢，他不及也。」十一年，將圖功臣像于衍慶宮，上曰：「丞相企先，本朝典章制度多出斯人之手，至於關決大政，與大臣謀議，不使外人知之，由是無人能知其功。前後漢人宰相無能及者，置功臣畫像中，亦足以示勸後人。」十五年，諡簡懿。

子 鐸
　　韓鐸字振文，企先次子也。皇統末，以大臣子授武義將軍。熙宗聞其有儒學，賜進士第，除宣徽判官。再遷刑部員外郎，海陵遣中使諭之曰：「郎官，高選也。汝勳賢之子，行已蒞官，能世其家，故以命汝。苟能夙夜在公，當不次擢用，雖公相可到。」鐸感奮，獄或有疑，據經議讞。海陵伐宋，改兵部員外郎。大定初，遷本部郎中，累官河州防禦使，求養親，解去。召為左諫議大夫，遷中都路都轉運使。頃之，上謂宰臣曰：「韓鐸年高，不任繁劇，且其母老矣，可與之便郡。」於是改順天軍節度使。卒。

　　贊曰：太祖入燕，始用遼南、北面官僚制度。是故劉彥宗、時立愛規為施設，不見於朝廷之上。軍旅之暇，治官政，庀民事，務農積穀，內供京師，外給轉餉，此其功也。韓企先入相兩朝，幾二十年，成功著業，世宗稱其賢焉。


Chinese text: This work was published before January 1, 1923, and is in the
public domain worldwide because the author died at least 100 years ago.
