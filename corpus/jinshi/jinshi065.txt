列傳第三 始祖以下諸子 ○斡魯 輩魯 謝庫德孫拔達 謝夷保子盆納 謝里忽 烏古出 跋黑 崇成本名僕灰 劾孫子浦家奴 麻頗子謾都本 弟謾都訶 子蠻睹(蠻睹孫惟鎔，本名沒烈) 斡帶 斡賽子宗永 斡者孫璋 昂本名吾都補，子鄭家

目录
1	斡魯
2	輩魯
3	謝庫德孫拔達 謝夷保子盆納 謝里忽
4	烏古出 跋黑
5	崇成
6	劾孫
6.1	子 浦家奴
7	麻頗
7.1	子 謾都本
7.2	弟 謾都訶
7.3	子 蠻睹
7.3.1	蠻睹孫 惟鎔
8	斡帶
9	斡賽
9.1	子 宗永
10	斡者
10.1	孫 璋
11	昂
11.1	子 鄭家
斡魯
　　始祖明懿皇后生德帝烏魯，季曰斡魯，女曰注思版，皆福壽之語也。以六十後生子，異之，故皆以嘉名名之焉。

輩魯
　　德帝思皇后生安帝，季曰輩魯。輩魯與獻祖俱徙海姑水，置屋宇焉。

　　輩魯之孫胡率。胡率之子劾者，與景祖長子韓國公劾者同名。韓國公前死，所謂肅宗納劾者之妻加古氏者是也。穆宗四年伐阿疏。阿疏走遼。遼使使來止伐阿疏軍。穆宗陽受遼帝約束，先歸國，留劾者守阿疏城。凡三年，卒攻破之。天會十五年贈特進。

謝庫德孫拔達 謝夷保子盆納 謝里忽
　　安帝節皇后生獻祖，次曰信德，次曰謝庫德，次曰謝夷保，次曰謝里忽。

　　謝庫德之孫拔達，謝夷保之子盆納，皆佐世祖有功。盆納勇毅善射，當時有與同名者，嘗有貳志，目之曰「惡盆納」。天會十五年，拔達贈儀同三司，盆納贈開府儀同三司。在世祖時，歡都、冶訶及劾者、拔達、盆納五人者，不離左右，親若手足，元勳之最著者也。明昌五年皆配饗世祖廟廷。

　　准德、束里保者，皆加古部人。申乃因、醜阿皆馳滿部人。富者粘沒罕，完顏部人。阿庫德、白達皆雅達瀾水完顏部勃董。此七人者，當攜離之際，能一心竭力輔戴者也。

　　達紀、胡蘇皆術甲部勃董。勝昆、主保皆術虎部人。阿庫德，溫蒂痕部人。此五人者，又其次者也。

　　世祖初年，跋黑為變，烏春盛強，使人召阿庫德、白達。阿庫德曰：「吾不知其他，死生與太師共之。」太師，謂世祖也。白達大喜曰：「我心正如此耳。烏春兵來，堅壁自守，勿與戰可也。」達紀、胡蘇居琵里郭水，烏春兵出其間，不為變，終拒而不從。勝昆居胡不幹村，其兄滓不乃勃堇，烏春止其家，而以兵圍勝昆。烏春解去，世祖殺滓不乃，勝昆請無孥戮，世祖從之。世祖破桓赧、散達，主保死焉。天會十五年，准德、申乃因、阿庫德、白達皆贈金紫光祿大夫。束里保、醜阿、富者粘沒罕、達紀、胡蘇、勝昆、主保、溫蒂痕、阿庫德皆贈銀青光祿大夫，皆天會十五年追贈。

　　又有胡論加古部勝昆勃堇、蟬春水烏延部富者郭赧，畏烏春強，請世祖兵出其間，以為重也。世祖使斜列、躍盤將別軍過之。郭赧教科列取先在烏春軍中二十二人，烏春覺之，殺二人，得二十人。郭赧又以士人益斜列軍。穆宗他日嘉此功不能忘，以斜列之女守甯妻郭赧子胡里罕焉。

　　婆多吐水裴滿部斡不勃堇附于世祖，桓赧焚之。斡不卒，世祖厚撫其家。因並錄之，以見立國之艱難雲。

　　謝里忽者，昭祖將定法制，諸父、國人不悅，已執昭祖，將殺之。謝里忽亟往，彎弓注矢，射於眾中，眾乃散去，昭祖得免。國俗，有被殺者，心使巫覡以詛祝殺之者，乃系刃於杖端，與眾至其家，歌而詛之曰：「取爾一角指天、一角指地之牛，無名之馬，向之則華面，背之則白尾，橫視之則有左右翼者。」其聲哀切淒婉，若《蒿里》之音。既而以刃畫地，劫取畜產財物而還。其家一經詛祝，家道輒敗。

　　及來流水烏薩紮部殺完顏部人，昭祖往烏薩紮部以國俗治之，大有所獲，頒之于諸父昆弟而不及謝里忽。謝里忽曰：「前日免汝于死者吾之力，往治烏薩紮部者吾之謀也。分不及我。何邪。」昭祖於是早起，自齎間金列鞢往饋之。時謝里忽猶未起，擁寢衣而問曰：「爾為誰？」昭祖曰：「石魯先擇此寶，而後頒及他人，敢私布之。」謝里忽既揚言，初不自安，至是乃大喜。列鞢者，腰佩也。

烏古出 跋黑
　　獻祖恭靖皇后生昭祖，次曰樸都，次曰阿保寒，次曰敵酷，次曰敵古乃，次曰撒里輦，次曰撒葛周。

　　昭祖威順皇后生景祖，次曰烏古出。次室達胡末，烏薩紮部人，生跋黑、僕里黑、斡里安。次室高麗人，生胡失答。

　　烏古出，初昭祖久無子，有巫者能道神語，甚驗，乃往禱焉。巫良久曰：「男子之魂至矣。此子厚有福德，子孫昌盛；可拜而受之。若生，則名之曰烏古乃。」是為景祖。又良久曰：「女子之魂至矣，可名曰五鵶忍。」又良久曰：「女子之兆複見，可名曰斡都拔。」又久之，複曰：「男子之兆複見，然性不馴良，長則殘忍，無親親之恩，必行非義，不可受也。」昭祖方念後嗣未立，乃曰：「雖不良，亦願受之。」巫者曰：「當名之曰烏古出。」既而生二男二女，其次弟先後皆如巫者之言，遂以巫所命名名之。

　　景祖初立，烏古出酗酒，屢悖威順皇后。後曰：「巫言驗矣，悖亂之人終不可留。」遂與景祖謀而殺之。部人怒曰：「此子性如此，在國俗當主父母之業，奈何殺之？」欲殺景祖。後乃匿景祖，出謂眾曰：「為子而悖其母，率是而行，將焉用之？吾割愛而殺之，烏古乃不知也，汝輩寧殺我乎？」眾乃罷去。烏古出之子習不失，自有傳。

　　跋黑及同母弟二人，自幼時每爭攘飲食，昭祖見而惡之，曰：「吾娶此妾而生子如此，後必為子孫之患。」世祖初立，跋黑果有異志，誘桓赧、散達、烏春、窩謀罕離間部屬，使貳于世祖。世祖患之，乃加意事之，使為勃堇而不令典兵。

　　跋黑既陰與桓赧、烏春謀計，國人皆知之，而童謠有「欲征則附于跋黑，欲死則附於劾里缽、頗刺淑」之語。世祖亦以策探得兄弟部人向背。烏春、桓赧相次以兵來攻，世祖外禦強兵，而內畏跋黑之變。將行，聞跋黑食於其愛妾之父家，肉張咽而死，且喜且悲，乃迎屍而哭之。

崇成
　　崇成，本名僕灰，泰州司屬司人，昭祖玄孫也。大定十八年收充奉職，改東宮入殿小底，轉護衛。二十五年，章宗為原王，充本府祗候郎君。明年，上為皇太孫，複為護衛。上即位，授河間府判官，以憂去職。起複為宿直將軍，累遷武衛軍都指揮使。泰和三年卒，賻贈有加。崇成謹飭有守，宿衛二十餘年，未嘗有過，故久侍密近云。

劾孫
　　景祖昭肅皇后生韓國公劾者，次世祖，次沂國公劾孫，次肅宗，次穆宗。次室注思灰，契丹人，生代國公劾真保。次室溫迪痕氏，名敵本，生虞國公麻頗、隋國公阿離合懣、鄭國公謾都訶。劾者、阿離合懣別有傳。

　　劾孫。天會十四年大封宗室，劾孫追封王爵。正隆例降封鄭國公。

子 浦家奴
　　子蒲家奴又名昱，嘗從太祖伐留可、塢塔。太祖使蒲家奴招詐都，詐都即降。康宗八年，系遼籍女直紇石烈部阿里保太彎阻兵，招納亡命，邊民多亡歸之。蒲家奴以偏師夜行書止，抵石勒水，襲擊破之，盡俘其孥而還。邊氓自此無複亡者。後與宗雄視泰州地土，太祖因徙萬家屯田於其地。

　　天輔五年，蒲家奴為吳勃極烈，遂為都統，使襲遼帝，而以雨潦不果行。既而，忽魯勃極烈杲都統內外諸軍以取中京，蒲家奴等皆為之副。遼帝西走，都統杲使蒲家奴以兵一千助撻懶擊遼都統馬哥，與撻懶不相及，蒲家奴與賽里、斜野降其西北居延之眾。而降民稍複逃散，毗室部亦叛，遂率兵襲之。至鐵呂川，遇敵八千，遂力戰，兵敗。察刺以兵來會，追及敵兵于黃水，獲畜產甚眾。是役也，奧燉按打海被十一創，竟敗敵兵而還。軍于旺國崖西。

　　賽里亦以兵會太祖，自草濼追遼帝，蒲家奴、宗望為前鋒，戒之曰：「彼若深溝高壘，未可與戰，即偵伺巡邏，勿令遁去，以俟大軍。若其無備，便可擊也。」上次胡離畛川，吳十、馬和尚至小魚濼，夜潛入遼主營，執新羅奴以還，送知遼帝所在。蒲家奴等晝夜兼行，追及于石輦鐸。我兵四千，至者才千人，遼兵圍之。余睹指遼帝麾蓋，騎兵馳之，遼帝遁去，兵遂潰，所殺甚眾。

　　宗翰為西北西南兩路都統，蒲家奴、斡魯為之副。烏虎部叛，蒲家奴討平之。天會間，為司空，封王。天眷二年，宗磐等誅，辭及蒲家奴，詔奪司空。是年，薨。天德初，配享太祖廟廷。正隆二年，例封豫國公。

麻頗
　　麻頗，天會十五年封王，正隆例封虞國公。

子 謾都本
　　長子謾都本，孝友恭謹，多謀而善戰。年十五，隸軍中，從攻窩盧歡。及系遼女直胡失荅等為變，謾都本自為質，遂從胡失荅歸，中途以計殺守者而還。攻甯江州，敢黃龍府，破高永昌，取春、泰州，皆有功，多受賞賚，遂為謀克。討嶺東未服州郡。過土河東山，敗賊三千人。奚、契丹寇土河西，與猛安蒙葛、麻吉擊之。謾都本對敵之中，推鋒力戰，破其眾九萬人。奚眾萬余保阿鄰甸，複擊敗之，降其旁近居人。複以五百騎破遼兵一千，生擒其將以歸。與闍母攻興中府，中流矢卒，年三十七。天眷中，贈金紫光祿大夫，諡英毅。

弟 謾都訶
　　謾都訶，屢從征伐，天會二年為阿舍勃極烈，參議國政，明年薨。天會十五年，大封宗室，追封王。正隆例封鄭國公，明昌五年，諡定濟。

子 蠻睹
　　蠻睹，襲父麻頗猛安。蠻睹卒，子掃合襲。掃合卒，子撒合輦襲。撒合輦卒，子惟鎔襲。

蠻睹孫 惟鎔
　　惟鎔本名沒烈，字子鑄，駢脅多力，喜周急人。至甯初，守楊文關有功，兼都統，護漕運。貞祐二年，佩金牌護親軍家屬遷汴，遙授同知祁州軍州事，充提控。貞祐三年，破紅襖賊於大沫堌，惟鎔入自北門，諸軍繼進，生獲劉二祖，功最。遷泰安軍節度副使，改遂王府尉幄都水少監、東平府治中。坐誤以刃傷同知府事紇石烈牙吾塔，當削降殿年，仍從軍自效。討花帽賊于曹、濟間，行省蒙古綱奏其功，複前職。遷邳州經略使，卒。子從傑襲猛安，累功遙授鎮南軍節度副使。

斡帶
　　世祖翼簡皇后生康宗，次太祖，次魏王斡帶，次太宗，次遼王斜也。次室徒單氏生衛王斡賽，次魯王斡者。次室僕散氏生漢王烏故乃。次室術虎氏生魯王闍母。次室術虎氏生沂王查刺。次室烏古論氏生鄆王昂。

　　斡帶，年二十餘，撒改伐留可，斡帶與習不失、阿里合懣等俱為裨將。諸將議攻取，斡帶主攻城便。太祖將至軍，斡帶迎之，謂太祖曰：「留可城且下，忽惑他議。」太祖從之。至軍中，眾議乃決。斡帶急起治攻具。其夜進兵攻城，遲明破之。及二涅囊虎路、二蠢出路寇盜，斡帶盡平之。

　　康宗二年甲申，蘇濱水諸部不聽命，康宗使斡帶等往治其事。行次活羅海川撒阿村，召諸部。諸部皆至，惟含國部斡豁勃堇不至。斡准部狄庫德勃堇、職德部廝故速勃堇亦皆遁去，遇塢塔于馬紀嶺，塢塔遂執二人以降。於是，使斡帶將後伐斡豁，募軍于蘇濱水，斡豁元聚固守，攻而拔之。進師北琴海辟登路，攻拔泓忒城，取畔者以歸。

　　太祖于母弟中最愛斡帶。斡帶歸自泓忒城，太祖以事如甯江州，欲與斡帶偕行，斡帶曰：「兵役久勞，未及息也。」遂不果行。太祖還，晝寐於來流水傍，夢斡帶之場圃火，禾盡焚，不可撲滅，覺而深念之，以為憂。是時，斡帶已寢疾，太祖至，聞之，過家門不下馬，徑至斡帶所問疾。未幾薨，年三十四。太祖每哭之慟，謂人曰：「予強與之偕行，未必死也。」

　　斡帶剛毅果斷，服用整肅，臨戰決策，有世祖風。世祖之世，軍旅之事多專任之。太祖平遼，歎曰：「恨斡帶之不及見也。」天會十五年，追封儀同三司、魏王，諡曰定肅。

斡賽
　　斡賽，穆宗初，斡准部族相鈔略，遣納根涅孛堇以其兵往治，納根涅擅募蘇濱水人為兵，不別的，輒攻略之。其人來告，穆宗使斡賽及冶訶往問狀。納根涅雖伏而不肯亻賞所取，因遁去。冶訶等皆不欲追，斡賽督軍而進。至把忽嶺西毛密水，及之，大破其眾，納根涅死焉。斡賽撫定蘇濱水民部，執納根涅之母及其妻子而歸。穆宗曰：「斡賽年尚幼，已能集事，可嘉也。」康宗二年甲申，斡帶治蘇濱水諸部，斡賽、斡魯佐之，定諸部而還。

　　久之，高麗殺行人阿聒、勝昆，而築九城於曷懶甸。斡賽將內外兵，劾古活你茁、蒲察狄古乃佐之。高麗兵數萬來拒，斡賽分兵為十隊，更出迭人，遂大破之。斡賽母和你隈疾篤，召還，以斡魯代之。未幾，斡賽複至軍，再破高麗軍，進圍其城。七月，高麗請和，盡歸前後亡命及所侵故地，退九城之戍，遂與之和。皇統五年，追封衛國王。

子 宗永
　　宗永，本名挑撻，斡賽子。長身美髯，忠確勇毅。天眷初，以宗室子預誅宗磐，擢甯遠大將軍。皇統初，充牌印祗候。五年，出為趙州刺史，秩滿再任，轉興平軍節度使，改大名尹。貞元三年，複為興平軍節度使，曆昭德軍、臨洮、鳳翔尹。

　　大定二年，入為工部尚書，與蘇保衡、完顏餘里也遷加伐宋士官賞。宋永性滯不習事，凡與土賊戰者一概加之。世宗久乃知之，謂宰相曰：「若一概追還，必生怨望。若因循不問，則爵賞濫矣。其與土賊戰者，有能以寡敵眾，一人敵三十人以上者，依已遷為定。」改同簽大宗正事、震武軍節度使，卒。

斡者
　　斡者，天會十五年大封宗室，追封魯王，正隆例改封公。

孫 璋
　　子神土懣，驃騎衛上將軍。子璋本名胡麻愈，多勇略，通女直、契丹、漢字。年十八，左副元帥撒離喝引在麾下。以事如京師，見梁王宗弼與語，宗弼悅之。皇統六年，父神土懣卒，宗弼奏璋可襲謀克，詔從之。天德三年，充牌印祗候，以罪免，奪其謀克，寓居中都。

　　海陵伐宋，左衛將軍蒲察沙離只同知中都留守，佩金牌掌留府事。世宗即位于遼陽，璋勸沙離只歸世宗，沙離只不從。璋與守城軍官烏林荅石家奴、烏林荅願、徒單三勝、蒲察蒲查等以兵晨入留守府，遂殺沙離只及判官漫撚撒離喝，推宗強子阿瑣為留守，璋行同知留守事。遣石家奴佩沙離只金牌與願、蒲查、中都轉運使左淵子貽慶、大興少尹李天吉子磐奉表如東京，賀即位。世宗嘉之，以願、蒲查為武義將軍，充護衛。貽慶賜及弟，授從仕郎。磐充閤門祗候。就以璋為同知中都事。

　　璋以殺沙離只自攝同知留守，世宗因而授之，心常不自安，遂與兵部尚書可喜謀，因世宗謁山陵作亂。大定二年，上謁山陵，璋等九人會於可喜家，說萬戶高松，不從。璋知事不成，乃與可喜共執斡論詣有司陳，上誅可喜、李惟忠等，以璋為彰化軍節度使。

　　宋將吳璘出散關，據寶雞以西，詔璋赴元帥都監徒單合喜軍前任使。於是，宋人據原州，甯州刺史顏盞門都以兵四千攻之，不克。宋將姚良輔以兵十萬至原州，權副統完顏習尼列以千騎援門都兵，而姚良輔兵多，諸將皆不敢與戰。及璋至軍，會平涼、涇州、潘原、長武等戍兵，合二萬人。璋使押軍猛安石抹許里阿補以兵二千軍於城北，習尼列以兵三千軍於城西北十里麥子原，皆據高阜為陣。璋以本部兵陣於城西。姚良輔出自北嶺，先遣萬人攻許里阿補，自以軍九萬陣麥子原下，捍以劍盾、行馬，外列騎士，步卒居其中，敢死士鎖足行馬間，持大刀為拒，分為八陣，而別以騎二千襲璋軍。璋方出迎戰，習尼列來報曰：「宋之重兵皆在麥子原矣。」璋遣萬戶特里失烏也以押軍猛安奚慶喜、照撒兵二千援許里阿補，遣撒屋出、崔尹以兵二千益習尼列。許里阿補與宋人接戰，良久，敗之。宋兵在麥子原者最堅，習尼列與移刺補、奧屯撒屋出、崔尹、僕根撒屈出以兵五千沿壕為狀，餘兵皆舍馬步戰，擊其前行騎士，走之。於是，行馬以前沖以長槍，行馬以後射以勁弓。良輔兵稍挫，習尼列乘勝麾兵，撤其行馬，破其七陣。良輔複整兵出，習尼列少卻，而璋已破城下宋兵，與習尼列會。使僕根以伏兵擊良輔。習尼列亦整兵與戰，奮擊之，大破良輔軍，斬首萬餘級，墜壕死者不可勝數，鎖足行馬者盡殪之，獲甲二萬餘，器仗稱是。良輔亦中兩創脫去。遂圍原州，穴其西城，城圮，宋人宵遁。璋等入原州。宋戍軍在寶雞以西，聞之皆自散關遁去。

　　京兆尹烏延蒲離黑、丹州刺史赤盞胡速魯改已去德順州，宋吳璘複據之，都監合喜以璋權都統，與習尼列將兵二萬救德順。璋率騎兵前行，與璘騎拴二萬戰于張義堡遂沙山下，敗之，追北四十餘里。璘軍遇隘不得前，斬首數十級。璋至德順，璘據城北險要為營，璋亦策營與璘相望，可三里許。兩軍遇於城東，凡五接戰，璘軍敗走，璋追至城下。璘軍已據城北岡阜，與其城上兵相應，以弩夾射璋軍。璋軍陽卻，城中出兵來追，璋反施與戰，大敗之。合喜遣統軍都監泥河以兵七千來會，與璘軍複戰，敗之。璘遣兵據東山堡，欲樹柵，璋與習尼列、泥河議曰：「敵若據東山堡，此城亦不可拔，宜急擊之。」於是璋先據要地，習尼列以兵逼東山堡，璘兵恃濠相拒，短兵接，璘兵退走，習尼列追擊之。璘城北營兵可六千人，登北岡來戰，璋之漢軍少卻，傷者二百人。璘遂焚璋軍攻城具，璋率移刺補猛安兵逾北岡擊走之。璘軍隔小塹射璋軍，移刺補少卻，習尼列望見北原火發，乃止攻東山堡，亟與將士來赴，引善射者先登，率劉安漢軍三百人擊敗之。璘軍皆走險，璘以軍三萬據險作三陣，皆環以劍盾、行馬。璋遣萬戶石抹迭勒由別路自後擊之，特里失烏也、移刺補以二千人當其前，以強弓射之，璘兵大敗，墮溝壑者甚眾。璋軍度澗追之，斬數千級而還。

　　璘軍雖敗，猶恃其眾，都監合喜使武威軍副總管夾古查刺來問策。諸將皆曰：「吳璘恃險，不善野戰，我退軍平涼，彼必棄險就平地，然後可圖也。」璋曰：「不然。彼恃其眾，非特恃險也。昔人有言，'寧棄千軍，不棄寸地'，故退兵不如濟師。我退軍平涼，彼軍深入吾地，固壘以拒我，則如之何。」查刺還報，合喜於是親率四萬人赴之。吳璘詰旦乘陰霧晦冥分兵四道來襲，戰於城東，離而複合者數四。漢軍千戶李展率麾下兵先登奮擊之，璘軍陣動。璋乘勝踵擊，璘軍複敗，追至北岡，璘走險，璋急擊之，殺略殆盡。璘分半軍守秦州，合喜駐軍水洛城東，自六盤山至石山頭分兵守之，斷其餉道。璘乃引歸。

　　宋經略使荊皋以步騎三萬自德順西去，璋以兵八千、習尼列以兵五千追擊之。習尼列兵乃出其前，還自赤觜，遇其前鋒，敗之于高赤崖下。複與其中軍戰，自日昃至暮，乃罷。荊皋乘夜來襲營，為退軍八十里。明日，習尼列追之。璋兵至上八節，宋兵據險為陣，璋舍馬步戰，地險不得接，相拒至曙。宋兵勸，璋乘之，追至甘穀城，習尼列兵亦至，宋兵宵遁，璋遂班師。習尼列追至伏羌城，不及而還。

　　上使禦史中丞達吉視諸軍功狀，達吉舊與璋有隙，故損其功。詔璋將士賞比諸軍半之，璋兼陝西路都統，進官一階。及元帥府上功，璋居多，詔達吉削官兩階，杖八十，解職。上複賞璋及將士如諸軍，以璋為西北路招討使。召為元帥左都監，兼安化軍節度使，賜以弓矢衣帶佩刀。改益都尹，左都監如故。

　　宋人棄海州遁去，焚官民廬舍且盡。璋至海州，得所棄糧三萬六千余石，安集其人，複其屯戍。五年，宋人約和，罷三路都統，複置陝西路統軍司，璋為統軍使。上曰：「監軍合喜年老，故授卿此職。邊境無事，且召卿矣。」以本官兼京兆尹。

　　召為御史大夫。璋奏：「竊觀文武百官有相為朋黨者，今在台自臣外無女直人，乞不限資考，量材奏擬。」上曰：「朋黨為誰，即糾治之。朕選女直人，未得其人，豈以資考為限，論其人材而已。」頃之，璋奏曰：「太祖武元皇帝受天明命，太宗皇帝奄定宋土，自古帝王之興，必稱受命，當制'大金受命之寶'，以明示萬世。」上曰：「卿言正合朕意。」乃遣使夏國市玉，十八年，受命寶成，奏告天地宗廟社稷，上禦正殿。

　　十三年，改大興尹，為賀宋正旦使。璋受命使宋，即行，上遣人馳諭璋曰：「宋人若不遵舊禮，慎勿付書。如不令卿等入見，即持書歸。若迫而取之，亦勿赴宴，其回書及禮物一切勿受。」璋至臨安，宋人請以太子接書，不從。宋人就館迫取書，璋與之，且赴宴，多受禮物。有司以聞，上怒，欲置之極刑。左丞相良弼奏曰：「璋為將，大破宋軍，宋人仇之久矣。將因此陷之死地，未可知也。今若殺璋，或者墮其計中耳。」上以為然，乃杖璋百五十，除名，副使客省使高翊杖百，沒入其所受禮物。

　　後歲餘，上念璋有征伐功，起為景州刺史，遷武定軍節度使，授山東西路蒲底山拏兀魯河謀克，改臨洮尹。十九年，卒。

昂
　　鄆王昂，本名吾都補，世祖最幼子也。常從太祖征伐。天輔六年，昂與稍喝以兵四千監護諸部降人，處之嶺東，就以兵守臨潢府。昂不能撫禦，降人苦之，多叛亡者。上聞之，使出里底戒諭昂。已過上京，諸部皆叛去，惟章湣宮、小室韋二部達內地。詔諳版勃極烈吳乞買曰：「比遣昂徙諸部，多致怨叛，稍喝駐兵不與討襲，致使降人複歸遼主，違命失眾，當置重法。若有所疑，則禁錮之，俟師還定議。」是時，太宗居守，辭不失副之，辭不失勸太宗因國慶可薄其罰，於是杖昂七十，拘之泰州，而殺稍喝。

　　天會六年，權元帥左都監。十五年，為西京留守。天眷三年，為平章政事。皇統元年，封漆水郡王。二年，制詔昂暑銜帶「皇叔祖」字，封鄆王。是歲，薨。

子 鄭家
　　子鄭家、鶴壽。鶴壽累官耶魯瓦群牧使，死於契丹撒八之難，語在《忠義傳》。

　　鄭家，皇統初，以宗室子授定遠大將軍，除磁州刺史。天德間，為右諫議大夫，累遷會甯尹、安化軍節度使，改益都尹。海陵伐宋，為浙東道副統制，與工部尚書蘇保衡以舟師自海道趨臨安，至松林島阻風，泊島間。詰旦，舟人望見敵舟，請為備。鄭家問：「去此幾何？」舟人曰：「以水路測之，且三百里。風迅，行即至矣。」鄭家不曉海路舟楫，不之信。有頃，敵果至，見我軍無備，即以火砲擲之。鄭家顧見左右舟中皆火發，度不得脫，赴水死，時年四十一。


Chinese text: This work was published before January 1, 1923, and is in the
public domain worldwide because the author died at least 100 years ago.
