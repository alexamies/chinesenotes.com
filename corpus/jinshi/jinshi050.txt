榷場
　　與敵國互市之所也。皆設場官，嚴厲禁，廣屋宇以通二國之貨，歲之所獲亦大有助於經用焉。熙宗皇統二年五月，許宋人之請，遂各置於兩界。九月，命壽州、鄧州、鳳翔府等處皆置。海陵正隆四年正月，罷鳳翔府、唐、鄧、潁、蔡、鞏、洮等州並膠西縣所置者，而專置於泗州。尋伐宋，亦罷之。五年八月，命榷場起赴南京。國初于西北招討司之燕子城、北羊城之間嘗置之，以易北方牧畜。世宗大定三年，市馬于夏國之榷場。四年，以尚書省奏，複置泗、壽、蔡、唐、鄧、潁、密、鳳翔、秦、鞏、洮諸場。七年，禁秦州場不得賣米麵、及羊豕之臘、並可作軍器之物入外界。十七年二月，上謂宰臣曰：「宋人喜生事背盟，或與大石交通，恐枉害生靈，不可不備。其陝西沿邊榷場可止留一處，餘悉罷之。令所司嚴察奸細。」前此，以防奸細，罷西界蘭州、保安、綏德三榷場。二十一年正月，夏國王李仁孝上表乞複置，以保安、蘭州無所產，而且稅少，惟於綏德為要地，可複設互市，命省臣議之。宰臣以陝西鄰西夏，邊民私越境盜竊，緣有榷場，故奸人得往來，擬東勝可依舊設，陝西者並罷之。上曰：「東勝與陝西道路隔絕，貿易不通，其令環州置一場。」尋於綏德州複置一場。

　　十二月，禁壽州榷場受分例。分例者，商人贄見場官之錢幣也。

　　章宗明昌二年七月，尚書省以泗州榷場自前關防不嚴，遂奏定從大定五年制，官為增修舍屋，倍設闌禁，委場官及提控所拘榷，以提刑司舉察。惟東勝、淨、慶州，來遠軍者仍舊，余皆修完之。泗州場，大定間，歲獲五萬三千四百六十七貫，承安元年，增為十萬七千八百九十三貫六百五十三文。所須雜物，泗州場歲供進新茶千胯、荔支五百斤、圓眼五百斤、金橘六千斤、橄欖五百斤、芭蕉幹三百個、蘇木千斤、溫柑七千個、橘子八千個、沙糖三百斤、生薑六百斤、梔子九十稱、犀象丹砂之類不與焉。宋亦歲得課四萬三千貫。秦州西子城場，大定間，歲獲三萬三千六百五十六貫，承安元年，歲獲十二萬二千九十九貫。承安二年，複置於保安、蘭州。三年九月，行樞密院奏：「斜出等告開榷場，擬於轄裏尼要安置。」許自今年十一月貿易。尋定制，隨路榷場若以見錢入外界、與外人交易者，徒五年，三斤以上死。宋界諸場，以伐宋皆罷。泰和八年八月，以與宋和，宋人請如舊置之，遂複置於唐、鄧、壽、泗、息州及秦、鳳之地。

　　宣宗貞祐元年，秦州榷場為宋人所焚。二年，陝西安撫副使烏古論袞州複開設之，歲所獲以十數萬計。三年七月，議欲聽榷場互市用銀，而計數稅之。上曰：「如此，是公使銀入外界也。」平章盡忠、權參知政事德升曰：「賞賜之用莫如銀絹，而府庫不足以給之。互市雖有禁，而私易者自如。若稅之，則斂不及民而用可足。」平章高琪曰：「小人敢犯，法不行爾，況許之乎？今軍未息，而產銀之地皆在外界，不禁則公私指日罄矣！」上曰：「當熟計之。」興定元年，集賢諮議官呂鑒言：「嘗監息州榷場，每場獲布數千匹，銀數百兩，兵興之後皆失之。」

　　金銀之稅。世宗大定五年，聽人射買寶山縣銀冶。九年，御史台奏河南府以和買金銀，抑配百姓，且下其直。上曰：「初，朕欲泉貨流通，故令行，豈可反害民乎？」遂罷之。十二年，詔金銀坑冶，恣民采，毋收稅。二十七年，尚書省奏：「聽民于農隙采銀，承納官課。」明昌二年，天下見在金千二百餘鋌，銀五十五萬二千餘鋌。三年，以提刑司言，封諸處銀冶，禁民采煉。五年，以御史台奏，請令民采煉隨處金銀銅冶，上命尚書省議之。宰臣議謂：「國家承平日久，戶口增息，雖嘗禁之，而貧人苟求生計，聚眾私煉。上有禁之之名。而無杜絕之實，故官無利而民多犯法。如令民射買，則貧民壯者為夫匠，老稚供雜役，各得均齊，而射買之家亦有餘利。如此，則可以久行。比之官役顧工，糜費百端者，有間矣。」遂定制，有冶之地，委謀克縣令籍數，召募射買。禁權要、官吏、弓兵、裏胥皆不得與。如舊場之例，令州府長官一員提控，提刑司訪察而禁治之。上曰：「此終非長策。」參知政事胥持國曰：「今姑聽如此，後有利然後設官可也。譬之酒酤，蓋先為坊場，從後官榷也。」上亦以為然，遂從之。墳山、西銀山之銀窟凡百一十有三。

和糴
　　熙宗皇統二年十月，燕、西、東京、河東、河北、山東，汴京等路秋熟，命有司增價和糴。世宗大定二年，以正隆之後倉廩久匱，遣太子少師完顏守道等，山東東、西路收糴軍糧，除戶口歲食外，盡令納官，給其直。三年，謂宰臣曰：「國家經費甚大，向令山東和糴，止得四十五萬余石，未足為備。自古有水旱，所以無患者，由蓄積多也。山東軍屯處須急為二年之儲，若遇水旱則用賑濟。自餘宿兵之郡，亦須糴以足之。京師之用甚大，所須之儲，其敕戶部宜急為計。」五年，責宰臣曰：「朕謂積貯為國本，當修倉廩以廣和糴。今聞外路官文具而已。卿等不留心，甚不稱委任之意。」六年八月，敕有司，秋成之後，可于諸路廣糴，以備水旱。九年正月，諭宰臣曰：「朕觀宋人虛誕，恐不能久遵誓約。其令將臣謹飭邊備，以戒不虞。去歲河南豐，宜令所在廣糴，以實倉稟。詔州縣和糴，毋得抑配百姓。」十二年

　　十二月，詔在都和糴以實倉廩，且使錢幣通流。又詔凡秋熟之郡，廣糴以備水旱。十六年五月，諭左丞相紇石烈良弼曰：「西邊自來不備儲蓄，其令所在和糴，以備緩急。」十七年春，尚書省奏：「先奉詔賑濟東京等路饑民，三路粟數不能給。」上曰：「朕嘗諭卿等，豐年廣糴以備凶歉。卿等皆言天下倉廩盈溢，今欲賑濟，乃雲不給。自古帝王皆以蓄積為國長計，朕之積粟豈欲獨用。即今不給，可於鄰道取之。自今多備，當以為常。」四月，尚書省奏：「東京三路十二猛安尤闕食者，已賑之矣。尚有未賑者。」詔遣官詣複州、曷蘇館路，檢視富家，蓄積有餘增直以糴。令近地居民就往受糧。十八年四月，命泰州所管諸猛安、西北路招討司所管奚猛安，咸平府慶雲縣寔松河等處遇豐年，多和糴。

　　章宗明昌四年七月，諭旨戶部官：「聞通州米粟甚賤，若以平價官糴之，何如？」於是，有司奏：「中都路去歲不熟，今其價稍減者，以商旅運販繼至故也。若即差官爭糴，切恐市價騰踴，貧民愈病，請俟秋收日，依常平倉條理收糴。」詔從之。明昌五年五月，上曰：「聞米價騰踴，今官運至者有餘，可減直以糶之。其明告民，不須貴價私糴也。」六年七月，敕宰臣曰：「詔制內饑謹之地令減價糶之，而貧民無錢者何以得食，其議賑濟。」省臣以為：「闕食州縣，一年則當賑貸，二年然後賑濟，如其民實無恆產者，雖應賑貸，亦請賑濟。」上遂命間隔饑荒之地，可以辨錢收糴者減價糶之，貧乏無依者賑濟。

　　宣宗貞祐三年十月，命高汝礪糴于河南諸郡，令民輸挽入京，複命在京諸倉糴民輸之餘粟。侍御史黃摑奴申言：「汝礪所糴足給歲支，民既於租賦之外轉挽而來，亦已勞矣！止將其餘以為歸資，而又強取之，可乎？且糴此有日矣，而止得二百余石，此何濟也。」詔罷之。十二月，附近郡縣多糴於京師，穀價騰踴，遂禁其出境。四年，河北行省侯摯言：「河北人相食，觀、滄等州斗米銀十餘兩。伏見沿河諸津許販粟北渡，然每石官糴其八，商人無利，誰肯為之。且河朔之民皆陛下赤子，既罹兵革，又坐視其死，臣恐弄兵之徒得以籍口而起也。願止其糴，縱民輸販為便。」詔從之。又制凡軍民客旅粟不於官糴處糶，而私販渡河者，杖百。沿河軍及譏察權豪家犯者，徒年、杖數並的決從重，以物沒官。上以河北州府錢多，其散失民間頗廣，命尚書省措畫之。省臣奏：「已命山東、河北榷酤及濱、滄鹽司，以分數帶納矣。今河北艱食，販粟北渡者眾，宜權立法以遮糴之。擬于諸渡口南岸，選通練財貨官，先以金銀絲絹等博易商販之糧，轉之北岸，以回易糴本，兼收見錢。不惟杜奸弊，亦使錢入京師。」從之。又上封事者曰：「比年以來屢艱食，雖由調度征斂之繁，亦兼併之家有以奪之也。收則乘賤多糴，困急則以貸人，私立券質，名為無利而實數倍。饑民惟恐不得，莫敢較者，故場功甫畢，官租未了，而囤已空矣！此富者益富，而貧者益貧者也。國朝立法，舉財物者月利不過三分，積久至倍則止，今或不期月而息三倍。願明敕有司，舉行舊法，豐熟之日增價和糴，則在公有益，而私無損矣。」詔宰臣行之。是年，權河東南路宣撫副使烏古論慶壽言邀糴事。見《鹽志》下。

　　興定元年，上頗聞百姓以和糴太重，棄業者多，命宰臣加意焉。八月，以戶部郎中楊貞權陝西行六部尚書，收給潼、陝軍馬之用，奏糴販糧濟河者之半，以寬民。從之。

　　六月，立和糴賞格。

常平倉
　　世宗大定十四年，嘗定制，詔中外行之，其法尋廢。章宗明昌元年八月，御史請複設，敕省臣詳議以聞。省臣言：「大定舊制，豐年則增市價十之二以糴，儉歲則減市價十之一以出，平歲則已。夫所以豐則增價以收者，恐物賤傷農。儉則減價以出者，恐物貴傷民。增之損之以平粟價，故謂常平，非謂使天下之民專仰給於此也。今天下生齒至眾，如欲計口使餘一年之儲，則不惟數多難辦，又慮出不以時而致腐敗也。況複有司抑配之弊，殊非經久之計。如計諸郡縣驗戶口例以月支三鬥為率，每口但儲三月，已及千萬數，亦足以平物價救荒凶矣。若令諸處，自官兵三年食外，可充三月之食者免糴，其不及者俟豐年糴之，庶可久行也。然立法之始貴在必行，其令提刑司各路計司兼領之，郡縣吏沮格者糾，能推行者加擢用。若中都路年穀不熟之所，則依常平法，減其價三之一以糴。」詔從之。

　　三年八月，敕：「常平倉豐糴儉糶，有司奉行勤惰褒罰之制，其遍諭諸路，其奉行滅裂者，提刑司糾察以聞。」又謂宰臣曰：「隨處常平倉，往往有名無實。況遠縣人戶豈肯跋涉，直就州府糶糴。可各縣置倉，命州府縣官兼提控管勾。」遂定制，縣距州六十裏內就州倉，六十裏外則特置。舊擬備戶口三月之糧，恐數多致損，改令戶二萬以上備三萬石，一萬以上備二萬石，一萬以下、五千以上備萬五千石，五千戶以下備五千石。河南、陝西屯軍貯糧之縣，不在是數。州縣有倉仍舊，否則創置。郡縣吏受代，所糴粟無壞，一月內交割給由。如無同管勾，亦准上交割。違　限，委州府並提刑司差官催督監交。本處歲豐，而收糴不及一分者，本等內降，提刑司體察，直申尚書省，至日斟酌黜陟。

　　九月，敕置常平倉之地，令州府官提舉之，縣官兼董其事，以所糴多寡約量升降，為永制。又諭尚書省曰：「上京路諸縣未有常平倉，如亦可置，定其當備粟數以聞。」四年十月，尚書省奏：「今上京、蒲與、速頻、曷懶、胡裏改等路，猛安謀克民戶計一十七萬六千有餘，每歲收稅粟二十萬五千余石，所支者六萬六千余石，總其見數二百四十七萬六千余石。臣等以為此地收多支少，遇災足以賑濟，似不必置。」遂止。

　　五年九月，尚書省奏：「明昌三年始設常平倉，定其永制。天下常平倉總五百一十九處，見積粟三千七百八十六萬三千余石，可備官兵五年之食，米八百一十余萬石，可備四年之用，而見在錢總三千三百四十萬貫有奇，僅支二年以上，見錢既少，且比年稍豐而米價猶貴，若複預糴，恐價騰踴，於民未便。」遂詔權罷中外常平倉和糴，俟官錢羨餘日舉行。

水田
　　明昌五年閏十月，言事者謂郡縣有河者可開渠，引以溉田，詔下州郡。既而八路提　刑司雖有河者皆言不可溉，惟中都言安肅、定興二縣可引河溉田四千餘畝，詔命行之。六年十月，定制，縣官任內有能興水利田及百頃以上者，升本等首注除。謀克所管屯田。能創增三十頃以上，賞銀絹二十兩匹，其租稅止從陸田。承安二年，敕放白蓮潭東閘水與百姓溉田。三年，又命勿毀高梁河閘，從民灌溉。泰和八年七月，詔諸路按察司規畫水田，部官謂：「水田之利甚大，沿河通作渠，如平陽掘井種田俱可灌溉。比年邳、沂近河布種豆麥，無水則鑿井灌之，計六百餘頃，比之陸田所收數倍。以此較之，它境無不可行者。」遂令轉運司因出計點，就令審察，若諸路按察司因勸農，可按問開河或掘井如何為便，規畫具申，以俟興作。

　　貞祐四年八月，言事者程淵言：「碭山諸縣陂湖，水至則畦為稻田，水退種麥，所收倍於陸地。宜募人佃之，官取三之一，歲可得十萬石。」詔從之。興定五年五月，南陽令李國瑞創開水田四百餘頃，詔升職二等，仍錄其最狀遍諭諸道。

　　十一月，議興水田。省奏：「漢召信臣於南陽灌溉三萬頃。魏賈逵堰汝水為新陂，通運二百餘裏，人謂之賈侯渠。鄧艾修淮陽、百尺二渠，通淮、潁、大治諸陂于潁之南，穿渠三百餘裏，溉田二萬頃。今河南郡縣多古所開水田之地，收穫多於陸地數倍。」敕令分治戶部按行州郡，有可開者誘民赴功，其租止依陸田，不復添征，仍以官賞激之。陝西除三白渠設官外，亦宜視例施行。元光元年正月，遣戶部郎中楊大有等詣京東、西、南三路開水田。

區田之法
　　見嵇康《養生論》，自是歷代未有天下通用如趙過一畝三甽之法者。章宗明昌三年三月，宰執嘗論其法於上前，上曰：「卿等所言甚嘉，但恐農民不達此法。如其可行，當遍諭之。」四年夏四月，上與宰執複言其法，久之，參知政事胥持國曰：「今日方之大定間，戶口既多，費用亦厚。若區種之法行，良多利益。」上曰：「　此法自古有之，若其可行，則何為不行也？」持國曰：「所以不行者，蓋民未見其利。今已令試種于城南之地，乃委官往監督之。若使民見收成之利，當不率行者自效矣。」參知政事夾穀衡以為：「若有其利，古已行矣。且用功多而所種少，複恐廢壟畝之田功也。」上曰：「姑試行之。」六月，上問參知政事胥持國曰：「區種事如何？」對曰：「六七月之交，方可見矣。」「河東及代州田種今歲佳否？」曰：「比常年頗登。」是日，命近侍二人馳驛巡視京畿禾稼。五年正月，敕諭農民使區種，先是，陳言人武陟高翌上區種法，且請驗人丁地土多少，定數令種。上令尚書省議既定，遂敕令農田百畝以上，如瀕河易得水之地，須區種三十餘畝，多種者聽。無水之地則從民便。仍委各千戶謀克縣官依法勸率。

　　承安元年四月，初行區種法，男年十五以上、六十以下有土田者丁種一畝，丁多者五畝止。二年二月，九路提刑馬百祿奏：「聖訓農民有地一頃者區種一畝，五畝即止。臣以為地肥瘠不同，乞不限畝數。」制可。

　　泰和四年九月，尚書省奏：「近奉旨講議區田，臣等謂此法本欲利民，或以天旱乃始用之，倉卒施功未必有益也。且五方地肥瘠不同，使皆可以區種，農民見有利自當勉效之。不然，督責雖嚴，亦徒勞耳。」敕遂令所在長官及按察司隨宜勸諭，亦竟不能行。

入粟鬻度牒
　　熙宗皇統三年三月，陝西旱饑，詔許富民入粟補官。世宗大定元年，以兵興歲歉，下令聽民進納補官。又募能濟饑民者，視其人數為補官格。五年，上謂宰臣曰：「頃以邊事未定，財用闕乏，自東、南兩京外，命民進納補官，及賣僧、道、尼、女冠度牒，紫、褐衣師號，寺觀名額。今邊鄙已寧，其悉罷之。慶壽寺、天長觀歲給度牒，每道折錢二十萬以賜之。」明昌二年，敕山東、河北闕食之地，納粟補官有差。承安二年，賣度牒、師號、寺觀額，複令人入粟補官。三年，西京饑，詔賣度牒以濟之。

　　宣宗貞祐二年，從知大興府事胥鼎所請，定權宜鬻恩例格，進宮升職、丁憂人許應舉求仕、監戶從良之類，入粟草各有數。三年，制無問官民，有能勸率諸人納物入官者，米百五十石遷官一階，正班任使。七百石兩階，除諸司。千石三階，除丞簿。過此數則請於朝廷議賞。推司縣官有能勸二千石遷一階，三千石兩階，以濟軍儲。又定制，司縣官能勸率進糧至五千石以上者減一資考，萬石以上遷一官，減二等考，二萬石以上遷一官、升一等，皆注見闕。四年，河東行省胥鼎言：「河東兵多民少，倉空歲饑。竊見潞州元帥府雖設鬻爵恩例，然條目至少，未盡勸率之術。今擬凡補買正班，依格止廕一名。若願輸許增廕一名。僧道已具師號者，許補買本司官。職官願納粟或不願給俸及券糧者，宜量數遷加。三舉終場人年五十以上，四舉年四十五以上，並許入粟，該恩大小官及承應人。令譯史吏員，雖未系班，亦許進納遷官。其有品官應注諸司者，聽獻物借注丞簿。丞簿注縣令，差使免一差。掌軍官能自備芻糧者，依職官例遷官如舊。」四年，耀州僧廣惠言：「軍儲不足，凡京府節鎮以上僧道官，乞令納粟百石。防刺郡副綱、威儀等，七十石者乃充，三十月滿替。諸監寺十石，周年一代，願複買者聽。」詔從之。

　　興定元年，潞州行元帥府事粘割貞言：「近承奏格，凡去歲覃恩之官，以品從差等聽其入粟，委帥府書空宣敕授之，則人無陳訴之勞，而官有儲蓄矣。比年屢降覃恩，凡羈縻軍職者多未暇授，若止許遷新覃，則將隔越矣。乞令計前後所該輸粟積遷。」詔從之。


Chinese text: This work was published before January 1, 1923, and is in the
public domain worldwide because the author died at least 100 years ago.
