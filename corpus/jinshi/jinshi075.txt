列傳第十三 ○盧彥倫子:璣(子:亨嗣) 毛子廉 李三錫 孔敬宗 李師夔 沈璋 左企弓 虞仲文 曹勇義 康公弼 左泌弟:淵(子:光慶)

目录
1	盧彥倫
1.1	子 璣
1.1.1	子 亨嗣
2	毛子廉
3	李三錫
4	孔敬宗
5	李師夔
6	沈璋
7	左企弓
8	虞仲文
9	曹勇義
10	康公弼
11	左泌
11.1	弟 淵
11.1.1	子 光慶
盧彥倫
　　盧彥倫，臨潢人。遼天慶初，蕭貞一留守上京，置為吏，以材幹稱。是時，臨潢之境多盜，而城中兵無統屬者，府以彥倫為材，薦之於朝，即授殿直、勾當兵馬公事。

　　遼兵敗於出河店，還至臨潢，散居民家，令給養之，而軍士縱恣侵擾，無所不至，百姓殊厭苦之。留守耶律赤狗兒不能禁戢，乃召軍民諭之曰：「契丹、漢人久為一家，今邊方有警，國用不足，致使兵士久溷父老間，有侵擾亦當相容。」眾皆無敢言者。彥倫獨曰：「兵興以來，民間財力困竭，今複使之養土，以國家多故，義固不敢辭。而此輩恣為強暴，人不能堪。且番、漢之民皆赤子也，奪此與彼，謂何。」

　　初取臨潢，軍中有辛訛特刺者，舊為臨潢驛吏，與彥倫善，使往招諭，彥倫殺之。遼授彥倫團練使、勾當留守司公事。

　　天輔四年，彥倫從留守撻不野出降。授夏州觀察使，權發遣上京留守事。師還，撻不野以城叛，彥倫乃率所部逐撻不野，盡殺城中契丹，遣使來報。未幾，遼將耶律馬哥以兵取臨潢，彥倫拒守者七月。會援兵至，敵解圍去，因赴闕。

　　天會二年，知新城事。城邑初建，彥倫為經畫，民居、公宇皆有法。改靜江軍節度留後，知鹹州煙火事。未幾，遷靜江軍節度使。天眷初，行少府監兼都水使者，充提點京城大內所，改利涉軍節度使。未閱月，還，複為提點大內所。彥倫性機巧，能迎合悼合意，由是頗見寵用。歲餘，遷侍衛親軍馬步軍都指揮使，為宋國歲元使。改禮部尚書，加特進，封郇國公。天德二年，出為大名尹。明年，詔彥倫營造燕京宮室，以疾卒，年六十九。子璣。

子 璣
　　璣字正甫，以廕補閤門祗候，累遷客省使，兼東上閤門使，改提點太醫、教坊、司天，充大定十五年宋主生日副使，遷同知宣徽院事。丁母憂，起複太府監，改開遠軍節度使，入為右宣徽使。章宗即位，轉左宣徽使，致仕。明昌四年，起複左宣徽使，改定武軍節度使，複為左宣徽使。

　　是時，璣年已七十，詔許朝參得坐於廊下。複致仕。泰和初，詔璣天壽節預宴。二年，元妃李氏生皇子，滿三月，章宗以璣老而康強，命以所策杖為洗兒禮物。章宗幸玉泉山，詔璣與致仕宰相俱會食，許策杖給扶。後預天壽節，上命璣與大臣握槊戲，璣獲勝焉。從上秋山，賜名馬。上曰：「酬卿博直。」其眷遇如此。泰和六年卒，年八十。子亨嗣。

子 亨嗣
　　亨嗣字繼祖，以廕補閤門祗候，內供奉。調同監平涼府醋務，改同監天山鹽場。丁母憂，服闋，監萊州酒課，累調監豐州、任丘、汲縣、東平酒務。課最，遷白登縣令。明昌四年，行六部差規措軍前糧料，入為典給直長，改西京戶籍判官，曆官西京、中都太倉使，中都戶籍判官，尚醖署丞。丁父憂。大安初，複為典給署丞兼太子家令。崇慶元年，遷同知順天軍節度使事。是時，兵興，徵調煩急，亨嗣以辦最，遷定遠大將軍，入為戶部員外郎。貞祐二年，遷莒州刺史。三年，山東宣撫司討楊安兒，亨嗣行六部，兵罷，還州。興定二年，卒，年六十一。

　　亨嗣與弟亨益，盡友愛之道。亨嗣初以祖廕得官，大定十六年，父璣為同知宣徽院事，當廕子，亨嗣以讓弟亨益。亨益早卒，子兟。兟幼稚，亨嗣盡以舊業田宅奴畜財物與之。

毛子廉
　　毛子廉本名八十，臨潢長泰人，材勇善射。遼季群盜起，募勇士，子廉應募。遼主召見，賜甲仗，率百人，會所在官兵捕盜。以功授東頭供奉官，賜良馬。

　　天輔四年，遣謀克辛斡特刺、移刺窟斜招諭臨潢，子廉率戶二千六百來歸。今就領其眾，佩銀牌，招未降軍民。盧彥倫怒于廉先降，殺子廉妻及二子，使騎兵二千伺取子廉。子廉與窟斜經險阻中，騎兵圍之，兩騎突出直犯子廉。子廉引弓斃其一人，其一人挺槍幾中子廉腋。子廉避其槍，與搏戰，生擒之，乃彥倫健將孫延壽也。餘眾潰去。

　　天會三年，除上京副留守。久之，兼鹽鐵事。天眷中，除燕京院都監。遼王宗幹問宰相曰：「子廉有功，何為下遷。」；宰相以例對。宗幹曰：「盧彥倫何不除此職？子廉之功十倍彥倫，在臨潢十餘年，吏民畏愛如一日，誰能及此。」是時盧彥倫已以少府監除節度使，故宗幹引以為比。除甯昌軍節度使。海陵弑熙宗，子廉聞之，歎曰：「曾不念國王定策之功耶。」乃致仕。大定二年，卒。

李三錫
　　李三錫字懷邦，錦州安昌人，以貲得官。遼季，盜攻錦州，州人推三錫主兵事，設機應變，城賴以完。錄功授左承制。遼主走天德，劉彥宗辟三錫將兵保白雲山。

　　金兵次來州，三錫以其眾降。攝臨海軍節度副使，參預元帥府軍事，改知嚴州。宗望伐宋，三錫領行軍猛安，敗郭藥師軍于白河。進官安州防禦使。再克汴京，三錫從闍母護宋二主北歸。複知嚴州，改歸德軍節度副使。詔廢齊國，擇吏三十人與俱行，三錫在選中。還為慶州刺史，三遷武勝軍節度使。察廉第一，遷三階，改安國軍節度使，除河北西路轉運使，致仕。

　　三錫政事強明，所至稱治。世宗舊聞其名，大定初，起為北京路都轉運使。制下，而三錫已卒。

孔敬宗
　　孔敬宗字仲先，其先東垣人，石晉末，徙遼陽。遼季，敬宗為甯昌劉宏幕官。斡魯古兵至境上，敬宗勸劉宏迎降，遂以敬宗為鄉導，拔顯州，以功補順安令。天輔二年，詔敬宗與劉宏率懿州民徙內地，授世襲猛安，知安州事。將兵千人從宗望伐宋。汴京平，宗望命敬宗守汴。嘗自汴馳驛至河北，還至河上，會日暮無舟，敬宗策馬亂流，遂達南岸。遷靜江軍節度使，曆石、辰、信、磁四州刺史，階光祿大夫。

　　海陵問張浩曰：「卿識孔敬宗否，何階高職下也。」浩對曰：「國初，敬宗勸劉宏以懿州效順，其後從軍積勞，有司不知，故一概常調耳。」明日，除甯昌軍節度使。徙歸德軍，致仕。大定二年，卒。

李師夔
　　李師夔字賢佐，奉聖永興人。少倜儻，有大志。以廕入仕，為本州監。天輔六年，太祖襲遼主於鴛鴦濼，郡守委城遁去，眾無所屬，相與叩門請師夔主郡事。師夔許之，乃搜卒治兵。

　　迪古乃兵至奉聖州，師夔與其故人沈璋密謀出降，曰：「一城之命懸於此舉。」璋曰：「君言是矣。如軍民不從，奈何。」師夔即率親信十數輩詰旦出城，見餘睹，與之約曰：「今已服從，願無以兵入城及俘掠境內。」餘睹許諾。詔以師夔領節度，以璋佐之。賜師夔駿馬二，俾招未附者，許以便宜從事。明年，加左監門衛大將軍。

　　劇賊張勝以萬人逼城，師夔度眾寡不敵，乃偽與之和，日致饋給，勝信之。師夔乘其不備，使人刺勝，殺之。以其首徇曰：「汝輩皆良民，脅從至此，今元惡已誅，可棄兵歸複其所。」賊眾大驚，皆散去。別賊焦望天、尹智穆率兵數千來寇。師夔以兵臨之，設伏歸路，使人反間之。智穆果疑，望天先引去。智穆勢孤，亦還，遇伏而敗，遂執斬之。是後賊眾不敢入境。以勞遷靜江軍節度留後，累遷武平軍節度使，改東京路轉運使，徙陝西東路轉運使。致仕，封任國公。卒，年八十五。

沈璋
　　沈璋字之達，奉聖州永興人也。學進士業。迪古乃軍至上穀，璋與李師夔謀，開門迎降。明日，擇可為守者，眾皆推璋，璋固稱李師夔，於是授師夔武定軍節度使，以璋副之。授太常少卿，遷鴻臚卿。丁母憂，起複山西路都轉運副使，加衛尉卿。從伐宋。汴京平，眾爭趨貲貨，璋獨無所取，惟載書數千卷而還。

　　太行賊陷潞州，殺其守姚璠，官軍討平之，命璋權知州事。璋至，招複逋逃，賑養困餓，收其橫屍葬之。未幾，民頗軍輯。初，賊黨據城，潞之軍卒當緣坐者七百人，帥府牒璋盡誅之，璋不從。帥府聞之，大怒，召璋呵責，且欲殺璋，左右震恐，璋顏色不動，從容對曰：「招亡撫存，璋之職也。此輩初無叛心，蓋為賊所脅，有不得已者，故招之複來。今欲殺之，是殺降也。苟利於眾，璋死何憾。」少頃，怒解。因召潞軍曰：「吾始命戮汝，今汝使君活爾矣。」皆感泣而去。朝廷聞而嘉之，拜左諫議大夫，知潞州事。百姓為之立祠。移知忻州，改同知太原尹，加尚書禮部侍郎。

　　時介休人張覺聚黨亡命山谷，鈔掠邑縣，招之不肯降，曰：「前嘗有降者，皆殺之。今以好言誘我，是欲殺我耳。獨得侍郎沈公一言，我乃無疑。」於是，命璋往招之，覺即日降。

　　轉尚書吏部侍郎、西京副留守、同知平陽尹，遷利涉軍節度使，為東京路都轉運使，改鎮西軍節度使。天德元年，以病致仕。卒，年六十。

　　子宜中，天德三年，賜楊建中榜及第。

　　贊曰：危難之際，兩軍方爭，專城之將，國家之輕重系焉。李師夔非有君命，為眾所推，又能全活其人，猶有說也。盧彥倫之降，雖雲城潰，初志不確，何尤乎毛子廉。至如子廉不仕海陵，沈璋以片言降張覺，一善足稱，何可掩也。

左企弓
　　左企弓字君材。八世祖皓，後唐棣川刺史，以行軍司馬戍燕，遼取燕，使守薊，因家焉。企弓讀書，通《左氏春秋》。中進士，再遷來州觀察判官。蕭英弼賊昭懷太子，窮治黨與，多連引。企弓辨析其冤，免其甚眾。自禦史知難事，出為中京副留守，按刑遼陽。有獄本輕而入之重者，已奏待報，企弓釋之以聞。累遷知三司使事。天慶末，拜廣陵軍節度使，同中書門下平章事、知樞密院事。

　　金兵已拔上京，北樞密院恐忤旨，不以時奏。遼故事，軍政皆關決北樞密院，然後奏禦。企弓以聞。遼主曰：「兵事無乃非卿職邪？」對曰：「國勢如此，豈敢循例為自容計。」因陳守備之策。拜中書侍郎平章事，監修國史。時遼主聞金已克中京，將西幸以避之。企弓諫不聽。

　　遼主自鴛鴦濼亡保陰山。秦晉國王耶律捏裏自立于燕，廢遼主為湘陰王，改元德興。企弓守司徒，封燕國公。虞仲文參知政事，領西京留守、同中書門下平章事、內外諸軍都統。曹勇義中書侍郎平章事、樞密使、燕國公。康公弼參知政事、簽樞密院事，賜號「忠烈翊聖功臣」。德妃攝政，企弓加侍中。宋兵襲燕，奄至城中，已而敗走。或疑有內應者，欲根株之，企弓爭之，乃止。

　　太祖至居庸關，蕭妃自古北口遁去。都監高六等送款于太祖，太祖徑至城下。高六等開門待之。太祖入城受降，企弓等猶不知。太祖駐蹕燕京城南，企弓等奉表降，太祖俾復舊職，皆受金牌。企弓守太傅、中書令，仲文樞密使、侍中、秦國公，勇義以舊官守司空，公弼同中書門下平章事、樞密副使權知院事、簽中書省、封陳國公。遼致仕宰相張琳進上降表，詔曰：「燕京應琳田宅財物並給還之。」琳年高，不能入見，止令其子弟來。

　　太祖既定燕，從初約，以與宋人。企弓獻詩，略曰：「君王莫聽捐燕議，一寸山河一寸金。」太祖不聽。

　　是時，置樞密院于廣寧府。企弓等將赴廣甯，張覺在平州有異志，太祖欲以兵送之。企弓等辭兵曰：「如此，是促之亂也。」及過平州，舍于栗林下，張覺使人殺之。企弓年七十三，諡恭烈。天會七年，贈守太師，遣使致奠。正隆二年，改贈特進、濟國公。

虞仲文
　　虞仲文字質夫，武州寧遠人也。七歲知作詩，十歲能屬文，日記千言，刻苦學問。第進士，累仕州縣，以廉能稱。舉賢良方正，對策優等。擢起居郎、史館修撰，三遷至太常少卿。宰相有左降，仲文獨出餞之。或指以為党，仲文乃求養親。久之，召複前職。宰相薦文行第一，權知制誥，除中書舍人。討平白嵆，拜樞密直學士，權翰林學士，為翰林侍講學士。年五十五，卒，諡文正。天會七年，贈兼中書令。正隆二年，改贈特進、濮國公。

曹勇義
　　曹勇義，廣寧人。第進士，除長春令。樞府辟令史。上書陳時政，累擢館閣，遷樞密副都承旨，權燕京三司使，加給事中。召為樞密副使，加太子少保。與大公鼎、虞仲文、龔誼友善。與虞仲文同在樞密，群小擠之。複出為三司使，加宣政殿大學士。卒，諡文莊。天會七年，贈守太保。正隆二年，改贈特進、定國公。

康公弼
　　康公弼字伯迪，其先應州人。曾祖胤，遼保甯間以戰功授質券，家于燕之宛平。公弼好學，年二十三中進士，除著作郎、武州軍事判官。辟樞府令史，求外補，出為寧遠令。縣中隕霜殺禾稼，漕司督賦急，系之獄。公弼上書，朝廷乃釋之，因免縣中租賦，縣人為立生祠。監平州錢帛庫，調役糧於川州。大盜侯概陷川州，使護送公弼出境，曰：「良吏也。」權乾州節度使。卒，諡忠肅。天會七年，贈侍中。正隆二年，改贈特進、道國公。

左泌
　　企弓子泌、瀛、淵。

　　泌字長源，企弓長子也。仕遼，官至棣州刺史。太祖平燕，泌從企弓歸朝。既而東遷至平州，企弓為張覺所害，泌複還燕。是時，以燕與宋，宣撫司遣至汴，泌以平州仇人在是，乃間道奔還。朝廷嘉之，擢西上閤門使。從宋王宗望南伐，破真定有功，知祁州，曆刺澤、隰等州。貞元初，為浚州防禦使，遷陝西路轉運使，封戴國公。

　　泌性夷澹，好讀《莊》、《老》，年六十一，即請致仕。親友或以為早，泌歎曰：「予年三十秉旄鉞，侵尋仕路又三十年，名遂身退，可矣。」時人高之。卒年七十四。

弟 淵
　　淵累官燕京副留守、中京路都轉運使，曆河北東路、中都路都轉運使。淵貪鄙，三任漕事，務以錢谷自營。在中都凡八年，不求遷。與李通、許霖交關賄賂，詭納漕司諸物，規取財利。世宗即位，淵使其子貽慶詣東京上表，特賜貽慶任忠傑榜第三甲進士，授從仕郎。貽慶還中都，世宗詔淵曰：「凡殿位張設悉依舊，毋增益。不得役使一夫，以擾百姓。謹宮禁出入而已。」大定二年，改沁南軍節度使。世宗素知其為人，戒之曰：「卿宰相子，練習朝政，前為漕司，朕甚鄙之。毋或刻削百姓，若複敢爾，勿思再用。」淵到懷州未幾，坐前為中都轉運嘗盜用官材木，除名。子光慶。

子 光慶
　　光慶字君錫，幼潁悟，沉厚少言。淵嘗謂所親曰：「世吾家者，此子也。」以廕，補閤門祗候，遷西上閤門副使。丁父憂，起複東上閤門副使，再轉西上、東上閤門使，兼太廟署令。

　　光慶好古，讀書識大義，喜為詩，善篆隸，尤工大字。世宗行郊禮，受尊號，及受命寶，皆光慶篆。凡宮廟榜署經光慶書者，人稱其有法。典領原廟、坤厚陵、壽安宮工役，不為苛峻，使勞逸相均。身兼數職，勤慎周密，未嘗自伐，世宗獨察之。

　　初，御史大夫璋請制大金受命寶，有司以秦璽文進，上命以「大金受命萬世之寶」為文。徑四寸八分，厚一寸四分，蟠龍紐，高厚各四寸六分有半。禮部尚書張景仁、少府監張僅言典領工事，詔光慶篆之。遷同知宣徽院事，改少府監。丁母憂，起複右宣徽使。世宗幸上京，光慶往上京治儀仗制度，時人以為得宜。

　　二十五年，卒，年五十一。上遣使至祭，賻銀三百兩、重彩十端、絹百匹。平時喜為善言，蓄善藥，號「善善道人」。晚信浮屠法，自作真贊，語皆任達雲。

　　贊曰：左企弓、虞仲文、曹勇義、康公弼四子者，皆有才識之士，其事遼主數有論建。及其受爵僭位，委質二君，隕身逆黨，三者胥失之，哀哉。


Chinese text: This work was published before January 1, 1923, and is in the
public domain worldwide because the author died at least 100 years ago.
