紇石烈志寧
　　紇石烈志寧，本名撒曷輦，上京胡塔安人。自五代祖太尉韓赤以來，與國家世為甥舅。父撒八，海陵時賜名懷忠，為泰州路顏河世襲謀克，轉猛安，嘗為東平尹、開遠軍節度使。志寧沉毅有大略，娶梁王宗弼女永安縣主，宗弼于諸婿中最愛之。皇統間，為護衛。海陵以為右宣徽使，出為汾陽軍節度使，入為兵部尚書，改左宣徽使、都點檢，遷樞密副使，開封尹。

　　契丹撒八反，樞密使僕散忽土、北京留守蕭賾、西京留守蕭懷忠皆以征討無功，坐誅。於是，志寧為北面副統，與都統白彥敬，以北京、臨潢、泰州三路軍討之。志寧至北京，而海陵伐宋已渡淮。彥敬、志寧聞世宗有異志，乃陰結會甯尹完顏蒲速賚、利涉軍節度使獨吉義，將攻之。而世宗已即位，使石抹移迭、移剌曷補來招，彥敬、志寧殺其使者九人。世宗使完顏謀衍來伐，眾不肯戰，乃與彥敬俱降。世宗問曰：「正隆暴虐，人望既絕，朕以太祖之孫即大位。汝殺我使者，又不能為正隆死節，恐為人所圖，然後來降。朕今殺汝等，將何辭？」彥敬未有以對，志寧前奏曰：「臣等受正隆厚恩，所以不降，罪當萬死。」上曰：「汝輩初心亦可謂忠於所事，自今事朕，宜勉忠節。」

　　世宗使紮八招窩斡，紮八乃勸之，遂稱帝。世宗使右副元帥完顏謀衍征之，志寧以臨海節度使，都統右翼軍。窩斡敗於長濼，西走，志寧追及於霿𩃭河。賊已先渡，依岸為陣，毀橋岸以為阻。志寧與賊夾河，為疑兵，與萬戶夾穀清臣、徒單海羅於下流涉渡。已渡，前有支港岸鬥絕，其中泥濘，乃束柳填藉，士卒畢濟。行數裏，得平地，將士方食，賊奄至。賊據南岡，三馳下志寧陣。陣堅，力戰，流矢中左臂，戰自若。賊據上風縱火，乘煙勢馳擊。志寧步軍繼至，轉戰十餘合，火益熾，風煙突人，不可當。會雨作，風煙乃熄，遂奮擊，大破之。於是，元帥謀衍、右監軍福壽不急擊賊，久無功，右丞僕散忠義請自討賊，而志寧擊賊有功，上以忠義代謀衍，志寧代福壽，封定國公，使蒲察通至軍中宣諭之。賊略懿州界，陷靈山、同昌、惠和三縣，睥睨北京。會土河水漲，賊不得渡，乃西趨三韓縣。志寧方追躡之，元帥忠義與賊遇於花道，軍頗失利。賊見志寧踵其後，不敢乘勝，遂西走。是時，大軍馬瘦弱，不堪追襲，諸將欲止軍勿追。志寧獲賊候人，知賊自選精銳，與老小輜重分道，期山后會集，可擊其輜重。忠義以為然，遂過移馬嶺，進及嫋嶺西陷泉。賊見左翼據南岡為陣，不敢犯。右翼萬戶烏延查剌擊賊少卻，志寧與夾穀清臣等擊之，賊眾大敗，涉水走。窩斡母徐輦舉營由落括岡西去，志寧追及之，盡獲其輜重，俘五萬餘人，雜畜不可勝計。偽節度使六，及其部族皆降。窩斡走奚中，至七渡河，志寧複敗之。賊過渾嶺，入于奚中。志寧獲賊將稍合住，釋弗殺，許以官賞，縱之歸，約以捕窩斡自效。稍合住既去，見窩斡，秘不言見獲事，乃反間奚人於窩斡曰：「陷泉失利，奚人有貳志，不可不察。」當是時，窩斡屢敗，其下亦各有心，稍合住乃與賊帥神獨斡執窩斡，詣右都監完顏思敬降。志寧與萬戶清臣，宗甯、速哥等，追捕餘黨至燕子城，盡得所畜善馬，因至抹拔裏達之地，悉獲之。逆党既平，入朝，為左副元帥，賜以玉帶。

　　經略宋事，駐軍睢陽，都元帥忠義居南京，節制諸軍。宋將黃觀察據蔡州，楊思據潁昌。志寧使完顏王祥複取蔡州，黃觀察遁去。完顏襄攻潁州，拔之，獲楊思。乃移牒宋樞密使張浚，使依皇統以來舊式，浚複書曰：「謹遣使者至麾下議之。」是時，宋得窩斡黨人括裏、紮八，用其謀攻靈璧、虹縣，都統奚撻不也叛入于宋，遂陷宿州。括裏等謀曰：「北人恃騎射，戰勝攻取。今夏月久雨，膠解，弓不可用。」故李世輔與之來攻宿州。歸德尹術甲撒速、宿州防禦使烏林答剌撒、萬戶溫蒂罕速可、裴滿婁室，不守約束，不肯堅壁俟大軍，輒出與戰，由是軍敗，城陷。剌撒嘗遣人入宋界貿易，交通李世輔，受其賂遺，久之，事覺，伏誅。謀克賽一坐故知不舉，除名。撻不也母斡裏懶，緣坐當死，上曰：「撻不也背國棄母，殺之何益？朕閔其老。」遂原其死。詔撒速、剌撒、速可、婁室各杖有差，撒速、剌撒仍解職。世輔自以為得志，日與括裏、紮八置酒高會。志寧以精兵萬人，發自睢陽，趨宿州。中使來督軍，志寧附奏曰：「此役不煩聖慮，臣但恐世輔遁去耳。」世輔聞志寧軍止萬人，甚易之，曰：「當令十人執一人也。」括裏等問候人所見上將旗幟，知是志寧，謂世輔曰：「此撒合輦監軍也，軍至萬人，慎毋輕之。」大定三年五月二十日，志寧將至宿州，乃令從軍盡執旗幟，駐州西為疑兵，三猛安兵駐州南。志寧自以大軍駐州東南，厄其歸路。世輔望見州西兵旌旗蔽野，果謂大軍在州西，而謂東南兵少不足慮，先擊之。以步騎數萬，皆執盾，背城為陣，外以行馬捍之。使別將將兵三千，出自東門，欲自陣後攻志寧軍，萬戶蒲查擊敗之。右翼萬戶夾穀清臣為前行，撤毀行馬，短兵接戰，世輔軍亂，諸將乘之，追殺至城下。是夕，世輔盡按敗將，將斬之，其統制常吉懼而來奔，盡得城中虛實。明日，世輔悉兵出戰，騎兵居前，志寧使夾穀清臣當之。世輔別將以五六千騎為一隊，與清臣遇，清臣踵擊之，宋將不能反旆。志寧麾諸軍力戰，世輔複大敗，走者自相蹈藉，僵屍相枕，爭城門而入。門填塞，人人自阻，遂緣城而上。我軍自濠外射之，往往墮死於隍間。殺騎士萬五千，步卒三萬餘人。世輔乘夜脫走。明日，夾穀清臣、張師忠追及世輔，斬首四千余，赴水死者不可勝計，獲甲三萬，他兵仗甚眾。上以禦服金線袍、玉吐鶻、賓鐵佩刀，使移剌道就軍中賜之。凡有功將士，猛安、謀克並如陝西遷賞，蒲輦進官三階、重彩三端、絹六匹，旗鼓笛手、吏人各賜錢十貫。詔志寧曰：「卿雖年少，前征契丹戰功居最，今複破大敵，朕甚嘉之。」


　　宋人議和不能決，都元帥僕散忠義移軍泰和，志寧移軍臨渙，遂渡淮，徒單克寧取盱眙、濠、廬、和、滁等州。宋人懼，乃決意請和。使者六七往反，議遂定，宋世為侄國，約歲幣二十萬兩、匹。魏杞奉誓書入見，複通好。志寧還軍睢陽，上以禦服、玉佩刀、通犀禦帶賜之。詔曰：「靈璧、虹縣、宿州兵士死者，朕實閔焉。宜歸葬鄉里，官為齎送，人賻錢三十貫。」鳳翔尹孛術魯定方以下猛安謀克，官為致祭。定方賻銀五百兩、重彩二十端，猛安三百貫，謀克二百貫，蒲裏衍一百貫，權猛安二百貫，權謀克一百五十貫，權蒲裏衍七十貫。

　　五年三月，忠義朝京師，志寧駐軍南京。五月，志寧召至京師，拜平章政事，左副元帥如故。志寧複還軍，賜玉束帶，上曰：「卿壯年能立功如此，朕甚嘉之。南服雖定，日月尚淺，須卿一往規畫。」六年二月，志寧還京師，拜樞密使。七年十一月八日，皇太子生日，宴群臣於東宮，志寧奉觴上壽，上悅，顧謂太子曰：「天下無事，吾父子今日相樂，皆此人力也。」使太子取御前玉大杓酌酒，上手飲志寧，即以玉杓及黃金五百兩賜之。以第十四女下嫁志寧子諸神奴，八年十月，進幣，宴百官于慶和殿。皇女以婦禮謁見，志寧夫婦坐而受之，歡飲終日，夜久乃罷。九年，拜右丞相。十一年，代宗敘北征。既還，遣使者迎勞，賜以弓矢、玉吐鶻。入見，上慰勞良久。是日，封廣平郡王，複遣使就第慰勞之。皇太子生日，宴群臣於東宮，以玉帶賜志寧，上曰：「此梁王宗弼所服者，故以賜卿。」郊祀覃恩，從征護衛，皆有賜，進封金源郡王。

　　十二年，志寧有疾，中使看問，日三四輩。疾亟，賜金丹三十粒，詔曰：「此丹未嘗以賜人也。」使者至，志寧已不能言，但稽首而已。是歲，薨。上輟朝，臨其喪，行哭而入，哀動左右。將葬，上致祭，見陳甲柩前，複慟哭之。賻銀千五百兩、重彩五十端、絹五百匹，葬事祠堂，皆從官給，諡武定。十五年，圖像衍慶宮。

　　志寧妻永安縣主妒甚，嘗殺孕妾，及志寧薨後，諸神奴兄弟皆病亡，世宗甚惜之，遣使諭永安縣主曰：「丞相有大功三，先朝舊臣，惟秦、宋二王功大，餘不及也。今養其孽子，當如親子視之。」二十二年，上問宰臣：「僕散忠義、紇石烈志寧孰愈？」尚書左丞襄奏曰：「忠義兵權精緻，此其所長也。」上曰：「不然。志寧臨敵，身先士卒，勇敢之氣，自太師梁王未有如此人者也。」明昌五年，配享世宗廟廷。

僕散忠義
　　僕散忠義，本名烏者，上京拔盧古河人，宣獻皇后侄，元妃之兄也。高祖斡魯補。曾祖班睹。祖胡闌。父背魯，國初世襲謀克，婆速路統軍使，致仕。忠義魁偉，長髯，喜談兵，有大略。年十六，領本謀克兵，從宗輔定陝西，行間射中宋大將，宋兵遂潰，由是知名。帥府錄其功，承制署為謀克。宗弼再取河南，表薦忠義為猛安。攻冀州，先登，攻大名府，以本部兵力戰，破其軍十余萬，賞以奴婢、馬牛、金銀、重彩。從宗弼渡淮攻壽、廬等州，宗弼稱之曰：「此子勇略過人，將帥之器也。」賞馬五匹、牛一百五十頭、羊五百口，領親軍萬戶，超甯遠大將軍，承其父世襲謀克。

　　皇統四年，除博州防禦使，公餘學女直字，及古演算法，閱月，盡能通之。在郡不事田獵、燕遊，以職業為務，郡中翕然稱治。忽一夕陰晦，囚徒謀為反獄。倉猝間，將校皆惶駭失措，忠義從容，但使守更吏撾鼓鳴角。囚徒以為天且曉，不敢出，自就桎梏。及考，郡民詣闕願留，詔從之。八年，改同知真定尹，兼河北西路兵馬都總管，遷西北路招討使，入為兵部尚書。

　　僕散忽土嘗與海陵篡立，恃勢陵傲同列，忠義因會飲眾辱之，海陵不悅，出為震武軍節度使。火山賊李鐵槍乘暑來攻，忠義單衣從一騎迎擊之，射殺數人，賊乃退。改臨洮尹，兼熙秦路兵馬都總管。海陵召至京師謂之曰：「洮河地接吐蕃、木波，異時剽害良民，州縣不能制。汝宿將，故以命汝。」賜條服、玉具、佩刀。閱再考，徙平陽尹，再徙濟南尹。以本官為漢南路行營副統制，伐宋，克通化軍。

　　世宗立，海陵死揚州，罷兵入朝京師，拜尚書右丞。移剌窩斡忄栗號，兵久不決。右副元帥完顏謀衍既敗之於霿𩃭河，乃擁眾，貪鹵掠，不追討，而縱其子斜哥暴橫軍中，士卒不用命。賊得水草善地，官軍踵其遺餘，水草乏，馬益弱，賊軼出山西，久無功。忠義請曰：「契丹小寇，不時殄滅，致煩聖慮。臣聞主憂臣辱，願效死力除之。」世宗大悅。即召還謀衍，勒歸斜哥本貫。拜忠義平章政事，兼右副元帥，封榮國公，賜以禦府貂裘、賓鐵吐鶻弓矢大刀、具裝對馬及安山鐵甲、金牌，詔曰：「軍中將士有犯，連職之外並以軍法從事，有功者依格遷賞。」詔諸將士曰：「兵久駐邊陲，蠹費財用，百姓不得休息。今以右丞忠義為平章政事、右副元帥，宜同心戮力，無或弛慢。」忠義至軍，賊陷靈山、同昌、惠和等縣，陣而西行。忠義追之，及於花道，宗亨為左翼，宗敘為右翼，與賊夾河而陣。賊渡河，先攻左翼，偏敗，右翼救之，賊引去。窩斡乃以精銳自隨，以羸兵護其母妻輜重由別道西走，期於山后會集。追複及於嫋嶺西陷泉。與賊遇，時昏霧四塞，跬步莫睹物色，忠義禱曰：「狂寇肆暴，殺戮無辜，天不助惡，當為開霽。」奠已，昏霧廓然。及戰，忠義左據南岡，為偃月陣，右迤而北，大敗之，獲其弟嫋，俘生口三十萬，獲雜畜十余萬，車帳金珍以钜萬計，悉分諸軍。賊走趨奚地，遣將追躡，至七渡河，又敗之。既逾渾嶺，複進軍襲之，望風奔潰，遁入奚中，降者相屬於路。詔忠義曰：「卿材能素著，果能大破賊眾，朕甚嘉之。今遣勞卿，如朕親往。賜卿禦衣、及骨睹犀具佩刀、通犀帶等。就以俘獲，均散軍士。」窩斡既敗，遂入于奚中。高忠建敗奚於栲栳山，移剌道取抹白諸奚之家，抹白奚乃降，窩斡勢益弱。紇石烈志寧獲賊將稍合住，縱之使歸，約以捕窩斡自贖，仍許以官賞。稍合住與其黨，執窩斡詣完顏思敬降。契丹平。忠義朝京師，拜尚書右丞相，改封沂國公，以玉帶賜之。

　　自海陵遇弑，大軍北還，而窩斡鴟張，命將徂征。及窩斡敗，其黨括裏、紮八奔入于宋，宋人用其謀，侵掠邊鄙，攻取泗、壽、唐、海州。於是，宋主傳位於宗室子甗，是為宋孝宗，雖嘗遣使來，而欲用敵國禮。世宗以紇石烈志寧經略宋事，制詔忠義以丞相總戎事，居南京節制諸將，時大定二年也。忠義將行，陛辭，上諭之曰：「彼若歸侵疆，貢禮如故，則可罷兵。」既至南京，簡閱士卒，分屯要害，戒諸將嚴守備。使左副元帥志寧移牒宋樞密使張浚，其略曰：「可還所侵本朝內地，各守自來畫定疆界，凡事一依皇統以來舊約，帥府亦當解嚴。如必欲抗衡，請會兵相見。」宋宣撫使張浚複書志寧曰：「疆埸之一彼一此，兵家之或勝或負，何常之有，當置勿道。謹遣官僚，敬造麾下議之。」是時，已複泗、壽、鄧州，請隳其城，遷其民於宿、亳、蔡州，上曰：「三州本吾土也，得之則已。」忠義使將士擇善水草休息，且牧馬，俟來歲取淮南。初，世宗詔諸將由泗、壽、唐鄧三道進發，宋人聞之，即自方城、葉縣以來田野皆燒夷之，使無所芻牧。忠義命唐、鄧道軍芻牧許、汝間。

　　三年，忠義入奏事，遂以丞相兼都元帥。無何，還軍中。忠義與宋相持日久，慮夏久雨，弓力易減，宋或乘時見攻，豫選勁弓萬張於別庫。及自汴赴闕議事，次浚州，宋將李世輔果掩取靈璧、虹縣，遂陷宿州。忠義使人還汴，發所貯勁弓給志寧軍，與宋人戰，遂大捷，竟複宿州。忠義還，以書責宋。宋同知樞密院事洪遵、計議官盧仲賢，遣使二輩持與志寧書及手狀，歸海、泗、唐、鄧州所侵地，約為叔侄國。報書期十一月使入境，宋又使人來言，禮物未備，請俟十二月行成。忠義以其事馳奏，請定書式，且言宋書如式，則許其入界，如其不然，勢須遣還本國，複稟其主，若是往復，動經七八十日，恐誤軍馬進取。世宗以詔諭之曰：「若宋人歸疆，歲幣如昔，可免奉表稱臣，許世為侄國。」忠義乃貽書宋人，前後凡七，宋人他托未從。忠義移大軍壓淮境，遣志寧率偏師渡淮，取盱眙、濠、廬、和、滁等州，宋人懼。而世宗意天下厭苦兵革，思與百姓休息，詔忠義度宜以行。

　　四年正月，忠義使右監軍宗敘入奏，將近暑月，乞俟秋涼進發。詔從之。宋使胡昉敢以右僕射湯思退書來，宋稱侄國，不肯加世字。忠義執昉留軍中，答其書，使使以聞。詔曰：「行人何罪，遣胡昉還國。邊事從宜措畫。」八月，詔忠義曰：「前請俟秋涼進發，今已八月，複俟何時？」先是，忠義乞增金、銀牌，上曰：「太師梁王兼數職，未嘗增也。」至是增都元帥金牌一、銀牌二十，左右副元帥金牌各一、銀牌各十，左右監軍金牌各一、銀牌各六，左右都監金牌各一、銀牌各四，三路都統府銀牌各二。乃定南界官員、百姓歸附遷賞格。

　　元帥府獲宋諜人符忠。忠前嘗至中都，大興府官詰問，忠執文據，及與泗州防禦判官張德亨知識，由是獲免，厚謝德亨，德亨受之。忠具款服，乃奏其事於朝，於是，大興少尹王全解職，德亨除名。和議始于張浚，中更洪遵、湯思退，及徒單克寧敗宋魏勝於十八裏莊，取楚州，世宗下詔進師，於是宋知樞密院周葵、同知樞密院事王之望書一一如約，和議始定。宋遣試禮部尚書魏杞，崇信軍、承宣使康湑，充通問國信使，取到宋主國書式，並國書副本，宋世為侄國，約歲幣為二十萬兩、匹，國書仍書名再拜，不稱「大」字。大定五年正月，魏杞、康湑入見，其書曰：「侄宋皇帝甗謹再拜致書于叔大金聖明仁孝皇帝闕下。」魏杞還，複書「叔大金皇帝」不名，不書「謹再拜」，但曰「致書于侄宋皇帝」，不用尊號，不稱闕下。和好已定，罷兵，詔天下。以左副都點檢完顏仲為報問國信使，太子詹事楊伯雄副之。

　　忠義奏官軍一十七萬三千三百餘人，留馬步軍一十一萬六千二百屯戍。上曰：「今已許宋講好，而屯戍尚多，可除舊軍外，選馬一萬二千，阿裏喜稱是，步軍虞候司軍共選一萬五千，及簽軍一萬，與舊軍通留六萬。富強丁多者摘留，貧難者阿裏喜官給，富者就用其奴。其存留馬步軍于河北東西、大名府、速頻、胡裏改、會甯、咸平府、濟州、東京、曷速館等路軍內，約量揀取。其西南、西北招討司，臨潢府、泰州、北京、婆速、曷懶、山東東西路，並行放還。」詔近侍局使裴滿子寧佩金牌，護衛醜底、符寶祗候駝滿回海佩銀牌，諭諸路將帥，以宋國進到歲幣銀絹二十萬兩、匹，盡數給與見存留及放散軍充賞。曾過界者，人給絹二匹、銀二兩，不曾過界者銀二兩、絹一匹。阿裏喜絹一匹。謀克倍軍人，猛安倍謀克。押軍猛安謀克年老有勞績者，量與除授。又詔曰：「其令一路全罷者，先發遣之。」賜忠義玉束帶。三月，詔曰：「如大軍已放還，丞相忠義宜先還，左副元帥志寧、右監軍宗敘留駐南京，餘官非急用者並勒還任。」

　　忠義朝京師，上勞之曰：「宋國請和，偃兵息民，皆卿力也。」拜左丞相，兼都元帥。大定初，事多權制，詔有司刪定，上謂宰臣曰：「凡已奏之事，朕嘗再閱，卿等毋懷懼。朕于大臣，豈有不相信者？但軍國事，不敢輕易，恐或有誤也。」忠義對曰：「臣等豈敢竊意陛下，但智力不及耳。陛下留神萬幾，天下之福也。」

　　大定六年正月，忠義有疾，上遣太醫診視，賜以御用藥物，中使撫問，相繼於道。二月，薨。上親臨哭之慟，輟朝奠祭，賻銀千五百兩、重彩五十端、絹五百匹。世宗將幸西京，複臨奠焉。命參知政事唐括安禮護喪事，凡葬祭從優厚，官為給之。大宗正丞竟充敕祭使，中都轉運副使王震充敕葬使，百官送葬，具一品儀物，建大將旗鼓，送至墳域。諡武莊。

　　忠義動由禮義，謙以接下，敬儒士，與人極和易，侃侃如也。善禦將士，能得其死力。及為宰輔，知無不言。自漢、唐以來，外家多緣恩戚以致富貴，又多不克其終，未有兼任將相功名始終如忠義者。十一年，詔曰：「故左丞相忠義族人，及昭德皇后親族，人材可用者，左副點檢烏古論元忠體察以聞。」二十一年，上思忠義功，勒銘墓碑。泰和元年，圖像衍慶宮，配享世宗廟廷。子揆，別有傳。

徒單合喜
　　徒單合喜，上京速蘇海水人也。父蒲涅，世襲猛安。合喜魁偉，膂力過人，一經聞見，終身不忘。天輔間，從金源郡王婁室為紮也，甚愛之。天會六年，以功為謀克，尋領婁室親管猛安。元帥府聞其才，命權左翼軍事。皇統二年，為隴州防禦使。以兵十五人敗宋兵二百于高陵，以兵五百人敗宋兵二千于秦州，以兵八百人敗宋兵三千五百於鳳翔。以二謀克拒饒風關，宋兵二千來奪其關口，奮擊敗之，諸軍乃得過險。遷平涼尹，再徙臨洮、延安尹。是時，關、陝以西，初去兵革，百姓多失業，合喜守之以靜，民多還歸者。天德二年，為元帥左都監，陝西統軍使。貞元二年，以本官兼河中尹。正隆六年，為西蜀道兵馬都統。

　　世宗即位，以手詔賜合喜曰：「岐國失道，殺其母后，橫虐兄弟，流毒兆庶。朕惟太祖創業之艱難，勉膺大位。卿之子弟皆自軍中來歸，卿國家舊臣，豈不知天道人事？卿軍不多，未宜深入，當領軍屯境上。陝右重地，非卿無能措畫者。俟兵革既定，即當召卿，宜自勉之。」大定二年，複為陝西路統軍使。未幾，改元帥右都監。表陳伐宋方略，詔許以便宜從事。轉左都監。破宋兵于華州。是時宋吳璘侵古鎮，分據散關、和尚原、神叉口、玉女潭、大蟲嶺、石壁寨、寶雞縣，兵十余萬，陷河州、鎮戎軍。合喜乞濟師，詔以河南兵萬人益之。合喜遣丹州刺史赤盞胡速魯改以兵四千守德順，吳璘以二十萬人圍之。統軍都監石抹迭勒將兵萬人，破宋兵於河州，還過德順，駐兵平涼，求益兵於合喜，以解德順之圍。合喜遣萬戶完顏習尼列、大良順，甯州刺史顏盞門都各將本部兵，合二萬人，以順義軍節度使烏延蒲離黑統押之，與迭勒會。吳璘聞之，使偏將將兵五千人來迎，前鋒特裏失烏也、奚王和尚擊敗之，追至德順城南小溪邊，璘自將大軍蔽岡阜而出，烏也等馳擊之，迭勒、蒲離黑繼至，並力戰，日已暮，兩軍不相辨，乃解。已而璘報雲：「宋主遣使至，兩國講和，請各罷兵。」璘遂遁去。蒲離黑亦引軍還。自宋兵圍城，至是凡四十余日乃解。

　　初，德順在圍中，押軍猛安溫敦蒲里海身先士卒，力戰未嘗少挫，及救兵至，圍解，蒲里海之功為多。頃之，吳璘複來犯陝西州郡，兵十余萬。詔以兵七千益合喜兵，號二萬人，慶陽尹烏延蒲轄奴、延安尹高景山分領之。彰化軍節度使璋、通遠軍節度使烏延吾裏補、甯州刺史移剌高山奴、京兆少尹宗室泥河、恩州刺史完顏謀良虎，皆備軍前任使。宋人驅率商、虢及華山、南山之民五萬人，來圍華州。押軍萬戶裴滿挼剌欲堅壁守之，猛安移剌沙裏剌曰：「宋兵雖多，半是居民，不習戰，不如擊之。」於是挼剌以騎兵千人敗宋前鋒，追至其大軍，亦敗之，斬首五千餘級。已而，璋敗宋姚良輔軍于原州，宋戍軍自寶雞以西，至於大蟲嶺，皆自散關遁去。頃之，吳璘聞赤盞胡速魯改、烏延蒲裏黑軍已去德順，率兵號二十萬，複據德順，陷鞏州、臨洮府。臨洮少尹紇石烈騷洽死之，詔贈官一階，賜錢五百貫。合喜以璋權都統，習尼列權副統，將兵二萬攻之。連戰，宋兵雖敗，璘恃其眾，不肯去，分其兵之半，守秦州。合喜乃自行，駐水洛城，東自六盤山，西抵石山頭，分兵守之，當德順、秦州之兩間，斷其餉道，璘乃引去。

　　都統璋、副統習尼列邀擊宋經略使荊皋，自上八節至甘穀城，殺數千人。習尼列擒宋將硃永以下將校十二人。宋張安撫守德順，亦棄城遁，胡速魯改邀擊之，所殺過半，擒將校十餘人，遂複德順州。宋之守秦州者，亦自退。高景山定商、虢，宗室泥河取環州。於是，臨洮、鞏、秦、河、隴、蘭、會、原、洮、積石、鎮戎、德順、商、虢、環、華等州府一十六盡複之，陝西平。詔書獎諭，賜以玉帶。詔陝西將士，猛安，階昭毅以下遷兩資，昭武以上遷一資。謀克，階六品以下遷兩資，五品以上遷一資。押軍猛安，階昭武以上者遷一資，昭毅以下、武義以上遷兩資，昭信以下，女直人遷宣武，餘人遷奉信，無官者，女直人授敦信，餘人授忠武。押軍謀克，武功以下、忠顯以上遷兩資，忠勇以下，女直人遷昭信，餘人遷忠顯，無官者，女直人授忠顯，餘人授忠翊。正軍，有官者遷一資，無官者授兩資。猛安賞銀五十兩、重彩五端、絹十匹，權、正同之。正軍人給錢三十貫，阿裏喜十貫。戰沒軍官、軍士、長行，贈官賜錢有差。

　　五年，置陝西路統軍使，兼京兆尹。元帥府移治河中府。統軍使璋朝辭，上曰：「合喜年老，以陝西軍事委卿，凡鎮防利害，可訪問合喜也。」七年，入為樞密副使，改東京留守，賜以衣帶、佩刀，詔曰：「卿年老，以此職優佚，宜勉之。」九年，入為平章政事，奏睿宗收復陝西功數事，上嘉納之，藏之秘府。封定國公。

　　十一年，薨。上方擊球，聞訃遂罷。有司致祭，備禮以葬。賻銀一千二百五十兩及重彩幣帛。二十一年，上念其功，遷其孫三合武功將軍，授世襲本猛安曷懶若窟申謀克。泰和元年，配享世宗廟廷。

　　贊曰：大定之初，兵連于江、淮，難作於契丹，謀衍挾功，窩斡橫噬，有弗戢之畏焉。世宗獨斷，召還謀衍，僕散忠義受任責成矣。故曰：「兵主於將，將賢則士勇。」其此之謂邪！紇石烈志寧有言：「受詔征伐，則不敢辭，為宰相則誠不能。」如知為相之難，固所謂賢也。秦、隴之兵，殆哉岌岌乎，徒單合喜料敵應變若此之審，亦難矣哉。


Chinese text: This work was published before January 1, 1923, and is in the
public domain worldwide because the author died at least 100 years ago.
