納坦謀嘉
　　納坦謀嘉，上京路牙塔懶猛安人。初習策論進士，大定二十六年，選入東宮，教鄆王琮、瀛王瑰讀書。以終場舉人試補上京提刑司書史，以廉能著稱。承安元年，契丹陀鎖寇掠韓州、信州，提刑司問諸書史誰入奏者，皆難之，謀嘉請行。五年，特賜同進士出身，調東京教授、湯池主簿、太學助教。丁母憂，服闋，累除翰林修撰，兼修起居注、監察御史。貞祐初，遷吏部員外郎、翰林待制、侍御史。完顏宇舉謀嘉才行，志在匡國，可預軍政。充元帥府經歷官。中都被圍，食且盡，胥鼎奏：「京師官民能贍足貧民者，計所贍遷官，皆先給據。」謀嘉不受據而去。中都危急，謀嘉曰：「帥臣統數萬眾，不能出城一戰，何如自縛請降邪？」宣宗議遷都，謀嘉曰：「不可。河南地狹土薄，他日宋、夏交侵，河北非我有矣。當選諸王分鎮遼東，河南，中都不可去也。」不聽。頃之，除唐州刺史。入為太常少卿兼左拾遺，遷鄭州防禦使。改左諭德，轉少詹事，攝御史中丞，未幾，攝太子詹事。興定元年，潼關失守，遷河南統軍使兼昌武軍節度使，攝簽樞密院事，行院許州，汰去冗食軍士二千余人。上書諫伐宋，不聽。三年，降潁州防禦使。有告宋人將襲潁州者，已而宋兵果至，謀嘉有備，乃引去。有司上功，不及告者，謀嘉請而賞之。四年，召為翰林侍講學士兼兵部侍郎，同修國史。五年卒。

鄒谷
　　鄒谷，字應仲，密州諸城人。中大定十三年進士第，累官沈王府文學。尚書省奏擬大理司直，上曰：「司直爭論情法，折正疑難，谷非所長也。」宰臣曰：「穀有吏才，陝西、河南訪察及定課皆稱職。」上以穀為同知曹州軍州事。召為刑部主事，轉北京、臨潢提刑判官，入為大理寺丞。尚書省點差接送伴宋國使官，令史周昂具數員呈請。左司都事李炳乘醉見之，怒曰：「吾口舉兩人即是，安用許為？」命左右攬昂衣欲杖之，會左司官召昂去乃已，詈諸令史為奴畜。明日語權令史李秉鈞曰：「吾豈惟箠罵，汝進退去留，亦皆在我！」群吏將陳訴，會官劾奏，事下大理寺議，差接送伴官事當奏聞，炳謂口舉兩人，當科違制。穀曰：「口舉兩人，一時之言，當杖贖。攬昂衣欲加杖，當決三十。」上曰：「李炳讀書人，何乃至是？」宰臣對曰：「李炳疾惡，眾人不能容耳。」上曰：「炳誠過矣，告者未必是也。」乃從穀議。曆濟南、彰德府治中，吏部郎中，河東按察副使，沂州防禦使。曆定海、泰甯軍節度使。泰和六年，致仕。貞祐初卒。

高霖
　　高霖，字子約，東平人。大定二十五年進士，調符離主簿。察廉，遷泗水令，再調安國軍節度判官。以父憂還鄉里，教授生徒，恆數百人。服除，為絳陽軍節度判官。用薦舉，召為國史院編修官。建言：「黃河所以為民害者，皆以河流有曲折，適逢隘狹，故致湍決。按《水經》當疏其厄塞，行所無事。今若開雞爪河以殺其勢，可免數埽之勞。凡卷埽工物，皆取於民，大為時病。乞並河堤廣樹榆柳，數年之後，堤岸既固，埽材亦便，民力漸省。」朝廷從之。遷應奉翰林文字兼前職，改監察御史。丁母憂，起複太常博士。改都水監丞，簽陝西路按察司事，體訪官員能否，仍赴闕待對。時南徵調發繁急，民稍稽滯，有司皆坐失誤軍期罪。霖言其枉，悉出之。授都水少監。大安初，為耀州刺史。三年，遷河北東路按察副使，改韓王傅，兼韓林直學士。崇慶初，改工部侍郎兼直學士。至甯元年八月，霖奉儲偫迎宣宗至新城，敕霖南迎諸妃。既至，賜錢千貫，遷官三階。貞祐二年，除河平軍節度使兼都水監。霖請城宜村為衛州以護北門，上從之。入為兵部尚書，知大興府事，俄權參知政事，與右丞相承暉行省於中都。尋改中都留守，兼本路兵馬都總管。平章政事抹撚盡忠棄中都南奔，霖與子義傑率其徒夜出，不能進，謂義傑曰：「汝可求生，吾死於此矣。」霖死，義傑伏群屍中以免。贈翰林學士承旨，令立碑鄉里，歲時致祭，訪其子孫錄用，諡文簡。

孟奎
　　孟奎，字元秀，遼陽人也。大定二十一年進士，調黎陽主簿。丁母憂，服闋，調淄州軍事判官，遷汲縣令。察廉，改定興令。補尚書省令史，從參知政事馬琪塞澶淵決河，改中都左警巡使。平章政事完顏守貞禮接士大夫在其門者，號「冷岩十俊」，奎其一也。改都轉運司支度判官、上京等路提刑判官。初，遼東契丹判餘裏也嘗殺驛使大理司直，有契丹人同名者，有司輒系之獄，奎按囚速頻路讞而出之，既而果獲其殺司直者。遷同知西京路轉運使事。置行樞密院于鎮甯，充宣差規措所官給軍用。改簽河東南北路按察司事、武州刺史。上言三事，其一曰親民之寄，「今吏部之選頗輕，使武夫計資而得，權歸胥吏。每縣宜參用士人，使紀綱其事。」未幾，改曹州刺史，再調同知中都路都轉運使事。旱，詔審錄中都路冤獄，多平反。大安初，除博州防禦使，凡屬縣事應赴州者，不得泊於逆旅，以防吏奸，人便之。改山東東西路安撫副使，遷北京、臨潢等路按察轉運使，以本官為行六部侍郎。劾奏監軍完顏訛出虛造功狀，訛出坐免官。詔以奎為宣差都提控。貞祐初，以疾卒，諡莊肅。

烏林答與
　　烏林答與，本名合住，大名路納鄰必剌猛安人。充奉職、奉禦、尚食局直長，兼頓舍。除監察御史，累官武勝軍節度使、北京按察轉運使、太子詹事、武衛軍都指揮使。貞祐二年，知東平府事，權宣撫副使。改西安軍節度使，入為兵部尚書。上言：「按察轉運司拘榷錢谷，糾彈非違，此平時之治法。今四方兵動，民心未定，軍士動見刻削，乞權罷按察及勸農使。」又曰：「東平屯兵萬餘，可運濱鹽易糧芻給之。」又曰：「潼關及黃河津要，將校皆出卒伍，類庸懦不可用。乞選材武者代之。」又曰：「兗、曹、濮、浚諸郡皆可屯重兵，敕州縣官勸民力穡，至於防秋，則清野保城。」下尚書省，竟不施行。新制科買軍器材物稽緩者並的決，與奏：「有司必督責趣辦，民將不堪，可量罰月俸。」從之。坐前在陝州市物虧直，降鄭州防禦使。尋召為拱衛直都指揮使，複為兵部尚書。興定三年，卒。

郭俁
　　郭俁，字伯有，澤州人。大定二十二年進士，調長子主簿、萊州觀察判官、萊陽縣令，補尚書省令史，知管差除。除大理司直。丁母憂，起複太常博士、左司都事。御史台舉俁及前應奉翰林文字張楫、吏部主事王質、刑部主事抹撚居中、通事舍人完顏合住、弘文校理把掃合、吏部架閣管勾烏古論和尚、尚書省令史溫蒂罕思敬皆才幹可用。詔各升一等，遷除俁平陽府治中、張楫國子博士、王質昭義軍節度副使、抹撚居中大理司直、完顏合住侍儀司令、把掃合同知弘文院事、烏古論和尚利涉軍節度副使、溫蒂罕思敬同知定武軍節度事。久之，俁召為同知登聞鼓院兼秘書丞，遷禮部郎中、滕州刺史、同知真定府事。上言：「每季合注巡尉官，吏、刑兩部斟酌盜賊多寡處選注。」詔議行之。改中都、西京按察副使，遷國子祭酒。泰和六年，伐宋，充宣差山東安撫副使。七年，遷山東宣撫副使。大安元年，遷遼東按察轉運使，改中都路都轉運使、泰定軍節度使、陝西東路按察轉運使。貞祐三年，罷按察司，仍充本路轉運使，行六部尚書。改河北西路轉運使，致仕。元光二年，卒。

溫蒂罕達
　　溫蒂罕達，字子達，本名謀古魯，蓋州按春猛安人。性敦厚，寡言笑。初舉進士，廷試搜閱官易達藐小，謂之曰：「汝欲求作官邪？」達曰：「取人以才學，不以年貌。」眾鹹異之。明昌五年，中第，調固安主簿。以憂去官，服除，調信州判官。丞相襄辟行省幕府。改順州刺史，補尚書省令史，除南京警巡使。居父喪，是時伐宋兵興，起複，給事行尚書省。大安初，遷德興府判官，再遷監察御史。宣宗遷汴，以本職護送衛士妻子。複被詔運大名粟，由禦河抵通州，事集，遷一官，轉戶部員外郎、左司郎中。遇繼母憂，起複太常少卿，充陝西元帥府經歷官。

　　興定元年，召還，攝侍御史，上疏論伐宋，略曰：「天時向暑，士馬不利，宜俟秋涼，無不可者。」又曰：「遼東興王之地，移剌都不能守，走還南京。度今之勢，可令濮王守純行省蓋州，駐兵合思罕，以系一方之心。昔祖宗封建諸王，錯峙相維，以定大業。今乃委諸疏外，非計也。」宣宗曰：「一子非所愛，但幼不更事，詎能辦此？」逾月，複上言：「天下輕重，系于宰相，邇來每令權攝，甚無謂也。今之將帥，謀者不能戰，戰者不能謀。今豈無其人，但用之未盡耳。」宣宗曰：「人才難知，故先試其稱否，卿何患焉。所謂用之未盡者為誰？」對曰：「陝西統軍使把胡魯忠直幹略，知延安府古裏甲石倫深沉有謀，能得士心，雖有微過，不足以累大。」宰相高琪、高汝勵惡其言。俄充陝州行樞密院參議官。二年，召為戶部侍郎。改刑部，兼左司諫，同知集賢院。改大理卿，兼越王傅。尋遷河南統軍使、昌武軍節度使，行六部，攝同簽樞密院，行院許州。改集慶軍節度使。

　　是時，東方薦饑，達上疏曰：「亳州戶舊六萬，今存者無十一，何以為州？且今調發數倍於舊，乞量為減免。」是歲大水，碭山下邑野無居民，轉運司方憂兵食，達謾聞二縣無主稻田且萬頃，收可數萬斛，即具奏。朝遷大駭，詔戶部尚書高夔佩虎符專治其事，所獲無幾，夔坐累抵罪。達自念失奏，因感愧發病，尋卒。

王擴
　　王擴，字充之，中山永平人。明昌五年進士，調鄧州錄事，潤色律令文字。遷懷安令。猾吏張執中誣敗二令，擴到官，執中挈家避去。改徐州觀察判官，補尚書省令史，除同知德州防禦使事。被詔賑貸山東西路饑民，棣州尤甚，擴輒限數外給之。

　　泰和伐宋，山東盜賊起，被安撫使張萬公牒提控督捕。擴行章丘道中，遇一男子舉止不常，捕訊，果曆城大盜也。眾以為有神。再遷監察御史，被詔詳讞冤獄。是時，凡鬥殺奏決者，章宗輒減死，由是中外斷獄，皆以出罪為賢。擴謂同輩曰：「生者既讞，地下之冤雲何！」是時，置三司治財，擴上書曰：「大定間，曹望之為戶部，財用殷阜，亦存乎人而已。今三司職掌，皆戶部舊式，其官乃戶部之舊官，其吏亦戶部之舊吏，何愚於戶部而智于三司乎？」既而三司亦竟罷。張煒職辦西北路糧草者數年，失亡多，尚書省奏擴考按，會煒亦舉王謙自代，王謙發其奸蠹，擴按之無所假借。煒舊與擴厚，使人諉擴曰：「君不念同舍邪？」擴曰：「既奉詔，安得顧故人哉！」

　　大安中，同知橫海軍節度事，簽河東北路按察事。貞祐二年，上書陳河東守禦策，大概謂：「分軍守隘，兵散而不成軍。聚之隘內，軍合則勢重。饋餉一途，以逸待勞，以主待客，此上策也。」又曰：「軍校猥眾，分例過優，萬戶一員，其費可給兵士三十人。本路三從宜，萬戶二百餘員，十羊九牧，類例可知。乞以千人為一軍，擇望重者一人萬戶，兩猛安、四謀克足以教閱約束矣，豈不簡易而省費哉。」又曰：「按察兼轉運，本欲假糾劾之權，以檢括錢谷。邇來軍興，糧道軍府得而制之。今太原、代、嵐三軍皆其州府長官，如令通掌資儲，則弊立革，按察之職舉矣。」又曰：「數免租稅，科糴益繁，民不為恩，徒增廩給，教練無法，軍不足用。」書奏，不見省。

　　遷汴後，召為戶部侍郎，遷南京路轉運使。太府監奏羊瘦不可供禦。宣宗召擴詰問。擴奏曰：「官無羊，皆取於民，今民心未安，宜崇節儉。廷議肥瘠紛紛，非所以示聖德也。」宣宗首肯之。平章政事高琪閱尚食物，謂擴曰：「聖主焦勞萬機，賴膳羞以安養，臣子宜盡心。」擴曰：「此自食監事，何勞宰相！」高琪默然，銜之。有司奪市人衣，以給往戍潼關軍士，京師大擾。擴白宰相，請三日造之。高琪怒不從。潼關已破，大元兵至近郊，遣擴行六部事，規辦潼關芻糧。偕戶部員外郎張好禮往商、虢，過中牟，不可進。高琪奏擴畏避，下吏論死。宣宗薄其責，削兩階，杖七十，張好禮削三階，杖六十。降為遙授隴州防禦使，行六部侍郎，規辦秦、鞏軍食。逾月，權陝西東路轉運使，行六部尚書。致仕。興定三年，卒，諡剛毅。擴博學多才，梗直不容物，以是不振于時雲。

移剌福僧
　　移剌福僧，東北路烏連苦河猛安人。以廕補吏部令史，轉樞密院，調滕州軍事判官，曆甄官署直長、豳王府司馬、順義軍節度副使。部內世襲猛安木吞掠民婦女，藏之窟室，人頗聞之，無敢發其罪者。福僧請于節度使，願自效，既跡得其所在，率眾入索之，得婦女四十三人，木吞抵罪。徙橫海軍，轉同知開遠軍節度事，簽北京、臨潢按察事，興中治中，莫州刺史。上言：「沿邊軍官私役軍人，邊防不治，及擾動等事，按察司專一體究，各路宣差提控嚴勒禁治。」詔尚書省行之。

　　大安初，改沃州，同知興中府事。福僧督民繕治城郭，浚濠為禦守備，百姓頗怨。頃之，兵果至，攻其北城。福僧戰其北，使備其西，薄暮果攻其西，以有備乃解去。尋改廣寧。崇慶元年秋，福僧被牒如鄰郡，大兵薄城，其子銅和尚率家奴拒戰，廣甯賴之以完。福僧還，悉放奴為良，終不言子之功，識者多之。未幾，充遼東宣撫副使。歲大饑，福僧出沿海倉粟，先賑其民，而後奏之，優詔獎諭。至甯元年，除鞏王傅兼吏部郎中。胡沙虎作難，福僧稱疾不出。宣宗封胡沙虎澤王，百官皆賀，福僧不往，胡沙虎欲摭而罪之。詔除福僧壽州防禦使。貞祐三年，遷山東西路按察轉運使。是歲按察司罷，仍充轉運使。久之，致仕。

　　興定二年十一月庚辰，宣宗禦登賢門，召致仕官，兵部尚書完顏蒲剌都、戶部尚書蕭貢、刑部尚書僕散偉、工部尚書奧屯紮裏吉、翰林學士完顏孛迭、轉運使福僧、河東北路轉運使趙重福、沁南軍節度使豬奮、鎮南軍節度使石抹仲溫、泰定軍節度使李元輔、中衛尉完顏奴婢、原州刺史紇石烈孛吉賜食，訪問時政得失。福僧乃上書曰：「為今之計，惟先招徠颭人。選擇颭人舊有宿望雄辨者，諭以恩信，彼若內附，然後中都可複，遼東可通。今西北多虞，而南鄙不敢撤戍，芻糧調度，仰給河南，賦役頻繁，民力疲弊。宜開宋人講和之端，撫定河朔，養兵蓄銳，策之上也。」又曰：「山東殘破，群盜滿野，官軍既少，且無騎兵。若宋人資以糧餉，假以官爵，為患愈大。當選才幹官充宣差招捕，以恩賞諭使複業。募其壯悍為兵，亦致勝之一也。」又曰：「自承安用兵，軍中設監戰官，論議之間，動相矛盾，不懲其失，反以為法。若輩平居，皆選材勇自衛，一旦有急，驅疲懦出戰，寧不敗事？罷之為便。」書奏，朝廷略施用焉。元光元年卒。

　　贊曰：宣宗急於求賢，而使小人間之；悅于直言，而使邪說亂之。貞祐、興定之間，豈無其人哉。雖故直言蔽於所惑，群才詘於見忌耳。自納坦謀嘉以下，可考見焉。

奧屯忠孝
　　奧屯忠孝，字全道，本名牙哥，懿州胡土虎猛安人。幼孤，事母孝。中大定二十二年進士科，調蒲州司候，察廉，遷一官，除校書郎兼太子司經。三遷禮部員外郎。遷翰林待制，權戶部侍郎，佐參知政事胥持國治決河，以勞進一階。除河平軍節度使，兼都水監，遂疏七祖佛河及王村、周平、道口、雞爪、孫家港，複開東明、南陽岡、馬蹄、孫村諸河。忠孝常曰：「河之為患，不免勞民。複壘石為岸十餘裏，民不勝其病矣。」改沁南軍，坐前在衛州勾集妨農軍借民錢不令償，由是貧富不相假貸，軍民不相安，降甯海州刺史。改滑州，曆同知南京留守，遷定國軍節度使，複為沁南軍。入為太子少傅兼禮部尚書。

　　貞祐初，議降衛紹王，忠孝與蒲察思忠附胡沙虎議，語在思忠傳。頃之，拜參知政事。中都圍急，糧運道絕，詔忠孝搜括民間積粟，存兩月食用，悉令輸官，酬以銀鈔或僧道戒牒。是時，知大興府事胥鼎計畫軍食，奏許人納粟買官，鼎已籍者，忠孝再括之，令百姓兩輸，欲為己功。左諫議大夫張行信上疏論之曰：「民食止存兩月，而又奪之，使當絕食，不獨歸咎有司，而亦怨朝廷之不察也。」宣宗善行信言，命近臣與忠孝同審取焉。謂忠孝曰：「國家本欲得糧，今既得矣，姑從民便可也。」頃之，行信複奏曰：「參政奧屯忠孝平生矯偽不近人情，急於功名，詭異要譽，慘刻害物，忍而不恤。勾當河防，河朔居民不勝其病。軍負民錢，抑不令償。東海欲用胡沙虎，舉朝皆曰不可，忠孝獨力薦。及胡沙虎作難，忠孝自謂有功。詔議東海爵號，忠孝請籍沒其子孫，及論特末也則雲不當籍沒，其偏黨不公如此。無事之時，猶不容一相非才，況今多故，乃使此人與政，如社稷何！」宣宗曰：「朕初即位，當以禮進退大臣，卿語其親知，諷之求去可也。」行信以語右司郎中把胡魯，把胡魯以宣宗意白忠孝，忠孝塤然不聽。頃之，罷為太子太保，出知濟南府事，改知中山府。尋薨，年七十，諡惠敏。

蒲察思忠
　　蒲察思忠，本名畏也，隆安路合懶合兀主猛安人。大定二十五年進士，調文德、漷陰主簿，國子助教，應奉翰林文字，太學博士，累遷涿州刺史，吏部郎中，遷潞王傅。被詔與翰林侍讀學士張行簡討論武成王廟配等列，思忠奏曰：「伏見武成王廟配享諸將，不以世代為先。後按唐祀典，李靖、李勣居吳起、樂毅上。聖朝太祖以二千之眾，破百萬之師，太宗克宋，成此帝業，秦王宗翰、宋王宗望、婁室、穀神與前代之將，各以功德間列可也。」思忠論多矯飾，不盡錄，錄其頗有理者雲。遷大理卿，兼左司諫，同修國史。

　　泰和六年，平章政事僕散揆宣撫河南，詔以備禦攻守之法，集百官議於尚書省。廷臣尚多異議，思忠曰：「宋人攻圍城邑，動至數千，不得為小寇。但當選擇賢將，宜攻宜守，臨時制變，無不可者。」上以為然。頃之，遷翰林侍講學士兼左諫議大夫，大理卿、同修國史如故。再閱月，兼知審官院正職，外兼四職自思忠始。宋人請和。賜銀五十兩、重彩十端。丁母憂，起複侍講學士，兼諫議、修史、知審官院，轉侍讀，兼兵部侍郎。

　　貞祐初，胡沙虎請廢衛紹王為庶人，思忠與奧屯忠孝阿附胡沙虎，曰：「竊人之財，猶謂之盜，況偷天位以私己乎！」宣宗不從。頃之，遷太子太保兼侍讀、修國史。二年春，享於太廟，思忠攝太尉，醉毆禮直官，御史台劾奏，降秘書監兼同修國史。頃之，遷翰林學士同修國史，卒。

紇石烈胡失門
　　紇石烈胡失門，上京路猛安人。明昌五年進士，累官補尚書省令史，除中都路支度判官，調河北東路都勾判官，累官翰林直學士、大理卿、右諫議大夫。興定二年，伐宋，充元帥左都監紇石烈牙吾塔參議官。牙吾塔至楚州，不待行省僕散安貞節制，輒進兵。宋人堅壁不出，野無所掠，軍士疲乏，餓死相望，直前至江而複。安貞劾奏之，牙吾塔坐不奉詔約，胡失門不矯正，特詔原之。改同知彰德府事。五遷吏部尚書。五年，拜御史大夫。元光元年，兼大司農。二年，薨，宣宗輟朝，百官致奠。

完顏宇
　　完顏宇，本名訛出，西南路猛安人。大定二十八年進士，累調河東北路提刑司知事，改同知遼州軍州事，召為國史院編修官，遷應奉翰林文字、南京路轉運副使。丁父憂，起複太府監丞，改吏部員外郎。大安初，除知登聞檢院，累遷右司郎中、翰林待制，兼侍御史。貞祐初，議衛紹王事，語在《衛紹王紀》。

　　中都圍急，詔于東華門置招賢所，內外士庶皆得言事，或不次除官，由是閭閻細民，往往炫鬻求售。王守信者，本一村夫，敢為大言，以諸葛亮為不知兵，宇薦於朝。詔署行軍都統，募市井無賴為兵，教閱進退跳擲，大概似童戲。其陣法大書「古今相對」四字於旗上，作黃布袍、緇巾、鑞牌各三十六事，牛頭響環六十四枚，欲以怖敵而走之，大率皆誕妄。因與其眾出城，殺百姓之樵采者以為功。賈耐兒者，本歧路小說人，俚語詼嘲以取衣食，制運糧車千兩。是時材木甚艱，所費浩大，觀者皆竊笑之。草澤李棟在衛紹王時嘗事司天監李天惠，依附天文，假託占卜，趨走貴臣，俱為司天官。棟嘗密奏白氣貫紫微，主京師兵亂，幸不貫徹，得不成禍。既而高琪殺胡沙虎，宣宗愈益信之。

　　左諫議大夫張行信奏曰：「狂子庸流，猥蒙拔擢，參預機務，甚無謂也。司天之官，占見天象，據經陳奏，使人主飭已修政，轉禍為福。如有天象，乞令諸監官公同陳奏，所見或異，則各以狀聞，不宜偏聽也。」上召行信與宇面計守信事，複與近侍就決于高琪。高琪言守信不可用，上乃以行信之言為然。

　　頃之，宇遷禮部侍郎，改東京副留守、隴州防禦使，遷安化軍節度使，兼山東路統軍副使。興定元年四月，詔宇以本官權元帥左都監，行元帥府事，和輯苗道潤、移剌鐵哥軍事，語在道潤傳。十二月，密州破，宇為亂軍所殺。

斡勒合打
　　斡勒合打，蓋州本得山猛安人。以廕補官，充親軍，調山陰尉。縣當兵沖，合打率土豪官兵身先行陣。貞祐初，以功遷本縣令。縣升為忠州，合打充刺史。州被兵久，耕桑俱廢，詔徙其民於太和嶺南。合打遙授同知太原府事，仍領其眾。俄以本官遙授彰國軍節度使，權河東北路宣撫副使，督糧餉往代州。合打不欲行，因與宣撫使完顏伯嘉爭辨。合打恐伯嘉奏聞，乃先奏伯嘉辱己。御史台廉得其事，未及奏，伯嘉、合打皆改遷。合打改武甯軍節度使。數月，召為勸農使。久之，為金安軍節度使。興定元年，複為勸農使，曆知河間府，權元帥右都監，行元帥府事，駐兵蔡、息間。權同簽樞密院事，守河清，改知歸德府事。合打屢守邊要，無他將略，雖未嘗敗北，亦無大功。元光元年，卒。

蒲察移剌都
　　蒲察移剌都，東京猛安人。父吾迭，太子太傅致仕。移剌都勇健多力，充護衛十人長，調同知秦州防禦使事、武衛軍鈐轄，以憂去官。起複武器署令。從軍，兵潰被執。貞祐二年，與降兵萬餘人俱脫歸。遷隆安府治中，賜銀百兩，重幣六端，遙授信州刺史。有功，遷蒲與路節度使兼同知上京留守事，進三階，改知隆安府事。逾年，充遼東、上京等路宣撫使兼左副元帥。再閱月，就拜尚書右丞。移剌都與上京行省蒲察五斤爭權，及賣隆安戰馬，擅造銀牌，睚眥殺人，已而矯稱宣召，棄隆安赴南京，宣宗皆釋不問。除知河南府事，俄改元帥左監軍，權左副元帥，充陝西行省參議官。無何，兼陝西路統軍使。興定二年四月，改簽樞密院事，權右副元帥，行樞密院于鄧州。御史台奏移剌都在軍中，買沙覆道，盜用官銀，矯制收禁書，指斥鑾輿，使親軍守門，護衛押宿，擬前後衛仗，婢妾效內人妝飾等數事。詔吏部尚書阿不罕斜不失鞫之，坐是誅。

　　贊曰：讀《金史》，至張行信論奧屯忠孝事，曰：嗟乎，宣宗之不足與有為也如此！夫進退宰執，豈無其道也哉！語其親知，諷之求去，豈禮邪？是故奧屯忠孝、蒲察思忠之黨比，紇石烈胡失門之疲眾，完顏宇之輕信誤國，斡勒合打之詆訟上官，於是曾不之罪，失政刑矣，豈小懲大誡之道哉！


Chinese text: This work was published before January 1, 1923, and is in the
public domain worldwide because the author died at least 100 years ago.
