列傳第五十八 世戚　○石家奴 裴滿達 忽睹 徒單恭 烏古論蒲魯虎 唐括德溫 烏古論粘沒曷 蒲察阿虎迭 烏林答暉 蒲察鼎壽 徒單思忠 徒單繹 烏林答復 烏古論元忠子誼 唐括貢 烏林答琳 徒單公弼 徒單銘 徒單四喜

　　金昭祖娶徒單氏，后妃之族，自此始見。世祖時，烏春為難，世祖欲求昏以結其歡心，烏春曰：「女直與胡里改豈可為昏。」世宗時，賜夾穀清臣族同國人。清臣，胡里改人也。然則四十七部之中亦有不通昏因者矣，其故則莫能詰也。有國家者，昏因有恆族，能使風氣淳固，親義不渝，而貴賤等威有別焉，蓋良法也歟。作《世戚傳》。

目录
1	石家奴
2	裴滿達
3	忽睹
4	徒單恭
5	烏古論蒲魯虎
6	唐括德溫
7	烏古論粘沒曷
8	蒲察阿虎迭
9	烏林答暉
10	蒲察鼎壽
11	徒單思忠
12	徒單繹
13	烏林答復
14	烏古論元忠
14.1	子誼
15	唐括貢
16	烏林答琳
17	徒單公弼
18	徒單銘
19	徒單四喜
石家奴
　　石家奴，蒲察部人，世居案出虎水。祖斛魯短，世祖外孫。桓赧、散達之亂，昭肅皇后父母兄弟皆在敵境，斛魯短以計迎還之。石家奴自幼時撫養于太祖家，及長，太祖以女妻之。年十五，從攻甯江州，敗遼主親軍，攻臨潢府皆有功，襲謀克。。其後，自山西護齊國王謀良虎之喪歸上京，道由興中。是時，方攻興中未下，石家奴置柩于驛，率其所領猛安兵助王師，遂破其城。

　　從宗望討張覺。再從宗翰伐宋。宗翰聞宗望軍已圍汴，遣石家奴計事，抵平定軍遇敵兵數萬，敗之，遂見宗望。已還報，宗翰聞其平定之戰，甚嘉之。明年，復伐宋，石家奴隸婁室軍。婁室討陝西未下，石家奴領所部兵援之。既而，以本部屯戍西京，會契丹大石出奔，以余睹為元帥，石家奴為副，襲諸部族以還。未幾，有疾，退居鄉里。

　　天眷間，授侍中、駙馬都尉。再以都統定邊部，熙宗賜御書嘉獎之。封蘭陵郡王。除東京留守，以病致仕。卒，年六十三，加贈鄖王。正隆奪王爵，封魯國公。

裴滿達
　　裴滿達，本名忽撻，婆盧木部人。為人淳直孝友。天輔六年，從蒲家奴追叛寇于鐵呂川，力戰有功。熙宗娶忽達女，是為悼平皇后。天眷元年，授世襲猛安。明年，以皇后父拜太尉，封徐國公。皇統元年，除會寧牧。居數歲，以太尉奉朝請。九年，悼后死。無何，海陵弑熙宗，欲邀眾譽，揚熙宗過惡，以悼后死非罪，於是封忽撻為王。天德三年，薨。子忽睹，為燕京留守，以罪免，居中都，海陵命馳驛赴之。及葬，使秘書監納合椿年致祭，賻銀五百兩。

忽睹
　　忽睹，天眷三年權猛安，皇統元年為行軍猛安。曆橫海、崇義軍節度使，以後戚怙勢贓汙不法。其在橫海，拜富人為父，及死，為之行服而分其資。在崇義，諷寺僧設齋而受其施。及留守中京，益驕恣，苟可以得財無不為者。選諸猛安富人子弟為紮野，規取財物，時號「閑郎君」。朝廷以忽睹與徒單恭等汙濫至甚，命秉德黜陟天下官吏，忽睹以贓罷。海陵以忽睹所至縱家奴擾民，乃定禁外官任所閒雜人條約。天德三年，復起為鄭州防禦使，改安國軍節度使。卒，年三十九。

徒單恭
　　徒單恭，本名斜也。天眷二年，為奉國上將軍。以告吳十反事，超授龍虎衛上將軍。為戶部侍郎，出為濟南尹，遷會甯牧，封譚國公。復出為太原尹。斜也貪鄙，使工繪一佛像，自稱嘗見佛，其像如此，當以金鑄之。遂賦屬縣金，而未嘗鑄佛，盡入其家，百姓號為「金總管」。秉德廉訪官吏，斜也以贓免。

　　海陵篡立，海陵後徒單氏，斜也女，由是復用為會甯牧，封王。未幾，拜平章政事，海陵獵于胡剌渾水，斜也編列圍場，凡平日不相能者輒杖之。海陵謂宰相曰：「斜也為相，朕非私之。今聞軍國大事凡斜也所言，卿等一無取，豈千慮無一得乎？」他宰相無以對，溫都思忠舉數事對曰：「某事本當如此，斜也輒以為如彼，皆妄生異議，不達事宜。臣逮事康宗，累朝宰相未嘗有如斜也專恣者。」海陵默然。斜也於都堂脊杖令史馮仲尹，御史臺劾之，海陵杖之二十。斜也猛安部人撒合出者，言斜也強率取部人財物。海陵命侍御史保魯鞫之。保魯鞫不以實，海陵杖保魯，而以撒合出為符寶祗候，改隸合紮猛安。

　　斜也兄定哥尚太祖長女兀魯，定哥死無子，以季弟之子查剌為後。斜也謀取其兄家財，強納兀魯為室而不相能，兀魯嘗怨詈斜也。斜也妾忽撻與兀魯不葉，乃譖兀魯於海陵後徒單氏曰：「兀魯怨上殺其兄宗敏，有怨望語。」會韓王亨改廣甯尹，諸公主宗婦往賀其母，兀魯以言慰亨母，忽撻亦以怨望指斥誣兀魯。海陵使蕭裕鞫之，忽撻得幸于徒單後，左驗皆不敢言，遂殺兀魯，斜也因而盡奪查剌家財。大定間皆追正之。海陵以兀魯有怨望語，斜也不奏，遂杖斜也，免所居官。俄，復為司徒，進拜太保，領三省事，兼勸農使。再進太師，封梁晉國王。

　　貞元二年九月，斜也從海陵獵於順州。方獵，聞斜也薨，即日罷獵，臨其喪，親為擇葬地，遣使營治。及葬，賜轀輬車，上及后率百官祭之，賜諡曰忠。正隆間，改封趙國王，再進齊國公。

　　其妻先斜也卒，海陵嘗至其葬所致祭，起復其子率府率吾裏補為諫議大夫。大定間，海陵降為庶人，徒單氏為庶人妻，斜也降特進鞏國公。

烏古論蒲魯虎
　　烏古論蒲魯虎，父當海，國初有功。蒲魯虎通契丹大小字，娶宋王宗望女昭甯公主什古。熙宗初，為護衛，改牌印，常侍左右。轉通進。襲父謀克，再遷臨海軍節度使，改衛州防禦使。海陵賜食內殿，謂之曰：「衛州風土甚佳，勿以防禦為降也。」對曰：「頗聞衛州官署不利守者。」即日改汾陽軍節度使，賜衣服、佩玉、帶劍。入為太子詹事，卒，年四十一。海陵親臨哭之，后妃皆弔祭，賻贈甚厚。有司給喪事，贈特進駙馬都尉。正隆例贈光祿大夫。

唐括德溫
　　唐括德溫，本名阿里，上京率河人也。曾祖石古，從太祖平臘醅麻產，領謀克。祖脫孛魯，領其父謀克，從太祖伐遼，攻甯江、泰州戰有功。父撻懶，尚康宗女，從宋王宗望以軍二萬收平州，至城東十里許遇敵兵甚眾，戰敗之，太祖賞賚甚厚，授行軍猛安。皇統初，遷龍虎衛上將軍，歷興平、臨海等軍節度使。

　　德溫善射，尚睿宗皇帝女楚國長公主。天眷三年，授宣武將軍。皇統元年，從都元帥宗弼南征，以善突戰遷廣威將軍。六年，遷定遠大將軍。七年，授殿前右副都點檢。天德初，改殿前左副都點檢，遷兵部尚書。出為大名尹兼本路兵馬都總管，改橫海軍節度使，延安尹兼鄜延路兵馬都總管。世宗即位，封道國公，為殿前都點檢、駙馬都尉。大定二年，以父祖功授按出虎猛安所管世襲謀克。三年九月九日，世宗以故事出獵，謂德溫曰：「扈從軍士二千，飲食芻秣能無擾百姓乎。」嚴為約束，仍以錢一萬貫分給之。四年，為勸農使，出為西京留守，賜犀弓玉帶，召入為皇太子太傅，卒。上輟朝，親臨喪奠祭，賻贈甚厚。

　　十八年，追錄其父撻懶並德溫前後功，授其長子駙馬都尉鼎世襲西北路沒裏山猛安，徙隸泰州。

烏古論粘沒曷
　　烏古論粘沒曷，上京胡剌溫屯人也，移屯河間。祖喚端，太祖伐遼，常侍左右，追遼主延禧、卻夏人援兵皆有功，授世襲謀克。父歡睹，官至廣威將軍。粘沒曷尚睿宗女冀國長公主，初為護衛，天德二年襲謀克。海陵伐宋，為押軍猛安。世宗即位，軍還，授侍衛親軍步軍都指揮使，加駙馬都尉。曆左副點檢，禁直被酒不親視扃鐍，杖四十。遷右宣徽使、勸農使，出為興平軍節度使。改廣甯尹，賜錢三千貫。粘沒曷至廣寧，嗜酒不視事，上以兵部員外郎宗安為少尹，詔宗安戒諭之，上謂宗安曰：「汝能繼修前政，朕不忘汝，勉之。」大定中，粘沒曷卒。上聞之，遣其子駙馬都尉公說馳驛奔喪，賜錢三千貫，沿路祭物並從官給。

蒲察阿虎迭
　　蒲察阿虎迭，初授信武將軍，尚海陵姊遼國長公主迪缽，為駙馬都尉。遼國薨，繼尚鄧國長公主崔哥。皇統三年，為右副點檢。五年，使宋為賀正旦使，改左副點檢，禮部、工部尚書，廣甯、咸平、臨潢尹，武定軍節度使，封葛王。薨年二十八。海陵親臨葬，贈譚王。正隆例贈特進楚國公。

烏林答暉
　　烏林答暉，本名謀良虎，明德皇后兄也。天眷初，充護衛，以捕宗磐、宗雋功授忠勇校尉，遷明威將軍。從宗弼北征，遷廣威將軍，賞以金幣、尚廄擊球馬。久之，除殿中侍御史，再除蒲速碗群牧使，謹畜牧，不事遊宴，孳產蕃息，進秩，改特滿群牧使。世宗即位，召見行在，除中都兵馬都指揮使。世宗至中都，將遣使于宋，以暉為使。世宗曰：「暉嘗私用官錢五百貫。」乃數其罪而罷之，遣高忠建往。因謂宰臣曰：「朕於賞罰，豪發無所假借。果公廉辦治，雖素所不喜，必加升擢，若抵冒公法，雖至親不少恕。」遷都點檢、兼侍衛親軍副都指揮使，卒。遣官致祭，皇太子諸王百官會喪，賻銀千兩、重彩四十端、絹四十匹。詔以暉第三子天錫世襲納鄰河猛安親管謀克。

蒲察鼎壽
　　蒲察鼎壽，本名和尚，上京曷速河人，欽懷皇后父也。賦性沉厚有明鑒，通契丹、漢字，長於吏事。尚熙宗女鄭國公主。貞元三年，以海陵女弟慶宜公主子加定遠大將軍，為尚衣局使，累官器物局使。大定二年，加駙馬都尉，職如故。曆符寶郎、蠡州刺史、浚州防禦使，有惠政，兩州百姓刻石紀之。遷泰甯軍節度使，歷東平府、橫海軍，入為右宣徽使，改左宣徽，授中都路昏得渾山猛安曷速木單世襲謀克。改河間尹。號令必行，豪右屏跡。有宗室居河間，侵削居民，鼎壽奏徙其族于平州，郡內大治。卒官。上聞之深加悼惜。喪至香山，皇太子往奠，百官致祭，賻銀彩絹。明昌三年，以皇后父贈太尉、越國公。

　　鼎壽既世連姻戚，女為皇后，長子辭不失凡三尚定國、景國、道國公主。其寵遇如此，未嘗以富貴驕人，當時以為外戚之冠云。

徒單思忠
　　徒單思忠，字良弼，本名甯慶。曾祖賽補，尚景祖女。從太祖伐遼，戰歿於臨潢之渾河。父賽一，尚熙宗妹。正隆末，為颭碗群牧使，契丹賊窩斡擾北邊，賽一與戰死之。大定初，贈金吾衛上將軍。

　　思忠通敏有才，頗通經史。世宗在潛邸，撫養之。賦性寬厚。十有二歲從上在濟南，一日，與姻戚公子出遊近郊，有醉人腰弓矢策馬突過，諸公子怒欲鞭之，思忠曰：「醉人昏昧，又何足責。」遂釋之。其人行數十步，忽執弓矢，思忠恐欲傷人，速馳至其傍，奪其弓，弛而還之。上聞之，嘉有識量，由是常使侍側。尚皇弟二女唐國公主。大定初，世宗使思忠迎南征萬戶高忠建、完顏福壽於遼口，察其去就，思忠知其誠意，乃與俱至東京。世宗即位，如中都，思忠從行，軍國庶事補益弘多。大定元年十月，拜殿前左衛將軍，二年，加駙馬都尉，卒。上為輟朝，即喪所臨奠，命有司備禮葬之，營費從官給。

　　十九年，上追念思忠輔立功，贈驃騎衛上將軍，乃授其子鐸武功將軍、世襲中都路烏獨渾謀克。

徒單繹
　　徒單繹，本名術輩，其先上京按出虎達阿人。祖撒合懣，國初有功，授隆安府路合紮謀克、奪古阿鄰猛安。繹美姿儀，通諸國語。尚熙宗第七女沈國公主。充符寶祗候，遷御院通進，授符寶郎。曆宣德、泰安、淄州刺史，有廉名。改同知廣寧府事，以母鄂國公主憂，不赴。世宗特許以憂制中襲父封。服闕，授同知濟南府事。二十六年，遷棣州防禦使，以政跡聞，升臨海軍節度使，卒。

　　繹家世貴寵，自會祖照至繹尚公主者凡四世云。

烏林答復
　　烏林答復，本名阿裏剌，東平人也。奉御出身，大定七年尚世宗第七女宛國公主，授駙馬都尉。改引進使、兼符寶郎，出為蠡州刺史，三遷歸德軍節度使。明昌三年，轉知興中府事，久之，為曷懶路兵馬都總管。承安四年，拜絳陽軍節度使。卒。

烏古論元忠
　　烏古論元忠，本名訛里也，其先上京獨拔古人。父訛論，尚太祖女畢國公主。元忠幼秀異，世宗在潛邸以長女妻之，後封魯國大長公主。正隆末，從海陵南伐。世宗即位遼陽，時太保昂為海陵左領軍大都督，遣元忠朝於行在，遂授定遠大將軍，擢符寶郎。諭之曰：「朕初即位，親密無如汝者，侍從宿衛，宜戒不虞。」大定二年，加駙馬都尉，除近侍局使，遷殿前左衛將軍。從世宗獵，上欲射虎，元忠諫止之。進殿前右副都點檢，為賀宋正旦使，還，轉左副都點檢。坐家奴結攬民稅，免官。十一年，復舊職。明年，升都點檢。十五年，北邊淮獻，命元忠往受之，及還，詔諭曰：「朕每遇卿直宿，其寢必安。今夏幸景明宮，卿去久，朕甚思之。」

　　會大興府守臣闕，遂以元忠知府事。有僧犯法，吏甫得置獄，皇姑梁國大長公主屬使釋之，元忠不聽，主奏其事，世宗召謂曰：「卿不徇情，甚可嘉也，治京如此，朕復何憂。」秩滿，授吏部尚書。以其子誼尚顯宗長女薛國公主。十八年，擢御史大夫，授撒巴山世襲謀克。世宗問左丞相紇石烈良弼孰可相者，良弼以元忠對，乃拜平章政事，封任國公，進尚書右丞相。策論進士之科設，元忠贊成之。世宗將幸會寧，元忠進諫不聽，出知真定府，尋復詔為右丞相。

　　世宗欲甓上京城，元忠曰：「此邦遭正隆軍興，百姓凋弊，陛下休養二十餘年，尚未完復。況土性疏惡，甓之恐難經久，風雨摧壞，歲歲繕完，民將益因矣。」駕東幸久之未還，元忠奏曰：「鸞輿駐此已閱歲，倉儲日少，市買漸貴，禁衛暨諸局署多逃者，有司捕置諸法恐傷陛下仁愛。」世宗嘉納之。

　　尋出為北京留守，責諭之曰：「汝強悍自用，顓權而結近密。汝心叵測，其速之官。」後左丞張汝弼奏事，世宗惡其阿順，謂左右曰：「卿等每事依違苟避，不肯盡言，高爵厚祿何以勝任。如烏古論元忠為相，剛直敢言，義不顧身，誠可尚也。」於是，改知真定府事，移知河間。明昌二年，知廣寧府。以河間修築球場擾民，會赦下，除順義軍節度使。乞致仕不許，特加開府儀同三司、北京留守。徙知濟南府，過闕，令預宴，班平章政事之上。承安二年，移守南京，尋改知彰德府，卒。訃聞，上遣宣徽使白琬燒飯，賻物甚厚。元忠素貴，性粗豪而內深忌，世宗嘗責之。又所至不能戢奴僕，世以此為訾云。子誼。

子誼
　　誼本名雄名。大定八年，尚海陵女。宴宗室及六品以上官，命婦預焉，上曰：「此女亦太祖之曾孫，猶朕之女，乃父廢亡，非其女之罪也。」海陵女卒，大定二十一年，尚顯宗女廣平郡主。誼歷仕宮衛，為人粗豪類其父。二十六年，上謂原王曰：「元忠勿望其可復相也。雄名又不及乃父，朕嘗宥待，殊不知恩，汝宜知其為人。」謂平章政事襄曰：「雄名可令補外。自今宮掖官已有旨補外者，比及廷授，即毋令入宮。」於是，誼除同知澄州軍州事。章宗即位，廣平郡主進封鄴國長公主，誼改順天軍節度副使，加駙馬都尉。承安元年，累遷秘書監兼吏部侍郎，改刑部，遷工部尚書。泰和元年，遇父元忠憂。二年，以本官起復。三年，知東平府事，改知真定府事。六年，伐宋，遷元帥左都監。七年，轉左監軍。八年，拜御史大夫。大安中，知大名府。至甯初，以謀逆伏誅。

唐括貢
　　唐括貢，本名達哥，太傅阿裏之子也。尚世宗第四女吳國公主，授駙馬都尉，充奉御。特授拱衛直副都指揮使，五遷刑部侍郎，坐擅離職削官一階，出為德州防禦使。升順天軍節度使，移鎮橫海。召為左宣徽使，遷兵部尚書，改吏部，轉禮部尚書、兼大理卿。先是，大理卿闕，世宗命宰臣選可授者，左丞張汝弼舉西京副留守楊子益法律詳明。上曰：「子益雖明法，而用心不正，豈可任之以分別天下是非也？大理須用公正人。」左丞粘割斡特剌舉貢可任以閑簡部分而兼領是職，遂以貢為之。二十八年，拜樞密副使。章宗立，為御史大夫。會貢生日，右丞相襄、參知政事劉瑋、吏部郎中肼、中都兵馬都指揮使和喜為貢壽，遂犯夜禁，和喜遣軍人送襄至第。監察御史徒單德勝劾其事，下刑部逮肼等問狀。上以襄、瑋大臣釋之，而貢等各解職。尋知大興府事，復為樞密副使。乞致仕不許，進樞密使，封莘國公，改封蕭。復上表乞退，上曰：「向已嘗告，續知意欲外除，今之告將復若何。」遂優詔許之。尋起知真定府事。泰和二年，薨。

烏林答琳
　　烏林答琳，本名留住。尚郜國公主，加駙馬都尉。貞祐元年為靜難軍節度使。夏人犯邠州，琳降。會延安府遣通事張福孫至夏國，夏人使福孫見琳，時已中風，公主令人以狀付福孫，屬以懇禱朝廷，冀早太平得還鄉之意。福孫具以聞，詔賜以藥物。

徒單公弼
　　徒單公弼，本名習烈，河北東路算主海猛安人。父府君奴，尚熙宗女，加駙馬都尉，終武定軍節度使。公弼初充奉御，大定二十七年，尚世宗女息國公主，加定遠大將軍、駙馬都尉，改器物局直長。轉副使、兼近侍局直長。丁父憂，起復本局副使。章宗秋山射中虎，虎怒突而前，侍衛皆避去，公弼不動，虎亦隨斃。詔責侍衛而慰諭公弼。除濱州刺史，再遷兵部侍郎，累除知大名府事。是時，伐宋軍興，有司督逋租及牛頭稅甚急，公弼奏：「軍士從戎，民亦疲弊，可緩徵以紓民。」朝廷從之。大安初，知大興府事，讞武清盜，疑其有冤，已而果獲真盜。歲餘拜參知政事，進右丞，轉左丞。至甯初，拜平章政事，封定國公。貞祐初，進拜右丞相，罷知中山府事。是時，中都圍急不可行，圍解，宣宗曰：「中山新被兵，不如河中善。」乃改知河中府。曆定國軍節度使事、太孫太師、同判大睦親府事。興定五年薨，宣宗輟朝，賻贈，諡恪願。

徒單銘
　　徒單銘，字國本，顯宗賜名重泰。祖貞，別有傳。父特進、涇國公。性重默寡言，粗通經史，事母盡孝。大定末，充奉御。章宗即位，特敕襲中都路渾特山猛安。明昌五年，授尚醖署直長，累遷侍儀司令、宿直將軍、尚衣局使、兵部郎中，與大理評事孫人鑒為採訪使，覆按提刑司事。改右衛將軍，轉左衛，出為永定軍節度使，移河東北路按察使、轉運使。大安三年，改知大名府，就升河北東西、大名路安撫使。大名薦饑重困，銘乞大出交鈔以賑之。崇慶初，移知真定府，復充河北東西、大名路宣撫使。至甯元年九月，奉迎宣宗於彰德府，俄拜尚書右丞，出為北京留守，以路阻不能赴。貞祐二年，卒。

　　贊曰：天子娶后，王姬下嫁，豈不重哉。秦、漢以來，無世世甥舅之家。《關雎》之道缺，外戚驕盈，《何彼穠矣》不作，王姬肅雝之義幾希矣。蓋古者異姓世爵公侯與天子為昏因，他姓不得參焉。女為王后，己尚王姬，而自貴其貴，富厚不加焉，寵榮不與焉。使漢、唐行此道，則無呂氏、王氏、武氏之難，公主下嫁各安其分、各得其所矣。金之徒單、拿懶、唐括、蒲察、裴滿、紇石烈、僕散皆貴族也，天子娶後必於是，公主下嫁必於是，與周之齊、紀無異，此昏禮之最得宜者，盛于漢、唐矣。

徒單四喜
　　徒單四喜，哀宗皇后之弟也。天興二年正月辛酉夜，四喜、內侍馬福惠至自歸德，時河朔已失利，京城猶未知，二人被旨迎兩宮，遂託以報捷，執小黃旗以入，至則奏兩宮以奉迎之意。是日，召二相入議，二相及烏古孫奴申諫不可行。四喜作色曰：「我奉制旨迎兩宮，有敢言不行者，當以別敕從事矣。」二相不復敢言，行議遂決。制旨所取兩宮、柔妃裴滿氏及令人張秀蕊、都轄、承御、湯藥、皇乳母鞏國夫人等十餘人外，皆放遣之。又取宮中寶物，馬蹄金四百杖、大珠如栗黃者七千杖、生金山一、龍腦板二及信瑞御璽，仍許賜忠孝軍以兩宮隨行物之半。

　　壬寅，太后御仁安殿，出錠金及七寶金洗分賜忠孝軍。是夜，兩宮騎而出，至陳留，見城外二三處火起，疑有兵，遲回間，奴申初不欲行，即承太后旨馳還。癸卯，入京頓四喜家，少頃，還宮。復議以是夜再往，太后憊于鞍馬不能動，遂止。

　　明日，崔立變。四喜、術甲塔失不及塔失不之父咬住、四喜妻完顏氏，以忠孝卒九十七騎奪曹門而出，將往歸德，不得出，轉陳州門，亦為門卒所止。門帥裕州防禦使阿不罕斜合已遁去，經歷官完顏合住權帥職，麾門卒放塔失不等去，且曰：「罪在我，非汝等之過。」明日，立以數十騎召合住，合住自分必死，易衣冠而往。立左右扼腕欲加刃。立遙見，問：「汝是放忠孝軍出門者耶？」合住曰：「然。天子使命，某實放之，罪在某。」立忽若有所省，顧群卒言：「此官人我識之，前築裏城時與我同事。我所部十餘卒盜官木罪當死，此官人不之問，但笞數十而已。此家能殺人，能救人。」因好謂合住曰：「業已放出，吾不汝罪也。」

　　四喜等至歸德，上驚問「兩宮何如？」二人奏「京城軍變，不及入宮。」上曰：「汝父汝妻獨得出耶？」下之獄，皆斬於市。

　　贊曰：四喜奉迎兩宮，而值崔立之變，智者居此，與兩宮周旋兵間，以俟事變之定而徐圖之。萬一不然，以一死徇之耳，他無策也。四喜奉其私親以歸，而望人主貸其死，豈非愚乎！


Chinese text: This work was published before January 1, 1923, and is in the
public domain worldwide because the author died at least 100 years ago.
