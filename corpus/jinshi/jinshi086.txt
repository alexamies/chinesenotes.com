李石
　　李石，字子堅，遼陽人，貞懿皇后弟也。先世仕遼，為宰相。高祖仙壽，嘗脫遼主之舅于難，遼帝賜仙壽遼陽及湯池地千頃，他物稱是，常以李舅目之。父雛訛只，桂州觀察使，高永昌據東京，率眾攻之，不勝而死。石敦厚寡言，而器識過人。天會二年，授世襲謀克，為行軍猛安。睿宗為右副元帥，引置軍中，屬之宗弼。八年，除禮賓副使，轉洛苑副使。天眷元年，置行台省于汴，石為汴京都巡檢使，曆大名少尹、汴京馬軍副都指揮使，累官景州刺史。海陵營建燕京宮室，石護役皇城端門。海陵遷都燕京，石隨例入見。海陵指石曰：「此非葛王之舅乎？」葛王，謂世宗也。未幾，除興中少尹。石知海陵忌宗室，頗歉前日之言，秩滿，托疾還鄉里。世宗留守東京，禦契丹括裏，石留東京巡察城中。海陵使副留守高存福伺察世宗動靜，知軍李蒲速越知存福謀，以告世宗，石因勸世宗先除存福，然後舉事，世宗從之。大定元年，以定策功為戶部尚書。無何，拜參知政事。

　　阿瑣殺同知中都留守蒲察沙離只，遣使奉表東京，而群臣多勸世宗幸上京者。石奏曰：「正隆遠在江、淮，寇盜蜂起，萬姓引領東向，宜因此時直赴中都，據腹心以號令天下，萬世之業也。惟陛下無牽于眾惑。」上意遂決，即日啟行。世宗納石女後宮，生鄭王永蹈、衛紹王永濟，是為元妃李氏。

　　三年，戶部尚書梁钅求上言：「大定以前，官吏士卒俸粟支帖真偽相雜，請一切停罷。」石買革去舊貼，下倉支粟，倉司不敢違，以新粟與之。上聞其事，以問梁钅求。梁钅求對不以實。上命尚書左丞翟永固鞫之。梁钅求削官四階，降知火山軍，石罷為御史大夫。久之，封道國公。

　　六年，上幸西京，石與少詹事烏古論三合守衛中都宮闕。詔曰：「京師巡禦，不可不嚴。近都猛安內選士二千人巡警，仍給口豢芻粟。」謂宰臣曰：「府庫錢幣非徒聚貨也，若軍士貧弱，百姓困乏，所費雖多，豈可已哉？」故事，凡行幸，留守中都官每十日表問起居。上以使傳頻煩，命二十日一進表。七年，拜司徒，兼太子太師，御史大夫如故。賜第一區。

　　安化軍節度使徒單子溫，平章政事合喜之侄也，贓濫不法，石即劾奏之。方石奏事，宰相下殿立，俟良久。既退，宰相或問石奏事何久，石正色曰：「正為天下姦污未盡誅耳。」聞者悚然。一日，上謂石曰：「禦史分別庶官邪、正。卿等惟劾有罪，而未嘗舉善也，宜令監察分路刺舉善惡以聞。」

　　石司憲既久，年浸高。禦史台奏，事有在制前斷定，乞依新條改斷者。上曰：「若在制前行者，豈可改也。」上禦香閣，召中丞移剌道謂之曰：「李石耄矣，汝等宜盡心。向所奏事甚不當，豈涉於私乎？」他日，又謂石曰：「卿近累奏皆常事，臣下善惡邪正，無語及之。卿年老矣，不能久居此，若能舉一二善事，亦不負此職也。」十年，進拜太尉、尚書令。詔曰：「太后兄弟惟卿一人，故命領尚書事。軍國大事，涉於利害，識其可否，細事不煩卿也。」進封平原郡王。

　　平章政事完顏守道奏事，石神色不懌。世宗察之，謂石曰：「守道所奏，既非私事，卿當共議可否。在上位者所見有不可，順而從之，在下位者所見雖當，則遽不從乎？豈可以與己相違而蓄怒哉。如此則下位者誰敢複言？」石對曰：「不敢。」上曰：「朕欲於京府節鎮運司長佐三員內任文臣一員，尚未得人。」石奏曰：「資考未至，不敢擬。」上曰：「近觀節度轉運副使中才能者有之。海陵時，省令史不用進士，故少尹節度轉運副使中乏人。大定以來，用進士，亦頗有人矣，節度轉運副使中有廉能者具以名聞，朕將用之。朝官不曆外任，無以見其才，外官不曆隨朝，無以進其才，中外更試，庶可得人。」他日，上複問曰：「外任五品職事多闕，何也？」石對曰：「資考少有及者。」上曰：「苟有賢能，當不次用之。」對不稱旨，上表乞骸骨，乙太保致仕，進封廣平郡王。十六年，薨。上輟朝臨吊，哭之慟，賻錢萬貫，官給葬事。少府監張僅言監護，親王、宰相以下郊送，諡襄簡。

　　石以勳戚，久處腹心之寄，內廷獻替，外罕得聞。觀其劾奏徒單子溫退答宰臣之問，氣岸宜有不能堪者。時論得失半之，亦豈以是耶？舊史載其少貧，貞懿後周之，不受，曰：「國家方急用人，正宜自勉，何患乎貧。」後感泣曰：「汝苟能此，吾複何憂。」及中年，以冒粟見斥，眾譏貪鄙，如出二人。史又稱其未貴，人有慢之者，及為相，其人以事見石，惶恐。石曰：「吾豈念舊惡者。」待之彌厚。能為長者言如是，又與他日氣岸迥殊。

　　山東、河南軍民交惡，爭田不絕。有司謂兵為國根本，姑宜假借。石持不可，曰：「兵民一也，孰輕孰重？國家所恃以立者，紀綱耳，紀綱不明，故下敢輕冒。惟當明其疆理，示以法禁，使之無爭，是為長久之術。」趣有司按問，自是軍民之爭遂息。北京民曹貴謀反，大理議廷中，謂貴等陰謀久不能發，在法「詞理不能動眾，威力不足率人」，罪止論斬。石是之。又議從坐，久不能決。石曰：「罪疑惟輕。」入，詳奏其狀，上從之，緣坐皆免死。北鄙歲警，朝廷欲發民穿深塹以禦之。石與丞相紇石烈良弼皆曰：「不可。古築長城備北，徒耗民力，無益於事。北俗無定居，出沒不常，惟當以德柔之。若徒深塹，必當置戍，而塞北多風沙，曾未期年，塹已平矣。不可疲中國有用之力，為此無益。」議遂寢。是皆足稱雲。

　　世宗在位幾三十年，尚書令凡四人：張浩以舊官，完顏守道以功，徒單克甯以顧命，石以定策，他無及者。明昌五年，配享世宗廟廷。子獻可、逵可。

子 獻可
　　獻可字仲和，大定十年，中進士第。世宗喜曰：「太后家有子孫舉進士，甚盛事也。」累官戶部員外郎，坐事降清水令，召為大興少尹，遷戶部侍郎，累遷山東提刑使。卒。衛紹王即位，以元舅贈特進，追封道國公。子道安，擢符寶郎。

完顏福壽
　　完顏福壽，曷速館人也。父合住，國初來歸，授猛安。天眷二年，福壽襲父合住職，授定遠大將軍，累加金吾衛上將軍。海陵省並猛安謀克，遂停封。正隆末，海陵伐宋，福壽領婁室、台答藹二猛安由山東道進至泰安。既受甲，福壽乃誘將校北還，而高忠建、盧萬家奴等亦各率眾萬余俱歸東京，欲共立世宗。至遼口，世宗遣徒單思忠、府吏張謀魯瓦等來迎，察其去就。思忠等以數騎馳入軍中，見福壽等問曰：「將軍何為至此？」福壽等向南指海陵而言曰：「此人失道，不能保天下。國公乃太祖皇帝親孫，我輩欲推戴為主，以此來耳。」諸軍皆東向拜，呼萬歲。為書以授思忠。於是督諸軍渡遼水，徑至東京城下，即諭軍士擐甲入衛宮城，殺高存福等。明日，與諸將及東京吏民從婆速路兵馬都總管完顏謀衍勸進。世宗即位，以福壽為元帥右監軍，賜以銀幣禦馬。

　　初，謀衍之至也，大會諸軍，以福壽之軍居左，高忠建軍居右。忠建曰：「何以我軍為右軍？」謀衍曰：「樹置在我，爾曷敢言！」福壽曰：「始建大事，左右軍高下何足爭也。」遂讓忠建為左軍。世宗聞而賢之。未幾，從完顏謀衍討白彥敬、紇石烈志甯於北京。是冬，上聞臨潢尹兼元帥左都監吾紮忽等與窩斡戰不利，命福壽將兵進討。已敗賊，俘獲生口萬計。世宗以紇石烈志寧代之，召還，授興平軍節度使，複其世襲猛安，尋領濟州路諸軍事。大定三年，卒。

獨吉義
　　獨吉義，本名鶻魯補，曷速館人也。徙居遼陽之阿米吉山。祖回海，父秘剌。改國二年，曷速館來附，秘剌領戶三百，遂為謀克。秘剌長子照屋，次子忽史與義同母。秘剌死，忽史欲承謀克。義曰：「長兄雖異母，不可奪也。」忽史乃以謀克歸照屋，人鹹義之。義以質子至上京。善女直、契丹字，為管勾御前文字。天會十五年，擢右監門衛大將軍，除甯化州刺史。察廉，遷迭剌部族節度使、複州防禦使，改卓魯部族節度使、河南路統軍都監，為武勝軍節度使。邊郡妄稱寇至，統軍司徙居民于汴，義獨不聽，日與官屬擊球遊宴。統軍司使人責之，義曰：「太師梁王南伐淮南，死者未葬，亡者未複，彼豈敢先發？此城中有榷場，若自動，彼將謂我無人。」既而果無事，統軍謝之，請以沿邊唐州等處諸軍猛安皆隸於義。貞元元年，改唐古部族節度使，為彰化軍，改利涉軍節度使。是時，海陵伐宋，諸軍往往逃歸，而世宗在東京得眾心。都統白彥敬自北京使人陰結義，欲與共圖世宗。頃之，世宗即位，義即日來歸，具陳所以與彥敬密謀者。世宗嘉其不欺，以為參知政事。

　　上謂義曰：「正隆率諸道兵伐宋，若反ＩＭ北指，則計將安出？」義曰：「正隆多行無道，殺其嫡母，阻兵虐眾，必將自斃。陛下太祖之孫，即位此其時也。」上曰：「卿何以知之？」義曰：「陛下此舉若太早，則正隆未渡淮，太遲則窩斡必太熾。今正隆已渡淮，窩斡未至太盛，將士在南，家屬皆在此，惟早幸中都為便。」上嘉納之。次榛子嶺，世宗聞海陵死於軍中，謂義曰：「信如卿所料。」大定二年，罷為益都尹，兼本路兵馬都總管，賜金五十兩、銀五百兩。三年，以疾致仕。四年，薨於家，年七十一。

　　子和尚，大定初，除應奉翰林文字，佩金牌。陀滿訛裏也子撒曷輦充護衛，司吏王得兒加保義校尉，皆佩銀牌。持詔書宣諭中都以南州郡，及往南京諭太傅張浩。中道聞海陵遇害，南京及都督府皆奉表賀，乃止。和尚為奉使，擅廢置州縣官，輒行殺戮，詔尚書省鞫治之。十九年，詔以義孫引壽為斜魯答阿世襲謀克。義性辯給，善談論，服玩不尚奢侈，食不兼味雲。

　　贊曰：章宗嘗問群臣：「世宗初起東京，大臣為誰？」完顏守貞對曰：「止有李石一人。」章宗歎曰：「苟如此，信有天命也。」完顏謀衍部署諸軍，高忠建爭長，完顏福壽讓忠建而己下之，其功多矣。當是時，獨吉義最先至，諸將尚未肯附。由是言之，果天也，非人力也。

烏延蒲離黑
　　烏延蒲離黑，速頻路哲特猛安人，改屬合懶路。祖思列，預平烏春、窩謀罕之亂，及伐遼、宋，皆有功，追授猛安，贈銀青光祿大夫。父國也，襲猛安。蒲離黑從太祖伐遼，勇聞軍中。天眷三年，襲猛安，授甯遠大將軍，累官武甯軍節度使，遷京兆尹。海陵伐宋，行武威軍都總管。軍還，為順義軍節度使。徒單合喜定秦、隴，蒲離黑統完顏習尼列、顏盞門都兵救德順州，改延安、平涼尹。致仕，封任國公。大定十九年卒。

烏延蒲轄奴
　　烏延蒲轄奴，速頻路星顯河人也，後改隸曷懶路。父忽撒渾，天輔初，追授猛安，親管謀克。蒲轄奴身長有力，多智略，襲其父猛安謀克，階甯遠大將軍。天德二年，授陳州防禦使。貞元元年，改昌武軍節度使，以善綏撫，再任。海陵南征，改歸德尹，為神策軍都總管。當屯濟州，比至山東，盜已據其城。蒲轄奴領十餘騎往覘之，忽為其眾所圍。乃與軍士皆下馬，立而射之，殺百餘人。賊眾敗走，迤邐襲之，至暮而還。明日，攻破其城，號令士卒，毋害居民，郡中獲安。民感其惠，為立祠以祭。大定二年，為慶陽尹。元帥左都監徒單合喜奏宋軍十萬餘據險阻，剽掠郡邑，請益師。詔益兵七千，與舊兵合為二萬。遣蒲轄奴與延安尹高景山等分領其軍以往。卒於軍，年六十一。子查剌。

烏延查剌
　　烏延查剌，銀青光祿大夫蒲轄奴子也。力兼數人，勇果無敵。正隆六年伐宋，諸猛安謀克兵皆行，州縣無備。契丹括裏陷韓州，圍信州，遠近震駭。查剌道出咸平，遂率本部亟還信州，與戰敗之。已而賊複整兵環攻，且登其城，查剌下巨木壓之，殺賊甚眾，括裏乃解去。查剌左右手持兩大鐵簡，簡重數十斤，人號為「鐵簡萬戶」。追及括裏于韓州東八里許，賊方就平野為陣，查剌身率銳士，以鐵簡左右揮擊之。無不僵僕。賊不能成列，乃易馬督軍複擊之。賊眾大敗，遂走，東京、咸平、隆州民複帖然。

　　世宗即位，查剌謁見，充護衛，為驍騎副都指揮使，領萬戶。擊窩斡，戰於花道。大軍未集，查剌在左翼，領六百騎與賊戰，殺賊三千餘人。宗亨、蒲察世傑七謀克戰不利，世傑走查剌軍，賊合圍攻之。查剌圜拒而戰，宗敘軍來援，賊乃引去。西過嫋嶺，追及於陷泉。賊先犯右翼，查剌迎擊之，賊退走。窩斡募人刺之，偽護衛阿不沙身長有力，奮大刀自後斫查剌，查剌回顧，以簡背擊阿不沙，折其右臂。與紇石烈志寧軍合擊，賊遂大敗。

　　窩斡平，以為宿直將軍，賜銀三百兩、重彩二十端。丁父憂，以本官起複，襲其父猛安，除蔡州防禦使，改宿州，遷昌武軍節度使，徙鎮邠州。為賀宋歲元使，射淮上柳樹，矢入其樹飲羽。宋人素聞其名，甚異之。改鳳翔尹，入為右副點檢，出為興中尹，改婆速路總管。高麗憚其威名，凡以事至婆速路者，望見而跪之。二十五年，為興平軍節度使，卒官。

　　查剌貞愨寡言，平居極和易，及臨戰奮勇，見者無不辟易，雖重圍萬眾，出入若無人之境雲。

李師雄
　　李師雄，字伯威，雁門人也。有材力，喜談兵，慕古之英雄，故名師雄。宋宣和中以騎射登科，累官大名、清平尉。王師至大名，師雄與府僚出降，攝本路兵馬都監。齊國建，以為大總管府先鋒都統制，知淄州。齊廢，為汴京馬軍都虞候，曆知甯海軍、曹州刺史。皇統二年，為武勝軍節度使。正隆末，為河州防禦使。宋將吳璘軍攻秦、隴，會師雄以事就逮臨洮，宋兵至城下，州人乘城拒守，謀欲出降，師雄止之。宋將權儀鞭馬方上浮橋，師雄射之，墜於橋下，遂擒權儀，宋師退。後從元帥左監軍徒單合喜以兵攻河州，有功。未幾，以疾歸汴，卒。

尼厖古鈔兀
　　尼厖古鈔兀，曷速館人。初為大抃紮也，補元帥府通事。宋將韓世忠率軍數萬圍邳州，鈔兀將輕騎數百與偵人數輩間道往救之，敗敵兵六千。翌日，宋兵複圍下邳，鈔兀複敗之。宋人攻濟州，奪戰艦略盡。是時，鈔兀往宿州，分蒲魯虎軍，還至大河，與敵遇，力戰敗之，盡複戰艦。王師複河南，宋別將由胡陵夜襲孛堇布輝營，士卒盡沒。鈔兀從東平總管並力戰，卻之。元帥府賞以銀幣。鈔兀勇敢，善伺敵虛實，以此屢捷。帥府承制加忠顯校尉，為蕃部禿裏，賜錢萬貫、幣帛三百匹、衣一襲、馬二匹。將之官，河間尹大抃白于元帥，請留鈔兀以給邊事，許之。複賜錢萬貫、銀二百五十兩、重彩三百端、馬三匹。錄功，授慶陽少尹。

　　海陵將伐宋，而契丹反，召入諭之曰：「汝久在邊陲，屢立戰功。昨遣樞密使僕散忽土、留守石抹懷忠等討契丹，師久無功，已置諸法。今命汝與都統白彥敬、副統紇石烈志寧進討。」因賜具裝廄馬四疋。鈔兀與彥敬等至北京，未能進。會世宗即位遼陽，鈔兀迎謁，遷輔國上將軍，與都統吾劄忽、副統渾坦討窩斡。鈔兀行至窊曆，與窩斡遇，左軍小卻，鈔兀挺槍馳入其陣，手殺二十餘人，賊乃退。元帥僕散忠義自花道追之，鈔兀以前鋒追及于陷泉，遂大敗之。事平，遷西北路招討使，改東北路。

　　鈔兀與完顏思敬有隙，思敬為北京留守，奉詔至招討司，鈔兀不出餞。世宗聞之，遣使切責之曰：「卿本大抃紮也，起身細微。受國厚恩，累曆重任，乃以私憾，不餞詔使。當內省自訟，後勿複爾。朕不能再三曲恕汝也。」既而思敬為平章政事，東北路招討使鈔兀以私取諸部進馬，事覺被逮，將赴京師。鈔兀為人尚氣，次海濱縣，慨然曰：「吾豈能為思敬辱哉！」遂縊而死。十九年，詔以鈔兀舊功，授其子和尚世襲布輝猛安徒胡眼謀克。

孛朮魯定方
　　孛朮魯定方，本名阿海，內吉河人也。材勇絕倫。海陵素聞其名。天德初，召授武義將軍，充護衛。數月，轉十人長，遷宿直將軍，賜予甚厚。尋為殿前右衛將軍，又三月，擢殿前右副點檢，世襲猛安，改左副點檢。出為河南尹，改彰德軍節度使。海陵南伐，定方為神勇軍都總管。大定二年，宋人陷汝州，河南統軍使宗尹遣定方將兵四千往取之。汝州東南及北面皆山林險阻，不可以騎軍戰。是時，宋兵由鴉路出沒，定方至襄城，得敵虛實，遂牒諭汝州屬縣曰：「我率許州戍兵十二萬徑取汝州，爾等可備糧草二十萬，使人揚言欲據要路絕宋兵往來。」既而定方引兵趨鴉路，宋人聞之，果棄城遁去。定方至魯山境，知宋兵已去，遂遣輕騎二百追至布褲叉，擊敗之，遂複汝州。授鳳翔尹。宋人阻邊，以本職行河南道軍馬副統，率步騎六萬，將由壽州進軍，次亳州。宋李世輔陷宿州，定方從左副元帥志甯戰於城下。時天大暑，定方督戰，馳突敵陣中，出入數四，渴甚，因出陣下馬取水，為人所害，年四十四。上聞而閔之，詔有司致祭，賻銀五百兩、重彩二十端，贈金紫光祿大夫。

夾谷胡剌
　　夾谷胡剌，上京宋葛屯猛安人。初在左副元帥撻懶帳下，有戰功，授武德將軍，襲其父謀克。正隆末，山東盜起，胡剌為行軍猛安討賊，遇賊千五百人于徐州南，敗之。山東路統軍司選諸軍八百人作十謀克，胡剌將之，與驍騎軍皆隸點檢司。行至淮南，海陵遣以騎兵三百二十往揚州，敗宋兵千五百人於宣化鎮。僕散忠義伐宋，胡剌領萬戶由泗州進戰，遇敵於宿州，歿於陣，贈鎮國上將軍。

蒲察斡論
　　蒲察斡論，上京益速河人，徙臨潢。祖忽土華，父馬孫，俱贈金紫光祿大夫。斡論剛毅有技能。天輔初，以功臣子充護衛，遷左衛將軍、定武軍節度使，召為右副都點檢。天德初，授世襲臨潢府路曷呂斜魯猛安，改東平尹，賜錢千萬，累除河南尹。海陵伐宋，以本官為右領軍都監。大定二年，仍為河南尹，兼河南路都統軍使。宋以萬人據壽安縣，嵩州刺史石抹突剌、押軍萬戶徒單賽補以騎兵三百巡邏，遇於縣東，請師於斡論。斡論使猛安完顏鶻沙虎率七百人助之。宋兵多，突剌使士卒下馬，跪而射之。宋兵不能當，走入縣城。突剌進逼之，宋人棄城去，追及於鐵索口，複大敗之，遂複壽安。改北京留守、大定尹，卒官。

夾谷查剌
　　夾谷查剌，隆州失撒古河人也。祖不剌速，國初授世襲曷懶兀主猛安、曷懶路總管。父謝奴，官至工部尚書。查剌狀貌魁偉，善女直、契丹書。天德初，以功臣子充護衛。二年，授武義將軍。未幾，擢符寶郎，凡再考，出為濼州刺史，改知平定軍事。海陵南征，為武威軍副都總管。軍還，大定二年，授景州刺史，遷同知京兆尹。時彰化軍節度使宗室璋等與宋將吳璘相拒於德順州，元帥左都監徒單合喜遣查剌與諸將議破敵策。璋等議曰：「我兵雖屢勝，而敵兵不退者，知我軍少故也。須都監親至，方可破敵。」於是合喜領兵四萬至，遂下德順州。入為殿前右衛將軍，襲父猛安，改左衛將軍，遷右副點檢。有疾，丞相良弼視之，謂所親曰：「此人國器也。他人有疾，吾未嘗往焉。」九年，出為東北路招討使兼德昌軍節度使，乃賜金帶。到官，治有勤績，邊境以安。其斷獄公平，道不拾遺。遷臨潢尹兼本路兵馬都總管，蕃部畏服。改西北路招討使。上遣使宣諭曰：「今諸部初附，命汝撫綏，當使治聲達於朕聽。」大定十二年卒。

　　查剌性忠實，內明敏，每論大事，超越倫輩。太師勖嘗曰：「查剌不學而知，方之古人，如此者鮮矣。」

　　贊曰：陷泉之捷，震電燁燁。符離之克，我勢攸赫。隴、坻𢶉㩧，淮、濄鉤鈲，成矣。故列敘諸將之功焉。


Chinese text: This work was published before January 1, 1923, and is in the
public domain worldwide because the author died at least 100 years ago.
