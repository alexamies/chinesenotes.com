外國下
高麗
　　高麗國王，王楷。其地鴨綠江以東，曷懶路以南，東南皆至於海。自遼時，歲時遣使修貢，事具《遼史》。

　　唐初，靺鞨有粟末、黑水兩部，皆臣屬於高麗。唐滅高麗，粟末保東牟山漸強大，號渤海，姓大氏，有文物禮樂。至唐末稍衰，自後不復有聞。金伐遼，渤海來歸，蓋其遺裔也。黑水靺鞨居古肅慎地，有山曰白山，蓋長白山，金國之所起焉。女直雖舊屬高麗，不復相通者久矣。及金滅遼，高麗以事遼舊禮稱臣于金。

　　初，有醫者善治疾，本高麗人，不知其始自何而來，亦不著其姓名，居女直之完顏部。穆宗時戚屬有疾，此醫者診視之，穆宗謂醫者曰：「汝能使此人病癒，則吾遣人送汝歸汝鄉國。」醫者曰：「諾。」其人疾果愈，穆宗乃以初約歸之。乙離骨嶺僕散部胡石來勃堇居高麗、女直之兩間，穆宗使族人叟阿招之，因使叟阿送醫者，歸之高麗境上。醫者歸至高麗，因謂高麗人，女直居黑水部者部族日強，兵益精悍，年穀屢稔。高麗王聞之。乃通使於女直。既而，胡石來來歸，遂率乙離骨嶺東諸部皆內附。

　　穆宗十年癸未，阿疏自遼使其徒達紀來說曷懶甸人，曷懶甸人執之。穆宗以達紀送高麗，謂高麗王曰：「前此為亂於汝鄙者，皆此輩也。」及破蕭海里，使斡魯罕往高麗報捷，高麗亦使使來賀。未幾，複使斜葛與斡魯罕往聘，高麗王曰：「斜葛，女直之族弟也，其禮有加矣。」乃以一大銀盤為謝。

　　厥後，曷懶甸諸部盡欲來附，高麗聞之不欲使來附，恐近於己而不利也，使人邀止之。斜葛在高麗及往來曷懶道中，具知其事，遂使石適歡往納曷懶甸人。未行而穆宗沒，康宗嗣，遣石適歡以星顯統門之兵往至乙離骨嶺，益募兵趨活涅水，徇地曷懶甸，收叛亡七城。高麗使人來告曰：「事有當議者。」曷懶甸官屬使斜勒詳穩、冶剌保詳穩往，石適歡亦使杯魯往，高麗執冶剌保等，而遣杯魯曰：「無與爾事。」於是，五水之民皆附於高麗，團練使陷者十四人。

　　二年甲申，高麗來攻，石適歡大破之，殺獲甚眾，追入其境，焚略其戍守而還。四月，高麗複來攻，石適歡以五百人禦于辟登水，複大破之，追入辟登水，逐其殘眾逾境。於是，高麗王曰：「告邊釁者皆官屬祥丹、傍都里、昔畢罕輩也。」十四團練、六路使人在高麗者，皆歸之，遣使來請和。遂使斜葛經正疆界，至乙離骨水、曷懶甸活禰水，留之兩月。斜葛不能聽訟，每一事輒至枝蔓，民頗苦之。康宗召斜葛還，而遣石適歡往。石適歡立幕府于三潺水，其嘗陰與高麗往來為亂階者，即正其罪，餘無所問。康宗以為能。

　　四年丙戌，高麗使使黑歡方石來賀嗣位，康宗使杯魯報聘，且尋前約，取亡命之民，高麗許之。曰：「使使至境上受之。」康宗以為信然，使完顏部阿聒、烏林答部勝昆往境上受之。康宗畋于馬紀嶺乙只村以待之。阿聒、勝昆至境上，高麗遣人殺之，而出兵曷懶甸，築九城。

　　康宗歸，眾鹹曰：「不可舉兵也，恐遼人將以罪我。」太祖獨曰：「若不舉兵，豈止失曷懶甸，諸部皆非吾有也。」康宗以為然，乃使斡塞將兵伐之，大破高麗兵。六月，高麗率眾來戰，斡塞敗之，進圍其城。七月，高麗複請和，康宗曰：「事若酌中，則與之和。」高麗許歸亡入之民，罷九城之戍，複所侵故地，遂與之和。

　　收國元年九月，太祖已克黃龍府，命加古撒喝攻保州。保州近高麗，遼侵高麗置保州。至是，命撒喝取之，久不下，撒喝請濟師，且言高麗王將遣使來。太祖使納合烏蠢以百騎益之，詔撒喝曰：「汝領偏師，屢破重敵，多所俘獲，及聞胡沙數戰有功，朕甚嘉之。若保州未下，但守邊戍，吾已克黃龍府，聞遼主且至，俟破大敵複益汝兵。所言高麗遣使事，未知果否，至則護送以來。邊境之事，慎之毋忽。」十一月，系遼女直麻懣太彎等十五人皆降，攻開州取之，盡降保州諸部女直。太祖以撒喝為保州路都統。

　　太祖已破走遼主軍，撒喝破合主、順化二城，複請濟師攻保州，使斡魯以甲士千人往。二年閏月，高麗遣使來賀捷，且曰：「保州本吾舊地，願以見還。」太祖謂使者曰：「爾其自取之。」詔撒喝、烏蠢等曰：「若高麗來取保州，益以胡剌古、習顯等軍備之，或欲合兵，無得輒往，但謹守邊戍。」及撒喝、阿實賚等攻保州，遼守將遁去，而高麗兵已在城中。既而，高麗國王使蒲馬請保州，詔諭高麗王曰：「保州近爾邊境，聽爾自取，今乃勤我師徒，破敵城下。且蒲馬止是口陳，俟有表請，即當別議。」

　　天輔二年十二月，詔諭高麗國王曰：「朕始興師伐遼，已嘗佈告，賴皇天助順，屢敗敵兵，北自上京，南至於海，其間京府州縣部族人民悉皆撫定。今遣孛堇朮孛報諭，仍賜馬一匹，至可領也。」

　　三年，高麗增築長城三尺，邊吏發兵止之，弗從，報曰：「修補舊城。」曷懶甸孛堇胡剌古、習顯以聞，詔曰：「毋得侵軼生事，但慎固營壘，廣布耳目而已。」

　　四年，咸州路都統司以兵分屯於保州、畢里圍二城，請益兵，詔曰：「汝等分列屯戍，以固封守，甚善。高麗累世臣事於遼，或有交通，可常遣人偵伺。」

　　使習顯以獲遼國州郡諭高麗，其國方誅亂者，使謂習顯曰：「此與先父國王之書。」習顯就館。凡誅戮官僚七十余人，即依舊禮接見，而以表來賀，並貢方物。複以遼帝亡入夏國報之。

　　高隨、斜野奉使高麗，至境上，接待之禮不遜，隨等不敢往，太宗曰：「高麗世臣於遼，當以事遼之禮事我，而我國有新喪，遼主未獲，勿遽強之。」命高隨等還。天會二年，同知南路都統鶻實答奏，高麗納叛亡、增邊備，必有異圖。詔曰：「凡有通問，毋違常式。或來侵略，則整爾行列與之從事。敢先犯彼者，雖捷必罰。」詔闍母以甲士千人戍海島，以備之。

　　四年，國王王楷遣使奉表稱籓，優詔答之。上使高伯淑、烏至忠使高麗，凡遣使往來當盡循遼舊，仍取保州路及邊地人口在彼界者，須盡數發還。敕伯淑曰：「若一一聽從，即以保州地賜之。」高伯淑至高麗，王楷附表謝，一依事遼舊制。八年，楷上表，乞免索保州亡入邊戶。是歲，高麗十人捕魚，大風飄其船抵海岸，曷蘇館人獲之，詔還其國。既而勖上表請不索保州亡入高麗戶口，太宗從之，自是保州封域始定。

　　皇統二年，詔加楷開府儀同三司、上柱國。六年，楷薨，子晛嗣立。

　　大定四年，鴨綠江堡戍頗被侵越焚毀。五年正月，世宗因正旦使朝辭，諭之曰：「邊境小小不虞，爾主使然邪，疆吏為之邪？若果疆吏為之，爾主亦當懲戒之也。」初，高麗使者別有私進禮物以為常，是歲萬春節，上以使者私進不應典禮，詔罷之。

　　十年，王晛弟翼陽公皓廢晛自立。十月，賜生日使、大宗正丞颭至界上，高麗邊吏稱前王已讓位，不肯受使者。十一年三月，王皓以讓國來奏告，詔婆速路勿受，有司移文詳問。高麗告曰：「前王久病，昏耄不治，以母弟皓權攝國事。」上曰：「讓國大事也，何以不先陳請。」詔有司再詳問。高麗乃以王晛讓國表來，大略稱先臣楷遺訓傳位於弟，又言其子有罪不可立之意。上疑之，以問宰執，丞相良弼奏曰：「此不可信。晛止一子，往年生孫，嘗有表自陳生孫之喜，一也。皓嘗作亂，晛囚之，二也。今晛不遣使，皓乃遣使，三也。朝廷賜晛生日使，皓不轉達於晛，乃稱未敢奉受，四也。今皓篡兄誣于天子，安可忍也。」右丞孟浩曰：「當詢彼國士民，果皆推服，即當遣使封冊。」上曰：「封一國之君詢於民眾，此與除拜猛安謀克何異。」乃卻其使者，而以詔書詳問王晛，吏部侍郎靖為宣問王晛使。

　　皓實篡國，囚晛於海島。靖至高麗，皓稱王晛已避位出居他所，病加無損，不能就位拜命，往復險遠，非使者所宜往。靖竟不得見晛，乃以詔授皓，轉取晛表附奏，其言與前表大概相同。靖還，上問大臣，皆曰：「晛表如此，可遂封之。」丞相良弼、平章政事守道曰：「待皓祈請未晚也。」十二月，皓遣其禮部侍郎張翼明等請封。十二年三月，遂賜封冊。皓生日在正月十九日，是歲十二月將盡，未及遣使，有司請至來歲舉行焉。

　　十五年，高麗西京留守趙位寵叛皓，遣徐彥等九十六人上表曰：「前王本非避讓，大將軍鄭沖夫、郎將李義方實弑之。臣位寵請以慈悲嶺以西至鴨綠江四十餘城內屬，請兵助援。」上曰：「王皓已加封冊，位寵輒敢稱兵為亂，且欲納土，朕懷撫萬邦，豈助叛臣為虐。」詔執徐彥等送高麗。頃之，王皓定趙位寵之亂，遣使奏謝，自位寵之亂，皓所遣生日回謝、橫賜回謝、賀正旦、進奉、萬春節等使，皆阻不通，至是，皓並奏之。詔答其意，其合遣人使令節次入朝。

　　十七年，賀正旦禮物，玉帶乃石似玉者，有司請移問，上曰：「彼小國無能識者，誤以為玉耳，不必移問。」乃止。十二月，有司奏高麗下節押馬官順成例外將帶甲三過界，上以使人所坐罪重，但令發還本國而已。二十三年，皓母任氏薨，皓乞免賜生日及賀謝等事，詔從之。

　　章宗即位，詔使至界上頗稽滯，詔移問，高麗遜謝。明昌三年，下節金挺回至平州撫寧縣，毆死當驛人何添兒，有司請「凡人使往還，乞量設兵衛。」參知政事張萬公曰：「可於宿頓之地巡護之。」上可其奏。詔自今接送伴使副，失關防者當坐。故事，賀正旦使十二月二十九日入見，明昌六年十二月己卯立春，詔於前二日丁丑入見雲。

　　承安二年，皓表自陳衰病，以國讓其弟镡。镡權國事。是歲，皓廢，镡嗣立。

　　泰和四年正月乙丑朔，高麗傔人以小佩刀割梨廡下巡廊，奉職見而糾之，詔館伴官自今前期移文禁止。是歲，王镡薨，子韺嗣立。

　　泰和七年正月，是時用兵伐宋，夏亦有故，獨高麗遣正旦使，詔不賜曲宴。及天壽節，夏、高麗使者皆在，有司奏：「大定初，宋未請和，夏、高麗使者賜曲宴，今請依大定故事。」詔從之。

　　至甯元年八月，王祦薨，嗣子未行起複。九月，宣宗即位，邊吏奏：「高麗牒稱，嗣子未起複，不可以凶服迎吉詔，又不可以草土名銜署表。」禮官議：「人臣不以私恩廢公義，宜權用吉服迎詔，署表用權國事名銜。俟高麗告哀使至闕，然後遣使致祭、慰問及行封冊。」制可。

　　明年，宣宗遷汴，遼東道路不通，興定三年，遼東行省奏高麗複有奉表朝貢之意，宰臣奏：「可令行省受其表章，其朝貢之禮俟他日徐議。」宣宗以為然，乃遣使撫諭高麗，終以道路不通，未遑迎迓，詔行省且羈縻勿絕其好，然自是不復通問矣。

　　贊曰：金人本出鞨靺之附於高麗者，始通好為鄰國，既而為君臣，貞祐以後道路不通，僅一再見而已。入聖朝猶子孫相傳自為治，故不復備論，論其與金事相涉者焉。

金國語解
　　今文《尚書》辭多奇澀，蓋亦當世之方言也。《金史》所載本國之語，得諸重譯，而可解者何可闕焉。若其臣僚之小字，或以賤，或以疾，猶有古人尚質之風，不可文也。國姓為某，漢姓為某，後魏孝文以來已有之矣。存諸篇終，以備考索。

官稱
　　都勃極烈，總治官名，猶漢云「冢宰」。

　　諳版勃極烈，官之尊且貴者。

　　國論勃極烈，尊禮優崇得自由者。

　　胡魯勃極烈，統領官之稱。

　　移賚勃極烈，位第三曰「移賚」。

　　阿買勃極烈，治城邑者。

　　乙室勃極烈，迎邪之官。

　　劄失哈勃極烈，守官署之稱。

　　昃勃極烈，陰陽之官。

　　迭勃極烈，倅貳之職。

　　猛安，千夫長。

　　謀克，百夫長也。

　　諸颭「詳穩」，邊戍之官。

　　諸「移里堇」，部落墟砦之首領。

　　　　詳穩、移里堇，本遼語，金人因之而稍異同焉。

　　禿里，掌部落詞訟，察非違者。

　　烏魯古，牧圉之官。

　　斡里朵，官府治事之所。

人事
　　孛論出，胚胎之名。

　　阿胡迭，長子。

　　骨赧，季也。

　　蒲陽溫，曰幼子。

　　益都，次第之通稱。

　　第九曰「烏也」，十六曰「女魯歡」。

　　按答海，客之通稱。

　　山只昆，舍人也。

　　散亦孛，奇男子。

　　散答，老人之稱也。

　　什古乃，瘠人。

　　撒合輦，黧黑之名。

　　保活里，侏儒。

　　阿里孫，貌不揚也。

　　阿徒罕，采薪之子。

　　答不也，耘田者。

　　阿土古，善採捕者。

　　阿里喜，圍獵也。

　　拔里速，角牴戲者。

　　阿離合懣，臂鷹鶻者。

　　胡魯剌，戶長。

　　阿合，人奴也。

　　兀朮，曰頭。

　　粘罕，心也。

　　畏可，牙，又曰吾亦可。

　　盤里合，將指。

　　三合，人之靨也。

　　牙吾塔，瘍瘡。

　　蒲剌都，目赤而盲也。

　　石哥里，溲疾。

　　謾都謌，癡騃之謂。

　　謀良虎，無賴之名。皆不美之稱也。

　　與人同受福曰「忽都」。以力助人曰「阿息保」。

　　辭不失，酒醒也。

　　奴申，和睦之義。

　　訛出虎，寬容之名也。

　　賽里，安樂。

　　迪古乃，來也。

　　撒八，迅速之義。

　　烏古出，方言曰再休，猶言再不復也。

　　凡事之先者曰「石倫」。以物與人已然曰「阿里白」。

　　吾里補，畜積之名。

　　習失，猶人云常川也。

　　凡市物已得曰「兀帶」，取以名子者，猶言貨取如物然也。

物象
　　兀典，明星。

　　阿鄰，山。太神，高也。山之上銳者曰「哈丹」，坡陀曰「阿懶」，大而峻曰「斜魯」。

　　忒鄰，海也。

　　沙忽帶，舟也。

　　生鐵曰「斡論」，釜曰「闍母」，刃曰「斜烈」。

　　婆盧火者槌也。

　　金曰「桉春」。

　　銀朮可，珠也。

　　布囊曰「蒲盧渾」，盆曰「阿里虎」，罐曰「活女」。

　　烏烈，草廩也。

　　沙剌，衣襟也。

　　活臘胡，色之赤者也。

　　胡剌，灶突。

物類
　　桓端，松。

　　阿虎里，松子。

　　孰輦，蓮也。

　　活離罕，羔。

　　合喜，犬子。

　　訛古乃，犬之有文者。

　　斜哥，貂鼠。

　　蒲阿，山雞。

　　窩謀罕，鳥卵也。

姓氏
　　完顏，漢姓曰王。

　　烏古論曰商。
　　紇石烈曰高。
　　徒單曰杜。
　　女奚烈曰郎。
　　兀顏曰朱。
　　蒲察曰李。
　　顏盞曰張。
　　溫蒂罕曰溫。
　　石抹曰蕭。
　　奧屯曰曹。
　　孛朮魯曰魯。
　　移剌曰劉。
　　斡勒曰石。
　　納剌曰康。
　　夾谷曰仝。
　　裴滿曰麻。
　　尼忙古曰魚。
　　斡准曰趙。
　　阿典曰雷。
　　阿里侃曰何。
　　溫敦曰空。
　　吾魯曰惠。
　　抹顏曰孟。
　　都烈曰強。
　　散答曰駱。
　　呵不哈曰田。
　　烏林答曰蔡。
　　僕散曰林。
　　朮虎曰董。
　　古里甲曰汪。

　　其後氏族或因人變易，難以遍舉，姑載其可知者云。

　金國語解終。


Chinese text: This work was published before January 1, 1923, and is in the
public domain worldwide because the author died at least 100 years ago.
