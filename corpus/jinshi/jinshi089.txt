蘇保衡
　　蘇保衡，字宗尹，雲中天成人。父京，遼進士，為西京留守。宗翰兵至西京，京出降。久之，京病篤，以保衡屬宗翰。京死，宗翰薦之於朝。賜進士出身，補太子洗馬，調解州軍事判官。左監軍撒離喝駐軍陝西，辟幕府，參議軍事，累官同知興中尹。天德間，繕治中都，張浩舉保衡分督工役。改大興少尹，督諸陵工役。再遷工部尚書。海陵治兵伐宋，與徐文等造舟於通州，海陵獵近郊，因至通州視工作。兵興，保衡為浙東道水軍都統制，率舟師泛海，徑趨臨安。宋兵來襲，敗於海中，副統制鄭家死之。

　　大定二年，召赴中都。是時，山東盜賊嘯聚，契丹攻掠臨潢等州郡，百姓困弊。詔保衡安撫山東，前太子少保高思廉安撫臨潢，發倉粟以賑之，無衣者賜以幣帛，或官粟有闕，則收糴以給之，無妻室者具姓名以聞。還除刑部尚書。與工部尚書宗永、兵部侍郎完顏余裏也，往河南、山東、陝西宣問屯田軍人，有曾破大敵及攻城野戰立功者，具姓名以聞。或以寡敵眾，或與敵相當能先登敗敵者，正軍及擐甲阿裏喜補官一階，猛安謀克以功狀上尚書省，曾隨海陵軍至淮上破敵者亦准上遷賞。

　　僕散忠義伐宋，保衡行戶部於關中，兼糾察，許以便宜，黜守令不法者十餘人。邠守傅慎微忤用事者，被讒構下獄且死，保衡力救之得免。入為太常卿，遷禮部尚書。三年，拜參知政事。宋人請和，詔保衡往南京，與僕散忠義斟酌事宜，行之。入奏，進右丞。四年，宋人請和，師還，保衡朝京師。初，宮女稱心縱火十六位，延燒諸殿，上以方用兵，國用不足，不復營繕。及宋和，詔保衡監護役事，遣少府監張仲愈取南京宮殿圖本。上聞之，謂保衡曰：「追仲愈還。民間將謂朕效正隆華侈也。」

　　六年冬，有疾，求致仕，不許。遣敬嗣暉傳詔曰：「卿以忠直擢居執政，齒發未衰，遽以小疾求退。善加攝養，以俟疾間視事。」未幾，薨，年五十五。世宗將放鷹近郊，聞之乃還，為輟朝，賻贈，命有司致祭。

翟永固
　　翟永固，字仲堅，中都良鄉人。太祖與宋約攻遼，事成以燕歸宋。宋人以經義兼策取士，永固中第一，授開德府儀曹參軍。金破宋，永固北歸。中天會六年詞賦科，授懷安丞，遷望雲令，補樞密院令史，辟左副元帥宗翰府掾。永固家貧，求外補，宗翰愛其能，不許，以錢三千貫周之，薦於朝，攝左司郎中。除定武軍節度副使，曆同知清州防禦使，入為工部員外郎。以母憂去官，起複禮部郎中，遷翰林直學士。

　　海陵篡立，宋國賀正旦使至廣寧，海陵使使以廢立事諭宋使，遣還之。以侍衛親軍都指揮使完顏思恭為報諭宋使，永固為副，且令永固伺察宋人動靜。使還，改禮部侍郎。久之，分護燕京宮室役事，永固請寫《無逸圖》於殿壁，不納。俄遷太常卿，考試貞元二年進士，出《尊祖配天賦》題，海陵以為猜度己意，召永固問曰：「賦題不稱朕意。我祖在位時祭天拜乎？」對曰：「拜。」海陵曰：「豈有生則致拜，死而同體配食者乎？」對曰：「古有之，載在典禮。」海陵曰：「若桀、紂曾行，亦欲我行之乎？」於是永固、張景仁皆杖二十。而進士張汝霖賦第八韻有曰：「方今將行郊祀。」海陵詰之曰：「汝安知我郊祀乎？」亦杖之三十。頃之，永固遷禮部尚書，賜笏頭球文金帶。改永定軍節度使。正隆二年，例降二品以上官爵，永固階光祿大夫不降，以寵異之。遷翰林學士承旨，與直學士韓汝嘉俱召至內殿，問以將親伐宋事，永固對曰：「宋人事本朝無釁隙，伐之無名。縱使可伐，亦無煩親征，遣將帥可也。」由是大忤海陵意，永固即請致仕。正隆四年正月丁巳，海陵朝永壽宮，四品以上官賜宴，永固至殿門外，海陵即以致仕宣命授之，永固歸臥於家。大定二年，起拜尚書左丞，請依舊制廉察官吏，革正隆守令之汙，從之。明年，表乞致仕，詔不許。罷為真定尹，賜通犀帶。尚書省奏，永固自執政為真定尹，其傘蓋當用何制度，上曰：「用執政制度。」遂著為令。五年，懇乞致仕，許之。六年，薨。

魏子平
　　魏子平，字仲均，弘州人。登進士第，調五台主簿，累除為尚書省令史，除大理丞，曆左司都事，同知中都轉運使事，太府監。正隆三年，為賀宋主生日副使。是時，海陵謀伐宋，子平使還，入見，海陵問江左事，且曰：「蘇州與大名孰優？」子平對曰：「江、湖地卑濕，夏服蕉葛，猶不堪暑，安得與大名比也。」海陵不悅。世宗即位，除戶部侍郎。大定二年，丞相僕散忠義伐宋，置元帥府于南京，子平掌饋運，給金牌一、銀牌六，糧道給辦。進戶部尚書。六年，複為賀宋主生日使，上曰：「使宋無再往者，卿昔年供河南軍儲有勞，用此優卿耳。」

　　久之，拜參知政事。上問子平曰：「古者稅什一而民足，今百一而民不足，何也？」子平對曰：「什一取其公田之入，今無公田而稅其私田，為法不同。古有一易再易之田，中田一年荒而不種，下田二年荒而不種。今乃一切與上田均稅之，此民所以困也。」上又問曰：「戍卒逋亡物故，今按物力高者補之，可乎？」對曰：「富家子弟騃懦不可用，守戍歲時求索無厭，家產隨壞。若按物力多寡賦之，募材勇騎射之士，不足則調兵家子弟補之，庶幾官收實用，人無失職之患。」上從之。

　　海州捕賊八十餘人，賊首海州人，其兄今為宋之軍官。上聞之，謂宰相曰：「宋之和好，恐不能久，其宿、泗間漢軍，以女直軍代之。」子平曰：「誓書稱沿邊州城，除自來合設置射糧軍數並巡尉外，更不得屯軍守戍。」上曰：「此更代之，非增戍也。」

　　上曰：「前日令內任官六品以上，外任五品以上，並舉所知。未聞有舉之者，豈無其才，蓋知而不舉也。」子平曰：「請令當舉之官，每任須舉一人。」澤州刺史劉德裕、祁州刺史斜哥、滄州同知訛裏也、易州同知訛裏剌、楚丘縣令劉春哥以贓汙抵罪，上欲詔示中外，丞相守道以為不可，上以問子平曰：「卿意何如？」子平曰：「臣聞懲一戒百，陛下固宜行之。」上曰：「然。」遂降詔焉。

　　宋人于襄陽漢江上造舟為浮梁三，南京統軍司聞而奏之，上問宰臣曰：「卿等度之，以為何如？」子平曰：「臣聞襄陽薪芻，皆於江北取之，殆為此也。」上曰：「朕與卿等治天下，當治其未然。及其有事，然後治之，則亦晚矣。」河南統軍使宗敘求入見奏邊事，上使修起居注粘割斡特剌就問狀。宗敘言：「得邊報及宋來歸者言，宋國調兵募民，運糧餉，完城郭，造戰船浮橋，兵馬移屯江北。自和議後即罷制置司，今複置矣。商、虢、海州皆有奸人出沒，此不可不備。嘗報樞密院，彼視以為文移，故欲入見言之。」斡特剌召凡言邊事者詰問，皆無實狀，行至境上，問知襄陽浮橋乃樵采之路，如子平策。還奏。詔凡妄說邊關兵事者徒二年，告人得實，賞錢五百貫。

　　上問宰臣曰：「祭宗廟用牛。牛盡力稼穡有功於人，殺之何如？」子平對曰：「惟天地宗廟用之，所以異大祀之禮也。」

　　十一年，罷為南京留守，未幾致仕。十五年，起為平陽尹，複致仕。二十六年，薨於家。

孟浩
　　孟浩，字浩然，濼州人。遼末年登進士第。天會三年，為樞密院令史，除平州觀察判官。天眷初，選入元帥府備任使，承制除歸德少尹，充行台吏、禮部郎中，入為戶部員外郎、郎中。韓企先為相，拔擢一時賢能，皆置機要，浩與田瑴皆在尚書省，瑴為吏部侍郎，浩為左司員外郎。既典選，善銓量人物，分別賢否，所引用皆君子。而蔡松年、曹望之、許霖皆小人，求與瑴相結，瑴薄其為人拒之。松年，蔡靖子。靖將兵不能守燕山，終敗宋國，瑴頗以此譏斥松年，松年初事宗弼於行台省，以微巧得宗弼意，宗弼當國，引為刑部員外郎。望之為尚書省都事，霖為省令史。皆怨瑴等，時時毀短之于宗弼，凡與瑴善者皆指以為朋黨。韓企先疾病，宗弼往問之，是日，瑴在企先所，聞宗弼至，知其惡己，乃自屏以避。宗弼曰：「丞相年老且疾病，誰可繼丞相者？」企先舉瑴，而宗弼先入松年譖言，謂企先曰：「此輩可誅。」瑴聞流汗浹背。企先薨，瑴出為橫海軍節度使。選人龔夷鑒除名，值赦，赴吏部銓，得預覃恩。瑴已除橫海，部吏以夷鑒白瑴，瑴乃倒用月日署之。許霖在省典覃恩，行台省工部員外郎張子周素與瑴有怨，以事至京師，微知夷鑒覃恩事，嗾許霖發之，樉以專擅朝政。詔獄鞫之，擬瑴與奚毅、邢具瞻、王植、高鳳庭、王效、趙益興、龔夷鑒死，其妻子及所往來孟浩等三十四人皆徙海上，仍不以赦原。天下冤之。世宗在熙宗時，知田瑴黨事皆松年等構成之。而浩等三十二人遇天德赦令還鄉里，多物故，惟浩與瑴兄谷、王補、馮煦、王中安在。大定二年，召見，複官爵。浩為侍御史，谷為大理丞，補為工部員外郎，煦為兵部主事，中安知火山軍事，而浩尋複為右司員外郎。

　　浩篤實，遇事輒言，無所隱。上嘉其忠，每對大臣稱之。有疾，求外補，除祁州刺史，致仕，歸。七年，起為禦史中丞，而浩已年老，世宗以不次用之，再閱月，拜參知政事。故事，無自中丞拜執政者，浩辭曰：「不次之恩，非臣所敢當。」上曰：「卿自刺史致仕，除中丞，國家用人，豈拘階次？卿公正忠勤，雖年高猶可宣力數年，朕思之久矣。」浩頓首謝。

　　世宗敕有司東宮涼樓增建殿位，浩諫曰：「皇太子義兼臣子，若所居與至尊宮室相侔，恐制度未宜，固宜示以儉德。」上曰：「善。」遂罷其役，因謂太子曰：「朕思漢文純儉，心常慕之，汝亦可以為則也。」未幾，皇太子生日，上宴群臣於東宮，以大玉杓、黃金五百兩賜丞相志甯，顧謂群臣曰：「卿等能立功，朕亦褒賞如此。」又曰：「參政孟浩公正敢言，自中丞為執政。卿等能如是，朕亦不次用之。」世宗嘗曰：「女直本尚純樸，今之風俗，日薄一日，朕甚憫焉。」浩對曰：「臣四十年前在會寧，當時風俗與今日不同，誠如聖訓。」上曰：「卿舊人，固知之。」上謂宰臣曰：「宋前廢帝呼其叔湘東王為'豬王'，食之以牢，納之泥中，以為戲笑。書于史策，所以勸善而懲惡也。海陵以近習掌記注，記注不明，當時行事，實錄不載，眾人共知之者求訪書之。」浩對曰：「良史直筆，君舉必書。帝王不自觀史，記注之臣乃得盡其直筆。」浩複奏曰：「曆古以來，不明賞罰而能治者，未之聞也。國家賞善罰惡，蓋亦多矣，而天下莫能知。乞自今凡賞功罰罪，皆具事狀頒告之，使君子知勸以遷善，小人知懼以自警。」從之。進尚書右丞，兼太子少傅。罷為真定尹，上曰：「卿年雖老，精神不衰，善治軍民，毋遽言退。」以通犀帶賜之。十三年，薨。

附 田瑴
　　田瑴自大理丞累官同知中京留守，終於利涉軍節度使。

　　二十九年，章宗詔尚書省曰：「故吏部侍郎田瑴等皆中正之士，小人以朋黨陷之，由是得罪。世宗用孟浩為右丞，當時在者俱已用之，亡者未加追複，其議以聞。」張汝霖奏曰：「瑴專權樹黨，先朝已正罪名，莫不稱當。今追贈官爵，恐無懲勸。」汝霖先朝大臣，嘗與顧命，上初即位，不肯輒逆其意，謂之曰：「卿既以為不可，姑置之。」蓋張浩與蔡松年友善，故汝霖猶擠之也。汝霖死後，章宗複詔尚書省曰：「蓋自田瑴黨事之後，有官者以為戒，惟務苟且，習以成風。先帝知瑴等無罪，錄用生存之人，有擢至宰執者，其次有為節度、防禦、刺史者。其死者猶未追複，子孫猶在編戶，朕甚憫焉。惟旌賢顯善，無間存沒，宜推先帝所以褒錄忠直之意，並加恩恤，以勵風俗。據田瑴一起人除已敘用外，但未經任用身死，並與復舊官爵。其子孫當時已有官職，以父祖坐党因而削除者，亦與追複。應合追複爵位人等子孫不及廕敘者，亦皆量與恩例。」

梁肅
　　梁肅，字孟容，奉聖州人。自幼勤學，夏夜讀書，往往達旦，母葛氏常滅燭止之。天眷二年，擢進士第，調平遙縣主簿，遷望都、絳縣令。以廉，入為尚書省令史。除定海軍節度副使，改中都警巡使，遷山東西路轉運副使。營治汴宮，肅分護役事。攝大名少尹。正隆末，境內盜起，驅百姓平人陷賊中不能自辨者數千人，皆系大名獄。肅到官，考驗得其情讞，出者十八九。大定二年，宛平趙植上書曰：「頃者，正隆任用閹寺，少府少監兼上林署令胡守忠因緣巧幸，規取民利。前薊州刺史完顏守道、前中都警巡使梁肅，勤恪清廉，願加進擢。」於是守忠落少監，守道自濱州刺史召為諫議大夫，肅中都轉運副使改大興少尹。

　　肅上疏言：「方今用度不足，非但邊兵耗費而已。吏部以常調除漕司僚佐，皆年老資高者為之，類不稱職。臣謂凡軍功、進士諸科、門廕人，知錢谷利害，能使國用饒足而不傷民者，許上書自言。就擇其可用，授以職事。每五年委吏部通校有無水旱屯兵，視其增耗而黜陟之。自漢武帝用桑弘羊始立榷酤法，民間粟麥歲為酒所耗者十常二三。宜禁天下酒麴，自京師及州郡官務，仍舊不得酤販出城。其縣鎮鄉村，權行停止。」不報。

　　三年，坐捕蝗不如期，貶川州刺史，削官一階，解職。上禦便殿，召左諫議大夫奚籲、翰林待制劉仲誨，秘書少監移剌子敬，訪問古今事。少間，籲從容請曰：「梁肅材可惜，解職太重。」上曰：「卿言是也。」乃除河北東路轉運副使。是時，窩斡亂後，兵食不足，詔肅措置沿邊兵食。移牒肇州、北京、廣甯鹽場，許民以米易鹽，兵民皆得其利。四年，通檢東平、大名兩路戶籍物力，稱其平允。他使者所至皆以苛刻增益為功，百姓訴苦之。朝廷敕諸路以東平、大名通檢為准，於是始定。

　　七年，父憂去官。起複都水監。河決李固，詔肅視之，還奏：「決河水六分，舊河水四分。今障塞決河，複故道為一，再決而南則南京憂，再決而北則山東、河北皆可憂。不若止于李固南築堤，使兩河分流，以殺水勢便。」上從之。

　　改大理卿。尚輦局本把石抹阿裏哥與釘鉸匠陳外兒共盜宮中造車銀釘葉，肅以阿裏哥監臨，當首坐。他寺官以陳外兒為首，抵死。上曰：「罪疑惟輕，各免死，徒五年，除名。」于時，東京久不治，上自擇肅為同知東京留守事。遷中都都轉運使，轉吏部尚書。上疏論台諫，其大旨謂：「台官自大夫至監察，諫官自大夫至拾遺，陛下宜親擇，不可委之宰相，恐樹私恩，塞言路也。」上嘉納之。複請奴婢不得服羅，上曰：「近已禁奴婢服明金矣，可漸行之。」肅舉同安主簿高旭，除平陽酒使，肅奏曰：「明君用人，必器使之。旭儒士，優於治民，若使坐列肆，榷酒酤，非所能也。臣愚以為諸道鹽鐵使依舊文武參注，其酒稅使副以右選三差俱最者為之。」上曰：「善。」改刑部尚書。

　　宋主屢請免立受國書之儀，世宗不從。及大興尹璋為十四年正旦使，宋主使人就館奪其書，而重賂之。璋還，杖一百五十，除名。以肅為宋國詳問使，其書略曰：「盟書所載，止於帝加皇字，免奉表稱臣稱名再拜，量減歲幣，便用舊儀，親接國書。茲禮一定，於今十年。今知歲元國信使到彼，不依禮例引見，輒令迫取于館，侄國禮體當如是耶？往問其詳，宜以誠報。」肅至宋，宋主一一如約，立接國書。肅還，附書謝，其略曰：「侄宋皇帝謹再拜，致書于叔大金應天興祚欽文廣武仁德聖孝皇帝闕下。惟十載遵盟之久，無一毫成約之違，獨顧禮文，宜存折衷。矧辱函封之貺，尚循躬受之儀，既俯迫於輿情，嘗屢伸於誠請，因歲元之來使，遂商榷以從權。敢勞將命之還，先布鄙悰之懇，自余專使肅控請祈。」肅還至泗州，先遣都管趙王府長史駝滿蒲馬入奏。世宗大喜，欲以肅為執政，左丞相良弼曰：「梁肅可相，但使宋還即為之，宋人自此輕我矣。」上乃止。

　　久之，為濟南尹，上疏曰：「刑罰世輕世重，自漢文除肉刑，罪至徒者帶鐐居役，歲滿釋之，家無兼丁者，加杖准徒。今取遼季之法，徒一年者杖一百，是一罪二刑也，刑罰之重，於斯為甚。今太平日久，當用中典，有司猶用重法，臣實痛之。自今徒罪之人，止居作，更不決杖，」不報。

　　未幾，致仕，起複彰德軍節度使，召拜參知政事。上謂侍臣曰：「梁肅以治入異等，遂至大任，廉吏亦可以勸矣。」肅奏：「漢之羽林，皆通《孝經》。今之親軍，即漢之羽林也。臣乞每百戶賜《孝經》一部，使之教讀，庶知臣子之道，其出職也，可知政事。」上曰：「善，人之行，莫大於孝，亦由教而後能。」詔與護衛俱賜焉。複上奏曰：「方今斗米三百，人已困餓，以錢難得故也。計天下歲入二千萬貫以上，一歲之用餘千萬。院務坊場及百姓合納錢者，通減數百萬。院務坊場可折納穀帛　，折支官兵俸給，使錢布散民間，稍稍易得。」上曰：「懸欠院務，許折納，可也。」

　　肅上疏論生財舒用八事。一曰罷隨司通事；二曰罷酒稅司杓欄人；三曰天水郡王本族已無在者，其餘皆遠族，可罷養濟；四曰裁減隨司契丹吏員；五曰罷榷醋，以利與民；六曰量減鹽價，使私鹽不行，民不犯法；七曰隨路酒稅許折納諸物；八曰今歲大稔，乞廣糴粟麥，使錢貨流出。上曰：「趙氏養濟一事，乃國家美政，不可罷。其七事，宰相詳議以聞。」上又曰：「朕在位二十餘年，鑒海陵之失，屢有改作，亦不免有繆戾者，卿等悉心奏之。」肅論「正員官被差，權攝官有公罪，及正員還任，皆准去官勿論，往往其人苟且，不事其事。乞于縣令中留十人備差，無差正員官。」上曰：「自今權攝有公罪，正員雖還而本職未替者，勿以去官論之。」肅曰：「誠如聖旨。」肅與宰相奏事，既罷，肅跪而言曰：「四時畋獵，雖古禮，聖人亦以為戒。陛下春秋高，屬時嚴寒，馳聘于山林之間。法宮燕處，亦足怡神，願為宗社自重，天下之福也。」上曰：「朕諸子方壯，使之習武，故時一往爾。」

　　同知震武軍節度使鄧秉鈞陳言四事，其一言外多闕官，及循資擬注不得人，上以問宰相張汝弼，曰：「循資格行已久，仍舊便。」肅曰：「不然。如亡遼固不足道，其用人之法有仕及四十年無敗事，即與節度使，豈必循資哉。」上曰：「仕四十年已衰老。察其政績，善者升之，後政再察之，善又升之，如此可以得人，亦無曠事。」肅曰：「誠如聖訓。」肅論盜賊不息，請無禁兵器。上曰：「所在有兵器，其利害如何？」肅曰：「他路則已，中都一路上農夫聽置之，似乎無害。」上曰：「朕將思之。」

　　凡使宋者，宋人致禮物，大使金二百兩，銀二千兩，副使半之，幣帛雜物稱是。及推排物力，肅自以身為執政，昔嘗使宋，所得禮物多，當為庶民率先，乃自增物力六十餘貫，論者多之。

　　二十三年，肅請老，上謂宰臣曰：「梁肅知無不言，正人也。卿等知而不言，朕實鄙之。雖然，肅老矣，宜從其請。」遂再致仕。詔以其子汝翼為閣門祗候。二十八年，薨。諡正憲。

移剌慥
　　移剌慥，本名移敵列，契丹虞呂部人。通契丹、漢字，尚書省辟契丹令史，攝知除，擢右司都事。正隆南伐，兼領契丹、漢字兩司都事。大定二年，除真定少尹，入為侍御史。母憂去官。起複右司員外郎，累官陳州防禦使。左丞相紇石烈良弼致仕，上問：「誰可代卿者？」對曰：「陳州防禦使移剌慥，清幹忠正，臣不及也。」遂召為太府監。改刑部侍郎。

　　十九年，以按出虎等八猛安，自河南徙置大名、東平之境。還為大理卿，被詔典領更定制條。初，皇統間，參酌隋、唐、遼、宋律令，以為皇統制條。海陵虐法，率意更改，或同罪異罰，或輕重不倫，或共條重出，或虛文贅意，吏不知適從，夤緣舞法。慥取皇統舊制及海陵續降，通類校定，通其窒礙，略其繁碎。有例該而條不載者，用例補之。特闕者用律增之。凡制律不該及疑不能參決者，取旨畫定。凡特旨處分，及權宜條例內有可常行者，收為永格。其餘未可削去者，別為一部。大凡一千一百九十條，為十二卷。書奏，詔頒行之，賜銀幣有差。頃之，摘徙山東猛安八謀克于河北東路，置之酬斡、青狗兒兩猛安舊居之地，詔無牛耕者買牛給之。攝御史大夫。數月，改禦史中丞，兼同修國史，遷刑部尚書，改吏部尚書。尋改大興尹。駕幸上京，顯宗守國，使人諭之曰：「自大駕東巡，京尹所治甚善。我將有春水之行，當益勤乃事。」還以所獲鵝鴨賜之。有疾在告，遣官醫診視。複為刑部尚書。上還自上京，以為西京留守，改臨洮尹，卒。

移剌子敬
　　移剌子敬，字同文，本名屋骨朵魯，遼五院人。曾祖霸哥，同平章事。父拔魯，準備任使官。都統杲克中京，遼主西走，留拔魯督輜重，已而輜重被掠，拔魯乃自髡，逃于山林。子敬讀書好學，皇統間，特進移剌固修《遼史》，辟為掾屬。《遼史》成，除同知遼州事。舊本愩自有占地，歲入數百貫，州官歲取其課，地主以為例，未嘗請辯。子敬曰：「已有公田，何為更取民田。」竟不取。秩滿，郡人請留於行台省，不許。天德三年，入為翰林修撰，遷禮部郎中。

　　正隆元年，諸將巡邊，詔子敬監戰，軍帥以戰獲分將士，亦以遺子敬，子敬不受。及還，入見，海陵謂之曰：「汝家貧而不苟得，不受俘獲，朕甚嘉之。」凡同行官僚所取者，皆沒入於官。其後詔子敬宴賜諸部，諭之曰：「凡受進，例遣宰臣，以汝前能稱職，故特命汝。」使還，遷翰林待制。大定二年，以待制同修國史。是時，窩斡餘黨散居諸猛安謀克中，詔子敬往撫之，仍宣諭猛安謀克，及州縣漢人，無以前時用兵相殺傷，挾怨輒害契丹人。使還，改秘書少監，兼修起居注，修史如故。詔曰：「以汝博通古今，故以命汝。」常召入講論古今及時政利害，或至夜半。子敬有良馬，平章政事完顏元宜索之，子敬以元宜為相也，不與。至是，元宜乞致仕，罷為東京，子敬乃以此馬贐行，識者韙之。

　　是時，僕散忠義伐宋，宋請和，而書式、疆界未定。子敬與秘書少監石抹頤、修起居注張汝弼侍便殿，上曰：「宋主求成，反覆無信，喜為誇大。」子敬對曰：「宋人自來浮辭相欺，來書言海陵敗于採石，大軍北歸，按兵不襲，俾全師而還。海陵未嘗敗於採石，其譎詐多此類也。回書宜言往者大軍若令渡江，宋國境土，必為我有。」上曰：「彼以詭詐，我以誠實，但當以理折之。」遷右諫議大夫，起居注如故。

　　上幸西京，州縣官入見，猛安謀克不得隨班。子敬奏軍民一體，合令猛安謀克隨班入見，上嘉納之，於是責讓宣徽院。及端午朝會，詔依子敬奏行之。子敬言山后禁獵地太廣，有妨百姓耕墾，上用其言，遂以四外獵地與民。遷秘書監，諫議、起居如故。

　　子敬舉同知宣徽院事移剌神獨斡、兵部侍郎移剌按答，太子少詹事烏古論三合自代，上不許。子敬與同簽宣徽院事移剌神獨斡侍，上曰：「亡遼不忘舊俗，朕以為是。海陵習學漢人風俗，是忘本也。若依國家舊風，四境可以無虞，此長久之計也。」世宗將如涼陘，子敬與右補闕粘割斡特剌、左拾遺楊伯仁奏曰：「車駕至曷裏滸，西北招討司囿於行宮之內地矣。乞遷之於界上，以遮罩環衛。」上曰：「善。」詔尚書省曰：「招討斜裏虎可徙界上，治蕃部事。都監撒八仍于燕子城治猛安謀克事。」

　　上與侍臣論古之人君賢否，子敬奏曰：「陛下凡與宰臣謀議，不可不令史官知之。」上曰：「卿言是也。」轉簽書樞密院事，同修國史，出為河中尹，請老。河中地熱，上恐子敬不耐暑，改興中尹。子敬女自懿州來興中省謁，遇盜途中，剽掠其行李且盡，既而還之，謝曰：「我輩初不知為府尹家也，尹有德于民，尚忍侵犯邪。」徙咸平、廣甯尹。二十一年，致仕，卒於家，年七十一。子敬嘗使宋，及受諸部進貢，所受禮物，皆散之親舊。及卒，家無餘財，其子質宅以營葬事。

　　贊曰：金制，尚書令、左右丞相、平章政事，是謂宰相；左右丞、參知政事，是謂執政。大抵因唐官而稍異焉，因革不同，無足疑者。《書》曰：「元首明哉，股肱良哉，庶事康哉。」又曰：「元首叢脞哉，股肱惰哉，萬事隳哉。」宰相、執政，豈異道邪？蘇保衡、翟永固、魏子平、孟浩、梁肅皆當時之賢執政也。移剌慥、子敬有其才，適其時，而位不及者，亦命也夫。


Chinese text: This work was published before January 1, 1923, and is in the
public domain worldwide because the author died at least 100 years ago.
