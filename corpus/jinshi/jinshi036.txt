國初即位儀
　　收國元年春正月壬申朔，諸路官民耆老畢會，議創新儀，奉上即皇帝位。阿離合懣、宗翰乃陳耕具九，祝以辟土養民之意。複以良馬九隊，隊九匹，別為色，並介胄弓矢矛劍奉上。國號大金，建元收國。天會元年九月六日，皇弟諳版孛極烈即皇帝位。己未，告祀天地。丙寅，大赦，改元。

受尊號儀
　　皇統元年正月二日，太師宗幹率百僚上表，請上皇帝尊號，凡三請，詔允。七日，遣上京留守奭告天地社稷，析津尹宗強告太廟。十日，帝服袞冕禦元和殿，宗幹率百僚恭奉冊禮。冊文云云，「臣等謹奉玉冊、玉寶，上尊號曰崇天體道欽明文武聖德皇帝」。是日，皇帝改服通天冠，宴二品以上官及高麗、夏國使。十二日，恭謝祖廟，還禦宣和門，大赦，改元。

　　大定七年，恭上皇帝尊號。前三日，遣使奏告天地宗廟社稷。前二日，諸司停奏刑罰文字。百官習儀于大安殿庭。兵部帥其屬，設黃麾仗于大安殿門之內外。宣徽院帥儀鸞司，於前一日設受冊寶壇于大安殿中間，又設禦榻於壇上，又設冊寶幄次於大安殿門外，及設皇太子幕次於殿東廊，又設群官次於大安門外。大樂令與協律郎前一日設宮縣於殿庭，又設登歌樂架於殿上，立舞表于殿下。符寶郎其日俟文武群官入，奉八寶置於御座左右，候上冊寶訖，複舁寶還所司。其日質明，奉冊太尉、奉寶司徒、讀冊中書令、讀寶侍中以次應行事官，並集於尚書省，俟冊寶興，乘馬奉迎。冊寶至應天門，下馬由正門步導入，至大安殿門外，置冊寶於幄次。舁冊寶床弩手人等分立於左右。文武群官並朝服入次。攝太常卿與大樂令帥工人入就位，協律郎各就舉麾位。舁冊寶案官由西偏門先入，置案於殿東西間褥位，置訖，各退於西階冊寶位後。捧冊官，捧寶官、舁冊匣官、舁寶盝官由西偏門先入，至殿西階下冊寶褥位之西，東向立，俟閣門報。

　　通事舍人引攝侍中版奏：「中嚴。」訖，典儀、贊者各就位。閣門官引文武百僚分左右入，於殿階下磚道之東西，相向立。符寶郎奉八寶由西偏門分入，升置殿上東西間相向訖，分左右立於寶後。通事舍人引攝侍中版奏：「外辦。」扇合，服袞冕以出，曲直甲蓋、侍衛警蹕如常儀。殿上鳴鞭，訖，殿下亦鳴鞭。初索扇，協律郎跪，俯伏，興，舉麾。工鼓柷，奏《乾甯之曲》。出自東房，即座，儀使副添香，爐煙升，扇開，簾卷。協律郎偃麾，戛敔，樂止。太常博士、通事舍人自冊寶幄次分引冊，太常卿前導，吏部待郎押冊而行，奉冊太尉、讀冊中書令、舉冊官於冊後以次從之。次太常博士、通事舍人二員分引寶，禮部侍郎押寶而行，奉寶司徒、讀寶侍中、舉寶官於寶後以次從之。由正門入，宮縣奏《歸美揚功之曲》。太常卿於冊床前導，至第一墀香案南，藉寶冊褥位上少置。太常卿與舉冊寶官退於冊寶稍西，東向立。應博士、舍人立於其後，舁冊寶床弩手、傘子官等又於其後，皆東向。太尉、司徒、中書令。侍中皆於冊後，面北以次立。吏部侍郎、禮部侍郎次立于其後。立定，樂止。閣門舍人分引東西兩班群官合班，轉北向立，中間少留班路。俟立定，太常博士、通事舍人四員分引太尉、司徒、中書令、侍中、吏部禮部侍郎以次各複本班，訖，博士、舍人退以俟。初引時，樂奏《歸美揚功之曲》，至位立定，樂止。典儀曰：「拜。」贊者承傳，太尉以下應在位官皆舞蹈，五拜。班首出班起居訖，又贊：「再拜。」如朝會常儀。

　　太常博士、通事舍人四員再引太尉、司徒、中書令、侍中、吏禮部侍郎複進至冊寶所稍南，立定。舁冊寶床弩手，傘子官並進前，舉冊寶床興。太常博士、通事舍人二員分引冊，太常卿前導，吏部侍郎押冊而行，奉冊太尉、讀冊中書令、舉冊官於冊後以次從之。冊初行，樂奏《肅甯之曲》。次通事舍人、太常博士又二員分引寶，禮部侍郎押寶而行，奉寶司徒、讀寶侍中、舉寶官於寶後以次從之，詣西階下，至冊寶褥位少置冊北，寶南，樂止。舁冊寶床弩手、傘子官等退於後稍西，樂向立。

　　捧冊官與舁冊官並進前，取冊匣升。太常博士、通事舍人分引冊，太常卿側身導冊先升，奉冊太尉、讀冊中書令、舉冊官、捧冊官於冊後以次從升。冊初行，樂奏《肅甯之曲》。進至殿上，博士舍人分左右於前楹立以俟，讀冊中書令于欄子外前楹稍西立以俟，舉冊官、捧冊官立於其後。奉冊太尉從升，至褥位，搢笏，少前跪置訖，執笏，俯伏，興、樂止，退於前楹稍西立以俟。太常博士立于後。太常卿少退東向立。舁冊官立於其後，皆東向。捧冊官先入，舉冊官次入，讀冊中書令又次入。捧冊官四員皆搢笏雙跪捧。舉冊官二員亦搢笏，兩邊單跪對舉。中書令執笏進，跪稱：「中書令臣某讀冊。」讀訖，俯伏，興。中書令俟冊興，先退。通事舍人引，降自東階，複本班。訖，太常卿降複寶床前，舁冊官並進，與捧冊官等取冊匣興，置於殿東間褥位案上，西向。捧舉冊官等降自東階，還本班。舁冊官亦退。太常博士引奉冊太尉降自西階，東向立以俟。次捧寶官與舁寶官俟讀冊中書令讀訖出，並進前，取寶盝升。太常博士、通事舍人分引寶，太常卿側身導寶，先升。奉寶司徒、讀寶侍中、舉寶官、捧寶官於寶後以次從升。寶初行，樂奏《肅甯之曲》，進至殿上，博士舍人俱退不升，並於前楹稍西立俟。讀寶侍中於欄子外前楹間稍西立以俟。舉寶官、捧寶官立於其後。奉寶司徒從升，至褥位，搢笏，少前跪置，訖，執笏，俯伏，興，樂止。司徒退於前楹西，立以俟。太常卿少退，東向立。舁寶官立於其後，皆東向。捧寶官先入，舉寶官次入，讀寶侍中又次入。捧寶官四員皆搢笏雙跪捧。舉寶官二員亦搢笏兩邊單跪對舉。侍中執笏進，跪稱：「侍中臣某讀寶。」讀訖，俯伏，興。侍中俟寶興先退，通事舍人引，降自西階，複本班，訖，舁寶官進前，與捧寶舉寶官等取寶盝興，置於殿之西間褥位案上，東向。捧寶舉寶等與太常卿俱降自西階，及吏部侍郎皆複本班。舁寶官亦退。太常博士引奉寶司徒次奉冊太尉，東向立定。

　　博士舍人贊引太尉司徒進，詣第一墀香案南褥位立定，博士舍人稍退。典儀曰：「拜。」贊者承傳，在位官皆再拜，訖，博士舍人二員引太尉詣東階升，宮縣奏《純誠享上之曲》，至階，止。閣門使二員引太尉進至前，立定，樂止。閣門使揖贊太尉拜跪賀，殿下閣門揖百僚躬身，太尉稱「文武百僚具官臣等言」，致賀詞云云，俯伏，興，退至階上。博士舍人分引太尉降至東階，初降，宮縣作《肅甯之曲》，複香案南褥位立定，樂止。博士舍人少退。典儀曰：「拜。」贊者承傳，太尉、司徒及在位群官俱再拜舞蹈，三稱「萬歲」，又再拜。訖，通事舍人引攝侍中升自東階前楹間，躬承旨，退臨階西向，稱：「有制。」典儀曰：「拜。」贊者承傳，太尉、司徒及在位群官俱再拜，躬身宣詞云云，宣訖，通事舍人引侍中還位。典儀曰：「拜。」贊者承傳，階上下應在位群官俱再拜舞蹈，三稱「萬歲」，又再拜。訖，博士舍人分引太尉、司徒就百僚位。初引，宮縣作《肅甯之曲》，至位立定，樂止。閣門舍人分引應北面位群官，各分班東西相向立定。通事舍人引攝侍中並自東階，當前楹間，跪奏：「禮畢。」俯伏，興，引降還位。扇合，簾降。協律郎俯伏，興，舉麾，工鼓柷，奏《乾甯之曲》。降座，入自東房，還後閣，進膳，侍衛警蹕如儀。扇開，樂止。捧冊官帥舁冊床人，捧寶官帥舁寶床人，皆升殿取匣、盝，蓋訖，置於床前。引進司官前導，通事舍人贊引，詣東上閣門上進。通事舍人分引文武百僚等以次出，歸幕次，賜食，以俟上壽。上冊寶禮畢，有司供辦禦床及與宴群官位，並如曲宴儀。

　　攝太常卿大樂令帥工人入，並協律郎各就舉麾位，俟舍人報。通事舍人引三師以下文武百僚親王宗室等分左右入，至殿階下稍南，東西相向立。通事舍人先引攝侍中版奏：「中嚴。」少頃，又奏：「外辦。」扇合，鳴鞭。協律郎跪，俯伏，興，工鼓柷，宮縣奏《乾甯之曲》。服通天冠、絳紗袍，即座，簾卷。內侍贊：「扇開。」殿上下鳴鞭，戛敔，樂止。儀使副等添香，爐煙升。通事舍人引班首以下合班，樂奏《肅甯之曲》，至北向位，重行立定，中間少留班路。通事舍人引攝侍中詣東階升，至殿上少立。閣門舍人引禮部尚書出班前，北向俯伏，跪奏，稱：「禮部尚書臣某言，請允群臣上壽。」俯伏，興，躬身。通事舍人引攝侍中少退。舍人贊：「禮部尚書再拜。」訖，贊：「祗候。」複本班。內侍局進禦床入。次良醖令于殿下橫階南酹酒，訖，典儀曰：「拜。」贊者承傳，在位官皆再拜，隨拜三稱「萬歲」，訖，平立。

　　太常博士、通事舍人分引攝上公由東階升。初升，宮縣奏《肅甯之曲》。殿上，舍人少退，二閣使揖上公進，至進酒褥位，樂止。宣徽使以爵授上公，上公搢笏，受爵。詣榻前跪進。受爵訖，上公執槃授宣徽使，訖，二閣使揖上公入欄子內，贊：「拜。」跪。殿下，閣門揖百僚皆躬身。通事舍人揖攝侍中進，詣前楹間，躬承旨，退臨階西向稱：「有制。」典儀曰：「拜。」贊者承傳，上公及在位群官皆再拜，隨拜三稱「萬歲」，訖，躬身宣曰：「得公等壽酒，與公等內外同慶。」閣門舍人贊宣諭訖，上公與百僚皆舞蹈五拜，訖，閣門舍人引百僚分班東西序北向立。博士舍人再引上公自東階升，宮縣奏《肅甯之曲》，至進酒褥位，樂止。上公搢笏，宣徽使授上公槃，上公詣欄子內褥位，跪舉酒，宮縣奏《景命萬年之曲》，飲訖，樂止。上公進受虛爵訖，複褥位，以爵授宣徽使，訖，二閣使揖上公退，內侍局舁禦床出。博士舍人並進前分引，降自東階，宮縣作《肅甯之曲》。閣門舍人分引東西兩班，隨上公俱複北向位，立定，樂止。典儀曰：「拜。」贊者承傳，在位官皆再拜，三稱「萬歲」，訖，平立。殿上，通事舍人揖攝侍中進，詣前楹間，躬承旨，退臨階西向，閣門官先揖，百僚躬身，侍中稱：「有制。」典儀曰：「拜。」贊者承傳，在位官皆再拜，訖，躬身宣曰：「延王公等升殿。」典儀曰：「拜。」贊者承傳，在位官皆再拜，訖，搢笏，舞蹈，又再拜，訖。太常博士、通事舍人引王公以下合赴宴群官，分左右升殿，不與宴群官分左右卷班出，宮縣奏《肅甯之曲》。百僚至殿上坐後立，樂止。內侍局進禦床入。依尋常宴會，再進第一爵酒，登歌奏《聖德昭明之曲》，飲訖，樂止。執事者行官酒，宮縣作《肅甯之曲》，文舞入，觴行一周，樂止。尚食局進食，執事者設群官食，宮縣奏《保大定功之舞》，三成，止，出。又進第二爵酒，登歌奏《天贊堯齡之曲》，飲訖，樂止。執事者行群官酒，宮縣作《肅甯之曲》，武舞入，觴行一周，樂止。尚食局進食，執事者設群官食，宮縣奏《萬國來同之舞》，三成，止，出。又進第三爵酒，登歌奏《慶雲之曲》，飲訖，樂止。執事者行群官酒，宮縣作《肅甯之曲》，觴行一周，樂止。尚食局進食，執事者設群官食，宮縣奏《肅甯之曲》，食畢，樂止。閣門官分揖侍宴群官起，立于席後。通事舍人引攝侍中詣榻前，俯伏，興，跪奏：「侍中臣某言，禮畢。」俯伏，興。閣門舍人分引群官俱降東西階，內侍局舁禦床出，宮縣作《肅甯之曲》，至北向位立定，樂止。典儀曰：「拜。」贊者承 傳，在位官皆再拜，訖，搢笏，舞蹈，又再拜，訖，再分班東西序立。扇合，簾降，殿上下鳴鞭。協律郎俯伏，跪，舉麾，興，工鼓柷，奏《乾甯之曲》。降座，入自東房，還後閣，侍衛如來儀。內侍贊：「扇開。」戛敔，樂止。通事舍人引攝侍中版奏：「解嚴。」所司承旨放仗，在位群官皆再拜以次出。

元日聖誕上壽儀
　　皇帝升御座，鳴鞭、報時畢，殿前班小起居，各複侍立位。舍人引皇太子並臣僚使客合班入，至丹墀，舞蹈五拜，平立。閣使奏諸道表目，皇太子以下皆再拜。引皇太子升殿褥位，搢笏，捧盞盤，進酒，皇帝受置於案。皇太子退複褥位，轉盤與執事者，出笏，二閣使齊揖入欄子內，拜跪致詞雲：「元正啟祚，品物鹹新，恭惟皇帝陛下與天同休。」若聖節則雲：「萬春令節，謹上壽卮，伏願皇帝陛下萬歲萬歲萬萬歲。」祝畢，拜，興，複褥位，同殿下群僚皆再拜。宣徽使稱：「有制。」在位皆再拜，宣答曰：「履新上壽，與卿等內外同慶。」聖節則曰：「得卿壽酒，與卿等內外同慶。」詞畢，舞蹈五拜，齊立。皇太子搢笏，執盤，臣僚分班，教坊奏樂。皇帝舉酒，殿上下侍立臣僚皆再拜。皇太子受虛盞，退立褥位，轉盤與執事者，出笏，左下殿，樂止，合班，在位臣僚皆再拜。分引與宴官上殿，次引宋國人從至丹墀，再拜，不出班奏：「聖躬萬福。」再拜，喝：「有敕賜酒食。」又再拜，各祗候，平立，引左廊立。次引高麗、夏人從，如上儀畢，分引左右廊立。禦果床入，進酒。皇帝飲，則坐宴侍立臣皆再拜。進酒官接盞還位，坐宴官再拜，複坐。行酒，傳宣，立飲，訖，再拜，坐。次從人再拜，坐。三盞，致語，揖臣使並從人立。誦口號畢，坐宴侍立官皆再拜，坐，次從人再拜，坐。食入，七盞，曲將終，揖從人立，再拜畢，引出。聞曲時，揖臣使起，再拜，下殿。果床出。至丹墀，合班謝宴，舞蹈五拜，各祗候，分引出。大定六年正月，上禦大安殿，受皇太子以下百官及外國使賀，賜宴，文武五品以上侍坐者有定員，為常制。十七年，詔以皇族袒免以上親，雖無官爵封邑，若與宴當有班次。禮官言：「按唐典，皇家周親視三品，大功親、小功尊屬視四品，小功親、緦麻尊屬視五品，緦麻袒免以上視六品。」上命以此制為班次。

朝參常朝儀
　　天眷二年五月，詳定常朝及朔，望儀，准前代制，以朔日、六日、十一日、十五日、二十一日、二十六日為六參日。後又定制，以朔、望日為朝參，余日為常朝。凡朔、望朝參日，百官卯時至冪次，皇帝辰刻視朝，供禦弩手、傘子直於殿門外，分兩面排立。司辰入殿報時畢，皇帝禦殿坐，鳴鞭。閣門報班齊。執擎儀物內侍分降殿階兩傍，面南立。宿衛官自都點檢至左右親衛，祗應官自宣徽閣門祗候，先兩拜，班首少離位，奏：「聖躬萬福。」兩拜。弩手、傘子先於殿門外東西向排立，俟奏「聖躬萬福」時，即就位北面山呼聲喏，起居畢，即相向對立。擎禦傘直立左班內侍上。都點檢以次升殿，副點檢在少南，東西相向立。左右衛在殿下，東西相向立。閣門乃引親王班，贊班首名以下再拜，訖，班首少離位，奏：「聖躬萬福。」歸位再拜畢，先退。次引文武百僚班首以下應合朝參官，並府運六品以上官，皆左入，至丹墀之東，西向鞠躬畢，閣門通唱，複引至丹墀。閣門贊班首名以下起居，舞蹈五拜，又再拜，畢，領省宰執升殿奏事。殿中侍御史對立于左右衛將軍之北少前，修起居東西對立於殿欄子內副階下，餘退，右出。初，帝就坐，置寶匣於殿階上東南角。後定制，師傅起居畢，禦案始東入，置定，捧案內侍東西分下，侍殿隅。直日主寶捧寶當殿叩欄奏：「封全。」符寶郎及當監印郎中各一員，監當手分令史用印，訖，主寶吏封授主寶，俟奏事畢進封，訖，內侍徹案。若常朝，則親王班退，引七品以上職事官，分左右班入丹墀，再拜，班首稍前起居畢，復位，再拜。宰執升殿，余官分班退。

　　大定二年五月，命台臣定朝參禮。五品以上官職趨朝朝服，入局治事則展皁。自來朝參，除殿前班外，若遇朔望，自七品以上職事官皆赴。其餘朝日，五品以上職事官得赴，六品以下止于本司局治事。如左右司員外郎、侍御史、記注院等官職，雖不系五品，亦赴朝參。若拜詔，則但有職事並七品以上散官，皆赴。朝參，吏員、令譯史、通事、檢法各於本局待，官員朝退，赴局簽押文字，不得于宮給署押。七品以下流外職，遇朝日亦不合入宮。如左右司都事有須合取奏事，乃聽入宮。七品以上職事官，如遇使客朝辭見日，依朔望日，皆赴。若元日、聖節、拜詔、車駕出獵送迎、詣祖廟燒飯，但有職事並七品以上散官，皆赴。凡親王宗室已命官者年十六以上，皆隨班赴起居。大定五年，右諫議大夫移剌子敬言：「猛安謀克不得與州鎮官隨班入見，非軍民一體之意。」上是其言，責宣徽院令隨班入見。凡班首遇朝參，有故不赴，以次押班。

　　凡五品以上及侍御史，尚書諸司郎中、太常丞、翰林修撰起居注、殿中侍御史、補闕、拾遺赴召，或假一月以上若除官出使之類，皆通班入見辭、謝，余官於殿門外見。謝班皆舞蹈七拜，辭班四拜，門見謝、辭並再拜。

肆赦儀
　　大定七年正月十一日，上尊冊禮畢。十四月，應天門頒赦。十一年制同。前期，宣徽院使率其屬，陳設應天門之內外，設御座于應天門上，又更衣禦幄于大安殿門外稍東，南向。閣門使設捧制書箱案于御座之左。少府監設雞竿于樓下之左，竿上置大盤，盤中置金雞，雞口銜絳幡，幡上金書「大赦天下」四字，卷而銜之。盤四面近邊安四大鐵鐶，盤底四面近邊懸四大硃索，以備四伎人攀緣。又設捧制書木鶴仙人一，以紅繩貫之，引以轆轤，置於御前欄幹上。又設承鶴畫台于樓下正中，台以弩手四人對舉。大樂署設宮縣於樓下，又設鼓一于宮縣之左稍北，東向。兵部立黃麾仗於門外。刑部、禦史台、大興府以囚徒集于左仗外。禦史台、閣門司設文武百官位於樓下，東西相向。又設典儀位於門下稍東，南向。宣徽院設承受制書案於畫台之前。又設皇太子侍立褥位於門下稍東，西向。又設皇太子致賀褥位於百官班前。又設協律郎位於樓上前楹稍東，西向。尚書省委所司設宣制書位於百官班之北稍東，西向。司天臺設雞唱生於東闕樓之上。尚衣局備皇帝常服，如常日視朝之服。尚輦設輦於更衣禦幄之前。躬謝禮畢，皇帝乘金輅入應天門，至幄次前，侍中俯伏，跪奏：「請降輅入幄。」俯伏，興。皇帝降輅入幄，簾降。少頃，侍中奏：「中嚴。」又少頃，俟典贊儀引皇太子就門下侍立位，通事舍人引群官就門下分班相向立，侍中奏：「外辦。」皇帝服常朝服，尚輦進輦，侍中奏：「請升輦。」傘扇侍衛如常儀，由左翔龍門踏道升應天門，至御座東，侍中奏：「請降輦升座。」宮縣樂作。所司索扇五十柄，扇合，皇帝臨軒即御座，樓下鳴鞭，簾卷扇開，執禦傘者張於軒前以障日，樂止。東上閣門使捧制書置於箱，閣門舍人二員從，以俟引繩降木鶴仙人。通事舍人引文武群官合班北向立，宮縣樂作。凡分班、合班則樂作，立定即止。典儀曰：「再拜。」在位官皆再拜，訖，分班相向立。侍中詣御座前承旨，退，稍前南向，宣曰：「奉敕樹金雞。」通事舍人于門下稍前東向，宣曰：「奉敕樹金雞。」退復位。

　　金雞初立，大樂署擊鼓，樹訖鼓止。竿木伎人四人，緣繩爭上竿，取雞所銜絳幡，展示訖，三呼「萬歲」。通事舍人引文武群官合班北向立。樓上乘鶴仙人捧制書，循繩而下至畫台，閣使奉承置於案。閣門舍人四員舉案，又二員對捧制書，閣使引至班前，西向稱：「有制。」典儀曰：「拜。」在位官皆再拜，訖，以制書授尚書省長官，稍前搢笏，跪受，訖，以付右司官，右司官搢笏，跪受，訖，長官出笏，俯伏，興，退復位。右司官捧制書詣宣制位，都事對捧，右司官宣讀，至「鹹赦除之」。所司帥獄吏引罪人詣班南，北向，躬稱：「脫枷。」訖，三呼「萬歲「，以罪人過。右司官宣制訖，西向，以制書授刑部官。跪受訖，以制書加於笏上，退以付其屬，歸本班。典儀曰：「拜。」在位官皆再拜，舞蹈，又再拜。典贊儀引皇太子至班前褥位立定，典儀曰：「拜。」皇太子以下群官皆再拜。典贊儀引皇太子稍前，俯伏，跪致詞，俯伏，興。典儀曰：「再拜。」皇太子以下群官皆再拜，搢笏，舞蹈，又再拜。侍中於御座前承旨，退臨軒宣曰：「有制。」典儀曰：「再拜。」皇太子以下群官皆再拜。侍中宣答，宣訖歸侍位，典儀曰：「再拜。」皇太子已下群官皆再拜，搢笏，舞蹈，又再拜，訖，典贊儀引皇太子至門下褥位，通事舍人引群官分班相向立。侍中詣御座前，俯伏，跪奏：「禮畢。」俯伏，興，退復位。所司索扇，宮縣樂作，扇合，簾降，皇帝降座，樂止。樓下鳴鞭，皇帝乘輦還內，傘扇侍衛如常儀。侍中奏：「解嚴。」通事舍人承敕，群臣各還次，將士各還本所。

臣下拜赦詔儀
　　宣赦日，于應天門外設香案，及設香輿於案前，又於東側設卓子，自皇太子宰臣以下序班定。閣門官於箱內捧赦書出門置於案。閣門官案東立，南向稱：「有敕。」贊皇太子宰臣百僚再拜，皇太子少前上香訖，復位，皆再拜。閣門官取赦書授尚書省都事，都事跪受，及尚書省令史二人齊捧，同升于卓子讀，在位官皆跪聽，讀訖，赦書置於案，都事復位。皇太子宰臣百僚以下再拜，搢笏，舞蹈，執笏，俯伏，興，再拜。拱衛直以下三稱「萬歲」，訖，退。其降諸書，禮亦准此，惟不稱「萬歲」。其外郡，尚書省差官送赦書到京府節鎮，先遣人報，長官即率僚屬吏從，備旗幟音樂彩輿香輿，詣五裏外迎。見送赦書官，即於道側下馬，所差官亦下馬，取赦書置彩輿中，長官詣香輿前上香，訖，所差官上馬，在香輿後，長官以下皆上馬後從，鳴鉦鼓作樂導至公�耤A從正門入，所差官下馬。執事者先設案並望闕褥位於庭中，香輿置於案之前，又設所差官褥位在案之側，又設卓子於案之東南。所差官取赦書置於案，彩輿退。所差官稱：「有敕。」長官以下皆再拜。長官少前上香，訖，退復位，又再拜。所差官取赦書授都目，都目跪受，及孔目官二員，三人齊捧赦書，同高幾上宣讀，在位官皆跪聽。讀訖，都目等復位。長官以下再拜，舞蹈，俯伏，興，再拜。公吏以下三稱「萬歲」。禮畢。明日，長官率僚屬，音樂送至郭外。


Chinese text: This work was published before January 1, 1923, and is in the
public domain worldwide because the author died at least 100 years ago.
