景宣帝
　　景宣帝諱宗峻，本諱繩果，太祖第二子。母曰聖穆皇后唐括氏，太祖元妃。宗峻在諸子中最嫡。

　　天輔五年，忽魯勃極烈杲都統諸軍取中京，帝別領合紮猛安，受金牌，既克中京，遂與杲俱襲遼主於鴛鴦濼。遼主走陰山，耿守忠救西京，帝與宗翰等擊走之。西京城南有浮圖，敵先據之，下射，士卒多傷。帝曰：「先取是，則西京可下。」既而攻浮圖，克下，遂下西京。太祖崩，帝與兄宗幹率宗室群臣立太宗。天會二年薨。

　　熙宗即位，追上尊諡曰景宣皇帝，廟號徽宗。改葬興陵。海陵弑立，降熙宗為東昏王，降帝為豐王。世宗複熙宗廟諡，尊帝為景宣皇帝。子合剌、常勝、查剌。合剌是為熙宗。

睿宗
　　睿宗立德顯仁啟聖廣運文武簡肅皇帝諱宗堯，初諱宗輔，本諱訛裏朵，大定上尊諡，追上今諱。魁偉尊嚴，人望而畏之。性寬恕，好施惠，尚誠實。太祖征伐四方，諸子皆總戎旅，帝常在帷幄。

　　天輔六年，太祖親征，太宗居黃龍府，安福哥誘新降之民以叛，帝與烏古乃討平之。南路軍帥鶻實答以贓敗，帝往閱實之，咸稱平允。

　　天會五年，宗望薨，帝為右副元帥，駐兵燕京。十一月，分遣諸將伐宋，帝發自河間，徇地淄、青。六年正月，宋馬括兵二十萬至樂安，帝率師擊破之。聞宋主在揚州，時東作方興，留大軍夾河屯田而還，軍山西。二月，移剌古破宋台宗雋、宋忠軍五萬於大名，明日再破之，獲宗雋、忠而還。冀州人乘夜出兵襲照裏營。照裏擊敗之。宋主奉表請和，密書以誘契丹、漢人。詔伐宋。帝發自河北，降滑州，取開德府，攻大名府，克之，河北平。

　　初，伐宋，河北、河東諸將議不決，或欲先定河北、或欲先平陝西，太宗兩用其策。而宗翰來會於濮，既平河北，遂取東平及徐州，盡得宋人江淮運致金幣在徐州官庫者，分給諸軍，而劉豫遂以濟南降。使拔高速等襲宋主於揚州，而宋主聞之，比拔高速至揚州，前夕已渡江矣。宋主乃貶去帝號，再以書來請存社稷，語在《宗翰傳》中，既而宗弼追宋主，宋渡江，入於杭州，複遁入海，宗弼乃還。

　　於是，婁室所下陝西城邑輒叛，宗翰等曰：「前討宋，故分西師合於東軍，而陝西五路兵力雄勁，當並力攻取。今撻懶撫定江北，宗弼以精兵二萬先往洛陽。以八月往陝西，或使宗弼遂將以行，或宗輔、宗幹、希尹中以一人往。」上曰：「婁室往者所向輒辦，今專征陝西，豈倦于兵而自愛邪？卿等其戮力焉！」由是詔帝往。

　　是時，宋張浚兵取陝西，帝至洛水治兵，張浚騎兵六萬，步卒十二萬壁富平。帝至富平，婁室為左翼，宗弼為右翼，兩軍並進，自日中至於昏暮，凡六合戰，破之。耀州、鳳翔府皆來降。遂下涇、渭二州。敗宋經略使劉倪軍於瓦亭，原州降。撒離喝破德順軍靜邊寨，宋涇原路統制張中孚、知鎮戎軍李彥琦以城降。宋秦鳳路都統制吳玠軍於隴州境上，招討都監馬五擊走之，降一縣而還。帝進兵降甘泉等三堡，取保川城，破宋熙河路副總管軍三萬，獲馬千余，拔安西等二寨，熙州降。分遣左翼都統阿盧補、右翼都統守弼招撫城邑之未下者，遂得鞏、洮、河、樂、西寧、蘭、廓、積石等州，定遠、和政、甘峪、甯洮、安隴等城寨及鎮堡蕃漢營部四十餘，於是涇原、熙河兩路皆平。撒離喝降慶陽府，慕洧以環州降。既定陝西五路，乃選騎兵六千，使撒離喝列屯沖要。於是班師，與宗翰俱朝京師，立熙宗為諳版勃極烈，帝為左副元帥。

　　十三年，行次媯州薨，年四十，陪葬睿陵，追封潞王，諡襄穆。皇統六年，進冀國王。正隆二年，追贈太師、上柱國，改封許王。世宗即位，追上尊諡立德顯仁啟聖廣運文武簡肅皇帝，廟號睿宗。二年，改葬於大房山，號景陵。

顯宗
　　顯宗體道弘仁英文睿德光孝皇帝，諱允恭，本諱胡土瓦，世宗第二子，母曰明德皇后烏林答氏。皇統六年丙寅歲生。體貌雄偉，孝友謹厚。

　　大定元年十一月，世宗即位于東京。乙酉，封楚王，置官屬。十二月，從至中都。

　　二年四月己卯，賜名允迪。五月壬寅，立為皇太子，世守謂之曰：「在禮貴嫡，所以立卿。卿友于兄弟，接百官以禮，勿以儲位生驕慢。日勉學問，非有召命，不須侍食。」帝上表謝。專心學問，與諸儒臣講議于承華殿。燕閑觀書，乙夜忘倦，翼日輒以疑字付儒臣校證。九月庚子，詔東宮三師對皇太子稱名，少師以降稱臣。十一月庚子，生辰，百官賀于承華殿，世宗賜以襲衣良馬，賜宴于仁政殿，皇族百官皆與。自後生辰，世宗或幸東宮，或宴內殿，歲以為常。十二月辛卯，奏曰：「東宮賀禮，親王及一品皇族皆北面拜伏，臣但答揖。伏望天慈聽臣答拜，庶惇親親友愛之道。」世宗從之，以為定制。

　　世宗聞儒者鄭松賢，松先為同知博州防禦事致仕，起為左諭德，詔免朝參，令輔太子讀書。松以友諭自處，帝嘗顧松使取服帶，松對曰：「臣忝諭德，不敢奉命。」帝改容稱善，自是益加禮遇。每出獵獲鹿，輒分賜之。

　　四年九月，納妃徒單氏，行親迎禮。故事，大賀鹵簿天子乘玉路，皇太子鹵簿乘金路。六年，世宗行自西京還都，禮官不知皇太子自有鹵簿金路，乃請太子就乘大駕綴路，行在天子之前。上疑其非禮，詳閱舊典，禮官始覺其誤。於是禮部郎中李邦直、員外郎李山削一階，太常少卿武之才、太常丞張子羽、博士張榘削兩階。

　　頃之，禮官議受冊謁謝太廟，服常朝服，乘馬，世宗曰：「此與外宮禮上後謁諸神廟無異，海陵一時率意行之，何足為法？大冊與三歲祫享當用古禮為是。孔子曰：'禮與其奢也寧儉。'不當輕易如此。」又曰：「右丞蘇保衡雖漢人不通經史，參政石琚通經史而不言，前日禮官既已削奪，猶不懼邪？其具前代典禮以聞，朕將擇而處之。」久之，將授太子冊寶，儀注備儀仗告太廟。上曰：「朕受尊號謁謝，乃用故宋真宗故事，常朝服乘馬。皇太子乃用備禮，前後不稱，甚無謂也。」謂右丞相良弼、左丞守道曰：「此卿等不用心所致。」良弼等謝曰：「臣愚慮不及此。」上複曰：「此文臣因循故也。」是年十月甲申，祫享於太廟，行亞獻禮。

　　七年，帝有疾，詔左丞守道侍湯藥，徙居瓊林苑臨芳殿調治。

　　八年正月甲戌，改賜名允恭。庚辰，受皇太子冊寶，帝上表謝。

　　九年五月，世宗命避暑於草濼，隋王惟功從行，其應從行者皆給道路費。帝奏曰：「遠去闕廷，獨就涼地，非臣子所安，願罷行。」世宗曰：「汝體羸弱，山后高涼，故命汝往。」丁丑，百官奉辭於都城之北，再拜，帝答拜。是月，百官承詔具箋問起居。

　　六月，百官問起居如前。八月乙酉，至自草濼，百官迎謁於都城之北，如送儀。丙戌，入見，世宗曰：「吾兒相別經夏，極甚思憶也。」九月，詔皇太子供膳勿月支，歲給五千萬。

　　十年八月，帝在承華殿經筵，太子太保壽王爽啟曰：「殿下頗未熟本朝語，何不屏去左右漢官，皆用女直人。」帝曰：「諭德、贊善及侍從官，曷敢輒去？」爽乃揖而退。帝曰：「宮官四員謂之諭德、贊善，義可見矣，而反欲去之，無學故也。」有使者自山東還，帝問民間何所苦，使者曰：「錢難最苦。官庫錢滿有露積者，而民間無錢，以此苦之。」帝曰：「貯之空室，雖多奚為。」謂戶部尚書張仲愈曰：「天子富藏天下，何必獨在府庫也。」因奏曰：「錢在府庫，何異銅礦在野。乞流轉，使公私俱利。」世宗嘉納，詔有司議行之。

　　十年一月丁亥，有事於圓丘，帝行亞獻禮。

　　十二年五月，世宗聞德州防禦使胡剌謀叛，因曰：「朕於親親之道未嘗不篤，而輒敢如此。」帝徐奏曰：「叔胡剌性荒縱，耽娛樂，而無子嗣，忽如此狂謀，望更閱實之。」十月己未，祫享於太廟，帝攝行祀事。

　　十三年十月，承詔與趙王惟中、曹王惟功獵於保州、定州。十一月甲午，還京師。

　　十四年四月乙亥，世宗禦垂拱殿，帝及諸王侍側。世宗論及兄弟妻子之際，世宗曰：「婦言是聽而兄弟相違，甚哉。」帝對曰：「《思齊》之詩曰：'刑于寡妻，至於兄弟，以禦於家邦。'臣等愚昧，願相勵而修之。」因引《棠棣》華萼相承，脊令急難之義，為文見意，以誡兄弟焉。

　　十五年，世宗詔五品職事官謝見皇太子。

　　十七年五月甲辰，侍宴于常武殿，典食令涅合進粥，帝將食，有蜘蛛在粥碗中，涅合恐懼失措，帝從容曰：「蜘蛛吐絲乘空，忽墮此中爾，豈汝罪哉。」十月己卯，祫享於太廟，攝行祀事。

　　十九年四月戊申，有事於太廟，攝行祀事。丁巳，詹事烏林答願入謝，帝命取襆頭腰帶，官屬請曰：「此見宰相師傅之禮也。」帝曰：「願事陛下久，以此加敬耳。」皆曰：「非臣等所及。」十一月，改葬明德皇后于坤厚陵，帝徒行挽靈車。遇大風雪，左右進雨具，帝卻之。比至頓所，衣盡沾濕，觀者無不下淚。海陵雖貶黜為庶人，宗幹尚稱明肅皇帝，議者以為未盡，帝具表奏論。世宗嘉納之。於是宗幹削去帝號，降封遼王。

　　二十四年，世宗將幸上京，詔帝守國，作「守國之寶」以授之。其遣使、祭享、五品以上官及事利害重者遣使馳奏，六品以下官、其餘常事，並聽裁決。每三日一次於集賢殿受尚書省啟事。京朝官遇朔望具朝服問侯。車駕在路，每二十日一遣使問起居。已達上京，每三十日一問起居。世宗曰：「今巡幸或能留一二年，以汝守國。譬之農家種田，商人營利，但能不墜父業。即為克家子也。」帝對曰：「臣在東宮二十餘年，過失甚多，陛下以明德皇后之故未嘗見責。臣誠愚昧，不克負荷，乞備扈從。」世宗曰：「凡人養子，皆望投老得力。朕留太尉、左右丞、參政輔汝，彼皆國家舊人，可與商議。且政事無難，但用心公正，無納讒邪，一月之後，政事自熟。」帝流涕堅辭，左右為之感動。三月，世宗如上京，帝守國留中都。初，帝在東宮，或攜中侍步于芳苑。中侍出入禁中，未嘗限阻。此輩見帝守國，各為得意，帝知之，謂諸中侍曰：「我向在東宮，不親國政，日與汝輩語話。今即守國，汝等有召命然後得入。」五月，世宗至上京，賜敕書曰：「朕以前月八日到遼陽，此月二日達上京，翌日祀慶元廟。省方觀民，古之制也。汝守國任重，夏暑方熾，益當自愛，無貽朕憂。」帝謂徒單克寧曰：「車駕巡幸，以國事見屬。刑名最重，人之死生系焉。凡有可議，當盡至公。比主上還都，勿有廢事。」自是，凡啟稟刑名，帝自披閱，召都事委曲折正，移晷忘倦，或賜之食。近侍報瑤池位蓮開，當設宴。帝曰：「聖上東巡，命我守國，何敢宴遊廢事？采致數花足矣。」七月，遣子金源郡王麻達葛奉表問起居，請世宗還都。十一月壬寅，帝冬獵。辛亥，還都。

　　二十五年正月乙酉朔，免群臣賀禮。帝自守國，深懷謙抑，宮臣不庭拜，啟事時不侍立，免朔望禮。京朝朔日當具公服問候，並停免。至是，群臣當賀，亦不肯受。甲寅，帝如春水。二月庚申，還都。丁卯，遣子金源郡王麻達葛奉表賀萬春節。四月，久不雨，帝親禱，即日沾足。

　　六月甲寅，帝不豫。庚申，崩于承華殿。世宗自上京還，次天平山好水川，訃聞，為位臨奠于行宮之南，大慟者久之。親王、百官、皇族、命婦及侍衛皆會哭，世宗號泣還宮。比至中都，為位奠哭者凡七焉。世宗以豳王永成為中都留守，來護喪，遣滕王府長史再興、禦院通進阿裏剌來保護金源郡王，遣左宣徽使唐括鼎來致祭，詔妃徒單氏及諸皇孫喪服並如漢制。帝王儲位久，恩德在人者深，每日三時哭臨，侍衛軍士皆爭入臨，伏哭于承華殿下，聲殷如雷。中都百姓市門巷端為位慟哭。七月壬午朔，賜諡宣孝太子。九月庚寅，殯于南園熙春殿。己酉，世宗至自上京，未入國門，先至熙春殿致奠，慟哭久之。比葬，親臨者六。帝事世宗，凡巡幸西京、涼陘，及上陵、祭廟、謁衍慶宮，田獵觀稼，拜天射柳，未嘗去左右。上有事於圓丘，及親享於太廟，則行亞獻禮，不親祀則攝行祀事。國有大慶則率百官上表賀。正旦、萬春節則總班上壽。冬十月庚戌朔，宰相以下朝見于慶和殿，太尉完顏守道上壽，世宗追悼悽愴者久之。十一月甲申，靈駕發引，世宗路祭於都城之西。庚寅，葬於大房山。世宗欲加帝號，以問群臣，翰林修撰趙可對曰：「唐高宗追諡太子弘為孝敬皇帝。」左丞張汝弼曰：「此蓋出於武后。」遂止，乃建廟于衍慶宮後，祭和三獻，樂用登歌。

　　二十六年，立子璟為皇太孫。二十九年，世宗崩。太孫即位，是為章宗。

　　五月甲午，追諡體弘仁英文睿德光孝皇帝，廟號顯宗。丁酉，祔於太廟，陵曰裕陵。

　　帝天性仁厚，不忍刑殺。梁檀兒盜金銀葉，憐其母老，李福興盜段匹，值坤厚陵禮成，家令本把盜銀器，值萬春節，皆委曲全活之。亡失物者，責其償而不加罪。聞四方饑饉，輒先奏，加賑贍。因田獵出巡，所過問民間疾苦。敬禮大臣，友愛兄弟。葬明德皇后于坤厚陵，諸妃皆祔，自磐甯宮發引，趙王惟中以其母挽車先發，令張黃蓋者前行，帝呼執蓋者不應，少府監張僅言欲奏其事，帝止之。嘗作《重光座銘》，及刻座右銘於小玉碑，並刻其碑陰，皆深有理致。最善射而不殫物，嘗奉詔拜陵，先獵，射一鹿獲之，即命罷獵，曰：「足奉祀事，焉用多殺？」好生蓋其天性雲。

　　贊曰：遼王杲取中京，宗翰、宗望皆從，景宣別領合紮猛安。合紮猛安者，太祖之猛安也。宗翰請立熙宗，宗幹不敢違，太宗不能拒，其義正，其理直矣。舊史稱睿宗寬恕好施惠，熙宗不終，海陵隕斃，自時厥後，得大位者皆其子孫，有以夫。顯宗孝友惇睦，在東宮二十五年，不聞有過。承意開導，四方陰受其賜。天下不假之年，惜哉！


Chinese text: This work was published before January 1, 1923, and is in the
public domain worldwide because the author died at least 100 years ago.
