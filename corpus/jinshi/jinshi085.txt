　　世宗昭德皇后生顯宗、趙王孰輦、越王斜魯。元妃張氏生鄗王允中、越王允功。元妃李氏生鄭王允蹈、衛紹王允濟、潞王允德。昭儀梁氏生豫王允成。才人石抹氏生夔王允升。孰輦、斜魯皆早卒。

目录
1	永中
2	永蹈
3	永功
3.1	子 璹
4	永德
5	永成
6	永升
永中
　　鎬王永中，本名實魯剌，又名萬僧。大定元年，封許王。五年，判大興尹。七年，進封越王。十一年，進封趙王。十三年，拜樞密使。十九年，子石古乃加光祿大夫。是歲，改葬明德皇后于坤厚陵，永中母元妃張氏陪葬。十一月庚申，自磐甯宮發引。永中以元妃柩先發，使執黃傘者前導。俄頃，皇后柩出磐甯宮，顯宗徒跣。少府監張僅言呼執黃傘者，不應。既葬，僅言欲奏其事，顯宗解之曰：「是何足校哉，或傘人誤耳。」僅言乃止。

　　二十一年，改判大宗正事。永中不悅，顯宗勸之曰：「宗正之職，自親及疏，自近及遠，此親賢之任也。且皇子之貴，豈以官職閑劇為計邪？」永中乃喜。二十四年，世宗幸上京，顯宗居守，並留永中。顯宗先遣章宗、宣宗奉表問起居於上京，既而遣永中子光祿大夫石古乃奉表。世宗喜謂豫國公主曰：「皇太子孝德天成，先遣二子，繼遣此子，兄弟之際相友愛如此也。」

　　二十五年六月，世宗在天平山好水川清暑，顯宗薨於中都，詔曹王永功視章宗，召永中赴行在。是歲，與章宗及永功等並加開府儀同三司。二十六年，複為樞密使。是歲，世宗賜諸孫名。石古乃曰瑜，神土門日璋，阿思懣曰槩，阿離合懣曰曁彖。二十七年，槩年十五以上，加奉國上將軍。章宗即位，起複判西京留守，進封漢王，與諸弟各賜金五百兩、銀五千兩、錢二千貫、重幣三百端、絹二千匹。再賜永中修公廨錢三百萬，特加石古乃銀青榮祿大夫，阿離合懣奉國上將軍。

　　明昌二年正月辛酉，孝懿皇后崩。判真定府事吳王永成、判定武軍節度使隋王永升奔喪後期，各罰俸一月，杖其長史五十。永中適有寒疾，不能至。上怒，頗意諸王有輕慢心，遣使責永中曰：「已近公除，亦不須來。」二月丙戌，禫祭，永中始至，入臨。辛卯，始克行燒飯禮。壬辰，永中及諸王朝辭，賜遺留物，禮遇雖在，而嫌忌自此始矣。

　　四月，進封並王。三年，判平陽府事，進封鎬王。初置王傅、府尉官，名為官屬，實檢制之也。府尉希望風旨，過為苛細。永中自以世宗長子，且老矣，動有掣制，情思不堪，殊鬱鬱，乃表乞閒居。詔不許。四年，鄭王永蹈以謀逆誅。增置諸王司馬一員，檢察門戶出入，球獵遊宴皆有制限，家人出入皆有禁防。河東提刑判官把里海坐私謁永中，杖一百，解職。前近侍局副使裴滿可孫嘗受永中請托，為石古乃求除官，可孫已改同知西京留守，猶坐免。故尚書右丞張汝弼，永中母舅也。汝弼妻高陀斡自大定間畫永中母像，奉之甚謹，挾左道為永中求福，希覬非望。明昌五年，高陀斡坐詛祝誅。上疑事在永中，未有以發也。

　　會鎬王傅尉奏永中第四子阿離合懣因防禁嚴密，語涉不道。詔同簽大睦親府事袴、禦史中丞孫即康鞫問，並求得第二子神徒門所撰詞曲有不遜語。家奴德哥首永中嘗與侍妾瑞雪言：「我得天下，子為大王，以爾為妃。」詔遣官複按狀同。再遣禮部尚書張暐、兵部侍郎烏古論慶裔複之。上謂宰臣曰：「鎬王只以語言得罪，與永蹈罪異。」參知政事馬琪曰：「永中與永蹈罪狀雖異，人臣無將，則一也。」上曰：「大王何故輒出此言？」左丞相清臣曰：「素有妄想之心也。」詔以永中罪狀宣示百官雜議，五品以下附奏，四品以上入對便殿。皆曰：「請論如律。」惟宮籍監丞盧利用乞貸其死。詔賜永中死，神徒門、阿離合懣等皆棄市。敕有司用國公禮收葬永中，平陽府監護，官給葬具，妻子威州安置。泰和七年，詔複永中王爵，賜諡曰厲。敕石古乃於威州擇地，以禮改葬，歲時祭奠。貞祐二年，詔徙永中妻、子石古乃等鄭州安置。

　　貞祐三年，太康縣人劉全嘗為盜，亡入衛真界，詭稱愛王。所謂愛王，指石古乃。石古乃實未嘗有王封，小人妄以此目之。劉全欲為亂，因假託以惑眾，誘王氏女為妻，且言其子方聚兵河北。東平人李甯居嵩山，有妖術。全同縣人時溫稱寧可論大事，乃使範元書偽號召之。甯至，推為國師，議僭立。事覺，全、溫、寧皆伏誅。

　　貞祐四年，潼關破，徙永中子孫于南京。興定二年，亳州譙縣人孫學究私造妖言雲：「愛王終當奮發，今匿跡民間，自號劉二。」衛真百姓王深等皆信以為誠然。有劉二者出而當之，遣歐榮輩結構逆黨，市兵仗，大署旌旗，謀忄栗立。事覺，誅死者五十二人，緣坐者六十餘人。永中子孫禁錮，自明昌至於正大末，幾四十年。天興初，詔弛禁錮。未幾，南京亦不守雲。

永蹈
　　鄭王永蹈，本名銀術可，初名石狗兒。大定十一年，封滕王，未期月進封徐王。二十五年，加開府儀同三司。二十六年，為大興尹。章宗即位，判彰德軍節度使，進封衛王。明昌二年，徙封鄭王。三年，改判定武軍。

　　初，崔溫、郭諫、馬太初與永蹈家奴畢慶壽私說讖記災祥，畢慶壽以告永蹈：「郭諫頗能相人。」永蹈乃召郭諫相已及妻子。諫說永蹈曰：「大王相貌非常，王妃及二子皆大貴。」又曰：「大王，元妃長子，不與諸王比也。」永蹈召崔溫、馬太初論讖記天象。崔溫曰：「醜年有兵災，屬兔命者來年春當收兵得位。」郭諫曰：「昨見赤氣犯紫微，白虹貫月，皆注醜後寅前兵戈忄栗亂事。」永蹈深信其說，乃陰結內侍鄭雨兒伺上起居，以崔溫為謀主，郭諫、馬太初往來遊說。河南統軍使僕散揆尚永蹈妹韓國公主，永蹈謀取河南軍以為助，與妹澤國公主長樂謀，使駙馬都尉蒲剌睹致書於揆，且先請婚，以觀其意。揆拒不許結婚，使者不敢複言不軌事。永蹈家奴董壽諫永蹈，不聽。董壽以語同輩奴千家奴，上變。是時，永蹈在京師，詔平章政事完顏守貞、參知政事胥持國、戶部尚書楊伯通、知大興府事尼龐古鑒鞫問，連引甚眾，久不能決。上怒，召守貞等問狀。右丞相夾谷清臣奏曰：「事貴速絕，以安人心。」於是，賜永蹈及妃卞玉，二子按春、阿辛，公主長樂自盡。蒲剌睹、崔溫、郭諫、馬太初等皆伏誅。僕散揆雖不聞問，猶坐除名。董壽免死，隸監籍。千家奴賞錢二千貫，特遷五官雜班敘使。自是諸王制限防禁密矣。

　　泰和七年，詔複王封，備禮改葬，賜諡曰剌，以衛王永濟子按辰為永蹈後，奉其祭祀。

永功
　　越王永功，本名宋葛，又名廣孫，貞元二年生。沉默寡言笑，勇健絕人，涉書史，好法書名畫。大定四年，封鄭王。七年，進封隋王。十一年，進封曹王。十五年，除刑部尚書。上曰：「侍郎張汝霖，汝外舅行也，可學為政。」十七年，授活活土世襲猛安。十八年，改大興尹。

　　世宗幸金蓮川，始出中都，親軍二蒼頭縱馬食民田，詔永功：「蒼頭各杖一百。彈壓百戶二人失覺察，勒停。」上次望京澱，永功奏曰：「親軍人止一蒼頭、兩彈壓服勤，為日久矣。臣昧死違詔，量決蒼頭，使彈壓待罪，可使償其田直，惟陛下憐察。」上皆從之。

　　老嫗與男婦憩道傍，婦與所私相從亡去，或告嫗曰：「向見年少婦人自水邊小徑去矣。」嫗告伍長蹤跡之。有男子私殺牛，手持血刃，望見伍長，意其捕己，即走避之。嫗與伍長疑是殺其婦也，捕送縣，不勝楚毒，遂誣服。問屍安在？詭曰：「棄之水中矣。」求之水中，果獲一屍，已半腐。縣吏以為是男子真殺若婦矣，即具獄上。永功疑之曰：「婦死幾何日，而屍遽半腐哉。」頃之，嫗得其婦於所私者。永功曰：「是男子偶以殺人就獄，其拷掠足以稱殺牛之科矣。」遂釋之而去。武清黃氏、望雲王氏豪猾不逞，永功發其罪，畿內肅然。

　　二十三年，判東京留守。是月，改河間尹。閱月，改北京留守。居無何，上謂宰臣曰：「朕聞永功到北京為政無良，雖朕子，萬一敗露，法可廢乎。朕已戒敕永功，卿等可諭其長史，俾匡正之。」到北京凡七月，改東京留守。世宗幸上京，過東京，永功從。明年，上還至天平山好水川，皇太子薨。詔永功護喪事，尋拜御史大夫。章宗封原王，加開府儀同三司。趙王永中及永功兄弟皆加開府儀同三司。明年，判大宗正事。

　　應州僧與永功有舊，將訴事于彰國軍節度使移剌胡剌，求永功手書與胡剌為地。胡剌得書，奏之。上謂宰臣曰：「永功以書囑事胡剌，此雖細微，不可不懲也。凡人小過不治，遂至大咎。有犯必懲，庶幾能改，是亦教也。」皆曰：「陛下用法無私，臣下敢不敬畏。」於是永功解職。未幾，複判大宗正事。

　　章宗即位，除判平陽府事，進封冀王。永功之官，隨引醫人沈思存過制限，當解職。上曰：「朕知此事，當痛斷監奴及治府掾長史管轄府事者罪，仍著於令。」家奴王唐犯罪至徒，永功曲庇之。平陽治中高德裔失覺察，笞四十。於是永功改判濟南府。詔永功曰：「所坐雖細事，法令不得不如此。今已釋矣，後毋複然。濟南先帝舊治，風土甚好，可悉此意也。」改授山東西路把魯古世襲猛安。二年，判廣寧府事，進封魯王。明年，判彰德府事。承安元年，進封郢王。明年，判太原府事。泰和七年，改西京留守。八年，複判平陽府事。大安元年，進封譙王，判中山府事。明年，進封越王。

　　宣宗即位，免常參。明年，從遷汴京。久之，詔永功每月朔一朝。興定四年，詔永功無朝。五年，有疾，賜禦藥。疾革，賜尚醫診視，一日五遣使候問。是歲，薨。上哭之慟，諡曰忠簡。

　　子福孫、壽孫、粘沒曷。大定二十六年，詔賜福孫名璐，壽孫名璹，粘沒曷名琳。是年，璐加奉國上將軍。章宗即位，加銀青榮祿大夫，封蕭國公。初為興陵崇妃養子，常居京師，奉朝請。泰和五年，卒。章宗輟朝，百官進名奉慰。

子 璹
　　璹本名壽孫，世宗賜名，字仲實，一字子瑜。資質簡重，博學有俊才，喜為詩，工真草書。大定二十七年，加奉國上將軍。明昌初，加銀青榮祿大夫。衛紹王時，加開府儀同三司。貞佑中，封胙國公。正大初，進封密國公。

　　璹奉朝請四十年，日以講誦吟詠為事，時時潛與士大夫唱酬，然不敢明白往來。永功薨後，稍得出遊，與文士趙秉文、楊雲翼、雷淵、元好問、李汾、王飛伯輩交善。初，宣宗南遷，諸王宗室顛沛奔走，璹乃盡載其家法書名畫，一帙不遺。居汴中，家人口多，俸入少，客至，貧不能具酒肴，蔬飯共食，焚香煮茗，盡出藏書，談大定、明昌以來故事，終日不聽客去，樂而不厭也。

　　天興初，璹已臥疾，論及時事，歎曰：「兵勢如此，不能支，止可以降。全完顏氏一族歸吾國中，使女直不滅則善矣，余複何望。」是時，曹王出質，璹見哀宗於隆德殿。上問：「叔父欲何言？」璹奏曰：「聞訛可欲出議和。訛可年幼，不苦諳練，恐不能辦大事。臣請副之，或代其行。」上慰之曰：「南渡後，國家比承平時有何奉養，然叔父亦未嘗沾溉。無事則置之冷地，無所顧藉，緩急則置於不測，叔父盡忠固可，天下其謂朕何？叔父休矣。」於是君臣相顧泣下。未幾，以疾薨。年六十一。

　　平生詩文甚多。自刪其詩，存三百首，樂府一百首，號《如庵小稿》。第五子守禧，字慶之，風神秀徹，璹特鍾愛，嘗曰：「平日所蓄書畫將以付斯子。」及汴城降，守禧病卒，年未三十。

永德
　　潞王永德，本名訛出。大定二十五年，與章宗及諸兄俱加開府儀同三司。二十七年，封薛王。明年，除秘書監。二十九年，進判秘書監，進封沈王。明昌元年，授山東東路把魯古必剌猛安。二年，進封豳王。五年，遷勸農使。承安二年，進封潞王。承安三年，再任勸農使。泰和元年，有司劾永德元日進酒後期，有詔勿問。衛紹王時，累遷太子太師。宣宗即位，改同判大睦親府事。興定五年，遷判大睦親府事。子斡論，賜名琰。

永成
　　豫王永成，本名鶴野，又曰婁室。母昭儀梁氏。永成風姿奇偉，博學，善屬文。世宗尤愛重之。大定七年，始封沈王，以太學博士王彥潛為府文學，永成師事之。十一年，進封豳。十五年，就外第。十六年，判秘書監。明年，授世襲山東東路把魯古猛安，判大睦親府事。既而改中都路胡土靄哥蠻猛安。二十年，改授翰林學士承旨。二十三年，判定武軍節度使事，尋改判廣寧府。二十五年，世宗幸上京，命留守中都，判吏部尚書，進開府儀同三司，為御史大夫。

　　章宗即位，起複，進封吳，判真定府事。明昌元年，改山東西路盆買必剌猛安。明年，進封兗。坐率軍民圍獵，解職，奉表謝罪。上賜手詔曰：「卿親實肺腑，夙著忠純，侍顯考于春宮，曲盡友于之愛，洎沖人之繼統，愈明忠赤之心，艱難之中，多所裨益。朕心簡在，毫楮莫窮，用是起之苫塊之中，授以維城之任。自典籓服，歲月薦更，蕞爾趙邦，知驥足之難展，眇哉鎮府，固牛刀之莫施。方思驛召以赴朝，何意遽罹于國憲。偶因時獵，頗擾部民，法所不寬，憲台聞上。朕尚含容累月，未忍即行，雖欲遂於私恩，竟莫違于公議，解卿前職，即乃世封。噫，祖宗立法，非一人之敢私；骨肉至親，豈千里而能間。以此退閑之小誡，欲成終始之洪恩。《經》雲：'在上不驕，高而不危。'是以知節慎者修身之本，驕矜者敗德之源。朕每自勵，今以戒卿。昔東平樂善，能成不朽之名，梁孝奢淫，卒致憂疑之悔。前人所行，可為龜鑑。卿兼資文武，多藝多才，履道而行，何施不可。如能德業日新，無慮牽複之晚。朕素不工詞翰，臨文草草，直寫所懷，冀不以辭害意也。」未幾，授沁南軍節度使。三年，改判咸平府事，未赴，移判太原府事。上以永成誕日，親為詩以賜，有「美譽自應輝玉牒，忠誠不待啟金滕」之語，當世榮之。

　　七年，改判平陽府事。承安改元，以覃恩進封豫。明年冬，進馬八十疋，以資守禦之備。上賜詔獎諭曰：「卿夙有雋望，時惟茂親，通達古今，砥礪忠義。方分憂於外服，來輸駿於上閑，欲助邊防，以增武備。惟盡心于體國，乃因物以見誠。載念懇勤，良深嘉獎。」五年，再任。俄召還，以疾不能入見。上親幸其第臨視。泰和四年，薨。訃聞，上為之震悼，賻贈甚厚，諡曰忠獻。

　　永成自幼喜讀書，晚年所學益醇，每暇日引文士相與切磋，接之以禮，未嘗見驕色。自號曰「樂善居士」，有文集行於世雲。

永升
　　夔王允升，改名永升，本名斜不出，一名鶴壽。大定十一年，封徐王，進封虞王。二十六年，加開府儀同三司。明年，判吏部尚書，授山東西路按必出虎必剌猛安。章宗即位，加恩宗室，徙封隋王，除定武軍節度使。明昌二年，改封曹王。久之，改封宛王。衛紹王即位，徙今封。貞祐元年九月，宣宗以允升年高，素羸疾，詔宮中聽扶杖。尋薨。既殯，燒飯，上親臨奠。

　　贊曰：世宗保全宗室，無所不至，雖矯海陵之失，亦由天資仁厚而然也。其子永中、永蹈皆死章宗之手，其理蓋有不可詰者。章宗無後，則厥報不爽矣。


Chinese text: This work was published before January 1, 1923, and is in the
public domain worldwide because the author died at least 100 years ago.
