列傳第七十二 外國上 ○西夏

　　夏國王李乾順。其先曰托跋思恭，唐僖宗時，為夏、綏、銀、宥節度使，與李茂貞、李克用等破黃巢，複京師，賜姓李氏。唐末，天下大亂，籓鎮連兵，惟夏州未嘗為唐患。曆五代至宋，傳數世至元昊，始稱帝。遼人以公主下嫁李氏，世修朝貢不絕，事具《遼史》。

　　天輔六年，金破遼兵，遼主走陰山，夏將李良輔將兵三萬來救遼，次天德境野穀。斡魯、婁室敗之于宜水，追至野谷，澗水暴至，漂沒者不可勝計。宗望至陰山，以便宜與夏國議和，其書曰：「奉詔有之：夏王，遼之自出，不渝終始，危難相救。今茲已舉遼國，若能如事遼之日以效職貢，當聽其來，毋致疑貳。若遼主至彼，可令執送。」天會二年，始奉誓表，以事遼之禮稱籓，請受割賜之地。宗翰承制，割下寨以北、陰山以南、乙室耶刮部吐祿濼之西，以賜之。

　　天會二年三月，乾順遣把裏公亮等來上誓表，曰：「臣乾順言：今月十五日，西南、西北兩路都統遣左諫議大夫王介儒等齎牒奉宣，若夏國追悔前非，捕送遼主，立盟上表，仍依遼國舊制及賜誓詔，將來或有不虞，交相救援者。臣與遼國世通姻契，名系籓臣，輒為援以啟端，曾犯威而結釁。既速違天之咎，果罹敗績之憂。蒙降德音以寬前罪，仍賜土地用廣籓籬，載惟含垢之恩，常切戴天之望。自今已後，凡于歲時朝賀、貢進表章、使人往復等事，一切永依臣事遼國舊例。其契丹昏主今不在臣境，至如奔竄到此，不復存泊，即當執獻。若大朝知其所在，以兵追捕，無敢為地及依前援助。其或徵兵，即當依應。至如殊方異域朝覲天闕，合經當國道路，亦不阻節。以上所敘數事，臣誓固此誠，傳嗣不變，苟或有渝，天地鑒察，神明殛之，禍及子孫，不克享國。」所謂西北，西南兩路都統者宗翰也。蓋宗望以太祖命與之通書，而宗翰以便宜割地議和雲。

　　太宗使王阿海、楊天吉往賜誓詔曰：「維天會二年歲次甲辰，閏三月戊寅朔，皇帝賜誓詔于夏國王乾順：先皇帝誕膺駿命，肇啟鴻圖，而卿國據夏台，境連遼右，以效力於昏主，致結釁于王師。先皇帝以謂忠於所事，務施恩而釋過，迨眇躬之纂紹，仰遺訓以遵行，卿乃深念前非，樂從內附，飭使軺而奉貢，效臣節以稱籓。載錫寵光，用彰複好，所有割賜地土、使聘禮節、相為援助等事，一切恭依先朝制詔。其依應徵兵，所請宜允。三辰在上，朕豈食言，苟或變渝，亦如卿誓。遠垂戒諭，毋替厥誠。」

　　於是，宋人與夏人俱受山西地，宋人侵取之，乾順遣使表謝賜誓詔、並論宋所侵地。詔曰：「省所上表，具悉，已命西南、西北兩路都統府從宜定奪。」是時，宗翰朝京師未還，錄夏國奏付權都統斡魯，宋人侵略新受疆土、及使人王阿海爭儀物事，與夏通問以便宜決之。

　　初，以山西九州與宋人，而天德遠在一隅，緩急不可及，割以與夏。後破宋都獲二帝，乃畫陝西分界，自麟府路洛陽溝東距黃河西岸、西曆暖泉堡，鄜延路米脂穀至累勝寨，環慶路威邊寨過九星原至委布穀口，涇原路威川寨略古蕭關至北谷川，秦鳳路通懷堡至古會州，自此直距黃河，依見今流行分熙河路盡西邊以限封域。複分陝西北鄙以易天德、雲內，以河為界。

　　及婁室定陝西，婆盧火率兵先取威戎城。軍至威戎東與敵遇，擊走之，生致二人，問之，乃知為夏將李遇取威戎也，乃還其人而與李遇通問。李遇軍威戎西，蒲察軍威戎東，而使使議事于婁室。婁室報曰：「元帥府約束，若兵近夏境，則與夏人相為掎角，毋相侵犯。」李遇使人來曰：「夏國既以天德、雲內歸大國，大國許我陝西北鄙之地，是以至此。」蒲察等遂旋軍。睿宗既定陝西，元帥府不欲以陝西北鄙與夏國，詔曰：「卿等審處所宜從事。」

　　天眷二年，國王乾順薨，子仁孝立，遣使冊命，加開府儀同三司上柱國。皇統元年，請置榷場、許之。

　　初，王阿海等乙太宗誓詔賜夏國，乾順以契丹舊儀見使者，阿海不肯曰：「契丹與夏國甥舅也，故國王坐受，使者以禮進。今大金與夏國君臣也，見大國使者當如儀。」爭數日不能決，於是始起立受焉。厥後不遣賜生日使，至是始遣使賜之。

　　初，慕洧以環州降，及割陝西、河南與宋人，洧奔夏國，夏人以為山訛首領。及撒離喝再定陝西，洧思歸，夏人知之，遂族洧，以表聞，詔書責讓之。及海陵弑熙宗，遣使報諭至境上，夏人問曰：「聖德皇帝何為見廢。」不肯納。朝廷乃使有司以廢立之故移文報之。天德二年七月，夏使御史中丞雜辣公濟等來賀，如舊禮。

　　正隆末伐宋，宋人入秦、隴，夏亦乘隙攻取蕩羌、通峽、九羊、會川等城寨，宋亦侵入夏境。世宗即位，夏人複以城寨來歸，且乞兵複宋侵地，詔書嘉獎，仍遣吏部郎中完顏達吉體究陝西利害。邊吏奏，夏人已歸城寨，而所侵掠人口財畜尚未還，請索之。大定四年二月甲申，夏遣其武功大夫紐臥文忠等賀萬春節，入見，附狀奏告，略曰：「眾軍破蕩之時，幸而免者十無一二，繼以凍餒死亡，其存幾何。兼夏國與宋兵交，人畜之被俘戮亦多，連歲勤動，士卒暴露，勢皆朘削。又坐為宋人牽制，使忠誠之節無由自達，中外鹹知，願止約理索，聽納臣言，不勝下國之幸。」其後屢以為請，詔許之。

　　久之，其臣任得敬專國政，欲分割夏國。因賀大定八年正旦，遣奏告使殿前太尉芭裏昌祖等以仁孝章乞良醫為得敬治疾，詔保全郎王師道佩銀牌往焉。詔師道曰：「如病勢不可療，則勿治。如可治，期一月歸。」得敬疾有瘳，遣謝恩使任得聰來，得敬亦附表進禮物，上曰：「得敬自有定分，附表禮物皆不可受。」並卻之。

　　初，仁孝嗣位，其臣屢作亂，任得敬抗禦有功，遂相夏二十餘年，陰蓄異志，欲圖夏國，誣殺宗親大臣，其勢漸逼，仁孝不能制。大定十年，乃分西南路及靈州羅龐嶺地與得敬，自為國，且上表為得敬求封。世宗以問宰相，尚書令李石等曰：「事系彼國，我何預焉，不如因而許之。」上曰：「有國之主豈肯無故分國與人，此必權臣逼奪，非夏王本意。況夏國稱籓歲久，一旦迫於賊臣，朕為四海主，甯容此邪？若彼不能自正，則當以兵誅之，不可許也。」乃卻其貢物，賜仁孝詔曰：「自我國家戡定中原，懷柔西土，始則畫疆于乃父，繼而錫命於爾躬，恩厚一方，年垂三紀，籓臣之禮既務踐修，先業所傳亦當固守。今茲請命，事頗靡常，未知措意之由來，續當遣使以詢爾。所有貢物，已令發回。」

　　得敬密通宋人求助，宋以蠟丸書答得敬，夏人得之。得敬始因求醫附表進禮物，欲以嘗試世宗，既不可行，而求封又不可得，仁孝乃謀誅之。八月晦，仁孝誅得敬及其黨與，上表謝，並以所執宋人及蠟丸書來上。其謝表曰：「得敬初受分土之後，曾遣使赴大朝代求封建，蒙詔書不為俞納，此朝廷憐愛之恩，夏國不勝感戴。夏國妄煩朝廷，冒求賊臣封建，深虧禮節。今既賊臣誅訖，大朝不用遣使詢問。得敬所分之地與大朝熙秦路接境，恐自分地以來別有生事，已根勘禁約，乞朝廷亦行禁約。」

　　十二年，上謂宰臣曰：「夏國以珠玉易我絲帛，是以無用易我有用也。」乃減罷保安、蘭州榷場。

　　仁孝深念世宗恩厚，十七年，獻本國所造百頭帳，上曰：「夏國貢獻自有方物，可卻之。」仁孝再以表上曰：「所進帳本非珍異，使人亦已到邊，若不蒙包納，則下國深誠無所展效，四方鄰國以為夏國不預大朝眷愛之數，將何所安。」乃許與正旦使同來。

　　先是，尚書奏：「夏國與陝西邊民私相越境，盜竊財畜，奸人託名榷場貿易，得以往來，恐為邊患。使人入境與富商相易，亦可禁止。」於是，複罷　綏德榷場，止存東勝、環州而已。仁孝表請複置蘭州、保安、綏德榷場如舊，並乞使人入界相易用物。詔曰：「保安、蘭州地無絲枲，惟綏德建關市以通貨財。使副往來，聽留都亭貿易。」章宗即位，詔曰：「夏使館內貿易且已。」明昌二年，復舊。頃之，夏人肆牧於鎮戎之境，邏卒逐之，夏人執邏卒而去。邊將阿魯帶率兵詰之，夏廂官吳明契、信陵都、卜祥、徐餘立等伏兵三千於潤中，阿魯帶口中流矢而死，取其弓甲而去。詔索殺阿魯帶者，夏人處以徒刑。詔索之不已，夏人乃殺明契等。

　　明昌四年，仁孝薨，子純佑嗣立。承安二年，複置蘭州、保安榷場。承安五年，純佑母病風求醫，詔太醫判官時德元及王利貞往，仍賜禦藥。八月，再賜醫藥。泰和六年三月，仁孝弟仁友子安全，廢純佑自立，再閱月死於廢所。七月，使純佑母羅氏為表，言純佑不能嗣守，與大臣定議立安全為王，遣使奏告。夏使私問館伴官：「奏告事詔許否？」館伴官曰：「此不當問也。」夏使曰：「明日當問諸客省，若又不答，則升殿奏請。」上聞之，使客省諭以許所祈之意，乃賜羅氏詔詢其意，夏人複以羅氏表來，乃封安全為夏國王。

　　大安三年，安全薨，族子遵頊立。遵頊先以狀元及第，充大都督府主，立在安全薨前一月，衛紹王無實錄，不知其故。然是時金兵敗績於會河堡，夏人乘其兵敗侵略邊境，而通使如故。

　　崇慶元年三月，攻葭州。至甯元年六月，攻保安州。貞祐元年十一月，攻會州，都統徒單醜兒擊走之。十二月，陷涇州。二年八月，歸國人喬成齎夏國書，大概言金邊吏侵略，乞禁戢。詔移文答之，宰臣言：「既非公牒，今將責問，彼必飾詞，徒為虛文，無益於事。」乃止。未幾，夏人攻慶原、延安、積石州，乃詔有司移文責問。

　　十一月，蘭州譯人程陳僧結夏人以州叛，邊將敗其兵三千。三年正月，夏兵攻武延川，宣宗曰：「此不足慮，恐由他道入也。」既而聞邊吏侵夏境，夏人乃攻環州，詔治邊吏罪。夏兵攻積石州，都統姜伯通敗之。夏兵入安鄉關，都統曹記僧、萬戶忽三十卻之。二月，攻環州，刺史烏古論延壽敗之於境上。

　　三月，詔議伐夏，陝西宣撫司奏：「往者，夏人侵我環、慶，河、蘭、積石以兵應之，悉皆遁去，遽還巢穴，蓋為我備也。今蘭州潰兵猶未集，軍實多不完，沿邊地寒，春草始生，未可芻牧，兩界無煙火者三百餘裏，不宜輕舉。」從之。

　　四月，詔河州提控曹記僧、通遠軍節度使完顏狗兒討程陳僧，夏人援之。九月，遂破西關堡。夏人複攻第五將城，萬戶楊再興擊走之。詔陝西宣撫司及沿邊諸將，降空名宣敕，臨陣立功，五品以下並聽遷授。十月，攻保安及延安，都統完顏國家奴破之。既而深入臨洮，總管陀滿胡土門不能禦，陝西宣撫副使完顏胡失來救臨洮，大敗於渭源堡，城破，胡失來被執。十一月，夏兵敗於克戎寨，複敗於熟羊寨，宰相入賀，宣宗曰：「此忠賢之力也。」夏兵進圍臨洮，陀滿胡土門破之。四年四月，夏葩俄族總管汪三郎率眾來降，進羊千口，詔納之，優給其直。來遠鎮獲諜人，言宋、夏相結來攻，詔陝西行省備之。

　　夏於來羌城界河起折橋，元帥右都監完顏賽不焚之，斬馘甚眾。六月，鄜延路奏，夏人牒報用彼國光定年號，詔封還其牒。閏月，慶陽總管慶山奴伐夏，出環州，陝西行省請中分其軍，令慶山奴出第三將懷安寨，環州刺史完顏胡魯出環州，宣宗曰：「聞夏人移軍備其王城，尚恐詐我，勿墮其計中也。」提控完顏狗兒抵蘭州西關堡，招得舊部曲九人。掩擊夏兵于阿彌灣，殺其將士百餘人。八月，左監軍烏古論慶壽敗夏兵于安塞堡。右都監賽不擊走夏兵於結耶觜川，複破之于車兒堡。十一月，提控石盞合喜、楊斡烈解定西之圍。

　　十二月丙寅，宣宗與皇太子議伐夏，左監軍陀滿胡土門、延安總管古裏甲石倫攻鹽、宥、夏州，慶陽總管慶山奴、知平涼府移剌答不也攻威、靈、安、會等州。

　　興定元年正月，夏兵三萬自寧州還，慶山奴以兵邀擊，敗之。詔河東行省胥鼎選兵三萬五千，付陀滿胡土門伐夏，鼎馳奏不可，遂止，語在鼎傳。右都監完顏仲元請試兵西夏，出其不意必獲全勝，兵威既振，國力益完。詔下尚書省、樞密院議。

　　夏人福山以俘戶來降，除同知澤州軍州事。

　　五月，夏兵入大北岔，都統紇石烈豬狗掩擊，敗之。宣宗欲與夏議和，右都監慶山奴屯延安，奏曰：「夏國決不肯和，徒見欺耳。」既而，獲諜者言，遵頊聞大金將約和，戒諭將士無犯西鄙。宰臣奏曰：「就令如此，邊備亦不宜弛。」宣宗以為然。

　　右都監完顏閭山敗夏兵于黃鶴岔。夏人圍羊狠寨，都統黨世昌與戰，完顏狗兒遣都統夾穀瑞夜斫夏營，遂解其圍，猶駐近地，左都監白撒發定西銳兵、龕谷副統包孝成緋翮翅軍，合擊走之。八月，安定堡馬家平總押李公直敗夏兵三千。九月，都統羅世暉卻夏兵於克戎寨。

　　興定二年三月，右都監慶山奴奏：「夏人有乞和意，保安、綏德、葭州得文報，乞複互市，以尋舊盟。以臣觀之，此出於遵頊，非邊吏所敢專者。」朝廷不以為然。

　　五月，夏人入葭州，慶山奴破之于馬吉峰。七月，犯龕谷，夾谷瑞、趙防敗之，追至質孤堡。三年閏月，夏人破通秦寨，提控納合買住擊敗之，自葭盧川遁去。華州元帥完顏合達出安寨堡至隆州，敗其兵二千。進攻隆州，克其西南，會暮乃還。十二月，詔有司移文夏國。

　　四年二月，夏人犯鎮戎，金師敗績，夏人公移語不遜，詔詞臣草牒折之。四月，夏兵犯邊，元帥石盞合喜遇于鹿兒原，提控烏古論世顯以偏師敗之，都統王定複破其眾於新泉城。元帥慶山奴攻宥州，圍神堆府，穴其城，士卒有登者，援兵至，擊走之，斬首二千，俘百餘人，獲雜畜三千餘。八月，夏人陷會州，刺史烏古論世顯降，複犯龕谷，夾谷瑞連戰敗之，夏人乃去。是月，詔有司移文議和，事竟不克。

　　夏人三萬自高峰鎮圍定西，刺史愛申阿失剌、提控烏古論長壽、溫敦永昌擊走之。九月，夏人圍綏平寨、安定堡，未幾，陷西寧州，遂攻定西，烏古論長壽擊卻之。乃襲鞏州，石盞合喜逆戰，一日十余戰，乃解去。

　　五年正月，詔樞密院議夏事，奏曰：「夏人聚兵境上，欲由會州入，已遣行省白撒伏兵險要以待之。鄜延元帥府伺便發兵以綴其後，足以無慮。」二月，甯遠軍節度使夾谷海壽破夏兵於搜嵬堡。三月，複取來羌城。十月，攻龕谷，白撒連敗之。元光元年正月，夏人陷大通城，複取之。三月，提控李師林敗夏兵於永木嶺。八月，攻甯安寨，十月，攻神林堡，十二月，入質孤堡，提控唐括昉敗之。

　　二年，遵頊使其太子德任來伐，德任諫曰：「彼兵勢尚強，不若與之約和。」遵頊笑曰：「是非爾所知也。彼失蘭州竟不能複，何強之有。」德任固諫不從，乞避太子位，願為僧。遵頊怒，幽之靈州，遣人代將，會天旱不果。

　　是歲，大元兵問罪夏國，延安、慶原元帥府欲乘夏人之困弊伐之，陝西行省白撒、合達以為不可，乃止。

　　隴安軍節度使完顏阿鄰日與將士宴飲，不治軍事，夏人乘之，掠民五千余口、牛羊雜畜數萬而去。

　　自天會議和，八十餘年與夏人未嘗有兵革之事。及貞祐之初，小有侵掠，以至構難十年不解，一勝一負精銳皆盡，而兩國俱弊。

　　是歲，遵頊傳位於子德旺。正大元年，和議成，自稱兄弟之國。

　　三年二月，遵頊死，七月，德旺死，嗣立者史失其名。明年，夏國亡。

　　先是，夏使精方匭匣使王立之來聘，未複命國已亡，詔於京兆安置，充宣差彈壓，主管夏國降戶。八年五月，立之妻子三十余口至環州，詔以歸立之，賜以幣帛。立之上言，先世本申州人，乞不仕，居申州。詔如所請，以本官居申州，主管唐、鄧、申、裕等處夏國降戶，聽唐、鄧總帥府節制，給上田千畝、牛具農作雲。

　　贊曰：夏之立國舊矣，其臣羅世昌譜敘世次稱，元魏衰微，居松州者因以舊姓為托跋氏。按《唐書》党項八部有托跋部，自党項入居銀、夏之間者號平夏部。托跋思恭以破黃巢功賜姓李氏，兄弟相繼為節度使，居夏州，在河南。繼遷再立國，元昊始大，乃北渡河，城興州而都之。

　　其地初有夏、綏、銀、宥、靈、鹽等州，其後遂取武威、張掖、酒泉、燉煌郡地，南界橫山，東距西河，土宜三種，善水草，宜畜牧，所謂涼州畜牧甲天下者是也。土堅腴，水清冽，風氣廣莫，民俗強梗尚氣，重然諾，敢戰鬥。自漢、唐以水利積谷食邊兵，興州有漢、唐二渠，甘、涼亦各有灌溉，土境雖小，能以富強，地勢然也。

　　五代之際，朝興夕替，制度禮樂，蕩為灰燼，唐節度使有鼓吹，故夏國聲樂清厲頓挫，猶有鼓吹之遺音焉。然能崇尚儒術，尊孔子以帝號，其文章辭命有可觀者。立國二百餘年，抗衡遼、金、宋三國，偭鄉無常，視三國之勢強弱以為異同焉。故近代學者記西北地理，往往皆臆度言之。聖神有作，天下會於一，驛道往來視為東西州矣。


Chinese text: This work was published before January 1, 1923, and is in the
public domain worldwide because the author died at least 100 years ago.
