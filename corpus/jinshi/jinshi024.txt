　　金之壤地封疆，東極吉裏迷兀的改諸野人之境，北自蒲與路之北三千餘裏，火魯火疃謀克地為邊，右旋入泰州婆盧火所浚界壕而西，經臨潢、金山，跨慶、桓、撫、昌、淨州之北，出天山外，包東勝，接西夏，逾黃河，複西曆葭州及米脂寨，出臨洮府，會州、積石之外，與生羌地相錯。複自積石諸山之南左折而東，逾洮州，越鹽川堡，循渭至大散關北，並山入京兆，絡商州，南以唐鄧西南皆四十里，取淮之中流為界，而與宋為表裏。

　　襲遼制，建五京，置十四總管府，是為十九路。其間散府九，節鎮三十六，防禦郡二十二，刺使郡七十三，軍十有六，縣六百三十二。後複盡升軍為州，或升城堡寨鎮為縣，是以金之京府州凡百七十九，縣加於舊五十一，城寨堡關百二十二，鎮四百八十八。雖貞祐、興定危亡之所廢置，既歸大元，或有因之者，故凡可考必盡著之，其所不載則闕之。

目录
1	上京路
2	咸平路
3	東京路
4	北京路
5	西京路
6	中都路
上京路
　　上京路，即海古之地，金之舊土也，國言「金」曰「按出虎」，按出虎水源於此，故名金源，建國之號蓋取諸此。國初稱為內地，天眷元年號上京。海陵貞元元年遷都于燕，削上京之號，止稱會寧府，稱為國中者以違制論。大定十三年七月，後為上京。其山有長白、青嶺、馬紀嶺、完都魯，水有按出虎水、混同江、來流河、宋瓦江、鴨子河。府一，領節鎮四，防禦一，縣六，鎮一。舊有會平州，天會二年築，契丹之周特城也，後廢。其宮室有乾元殿，天會三年建，天眷元年更名皇極殿。慶元宮，天會十三年建，殿曰辰居，門曰景暉，天眷二年安太祖以下禦容，為原廟。朝殿，天眷元年建，殿曰敷德，門曰延光，寢殿曰宵衣，書殿曰稽古。又有時德宮、明德殿，熙宗嘗享太宗禦容于此，太后所居也。涼殿，皇統二年構，門曰延福，樓曰五雲，殿曰重明。東廡南殿曰東華，次曰廣仁。西廡南殿曰西清，次曰明義。重明後，東殿曰龍壽，西殿曰奎文。時令殿及其曰奉元。有泰和殿，有武德殿，有薰風殿。其行宮有天開殿，爻剌春水之地也。有混同江行宮。太廟、社稷，皇統三年建，正隆二年毀。原廟，天眷元年以春亭名天元殿，安太祖、太宗、徽宗及諸後禦容。春亭者，太祖所嘗禦之所也。天眷二年作原廟，皇統七年改原廟乾文殿曰世德，正隆二年毀。大定五年複建太祖廟。興聖宮，德宗所居也，天德元年名之。興德宮，後更名永祚宮，睿宗所居也，光興宮，世宗所居也。正隆二年命吏部郎中蕭彥良盡毀宮殿、宗廟、諸大族邸第及儲慶寺，夷其趾，耕墾之。大定二十一年後修宮殿，建城隍廟。二十三年以甓束其城。有皇武殿，擊球校射之所也。有雲錦亭，有臨漪亭，為籠鷹之所，在按出虎水側。

　　會寧府，下。初為會寧州，太宗以建都，升為府。天眷元年，置上京留守司，以留守帶本府尹，兼本路兵馬都總管。後置上京曷懶等路提刑司。戶三萬一千二百七十。舊歲貢秦王魚，大定十二年罷之，又貢豬二萬，二十五年罷之。東至胡裏改六百三十里，西到肇州五百五十里，北至蒲與路七百里，東南至恤品路一千六百里，至曷賴路一千八百里縣三：

　　會寧倚，與府同時置。有長白山、青嶺、馬紀嶺、勃野澱、綠野澱。有按出虎河，又書作阿術滸。有混同江、淶流河。有得勝陀，國言忽土皚葛蠻，太祖誓師之地也。

　　曲江初名鎮東，大定七年置，十三年更今名。

　　宜春大定七年置。有鴨子河。

　　肇州，下，防禦使。舊出河店也。天會八年，以太祖兵勝遼，肇基王績於此，遂建為州。天眷元年十月，置防禦使，隸會寧府。海陵時，嘗為濟州支郡。承安三年，複以為太祖神武隆興之地，升為節鎮，軍名武興。五年，置漕運司，以提舉兼州事。後廢軍。貞祐二年複升為武興軍節鎮，置招討司，以使兼州事。戶五千三百七十五。縣一：

　　始興倚，興州同時置。有鴨子河、黑龍江。

　　隆州，下，利涉軍節度使。古扶餘之地，遼太祖時，有黃龍見，遂名黃龍府。天眷三年，改為濟州，以太祖來攻城時大軍徑涉，不假舟楫之祥也，置利涉軍。天德三年置上京路都轉運司，四年，改為濟州轉運司。大定二十九年嫌與山東路濟州同，更今名。貞祐初，升為隆安府，戶一萬一百八十。縣一：

　　利涉倚，興州同時置。有混同江、淶流河。鎮一興縣同時置，有混同館。

　　信州，下，彰信軍刺史。本渤海懷遠軍，遼開泰七年建，取諸路漢民置。戶七千三百五十九。縣一：

　　武昌本渤海懷福縣地。鎮一八十戶。

　　蒲與路，國初置萬戶，海陵例罷萬戶，乃改置節度使。承安三年，設節度副使。南至上京六百七十里，東南至胡裏改一千四百里，北至北邊界火魯火疃謀克三千里。

　　合懶路，置總管府。貞元元年，改總管為尹，仍兼兵馬都總管。承安三年，設兵馬副總管。舊貢海蔥，大定二十七年罷之。有移鹿古水。西至上京一千八百里，東南至高麗界五百里。

　　恤品路，節度使。遼時，為率賓府，置刺史。本率賓故地，太宗天會二年，以耶懶路都孛堇所居地瘠，遂遷於此。以海陵例罷萬戶，置節度使，因名速頻路節度使。世宗大定十一年，以耶懶、速頻相去千里，既居速頻，然不可忘本，遂命名古土門親管猛安曰押懶猛安。承安三年，設節度副使。西北至上京一千五百七十里，東北至胡裏改一千一百，西南至合懶一千二百，北至邊界斡可阿憐千戶二千里。「耶懶」又書作「押懶」。

　　曷蘇館路，置節度使。天會七年，徙治寧州，嘗置都統司，明昌四年廢。有化成關，國言曰曷撒罕關。

　　胡裏改路，國初置萬戶，海陵例罷萬戶，乃改置節度使。承安三年，置節度副使。西至上京六百三十里，北至邊界合裏賓忒千戶一千五百里。

　　烏古迪烈統軍司，後升為招討司，與蒲與路近。

咸平路
　　咸平路，府一，領刺郡一，縣十。

　　咸平府，下，總管府，安東軍節度使，本高麗銅山縣地，遼為咸州，國初為咸州路，置都統司。天德二年八月，升為咸平府，後為總管府。置遼東路轉運司、東京咸平路提刑司。戶五萬六千四百四。縣八：

　　平郭倚，舊名咸平，大定七年更。

　　銅山遼同州鎮安軍，本漢襄平縣，遼太祖時以東平寨置，因名東平，軍曰鎮東。章宗大定二十九年，以與東平重，故更。南有柴河，北有清河，西有遼河。

　　新興遼銀州富國軍，本渤海富州，熙宗皇統三年廢州，更名來屬。有范河，北有柴河，西有遼河。

　　慶雲遼祺州祐聖軍，本以所俘檀州密雲民建州密雲，後更名，有遼河。

　　清安遼肅州信陵軍，熙宗皇統三年降為縣

　　榮安東有遼河。

　　歸仁遼舊隸通州安遠軍，本渤海強師縣，遼更名，金因之。北有細河。

　　玉山章宗承安三年，以烏速集、平郭、林河之間相去六百餘裏之地置，貞祐二年四月升為節，軍曰鎮安。

　　韓州，下，刺史。遼置東平軍，本渤海鄚頡府。戶一萬五千四百一十二。舊有營。縣二：

　　臨津倚，未詳何年置。

　　柳河本渤海粵喜縣地，遼以河為名。有狗河、柳河。

東京路
　　東京路，府一，領節鎮一，刺郡四，縣十七，鎮五。皇統四年二月，立東京新宮，寢殿曰保寧，宴殿曰嘉惠，前後正門曰天華、曰乾貞。七月，建宗廟，有孝甯宮。七年，建禦容殿。

　　遼陽府，中。東京留守司。本渤海遼陽故城，遼完葺之，郡名東平。天顯三年，升為南京，府曰遼陽。十三年，更為東京。太宗天會十年，改南京路平州軍帥司為東南路都統司之時，嘗治於此，以鎮高麗。後置兵馬都部署司，天德二年，改為本路都總管府，後更置留守司。產白兔、師姑布、鼠毫、白鼠皮、人參、白附子。戶四萬六百四。縣四、鎮一：

　　遼陽倚。東梁河、國名兀魯忽必剌，俗名太子河。

　　鶴野鎮一長宜，曷蘇館在其地。

　　宜豐遼舊衍州安廣軍，皇統三年廢為縣，有東梁河。

　　石城興定三年九月，以縣之靈岩寺為岩州，名其倚郭縣曰東安，置行省。

　　澄州，南海軍刺史，下。本遼海州，天德三年改州名。戶一萬一千九百三十五。縣二。鎮一：

　　臨溟鎮一新昌。

　　析木遼銅州廣利軍附郭析木縣地，皇統三年廢州來屬。有沙河。

　　沈州，昭德軍刺史，中。本遼定理府地，遼太宗時軍曰興遼，後為昭德軍，置節度。明昌四年改為刺史，與通、貴德、澄三州皆隸東京。戶三萬六千八百九十二。縣五：

　　樂郊遼太祖俘三河之民建三河縣於此，後改更今名。有渾河。

　　章義遼舊廣州，皇統三年降為縣來屬。有遼河、東梁河、遼河大口。

　　遼濱遼舊遼州東平軍，遼太宗改為始平軍，皇統三年廢為縣。有遼河。

　　�樓（遼舊興州人中軍常安縣，遼嘗置定理府刺史于此，本�樓故地，大定二十九年章宗更名。有範河、清河，國名叩隈必剌。

　　雙城遼雙州保安軍也，皇統三年降為縣，章宗時廢。

　　貴德州，刺史，下。遼貴德州寧遠軍，國初廢軍，降為刺郡。戶二萬八百九十六。縣二：

　　貴德倚。有範河。

　　奉集遼集州懷遠軍奉集縣，本渤海舊縣。有渾河。

　　蓋州，奉國軍節度使，下。本高麗蓋葛牟城，遼辰州。明昌四年，罷曷蘇館，建辰州遼海軍節度使。六年，以與「陳」同音，更取蓋葛牟為名。戶一萬八千四百五十六。縣四、鎮二：

　　湯池遼鐵州建武軍湯池縣。鎮一神鄉。

　　建安遼縣。鎮一大寧。

　　秀岩本大寧鎮，明昌四年升。泰和四年廢為鎮，貞祐四年複升置。

　　熊岳遼盧州玄德軍熊嶽縣。遼屬南女直湯河司。

　　複州，下，刺史。遼懷還軍節度，明昌四年降為刺史。舊貢鹿筋，大定八年罷之。戶一萬三千九百五十。縣二、鎮一：

　　永康倚。舊名永寧，大定七年更。

　　化成遼蘇州安複軍，本高麗地，興宗置。皇統三年降為縣來屬。貞祐四年五月升為金州，興定二年升為防禦。鎮一歸勝。

　　來遠州，下。舊來遠城，本遼熟女直地，大定二十二年升為軍，後升為州。

　　婆速府路，國初置統軍司，天德二處置總管府，貞元元年與曷懶路總管並為尹，兼本路兵馬都總管。此路皆猛安戶。

北京路
　　北京路，府四，領節鎮七，刺郡三，縣四十二，鎮七，寨一。

　　大定府，中，北京留守司，遼中京。統和二十五年建為中京，國初因稱之。海陵貞元元年更為北京，置留守司、都轉運司、警巡院。產紘鼠、螺杯、茱萸梳、玳瑁鞍、酥乳餅、五味子。戶六萬四千四十七。縣十一、鎮二：

　　大定倚，遼縣舊名。在土河、七金山、陰涼河。鎮一恩化。

　　長興有塗河。

　　富庶有心河。鎮一文安。

　　松山遼松山州勝安軍松山縣，開泰中置，舊置刺史。太祖天輔七年置觀察使。皇統三年廢州來屬。承安三年隸高州，泰和四年後複。有陰涼河、落馬河。

　　神山遼澤州神山縣，遼太祖俘蔚州之民置。章宗承安二年嘗置惠州，升孩兒館為灤陽縣，以隸之。泰和四年罷州及灤陽縣。

　　惠和皇統三年以遼惠州惠和縣置。

　　金源唐青山縣，遼開泰二年置，以地有金甸為名。有駱駝山。

　　和眾遼榆州和眾縣，皇統三年罷州來屬。

　　武平遼築城杏堝，初名新州，統和間更為武安州。皇統三年降為武安縣來屬，大定七年更名。承安三年隸高州，泰和四年複來屬。

　　靜封承安二年以胡設務置，隸全州，三年隸高州，泰和四年來屬。

　　三韓遼伐高麗，遷馬韓、辰韓、弁韓三國民為縣，置高州。太祖天輔七年以高州置節度使，皇統三年廢為縣，承安三年複升為高州，置刺史，為全州支郡，分武平、松山、靜封三縣隸焉。泰和四年廢。有落馬河，塗河。

　　利州，下，刺史。遼統和十六年置。戶二萬一千二百九十六。縣二、鎮一、寨一：

　　阜俗遼統和四年置，金因之。

　　龍山遼故潭州廣潤軍縣故名，熙宗皇統三年廢州來屬。有榆河。寨一蘭州。鎮一漆河。

　　義州，下，崇義軍節使。遼宜州，天德三年更州名。戶三萬二百三十三。縣三、鎮一：

　　弘政有淩河。

　　開義遼海北州廣化軍縣故名，熙宗皇統三年廢州來屬。鎮一饒慶。

　　同昌遼成州興府軍縣故名，國初隸川州，大定六年罷川州，隸懿州，承安二年複隸川州，泰和四年來屬。

　　錦州，下，臨海軍節度使。舊隸興中府，後來屬。戶三萬九千一百二十三。縣三：

　　永樂本慕容皝之西樂縣地。

　　安昌

　　神水遼開泰二年置，皇統三年廢為鎮，大定二十九年複升為縣。有土河。

　　瑞州，下，歸德軍節使。本來州，天德三年更為宗州，泰和六年以避睿宗諱，謂本唐瑞州地，故更今名。戶一萬九千九百五十三。縣三、鎮一：

　　里安舊名來賓，唐來遠縣民。明昌六年更為宗安，泰和六年複更今名。

　　海陽遼潤州海陽軍故縣，皇統三年廢州來屬。鎮一遷民。

　　海濱本慕容皝集寧縣地，遼隰州海平軍故縣，皇統三年廢州來屬。

　　廣寧府，散，下，鎮甯軍節度使。本遼顯州奉先軍，漢望平縣地，天輔七年升為府，因軍名置節度。天會八年改軍名鎮寧。天德二年隸咸平，後廢軍隸東京。泰和元年七月來屬。戶四萬三千一百六十一。縣三、舊有奉玄縣，天會八年改為鐘秀縣。鎮六、寨四。鎮二歡城、遼西。

　　廣甯舊名山東縣，大定二十九年更名。有遼世宗顯陵。寨二閭城、兔兒窩。

　　望平大定二十九年升梁漁務置。鎮二梁漁務、山西店。

　　閭陽遼乾州廣德軍，以乾陵故名奉陵縣。天會八年廢州更名來屬。有淩河。有遼景宗乾陵。鎮二閭陽、衡家。寨二大斧山、北川。

　　懿州，下，甯昌軍節度使。遼嘗更軍名慶懿，又為廣順，複更今名。金因之，先隸咸平府，泰和末來屬。戶四萬二千三百五十一。縣二：大定六年罷川州，以宜民、同昌二縣來屬。承安二年複以二縣隸川州。泰和四年罷川州，以宜民隸興中，同昌隸義州。

　　順安

　　靈山本渤海靈峰縣地。

　　興中府，散，下。本唐營州城，遼太祖遷漢民以實之，曰霸州彰武軍，重熙十一年升為府，更今名，金因之。戶四萬九百二十七。縣四、鎮三：

　　興中本漢柳城地。南有淩河。鎮一黔城。

　　永德遼安德州化平軍安德縣，世宗大定七年更今名。北有淩河。鎮一阜安。

　　興城遼嚴州保肅軍縣故名，皇統三年廢州隸錦州。有桃花島。

　　宜民遼川州長寧軍，會同中嘗名白川州，天祿五年去「白」字，國初因之，與同昌縣皆隸焉。大定六年降為宜民縣，隸懿州。承安二年複置川州，改徽川寨為徽川縣，為懿州支郡。泰和四年罷州及徽川縣求屬。鎮一咸康，遼縣也，國初廢為鎮。

　　建州，下，保靖軍刺史。遼初名軍曰武寧，後更，金因之。戶一萬一千四百三十九。縣一：

　　永霸本唐昌黎縣地。

　　全州，下，盤安軍節度使。承安二年置，改胡設務為靜封縣，黑河鋪為盧川縣，撥北京三韓縣烈虎等五猛安以隸焉。貞祐二年四月嘗僑置於平州。戶九千三百一十九。縣一：

　　安豐承安元年十月改豐州鋪為安豐縣，隸臨潢府，二年置全州盤安軍節度使治。有黃河、黑河。

　　臨潢府，下，總管府。地名西樓，遼為上京。國初因稱之，天眷元年改為北京。天德二年改北京為臨潢府路，以北京路都轉運司為臨潢府路轉運司，天德三年罷。貞元元年以大定府為北京後，但置北京臨潢路提刑司。大定後罷路，併入大定府路。貞祐二年四月嘗僑置於平州。有天平山、好水川，行宮地也，大定二十五年命名。有撒裏乃地。熙宗皇帝統九年嘗避暑於此。有陷泉，國言曰落孛魯。有合嫋追古思阿不漠合沙地。戶六萬七千九百七。縣五、堡三十七：大定間二十四，後增。

　　臨潢倚。有金粟河。

　　長泰有立列只山，其北千餘里有龍駒河，國言曰喝必剌。有撒裏葛睹地。

　　盧川承安二年以黑河鋪升，隸全州，後複來屬。有潢河。

　　甯塞泰和元年五月置。有滑河。

　　長寧遼永州永昌軍縣故名，太祖天輔七年嘗置節度使，皇統三年廢州來屬。

　　慶州，下，玄甯軍刺史。境內有遼祖州，天會八年改為奉州，皇統三年廢，遼太祖祖陵在焉。境內有遼懷州，舊置奉陵軍，天會八年更為奉德軍，皇統三年廢，遼太宗、穆宗懷陵在焉。北山有這聖宗、興宗、道宗慶陵。城中有遼行宮，比他州為富庶，遼時刺此郡者非耶律、蕭氏不與，遼國寶貨多聚藏於此。北至界二十里，南至盧川二百二十，西至桓州九百，東至臨潢一百六十。戶二千七。縣一：舊有孝安縣，天會八年改為慶民縣，皇統三年廢。

　　朔平有榷場務。

　　興州，甯朔軍節度使。本遼北安州興化軍，皇統三年降軍置興化縣，承安五年升為興州，置節度，軍名寧朔，改利民寨為利民縣，撥梅堅河徒門必罕、甯江、速馬剌三猛安隸焉。貞祐二年四月僑置於密雲縣。戶一萬五千九百七十。縣二：又有利民縣，承安五年以利民寨升，泰和四年廢。

　　興化倚。遼舊縣，皇統三年降興化軍置，隸大定府，承安五千建興州於縣，為倚郭。舊有白檀鎮。

　　宜興本興化縣白檀鎮，泰和三年升為縣來屬。

　　泰州，德昌軍節度使。遼時本契丹二十部族牧地，海陵正隆間，置德昌軍，隸上京，大定二十五年罷之。承安三年複置於長春縣，以舊泰州為金安縣，隸焉。北至邊四百里，南至懿州八百里，不至肇州三百五十里。戶三千五百四。縣一、舊有金安縣，承安三年置，尋廢。堡十九：

　　長春遼長春州韶陽軍，天德二年降為縣，隸肇州，承安三年來屬。有撻魯古河、鴨子河。有別裏不泉。

　　邊堡，大定二十一年三月，世宗以東北如討司十九堡在泰州之境，及臨潢路舊設二十四堡障參差不齊，遣大理司直蒲察張家奴等往視其處置。於是東北自達裏帶石堡子至鶴五河地分，臨潢路自鶴五河堡子至撒裏乃，皆取直列置堡戍。評事移剌每言：「東北及臨潢所置，土塉樵絶，當令所徙之民姑逐水草以居，分遣丁壯營畢，開壕塹以備邊。」上令無水草地官為建屋，及臨潢路諸堡皆以放良人戍守。省議：「臨潢路二十四堡，堡置戶三十，共為七百二十，若營建畢，官給一歲之食。」上以年饑權寢，姑令開壕為備。四月，遣吏部郎中奚胡失海經畫壕塹，旋為沙雪堙塞，不足為禦。乃言：「可築二百五十堡，堡日用工三百，計一月可畢，糧亦足備，可為邊防久計，泰州九堡、臨潢五堡之地斥鹵，官可為屋外，自撒裏乃以西十九堡，舊戍軍舍少，可令大鹽濼官木三萬餘，與直東堡近嶺求木，每家官為構室一椽以處之。」

西京路
　　西京路，府二，領節鎮七，刺郡八，縣三十九，鎮九。大定五年建宮室，名其殿曰保安，其門南曰奉天，東曰宣仁，西曰阜成。天會三年建太祖原廟。

　　大同府，中，西京留守司。晉雲州大同軍節度，遼重熙十三年，升為西京，府名大同，金因之。皇統元年，以燕京路隸尚書省，西京及山后諸部族隸元帥府。舊置兵馬都部署司，天德二年，改置本路都總管府，後更置留守司。置轉運司及中都西京路提刑司。貢瑪瑙環子、瑪瑙數珠。產白駝、安息香、松明、松脂、黃連、百藥煎、芥子煎、鹽、撈鹽、石綠、綠礬、鐵、甘草、枸杞、碾玉砂、地蕈。戶九萬八千四百四十四。縣七、鎮三：

　　大同倚。遼析雲中置，金因之。有牛皮關、武周山、方山、奚望山、盛樂城、禦河、鬥雞台、平城外郭鹽場、如渾水、桑乾河、紇真山。有遼帝后像。在華嚴寺。鎮一奉義。

　　雲中晉舊縣名。

　　宣寧遼德州昭聖軍宣德縣，大定八年更名。有官山、彌陀山、石綠山、產碾玉砂。鎮一窟龍城。

　　懷安晉故縣名。

　　天成遼析雲中置。

　　白登本名長清，大定七年更。有白登臺、采掠山。

　　懷仁遼析雲中置，貞祐二年五月升為雲州。有黃花嶺、錦屏山、清涼山、金龍山、早起城、日中城。鎮一安七疃。

　　豐州，下，天德軍節度使。遼嘗更軍名應天，尋複，金因之。皇統九年升為天德總管府，置西南路招討司，以天德尹兼領之。大定元年降為天德軍節度使，兼豐州管內觀察使，以元管部族直撒、軍馬公事，並隸西南路詔討司產不灰木、地蕈。戶二萬二千六百八十三。縣一、鎮一：

　　富民晉舊名。有黑山、神山。鎮一振武。

　　弘州，下，刺史。遼名軍曰博寧，本襄陰村，統和中建。國初置保寧軍，後廢軍。產瑪瑙。戶二萬二千二。縣二、鎮二：

　　襄陰倚。本名永寧，大定七年改。

　　順聖本安塞軍故地，遼應曆中置，金因之。鎮二陽門，貞祐二年七月升為縣。大羅。

　　淨州，下，刺史。大定十八年以天山縣升，為豐州支郡，刺史兼權譏察。北至界八十里戶五千九百三十八。縣一：

　　天山舊為榷場，大定十八年置，為倚郭。

　　桓州，下，威遠軍節度使。軍兵隸西北路招討司。明昌七年改置刺史。北至舊界一里半。戶五百七十八。縣一：曷裏滸東川，更名金蓮川，世宗曰：「蓮者連也，取其金枝玉葉相連之義。」景明宮，避暑宮也，在涼陘，有殿、揚武殿，皆大定二十年命名。有查沙，有白濼，國言曰勺赤勒。

　　清塞倚。明昌四年以罷錄事司置。

　　撫州，下，鎮甯軍節度使。遼秦國大長公主建為州，章宗昌三年複置刺史，為桓州支郡，治柔遠。明昌四年置司候司。承安二年升為節鎮，軍名鎮寧，撥西北路招討司所管梅堅必剌、王敦必剌、拿憐術花速、宋葛斜忒渾四猛安以隸之。戶一萬一千三百八十。縣四：有旺國崖，大定八年五月更名靜寧山。有麻達葛山，大定二十九年更名胡土白山。有冰井。

　　柔遠倚。大定十年置於燕子城，隸宣德州，明昌三年來屬，有燕子城，國言曰吉甫魯灣城，北羊城，國言曰火唵榷場，查剌嶺，沔山，大漁濼，行宮有樞光殿。有雙山，七里河，石井，蝦蟆山，昂吉濼又名鴛鴦濼，得勝口舊名北望澱，大定二十年更。

　　集寧明昌三年以春市場置，北至界二百七十里。

　　豐利明昌四年以泥濼置。有蓋裏泊。

　　威甯承安二年以撫州新城鎮置。

　　德興府，晉新州，遼奉聖州武定軍節度，國初因之。大安元年升為府，名德興。戶八萬八百六十八。縣六、有漫天堝，泰和二年更名拂雲，平惡崖，更名壘翠岩。鎮一：

　　德興倚。舊名永興縣，大安元年更名。有涿鹿定、東水鎮。有雞鳴山。

　　媯川遼可汗州清平軍，本晉媯州，會同元年遼太祖嘗名可汗州，縣舊曰懷戎，更名懷來，明昌六年更今名。西北有合河龜館石橋，明昌四年建。

　　縉山遼儒州縉陽軍縣故名，皇統元年廢州來屬，崇慶元年升為鎮州。鎮一永安

　　望雲本望雲川地，遼帝嘗居，號曰禦莊，後更為縣，金因之。

　　礬山晉故縣，國初隸弘州，明昌三年來屬。

　　龍門晉縣，國初隸弘州，後來屬。明昌三年割隸宣德州。有慶甯宮，行宮也，泰和五年以提舉兼龍門令。

　　昌州，天輔七年降為建昌縣，隸桓州。明昌七年以狗濼複置，隸撫州，後來屬。戶一千二百四十一。縣一：

　　寶山有狗濼，國言曰押恩尼要。其北五百餘裏有日月山，大定二十年更曰抹白山。國言涅裏塞一山。

　　宣德州，下，刺史。遼改晉武州為歸化州雄川武軍，大定七年更為宣化州，八年複更為宣德。戶三萬二千一百四十七。縣二：

　　宣德舊文德縣，大定二十九年更名。

　　宣平承安二年以大新鎮置，以北邊用兵嘗駐此地也。

　　朔州，中，順義軍節度使。貞祐三年七月，嘗割朔州廣武縣隸代州。產鐵、荊三棱、枸杞。戶四萬四千八百九十二。縣二：

　　鄯陽晉故縣。有桑乾河、大和嶺、天池、雁門關、霸德山。

　　馬邑晉故縣，貞祐二年五月升為固州。有洪濤山、鑊水，又曰桑乾河。

　　武州，邊，下，刺史。大定前仍置宣威軍。戶一萬三千八百五十一。縣一：

　　甯遠晉故縣。黃河。

　　應州，下，彰國軍節度使。戶三萬二千九百七十七。縣三：

　　金城晉故縣。有黃瓜堆、複宿山、桑乾河、渾河、崞川水、黃花城。

　　山陰本名河陰，大定七年以興鄭州屬縣同，故更焉。貞祐二年五月升忠州。有黃花嶺、桑乾河。

　　渾源晉縣，貞祐二年五月升為渾源州。產鹽。

　　蔚州，下，忠順軍節度使。遼嘗更為武安軍，尋複。貢地蕈。戶五萬六千六百七十四。縣五：

　　靈仙北有桑乾河、代王城、薄家村。

　　廣靈亦作「陵」，遼統和三年析靈仙置。

　　靈丘晉縣，貞祐二年四月升為成州，四年割為代州支郡。

　　定安晉縣。有桑乾河。貞祐二年四月升為定安州。

　　飛狐。晉縣。

　　雲內州，下，開遠軍節度使。天會七年徙奚第一、第三部來戍。產青鑌鐵。戶二萬四千八百六十八。縣二、鎮一：

　　柔服夾山在城北六十里。鎮一：寧仁，舊縣也，大定後廢為鎮。

　　雲川本曷董館，後升裕民縣，皇統元年複廢為曷董館，大定二十九年複升，更為今名。

　　甯邊州，下，刺史。國初置鎮西軍，貞祐三年隸嵐州，四年二月升為防禦。戶六千七十二。縣一：

　　甯邊正隆三年置。

　　東勝州，下，邊，刺史。國初置武興軍，有古東勝城。戶三千五百三十一。縣一、鎮一：

　　東勝　鎮一寧化。

　　部族節度使：

　　烏昆神魯部族節度使，軍兵事屬西北路招討司，明昌三年罷節度使，以招討司兼領。

　　烏古裏部族節度使。

　　石壘部族節度使。

　　助魯部族節度使。

　　孛特本部族節度使。

　　計魯部族節度使。

　　唐古部族，承安三年改為部羅火紮石合節度使。

　　迪烈又作迭剌。女古部族，承安三年改為土魯渾紮石合節度使。

　　詳穩九處：

　　咩颭詳穩，貞祐四年六月改為葛也阿鄰猛安。

　　木典颭詳穩，貞祐四年改為抗葛阿鄰謀克。

　　骨典颭穩，貞祐四年改為撒合輦必剌謀克。

　　唐古颭詳穩。

　　耶剌都颭詳穩。

　　移典颭穩。

　　蘇木典颭詳穩，近北京。

　　胡都颭詳穩。

　　霞馬颭詳穩。

　　群牧十二處：

　　斡獨椀群牧，大定四年改為斡睹只群牧。

　　蒲速斡群牧。本斡睹只地，大定七年分置。

　　耶魯椀群牧。

　　訛裏都群牧。

　　颭斡群牧。

　　歐裏本群牧。

　　烏展群牧。

　　特滿群牧。

　　駝駝都群牧。

　　訛魯都群牧。

　　忒恩群牧。承安四年創置。

　　蒲鮮群牧。承安四年創置。

中都路
　　中都路，遼會同元年為南京，開泰元年號燕京。海陵貞元元年定都，以燕乃列國之名，不當為京師號，遂改為中都。府一，領節鎮三，刺郡九，縣四十九。天德三年，始圖上燕城宮室制度，三月，命張浩等增廣燕城。城門十三，東曰施仁、曰宣曜、曰陽春，南曰影風、曰豐宜、曰端禮，西曰麗澤、曰顥華、曰彰義，北曰會城、曰通玄、曰崇智、曰光泰。浩等取真定府潭園材木，營建宮室及涼位十六。應天門十一楹，左右有樓，門內有左、右翔龍門，及日華、月華門，前殿曰大安，左、右掖門，內殿東廊曰敷得門。大安殿之東北為東宮，正北列三門，中曰粹英，為壽康宮，母后所居也，西曰會通門，門北曰承明門，又北曰昭慶門。東曰集禧門，尚書省在其外，其東西門左、右嘉會門也，門有二樓，大安殿后門之後也。其北曰宣明門，則常朝後殿門也。北曰仁政門，傍為朵殿，朵殿上為兩高樓，曰東、西上閣門，內有仁政殿，常朝之所也。宮城之前廊，東西各二百餘間，分為三節，節為一門。將至宮城，東西轉各有廊百許間，馳道兩傍植柳，廊脊覆碧瓦，宮闕殿門則純用碧瓦。應天門舊名通天門，大定五年更。七年改福壽殿曰壽安宮。明昌五年複以隆慶宮為東宮，慈訓殿為承華殿，承華殿者，皇太子所居之東宮也。泰和殿，泰和二年更名慶寧殿。又有崇慶殿。魚藻池、瑤池殿位，貞元元年建。有神龍殿，又有觀會亭。又有安仁殿、隆德殿、臨芳殿。皇統元年有元和殿。有常武殿，有廣武殿。為擊球、習射之所。京城北離宮有太甯宮，大定十九年建，後更為壽寧，又更為壽安，明昌二年更為萬甯宮。瓊林苑有橫翠殿。甯德宮西園有瑤光台，又有瓊華島，又有瑤光樓。皇統元年有宣和門。正隆三年有宣華門，又有撒合門。

　　大興府，上。晉幽州，遼會同元年升為南京，府曰幽都，仍號盧龍軍，開泰元年更為永安析津府。天會七年析河北為東、西路時屬河北東路，貞元元年更今名。戶二十二萬五千五百九十二。大定四年十月，命都門外夾道重行植柳各百里。產金銀銅鐵。藥產滑石、半夏、蒼術、代赭石、白龍骨、薄荷、五味子、白牽牛。縣十、鎮一：

　　大興倚。遼名析津，貞元二年更今名。有建春宮。鎮一廣陽。

　　宛平倚。本晉幽都縣，遼開泰元提更今名。有玉泉山行宮。

　　安次晉舊名。

　　漷陰遼太平中，以漷陰村置。

　　永清晉舊名。

　　寶坻本新倉鎮，大定十二年置，以香河縣近民附之。承安三年置盈州，為大興府支郡，以香河、武清隸焉。尋廢州。

　　香河遼以武清縣之孫村置。

　　昌平有居庸關，國名查剌合攀。

　　武清晉縣。

　　良鄉有料石岡、閻溝。

　　通州，下，刺史。天德三年升潞縣置，以三河隸焉。興定二年五月升為防禦。戶三萬五千九十九。縣二：

　　潞晉縣名。有潞水。

　　三河晉縣名。

　　薊州，中，刺史。遼置上武軍。戶六萬九千一十五。產粟。縣五、舊又有永濟縣，大定二十七年以永濟務置，未詳何年廢。又有黎豁縣，廢置皆未詳。鎮二：

　　漁陽倚。

　　遵化遼景州清安軍。鎮一石門。

　　豐潤泰和間置。

　　玉田有行宮、偏林，大定二十年改為禦林。鎮一韓城。

　　平峪大定二十七年，以漁陽縣大王鎮升。

　　易州，下，刺史。遼置高陽軍。戶四萬一千五右七十七。縣二：

　　易有易水。

　　淶水有淶水。

　　涿州，中，刺史。遼為永泰軍。貢羅。戶一十一萬四千九百一十二。縣五、鎮一：

　　范陽倚。晉縣。有湖梁河。有劉李河。鎮一政滿。

　　固安晉縣。

　　新城

　　定興大定六年以范陽縣黃村置，割淶水、易縣近民屬之。有巨馬河。

　　奉先大定二十九年置萬寧縣以奉山陵，明昌二年更今名。有房山、龍泉河、盤甯宮。

　　順州，下，刺史。遼置歸化軍。戶三萬二千四百三十三。縣二：

　　溫陽舊名懷柔，明昌六年更。有螺山、漵水、兔耳山。

　　密雲遼檀州武威軍。有古北山，國言曰留斡嶺。

　　平州，中，興平節度使。遼為遼興軍。天輔七年以燕西地與宋，遂以平州為南京，以錢帛司為三司，天會四年複平州，嘗置軍帥司。天會十年徙軍帥司治遼陽府，後置轉運司。貞元元年以轉運司並隸中都路。貞祐二年四月置東面經略司，八月罷。貢櫻桃、綾。戶四萬一千七百四十八。縣五、鎮一：

　　盧龍倚。

　　撫寧本新安鎮，大定二十九年置。

　　海山本漢海陽故城，遼以所俘望都縣民置，故名望都，大定七年更名。

　　遷安本漢令支縣故城，遼以所俘安喜縣民置，因名安喜，大定七年更今名。鎮一建昌。

　　昌黎遼營州鄰海軍，以所俘定州民置廣寧縣。皇統二年降州來屬，大定二十九年以與廣寧府重，故更今名。

　　灤州，中，刺史。本黃落故城，遼為永安軍，天輔七年因置節度使。戶六萬九千八百六。縣四、有松亭關，國名斜烈只。鎮二：

　　義豐倚。

　　石城有長春行宮。長春澱舊名大定澱，大定二十年更。鎮一榛子。

　　馬城

　　樂亭　鎮一新橋。

　　雄州，中。宋名易陽郡。天會七年置永定軍節度使。隸河北東路，貞元二年來屬。戶二萬四百一十一。縣三：

　　歸信倚。有易水、巨馬河。

　　容城泰和八年割隸安州，貞祐二年隸安肅州。有南易水、大泥澱、渾泥城。

　　保定宋保定軍，後廢為縣。

　　霸州，下，刺史。遼益津郡。隸河北東路，貞元二年來屬。戶四萬一千二百七十六。縣四：

　　益津倚。大定二十九年創置，倚郭。

　　文安

　　大城

　　保安國初因宋為信安軍，大定七年降為信安縣，隸霸州。元光元年四月升為鎮安府。所以重高陽公張甫也。

　　保州，中，順天軍節度使。宋舊軍事，天會七年置順天軍節度使，隸河北東路，貞元二年來屬。海陵賜名清苑郡。戶九萬三千二十一。縣二：

　　清苑倚。宋名保塞，大定十六年更。有抱陽山、沉水、饋軍河。

　　滿城大定三十八年以清苑縣塔院村置。

　　安州，下，刺史。宋順安軍治高陽，天會七年升為安州，隸河北東路，後置高陽軍。大定二十八年徙治葛城，因升葛城為縣，用倚郭。泰和四年改混泥城為渥城縣，來屬，八年移州治於渥城，以葛城為屬縣。戶三萬五百三十二。縣三：

　　渥城倚。泰和四年置。

　　葛城大定二十八年置。

　　高陽泰和八年正月改隸莫州，四月複。有徐河、百濟河。

　　遂州，下，刺史。宋廣信軍，天會七年改為遂州，隸河北東路，貞元二年來隸，號龍山郡。泰和四年廢為遂城縣，隸保州，貞祐二年複置州。戶一萬一千一百七十四。縣一：

　　遂城倚。有光春宮行宮。有遂城山、易水、漕水、鮑河。

　　安肅州，下，刺史。宋安肅軍，天會七年升為徐州，軍如舊，隸河北東路，貞元二年來屬。天德三年改為安肅州，軍名徐郡軍。大定後降為刺郡，廢軍。戶一萬二千九百八十。縣一：

　　安肅按《金初州郡志》，雄、霸、保、安、遂、安肅六州皆隸廣寧府。《太宗紀》載天會七年分河北為東、西路，則隸河北東路，豈以平州為南京之後，以六州隸廣寧也？不然則郡志誤。


Chinese text: This work was published before January 1, 1923, and is in the
public domain worldwide because the author died at least 100 years ago.
