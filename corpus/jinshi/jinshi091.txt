完顏撒改
　　完顏撒改，上京納魯渾河人也，其先居於兀冷窟河。身長多力，善用槍。王師南征，睿宗為右副元帥，置之麾下，佩以金牌，使督軍事。天眷元年，授本班祗候郎君詳穩。其後從軍泰州路，軍帥以撒改為萬戶，領銀朮可等猛安，戍北邊，數有戰功。天德二年正月，海陵庶人遣使夏國，諭以即位事，因令伺彼之意。既還，稱旨，為尚書兵部郎中。改同知會甯尹，遷迭剌部族節度使，改甌裏本群牧使，為曷懶路都總管。海陵伐宋，授衛州防禦使，為武震軍都總管。世宗即位，遣使召撒改，既至，除昌武軍節度使。已而為山東路元帥副都統，改安化軍節度使，兼副都統如故。四年，徙鎮安武，仍兼副統。領山東、大名、東平三路軍八萬餘渡淮，會大軍伐宋。進至楚州，宋遣使奉歲幣。還邳州，卒。

龐迪
　　龐迪，字仲由，延安人。少倜儻，喜讀兵書，習騎射，學推步孤虛之術，無所效用。應募，隸涇原路第三副將，破賊有功，授保義郎。嘗從百餘騎經行山谷，遇夏人數千，眾皆駭懼請避，迪遂躍馬犯陣，敵皆披靡，身被重創，神色自若，完軍以還。自是知名，擢為正將，權發遣涇原路兵馬都監。

　　齊國建，涇原路經略使張中孚舉迪權知懷德軍，兼沿邊安撫使。夏人合軍五萬薄懷德城，迪開門待之，夏人不敢入。因以數千騎分門突出，遂破之，斬首五百級，獲軍資羊馬甚眾。複破關師古兵，擢知涇州。未到官，改知鎮戎軍、沿邊安撫使。已而權淮南東路馬步軍副總管，總制沂、密、淮陽，兼權知沂州。丁父憂，去官。尋起複為環慶路兵馬都鈐轄，權知邠州。齊國廢，改華州防禦使。頃之，軍變，被執入山。已而賊眾悔曰：「公為政素善，豈宜劫辱。」遂縱之還，複領州事。

　　天眷元年，除永興軍路兵馬都總管兼知京兆府，徙臨洮尹，兼熙秦路兵馬都總管。陝右大饑，流亡四集，迪開渠溉田，流民利其食，居民藉其力，各得其所，郡人立碑紀其政績。官制行，吏部以武功大夫、博州團練使特授定遠大將軍。七年，除慶陽尹。曆三考不易，以治最聞，詔書褒美，西人榮之。正隆元年，遷鳳翔尹，屢上章求退，不許。

　　海陵南伐，征斂煩急，官吏因緣為奸，富者用賄以免，貧者破產益困。迪悉召民使共議增減，不加威督而役力均，人情大悅。五年，徙汾陽軍節度使。大定初，複為臨洮尹，遷南京路都轉運使，以省事惜費，安靜為政，河南稱之。徙絳陽軍節度使。卒官，年七十。

　　迪性純孝，父病，醫藥弗效，迪仰天泣禱，刲股作羹，由是獲安。昆弟析家財，迪盡以與之，一無所取。官爵之廕，率先諸侄。疾革，沐浴朝服而逝。

溫蒂罕移室懣
　　溫蒂罕移室懣，速頻屯懣歡春人，徙上京忽論失懶。兄朮輦，國初有功，授世襲謀克。移室懣性忠正強毅，善騎射，膂力過人。皇統初，襲其兄謀克，積戰功，為洮州刺史。謂人曰：「謀克，兄職也。兄子斡魯古今已長矣。」遂以謀克讓還兄子。宗弼聞而嘉之曰：「能讓世襲，可謂難矣。」除貴德州刺史，改移典颭詳穩，遷烏古裏部族節度使，改德昌軍。正隆四年，大徵兵南伐，泰州猛安定遠阿補以所部叛還，移室懣以七謀克執定遠阿補，勒其眾付大軍。契丹反，敗會甯六猛安於締母嶺，屯于信、韓二州之境。移室懣率數千人殺賊萬余于伊改河，以功遷臨潢尹。世宗即位，賜手詔曰：「南征諸路將士及卿子侄安遠、斡魯古、斜普兄弟，具甲仗悉來推戴，朕勉即大位。卿累世有功耆舊之臣，緣邊事未寧，臨潢劇任，姑仍舊職。聞樞密副使白彥敬、南京留守紇石烈志寧來討契丹，今已遣人往招之。其家皆在南京，恐或遁去，兼起異謀，若至則已，若不至，卿當以計執而獻之。兩次遣人招誘招討都監老和尚，去人不知彼之所在，久而不還。兼老和尚不知朕已即位，卿可使人諭以朕意。如來降，悉令復舊，邊關之事，可設耳目。」是時窩斡已反，領兵數萬來攻臨潢，諸路軍未至，窩斡勢益大。移室懣領城中軍士六百人邀擊窩斡，凡數接戰，剿殺甚眾，所乘馬中流矢而僕，為賊所執。賊使移室懣招城中人曰：「爾生死在頃刻，能使城中出降，官爵如故；不然殺汝矣。」移室懣怒駡賊曰：「我受國家爵祿，肯從汝叛賊乎？」賊執之至城中，迫脅之使招城中。其妻子官屬將士皆登城臨望。移室懣厲聲曰：「我恨軍少不能滅賊。人生會有一死耳，汝輩慎勿降賊！一旦開門納賊，城中百姓皆被殺掠，毋以我故敗國家事，賊無能為也。」賊怒殺之。城中人皆為之感激，推官麻珪益繕完城郭，右監軍神土懣、輔國上將軍阿思懣乘城固守。賊不克攻，遂引眾東行。

神土懣
　　神土懣，本諸宗室，贈銀青光祿大夫胡速魯改子也。年十五，事太宗為左奉宸。皇統二年，充護衛，除武器署丞，累官肇州防禦使。大定初，除元帥右都監，與咸平尹吾紮忽率泰州兵及曷懶路兵千五百人，會臨潢尹移室懣討契丹。契丹犯臨潢，移室懣死，攻之不能克，乃引眾東行。神土懣表乞濟師。十二月甲辰，世宗次海濱縣，得奏，上曰：「神土懣、吾紮忽軍不少，可以從長攻襲矣。」會右副元帥謀衍以大軍至，神土懣改曷速館節度使，隸右翼，與紇石烈志甯敗賊於長濼，戰霿𩃭河，皆有功，改婆速路兵馬都總管，卒。

移剌成
　　移剌成，本名落兀，其先遼橫帳人也。沉勇有謀，通契丹、漢字。天會間，隸撻懶下為行軍猛安，與宋人戰于楚、泗之間，成以所部先登，大破宋軍，功最諸將。劉麟約會天長軍議進止。成與夾古查合你俱為撻懶前鋒，得宋生口為鄉導，遂達天長，睿宗嘉之。後從宗弼將兵廢齊國。及再伐宋，攻濠州，每戰輒先登，多所摧破。宗弼再取河南，成及蕭懷忠等八猛安先渡。河南平，第功授宣武將軍，除威州刺史。用廉，擢同知延安尹，再遷昭義軍節度使。正隆南伐，為武毅軍都總管。撒八反，海陵以事誅契丹名將，成以本軍守磁，即遣妻子還汴。海陵用是不疑。時人高其有識。改神武軍都總管，與孛朮魯定方為浙東道先鋒，使由淮陰進兵。以所部護糧赴揚州，敵兵乘夜來攻，成整兵奮擊，斬刈甚眾。會海陵庶人死，軍還，複鎮昭義。大定二年，以廉在優等，改河中尹。再除臨洮尹，招降喬家等族首領結什角。遷南京留守，召拜樞密副使，封任國公。改北京留守。卒。訃聞，上悼惜之，授其子順思阿不武功將軍，世襲咸平路鈔赤鄰猛安下查不魯謀克。

　　結什角者，西番既衰，其苗裔曰堇氈，其子曰巴氈。角始附宋，賜姓趙，改名順忠。順忠子永吉，永吉子世昌，皆受宋官，為左武大夫，遙領萊州防禦使，襲把羊族長。朝廷定陝西，世昌換忠翊校尉。既而鬼蘆族長京臧殺世昌，朝廷遣兵執京臧，斬之臨洮市，以世昌子鐵哥為把羊族都管。大定四年，宋人破洮州，鐵哥弟結什角與其母走入喬家族避之。喬家族首領播逋與鄰族木波隴逋、龐拜、丙離四族耆老大僧等立結什角為木波四族長，號曰「王子」。其地北接洮州、積石軍。其南隴逋族，南限大山，八百餘裏不通人行。東南與疊州羌接。其西丙離族，西與盧甘羌接。其北龐拜族，與西夏容魯族接。地高寒，無絲枲五穀，惟產青稞，與野菜合酥酪食之。其疆境共八千里，合四萬餘戶。其居隨水草畜牧，遷徙不常。結什角念朝廷為其父報仇，欲棄四族歸朝，四族不許。成至臨洮，使人招結什角，乃率四族來附，進馬百匹，仍請每年貢馬。詔曰：「遠人慕義，朕甚嘉之。其遣能吏往撫其眾，厚其賞賜。」

　　初，天會中，詔以舊積石地與夏人，夏人謂之祈安城。有莊浪四族，一曰吹折門，二曰密臧門，三曰隴逋門，四曰龐拜門，雖屬夏國，叛服不常。大定六年，夏人破滅吹折、密臧二門，其隴逋、龐拜二門與喬家族相鄰，遂歸結什角。夏國遣使來告莊浪族違命作亂，欲興兵剪除。朝廷不知隴逋、龐拜二門舊屬夏國，報以將檢會其地舊所隸屬，毋擅出兵。

　　結什角之母居於莊浪族中。大定九年，結什角往省其母，夏人伺知之，遂出兵圍結什角，招之使降。結什角不從，率所部力戰，潰圍出，夏人斫斷其臂，虜其母去，部兵亦多亡者。結什角尋亦死，遺言請命朝廷，複立喬家族首領。陝西奏：「聞知夏國王李仁孝與其臣任得敬中分其國，發兵四萬，役夫三萬，築祈安城，殺喬家等族首領結什角。屢獲宋諜人，言宋欲結夏國謀犯邊境。」詔遣大理卿李昌圖、左司員外郎粘割斡特剌往按之，且止夏人毋築祈安城及處置喬家等族別立首領。夏國報雲：「祈安本積石舊城，久廢，邊臣請設戍兵鎮撫莊浪族，所以備盜，非有他也。結什角以兵入境，以是殺之，不知為喬家族首領也。」李昌圖等按視，殺結什角之地本在夏境，築祈安城已畢工，皆罷歸，不得宋、夏交通之狀，乃于熙秦迫近宋、夏沖要量添戍兵。及問喬家等族民戶，願以結什角侄趙師古為首領，於是詔以趙師古為木波喬家、丙離、隴逋、龐拜四族都鈐轄，加宣武將軍。

石抹卞
　　石抹卞，本名阿魯古列。五代祖王五，遼駙馬都尉。父五斤，為群牧使，從睿宗秋山，卞年十三，已能射，連獲二鹿，睿宗奇之，賜以良馬及金吐鶻。天會末，宗弼為右監軍，召卞隸帳下。丁父憂，是時宗磐為太師，撻懶為左副元帥，人爭附之，使人召卞，卞不往。宗磐、撻懶皆以罪誅，人多其有識。宗弼複取河南，與宋人戰於潁州，漢軍少卻，卞身被七創，率勇士十余騎奮擊，敗之。及宋稱臣，宗弼選嘗有勞者與俱入朝，授卞忠勇校尉。遷宣武將軍，除河間少尹。察廉，升遂州刺史，改壽州，再改唐州。丁母憂去官，起複唐州刺史。海陵伐宋，卞為武毅軍都總管，由別道進兵。遇宋伏兵數百人，以三十騎擊敗之，遂下信陽軍及羅山縣。至蔣州，宋守將棄城遁，因取其城。頃之，軍士皆欲逃歸，闌子山猛安結漢軍三猛安謀克劫卞還，舍于獎水之曲。卞乃陰約漢軍將吏乘夜掩殺闌子山猛安，複將其軍。大定二年，除鄭州防禦使，以本官領行軍萬戶伐宋。遷武勝軍節度使。宋人請和，明年，有水牛數百頭自淮南走入州境，僚佐欲收之充官用，卞不聽，複驅過淮還之。遷河南尹，轉西南路招討使，改大名尹。大名多盜，而城郭不完，卞請修大名城。奏可。城完葺，盜賊不得發。徙臨洮尹。卒官，年六十三。

楊仲武
　　楊仲武，字德威，保安人。父遇，以勇聞關西，為宥州團練使。宋末，仲武謁經略使王庶求自效，遂用為先鋒。婁室入關，仲武與鄜延路兵馬都監鄭建充俱降，為安塞堡。環慶路兵馬都監。皇統初，複陝西，將兵戍鳳翔，屢卻宋軍。除知寧州。關中薦饑，境內盜賊縱橫，仲武悉平之。改坊州刺史，複知寧州，遷同知臨洮尹，改同知河中府。海陵營繕南京，典浮橋工役。臨洮地接西羌，與木波雜居，邊將貪暴，木波苦之，遂相率為寇掠。仲武前治臨洮，乃從數騎入其營諭之曰：「此皆將校侵漁汝等，以至此爾。今懲治此輩，不復擾害汝也。」並以禍福曉之。羌人喜悅，寇掠遂息。至是，木波複掠熙河，熙河主帥使人諭之，不肯去，曰：「楊總管來，我乃解去。」熙河具奏，詔複遣仲武。當是時，木波謂仲武不能複來。及仲武至，與其酋帥相見，責以負約，對曰：「邊將苦我，今之來，求訴于上官耳。今幸見公，願終身不復犯塞。」乃舉酒酹天，折箭為誓。仲武因以卮酒飲之曰：「當更為汝請，若複背約，必用兵矣。」羌人羅拜而去。及伐宋，以仲武為威定軍都總管，駐兵歸德。大定三年，除武勝軍節度使，改陝西西路轉運使，卒。

蒲察世傑
　　蒲察世傑，本名阿撒，曷速館斡篤河人，徙遼陽。初在梁王宗弼軍中。為人多力，每與武士角力賭羊，輒勝之。能以拳擊四歲牛，折脅死之。有糧車陷淖中，七牛挽不能出，世傑手挽出之。宗敏為東京留守，召置左右。海陵篡立，即以為護衛。海陵謂世傑曰：「汝勇力絕倫，今我兄弟有異志者，期以十日除之，則有非常之賞，仍盡以各人家產賜汝。」世傑受詔而不肯為。已過十日，海陵怒，面責之。世傑曰：「臣自誓不以非道害物，雖死不敢奉詔。」海陵愛其勇，不之罪也。

　　正隆四年，調諸路兵伐宋，年二十以上、五十以下皆籍之。他使者唯恐不如詔書，得數多，世傑往喝懶路，得數少。海陵怪問之，對曰：「曷懶地接高麗，今若多籍其丁，即有緩急，何以為備？」海陵喜曰：「他人用心不能及也。」除同知安國軍節度使事，賜銀二百五十兩、絹彩六百匹、馬二疋。是時徵發不已，民不堪命，犯法者眾，邢久無長吏，獄囚積四百餘人。世傑到官月餘，決遣略盡。入為宿直將軍，以事往胡裏改路，還奏：「契丹部族大抵皆叛，百姓驚擾不安。今舉國南伐，賊若乘虛入據東土根本之地，雖得江、淮，無益也。宜先討平契丹，南伐未晚。」海陵不悅曰：「詔令已出矣。今以三萬兵選將屯中都以北，足以鎮壓。」世傑又曰：「若東土大族附於賊，恐三萬眾未易當也。」海陵不聽。

　　及發汴京，授鄭州防禦使，領武捷軍副總管。大軍渡淮，世傑以軍三千護糧餫東下，敗宋兵數千人，奪其戰船甚眾。至和州境，擊宋兵五萬人走之。明日，使其子兀迭領二百八十騎為應兵，自領八百騎前戰。連射六十餘人，皆應弦而斃，宋兵遂奔潰。海陵欲觀水戰，使世傑領水軍百人試之。宋人舟大而多，世傑舟小，乃急進，至中流取勝而還。大定初，世傑複取陝州，敗宋兵石壕鎮，複敗宋援兵三千人，遂圍陝州。宋兵二千自潼關來，世傑以兵二百四十迎擊之，射殺十余人，宋兵敗走。複敗之於土壕山，生擒一將。複以兵三百至斗門城，遇宋兵萬余，宋將三人挺槍來刺世傑，世傑以刀斷其鎗，宋兵乃退。複以四謀克軍敗宋兵于土華，複圍陝州。世傑嘗擐甲佩刀，腰箭百隻，持鎗躍馬，往來軍中。敵人見而異之，曰：「真神將也。」親率選卒二百餘人穴地以入，城遂拔。再破宋軍三萬人，複虢州。

　　未幾，為衛州防禦使，改河南路統軍都監。召赴闕，上慰勞良久，除西北路副統，賜廄馬、弓矢、佩刀。從僕散忠義討契丹。賊平，改華州防禦使，與徒單合喜經略隴右。合喜複德順，至東山堡，宋兵捍絕樵路，世傑擊走之，追至城下。城中出兵約二萬餘，敗之，殺傷甚眾。宋經略使荊皋棄德順走，世傑與左都監璋追破其軍。改亳州防禦使，四遷通遠軍節度使。宋人輒入鞏州境糶米麵，有司執之，世傑署案作歸附人，縱遣之。譯吏蔡松壽誣府主謀叛，坐斬。十八年，起為弘州刺史。母憂去職。累遷亳州防禦使，卒。

　　世傑少貧，然疏財尚氣，每臨陣，敵眾既敗，必戒士卒毋縱殺掠。平居非忠孝不言，親賢樂善，甚獲當世之譽雲。

蕭懷忠
　　蕭懷忠，本名好胡，奚人也。為西北路招討使。蕭裕等謀立遼後，使蕭招折往西北路結懷忠，並結節度使耶律朗為助。懷忠與朗有隙，遂執招折並執朗，遣使上變。裕等既誅，懷忠為樞密副使，賜今名。複為西北路招討使，西京留守，封王。改南京留守。契丹撒八反，複以懷忠為西京留宋、西南面兵馬都統，與樞密使僕散思恭、北京留守蕭賾、右衛將軍蕭禿剌、護衛十人長斡盧保往討之。蕭禿剌戰無功，大軍追撒八不及。而海陵意謂懷忠與蕭裕皆契丹人，本同謀，逾年乃執招折上變，而撒八亦契丹部族，恐其合，以師恭與太后密語，而禿剌無功，懷忠、賾、師恭逸賊，既殺師恭，族滅其家，使使即軍中殺賾、懷忠，皆族之。斡盧保、禿剌初為罪首，但誅之而已。大定三年，追複賾、懷忠、禿剌、斡盧保官爵。賾弟安州刺史頤求襲賾之謀克，上不許謀克，而以賾家產付之。

移剌按答
　　移剌按答，遼橫帳人也。父留斡，與耶律餘睹俱來降。西京下，複叛，留斡遇害，按答以死事之子，授左奉宸。熙宗初，充護衛，除安州刺史，累官東京副留守。參知政事完顏守道經略北方，攝咸平路屯軍都統。入為兵部侍郎，徙西北、西南兩路舊設堡戍迫近內地者于極邊安置，仍與泰州、臨潢邊堡相接。除武定軍節度使，以招徠邊部功遷東北路招討使，改臨潢尹，卒。

　　按答騎射絕倫，善相馬，嘗論及善射者，世宗曰：「能如卿乎？」閱馬於市，見良馬，雖羸瘦，輒與善價取之，他日果良馬也。

孛朮魯阿魯罕
　　孛朮魯阿魯罕，隆州琶離葛山人。年八歲，選習契丹字，再選習女直字。既壯，為黃龍府路萬戶令史。貞元二年，試外路胥吏三百人補隨朝，阿魯罕在第一，補宗正府令史。累擢尚書省令史。僕散忠義討窩斡，辟置幕府，掌邊關文字，甚見信任。窩斡既平，阿魯罕招集散亡，複業者數萬人。複從忠義伐宋，屢入奏事，論列可否。上謂宰相曰：「阿魯罕所言，可行者即行之。」宋人請和，忠義使阿魯罕往。和議定，阿魯罕入奏，賜銀百兩、重彩十端。忠義薦阿魯罕有才幹，可任尚書省都事，詔以為大理司直。未幾，授尚書省都事，除同知順天軍節度事。紇石烈志寧北巡，阿魯罕攝左右司郎中。還朝，除刑部員外郎，再遷侍御史。上問紇石烈良弼曰：「阿魯罕何如人也？」對曰：「有幹材，持心忠正，出言不阿順。」數日，遷勸農副使，兼同修國史，侍御史如故。改右司郎中。奏請徙河南戍軍屯營城中者於十裏外，從之。遷吏部侍郎，附山東統軍都監，徙置河南八猛安。遷武勝軍節度使。入為吏部尚書，改西南路招討使。有司督本路猛安人戶所貸官粟，阿魯罕乞俟豐年，從之。軍人有以甲葉貿易諸物，天德榷場及界外歲采銅礦，或因私挾兵鐵與之市易，皆一切禁絕之。上番軍不許用親戚、奴婢及傭雇者，營塹損圮以時葺治，不與所部猛安謀克會宴，故兵民皆畏愛之。

　　上謂太尉守道曰：「阿魯罕及上京留守完顏烏裏也皆起身胥吏，阿魯罕為人沉厚，其賢過之。」改陝西路統軍使兼京兆尹。陝西軍籍有闕，舊例用子弟補充，而材多不堪用，阿魯罕于阿裏喜旗鼓手內選補。軍人以春牧馬，經夏不收飼，瘠弱多死，阿魯罕命以時收秣之，故死損者少。仍春秋督閱軍士騎射，以嚴武備。終南采漆者，節其期限，檢其出入，以防奸細。上謂宰相曰：「阿魯罕所至稱治，陝西政績尤著，用之雖遲，亦可得數年力也。」召為參知政事，命條上天德、陝西行事，上稱善。以疾乞致仕，除北京留守，卒。

　　贊曰：《記》曰：「君子聽磬聲，則思死封疆之臣。」《傳》曰：「疆埸之事，慎守其一而備其不虞。」故守戍邊圉之臣，不可以不論焉。

趙興祥
　　趙興祥，平州盧龍人。六世祖思溫，遼燕京留守，封天水郡王。父瑾，遼靜江軍節度使。興祥以父任閣門祗候，謁告省親于白霫。會遼季土賊據郡作亂，興祥攜母及弟妹奔燕京，不能進，乃自柳城涉砂磧，夜視星斗而行。僅達遼軍，而不知遼主所向，遂還柳城。及婁室獲遼主，興祥乃歸國，從宗望伐宋，為六宅使。天眷初，累官同知宣徽院事。母憂去官。熙宗素聞興祥孝行，及英悼太子受冊，以本官起複，護視太子。轉右宣徽使。天德初，改左宣徽使。海陵嘗問興祥，欲使子弟為官，當自言。興祥辭謝。海陵善之，賜以玉帶，詔曰：「汝官雖未至一品，可佩此侍立。」為濟南尹，賜車馬、金幣、金銀器皿，改絳陽軍節度使，召為太子少保，封廣平郡王，改封钜鹿。正隆初，例奪王爵，遷太子少傅，封申國公，起為定武軍節度使。海陵伐宋，興祥二子從軍。世宗即位，海陵尚在淮南，二子未得還。興祥來見於平州，世宗嘉其誠款，以為秘書監，複為左宣徽使。上曰：「尚食庖人猥多，徒費廩祿。朕在籓邸時，家務皆委執事者，自即位以來，事皆留心。俸祿出於百姓，不可妄費，庖人可約量損減。」近臣獻琵琶，世宗卻之，謂興祥曰：「朕憂勞天下，未嘗以聲伎為心，自今勿複有獻，宜悉諭朕意。」有司奏南北邊事未息，恐財用未給，乞罷修神龍殿涼位工役。上即日使興祥傳詔罷之。久之，以其孫珣為閣門祗候。十五年，上幸安州春水，召興祥赴萬春節。上謁於良鄉，賜銀五百兩，感風眩，賜醫藥。未幾，卒官。

石抹榮
　　石抹榮，字昌祖。七世祖仕遼，封順國王。遼主奔天德，榮父惕益挺身赴之。是時，榮方六歲，母忽土特滿攜之流離道路，宗室穀神得之，納為次室，榮就養于穀神家。惕益既見遼主，委以軍事。軍敗被執，將殺之，金源郡王銀朮可曰：「彼忠於所事，殺之何以勸後。」遂釋之。後從伐宋，卒於軍中。榮年長，事秦王宗翰，居幕府。天眷二年，充護衛。熙宗宴飲，命胙王元與榮角力，榮勝之，連僕力士六七人。熙宗親飲之酒，賜以金幣，遷宿直將軍。天德初，除開遠軍節度使。入謝，不覺泣下。海陵問其故。對曰：「老母在穀神家，違去膝下，是以感泣。」乃詔其母與之俱行，仍賜錢萬貫。改天德尹，徙泰寧軍，再除延安、東平尹。海陵南征，為神果軍都總管，留駐泗州，以遏逋卒。大定初，還鎮東平，與戶部尚書梁钅求按治山東盜賊。二年，以本官充山東東西、大名等路都統。有疾，改太原尹，徙益都尹。丁母憂，起複召為簽書樞密院事，北京、東京留守，陝西路統軍使，南京、西京留守。榮與河南尹婁室、陝州防禦使石抹靳家奴皆坐高賈賣私物、抑賈買民物得罪。靳家奴前為單州刺史，廉察官行郡，乃劫制民使作虛譽，用是得遷同知太原尹，複多取民利。及為陝州，尚書省奏其事，法當解職削階，上以靳家奴鼓虛聲以誑朝廷，不可恕，特詔除名。榮與婁室削兩階解職。久之，榮除臨潢尹，改臨洮尹。卒，年六十三。

敬嗣暉
　　敬嗣暉，字唐臣，易州人。登天眷二年進士第，調懷安丞，遷弘政令，補尚書省令史。有才辯，海陵為宰相，愛之，及篡立，擢起居注，曆諫議大夫、吏部侍郎、左宣徽使。貞元三年八月，尚食烹飪失宜，庖官各杖二百，嗣暉與同知宣徽院事烏居仁各杖有差。久之，拜參知政事。正隆六年伐宋，留張浩及嗣暉于南京，治尚書省事。世宗即位，惡嗣暉巧佞，御史大夫完顏元宜劾奏蕭玉、嗣暉、許霖等六人不可用。嗣暉降通議大夫，放歸田裏。嗣暉練習朝儀，進止應對閒雅，由是起為丹州刺史，戒諭之曰：「卿為正隆執政，阿順取容，朕甚鄙之。今當竭力奉職，以洗前日之咎。苟或不悛，必罰無赦。」未幾，丁母憂，起複為左宣徽使。世宗頗好道術，謂嗣暉曰：「尚食官毋於禁中殺羊豕，朔望上七日有司毋奏刑名。」大定七年，蒲察通除肇州防禦使，上責其飾詐，因顧嗣暉曰：「如卿不可謂無才，但純實不足耳。」久之，有榜匿名書於通衢者，稱海陵舊臣不得用者有怨望心，將圖不軌。上曰：「豈有是哉。」謂嗣暉曰：「正隆時，卿為執政，今指卿以為怨望，朕極知其不然。卿性明達能辨，但頗自炫，釣眾人之譽，所以致此媒蘖，後當改之。」十年，將有事南郊，廷議嗣暉在海陵時凡宗廟禘祫輒行太常事，複拜參知政事，詔以執政冠服攝太常。禮成，薨。

　　贊曰：趙興祥、石抹榮自拔流離艱厄中，而克有所樹立，固其識之過人，亦其所遭際致然也。跡世宗之卻聲伎、減庖人，仁愛若是，而其下孰不興起哉！


Chinese text: This work was published before January 1, 1923, and is in the
public domain worldwide because the author died at least 100 years ago.
