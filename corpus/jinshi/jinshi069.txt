列傳第七 太祖諸子 宗雋本名訛魯觀 宗傑本名沒里野 宗強本名阿魯，子 爽（本名阿鄰）可喜 阿瑣 宗敏本名阿魯補 元宗峻子，本名常勝

　　太祖聖穆皇后生景宣帝、豐王烏烈、趙王宗傑。光懿皇后生遼王宗幹。欽憲皇后生宋王宗望、陳王宗雋、瀋王訛魯。宣獻皇后生睿宗、豳王訛魯朵。元妃烏古論氏生梁王宗弼、衛王宗強、蜀王宗敏。崇妃蕭氏生紀王習泥烈、息王甯吉、莒王燕孫。娘子獨奴可生鄴王斡忽。宗幹、宗望、宗弼自有傳。

目录
1	宗雋
2	宗傑
3	宗強
3.1	爽
3.2	可喜
3.3	阿瑣
4	宗敏
5	元
宗雋
　　宗雋，本名訛魯觀。天會十四年，為東京留守。天眷元年，入朝，與左副元帥撻懶建議，以河南、陝西地與宋。俄為尚書左丞相，加開府儀同三司，兼侍中，封陳王。二年，拜太堡，領三省事，進封兗國王，既而以謀反，誅。

宗傑
　　宗傑，本名沒里野。天會五年，薨。天會十三年，諡孝悼。天眷元年，追封越王。以其長子奭為會甯牧，封鄧王。後為上京留守，再改燕京、西京。皇統三年，薨。子阿楞、撻楞。海陵為相，將謀弑立，構而殺之。海陵篡立，並殺宗傑妻。大定間，贈宗傑太師，進封趙王。

宗強
　　宗強，本名阿魯。天眷元年，封紀王。三年，代宗固為燕京留守，封衛王，太師。皇統二年十月，薨，輟朝七日。喪至上京，上親臨哭之慟，仍親視喪事。子阿鄰、可喜、阿瑣。

爽
　　爽，本名阿鄰。天德三年，授世襲猛安。正隆二年，除橫海軍節度使，改安武軍，留京師奉朝請。海陵將伐宋，嚴酒禁，爽坐與其弟阿瑣，及從父兄京、徒單貞會飲，被杖，下遷歸化州刺史，奪猛安。未幾，複除安武軍節度使。

　　海陵渡淮，分遣使者翦滅宗室，爽憂懼不知所出。會世宗即位東京，宗室璋推爽弟阿瑣行中都留守，遣人報爽。爽棄妻子來奔，與弟忻州刺史可喜，俱至中都。東迎車駕，至梁魚務入見，世宗大悅，即除殿前馬步軍都指揮使。封溫王，改秘書監。母憂，尋起複，遷太子太保，進封壽王。

　　頃之，世宗第五女蜀國公主下嫁唐括鼎，賜宴神龍殿，謂爽曰：「朕與卿兄弟，在正隆時，朝夕常懼不保，豈意今日賴爾兄弟之福，可以享安樂矣。」爽泣下，頓首謝。未幾，判大宗正事，太子太保如故。

　　爽有疾，詔除其子符寶祗候思列為忠順軍節度副使。爽入謝，上曰：「朕以卿疾，使卿子遷官，冀卿因喜而愈也。思列年少，未閑政事，卿訓以義方，使有善可稱，別加升擢。」爽疾少間，將從上如涼陘，賜錢千萬，進封英王，轉太子太傅。複世襲猛安，進封榮王，改太子太師。

　　顯宗長女鄴國公主下嫁烏古論誼，賜宴慶和殿，爽坐西向，迎夕照，面發赤似醉。上問曰：「卿醉邪？」對曰：「未也，臣面迎日色，非酒紅也。」上悅，顧群臣曰：「此弟出言，未嘗不實，自小如此。」因謂顯宗兄弟曰：「汝等可以為法。」以爽貲用有闕，特賜錢一萬貫。二十三年，爽疾久不愈，敕有司曰：「榮王告滿百日，當給以王俸。」

　　既薨，上悼痛，輟朝，遣官致祭，賻銀千兩、重彩四十端、絹四百匹。陪葬山陵，親王、百官送葬。他日，謂大臣曰：「榮王之葬，朕以不果親送為恨。」其見友愛如此。

可喜
　　可喜，以宗室子，累官唐括部族節度使，降忻州刺史。海陵遣使殺之，可喜聞世宗即位，即棄州來歸，與其兄歸化州刺史阿鄰會於中都。是時，弟阿瑣權中都留守事，可喜謂阿鄰曰：「阿瑣愚戇，恐不能撫治，欲少留以助之。」阿鄰乃行。可喜留中都，聞世宗發東京，乃迎見於麻吉鋪。除兵部尚書，佩金牌，將兵往南京。行至中都，聞南京已定，遂止。

　　可喜材武過人，狠戾好亂，自乙太祖孫，頗有異志。世宗初至中都，倥傯多事，扈從諸軍未暇行賞，或有怨言。昭武大將軍斡論，正隆末，被詔佩金牌，取河南兵四百人，監完顏彀英軍於歸化，次彰德。會獨吉和尚持大定赦文至。和尚使人招之，斡論不聽，率兵來迎，和尚亦以所將蒲輦兵，列陣待之。斡論兵皆不肯戰，遂請降。和尚邀之入相州，收其甲兵，置酒相勞，斡論托腹疾，不肯飲。至夜，已張燈，時時出門，與其心腹密謀，欲就執和尚。稍具弓矢，和尚覺之，佯為不知，使其從者迫而伺之，斡論不得發。上至中都近郊，斡論上謁，上亦撫慰之。斡論自慊，初無降志。及河南統軍司令史斡里朵，為人狡險，憙圖事，斡論取兵于河南統軍使陁滿訛里也，斡里朵與俱來，俱不自安。同知延安尹李惟忠，與熙宗弑逆，構殺韓王亨，世宗疏斥之。同知中都留守璋，初自領其職，因而授之。完顏布輝為副統，以罪解職，居京師。於是可喜、斡論、李惟忠、斡里朵、璋、布輝謀，欲因扈從軍士怨望作亂。斡論曰：「押軍猛安沃窟刺，必不違我。」惟忠曰：「惟忠嘗為神翼軍總管，有兩銀牌尚在，可以矯發內藏賞士。萬戶高松與我舊，必見聽。」眾曰：「若得此軍，舉事無難矣。」斡論往約沃窟刺，沃窟刺從之。惟忠旆說高松，高松不聽，語在《松傳》。

　　大定二年正月甲戌，上謁山陵，可喜中道稱疾而歸。乙亥夜，召斡論、惟忠、斡里朵、璋、布輝會其家，沃窟刺以兵赴之，璋曰：「今不高松軍，事不可成矣。」可喜、璋、布輝乃擒斡論、惟忠、斡里朵、沃窟刺，詣有司自首。既下詔獄，可喜不肯自言其始謀，及與斡論面質，然後款伏。上念兄弟少，太祖孫惟數人在，惻然傷之。詔罪止可喜一身，其兄弟子孫皆不緣坐。遂誅斡論、惟忠、斡里朵、沃窟刺等，其沃窟刺下謀克士卒皆釋之。除璋彰化軍節度使，布輝浚州防禦使。辛巳，詔天下。是日，賜扈從萬戶銀百兩，猛安五十兩，謀克絹十匹，甲士絹五匹、錢六貫，阿里喜以下賜各有差。

阿瑣
　　阿瑣，宗強之幼子也。長身多力。天德二年，以宗室子，授奉國上將軍，累加金吾衛上將軍，居於中都。

　　海陵伐宋，以左衛將軍蒲察沙離只同知中都留守事，佩金牌，守管簽。世宗即位東京，阿瑣與璋等守城軍官烏林荅石家奴等，入留守府，殺沙離只、府判抹撚撒離喝。眾以阿瑣行留守事，璋自署同知留守事，即遣謀克石家奴、烏林荅願、蒲察蒲查、大興少尹李天吉子磐等，奉表東京。

　　大定二年，授橫海軍節度使，剛以名鷹，詔曰：「卿方年少，宜自戒慎，留心政事。」改武定軍，以母憂去官。起復興平軍節度使，賜以襲衣廄馬。遷廣甯尹，坐贓一萬四千餘貫，詔杖八十，削兩階，解職。入見於常武殿，上曰：「朕謂汝有才力，使之臨民。今汝在法當死，朕以親親之故，曲為全貸。當思自今戒懼，勿複使惡聲達於朕聽。」改平涼、濟南尹，卒官，年三十七。上命有司致祭，賻銀千兩、重彩四十端、絹四百匹。

宗敏
　　宗敏，本名阿魯補。天眷元年，封邢王。皇統三年，為東京留守，拜左副元帥，兼會寧牧。進拜都元帥，兼判大宗正事。再遷太保，領三省事，兼左副元帥，領行台尚書省事，封曹國王。

　　海陵謀弑立，畏宗敏尊且材勇，欲構誣以除之。時熙宗屢殺大臣，宗敏憂之，謂海陵曰：「主上喜殘殺，而國家事重，奈何。」宗敏言時，適左右無人，海陵將以此為指斥構害之，自念無證不可發，乃止。

　　及弑熙宗，使葛王宗敏。葛王者，世宗初封也。宗敏聞海陵召，疑懼不敢往。葛王曰：「叔父今不即往，至明日，如何與之相見。」宗敏入宮，海陵欲殺之，尚猶豫，以問左右。烏帶曰：「彼太祖子也，不殺之，眾人必有異議，不如除之。」乃使僕散忽土殺之，忽土刃擊宗敏，宗敏左右走避，膚發血肉，狼藉遍地。葛王見殺宗敏，問於眾曰：「國王何罪而死？」烏帶曰：「天許大事，尚已行之，此蟣虱耳，何足道者。」天德三年，海陵追封宗敏為太師，進封爵。妃蒲察氏，進國號。封子撒合輦舒國公，賜名褒，進封王；阿里罕封密國公。正隆六年，契丹撒八反，海陵遣使殺諸宗室，阿里罕遂見殺。大定間，詔複官爵。

元
　　胙王元，景宣皇帝峻子也，本名常勝，為北京留守，弟查刺為安武軍節度使。

　　皇統七年四月戊午，左副點檢蒲察阿虎特子尚主，進禮物，賜宴便殿。熙宗被酒，酌酒賜元，元不能飲，上怒，仗劍逼之，元逃去。命左丞宗憲召元，宗憲與元俱去，上益怒，是時戶部尚書宗禮在側，使之跪，手殺之。

　　海陵與唐括辯謀廢立，海陵曰：「若舉大事，誰當立者。」海陵意謂己乃太祖長房之孫，當立。而辯與秉德初意不在海陵，常勝乃熙宗之弟，辯答曰：「無胙王常勝乎。」海陵複問其次，辯曰：「鄧王子阿楞。海陵曰：「阿楞屬疏。」由是海陵謂胙王有人望，不除之將不得立，故心忌常勝並阿楞。是時，阿楞方為奉國上將軍。

　　河南軍士孫進自稱「皇弟按察大王」，熙宗疑「皇弟」二字或在常勝也，使特思鞫之，無狀。特思乃嘗疑海陵與唐括辯時時竊議，告之悼後者。海陵知熙宗有疑常勝心，因此可以除之，謂熙宗曰：「孫進反有端，不稱他人，乃稱皇弟大王。陛下弟止有常勝、查刺。特思鞫不以實，故出之矣。」熙宗以為然，使唐括辯、蕭肄按問特思，特思自誣服，故出常勝罪。於是，乃殺常勝及其弟查刺，並殺特思。海陵乘此並擠阿楞殺之。阿楞弟撻楞，熙宗本無意殺之，海陵曰：「其兄既已伏誅，其弟安得獨存。」又殺之。熙宗以海陵為忠，愈益任之，而不知其詐也。

　　海陵篡立，追封常勝、查刺、阿楞官爵，親臨葬所致祭。大定十三年六月丁巳，世宗召皇太子諸王，侍食於清輝殿，曰：「或稱海陵多能，何也。海陵譎詐，睢盱殺人，空虛天下三分之二。太祖諸孫中，惟胙王元天性賢者也。」

　　元子育，本名合住，大定二十七年，自南京副留守遷大宗正丞，兼勸農副使。上問宰臣曰：「合住為人如何？」平章政事襄、參政宗浩對曰：「為人清廉幹治。」上曰：「乃父亦然。」又曰：「蒲陽溫胙王元，外若愚訥，臨事明敏過人。朕于兄弟間，于元尤款密。」

　　贊曰：「太祖躬擐甲胄，以定國家，舉無遺策，而諸子勇略材識，足以遂父之志。傳及太宗，而諸孫享其成矣。


Chinese text: This work was published before January 1, 1923, and is in the
public domain worldwide because the author died at least 100 years ago.
