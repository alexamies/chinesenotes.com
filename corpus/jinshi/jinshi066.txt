始祖以下諸子
勗
　　勗，字勉道。本名烏野，穆宗第五子。好學問，國人呼為秀才。年十六，從太祖攻甯江州，從宗望襲遼主于石輦鐸。太宗嗣位，自軍中召還，與謀政事。宗翰、宗望定汴州，受宋帝降。太宗使勗就軍中往勞之。宗翰等問其所欲。曰：「惟好書耳。」載數車而還。

　　女直初無文字，及破遼，獲契丹、漢人，始通契丹、漢字，於是諸子皆學之。宗雄能以兩月盡通契丹大小字，而完顏希尹乃依仿契丹字制女直字。女直既未有文字，亦未嘗有記錄，故祖宗事皆不載。宗翰好訪問女直老人，多得祖宗遺事。太宗初即位，複進士舉，而韓昉輩皆在朝廷，文學之士稍拔擢用之。天會六年，詔書求訪祖宗遺事，以備國史，命勗與耶律迪越掌之。勗等采摭遺言舊事，自始祖以下十帝，綜為三卷。凡部族，既曰某部，複曰某水之某，又曰某鄉某村，以別識之。凡與契丹往來及征伐諸部，其間詐謀詭計，一無所隱。事有詳有略，咸得其實。

　　自太祖與高麗議和，凡女直入高麗者皆索之，至十餘年，索之不已。勗上書諫曰：「臣聞德莫大于樂天，仁莫先于惠下。所索戶口，皆前世奸宄叛亡，烏蠢、訛謨罕、阿海、阿合束之緒裔。先世綏懷四境，尚未賓服，自先君在與高麗通，聞我將大，因謂本自同出，稍稍款附。高麗既不聽許，遂生邊釁，因致交兵，久方連和，蓋三十年。當時壯者今皆物故，子孫安於土俗，婚姻膠固，征索不已，彼固不敢稽留，骨肉乖離，誠非眾願。人情怨甚可湣者，而必欲求為己有，特彼我之蔽，非一視同仁之大也。國家民物繁夥，幅員萬里，不知得此果何益耶。今索之不還，我以強兵勁卒取之無難。然兵兇器，戰危事，不得已而後用。高麗稱籓，職貢不闕，國且臣屬，民亦非外。聖人行義，不責小過，理之所在，不俟終日。臣愚以為宜施惠下之仁，弘樂天之德，聽免征索，則彼不謂己有，如自我得之矣。」從之。

　　十五年，為尚書左丞加鎮東軍節度使、同中書門下平章事。預平宗磐之難，賜與甚多，加儀同三司，以「皇叔祖」字冠其銜。勗皆力辭不受。

　　皇統元年，撰定熙宗尊號冊文。上召勗飲於便殿，以玉帶賜之。所撰《祖宗實錄》成，凡三卷，進入，上焚香立受之，賞賚有差。制詔左丞勗、平章政事弈職俸外別給二品親王俸傔。舊制，皇兄弟、皇子為親王給二品俸。宗室封一字王者給三品俸，勗等別給親王俸，皆異數也。宴群臣于五雲樓，勗進酒稱謝。帝起立，宰臣進曰：「至尊為臣下屢起，于禮未安。」上曰：「朕屈己待臣下，亦何害。」是日，上及群臣盡歡。俄同監修國史，進拜平章政事。光懿皇后忌辰，熙宗將出獵，勗諫而止。

　　熙宗獵於海島，三日之間，親射五虎獲之。勗獻《東狩射虎賦》，上悅，賜以佩刀、玉帶、良馬。能以契丹字為詩文，凡遊宴有可言者，輒作詩以見意。時上日與近臣酣飲，或繼以夜，莫能諫之。勗上疏諫，乃為止酒。進拜左丞相，兼侍中、監修如故。八年，奏上《太祖實錄》二十卷，賜黃金八十兩，銀百兩，重彩五十端，絹百匹，通犀、玉鉤帶各一。出領行台尚書省事，召拜太保，領三省、領行台如故，封魯國王。

　　勗剛正寡言。海陵方用事，朝臣多附之者。一日，大臣會議，海陵後至，勗面責之曰：

　　「吾年五十餘，猶不敢後，爾少年強健，肪敢如此。」海陵跪謝。九年，進拜太師，進封漢國王。海陵篡立，加恩大臣以收人望，封秦漢國王，領三省、監修如故。

　　及宗本無罪誅，勗髭鬢頓白，因上表請老。海陵不許，賜以玉帶，優詔諭之。有大事令宰臣就第商議，入朝不拜。勗遂稱疾篤不言，表請愈切，海陵不懌，從之。以本官致仕，進封周宋國王。正隆元年，與宗室俱遷中都。二年，例降封金源郡王。薨，年五十九。

　　撰定《女直郡望姓氏譜》及他文甚眾。大定二十年，詔曰：「太師勗諫表詩文甚有典則，朕自即位所未嘗見。其諫表可入《實錄》，其《射虎賦》詩文等篇什，可鏤版持之。」子宗秀。

子 宗秀
　　宗秀，字實甫，本名撕里忽。涉獵經史，通契丹大小字。善騎射，與平宗磐、宗雋之亂，授定遠大將軍，以宗磐世襲猛安授之。

　　宗弼複取河南，宗秀與海陵俱赴軍前任使。宋將岳飛軍於亳、宿之間，宗秀率步騎三千扼其沖要，遂與諸軍逆擊敗之。師還，為太原尹，改婆速路統軍使、不受。高麗遣使以士產獻，卻之。入為刑部尚書，改禦史中丞，授翰林學士。天德初，轉承旨，封宿國公，賜玉帶。曆平陽尹、昭義軍節度使，封廣平郡王。正隆二年卒官，年四十二。是歲，例降二品以上封爵，改贈金紫光祿大夫。

隈可
　　康宗敬僖皇后生楚王謀良虎。次室溫都氏生昭武大將軍同喬茁。次室僕散氏坐事早死，生龍虎衛上將軍隈可。

　　隈可亦作偎喝，美髯須，勇健有材略。從太祖伐遼，取甯江州，戰出河店。天眷二年，授驃騎上將軍，除迭魯苾撒糺詳隱，遷忠順軍節度使、興平軍節度使。天德二年，入為大宗正丞。四年，出為昭德軍節度使。以兄謀良虎孫喚端合紮謀克餘戶，授偎上京路紮里瓜猛安所屬世襲謀克。改德昌軍節度使，封廣平郡王。正隆二年，例奪王爵，改曷速館節度使，再改忠順軍節度使。大定元年，封宗國公，為勸農使，卒官，年六十五。


宗室
　　始祖兄弟三人，保活里之後為神士懣、迪古乃，別有傳。

胡十門
　　胡十門者，曷蘇館人也。父撻不野，事遼為太尉。胡十門善漢語，通契丹大小字，勇而善戰。高永昌據東京，招曷蘇館人，眾畏高永昌兵強，且欲歸之。胡十門不肯從，召其族人謀曰：「吾遠祖兄弟三人，同出高麗。今大聖皇帝之祖入女直，吾祖留高麗，自高麗歸於遼。吾與皇帝皆三祖之後。皇帝受命即大位，遼之敗亡有征，吾豈能為永昌之臣哉！」始祖兄阿古乃留高麗中，胡十門自言如此，蓋自謂阿古乃之後雲。於是率其族屬部眾詣撒改，烏蠢降，營於馳回山之下。永昌攻之，胡十門力戰不能敵，奔於撒改。及攻開州，胡十門以糧餉給軍。後攻保州，遼獎以舟師遁，胡十門邀擊敗之，降其士卒。賞賜甚厚，以為曷蘇館七部勃堇，給銀牌一、木牌三。天輔二年卒。贈監門衛上將軍，再贈驃騎衛上將軍。

　　子鉤室，嘗從攻顯州，領四謀克軍，破梁魚務，功最，以其父所管七部為曷蘇館都勃堇。

合住
　　有合住者，亦稱始祖兄苗裔，但不知與胡十門相去幾從耳。

　　合住，曷速館苾里海水人也。仕遼，領辰、複二州漢人、渤海。

曾孙 布輝
　　子蒲速越，襲父職，再遷靜江中正軍節度使，佩金牌，為曷速館女直部長。

　　子余里也與胡十門同時歸朝，屢以糧餉助伐高永昌及高麗、新羅。後從宗望伐宋，以功遷真定府路安撫使兼曹州防禦使，佩金牌。授苾里海水世襲猛安。

　　長子布輝，識女直、契丹、漢字，善騎射。年十八，宗弼選為紮也，從阿里、蒲盧渾追宋康王於明州。睿宗聞其才，召置麾下，從經略山東、河北、陝西，襲其父猛安，授昭勇大將軍。海陵伐宋，以本猛安兵從，半道與南征萬戶完顏福壽等俱亡歸，謁世宗于遼陽。

　　世宗即位，除同知曷蘇館節度使事。刑部侍郎斜哥為都統，布輝副之，坐擅署置官吏、私用官中財物，削兩階解職。未浹旬，世宗獻享山陵。兵部尚書可喜、昭毅大將軍斡論、中都同知完顏璋等謀反，欲因上謁山陵舉事。斡論與布輝親舊，與之謀議，事具《可喜傳》。既知事不可成，乃與可喜、璋執斡論等上變。可喜不肯以始謀盡首，遂並誅之，而賞布輝、璋。除布輝浚州防禦使，累遷順天軍節度使。致仕，卒，年六十七。

摑保
　　昭祖族人摑保者，從昭祖耀武於青嶺、白山。還至姑里甸，昭祖得疾，寢於村舍，洞無門扉，乃以車輪當門為蔽，摑保臥輪下為捍禦。已而賊至，刃交於輪輻間。摑保洞腹見膏，恐昭祖知之，乃然薪取膏以為炙，問之，以他肉對。昭祖心知之，遂中夜啟行。

衷
　　衷，本名醜漢，中都司屬司人，世祖曾孫。祖霸合布里封鄆王，父悟烈官至特進。大定中，收充閤門祗候，授代州宣銳軍都指揮使。歲旱，州委禱雨於五台靈潭，步致其水，雨隨下，人為刻石紀之。四遷引進使，兼典客署令，改尚輦局使。扈從北幸，賜廄馬二以旌其勤。尋為夏國王李仁孝封冊使，曆寧海、蠡州刺史，入為大睦親府丞。除順義軍節度使，陛辭，賜金幣，特寵異之。移鎮鎮西。泰和六年，致仕，卒。

　　衷孝悌貞謹，深悉本朝婚禮，皇族婚嫁每令衷相之。治複有能稱，其在寧海、蠡州，平賦役無擾，民立石頌遺愛。大安初，追贈輔國上將軍。

齊
　　齊，本名掃合，穆宗曾孫。父胡八魯，甯州刺史。大定中，以族次充司屬司將軍，授同知複州軍州事，累遷刑部員外郎。上諭曰：「本朝以來，未嘗有內族為六部郎官者，以卿曆職廉能，故授之。」先是，複州合廝罕關地方七百八里，因圍獵，禁民樵捕。齊言其地肥衍，令賦民開種則公私有益。上然之，為弛禁。即牧民以居，田收甚利，因名其地曰合廝罕猛安。

　　章宗立，改戶部員外郎，出為磁州刺史，治以寬簡，未嘗留獄。屬邑武安，有道士視觀宇不謹，吏民為請鄰郡王師者代主之。道士忿奪其利，告王私置禁銅器，法當徒。縣令惡其為人，反坐之，具獄上。齊審其誣。又以王有德，不忍坐之，問同僚，無以對。齊曰：「道士同請即同居也，當准首，俱釋其罪。」其寬明有體，皆此類也。

　　磁，名郡，刺史皆朝廷遴選，郡人以前政有聲如劉徽柔、程輝、高德裕皆不及也。河北提刑司以治狀聞。明昌三年，始議置諸王傅，頗難其選，乃以齊傅袞王。王將至任郡，猛安迎接，齊峻卻之。王怪問故，曰：「王國籓輔，猛安皆總戎職，于王何利焉，卻之以遠嫌也。」王悅服。王府家奴為不法，輒發還本猛安，終更無敢犯者。

　　明年，授山東東、西路副統軍，兼同知益都府事。有惠愛，郡人為之立碑。轉彰化軍節度使。六年，移利涉軍。召見，勞尉有加。詔留守上京。承安二年，致仕，卒。齊明法識治體，所至有聲，內族中與丞相承暉並稱雲。

朮魯
　　朮魯，宗室子。從鄭王斡賽敗高麗於曷懶，取亞魯城，克甯江州，取黃龍府。出河店之役、達魯古城之役、護步荅岡之役皆力戰有功。東京降，為本路招安副使。敗遼兵，破同刮營。蘇州漢民叛走，朮魯追複之，以功為謀克。天輔四年卒，年四十一。皇統中，贈鎮國上將軍。

胡石改
　　胡石改，宗室子也。從太祖攻甯江，敗遼兵于達魯古城，破遼主親兵，皆有功。遼軍來援濟州，胡石改與其兄實古乃以兵迎擊，敗之。還攻濟州，中流矢，戰益力，克其城。軍中稱其勇。從攻春、泰州，降之，並降境內諸部族，其不降者皆攻拔之。遼主西走，胡石改追至中京，獲其宮人、輜重凡八百兩。

　　有思泥古者，複以本部叛去，胡石改以兵五百追及之，獲其親屬部人以還。德州複叛，胡石改以兵五千克其城。從婁室擊敗敵兵二萬於歸化之南，並降歸化。從取居庸關，並燕之屬縣及其山谷諸屯。移失部既降，複叛去，胡石改引兵追及，戰敗之，俘獲甚眾。澤州諸部有逃者，皆追複之。又敗叛人於臨潢，誅其酋領而安撫其人民。

　　天眷二年，遷永定軍節度使，改武定軍，徙汴京留守。天德三年，授世襲猛安。卒，年六十八。

宗賢
　　宗賢，本名阿魯。太祖伐遼，從攻甯江州、臨潢府。太宗監國，選侍左右，甚見親信。臨潢複叛，從宗望複取之。為內庫都提點，再遷歸德軍節度使。政寬簡，境內大治。秩滿，士民數百人相率詣朝廷請留。及改武定軍，百姓扶老攜幼送數十里，悲號而去。改永定軍。秉德廉訪官吏，士民持盆水與鏡，前拜言曰：「使君廉明清直類此，民實賴之。」秉德曰：「吾聞郡僚廉能如一，汝等以為如何？」眾對曰：「公勤清儉皆法則於使君耳。」因謂宗賢曰：「人謂君善治，當在甲乙，果然賢使君也。」用是超遷兩階。

　　天德初，授世襲謀克，馳驛召之。雄州父老相率張青繩懸明鏡於公署，老幼填門，三日乃得去。封定國公，再除忠順軍節度使，賜以玉帶。捕盜司執數人至府，宗賢問曰：「罪狀明白否？」對曰：「獄具矣。」宗賢閱其案，謂僚佐曰：「吾察此輩必冤。」不數日，賊果得，人服其明。改曷懶路兵馬都總管，曆廣甯尹，封廣平郡王。改崇義軍節度使，兼領北京宗室事。正隆例奪王爵，加金紫光祿大夫，改臨海軍。大定初，遣使召之。宗賢率諸宗室見於遼陽，除同簽大宗正事，封景國公，致仕。起為婆速路兵馬都總管，複致仕。卒。

撻懶
　　特進撻懶，宗室子。年十六，事太祖，未嘗去左右。出河店之役，太祖欲親戰，撻懶控其馬而止之曰：「主君何為輕敵。臣請效力。」即挺槍前，手殺七人。已而槍折，騎士曳而下者九人。太祖壯之曰：「誠得此輩數十，雖萬眾不能當也。」及戰于達魯古城，遼兵一千陣于營外，太祖遣撻懶往擊之。撻懶沖出敵陣，大敗其眾。攻臨潢府、春、泰州、中、西二京，皆有功。天輔六年，授謀克。

　　天會四年，從伐宋，屢以功受賞。明年，再舉至汴。宗望聞宋人會諸路援兵于睢陽，遣撻懶與阿里刮將兵二千往拒之。敗其前鋒軍三萬於杞縣，又破三寨，擒宋京東路都總管胡直孺、南路都統制隋師元及其三將並直孺二子，遂取拱州，降寧陵。複破二萬于睢陽，進取亳州。聞宋兵十萬且至，會宗望益兵四千，合擊，大敗之。其卒二千，陣而立，馳之不動，即麾軍去馬擊之，盡殪，擒其將石瑱而還。帥府嘉其功，賞賚優渥。睿宗駐兵熙州，分遣諸將略地。撻懶以軍五百入六盤山十六寨，降其官八十餘，民戶四千，獲馬二千疋。

　　皇統中，累加銀青光祿大夫。天德初，加特進，授世襲猛安。卒，年六十五。海陵遷諸陵於大房山，以撻懶嘗給事太祖，命作石像，置睿陵前。

卞
　　卞，本名吾母，上京司屬司人，大定二年，收充護衛，積勞授彰化軍節度副使，入為都水監丞，累遷中都、西京路提刑使，徙知歸德府、河平軍節度使。王汝嘉奏卞前在都水監導河有勞，除北京留守。未幾，改知大興府事。時有言，尚書左丞夾穀衡在軍不法，詔刑部問狀。事下大興府，卞輒令追攝，上以為失體，杖四十。久之，乞致仕，不許。拜御史大夫。先是，左司諫赤盞高門上言，御史大夫久闕，憲紀不振，宜選剛正疾惡之人肅清庶務。上由是用卞。前時孫鐸、賈鉉俱為尚書，鉉拜參知政事，而鐸再任，對賀客誦唐張在詩，有鬱鬱意。卞劾奏之，鐸坐降黜。既而複申前請，遂以金吾衛上將軍致仕，薨。

膏
　　膏，本名阿里刺，隸上京司屬司。大定十年，以皇家近親，收充東宮護衛。轉十人長，授禦院通進，從世宗幸上京。會皇太子守國薨，世宗以膏親密可委，特命與滕王府長史台馳驛往護喪。時章宗為金源郡王，亦留中都，且命膏等保護，諭之曰：「郡王遭此家難，哀哭當以禮節之，飲食尤宜謹視。」世宗還都，遷符寶郎，除吏部郎中。

　　章宗即位，坐與御史大夫唐括貢為壽，犯夜禁，奪官一階，罷。明昌元年，起為同知棣州防禦使事，上書曆詆宰執。帝以小臣敢譏訕宰輔，杖八十，削一官，罷之，發還本猛安。

　　明年，隆授同知宣德州事。召授武衛軍副都指揮使，四遷知大興府事，轉左右宣徽使。承安二年，拜尚書右丞，出為泰定軍節度使，移知濟南府。卒。

弈
　　弈，本名三寶，隸梅堅塞吾司屬司。大定七年，以近親充東宮護衛十人長，轉為尚廄局使。章宗即位，遷左衛副將軍，累遷右副都點檢，兼提點尚廄局使。諭旨曰：「汝非有過人才，第以久次遷授。當謹乃職，勿複有非違事，使朕聞之。」未幾，坐廄馬瘦，決三十。承安二年，改左副都點檢，兼職如舊。俄授同簽大睦親府事，卒。

　　弈為人貪鄙，數以贓敗，帝愛其能治圍場，故進而委信之。

阿喜
　　阿喜，宗室子，好學問。襲父北京路筈柏山猛安，聽訟明決，人信而愛之。察廉能，除彰國軍節度副使，改上京留守判官。提刑司奏彰國軍治狀，遷同知速頻路節度事，改歸德軍，曆海、邳二州刺史，皆兼總押軍馬。

　　宋統領劉文謙以兵犯宿遷，阿喜逆擊，破之。複破戚春、夏興國舟兵萬餘人，斬夏興國於陣。遷鎮國上將軍，再賜銀幣，為元帥左監軍紇石列執中前鋒。渡淮，破寶應、天長二縣。師還，遷同知歸德府事，改泗州防禦使。丁母憂，起複。大安二年，改華州防禦使，遷鎮南軍節度使。貞祐二年，改知大名府，充馬軍都提控，曆橫海、安化軍節度使，充宣差山東路左翼都提控。尋知濟南府事，徙沁南軍節度使，遷河南統軍使，兼昌武軍節度使，卒。

　　贊曰：金諸宗室，自始祖至康宗凡八世。獻祖徙居海姑水納葛里村，再徙安出虎水。世祖稱海姑兄弟，蓋指其所居也。完顏十二部，皆以部為氏，宣宗詔宗室皆書姓氏，然亦有部人以部為氏，非宗室同姓者，遂不可辨矣。


Chinese text: This work was published before January 1, 1923, and is in the
public domain worldwide because the author died at least 100 years ago.
