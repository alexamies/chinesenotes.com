列傳第十九 ○鶻謀琶 迪姑迭 阿徒罕 夾谷謝奴 阿勒根沒都魯 黃摑敵古本 蒲察胡盞 夾穀吾里補 王伯龍 高彪 溫蒂罕蒲里特 伯德特離補 耶律懷義 蕭王家奴 田顥 趙隇

目录
1	鶻謀琶
2	迪姑迭
3	阿徒罕
4	夾谷謝奴
5	阿勒根沒都魯
6	黃摑敵古本
7	蒲察胡盞
8	夾穀吾里補
9	王伯龍
10	高彪
11	溫蒂罕蒲里特
12	伯德特離補
13	耶律懷義
14	蕭王家奴
15	田顥
16	趙隇
鶻謀琶
　　鶻謀琶，術吉水斜卯部人也。性忠直寬厚，重節義，勇於戰。父阿鶻土，贈金吾衛上將軍。穆宗時，鶻謀琶內附，先遣子甯吉從間道送款。遂使活里疃與鶻謀琶合軍攻降諸部，因領其眾，與弟胡麻谷、渾坦、侄阿里等攻下諸城，從撒改破塢塔城，穆宗屢賞之。破高麗戍兵。與石適歡討平諸部。蒲察部雅里孛堇與其兄弟胡八、雙括等欲叛歸遼，鶻謀琶執之，送于康宗，賜賚甚厚。破高麗曷懶甸及下陀魯城有功。天輔六年卒，年七十二。天眷中，贈銀青光祿大夫。

迪姑迭
　　迪姑迭，溫蒂罕部人。祖紮古乃，父阿胡迭，世為胡論水部長。迪姑迭年二十余代領父謀克，攻甯江州，敗遼援兵，獲甲馬財物。攻破奚營，回至韓州，遇敵二千人，擊走之。斡魯古與遼人戰於鹹州，兵已卻，迪姑迭以本部兵力戰，諸軍複振，遂大破之。護步答岡之役，乙里補孛堇陷敵中，迪姑迭援出之。攻黃龍府，身被數創，授猛安。天輔七年，從上至山西，病卒，年四十七。天眷中，贈光祿大夫。

阿徒罕
　　阿徒罕，溫蒂罕部人。年十七從撒改、斡帶等討平諸部，皆身先力戰。高麗築九城於曷懶甸，斡塞禦之，阿徒罕為前鋒。高麗有屯於海島者，阿徒罕率眾三十人夜渡，焚其營柵戰艦，大破之，遂下陀吉城。既而八城皆下，功最。遼兵自甯江州東門出，阿徒罕逆擊，盡殪之，以功授謀克。從攻黃龍府，力戰，身被數十創，竟登其城。後與烏論石准援照散城，阿徒罕請乘不備急擊之，遂夜過益褪水，詰朝，大敗之。斡魯上其功，賜幣與馬。天輔四年五月疾病，賜良馬一匹，詔曰：「汝安則乘之。」年六十五卒。上悼惜之，遣使弔祭，以馬為贈。阿徒罕為人孝弟，好施惠，健捷善弋獵，至角牴、擊鞠，鹹精其能。

夾谷謝奴
　　夾谷謝奴，隆州納魯悔河人也。國初，祖阿海率所部來歸，獻器用甲仗。父不剌速，襲本部勃堇，從太祖伐遼，授世襲猛安，親管謀克，為曷懶路都統。謝奴其長子也，長身多髯，善騎射，通女直、契丹大小字及漢字。既冠，隨其父見太祖，命佩金牌，總領左翼護衛。西京未下，謝奴獲城中生口，乃知城中潛遣人求救於外，都統府得為之備，卻其救兵，西京乃下。自燕京還，過判泥恩納阿，遇敵於隘。謝奴身先士卒，射殺敵中先鋒二人，敵潰走，總管蒲魯虎以甲及馬贈之。後領其父猛安，從攻和尚原，出仙人關。宋兵據險，猛安雛訛只突戰不克，謝奴選麾下五十人戰，克之。與吳玠相拒，烏里雅行陣不整，吳玠乘之，謝奴領兵逆戰，遂大破敵。計前後功，襲其父猛安謀克。宗弼複取河南、陝西，宋人欲潛兵襲取石閏諸營，謝奴自渭南大禹鎮掩其伏兵，射中其軍帥，宋兵敗走，多獲旗幟兵仗，帥府厚賞之。除華州防禦使。入為工部侍郎，遷本部尚書。改平涼尹、昭義軍節度使。大定初，卒。

阿勒根沒都魯
　　阿勒根沒都魯，上京納鄰河人也，後徙咸平路梅黑河。雄偉美須髯，勇毅善射。國初伐遼，沒都魯在軍中，領謀克猛安，每遇敵，往來馳突，人莫敢當，故所戰皆克。皇統元年，計功擢宣威將軍。明年，授同知通遠軍節度使，改移剌都抃詳穩。授世襲本路寧打渾河謀克。為滑州刺史，改肇州防禦使、蒲與路節度使，遷驃騎上將車。累官金吾衛上將軍。是歲，以年老致仕，卒。年七十三。

黃摑敵古本
　　黃摑敵古本，世居星顯水。從破甯江，取咸州，平東京路及諸山寨柵，皆有功。從麻吉破遼將和尚節使兵七千於上京，複破那野軍二萬。再從麻吉遇敵于阿鄰甸，麻吉被創，不能戰，敵古本率兵擊敗之，剿殺殆盡。從攻回鶻城，破其兵九萬，敗木匠直撒兵於山后，俘獲甚眾。敗昭古牙之兵三千，獲其家屬而還。攻平州張覺，吾春被圍於西山，敵古本引兵救之，解其圍，並獲糧五千斛，招降戶口甚眾。從平興中，撫安其民人。天會間，大軍伐宋，敵古本從取浚、開德、大名，及取濟南、高唐、棣、密等州。皇統間，以功襲謀克，移屯于壽光縣界為千戶。六年，授世襲千戶，棣州防禦使。卒。

蒲察胡盞
　　蒲察胡盞，案出滸水人。年十八從軍，其父特廝死，襲為謀克。天輔間，夏以兵三萬出天德路，胡盞從婁室迎戰，以兵三百敗敵二千。天會三年，大軍攻太原，城中出兵萬余來戰，胡盞以所領千戶軍擊之，複敗敵兵三萬余於榆次境。六年，從婁室攻京兆，以所部兵屢與宋人接戰，皆先登有功。七年，取邠州，遇宋人二十余萬，我軍右翼少卻。時胡盞為左翼千戶，摧鋒陷陣，敵遂敗去。敗張浚富平復有功。十三年，擊關師古於臨洮眾三萬餘。從攻涇州，從破德順、秦、鞏、臨洮、河、蘭等州，破吳璘兵，胡盞皆有力焉。授德順州刺史，改隴州防禦使。鳳翔尹。卒，年五十五。

夾穀吾里補
　　夾穀吾里補，暗土渾河人，徙天德。父兀屯，討烏春、窩謀罕有功。吾里補隸婁室帳下，攻系遼女直，招降太彎照三等。從婁室救斡魯古於鹹州，敗遼兵于押魯虎城。遼軍營遼水，吾里補五謀克軍乘夜擊之，遼軍驚潰，殺獲幾盡。斡魯伐高永昌，吾里補以數騎奮擊于遼水之上，複以四十騎伏於津要，遇其候騎，擊之，獲生口，因盡知永昌虛實。太祖嘉之，賞奴婢八人。永昌駐軍於兔兒陀，先據津要，軍不得渡。吾里補與撒八射殺其先鋒二人，永昌眾稍卻，大軍遂渡遼水。及攻廣甯，軍帥選勇士先登，吾里補與赤盞忽沒渾各領所部，突入其陣，大軍繼之，遂拔廣寧。太祖攻臨潢，吾里補面被重創，奮擊自若，賞以遼宮女二人。遼王杲已取中京，吾里補以四十騎覘敵，獲遼喉舌人，因知遼主所在。後從都統斡魯定雲中，從宗翰屯應州，遼軍在近境，吾里補以所部擊敗之。宗望伐宋，宋安撫使蔡靖詣吾里補降。婁室攻陝西，諸郡往往復叛，吾里補攻敗之。敗張浚軍于富平，吾里補先登，睿宗賞以金器名馬。遂以先鋒攻蘭州，下其城。加昭武大將軍，授世襲猛安。累官孛特本部族節度使，以老致仕，封芮國公。

　　吾里補多智略，膂力過人，雖甚老，勇健不少衰。大定初，劇賊嘯聚，出特鄙關，吾里補率鄉里年少逆擊之，賊黨遂潰。事聞，賞賚甚厚。大定二十六年卒，一百有五歲。

王伯龍
　　王伯龍，沈州雙城人也。遼末，聚黨為盜。天輔二年，率眾二萬及其輜重來降，授世襲猛安，知銀州，兼知雙州。四年，太祖攻臨潢，伯龍與韓慶和以兵護糧餉。挽夫千五百人皆授甲，慶和已將兵行前，伯龍從糧居後，遇遼兵五千余邀于路，伯龍率挽夫擊敗之，獲馬五百匹。六年，從攻下中京，並克境內諸山寨，為靜江軍節度留後。天會元年，真授節度使，從宗望討張覺于平州，伯龍先登馳擊，手殺數十百人，遷右金吾衛將軍。白河之戰，伯龍當其左軍，麾兵疾馳蹂之，宋軍亂，我師乘勝奮擊敗之。

　　宗望伐宋，伯龍為先鋒，次保州，遇敵五萬，破之，招降新樂軍民十余萬。大軍圍汴，宋太尉何巉以軍數萬出酸棗門，伯龍以本部遮擊，多所斬獲。及破汴，伯龍以治攻具有功。進破孔彥舟、酈瓊眾三萬於洺州。是年，同知保州兵馬安撫司事，將兵數千攻北平，拔之。複取保州、河間。睿宗經略山東，伯龍從攻青州，未下，城中夜出兵襲伯龍營，伯龍不及甲，獨被衣挺刃拒營門，敵不得入，因奮擊殺數十人。已而軍士皆甲出，殺傷宋兵不可勝計，並獲其一將，斬之。及下青州，第功，伯龍第一。

　　六年，還攻莫州，降之，加太子少保、莫州安撫使。破李固寨眾十余萬於濮州。濮城守，城中鎔鐵揮我軍，攻之不能克。伯龍被重甲，首冠大釜，挺槍先登，殺守陴者二十餘人。大軍相繼而上，遂克之。進攻徐州，伯龍複先登，充徐、宿、邳三路軍馬都統。敗高托山之眾十五萬余於清河。進擊韓世忠於邳州，走之，與大軍會於宿遷，追世忠至揚州。還攻泗州。泗州守將以城降。屯軍嵫陽，破陳宏賊眾四十余萬。破黃戩于單州。進攻歸德，軍帥遣伯龍立攻具，伯龍從二十餘騎行視地形，城中忽出兵千餘，欲生得伯龍，伯龍縱騎馳之，敵兵亂，墮隍而死者幾二百人。破王善之眾於巢縣，取廬州、和州，伯龍之功多。軍渡採石，擊敗岳飛、劉立、路尚等兵，獲芻糧數百萬計。還過真、揚，道遇酈瓊、韓世忠軍，複戰敗之。複為莫州安撫，改知澤州。太行群賊往往嘯聚，伯龍皆平之。

　　天眷元年，為燕京馬軍都指揮使。從元帥府複收河南，權武定軍節度使，兼本路都統。宋兵據許州，伯龍擊走之，招複其人民。是年秋，泰安卒徒張貴驅脅良民，據險作亂，伯龍討平之。

　　皇統元年，以本部從宗弼南伐，攻破濠州而還。三年，為武定軍節度使，改延安尹，甯昌軍節度使。天德三年，改河中尹，徙益都尹，封廣平郡王。卒，年六十五。正隆間，例贈特進、定國公。

高彪
　　高彪，本名召和失，辰州渤海人。祖安國，遼興、辰、開三鎮節度使。父六哥，左承制，官至刺史。彪始生，其父用術者言，為其時日不利於己，欲不舉，其母為營護。居數歲，竟逐之，彪匿於外家。遼人調兵東京時，六哥已老，當從軍，悵然謂所親曰：「吾兒若在，可勝兵矣。」所親具以實告，因代其父行。戰於出河店，遼兵敗走，彪獨力戰，軍帥見之曰：「此勇土也。」令生致之。斡魯攻東京，六哥率其鄉人迎降，以為榆河州千戶。久之告老，彪代領其眾。

　　都統杲攻中京，彪領謀克，從斡魯破遼將合魯燥及韓慶民于高、惠之境。已而駐軍武安，合魯燥以勁兵二萬來襲，從斡魯出戰，與所部皆去馬先登，奮擊敗之。奚人負險拒命，所在屯結，彪屢戰有功。宗望攻平州，彪徇地西北道，破敵，招降石家山寨。再從宗望伐宋，為猛安。師次真定，彪率兵士七十人，臨城築甬道，城中夜出兵焚攻具，彪擊走之。大軍圍汴，以五十騎屯于東南水門。宋人再以重兵出戰，彪皆敗之。師還，屯鎮河朔，複破敵於霸州，擒其裨將祝昂。河間夜出兵二萬襲我營壘，彪率三謀克兵擊敗之。天會五年，授靜江軍節度使、壽州刺史。

　　明年，伐宋，從帥府徇地山東，攻城克敵，數被重賞。七年，師至睢，彪以所部招誘京西人民。次柘城縣，其官吏出降，彪獨與五十餘騎入城。繼而城中三千餘人複叛，彪率其眾力戰敗之，撫安其民而還。從梁王宗弼襲康王，至杭州。師還，宋將韓世忠以戰艦數百扼於江北。宗弼引而西，將至黃天蕩，敵舟三十余來逼南岸，其一先至者載兵士二百余。彪度垂及，以鉤拽之，率勇士數十，躍入敵舟，所殺甚眾，餘皆逼死于水中。明年，從攻陝西，師至寧州，彪與宗人昂率兵三千取廓州。始至，有來降者言：「城東北隅守兵將謀為內應。」彪即夜從家奴二人以登，左右守者覺之，彪與從者皆殊死戰，諸軍繼進，遂克其城。從攻和尚原及仙人關。與阿里監護漕糧並戰艦至亳州，宋人以舟五十艘阻河路，擊敗之，擒其將蕭通。擊漣水賊水寨，進取漣水軍，其官民已遁去，悉招降之。

　　彪勇健絕人，能日行三百里，身被重鎧，歷險如飛。及臨敵，身先士卒，未嘗反顧，大小數十戰，率以少擊眾，無不勝捷。

　　齊國既廢，攝滕陽軍以東諸路兵馬都統，撫諭徐、宿、曹、單，滕陽及其屬邑皆按堵如故。為武甯軍節度使，頗黜貨，嘗坐贓，海陵以其勳舊，杖而釋之。改沂州防禦使，曆安化、安國、武勝軍節度使，遷行台兵部尚書，改京兆尹，封郜國公。以憂去官，起複為武定軍節度使，歸德尹。正隆例授金紫光祿大夫。久之致仕，複起為樞密副使、舒國公，賜名彪。卒年六十七，諡桓壯。彪性機巧，通音律，人無貴賤，皆溫顏接之。

溫蒂罕蒲里特
　　溫蒂罕蒲里特，隆州移離閔河胡勒出寨人也。魁梧美髯，有謀略，以智勇聞。都統杲取中京，蒲里特權猛安，領軍五千，遇契丹賊萬餘，與戰敗之。出袞古里道，敗敵八千餘。至臘門華道，複以伏兵敗敵萬人。太祖定燕，自儒州至居庸關，執其喉舌人。有頃，賊三千餘人複寇臘門華道，蒲里特整隊先登，賊識其旗幟，望風而遁，遂奮擊之，親執賊帥。皇統元年，從梁王宗弼伐宋，留軍唐州。敵眾奄至，蒲里特擊之，大名軍萬四千號二十萬，蒲里特率親管猛安，身先士卒，衝擊。敵少卻，乃張左右翼並擊之，敵眾散走。而別遇兵二萬來援，複以兵三千擊走之。時邳州土賊嘯聚，幾二十萬，蒲里特軍三千，分為數隊急攻之，賊潰去。南京路遇敵軍二萬，蒲里特以軍三千擊敗之。是日，有兵自城中出者，複擊敗之。皇統二年，遷定遠大將軍，同知鳳翔尹。六年，改京兆尹，轉甯州刺史，改西北路招討都監，遷永定軍節度使。海陵南征，改武衛軍都總管。大定三年，授開遠軍節度使，改泰寧軍。卒。十九年，以功授其子兀帶武功將軍、本猛安奚出痕世襲謀克。

伯德特離補
　　伯德特離補，奚五王族人也，遼禦院通進。天會初，與父撻不也歸朝，授世襲謀克，後以京兆尹致仕。

　　特離補招降松山等州未附軍民，及招降平州、薊州境內，督之耕作。宗望伐宋，特離補為軍馬猛安，與諸將留，規取保、遂、安三州。攻安肅軍，河間、雄、保等兵十余萬來救，特離補率所部先戰，大軍繼之，大破其兵，遂拔安肅。特離補攝通判事，降將胡愈陰結眾謀亂，特離補勒兵擒愈及其眾五十餘人。安肅軍改為州，就除同知州事。改磁州，捕獲太行群盜。元帥府以磁、相二州屯兵屬之，擒王會、孫小十、苗清等，群盜遂平。遷濱州刺史，廉入優等。以母憂去官，起複本職，改涿州刺史。入為工部郎中，從張浩營繕東京宮室。及田玨黨事起，朝省為之一空，特離補攝行六部事，遷大理卿，出為同知東京留守。天德三年，複為大理卿，同知南京留守。丁父憂，起複洺州防禦使。正隆盜起，州縣無兵，不能禦。洺舊有河附於城下，特離補乃引水注濠中以為固，盜弗能近，州賴以安。遷崇義軍節度使。未幾，告老歸田里，卒。

　　特離補為人孝謹，為政簡靜不積財，常曰：「俸祿已足養廉，衣食之外，何用蓄積。」凡調官，行李止車一乘、婢僕數人而已。

耶律懷義
　　耶律懷義，本名孛迭，遼宗室子。年二十四，以戰功累遷同知點檢司事。宗翰已取西京，遼主謀奔于夏，懷義諫止之，不見聽，乃竊取遼主廄馬來降。太祖自燕還師，留宗翰、斡魯經略西方，懷義領謀克從軍。天會初，帥府以新降諸部大小遠近不一，令懷義易置之，承制以為西南路招討使。乃擇諸部沖要之地，建城市，通商賈。諸部兵革之餘，人多匱乏，自是衣食歲滋，畜牧蕃息矣。

　　從宗翰伐宋，降馬邑，破雁門，屯兵，進攻太原。以所部別降清源縣徐溝鎮，遂與諸將列屯汾州之境。時河東、陝西路兵來救太原，劉光世、折可求柵于文水西山，懷義捕得生口，盡知宋兵屯守要害，乃分兵襲敗之。明年，再伐宋，從婁室取汾州及其屬邑，遂過平陽，出澤、潞以趨河陽，所至皆降。及大軍圍汴，懷義屯京西，汴城既下，宋兵之出奔者，邀擊盡之。從攻鄭、鄧州及討平鄭州叛者，攻下濮州及雷澤縣，從破大名、東平府、徐、兗等州，皆有功。七年，還鎮。十年，加尚書左僕射，改西北路招討使。

　　懷義在西陲幾十年，撫禦有恩，及去，老幼遮道攀戀，數日不得發。天眷初，為太原尹，治有能聲。改中京留守。從宗弼過烏納水，還中京，以老乞致仕，不許。改大名尹，命不赴治所，止以俸傔給之。每歲春水扈從，餘聽自便。明年，再請老得謝，給俸傔之半。海陵即位，封漆水郡王，進封莘王。久之，進封蕭王。正隆例封景國公。其子神都斡為西北路招討都監，迎侍之官。神都斡從海陵南征，懷義卒於雲中，年八十二。

蕭王家奴
　　蕭王家奴，奚人也，居庫黨河。為人魁偉多力，未冠仕遼，為太子率府率。天輔七年，都統杲定奚地，王家奴率其鄉人來降，命為千戶領之。奚王回離保既死，其親党金臣阿古者猶保撒葛山，王家奴與突撚往討之，生擒金臣阿古者，降其餘眾。時平、灤多盜，王家奴以所部屢破賊兵，斬馘執俘，數被賞賚。宗望伐宋，敗郭藥師于白河，亦與有功。至河上，宋兵扼津要，與諸將擊敗之。進圍汴，破其東門兵。明年，再伐宋，宗望軍至中山，諸門分兵出戰，焚我攻具，祁州、河間各以兵來援，皆敗之。師還，屯鎮河朔。濱州賊葛進聚眾數萬臨淄，孛堇照里以騎兵二千討之，王家奴領謀克先登，力戰大破其眾。明年，攻滄州，宋兵拒戰，複從照里擊走之。宋將徐文以舟百艘泊海島，即以商船十八進襲，斬首七百級，獲舟二十。天會八年，除靜江軍節度使，授世襲千戶。從梁王宗弼征伐，為萬戶，還為五院部節度使。天德二年，改烏古迪烈招討都監，卒。

田顥
　　田顥，字默之，興中人。遼天慶八年進士，曆官金部員外郎，權歸德節度使。太祖定燕，顥舉四州版圖歸朝，加都官郎中，權節度使事，四遷知真定府事。招降齊博、遊貴等賊眾五千餘人。已而貴複叛去，顥遣齊博偽叛從貴，因令伺間殺之，降其眾，賊壘悉平。三遷行台左丞、彰德軍節度使。是時，新定力役，顥蠲籍之半而上之，故相之徭賦比他州獨輕。徙同知河北東路都總管，改同簽燕京留守司事，民遮留不得出，易服夜去。改河東南路轉運使，尋改絳陽軍節度使。居三年，以疾請謝事，徑解印歸。數奏不允，移鎮振武軍。入為刑部尚書，居三月請老，卒於家。

趙隇
　　趙隇，字德固，遼陽人。其婦翁以優伶得幸于遼主，隇補閣門祗候，累遷太子左衛率。後居灤州。宗望討張覺，隇逾城出降，授洛苑副使，為灤州千戶。遷洛苑使，檢校工部尚書。從伐宋，至汴，遷棣州刺史、侍衛步軍都虞候。及再伐宋，攻真定，與有功，改商州刺史，檢校尚書右僕射。五年，同知信德府路統押軍兵，兼沿邊安撫司事。明年，權知濟州事。八年，從定河南，授隴州團練使。十年，改知石州。隇久在兵間，不善治民，坐謗議，謫監平州甜水鹽。齊國廢，河南皆以宿將守之，授隇宿州防禦使，統本路軍兵。隇重義，接儒士。嘗以事至汴，有故人子負官錢百萬，隇以橐金贈之，其子悉為私費，複代輸之。頃之，有訟徐帥不法者，朝廷使隇鞫治，隇委曲營護，坐是廢罷，寓居於燕。海陵出領行台省，至燕，隇往見之，因訴其事。及海陵即位，起為保大軍節度使。貞元初，改內省使。未幾，為中都路都轉運使。明年，再徙順義、興平，入為太子詹事，鎮沁南，以疾卒，年六十六。

　　後十餘年，隇子孫、司徒張通古子孫皆不肖淫蕩，破貲產，賣田宅。世宗聞之，詔曰：「自今官民祖先亡沒，子孫不得分割居第，止以嫡幼主之，毋致鬻賣。」仍著於令。




Chinese text: This work was published before January 1, 1923, and is in the
public domain worldwide because the author died at least 100 years ago.
