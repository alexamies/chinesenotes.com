奏告儀
　　皇帝即位、加元服、受尊號、納後、冊命、巡狩、征伐、封祀、請諡、營修廟寢，凡國有大事皆告。或一室，或遍告及原廟，並一獻禮，用祝幣。皇統以後，凡皇帝受尊號、冊皇后太子、禘祫、升祔、奉安、奉遷等事皆告，郊祀則告配帝之室。大定十四年三月十七日，詔更禦名，命左丞相良弼告天地，平章守道告太廟，左丞石琚告昭德皇后廟，禮部尚書張景仁告社稷，及遣官祭告五嶽。前期二日，太廟令掃除廟內外，設告官以下次所。前一日，行事官赴祀所清齋。告日前三刻，禮直官引太廟令帥其屬，入殿開室戶，掃除鋪筵，設幾於北墉下，如時享儀。禮直官帥祀祭官陳幣篚於室戶之左，陳祝版於室戶之右案上。及設香案祭器，皆藉以席，每位各左一籩實以鹿脯，右一豆實以鹿臡。犧尊一，置於坫，加勺、冪，在殿上室戶之左，北向，實以酒，每位一瓶。設燭於神位前。又設盥爵洗位橫街之南稍東。設告官褥位，于殿下東階之南，西向，餘官在其後稍南。又設望燎位於西神門外之北。告日未明，禮直官引太廟令、太祝、宮闈令入，當階間北面西上立定。奉禮贊：「再拜。」訖，升自西階，太祝、宮闈令各入室，出神主設於座，如常儀。次引告官入，就位。禮直官稍前，贊：「有司謹具，請行事。」又贊：「再拜。」在位者拜，訖，禮直官引告官就盥洗位，盥手，訖，詣神位前，搢笏，跪，三上香。執事者以幣授奉禮郎，西向授告官。告官受幣，奠訖，執笏，俯伏，興，退就戶外位，再拜。詣次位行禮如上儀，訖，降復位。少頃，引告官再詣爵洗位，讀祝、舉祝官後從。至位，北向立，搢笏，洗拭爵，訖，授執事者。執笏升，詣酒尊所，西向立，執爵，執尊者舉冪酌酒，告官以授執事者。詣神位前，北向，搢笏，跪，執爵三祭酒，執笏，俯伏，興，退就戶外位，北向立俟，讀祝文，訖，再拜。詣次位行禮如上儀。訖，與讀祝官皆復位。禮直官贊曰：「再拜。」在位者皆再拜。次引告官以下詣望燎位，執事者取幣帛祝版置於燎，禮直官曰：「可燎。」半柴，禮直官贊：「禮畢。」告官以下退。署令闔廟門，瘞祝於坎。貞元四年正月，上尊號。前三日，遣使奏告天地，于常武殿拜天臺設褥位，昊天上帝居中，皇地祇居西少卻，行一獻禮。

　　大定七年正月十三日，上尊號。前三日，命皇子判大興尹許王告天地，判宗正英王文告太廟。於自來拜天處設昊天上帝位，當中南向，皇地祇位次西少卻，並用坐褥位牌及香酒脯臡等。祝版三，學士院撰告祝文，書寫訖，進請禦署，訖，以付禮部，移文宣徽院，並差控鶴官用案舁，覆以黃羅帕，隨所差告官詣祀所。前一日，告官等就局所致齋一日。告日質明，宣徽院、太常寺鋪設供具如儀。閣門舍人一員、太常博士一員引告官各服其服，以次就位。禮直官、舍人稍前，贊：「有司謹具，請行事。」贊者曰：「拜。」在位者皆再拜。禮直官先引執事官各就位。舍人博士次引告官詣盥洗、爵洗位，北向立，搢笏，盥手，帨手，洗爵，拭爵。執笏，詣酒尊所，搢笏，執爵，司尊者舉冪酌酒，告官以爵授奉爵酒官，執笏詣昊天上帝，皇地祇神位前再拜，每位三上香，跪奠酒，訖，以爵授奉爵官，執笏，俯伏，興。舉祝官跪舉，讀訖，俯伏，興。告官再拜。告畢。引告官以下降復位，再拜，訖，詣望燎位，燔祝版，再拜。半燎，告官已下皆退。

皇帝恭謝儀
　　大定七年正月，世宗受尊號，禮畢恭謝。前三日，太廟令帥其屬，灑掃廟庭之內外及陳設。尚舍于廟南門之西，設饌幔一十一室。殿中監帥尚舍視大次殿，又設皇帝版位於始祖神位前北向，又設飲福位於版位西南少卻，又設隨室奠拜褥位於神座前。大樂令設登歌於殿上，宮縣于殿下。又設皇太之位於阼階東南，又設親王位於其南稍東，宗室王使相位於其後。又設太尉、司徒以下行事官位於殿西階之西，東向，每等異位。又設文武群官位於橫階之南，東、西向。又設禦洗位於阼階之東，又設太尉洗位於西階下橫階之南。又設齋郎位於東班群官之後，又設盥洗等官、並奉禮、贊者、大司樂、協律郎、大樂令等位，各如祫享之儀。又設尊彝祭器等於殿之上下，如時享之儀。前一日，禮官禦史帥其屬，省牲、視濯滌，如常儀。

　　其日質明，禮官禦史帥太廟官、太祝官、宮闈令出神主，如時享儀。有司列黃麾仗二千人于應天門外。尚輦進金輅于應天門內。午後三刻、宣徽院奏請皇帝赴齋宿殿，文武群官並齋宿于所司。次日質明，俟諸衛各勒所部屯門列仗。導駕官分左右侍立於殿階下，並朝服。通事舍人引侍中詣齋殿，俯伏，跪稱：」臣某言，請中嚴。」俯伏，興。凡侍中奏請，准此。皇帝服通天冠、絳紗袍。少頃，侍中奏：「外辦。」皇帝出齋殿。即御座，群官起居訖，侍中奏：「請升輦。」皇帝升輦以出，侍衛警蹕如常儀。導駕官前導，至應天門，侍中奏：「請降輦升輅。」皇帝升輅，門下侍郎俯伏，跪奏：「請車駕進發。」俯伏，興。凡門下侍郎奏請，准此。車駕動，警蹕如常儀。至應天門外，門下侍郎奏：「請車駕少駐，敕侍臣上馬。」侍中前承旨，退稱曰：「制可。」門下侍郎退，傳制稱：「侍臣上馬。」通事舍人承傳：「敕侍臣上馬。」導駕官分左右前導，門下侍郎奏：「請車駕進發」。車駕動，稱：「警蹕。」不鳴鼓吹。典贊儀引皇太子常服乘馬至廟中幕次，更服遠遊冠、硃明衣，執圭。通事舍人文武群官並朝服於廟門外班迎。車駕至廟門，侍中於輅前奏：「請降輅。」導駕官步入廟門稍東，侍中奏：「請升輦。」皇帝升輦，傘扇侍衛如常儀。至大次，侍中奏：「請降輦，入就大次。」皇帝入大次。

　　通事舍人分引文武群官由南神東西偏門入廟庭，東西相向立。禮直官引太尉以下行事官詣橫街北向，再拜，訖，禮直官引太尉詣盥洗位，搢笏，盥手，帨手，執笏，詣爵洗位，北向立，搢笏，洗瓚，拭瓚，以瓚授執事者，執笏，由西階升殿，詣始祖尊彝所，西向立。執事者以瓚奉太尉，太尉搢笏，執瓚酌鬯，詣神位前，以鬯稞地，訖，以虛瓚授執事者，執笏，俯伏，興，出戶外北向，再拜，訖。次詣隨室並如上儀。禮畢，降自西階，復位。禮直官引司徒出詣饌所，引薦俎齋郎奉俎、並薦籩豆簠簋官奉籩豆簠簋，及太官令，以序入自正門，宮縣樂作，至大階，樂止。諸太祝迎於階上，各設於神座前。先薦牛，次薦羊，次薦豕，訖，禮直官引司徒已下降階復位。典贊儀引皇太子，通事舍人引親王，由南神東偏門入，詣褥位。禮直官引中書侍郎、舉冊官等升自西階，詣始祖室前，東西立。通事舍人引侍中詣大次前，奏：「請中嚴。」皇帝服袞冕。少頃，侍中奏：「外辦。」侍中詣廟庭本位立，皇帝將出大次，禮儀使與太常卿贊導。凡禮儀使與太常卿贊導，並博士前引，俯伏，跪稱：「臣某贊導皇帝行禮。」俯伏，興。前導至東神門，撤傘扇，近侍者從入。殿中監跪進鎮圭，禮儀使奏：「請執圭。」皇帝執圭，宮縣樂作。奏：「請詣罍洗位。」至位，樂止。內侍跪取匜，興，沃水。又內侍跪取槃，承水。時寒，預備溫水。禮儀使奏：「請搢鎮圭。」皇帝搢鎮圭，盥手。內侍跪取巾於篚，興，進，皇帝帨手，訖，奉爵官以爵跪進，皇帝受爵，內侍捧匜沃水，又內侍跪捧槃承水，皇帝洗爵，訖，內侍跪奉巾以進，皇帝拭爵，訖，內侍奠槃匜，又奠巾於篚。奉爵官受爵。禮儀使奏：「請執鎮圭。」前導皇帝升殿，左右侍從量人數升，宮縣樂作。皇帝至阼階下，樂止。皇帝升自阼階，登歌樂作。禮儀使前導，皇帝至版位，樂止。奏：「請再拜。」奉禮郎贊：「皇太子已下在位群官皆再拜。」贊者承傳，皆再拜。禮儀使前導，皇帝詣始祖尊彝所，樂作，至尊所，樂止。奉爵官以爵蒞尊，執尊者舉冪，侍中跪酌犧尊之泛齊，訖，禮儀使導皇帝至版位，再拜，訖，禮儀使奏：「請詣始祖神位前褥位。」登歌樂作。禮儀使奏：「請搢圭。」跪，奉爵官以爵授奉爵酒官以進。禮儀使奏：「請執爵。」皇帝執爵，二奠酒，訖，以虛爵授奉爵酒官。禮儀使奏：「請執圭。」俯伏，興，樂止。奉爵酒官以爵授奉爵官。禮儀使奏：「請詣隨室。」並如上儀。禮直官先引司徒升自西階，立於飲福位之側，酌獻將畢，奉胙，酌福酒。太祝從司徒立於其側，酌獻畢，侍 中亦立於其側。禮儀使奏：「請皇帝詣版位。」北向立，登歌樂作，至位樂止。中書侍郎跪讀冊，訖，舉冊官奠，訖，禮儀使奏：「請皇帝再拜。」拜訖，禮儀使奏：「請詣飲福位。」登歌樂作。至位，太祝酌福酒于爵，時寒預備溫酒，以奉侍中，侍中受爵奉以立，禮儀使奏：「請搢圭。」跪，侍中以爵北向跪以進，禮儀使奏：「請執爵。」三祭酒。禮儀使奏：「請飲福。」飲福訖，以虛爵授侍中。禮儀使奏：「請受胙。」司徒跪以黍稷飯籩進，皇帝受以授左右。司徒又跪以胙肉進，皇帝受以授左右。禮儀使奏：「請執圭。」興，再拜訖，樂止。禮儀使前導，皇帝還版位，登歌樂作，至位樂止。太祝各進徹籩豆，登歌樂作。卒徹，樂止。奉禮曰：「賜胙。」贊：「皇太子已下在位群官皆再拜。」贊者承傳，皆再拜，宮縣作，一成止。禮儀使奏：「請皇帝再拜。」奉禮郎贊：「皇太子已下在位官皆再拜。」拜訖，禮儀使奏：「禮畢。」前導皇帝降阼階，登歌樂作，至階下樂止。宮縣作，前導皇帝出東神門，樂止。傘扇侍衛如常儀。禮儀使奏：「請釋圭。」殿中監跪受鎮圭。至大次，轉仗衛於還途，如來儀。禮宮禦史帥其屬，納神主，藏冊如儀。少頃，通事舍人引侍中奏：「請中嚴。」皇帝服通天冠、絳紗袍。少頃，侍中奏：「外辦。」俟尚輦進輦，侍中奏：「請降座升輦。」皇帝升輦，傘扇侍衛如常儀。至南神門稍東，侍中奏：「請降輦步出廟門。」皇帝步出廟門，至輅，侍中奏：「請升輅。」皇帝升輅。門下侍郎奏：「請車駕少駐，敕侍臣上馬。」侍中前承旨，退稱曰：「制可。」門下侍郎退，傳制稱：「侍臣上馬。」通事舍人承傳：「敕侍臣上馬。」車駕還內，鼓吹振作，至應天門外，百官班迎起居，宮縣奏《采茨之曲》。入應天門內，侍中奏：「請降輅乘輦。」皇帝降輅乘輦以入，傘扇侍衛警蹕如常儀。皇帝入宮，至致齋殿，侍中奏：「解嚴。」通事舍人承旨：「敕群臣各還次，將士各還本所。」

皇后恭謝儀
　　皇后既受冊，前一日，齋戒於別殿。內命婦應從入廟者俱齋戒一日。其日未明二刻，有司陳設儀仗于後車之左右，以次排列。外命婦先自太廟後門入，內命婦妃嬪已下俱詣殿庭，起居訖，宜徽使版奏：「中嚴。」少頃，又奏：「外辦。」首飾禕衣，禦肩輿，取便路至車所。內侍奏：「請降輿升車。」既升車，奏：「請進發。」車出元德東偏門，內命婦妃嬪已下自殿門外上車，由左掖門出，從至太廟門外，儀仗止於門外，回車南向。內侍奏：「請降車升輿。」後降車升輿，就東神門外幄次，下簾。內命婦妃嬪已下降車，入就陪列位。內侍引外命婦詣幄次前，起居訖，並赴殿庭陪列位。少頃，宣徽使詣幄次，贊：「行朝謁之禮。」簾卷，宜徽使前導，詣殿庭階下西向褥位立。宣徽使贊：「再拜。」內外命婦皆再拜。宣徽使前導，升東階，詣始祖皇帝神位香案前褥位，宣徽使奏：「請三上香。」又奏：「再拜。」拜訖。宣徽使前導，次詣獻祖已下十室，並如上儀。宣徽使奏：「禮畢。」導歸幄次。宣徽使奏：「請解身體。嚴。」內外命婦還幕次。少頃，轉仗還內如來儀，外命婦退。內侍奏：「請禦輿。」出至車所，奏：「請升車。」既升車，奏：「請進發。」內命婦上車。至元德東偏門，內侍奏：「請降車升輿。」後禦輿，取便路還內，內命婦從入。冊禮畢，百官上表稱賀，並以箋賀中宮。

皇太子恭謝儀
　　其日質明，東宮應從官各服朝服，所司陳鹵簿金輅于左掖門外。皇太子服遠遊冠、硃明衣，升輿以出，至金輅所，降輿升輅。左庶子已下夾侍。三帥、三少乘馬導從，餘官亦皆乘馬以從。東行，由太廟西階轉至廟，不鳴鐃吹。至廟西偏門外降輅步進，由東偏門入幄次，改服袞冕。出次，執圭自南神東偏門入，宮官並太常寺官皆從。皇太子入詣殿庭東階之東，西向立，典儀贊：「再拜。」訖，升自西階，詣始祖神位前北向，再拜，訖，以次詣逐室行禮，並如上儀。訖，降自西階，複西向位俟，典儀稱：「禮畢。」出東神北偏門，謁別廟如上儀。訖，歸幄次，改服遠遊冠、硃明衣。出次，步至廟門外升輅，過廟門鳴鐃而行。至左掖門外降輅，升輿以入。將士各還本所。後一日於東宮受群官賀，如元正受賀之儀。

薦新
　　天德二年，命有司議薦新禮，依典禮合用時物，令太常卿行禮。正月，鮪，明昌間用牛魚，無則鯉代。二月，雁。三月，韭，以卵、以葑。四月，薦冰。五月，荀、蒲，羞以含桃。六月，彘肉、小麥仁。七月，嘗雛雞以黍，羞以瓜。八月，羞以芡、以菱、以栗。

　　九月，嘗粟與稷，羞以棗、以梨。十月，嘗麻與稻，羞以兔。十一月，羞以麕。十二月，羞以魚。從之。大定三年，有司言：「每歲太廟五享，若複薦新，似涉繁數。擬遇時享之月，以所薦物附於籩豆薦之，以合古者'祭不欲數'之義。」制可。牛魚狀似鮪，鮪之類也。

功臣配享
　　明昌五年閏十月丙寅，以儀同三司代國公歡都、銀青光祿大夫冶訶、特進劾者、開府儀同三司盆納、儀同三司拔達，配享世祖廟庭。天德二年二月，太廟祫享，有司擬上配享功臣，詔以撒改，辭不失、斜也杲、斡魯。阿思魁忠東向，配太祖位。以粘哥宗翰、翰裏不宗望、闍母。婁室、銀朮可西向，配太宗位。大定三年十月，祫享，又以斜也、斡魯、撒改、習不失、阿思魁配享太祖，宗望、闍母、宗翰、婁室、銀朮哥配享太宗。其後，次序屢有更易。八年，上命圖畫功臣于太祖廟，有司第祖宗佐命之臣，勳績之大小、官資之崇卑以次上聞。乃定左廡：開府金源郡王撒改、皇伯太師右副元帥宋王宗望、開府金源郡王斡魯、皇伯太師粱王宗弼、開府金源郡王婁室、皇叔祖元帥左都監魯王闍母、開府隋國公阿離合懣、儀同三司袞國公劉彥宗、右丞相齊國簡懿公韓企先、特進宗人習失；右廡：太師秦王宗翰、皇叔祖遼王杲、開府金源郡王習不失、開府金源郡王完顏希尹、太傅楚王宗雄、開府前燕京留守金源郡王完顏銀朮哥、開府金源郡王完顏忠、金源郡王完顏撒離喝、特進宗人斡魯古、右丞相金源郡王紇石烈志寧。十六年，左廡遷粱王宗弼于斡魯上。十八年，黜習失，而次蒲家奴于阿離合懣下。二十二年，增皇伯太師遼王，斜也、撒改、宗幹、宗翰、宗望，其下以次列。

　　至明昌四年，次序始定。東廊：皇叔祖遼智烈王斜也杲、皇伯太師遼忠烈王宗幹斡本、皇伯太師右副元帥宋桓肅王訛魯補宗望、開府儀同三司金源郡毅武王習不失、開府儀同三司金源郡貞憲王顏谷神希尹、太傅楚威敏王謀良虎宗雄、開府儀同三司燕京留守金源郡襄武王完顏銀朮可、開府儀同三司金源郡明毅王完顏忠阿思魁、金源郡莊襄王杲撒離喝、特進宗人斡裏古莊翼，特進完顏習失威敬、太師尚書令淄忠烈王徒單克甯、太師尚書令南陽郡文康王張浩。西廊：開府儀同三司金源郡忠毅王撒改、太師秦桓忠王粘罕宗翰、皇伯太師粱忠烈王斡出宗弼、開府儀同三司金源郡剛烈王斡魯、開府儀同三司金源郡莊義王完顏婁室、皇叔祖元師左都監魯莊明王闍母、開府儀同三司隋國剛憲公阿離合懣、開府儀同三司豫國襄毅公蒲家奴昱、開府儀同三司袞國英敏公劉彥宗、右丞相齊國簡懿公韓企先、太保尚書令廣平郡襄簡王李石、開府儀同三司右丞相金源郡武定王紇石烈志寧、開府儀同三司左丞相沂國公僕散忠義、儀同三司左丞相崇國公紇石烈良弼、右丞相莘國公石琚、右丞相申國公唐括安禮、開府儀同三司平章政事徒單合喜、參知政事宗敘。每一朝為一列，著為令。

寶玉
　　凡天子大祀，則陳八寶及勝國寶於庭，所以示守也。金克遼、宋所得寶玉，及本朝所制，今並載焉。獲於遼者，玉寶四、金寶二。玉寶：「通天萬歲之璽」一，「受天明命惟德乃昌」之寶一皆方三寸，「嗣聖」寶一，禦封不辨印文寶一。金寶：「御前之寶」一，「書詔之寶」一，二寶金初用之。獲于宋者，玉寶十五，金寶七、印一，金塗銀寶五。玉寶：受命寶一，咸陽所得，三寸六分，文曰「受命於天，既壽永昌」，相傳為秦璽，白玉蓋，螭紐。傳國寶一，螭紐。鎮國寶一，二面並碧色，文曰「承天休，延萬億，永無極」。又受命寶一，文曰「受命於天，既壽永昌」。「天子之寶」一。「天子信寶」一。「天子行寶」一。「皇帝之寶」一。「皇帝信寶」一。「皇帝行寶」一。「皇帝恭膺天命之寶」二。皆四寸八分，螭紐。「禦書之寶」二，一龍紐，一螭紐。「宣和御筆之寶」一，螭紐。金寶並印：「天下同文之寶」一，龍紐。「御前之寶」二。「禦書之寶」一。「宣和殿寶」一。「皇后之寶」一。「皇太子寶」一，龜紐。「皇太子妃」印一，龜紐。金塗銀寶：「皇帝欽崇國祀之寶」一，「天下合同之寶」一，「御前之寶」一，「御前錫賜之寶」一，「書詔之寶」一。外有宋內府圖書印三十八。「內府圖書之印」一、「禦書」三、「御筆」一、「禦畫」一，「禦書玉寶」一、「天子萬年」一、「天子萬壽」一、「龜龍上珍」一、「河洛元瑞」二、「雲漢之章」一、「奎璧之文」一、「華國之瑞」一、「大觀中秘」一、「大觀寶篆」一、「政和」一、「宜和」三、「宜和禦覺」一、「宣和中秘」一、「宣和殿制」一、「宣和大寶」一、「宣和書寶」二、「宣和畫寶」一、「常樂未央」一、古文二、「封」四，共三十五面，並玉。「封」字一、「禦畫」一，二面並馬瑙。「政和御筆」一，系水晶。玄圭一，白玉圭一十九。

　　本朝所制。國初就用遼寶，皇統五年始鑄金「御前之寶」一、「書詔之寶」一。大定十八年，得美玉，詔作「大金受命萬世之寶」，其制徑四寸八分，厚寸四分，盤龍紐高厚各四寸六分。二十三年，又鑄「宣命之寶」，其徑四寸二厘，厚一寸四分，紐高一寸九分，字深二分。敕有司議所當用，奏：「今所收八寶及皇統五年造'御前之寶'，賜宋國書及常例奏目則用之，'書詔之寶'，賜高麗、夏國詔並頒詔則用之。大定十八年造'大金受命萬世之寶'，奉敕再議。今所鑄金寶宜以進呈為始，一品及王公妃用玉寶，二品以下用金'宣命之寶'。」又有「禮信之寶」，用銅，歲賜三國禮物緘封用之，明昌間更以銀。又有太皇太后、皇太后、皇后、皇太妃寶，又有皇太子及守國寶，皆用金。大定二十四年，皇太子寶，金鑄龜紐，有司定其文曰「監國」，上命以「守」易「監」，比親王印廣長各加一分。

雜儀
　　大定三年八月，有司議：「祫享犧牲品物，按唐《開元禮》宋《開寶禮》每室犢一、羊一、豬一，《五禮新儀》每室複加魚十有五尾。天德、貞元例，與唐、宋同，有司行事則不用太牢，七祀功臣羊各二，酒共二百一十瓶。正降減定，通用犢一，兩室共用羊一豕一，酒百瓶，此于禮有闕。今七祀功臣牲酒請依天德制，宗廟每室則用宋制，加魚。然每室一犢恐太豐。」世宗乃命每祭共用一犢，羊豕如舊。又以九月五日祫享，當用鹿肉五十斤、麞肉三十五斤、兔十四頭為臡醢，以貞元、正降時方禁獵，皆以羊代，此禮殊為未備，詔從古制。十年正月，詔宰臣曰：「古禮殺牛以祭，後世有更者否？其檢討典故以聞。」有司謂：「自周以來，下逮唐、宋，祫享無不用牛者。唐《開元禮》時享每室各用太牢一，至天寶六年始減牛數，太廟每享用一犢。宋《政和五禮新儀》時享太廟，親祀用牛，有司行事則不用。宋開寶二年詔，昊天上帝、皇地祇用犢，餘大祀皆以羊豕代之。合二羊五豕足代一犢。今三年一祫乃為親祠，其禮至重，每室一犢後恐難省減。」遂命時享與祭社稷如舊，若親祠宗廟則共用一犢，有司行事則不用。十二年十月，祫享，以攝官行事，詔共用三犢。二十二年十月，詔祫禘共用三犢，有司行事則以鹿代。昭德皇后廟大定十九年禘祭，不用犢。

　　大定二十九年，章宗即位，禮官言：「自大定二十七年十月袷享，至今年正月世宗升遐，故四月不行禘禮。按《公羊傳》，閔公二年'吉禘于莊公，言吉者未可以吉，謂未三年也'。注：'謂禘祫從先君數，朝聘從今君數，三年喪畢，遇禘則禘，遇祫則祫。'故事，宜於辛亥歲為大祥，三月禫祭，逾月則吉，則四月一日為初吉，適當孟夏禘祭之時，可為親祠。」詔從之。及期，以孝懿皇后崩而止。

　　五月，禮官言：「世宗升祔已三年，尚未合食於祖宗，若來冬遂行祫禮，伏為皇帝見居心喪，喪中之吉《春秋》譏其速，恐冬祫未可行。然《周禮》王有哀慘則春官攝事，竊以世宗及孝懿皇后升祔以來，未曾躬謁，豈可令有司先攝事哉！況前代攝事者止施于常祀，今乞依故事，三年喪畢，祫則祫，禘則禘，於明昌四年四月一日釋心喪，行禘禮」。上從之。明昌三年十二月，尚書省奏：「明年親禘，室當用犢一。欽懷皇后祔于明德之廟，按大定三年祫享，明德皇后室未嘗用犢。」敕欽懷皇后亦用之。上因問拜數，右丞瑋具對，上曰：「世宗聖壽高，故殺其數，並不立於位，今當從禮而已。」

　　大定六年，定晨稞行禮，自大次至板位先見神之禮，兩拜。再至板位，又兩拜。稞鬯畢，還板位，再兩拜。還小次，酌獻時，罍洗位盥訖，至板位，先兩拜。酌獻畢還板位，再兩拜。止將始祖祝冊于板位西南安置，讀冊訖，又兩拜。還小次，又至飲福位，先兩拜，飲畢兩拜。凡十六拜。貞祐四年，命參知政事李革為修奉太廟使，七月吉日親行祔享，有司以故事用皇帝時享儀，初至版位兩拜，晨稞及酌獻則每位三拜，飲福五拜，總七十九拜。今升祔則遍及祧廟五室，則為一百九拜也。明昌間嘗減每位酌獻奠爵後一拜，則為九十二拜而已。然大定六年，世宗嘗令禮官通減為十六拜。又皇帝當散齋四日於別殿，致齋三日於大慶殿，今國事方殷，宜權散齋二日，致齋一日。上曰：「拜數從大定例，餘准奏。」禮部尚書張行信言：「近奉詔從世宗十六拜之禮，臣與太常參定儀注，竊有疑焉。謹按唐、宋親祠典禮，皆有通拜及隨位拜禮。世宗大定三年親行奉安之禮，亦通七拜，每室各五拜，合七十二拜。逮六年禘，始敕有司減為十六拜，仍存七十二拜之儀，其意亦可見矣。蓋初年享禮以備，故後從權，更定通拜。今陛下初廟見奉安，而遽從此制，是於隨室神位並無拜禮，此臣之所疑一也；大定間十有二室，姑從十六拜，猶可。今十有七室。而拜數反不及之，此臣之所疑二也；況六年所定儀注，惟于皇帝板位前讀始祖一室祝冊。夫祭有祝辭，本告神明，今諸祝冊各書帝后尊諡，及高曾祖考世次不一，皇帝所自稱亦自不同，而乃止讀一冊，餘皆虛設，恐于禮未安，此臣之所疑三也。先王之禮順時施宜，不可多寡，惟稱而已。今近年禮官酌古今，別定四十四拜之禮。初見神二拜，晨稞通四拜，隨室酌獻讀祝畢兩拜，飲福四拜，似為得中。」上從之，乃定祔享如時享十二室之儀。又以祧廟五主始祖室不能容，止於室戶外東西一列，以西為上。神主闕者以升祔前三日廟內敬造，以享日醜前題寫畢，以次奉升。十月己未，親王百官自明俊殿奉迎祖宗神主於太廟幄次。辛酉行禮，用四十四拜之儀，無宮縣樂，犧牲從儉，十七室用犢三、羊豕九而已。以皇太子為亞獻，濮王守純為終獻。皇帝權服靴袍，行禮日服袞冕，皇太子以下公服，無鹵簿儀仗，禮畢乘馬還宮。


Chinese text: This work was published before January 1, 1923, and is in the
public domain worldwide because the author died at least 100 years ago.
