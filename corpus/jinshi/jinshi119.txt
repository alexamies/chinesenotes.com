粘葛奴申
　　粘葛奴申，由任子入宮，或曰策論進士。天興初，卒開封府，以嚴幹稱。其年五月，擢為陳州防禦使。時兵戈搶攘，道路不通，奴申受命，毅然策孤騎由間道以往。陳自兵興，軍民皆避遷他郡，奴申為之擇官吏，明號令，完顏郭，立廬舍，實倉廩，備器械。未幾，聚流亡數十萬口，米一斛直白金四兩，市肆喧哄，如汴之闤鋏，京城危困之民望而歸者不絕，遂指以為東南生路。

　　明年，哀宗走歸德，改陳州為金興軍，馳使褒諭，以奴申為節度使。俄拜參知政事，行尚書省于陳。於是，奴申立五都尉以將其兵，建威來豬糞、虎威蒲察合達、振武李順兒、振威王義、果毅完顏某，凡招撫司至者皆使隸都尉司。

　　是時，交戰無虛日，州所屯軍十萬有餘。奴申與官屬謀曰：「大兵日至，而吾州糧有盡，奈何？」乃減軍所給，月一斛五鬥者作一斛，又作八斗，又作六斗。將領則不給。人心稍怨。故李順兒、崔都尉因而有異志，劉提控及完顏不如哥提控者預焉。奴申知其謀，常以兵自防。及聞大元兵往硃仙鎮市易，奴申遣五都尉軍各二百人，以李順兒、副都尉崔某將之，襲項城寨。令孫鎮撫者召順兒議兵事，孫至其家，順兒已擐甲，孫欲觀其刀，順兒拔示之，孫色動，即出門奔去。順兒追殺之，乃上馬，引兵二百人入省，說軍士曰：「行省克減軍糧，汝輩欲飽食則從我，不欲則從行省。」於是，省中軍士皆坐不起。奴申聞變走後堂，追殺之。提控劉某加害，解其虎符以與順兒，並殺其子侄婿及鄉人王都尉。順兒令五都尉軍皆甲，守街曲。自稱行省，署元帥，都尉。以劉提控語不順，斬之坐中。明日，遂遣克石烈正之送款於汴。崔立乃遣其弟倚就加順兒淮陽軍節度使，行省如故。

　　未幾，虎威都尉蒲察合達與高元帥者盡殺順兒之徒，舉城走蔡州。大兵覺，追及孫家林，老幼數十萬少有脫者。

　　初，奴申聞崔立之變，遣人探其事情，而順兒、崔都尉亦密令人結構崔立，適與奴申所遣者同往同還。順兒懼其謀泄，故發之益速。奴申亦知其謀，故遣襲項城，欲因其行襲殺之，然已為所先。

劉天起
　　劉天起者，起于匹夫，初甚庸鄙。汴京戒嚴，嘗上書以幹君相，願暫假一職以自效。每言戰國兵法，平章白撒等信之，令景德寺監造革車三千兩。天興元年，授都招撫使，佩金符。召見，乞往陳州運糧，上從之，一時皆竊笑其僥倖。及至陳，行軍殊有方略，每出戰，數有功，陳人甚倚重之。順兒之變，天起偃蹇不從，為所殺。同時一唐括招撫者亦不屈而死。

完顏大婁室、完顏中婁室、完顏小婁室
　　完顏婁室三人，皆內族也，時以其名同，故各以長幼別之。

　　正大八年，慶山奴棄京兆，適鷹揚都尉大婁室運軍器至白鹿原，遇大兵與戰，兵刃既盡，以絛系掉金牌，力戰而死。

　　九年正月，大兵至襄城，元帥中婁室、小婁室以馬軍三千遇之於汝墳。時大兵以三四十騎入襄城，驅驛馬而出，又入東營，殺一千夫長，金人始覺之。兩婁室以正旦飲將校，皆醉不能軍，遂敗，退走許州。會中使召入京師。天興二年正月，河朔軍潰，哀宗走歸德，中婁室為北面總帥，小婁室左翼元帥，收潰卒及將軍夾谷九十奔蔡州。蔡帥烏古論栲栳知其跋扈不納，遂走息州，息帥石抹九住納之。時白華以上命送虎符於九住為息州行帥府事。九住出近侍，好自標緻，騶從盈路。三人者妒之，各以招集勤王軍士為名，得五六百人，州以甲仗給之。久之，漸生猜貳，九住亦招負販牙儈數百人為「虎子軍」，夜則擐甲為備。一日，九住使一萬戶巡城，三帥執而驅之，使大呼雲：「勿學我欲開西門反！」即斬之。乃召九住，九住欲不往，懼州人及禍，乃從三百卒以往。三帥令甲士守街曲，九住從者過，處處執之。九住獨入，三帥問汝何為欲反，九住曰：「我何緣反？」三帥怒，欲殺者久之。小婁室意稍解，頗為救護，得不殺，使人鎖之。以夾谷九十為帥，兼權息州。

　　蔡帥栲栳聞九住為三帥所誣，上奏辨之，三帥亦捃摭九住之過上聞。朝廷主栲栳之辨，且不直三帥。六月，赦至蔡，栲栳懼九住為三帥所誅，遣二卒馳送詔書於息，乃得免。及上將幸蔡，密召中婁室引兵來迓，婁室遲疑久之，乃率所招卒奉迎。七月，上遣近侍局使入息州括馬，即召九住。九住至，與中婁室辨於上前。時中婁室已授同簽樞密院事，上不欲使之終訟，乃罷九住帥職，授戶部郎中，以烏古論忽魯為息州刺史。

　　時有土豪劉禿兒、馬安撫者自蔡朝還，以軍儲不給叛入宋，州之北關為所焚毀。是時城中軍無幾，日有叛去者，且覘知宋人有窺息之意，息帥懼，上奏請益兵為備。朝廷以參知政事抹撚兀典行省事於息州，中婁室以同簽樞密院事為總帥，小婁室以副點檢為元帥，王進為彈壓帥，夾穀九十為都尉，以忠孝馬軍二百、步軍五百屬之，行省、院於息。將行，上諭之曰：「北兵所以常取全勝者，恃北方之馬力，就中國之技巧耳，我實難與之敵。至於宋人，何足道哉。朕得甲士三千，縱橫江、淮間有餘力矣。卿等勉之。」

　　八月壬辰，行省遣人奏中渡店之捷。初，兀典等赴息，既至之夜，潛遣忠孝軍百余騎襲宋營於中渡。我軍皆北語，又散漫似之，宋人望之駭愕奔潰，斬獲甚眾。複奏元帥張閏不遵約束，失亡軍士，乞正典刑。婁室表閏無罪，上遣人赦之，比至，已死獄中。蓋閏為婁室腹心，九住之獄皆閏發之。兀典廉得其事，因其失律而誅之也。九月，以忽魯退縮，不能撫禦，民多叛去，奪其職，以夾谷九十權息州事。

　　十一月，宋人以軍二萬來攻。城中食盡，乃和糴，既而括之，每石止留一斗，並括金帛衣物，城中皆無聊矣。前兩月，蔡州以軍護老幼萬口來就食，北兵覺之，追及於二十裏之外，至息者才十餘人。至是，蔡問不通。行省及諸帥日以歌酒為事，聲樂不絕。下及軍士強娶寡婦幼女，絕滅人理，無所不至。

　　三年甲午正月，蔡凶問至，諸帥殺之以滅口，然民間亦頗有知者。初，諸帥欲北降，而遞相猜忌，無敢先發者。數日，蔡信哄然，諸帥屏人聚議，皆言送款南中為便。時李裕為睦親府同僉桓端國信使下經歷官，乃使送款于宋。遂發喪設祭，諡哀宗曰昭宗。州民奉行省為領省，丞相、總帥、左平章皆娶婦。十三日，舉城南遷，宋人焚州樓櫓。州人老幼渡淮南行，入羅山，委曲之信陽。北兵見火起，追及之，無有免者，且誅索行省已下官屬於宋。宋人令官屬入城，托以犒賞，從萬戶以上六七百人皆殺之，軍中亦有奪命死敵者。宋人諭諸軍，行省已下有罪已處置，汝等就迷魂寨安屯，遂以軍防之。既而與北軍接，南軍斂避，一軍悉為所殺。

烏古論鎬
　　烏古論鎬，本名栲栳，東北路招討司人。由護衛起身，累官慶陽總管。天興初，遷蔡、息、陳、潁等州便宜總帥。二年，哀宗在歸德，蒲察官奴、國用安欲上幸海州，未決。會鎬餫米四百餘斛至歸德，且請幸蔡，上意遂決。先遣直學士烏古論蒲鮮如蔡，告蔡人以臨幸之意。六月，征蔡、息軍馬來迓，以蔡重鎮，且慮有不測，詔鎬勿遠迎。

　　辛卯，車駕發歸德，時久雨，朝士扈從者徒行泥水中，掇青棗為糧，數日足脛盡腫，參政天綱亦然。壬辰，至亳，上黃衣皁笠，金兔鶻帶，以青黃旗二導前，黃傘擁後，從者二三百人，馬五十餘匹而已。行次城中，僧道父老拜伏道左，上遣近侍諭以「國家涵養汝輩百有餘年，今朕無德，令爾塗炭。朕亦無足言者，汝輩無忘祖宗之德可也。」皆呼萬歲，泣下。留一日，進亳之南六十裏，避雨雙溝寺中，蒿艾滿目，無一人跡，上太息曰：「生靈盡矣。」為之一慟。是日，小婁室自息來迓，得馬二百。己亥，入蔡。蔡之父老千人羅拜於道，見上儀衛蕭條，莫不感泣，上亦歔欷者久之。

　　七月，以鎬為御史大夫，總帥如故。初，鎬守蔡，門禁甚嚴，男女樵采，必以墨識其面，人有以錢出者，十取一分有半以贍軍。上至蔡，或言其非便，即弛其禁。時大兵去遠，商販頗集，小民鼓舞，以為複見太平，公私宿釀，一日俱盡。

　　郾城土豪盧進殺其長吏，自稱招撫使，以前關、陝帥府經歷範天保為副。至是，天保來見，進麥三百石及麞鹿脯、茶、蜜等物，遂賜進金牌，加天保官，自是進物者踵至。既而遣內侍殿頭宋珪與鎬妻選室女備後宮，已得數人，右丞忽斜虎諫曰：「小民無知，將謂陛下駐蹕以來，不聞恢復遠略，而先求處女以示久居。民愚而神，不可不畏。」上曰：「朕以六宮失散，左右無人，故令采擇。今承規誨，敢不敬從。止留解文義者一人，餘皆放遣。」

　　是時，從官近侍率皆窮乏，悉取給於鎬，鎬亦不能人滿其欲，日夕交譖於上，甚以尚食闕供為言。上怒，雖擢拜大夫，而召見特疏。小婁室之在息州也，與石抹九住有隙，怨鎬為九住辨曲直。及上幸蔡，婁室見於雙溝，因厚誣鎬罪，上頗信之。鎬自知被讒，憂憤郁抑，常稱疾在告。會前參知政事石盞女魯歡侄大安來，以女魯歡無反狀，為官奴所殺，白尚書省求改正，尚書省以聞。上曰：「朕嘗謂女魯歡反邪，而無跡可尋。謂不反邪，朕方暴露，遣人征援兵，彼留精銳自防，發其羸弱者以來。既到睢陽，彼厚自奉養，使朕醯醬有闕。朕為人君，不當語此細事，但四海郡縣，孰非國家所有？坐保一城，臣子之分，彼乃自負而有驕君上之心，非反而何？然朕方駕馭人材以濟艱難，錄功忘過此其時也，其厘正之。」群臣知上意之在鎬也，數為右丞仲德言之。仲德每見上，必稱鎬功業，宜令預參機務，又薦以自代，上怒少解。及參政抹撚兀典行省息州，鎬遂以御史大夫權參知政事。

　　九月，大兵圍蔡，鎬守南面，忠孝軍元帥蔡八兒副之。未幾，城破被執，以招息州不下，殺之。

　　烏古論先生者，本貴人家奴，為全真師。佯為狂態，裸顛露足，綴麻為衣，人亦謂之「麻帔先生」。宣宗嘗召入宮，問以秘術。因出入大長主家，殊有穢跡，上微聞之，敕有司掩捕，已逃去。正大末，從鎬來官汝南，人皆知與其妻通，而鎬不知。生不自安，求出，鎬為營道宇，親率僧道送使居之。車駕將至蔡，生欲遁無所往，因自言能使軍士服氣不費糧。右丞仲德知其妄，乃奏：「欲如田單假神師退敵之意，授一真人之號，旋出奇計，北兵信巫必駭異之，或可以有成功。」參政天綱以為不可，遂止。複求入見，言有詭計可以退敵。及見，長揖不拜，且多大言，欲出說大帥噴盞為脫身計。時郎中移剌克忠、員外郎王鶚具以向者「麻帔」為言，上怒殺之。

　　贊曰：晉劉越石長於撫納，短於駕馭，以故取敗。粘葛奴申陳州之事，殆類之矣。三婁室皆金內族，唯大婁室死得其所，其兩婁室讒賊人也，襄城事急，醉不能軍，乃逭一死，金失政刑，一至於是。烏古論鎬幸蔡之請，雖非至謀，區區效忠以讒見忌，哀宗之明，蓋可知矣。

張天綱
　　張天綱，字正卿，霸州益津人也。至甯元年詞賦進士。性寬厚端直，論議醇正，造次不少變。累官咸寧、臨潼令，入補尚書省令史，拜監察禦史，以鯁直聞。升戶部郎中，權左右司員外郎。哀宗東幸，遷左右司郎中，扈從至歸德，改吏部侍郎。知元帥官奴有反狀，屢為上言之，上不從，官奴果變，遂擢天綱權參知政事。及從上遷蔡，留亳州，適軍變，天綱以便宜授作亂者官，州賴之以安。及蔡，轉禦史中丞，仍權參政。

　　扶溝縣招撫司知事劉昌祖上封事，請大舉伐宋，其略雲：「官軍在前，饑民在後，南踐江、惟，西入邑、蜀。」頗合上意。上命天綱面詰其蘊藉，召與語無可取者，然重違上命，且恐閉塞言路，奏以為尚書省委差官。護衛女奚烈完出、近侍局直長粘合斜烈、奉禦陳謙、權近侍局直長內族泰和四人，以食不給出怨言，乞往陳州就食。天綱奏令監之出門任所往。才出及汝南岸，遇北兵皆見殺，時人快之。妖人烏古論先生者自言能使軍士服氣，可不費糧。右丞仲德援田單故事，欲假其術以駭敵，語在《烏古論鎬傳》。上頗然之，天綱力辨以為不可，遂止，且曰：「向非張天綱，幾為此賊所誑。」軍吏石抹虎兒者求見仲德，自謂有奇計退敵，出馬面具如獅子狀而惡，別制青麻布為足、尾，因言：「北兵所恃者馬而已，欲制其人，先制其馬。如我軍進戰，尋少卻，彼必來追。我以馴騎百餘皆此狀，仍系大鈴于頸，壯士乘之，以突彼騎，騎必驚逸，我軍鼓噪繼其後，此田單所以破燕也。」天綱曰：「不可。彼眾我寡，此不足恃，縱使驚去，安保其不復來乎？恐徒費工物，只取敵人笑耳。」乃罷之。

　　蔡城破，為宋將孟珙得之，檻車械至臨安，備禮告廟。既而，命臨安知府薛瓊問曰：「有何面目到此？」天綱對曰：「國之興亡，何代無之。我金之亡，比汝二帝何如？」瓊大叱曰：「曳去。」明日，遂奏其語，宋主召問曰：「天綱真不畏死耶？」對曰：「大丈夫患死之不中節爾，何畏之有。」因祈死不已。宋主不聽。初，有司令供狀必欲書虜主，天綱曰：「殺即殺，焉用狀為！」有司不能屈，聽其所供，天綱但書故主而已。聞者憐之。後不知所終。

完顏仲德
　　完顏仲德，本名忽斜虎，合懶路人。少穎悟不群，讀書習策論，有文武才。初試補親衛軍，雖備宿衛而學業不輟。中泰和三年進士第，曆仕州縣。貞祐用兵，辟充軍職，嘗為大元兵所俘，不逾年盡解其語，尋率諸降人萬餘來歸。宣宗召見，奇之，授邳州刺史、兼從宜。增築城壁，匯水環之，州由是可守。哀宗即位，遙授同知歸德府事，同簽樞密院事，行院於徐州。徐州城東西北三面皆黃河而南獨平陸，仲德疊石為基，增城之半，複浚隍引水為固，民賴以安。

　　正大五年，詔關陝以南行元帥府事，以備小關及扇車回。時北兵叩關，仲德適與前帥奧屯阿裏不酌酒更代，而兵猝至，遂驅而東。阿裏不素無守禦之策，為有司所劾，罪當死。仲德上書引咎，以謂「北兵越關之際，符印已交，安得歸罪前帥，臣請受戮。」上義之，止杖阿裏不而貰其死。

　　六年，移知鞏昌府，兼行總帥府事。時陝西諸郡已殘，仲德招集散亡，得軍數萬，依山為柵，屯田積穀，人多歸焉。一方獨得小康，號令明肅，至路不拾遺。八年四月，詔授仲德鞏昌行省及虎符、銀印。天興元年九月，拜工部尚書、參知政事，行尚書省事於陝州。時兀典新敗，陝州殘破，仲德複立山寨，安撫軍民。會上以蠟丸書征諸道兵入援，行省院帥府往往觀望不進，或中道遇兵而潰，惟仲德提孤軍千人，曆秦、藍、商、鄧，擷果菜為食，間關百死至汴。至之日，適上東遷。妻子在京師五年矣，仲德不入其家，趨見上于宋門，問東幸之意。知欲北渡，力諫雲：「北兵在河南，而上遠徇河北，萬一無功，得完歸乎？國之存亡，在此一舉，願加審察。臣嘗屢遣人奏，秦、鞏之間山岩深固，糧餉豐贍。不若西辛，依險固以居，命帥臣分道出戰，然後進取興元，經略巴蜀，此萬全策也。」上已與白撒議定，不從，然素重仲德，且嘉其赴難，進拜尚書省右丞、兼樞密副使，軍次黃陵岡。

　　二年正月，車駕至歸德，以仲德行尚書省於徐州。既至，遣人與國用安通問。沛縣卓翼、孫璧沖者初投用安，用安封翼為東平郡王，璧沖博平公，升沛縣為源州。已而翼、璧沖來歸，仲德畀之舊職，令統河北諸砦，行源州帥府事。用安累檄王德全入援，不赴。仲德至徐，德全大恐，求赴歸德。仲德留之，遣人納奏帖雲：「徐州重地，德全不宜離鎮。」仲德虛州廨不居，亦無兵衛自防，日以觀書為事，而德全自疑益甚。

　　二月，魚山總領張曁獻作亂，殺元帥完顏胡土降北。仲德累議討之，德全不從，即領麾下十許人，親勸民兵得三百人，徑往魚山，而從宜嚴祿已誅曁獻反正，仲德撫慰軍民而還。有曹總領者，盜禦馬東行，制旨諭行省討之，仲德既殺賊，德全欲功出己，殺曹黨四十八人。

　　三月，阿術魯攻蕭縣，游騎至徐，德全馬悉為所邀。仲德時往宿州，德全以失馬故，始議救蕭縣，遣張元哥、苗秀昌率騎八百以往。未及交戰，元哥退走，北兵掩之，皆為所擒殺之，蕭縣遂破。四月，仲德陽以關糧往邳州，州官出迎，就執德全並其子殺之，餘黨之外，一無所問，闔郡稱快。

　　初，完顏胡土以遙授徐州節度，往帥嚴祿軍於永州北保安鎮。時祿已為從宜，在碭山數年，又得士心。忽土到，軍士不悅，二月辛卯夜，遂為總領張曁獻、崔振所害。吏部郎中張敏修，忽土下經歷官，乃以軍變脅嚴祿降北。祿佯應之，陰召永州守陳立、副招撫郭升，會諸義軍赴保安鎮誅作亂者。軍夜至，祿遣敏修召曁獻、振計事，二人不疑，介胄而至，及其黨與皆為祿所殺。徐州去保安百里，行省聞之來討，會祿已反正，乃以便宜授祿行元帥左都監，就佩忽土虎符。朝廷複授祿遙領歸德知府、兼行帥府事。未幾，大元將阿術魯兵至保安，祿夜遁。後祿聞官奴變，一軍頓徐、宿間幾一月，遂投漣水，敏修入徐。

　　五月，詔仲德赴行在。時官奴已變，官屬懼為所紿，勸勿往。仲德曰：「君父之命，豈辨真偽耶？死亦當行。」尋使者至，果官奴之詐。六月，官奴誅，詔仲德議遷蔡，仲德雅欲奉上西幸，因贊成之。及蔡，領省院，事無巨細，率親為之，選士括馬，繕治甲兵，未嘗一日無西志。近侍左右久困睢陽，幸即汝陽之安，皆娶妻營業，不願遷徙，日夕為上言西行不便。未幾，大兵梗路，竟不果行。仲德每深居燕坐，瞑目太息，以不得西遷為恨。

　　是月，上至蔡，命有司修見山亭及同知衙，為遊息之所。仲德諫曰：「自古人君遭難，播越於外，必痛自刻苦貶損，然後可以克復舊物。況今諸郡殘破，保完者獨一蔡耳。蔡之公廨固不及宮闕萬一，方之野處露宿則有加矣。且上初行幸，已嘗勞民葺治，今又興土木之役以求安逸，恐人心解弛，不足以濟大事。」上遽命止之。

　　七月，定進馬遷賞格。每甲馬一匹或二匹以上，遷賞有差。自是，西山帥臣范真、姬汝作等各以馬進，凡得千餘匹，以抹撚阿典領之。又遣使分詣諸道徵兵赴蔡，得精銳萬人。又以器甲不完，命工部侍郎術甲咬住監督修繕，不逾月告成。軍威稍振，扈從諸人苟一時之安，遂以蔡為可守矣。

　　魯山元帥元志領軍千餘來援。時諸帥往往擁兵自固，志獨冒險數百里，且戰且行，比至蔡，幾喪其半。上表異之，賜以大信牌，升為總帥。息州忠孝軍帥蔡八兒、王山兒亦來援。

　　壬午，忠孝軍提控李德率十余人乘馬入省大呼，以月糧不優，幾於罵詈。郎中移剌克忠白之仲德，仲德大怒，縛德堂下，杖之六十。上諭仲德曰：「此軍得力，方欲倚用，卿何不容忍，責罰乃爾。」仲德曰：「時方多故，錄功隱過，自陛下之德。至於將帥之職則不然，小犯則決，大犯則誅，強兵悍卒，不可使一日不在紀律。蓋小人之情縱則驕，驕則難制，睢陽之禍，豈獨官奴之罪，亦有司縱之太過也。今欲更易前轍，不宜愛克厥威，賞必由中，罰則臣任其責。」軍士聞之，至於國亡不敢有犯。

　　九月，蔡城戒嚴。行六部尚書蒲察世達以大兵將至，請諭民並收晚田，不及者踐毀之，毋資敵，制可。丙辰，詔裁冗員，汰冗軍，及定官吏軍兵月俸，自宰執以下至於皁隸，人月支六斗。初，有司定減糧，人頗怨望。上聞之，欲分軍為三，上軍月給八斗，中七斗，下六斗，人複怨不均。乃立射格，而上中軍輒多受賞，連中者或面賜酒，人益為勸，且陰有所增而人不知，仲德之謀也。甲子，分軍防守四面。

　　十月壬申朔，大兵壕壘成，耀兵城下，旗幟蔽天。城中駭懼，及暮，焚四關，夷其牆而退。十一月辛丑，大兵以攻具傅城，有司盡籍民丁防守，不足則括婦女壯健者，假男子衣冠使運木石。蔡既受圍，仲德營畫禦備，未嘗一至其家，拊存軍士，無不得其歡心，將校有戰亡者，親為賻祭，哭之盡哀。己丑，西城破，城中前期築柵浚濠為備，雖克之不能入也。但於城上立柵，南北相去百余步而已。仲德摘三面精銳日夕戰禦，終不能拔。

　　三年正月庚子朔，大兵以正旦會飲，鼓吹相接，城中饑窘，愁歎而已。圍城以來，戰歿者四帥、三都尉，其餘總帥以下，不可勝紀。至是，盡出禁近，至於舍人、牌印、省部掾屬，亦皆供役。戊申，大兵鑿西城為五門，整軍以入，督軍鏖戰，及暮乃退，聲言來日複集。己酉，大兵果複來，仲德率精兵一千巷戰，自卯及巳，俄見子城火起，聞上自縊，謂將士曰：「吾君已崩，吾何以戰為？吾不能死於亂兵之手，吾赴汝水，從吾君矣。諸君其善為計。」言訖，赴水死。將士皆曰：「相公能死，吾輩獨不能耶？」於是參政孛術魯婁室、兀林答胡土，總帥元志，元帥王山兒、紇石烈柏壽、烏古論恆端及軍士五百余人，皆從死焉。

　　仲德狀貌不逾常人，平生喜怒未嘗妄發，聞人過，常護諱之。雖在軍旅，手不釋卷，門生故吏每以名分教之。家素貧，敝衣糲食，終其身晏如也。雅好賓客，及薦舉人材，人有寸長，極口稱道。其掌軍務，賞罰明信，號令嚴整，故所至軍民為用，至危急死生之際，無一士有異志者。南渡以後，將相文武，忠亮始終無瑕，仲德一人而已。

　　贊曰：金之亡，不可謂無人才也。若完顏仲德、張天綱，豈非將相之器乎。昔者智伯死又無後，其臣豫讓不忘國士之報，君子謂其無所為而為之，真義士也。金亡矣，仲德、天綱諸臣不變所守，豈愧古義士哉！


Chinese text: This work was published before January 1, 1923, and is in the
public domain worldwide because the author died at least 100 years ago.
