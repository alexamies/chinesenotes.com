列傳第六 ○歡都子 謀演 冶訶子 阿魯補 骨赧 訛古乃 蒲查

目录
1	歡都
1.1	子 謀演
2	冶訶
2.1	子 阿魯補
2.2	子 骨赧
2.3	子 訛古乃
2.4	子 蒲查
歡都
　　歡都，完顏部人。祖石魯，與昭祖同時同部同名，交相得，誓曰：「生則同川居，死則同穀葬。」土人呼昭祖為勇石魯，呼石魯為賢石魯。

　　初，烏薩紮部有美女名罷敵悔，青嶺東混同江蜀束水人掠而去，生二女，長曰達回，幼曰滓賽。昭祖與石魯謀取之，遂偕至嶺右，炷火於箭端而射。蜀束水人怪之，皆走險阻，久之，無所複見，卻還所居。昭祖及石魯以眾至，攻取其貲產，虜二女子以歸。昭祖納其一，賢石魯納其一，皆以為妾。是時，諸部不肯用條教，昭祖耀武於青嶺、白山，入于蘇濱、耶懶之地，賢石魯佐之也。其後別去。

　　至景祖時，石魯之子劾孫舉部來歸，居於安出虎水源胡凱山南。胡凱山者，所謂和陵之地是也。

　　歡都，劾孫子。世祖初，襲節度使。而跋黑以屬尊，蓄異謀，不可制。諸部不肯受約束，相繼為變。歡都入與謀議，出臨戰陣，未嘗去左右。

　　斡勒部人杯乃，自景祖時與其兄弟俱居安出虎水之北，及烏春作難，杯乃將與烏春合，間誘斡魯紺出水居人與之相結，欲先除去歡都。會其家被火，陰約隸人不歌束，詭稱放火乃歡都、胡土二人，使注都來謂世祖曰：「不歌束來告曰'前日之火，歡都等縱之'。若不棄舊好，其執縱火之人以來。」世祖疑之。石盧斡勒勃堇曰：「杯乃兄弟也，豈以一二人之故，而與兄弟構怨乎。彼自取之，又將尤誰，不如與之便。」歡都被甲執戟而起曰：「彼為亂之人也，若取太師兄弟，則亦與之乎。今取我輩，我輩決不可往，若必用戰，當盡力致死。」穆宗曰：「壯哉歡都，以我所見，正如此爾。」贈歡都以馬，曰：「戰則乘此。」眾皆稱善。世祖乃往見杯乃，隔鱉刺水而與之言曰：「不歌束既告縱火由歡都等，謹當如約。當先遣不歌束來。」不歌束至，世祖于馬前殺之，使杯乃見之。既而聞之，放火者杯乃家人阿出胡山也，杯乃欲開此釁，故以誣歡都雲。

　　臘醅、麻產與世祖遇于野鵲水。日已曛，惟從五六十騎，歡都入敵陣鏖擊之，左右出入者數四，世祖中創乃止。烏春、窩謀罕據活刺渾水，世祖既許之降，遂還軍。於是騷臘勃堇、富者撻懶歡勝負不助軍，而騷臘、撻懶先曾與臘醅、麻產合，世祖欲因軍還而遂滅之，馳馬前進。撻懶者，貞惠皇后之弟也。歡都下馬執轡而諫曰：「獨不念愛弟蒲陽溫與弟婦乎。」世祖感其言，遂止。蒲陽溫者，漢語雲幼弟也。世祖母弟中穆宗最少，故雲然。穆宗德歡都言，後以撻懶女曷羅哂妻其子谷神。太祖追麻產，歡都射中其首，遂獲之。遼人命穆宗、太祖、辭不失、歡都俱為詳穩。

　　斡善、斡脫以姑裏甸兵來歸，使斜缽勃堇撫定之。蒲察部故石、拔石等，誘其眾入城，陷三百餘人。歡都為都統，往治斜缽失軍之狀，盡解斜缽所將軍、大破烏春、窩謀罕於斜堆，擒故石、拔石。

　　初，耶悔水納喝部撒八之弟曰阿注阿，與人爭部族官，不得直，來歸穆宗。阿注阿之甥曰三濱、曰撒達。辭不失破烏春窩謀罕城，獲三濱、撒達，並獲其母，以為次室，撫其二子。撒達告阿注阿必為變，不信而殺之。撒達臨刑歎曰：「後必知之。」至是，阿注阿果為變。因穆宗晨出獵，糾率七八人操兵入宅，奪據寢門，劫貞惠皇后及家人等。歡都入見阿注阿曰：「汝輩所謀之事奈何。閨門眷屬豈足劫質，徒使之驚恐耳。汝固識我，盍以我為質也。」再三言之，阿注阿從之，貞惠皇后乃得解，而質歡都。而撒改、辭不失使人告急於獵所。穆宗亦心動，罷獵。中途逢告者，日午至，阿注阿謂穆宗曰：「可使系案女直知名官僚相結，送我兄弟親屬由咸州路入遼國，庫金廄馬與我勿惜，歡都亦當送我至遼境，然後還。」而耍穆宗盟，穆宗皆從之。遂執歡都及阿魯太彎、阿魯不太彎等七人，以衣裾相結，與阿注阿俱行，至遼境，乃釋歡都。歡都至濟州，實黃龍府，使人馳驛要遮阿注阿黨屬，惟縱其親人使去。遂殺三濱並其母，具報於遼，乞還阿注阿，遼人流之曷堇城。其後，阿注阿懷思鄉土，亡歸，附於系案女直，因亂其官僚之室，捕之，不伏，乃見殺。

　　穆宗襲位之初，諸父之子習烈、斜缽及諸兄有異言，曰：「君相之位，皆渠輩為之，奈何？」歡都曰：「汝輩若紛爭，則吾必不默默但已。」眾聞之遂帖然，自是不復有異言者。

　　歡都事四君，出入四十年，征伐之際遇敵則先戰，廣廷大議多用其謀。世祖嘗曰：「吾有歡都，則何事不成。」肅宗時，委任冠於近僚。穆宗嗣位，凡圖遼事皆專委之。康宗以為父叔舊人，尤加敬禮，多所補益。

　　康宗十一年癸巳二月，得疾，避疾于米里每水，薨，年六十三。喪歸，康宗親迓于路，送至其家，親視葬事。天會十五年，追贈儀同三司、代國公。明昌五年，贈開府儀同三司，諡曰忠敏。子穀神、謀演。穀神別有傳。

子 謀演
　　謀演，當阿注阿之難，從歡都代為質。後與宗峻俱侍太祖，宗峻坐謀演上，上怒，命坐其下。孛堇老孛論、拔合汝、轄拔速三人爭千戶，上曰：「汝輩能如歡都父子有勞于國者乎。」乃命謀演為千戶，三人者皆隸焉，其眷顧如此。天輔五年十二月卒，天會十五年贈太子少傅。

冶訶
　　冶訶系出景祖，居神隱水完顏部，為其部勃堇。與同部人把裏勃堇，斡泯水蒲察部胡都化勃堇、廝都勃堇，泰神忒保水完顏部安團勃堇，統門水溫蒂痕部活裏蓋勃堇，俱來歸，金之為國，自此益大。

　　肅宗拒桓赧已再失利，世祖命歡都、冶訶，以本部謀克之兵助之。冶訶與歡都常在世祖左右，居則與謀議，出則泣行陣，未嘗不在其間。

　　天會十五年，贈銀青光祿大夫。明昌五年，贈特進，諡忠濟，與代國公歡都、特進劾者、開府儀同三司盆納、儀同三司拔達，俱配享世祖廟廷。

　　冶訶子阿魯補、骨赧、訛古乃、散荅。散荅子蒲查。

子 阿魯補
　　阿魯補，冶訶之子。為人魁偉多智略，勇於戰。未冠從軍，下咸州、東京。遼人來取海州，從勃堇麻吉往援，道遇重敵，力戰，斬首千級。從斡魯古攻豪、懿州，以十餘騎破敵七百，進襲遼主。阿魯補徇北地，招降營帳二十四，民戶數千。時已下西京，闍母攻應州未下，退營於州北十餘裏，夜遣阿魯補率兵四百伺敵，城中果出兵三千平襲，阿魯補道與之遇，斬首百余，獲馬六十。後遼兵三萬出馬邑之境，以千兵擊之，斬其將於陣。

　　天會初，宋王宗望討張覺于平州，聞應州有兵萬餘來援，遣阿魯補與阿裏帶迎擊之，斬馘數千而還。複從其兄虞劃，率兵三千攻乾州，虞劃道病卒，代領其眾，至乾州，降其軍及營帳三十，獲印四十，與僕虺攻下義州。

　　宗望伐宋，與郭藥師戰于白河。宗望命阿魯補以二謀克先登，奮戰，賞賚特異。至汴，破淮南援兵，斬其二將。大軍退次孟陽。姚平仲夜以重兵來襲，阿魯補適當其中，力戰敗之。既還，聞大名、開德合兵十余萬來爭河。至河上，知去敵尚遠，乃以輕兵夜發，詰旦至衛縣，遇敵，斬首數千級，餘皆潰去。師次邢州，滹沱橋已焚，阿魯補先以偏師營于水上，比軍至而橋成。宗望嘉其功，出真定庫物賞之，為長勝軍千戶。

　　及再伐宋，從宗望破敵于井陘，遂下欒城。師自大名濟河，阿魯補屯於洺州之境。時康王留相州，大名府以兵來攻我營，阿魯補乘夜以騎二百潛出其後，反擊敗之。居數日，敵複來，蘇統制以兵二萬先至，阿魯補乘其未集，以三百騎出戰，大敗其眾，生擒蘇統制，殺之。大軍既克汴京，攻洺州，敗大名救兵，遂下洺州。從撻懶文攻恩州還，洺人複叛，阿魯補先至城下，城中出兵來戰，敗之，執其守佐，，遂與蒲魯懽取信德軍。

　　梁王宗弼取開德，阿魯補以步兵五千赴之。大名境內多盜，命阿魯補留屯其地。賊犯莘縣，聞阿魯補至，即潰去，追襲一晝夜，至館陶及之，皆俘以歸。

　　從宗弼襲康王，即渡淮，阿魯補以兵四千留和州，總督江、淮間戍將，以討未附郡縣。遂攻下太平州，隳其城。廬州叛，以偏師討之，敗其騎六千，擒三校。明日複破敵二萬於慎縣，斬首五百。張永合步騎數萬來戰，阿魯補兵止二千，敵圍之，阿魯補潰圍力戰，竟敗之，追殺四十裏，獲馬三百而還。再攻廬州，與迪古不敗敵萬眾於拓皋，至廬州，騎兵五百出戰，敗之，斬其二校。師還。宗弼趨陝西，道聞大名複叛，遣阿魯補經略之，獨與譯者至城下，招之，大名果降。翌日，下令民間兵器，悉上送官，於是吏民按堵如故。為大名開德路都統。

　　齊國建，阿魯補屯兵於汴城外。天會十五年，詔廢齊國，已執劉麟，阿魯補先入汴京備變。明年，除歸德尹。割河南地與宋，入為燕京內省使。宗弼複河南，阿魯補先濟河，撫定諸郡，再為歸德尹、河南路都統。宋兵來取河南地，宗弼召阿魯補，與許州韓常、潁州大臭、陳州赤盞暉、皆會于汴，阿魯補以敵在近，獨不赴。而宋將岳飛、劉光世等，果乘間襲取許潁三州，旁郡皆回應。其兵犯歸德者，阿魯補連擊敗之，複取亳、宿等州，河南平，阿魯補功最。

　　皇統五年，為行台參知政事，授世襲猛安，兼合紮謀克。改元帥右監軍，婆速路統軍，歸德軍節度使，累階儀同三司。

　　其在汴時，嘗取官舍材木，構私第於恩州，至是事覺，法當「議勳」「議親」。海陵嘗在軍中，惡阿魯補，詔曰：「若論勳勞，更有過於此者。況官至一品，足以酬之。國家立法，貴賤一也，豈以親貴而有異也。」遂論死。年五十五。

　　阿魯補以將家子從征伐，屢立功，曆官有惠愛，得民心。及死，人皆惜之。大定三年，贈儀同三司，詔以其子為右衛將軍，襲猛安及親管謀克，賜銀五百兩、重彩二十端、絹三百匹。

子 骨赧
　　骨赧，冶訶子，善騎射，有材幹。從討桓赧散達、烏春、窩謀罕、留可之叛，皆有功。從太祖伐遼，骨赧從軍戰甯江州出河店，破遼主親軍，皆以力戰受賞，襲其父謀克。領秦王宗翰千戶，攻下中、西兩京。

　　宗翰伐宋，圍太原未下，宗翰還西京，骨赧以右翼軍佐銀術可守太原。是時汾州、團柏、榆次、嵐、憲、潞皆有兵來援，骨赧凡四戰，皆破之。大軍團汴，骨赧引萬戶軍，屢敗其援兵。憲、潞等州複叛，骨赧引兵複取之，並收撫保德、火山而還。

　　後領軍鎮夏邊，在職十二年。天會八年，授世襲猛安。天眷初，為天德軍節度使，致仕。累遷開府儀同三司，卒，年八十五。子喜哥襲猛安，加宣武將軍。

子 訛古乃
　　訛古乃，冶訶子，姿質魁偉。年十四，隸秦王宗翰軍中，常領兵行前為偵候。及大軍襲遼主，訛古乃以甲騎六十，追遼招討徒山，獲之，又以七騎追獲遼公主牙不裏以獻。有軍來為遼援，方臨陣，中有躍馬而出者，軍帥謂之曰：「爾能為我取此乎？」訛古乃曰：「諾。」果生擒而還，問其名，曰同瓜，蓋北部中之勇者也。

　　訛古乃善馳驛，日能千里。及伐宋，屢遣將命以行。天會八年，從秦王在燕，聞余睹反于西北，秦王令訛古乃馳驛以往，訛古乃黎明走天德，及至，日未曛也。

　　皇統元年，以功授甯遠大將軍，迭刺唐古部節度使。五年，授千戶。六年，遷西北路招討使。九年，再遷天德尹、西南路招討使。天德二年，召見。四年，遷臨洮尹，加金紫光祿大夫。卒官，年五十三。

子 蒲查
　　蒲查，自上京梅堅河徙屯天德。初為元帥府紮也，使于四方稱職，按事能得其實，領猛安。皇統間，除同知開遠軍節度使，斥候嚴整，邊境無事。正隆初，為中都路兵馬判官。是時，京畿多盜，蒲查捕得大盜四十余人，百姓稍安。改安化軍節度副使。大定二年，領行軍萬戶，充邳州刺史、知軍事，領本州萬戶，管所屯九猛安軍，昌武軍節度使，山東副都統。撒改南征，元帥府以蒲查行副統事。入為太子少詹事，再遷開遠軍節度使，襲伯父骨赧猛安，曆婆速路兵馬都總管，西北路招討使，卒。

　　蒲查性廉潔忠直，臨事能斷，凡被任使，無不稱雲。

　　贊曰：賢石魯與昭祖為友，歡都事景祖、世祖為之臣。蓋金自景祖始大，諸部君臣之分始定，故傳異姓之臣，以歡都為首。冶訶雖宗室，與歡都同功，故列敘焉。


Chinese text: This work was published before January 1, 1923, and is in the
public domain worldwide because the author died at least 100 years ago.
