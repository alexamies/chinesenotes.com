　　衛紹王諱永濟，小字興勝，更諱允濟，章宗時避顯宗諱，詔改「允」為「永」。世宗第七子，母曰元妃李氏。衛王長身，美髯鬚，天資儉約，不好華飾，大定十一年，封薛王。是歲，進封禭王。十七年，授世襲猛安。二十五年，加開府義同三司。二十六年，為秘書監。明年，轉刑部尚書。又明年，改殿前都點檢。二十九年，世宗崩，章宗即位，進封潞王。起複，判安武軍節度使。五月，至冀州，以到任表謝，賜詔優答。明昌二年，進封韓王。四年，改判興平軍。五年，改沁南軍。承安二年，改封衛王。三年，改昭義軍。泰和元年，改判彰德府事。五年，改判平陽府。初，章宗誅鄭王永蹈、趙王永中，久，頗悔之。七年，下詔追復舊封，仍賜諡。而永蹈無後，乃以衛王子按陳為鄭王後，賜衛王詔曰：「朕念鄭王自棄天常，以幹國憲，槁瘞曠野，忽諸不祀。歷歲既久，深用愴然。親親之情。有懷難置。已詔追復舊爵，改葬如儀。稽考古禮，以卿之子按陳為鄭王後，謹其祭祀，卿其悉之。」已而改武定軍節度使。八年十一月，自武定軍入朝。是時，章宗已感嗽疾，衛王且辭行，而章宗意留之。宗章初年，雅愛諸王，置王傳府尉官以傳導德義。及永中、永蹈之誅，由是疏忌宗室，遂以王傅府尉檢制王家，苛部嚴密，門戶出入皆有籍。而衛王乃永蹈母弟，柔弱鮮智能，故章宗愛之。既無繼嗣，而諸叔兄弟多在，章宗皆不肯立，惟欲立衛王，故於辭行留之。無何，章宗大漸，元妃李氏、黃門李新喜、平章政事完顏匡定策。章宗崩，匡等傳遣詔，立衛王。衛王固讓，乃承詔舉哀，即皇帝位於柩前。明日，群臣朝見于大安殿。詔路府州縣為大行皇帝服七日。

　　大安元年正月辛丑，飛星如火。起天市垣，有尾，跡若赤龍。壬戌，改元，大赦。立元妃徒單氏為皇后。

　　二月乙丑朔，太白晝見，經天。壬辰，章宗內人范氏損其遣腹，以詔內外。初，章宗遣詔：「內人有娠者兩人，生男則立為儲貳。」至是平章政事僕散端等奏：「承御賈氏當以十一月免乳，今則已出三月。范氏產期合在正月，醫稱胎氣有損，用藥調治，脈息雖和，胎形已失。范氏願削髮為尼。」封皇子六人為王。

　　三月甲辰，道陵禮成，大赦。詔曰：「自今於朕名不連續，及昶、詠等字，不須別改。」以平章政事僕散端為右丞相。

　　四月庚辰，殺章宗元妃李氏及承御賈氏。以平章政事完顏匡為尚書令。

　　五月，高麗賀即位。試宏詞科。

　　七月，幸海王莊，臨奠魯國公主。

　　八月，萬秋節，宋遣使來賀。

　　九月，如大房山，謁奠睿陵、裕陵、道陵。百官表請建儲，不允。

　　十月，歲星犯左執法。己卯，詔戒勵風俗。

　　十一月，平陽地震，有聲如雷，自西北來。

　　十二月，詔平陽地震，人戶三人死者免租稅一年，二人及傷者免一年，貧民死者給葬錢五千，傷者三千。尚書令申王完顏匡薨。右丞相僕散端為左丞相，進封兄郢王永功為譙王，御史大夫張行簡為太保。

　　二年正月庚戌朔，日中有流星出，大如盆，其色碧，向西行，漸如車輪，尾長數丈，沒於濁中，至地複起，光散如火。

　　二月，客星入紫微垣，光散為赤龍。地大震，有聲如雷。以禮部侍郎耿端義為參知政事。

　　四月，校《大金儀禮》。北方有黑氣，如大道，東西亙天。徐、邳州河清五百餘里，以告宗廟社稷。

　　五月，詔儒臣編《續資治通鑒》。

　　六月，大旱。下詔罪已，振貧民闕食者。曲赦西京、太原兩路雜犯，死罪減一等，徒以下免。丙寅，地震。

　　七月，地震。

　　八月，地震。乙丑，立子胙王從恪為皇太子。萬秋節，宋遣使來賀。獵於近郊。夏人侵葭州。

　　九月，地大震。乙未，詔求直言，招勇敢，撫流亡。庚子，遣使慰撫宣德行省軍士。丙午，京師戒嚴。上日出巡撫，百官請視朝，不允。辛亥，宣德行省罷。癸丑，詔撫諭中都、西京、清、滄被兵民戶。

　　十一月，獵於近郊。中都大悲閣東渠內火自出，逾旬乃滅。閣南殺竿下石罅中火自出，人近之即滅，俄複出，如是者複旬日。中都火焮民居。

　　十二月乙卯朔，日有食之。是歲大饑。禁百姓不得傳說邊事。

　　三年正月乙酉朔，宋、高麗、夏遣使來賀。熒惑入氐中。

　　二月，熒惑犯房宿。有大風從北來，髮屋折木，通玄門重關折，東華門重關折。

　　閏月，熒惑犯鍵閉星。

　　三月，大悲閣災，延及民居。有黑氣起北方，廣長若大堤，內有三白氣貫之，如龍虎狀。括民間馬，令職官出馬有差。

　　四月，我大元太祖法天啟運驛武皇帝來征。遣西北路招討使粘合合打乞和。平章政事獨吉千家奴，參知政事胡沙行省事備邊。西京留守紇石烈胡沙虎行樞密院事。參知事奧屯忠孝為尚書右丞。戶部尚書梁𤨠為參知政事。六月壬寅，更定軍前賞罰格。

　　八月，詔獎諭行省官，慰撫軍士。千家奴、胡沙自撫州退軍，駐于宣平。河南大名路軍逃歸，下詔招撫之。

　　九月，千家奴、胡沙敗績於會河堡，居庸關失守。禁男子不得輒出中都城門。大元前軍至中至都，中都戒嚴。參知政事梁𤨠鎮撫京城。

　　十月，每夜初更正，東、西北天明如月初出，經月乃滅。熒惑犯壘壁陣。上京留守徒單鎰遣同知烏古孫兀屯將兵二萬衛中都。泰州刺史朮虎高琪屯通玄門外。上巡撫諸軍。罷宣德行省。

　　十一月，殺河南陳言人郝贊。以上京留守徒單鎰為右丞相。簽中都在城軍。紇石烈胡沙虎棄西京，走還京師，即以為右副元帥，權尚書左丞。是時，德興府、弘州、昌平、懷來、縉山、豐潤、密雲、撫甯、集寧，東過平、灤，南至清、滄，由臨潢過遼河，西南至忻、代，皆歸大元。初，徒單鎰請徒桓、昌、撫百姓入內地。上信梁𤨠議，以責鎰曰：「是自蹙境土也。」及大元已定三州，上悔之。至是，鎰複請置行省事于東京，備不虞。上不悅曰：「無故遣大臣，動搖人心。」未幾，東京不守，上乃大悔。右副元帥胡沙虎請兵二萬屯宣德，詔與三千人屯媯川。平章政事千家奴、參知政事胡沙坐覆全軍，千家奴除名，胡沙責授咸平路兵馬總管。萬戶𠇗頭屯古北口。

　　十二月，簽陝西兩路漢軍五千人赴中都。太保張行簡、左丞相僕散端宿禁中議軍事。左丞相僕散端罷。

　　崇慶元年正月己酉朔，改元，赦。宋、夏遣使來賀。右副元帥胡沙虎請退軍屯南口，詔數其罪，免之。三月，大旱，遺使冊李遵頊為夏國王。以御史大夫福興為參知政事。參知政事孟鑄為御史大夫。夏人犯葭州，延安路兵馬總管完顏奴婢稟之。五月，簽陝西勇敢軍二萬人，射糧軍一萬人，赴中都。括陝西馬。安武軍度使致仕賈鉉起複參知政事。參知政事福典為尚書左丞。詔賣空名敕牒。河東、陝西大饑，斗米錢數千，流莩滿野。以南京留守僕散端為河南、陝西安撫使，提控軍馬。

　　七月，有風自東來，吹帛一段，高數十丈，飛動如龍形，墜於拱辰門。

　　八月，萬秋節，以兵事不設宴。

　　十月，曲赦西京、遼東、北京。

　　十一月，賑河東南路、南京路、陝西東路、山東西路、衛州旱災。

　　十二月，夏國王李遵頊謝封冊。

　　至甯元年正月，賑河東陝西饑。

　　二月，詔撫諭遼東。知大名府事烏古論誼謀不軌，伏誅。

　　三月，太陰、太白與日並見，相去尺餘。

　　五月，改元。詔諭咸平路契丹部人之嘯聚者。起胡沙虎複為右副元帥，領武衛軍三千人屯通玄門外。陝西大旱。

　　六月，夏人犯保安州，殺刺史，犯慶陽府，殺同知府事。以戶部尚書胥鼎、刑部尚書王維翰為參知政事。

　　八月，尚書左丞完顏元奴將兵備邊。詔軍官、軍士賜賚有差。大霧，晝晦。治中福海別將兵屯城北。辛卯，胡沙虎矯詔以誅反者，招福海執而殺之，奪其兵。壬辰，自通玄門入，殺知大興府徒單南平、刑部會郎徒單沒拈于廣陽門西。福海男符寶鄯陽、都統石古乃率眾拒戰，死之。胡沙虎叩東華門，遣人呼守直親軍百戶冬兒、五十戶蒲察六斤，不應。許以世襲猛安三品官職，亦不應。都點檢徒單渭河縋而出，護衛斜烈掊鎖啟門，胡沙虎以兵入宮，盡遂衛士，代以其黨，自稱監國都元帥。癸巳，逼上出宮。以素車載至故邸，以武衛軍二百人錮守之。尚宮左夫人鄭氏為內職，掌寶璽，聞難，端居璽所待變。胡沙虎遣黃門入收璽，鄭曰：「璽，天子所用，胡沙虎人臣，取將何為？」黃門曰：「今天時大變，主上猶且不保，況璽乎？御侍當思自脫計。」鄭厲聲罵曰：「若輩宮中近侍，恩遇尤隆，君難不以死報之，反為逆豎奪璽耶！我死可必，璽必不與。」遂瞑目不語。黃門出，胡沙虎卒取「宣命之寶」，偽除其黨醜奴為德州防禦使、烏古論奪剌順天軍節度使、提控宿直將軍徒單金壽永定軍節度使，及其餘黨凡數十人，皆遷宮。遂使宦者李思中害上于邸。誘奉御和尚作書急召其父左丞元奴議事，元奴以軍來，並其子皆殺之。

　　九月甲辰，宣宗即位。丁未，詣邸臨奠，伏哭盡哀。敕以禮改葬。胡沙虎請廢為庶人，詔百官議於朝堂，議者三百餘人。太子少傅奧屯忠孝、侍讀學士蒲察思忠請從廢黜，戶部尚書武都、拾遣田庭芳等三十人請降為王侯。太子太保張行簡請用漢昌邑王、晉海西公故事，侍郎史完顏訛出等十人請降復王封。胡沙虎固執前議，宣宗不得已，乃降封東海郡侯。昭雪道陵元妃李氏、承御賈氏。

　　十月辛亥，元帥右監軍朮虎高琪殺胡沙虎於其第。胡沙虎者，紇石烈執中也。宣宗乃下詔削其官爵。贈石古乃順州刺史，鄯陽順天軍節度副使，凡從二人拒戰者，千戶賞錢五百貫，謀克三百貫，蒲輦散軍二百貫，各遷官兩階，戰沒者贈賞付其家。冬兒加龍虎衛上將軍，再遷宿進將軍。蒲察六斤加定遠大將軍、武衛軍鈐轄。石古乃子尚幼，給俸八貫石，敕有司，俟其年十五以聞。貞祐四年，詔追複衛王諡曰紹。

　　贊曰：衛紹王政亂於內，兵敗於外，其滅亡已有徵矣。身弑國蹙，記注亡失，南遷後不復紀載。皇朝中統三年，翰林學士承旨王鶚有志論著，求大安、崇慶事不可得，采摭當時詔令，故金部令史竇祥年八十九，耳目聰明，能記憶舊事，從之得二十餘條。司天提點張正之寫災異十六條，張承旨家手本載舊事五條，金禮部尚書楊雲翼日錄四十條，陳老日錄三十條，藏在史館。條件雖多，重復者三之二。惟所載李妃、完顏匡定策，獨吉千家奴兵敗，紇石烈執中作難，及日食、星變、地震、氛昆，不相背盭。今校其重出，刪其繁雜。《章宗實錄》詳其前事，《宜宗實錄》詳其後事。又于金掌奏目女官大明居士王氏所紀，得資明夫人援璽一事，附著於篇，亦可以存其梗概云爾。


Chinese text: This work was published before January 1, 1923, and is in the
public domain worldwide because the author died at least 100 years ago.
