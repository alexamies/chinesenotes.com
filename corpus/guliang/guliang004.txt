閔公元年
元年春，王正月。繼弒君不言即位，正也。親之非父也，尊之非君也，繼之如君父也者，受國焉爾。

齊人救邢。善救邢也。

夏，六月辛酉，葬我君莊公。莊公葬而後舉謚，謚所以成德也，於卒事乎加之矣。

秋，八月，公及齊侯盟于洛姑。盟納季子也。

季子來歸。其曰季子，貴之也。其曰來歸，喜之也。

冬，齊仲孫來。其曰齊仲孫，外之也。其不目而曰仲孫，疏之也。其言齊，以累桓也。

閔公二年
二年春，王正月，齊人遷陽。

夏，五月乙酉，吉禘于莊公。吉禘者，不吉者也。喪事未畢而舉吉祭，故非之也。

秋，八月辛丑，公薨。不地，故也。其不書葬，不以討母葬子也。

九月，夫人姜氏孫于邾。孫之為言猶孫也。諱奔也。

公子慶父出奔莒。其曰出，絕之也，慶父不復見矣。

冬，齊高子來盟。其曰來，喜之也。其曰高子，貴之也。盟立僖公也，不言使，何也？不以齊侯使高子也。

十有二月，狄入衛。

鄭棄其師。惡其長也，兼不反其眾，則是棄其師也。


本作品在全世界都属于公有领域，因为作者逝世已经超过100年，并且于1923年1月1日之前出版。