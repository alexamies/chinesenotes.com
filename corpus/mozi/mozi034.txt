故，小故，有之不必然，無之必不然。體也，若有端。大故，有之必無然，若見之成見也。

體，若二之一，尺之端也。

知材，知也者，所以知也，而必知，若明。

慮，慮也者以其知有求也，而不必得之，若睨。

知，知也者以其知過物而能貌之，若見。

𢜔，𢜔也者，以其知論物，而其知之也著，若明。

仁，愛己者非為用己也，不若愛馬著若明。

義，志以天下為芬，而能能利之，不必用。

禮，貴者公，賤者名，而俱有敬僈焉，等異論也。

行，所為不善名，行也。若為善名，巧也，若為盜。

實，其志氣之見也，使人如己，不若金聲玉服。

忠，不利弱子亥，足將入止容。

孝，以親為芬，而能能利親，不必得。

信，不以其言之當也，使人視城得金。

佴，與人，遇人，眾𢝺。

訁肙，為是為是之台彼也，弗為也。

廉，己惟為之，知其思耳也。

所令，非身弗行。

任，為身之所惡，以成人之所急。

勇，以其敢於是也，命之，不以其不敢於彼也，害之。

力，重之謂下，與重，奮也。

生，楹之生，商不可必也。

臥。

夢。

平，惔然。

利，得是而喜，則是利也。其害也，非是也。

害，得是而惡，則是害也。其利也，非是也。

治，吾事治矣，人有治南北。

譽之，必其行也，其言之忻。使人督之。

誹，必其行也，其言之忻。

舉，告以文名，舉彼實也。

故言也者，諸口能之出民者也。民若畫俿也。言也，謂言猶石致也。

且，自前曰且，自後曰已，方然亦且。

若石者也，君，以若名者也。

功不待時，若衣裘。

賞。

罪，罪不在禁，惟害無罪殆姑。上報下之功也。

罰，上報下之罪也。

侗，二人而俱見是楹也，若事君。

久，古今旦莫。

宇，東西家南北。

窮，或不容尺，有窮。莫不容尺，無窮也。

盡，但，止動。

始，時或有久，或無久，始當無久。

化，若蛙為鶉。

損，偏去也者，兼之體也。其體或去或存，謂其存者損。

儇，昫民也。

庫，區穴若，斯貌常。

動，偏祭從者，戶樞免瑟。

止，無久之不止，當牛非馬，若矢過楹。有久之不止，當馬非馬，若人過梁。

必，謂台執者也。若弟兄一然者一不然者，必不必也，是非必也。

同，捷與狂之同長也。

心中，自是往相若也。

厚，惟無所大。

圜，規寫攴也。

方，矩見攴也。

倍，二尺與尺但去一。

端，是無同也。

有間，謂夾之者也。

間，謂夾者也。尺前于區穴而後於端，不夾于端與區內。及，及非齊之及也。

纑閒虛也者，兩木之間，謂其無木者也。

盈，無盈無厚。於尺無所往而不得。

得二，堅異處不相盈，相非，是相外也。

攖，尺與尺俱不盡，端與端俱盡，尺與或盡或不盡。堅白之攖相盡，體攖不相盡。

端。仳，兩有端而後可。

次，無厚而後可。

法，意規員三也俱，可以為法。

佴，然也者民若法也。

彼，凡牛樞非牛，兩也，無以非也。

辯，或謂之牛，或謂之非牛，是爭彼也。是不俱當，不俱當，必或不當，不若當犬。

欲𩁥其指，智不知其害，是智之罪也。若智之慎文也無遺，於其害也，而猶欲𩁥之，則離之是猶食脯也。騷之利害，未可知也，欲而騷，是不可以所疑止所欲也。廧外之利害，未可知也，趨之而得，則弗趨也，是以所疑止所欲也。觀“為，窮知而𠐴於欲”之理，𩁥脯而非𢜔也，𩁥指而非愚也，所為與不所與為相疑也，非謀也。

已，為衣，成也。治病，亡也。

使，令謂，謂也，不必成濕。故也，必待所為之成也。

名，物，達也。有實必待文多也。命之馬，類也，若實也者必以是名也。命之臧，私也，是名也止於是實也。聲出口，俱有名，若姓、宇。

灑謂狗犬，命也。狗犬，舉也。叱狗，加也。

知，傳受之，聞也。方不障，說也。身觀焉，親也。

所以謂，名也。所謂，實也。名實耦，合也。志行，為也。

聞，或告之，傳也。身觀焉，親也。

見，時者，體也。二者，盡也。

古，兵立，反中。志工，正也。臧之為，宜也，非彼必不有，必也。聖者用而勿必，必也者可勿疑。

仗者，兩而勿偏。

為，早、台，存也。病，亡也。

病，亡也。買鬻，易也。霄盡，蕩也。順長，治也。蛙買，化也。

同，二名一實，重同也。不外於兼，體同也。俱處於室，合同也。有以同，類同也。

異，二必異，二也。不連屬，不體也。不同所，不合也。不有同，不類也。

同異交得，於福家良，恕有無也。比度，多少也。免軔還園，去就也。鳥折用桐，堅柔也。劍尤早，死生也。處室子，子母，長少也。兩絕勝，白黑也。中央，旁也。論行學實，是非也。難宿，成未也。兄弟，俱適也。身處志往，存亡也。霍為姓，故也。賈宜，貴賤也。諾，超城員止也。

相從、相去、先知、是、可、五色。長短、前後、輕重援。

執服難成，言務成之，九則求執之。

法，法取同，觀巧傳法，取此擇讀彼，問故觀宜。以人之有黑者有不黑者也，止黑人；與以有愛於人有不愛于人，心愛人，是孰宜心？彼舉然者，以為此其然也，則舉不然者而問之。

若聖人有非而不非，正五諾，皆人於知有說。過五諾，若負，無直無說。用五諾，若自然矣。


Chinese text: This work was published before January 1, 1923, and is in the public domain worldwide because the author died at least 100 years ago.