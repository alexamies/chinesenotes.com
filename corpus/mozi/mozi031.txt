　　儒者曰：「親親有術，尊賢有等。」言親疏尊卑之異也。其《禮》曰：喪，父母三年，妻、後子三年，伯父、叔父、弟兄、庶子其，戚族人五月。若以親疏為歲月之數，則親者多而疏者少矣，是妻、後子與父母同也。若以尊卑為歲月數，則是尊其妻、子與父母同，而親伯父、宗兄而卑子也。逆孰大焉？其親死，列屍弗斂，登屋窺井，挑鼠穴，探滌器，而求其人焉。以為實在，則贛愚甚矣。如其亡也，必求焉，偽亦大矣！

　　取妻，身迎，祗褍為僕，秉轡授綏，如仰嚴親。昏禮威儀，如承祭祀。顛覆上下，悖逆父母，下則妻、子，妻、子上侵。事親若此，可謂孝乎？儒者：迎妻，「妻之奉祭祀，子將守宗廟，故重之。」應之曰：此誣言也！其宗兄守其先宗廟數十年，死，喪之其，兄弟之妻奉其先之祭祀，弗服。則喪妻子三年，必非以守奉祭祀也。夫憂妻子，以大負累，有曰：「所以重親也。」為欲厚所至私，輕所至重，豈非大奸也哉！

　　有強執有命以說議曰：「壽夭貧富，安危治亂，固有天命，不可損益。窮達賞罰，幸否有極，人之知力，不能為焉！」群吏信之，則怠於分職。庶人信之，則怠於從事。吏不治則亂，農事緩則貧，貧且亂政之本而儒者以為道教，是賊天下之人者也。

　　且夫繁飾禮樂以淫人，久喪偽哀以謾親，立命緩貧而高浩居，倍本棄事而安怠傲，貪於飲食，惰於作務，陷於饑寒，危於凍餒，無以違之。是若人氣，鼸鼠藏，而羝羊視，賁彘起。君子笑之，怒曰：「散人，焉知良儒！」夫夏乞麥禾，五穀既收，大喪是隨，子姓皆從，得厭飲食。畢治數喪，足以至矣。因人之家翠以為富人有喪，乃大說喜，曰：「此衣食之端也！」

　　儒者曰：「君子必服古言然後仁。」應之曰：所謂古之言服者，皆嘗新矣，而古人服之、言之，則非君子也。然則必服非君子之服，言非君子之言，而後仁乎？

　　又曰：「君子循而不作。」應之曰：古者羿作弓，伃作甲，奚仲作車，巧垂作舟。然則今之鮑、函、車、匠皆君子也，而羿、伃、奚仲、巧垂皆小人邪？且其所循，人必或作之，然則其所循皆小人道也。

　　又曰：「君子勝不逐奔，掩函弗射，施則助之胥車。」應之曰：若皆仁人也，則無說而相與。仁人以其取捨、是作之理相告，無故從有故也，弗知從有知也，無辭必服，見善必遷，何故相？若兩暴交爭，其勝者欲不逐奔，掩函弗射，施則助之胥車，雖盡能，猶且不得為君子也。意暴殘之國也，聖將為世除害，興師誅罰，勝將因用儒術令士卒曰：「毋逐奔，掩函勿射，施則助之胥車。」暴亂之人得活，天下害不除，是為群殘父母而深賤世也，不義莫大焉。

　　又曰：「君子若鐘，擊之則鳴，弗擊不鳴。」應之曰：夫仁人事上竭忠，事親務孝，得善則美，有過則諫，此為人臣之道也。今擊之則鳴，弗擊不鳴，隱知豫力，恬漠待問而後對，雖有君、親之大利，弗問不言。若將有大寇亂，盜賊將作，若機辟將發也，他人不知，己獨知之，雖其君、親皆在，不問不言，是夫大亂之賊也。以是為人臣不忠，為子不孝，事兄不弟交，遇人不貞良。夫執後不言之朝物，見利使己雖恐後言，君若言而未有利焉，則高拱下視，會噎為深，曰：「唯其未之學也。」用誰急，遺行遠矣。

　　夫一道術學業仁義也，皆大以治人，小以任官，遠施周偏，近以修身，不義不處，非理不行，務興天下之利，曲直周旋，利則止，此君子之道也。以所聞孔某之行，則本與此相反謬也！

　　齊景公問晏子曰：「孔子為人何如？」晏子不對。公又復問，不對。景公曰：「以孔某語寡人者眾矣，俱以賢人也。今寡人問之，而子不對，何也？」晏子對曰：「嬰不肖，不足以知賢人。雖然，嬰聞所謂賢人者，入人之國，必務合其君臣之親，而弭其上下之怨。孔某之荊，知白公之謀，而奉之以石乞，君身幾滅，而白公僇。嬰聞賢人得上不虛，得下不危，言聽於君必利人，教行下必於上，是以言明而易知也，行明而易從也。行義可明乎民，謀慮可通乎君臣。今孔某深慮同謀以奉賊，勞思盡知以行邪，勸下亂上，教臣殺君，非賢人之行也。入人之國，而與人之賊，非義之類也。知人不忠，趣之為亂，非仁義之也。逃人而後謀，避人而後言，行義不可明於民，謀慮不可通於君臣，嬰不知孔某之有異於白公也，是以不對。」景公曰：「嗚乎！貺寡人者眾矣，非夫子，則吾終身不知孔某之與白公同也。」

　　孔某之齊見景公，景公說，欲封之以尼谿，以告晏子。晏子曰：「不可！夫儒，浩居而自順者也，不可以教下。好樂而淫人，不可使親治。立命而怠事，不可使守職。宗喪遂哀，不可使慈民。機服勉容，不可使導眾。孔某盛容修飾以蠱世，絃歌鼓舞以聚徒，繁登降之禮以示儀，務趨翔之節以觀眾，博學不可使議世，勞思不可以補民，累壽不能盡其學，當年不能行其禮，積財不能贍其樂，繁飾邪術以營世君，盛為聲樂以淫遇民，其道不可以期世，其學不可以導眾。今君封之，以利齊俗，非所以導國先眾。」公曰：「善。」於是厚其禮，留其封，敬見而不問其道。孔某乃恚怒於景公與晏子，乃樹鴟夷子皮於田常之門，告南郭惠子以所欲為，歸於魯。有頃，閒齊將伐魯，告子貢曰：「賜乎！舉大事於今之時矣！」乃遣子貢之齊，因南郭惠子以見田常，勸之伐吳，以教高、國、鮑、晏，使毋得害田常之亂，勸越伐吳。三年之內，齊、吳破國之難，伏屍以言術數，孔某之誅也。

　　孔某為魯司寇，捨公家而奉季孫，季孫相魯君而走，季孫與邑人爭門關，決植。孔某窮於蔡、陳之間，藜羹不糝。十日，子路為享豚，孔某不問肉之所由來而食。號人衣以酤酒，孔某不問酒之所由來而飲。哀公迎孔某，席不端弗坐，割不正弗食。子路進，請曰：「何其與陳、蔡反也？」孔某曰：「來，吾語女。曩與女為苟生，今與女為苟義。」夫饑約則不辭妄取以活身，贏飽則偽行以自飾。污邪詐偽，孰大於此？

　　孔某與其門弟子閒坐，曰：「夫舜見瞽叟就然，此時天下圾乎？周公旦非其人也邪？何為捨亓家室而托寓也？」孔某所行，心術所至也。其徒屬弟子皆效孔某，子貢、季路輔孔悝亂乎衛，陽貨亂乎齊，佛肸以中牟叛，漆雕刑殘，罪莫大焉。夫為弟子後生，其師，必修其言，法其行，力不足、知弗及而後已。今孔某之行如此，儒士則可以疑矣。


Chinese text: This work was published before January 1, 1923, and is in the public domain worldwide because the author died at least 100 years ago.