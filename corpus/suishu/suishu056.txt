隋書卷五十六列傳第二十一

○盧愷

盧愷，字長仁，涿郡范陽人也。父柔，終於魏中書監。愷性孝友，神情爽悟，略涉書記，頗解屬文。周齊王憲引為記室。其後襲爵容城伯，邑千一百戶。從憲伐齊，愷說柏杜鎮下之。遷小吏部大夫，增邑七百戶。染工上士王神歡者，嘗以賂自進，塚宰宇文護擢為計部下大夫。愷諫曰：「古者登高能賦，可為大夫，求賢審官，理須詳慎。今神歡出自染工，更無殊異，徒以家富自通，遂與搢紳並列，實恐惟鵜之刺，聞之外境。」護竟寢其事。建德中，增邑二百戶。歲餘，轉內史下大夫。武帝在雲陽宮，敕諸屯簡老牛，欲以享士。愷進諫曰：「昔田子方贖老馬，君子以為美談。向奉明敕，欲以老牛享士，有虧仁政。」帝美其言而止。轉禮部大夫，為聘陳使副。先是，行人多從其國禮，及愷為使，一依本朝，陳人莫能屈。四年秋，李穆攻拔軹關、柏崖二鎮，命愷作露布，帝讀之大悅，曰：「盧愷文章大進，荀景倩故是令君之子。」尋授襄州總管司錄，轉治中。大象元年，征拜東京吏部大夫。開皇初，加上儀同三司，除尚書吏部侍郎，進爵為侯，仍攝尚書左丞。每有敷奏，侃然正色，雖逢喜怒，不改其常。帝嘉愷有吏幹，賜錢二十萬，並賚雜彩三百匹，加散騎常侍。八年，上親考百僚，以愷為上。愷固讓，不敢受，高祖曰：「吏部勤幹，舊所聞悉。今者上考，僉議攸同，當仁不讓，何愧之有！皆在朕心，無勞飾讓。」歲餘，拜禮部尚書，攝吏部尚書事。會國子博士何妥與右僕射蘇威不平，奏威陰事。愷坐與相連，上以愷屬吏。憲司奏愷曰：「房恭懿者，尉遲迥之党，不當仕進。威、愷二人曲相薦達，累轉為海州刺史。又吏部預選者甚多，愷不即授官，皆注色而遣。威之從父弟徹、肅二人，並以鄉正征詣吏部。徹文狀後至而先任用，肅左足攣蹇，才用無算，愷以威故，授朝請郎。愷之朋黨，事甚明白。」上大怒曰：「愷敢將天官以為私惠！」愷免冠頓首曰：「皇太子將以通事舍人蘇夔為舍人，夔即蘇威之子，臣以夔未當遷，固啟而止。臣若與威有私，豈當如此！」上曰：「蘇威之子，朝廷共知，卿乃固執，以徼身幸。至所不知者，便行朋附，奸臣之行也。」於是除名為百姓。未幾，卒於家。自周氏以降，選無清濁，及愷攝吏部，與薛道衡、陸彥師等甄別士流，故涉黨固之譖，遂及於此。子義恭嗣。

○令狐熙

令狐熙，字長熙，燉煌人也，代為西州豪右。父整，仕周，官至大將軍、始、豐二州刺史。熙性嚴重，有雅量，雖在私室，終日儼然。不妄通賓客，凡所交給，必一時名士。博覽群書，尤明《三禮》，善騎射，頗知音律。起家以通經為吏部上士，尋授都督、輔國將軍，轉夏官府都上士，俱有能名。以母憂去職，殆不勝喪。其父戒之曰：「大孝在於安親，義不絕嗣。吾今見存，汝又只立，何得過爾毀頓，貽吾憂也！」熙自是稍加饘粥。服闋，除小駕部，複丁父憂，非杖不起，人有聞其哭聲，莫不為之下泣。河陰之役，詔令墨縗從事，還授職方下大夫，襲爵彭陽縣公，邑二千一百戶。及武帝平齊，以留守功，增邑六百戶。進位儀同，曆司勳、吏部二曹中大夫，甚有當時之譽。高祖受禪之際，熙以本官行納言事。尋除司徒左長史，加上儀同，進爵河南郡公。時吐谷渾寇邊，以行軍長史從元帥元諧討之，以功進位上開府。會蜀王秀出鎮於蜀，綱紀之選，鹹屬正人，以熙為益州總管長史。未之官，拜滄州刺史。時山東承齊之弊，戶口名簿籍類不以實。熙曉諭之，令自歸首，至者一萬戶。在職數年，風教大洽，稱為良二千石。開皇四年，上幸洛陽，熙來朝，吏民恐其遷易，悲泣於道。及熙複還，百姓出境迎謁，歡叫盈路。在州獲白烏、白麞、嘉麥，甘露降於庭前柳樹。八年，徙為河北道行台度支尚書，吏民追思，相與立碑頌德。及行台廢，授并州總管司馬。後征為雍州別駕。尋為長史，遷鴻臚卿。後以本官兼吏部尚書，往判五曹尚書事，號為明幹，上甚任之。及上祠太山還，次汴州，惡其殷盛，多有奸俠，於是以熙為汴州刺史。下車禁遊食，抑工商，民有向街開門者杜之，船客停于郭外星居者，勒為聚落，僑人逐令歸本，其有滯獄，並決遣之，令行禁止，稱為良政。上聞而嘉之，顧謂侍臣曰：「鄴都天下難理處也。」敕相州刺史豆盧通，令習熙之法。其年來朝，考績為天下之最，賜帛三百匹，頒告天下。上以嶺南夷、越數為反亂，征拜桂州總管十七州諸軍事，許以便宜從事，刺史以下官得承制補授。給帳內五百人，賜帛五百匹，發傳送其家累，改封武康郡公。熙至部，大弘恩信，其溪洞渠帥更相謂曰：「前時總管皆以兵威相脅，今者乃以手教相諭，我輩其可違乎？」於是相率歸附。先是，州縣生梗，長吏多不得之官，寄政于總管府。熙悉遣之，為建城邑，開設學校，華夷感敬，稱為大化。時有寧猛力者，與陳後主同日生，自言貌有貴相，在陳日，已據南海，平陳後，高祖因而撫之，即拜安州刺史。然驕倨，恃其阻險，未嘗參謁。熙手書諭之 ，申以交友之分。其母有疢，熙複遺以藥物。猛力感之，詣府請謁，不敢為非。熙以州縣多有同名者，於是奏改安州為欽州，黃州為峰州，利州為智州，德州為歡州，東寧為融州，上皆從之。在職數年，上表曰：「臣忝寄嶺表，四載於茲，犬馬之年，六十有一。才輕任重，愧懼兼深，常願收拙避賢，稍免官謗。然所管遐曠，綏撫尤難，雖未能頓革夷風，頗亦漸識皇化。但臣夙患消渴，比更增甚，筋力精神，轉就衰邁。昔在壯齒，猶不如人，況今年疾俱侵，豈可猶當重寄！請解所任。」優詔不許，賜以醫藥。熙奉詔，令交州渠帥李佛子入朝。佛子欲為亂，請至仲冬上道，熙意在羈縻，遂從之。有人詣闕訟熙受佛子賂而舍之，上聞而固疑之。既而佛子反問至，上大怒，以為信然，遣使者鎖熙詣闕。熙性素剛，鬱鬱不得志，行至永州，憂憤發病而卒，時年六十三。上怒不解，於是沒其家財。及行軍總管劉方擒佛子送于京師，言熙實無贓貨，上乃悟，於是召其四子，聽預仕焉。少子德棻，最知名。

○薛胄

薛胄，字紹玄，河東汾陰人也。父端，周蔡州刺史。胄少聰明，每覽異書，便曉其義。常歎訓注者不會聖人深旨，輒以意辯之，諸儒莫不稱善。性慷慨，志立功名。周明帝時，襲爵文城郡公。累遷上儀同，尋拜司金大夫，後加開府。高祖受禪，擢拜魯州刺史，未之官，檢校廬州總管事。尋除兗州刺史。及到官，系囚數百，胄剖斷旬日便了，囹圄空虛。有陳州人向道力者，偽作高平郡守，將之官，胄遇諸途，察其有異，將留詰之。司馬王君馥固諫，乃聽詣郡。既而悔之，即遣主簿追禁道力。有部人徐俱羅者，嘗任海陵郡守，先是已為道力偽代之。比至秩滿，公私不悟。俱羅遂語君馥曰：「向道力以經代俱羅為郡，使君豈容疑之？」君馥以俱羅所陳，又固請胄。胄呵君馥曰：「吾已察知此人詐也。司馬容奸，當連其坐！」君馥乃止。遂往收之，道力懼而引偽。其發奸摘伏，皆此類也，時人謂為神明。先是，兗州城東沂、泗二水合而南流，氾濫大澤中，胄遂積石堰之，使決令西注，陂澤盡為良田。又通轉運，利盡淮海，百姓賴之，號為薛公豐兗渠。胄以天下太平，登封告禪，帝王盛烈，遂遣博士登太山，觀古跡，撰《封禪圖》及儀上之。高祖謙讓不許。後轉郢州刺史，前後俱有惠政。征拜衛尉卿，尋轉大理卿，持法寬平，名為稱職。後遷刑部尚書。時左僕射高熲稍被疏忌，及王世積之誅也，熲事與相連，上因此欲成熲罪。胄明雪之，正議其獄。由是忤旨，械系之，久而得免。檢校相州事，甚有能名。會漢王諒作亂并州，遣偽將綦良東略地，攻逼慈州。刺史上官政請援於胄，胄畏諒兵鋒，不敢拒，良又引兵攻胄，胄欲以計卻之，遣親人魯世范說良曰：「天下事未可知，胄為人臣，去就須得其所，何遽相攻也？」良於是釋去，進圖黎陽。及良為史祥所攻，棄軍歸胄。朝廷以胄懷貳心，鎖詣大理。相州吏人素懷其恩，詣闕理胄者百餘人，胄竟坐除名，配防嶺南，道病卒。有子、獻，並知名。

○宇文弼

宇文弼，字公輔，河南洛陽人也，其先與周同出。祖直力覲，魏巨鹿太守。父珍，周宕州刺史。弼慷慨有大節，博學多通，仕周為禮部上士。嘗奉使鄧至國及黑水、龍涸諸羌，前後降附三十餘部。及還，奉詔修定《五禮》，書成奏之，賜公田十二頃，粟百石。累遷少吏部，擢八人為縣令，皆有異績，時以為知人。轉內史都上士。武帝將出兵河陽以伐齊，謀及臣下，弼進策曰：「齊氏建國，於今累葉，雖曰無道，籓屏之寄，尚有其人。今之用兵，須擇其地。河陽衝要，精兵所聚，盡力攻圍，恐難得志。如臣所見，彼汾之曲，戍小山平，攻之易拔。用武之地，莫過於此，願陛下詳之。」帝不納，師竟無功。建德五年，大舉伐齊，卒用弼計。弼於是募三輔豪俠少年數百人以為別隊，從帝攻拔晉州。身被三創，苦戰不息，帝奇而壯之。後從帝平齊，以功拜上儀同，封武威縣公，邑千五百戶，賜物千五百段，奴婢百五十口，馬牛羊千餘頭，拜司州總管司錄。宣帝嗣位，遷左守廟大夫。時突厥寇甘州，帝令侯莫陳昶率兵擊之，弼為監軍。謂昶曰：「黠虜之勢，來如激矢，去若絕弦，若欲追躡，良為難及。且宜選精騎，直趨祁連之西。賊若收軍，必自蓼泉之北，此地險隘，兼複下濕，度其人馬，三日方度，緩轡追討，何慮不及？彼勞我逸，破之必矣。若邀此路，真上策也。」昶不能用之，西取合黎，大軍行遲，虜已出塞。其年，弼又率兵從梁士彥攻拔壽陽，尋改封安樂縣公，增邑六百戶，賜物六百段，加以口馬。除澮州刺史，俄轉南司州刺史。後司馬消難之奔陳也，弼追之不及。遇陳將樊毅，戰於漳口，自旦及午，三戰三捷，虜獲三千人。除黃州刺史，尋轉南定州刺史。開皇初，以前功封平昌縣公，加邑一千二百戶，入為尚書右丞。時西羌內附，詔弼持節安集之，置鹽澤、蒲昌二郡而還。遷尚書左丞，當官正色，為百僚所憚，三年，突厥寇甘州，以行軍司馬從元帥竇榮定擊破之。還除太僕少卿，轉吏部侍郎。平陳之役，楊素出信州道，令弼持節為諸軍節度，仍領行軍總管。劉仁恩之破陳將呂仲肅也，弼有謀焉。加開府，擢拜刑部尚書，領太子虞候率。上嘗親臨釋奠，弼與博士論議，詞致清遠，觀者屬目。上大悅，顧謂侍臣曰：「朕今睹周公之制禮，見宣尼之論孝，實慰朕心。」於是頒賜各有差。時朝廷以晉陽為重鎮，并州總管必屬親王，其長史、司馬亦一時高選。前長史王韶卒，以弼有文武幹用，出為并州長史。俄以父艱去職，尋詔起之。十八年，遼東之役，授元帥漢王府司馬，仍尋領行軍總管。軍還之後，曆朔、代、吳三州總管，皆有能 名。煬帝即位，征拜刑部尚書，仍持節巡省河北。還除泉州刺史。歲餘，複拜刑部尚書，尋轉禮部尚書。弼既以才能著稱，曆職顯要，聲望甚重，物議時談，多見推許，帝頗忌之。時帝漸好聲色，尤勤遠略，弼謂高熲曰：「昔周天元好聲色而國亡，以今方之，不亦甚乎？」又言：「長城之役，幸非急務。」有人奏之，竟坐誅死，時年六十二，天下冤之。所著辭賦二十餘萬言，為《尚書》、《孝經注》行于時。有子儉、瑗。

○張衡

張衡，字建平，河內人也。祖嶷，魏河陽太守。父光，周萬州刺史。衡幼懷志尚，有骨鯁之風。年十五，詣太學受業，研精覃思，為同輩所推。周武帝居太后憂，與左右出獵，衡露發輿櫬，扣馬切諫。帝嘉焉，賜衣一襲，馬一匹，擢拜漢王侍讀。衡又就沈重受《三禮》，略究大旨。累遷掌朝大夫。高祖受禪，拜司門侍郎。及晉王廣為河北行台，衡曆刑部、度支二曹郎。後以台廢，拜并州總管掾。及王轉牧揚州，衡複為掾，王甚親任之。衡亦竭慮盡誠事之，奪宗之計，多衡所建也。以母憂去職，歲餘，起授揚州總管司馬，賜物三百段。開皇中，熙州李英林聚眾反，署置百官，以衡為行軍總管，率步騎五萬人討平之。拜開府，賜奴婢一百三十口，物五百段，金銀雜畜稱是。及王為皇太子，拜衡右庶子，仍領給事黃門侍郎。煬帝嗣位，除給事黃門侍郎，進位銀青光祿大夫，俄遷御史大夫，甚見親重。大業三年，帝幸榆林郡，還至太原，謂衡曰：「朕欲過公宅，可為朕作主人。」衡於是馳至河內，與宗族具牛酒。帝上太行，開直道九十裡，以抵其宅。帝悅其山泉，留宴三日，因謂衡曰：「往從先皇拜太山之始，途經洛陽，瞻望於此，深恨不得相過，不謂今日得諧宿願。」衡俯伏辭謝，奉斛上壽。帝益歡，賜其宅傍田三十頃，良馬一匹，金帶，縑彩六百段，衣一襲，禦食器一具。衡固讓，帝曰：「天子所至稱幸者，蓋為此也，不足為辭。」衡複獻食於帝，帝令頒賜公卿，下至衛士，無不沾洽。衡以籓邸之舊，恩寵莫與為比，頗自驕貴。明年，帝幸汾陽宮，宴從官，特賜絹五百匹。時帝欲大汾陽宮，令衡與紀弘整具圖奏之。衡承間進諫曰：「比年勞役繁多，百姓疲敝，伏願留神，稍加折損。」帝意甚不平。後嘗目衡謂侍臣曰：「張衡自謂由其計畫，令我有天下也。」時齊王暕失愛於上，帝密令人求暕罪失。有人譖暕違制，將伊闕令皇甫詡從之汾陽宮。又錄前幸涿郡及祠恆岳時，父老謁見者衣冠多不整。帝譴衡以憲司皆不能舉正，出為榆林太守。明年，帝複幸汾陽宮，衡督役築樓煩城，因而謁帝。帝惡衡不損瘦，以為不念咎，因謂衡曰：「公甚肥澤，宜且還郡。」衡複之榆林。俄而敕衡督役江都宮。有人詣衡訟宮監者，衡不為理，還以訟書付監，其人大為監所困。禮部尚書楊玄感使至江都，其人詣玄感稱冤。玄感固以衡為不可。及與衡相見，未有所言，又先謂玄感曰：「薛道衡真為枉死。」玄感具上其事，江都丞王世充又奏衡頻減頓具。帝於是發怒，鎖衡詣江都市，將斬之，久而乃釋，除名為民，放還田裡。帝每令親人覘衡所為。八年，帝 自遼東還都，衡妾言衡怨望，謗訕朝政，竟賜盡於家。臨死大言曰：「我為人作何物事，而望久活！」監刑者塞耳，促令殺之。義寧中，以死非其罪，贈大將軍、南陽郡公，諡曰忠。有子希玄。

○楊汪

楊汪，字元度，本弘農華陰人也，曾祖順，徙居河東。父琛，儀同三司，及汪貴，追贈平鄉縣公。汪少凶疏，好與人群鬥，拳所毆擊，無不顛踣。長更折節勤學，專精《左氏傳》，通《三禮》。解褐周冀王侍讀，王甚重之，每曰：「楊侍讀德業優深，孤之穆生也。」其後問《禮》于沈重，受《漢書》于劉臻，二人推許之曰：「吾弗如也。」由是知名，累遷夏官府都上士。及高祖居相，引知兵事，遷掌朝下大夫。高祖受禪，賜爵平鄉縣伯，邑二百戶。曆尚書司勳兵部二曹侍郎、秦州總管長史，名為明幹。遷尚書左丞，坐事免。後曆荊、洛二州長史，每聽政之暇，必延生徒講授，時人稱之。數年，高祖謂諫議大夫王達曰：「卿為我覓一好左丞。」達遂私于汪曰：「我當薦君為左丞，若事果，當以良田相報也。」汪以達所言奏之，達竟以獲罪，卒拜汪為尚書左丞。汪明習法令，果於剖斷，當時號為稱職。煬帝即位，守大理卿。汪視事二日，帝將親省囚徒。其時系囚二百餘人，汪通宵究審，詰朝而奏，曲盡事情，一無遺誤，帝甚嘉之。歲餘，拜國子祭酒。帝令百僚就學，與汪講論，天下通儒碩學多萃焉，論難鋒起，皆不能屈。帝令御史書其問答奏之，省而大悅，賜良馬一匹。大業中，為銀青光祿大夫。及楊玄感反河南，贊治裴弘策出師禦之，戰不利，弘策出還，遇汪而屏人交語。既而留守樊子蓋斬弘策，以狀奏汪，帝疑之，出為梁郡通守。後李密已逼東都，其徒頻寇梁郡，汪勒兵拒之，頻挫其銳。煬帝崩，王世充推越王侗為主，征拜吏部尚書，頗見親委。及世充僭號，汪複用事，世充平，以凶黨誅死。

史臣曰：盧愷諫說可稱，令狐熙所居而治，薛胄執憲平允，宇文弼聲望攸歸，張衡以鯁正立名，楊汪以學業自許。然皆有善始，鮮克令終，九仞之基，俱傾於一匱，惜哉！夫忠為令德，施非其人尚或不可，況托足邪徑，而又不得其人者歟！語曰：「無為權首，將受其咎。」又曰：「無始禍，無召亂。」張衡既召亂源，實為權首，動不以順，其能不及於此乎？




Chinese text: This work was published before January 1, 1923, and is in the
public domain worldwide because the author died at least 100 years ago.
