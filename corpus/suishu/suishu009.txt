禮儀四

周大定元年，靜帝遣兼太傅、上柱國、杞國公椿，大宗伯、大將軍、金城公煚，奉皇帝璽紱策書，禪位於隋。司錄虞慶則白，請設壇於東第。博士何妥議，以為受禪登壇，以告天也，故魏受漢禪，設壇於繁昌，為在行旅，郊壇乃闕。至如漢高在汜，光武在鄗，盡非京邑所築壇。自晉、宋揖讓，皆在都下，莫不並就南郊，更無別築之義。又後魏即位，登硃雀觀，周帝初立，受朝于路門，雖自我作古，皆非禮也。今即府為壇，恐招後誚。議者從之。二月甲子，椿等乘象輅，備鹵簿，持節，率百官至門下，奉策入次。百官文武，朝服立于門南，北面。高祖冠遠遊冠，府僚陪列。記室入白，禮曹導高祖，府僚從，出大門東廂西向。椿奉策書，煚奉璽紱，出次，節導而進。高祖揖之，入門而左，椿等入門而右。百官隨入庭中。椿南向，讀冊書畢，進授高祖。高祖北面再拜，辭不奉詔。上柱國李穆進喻朝旨，又與百官勸進，高祖不納。椿等又奉策書進而敦勸，高祖再拜，俯受策，以授高熲；受璽，以授虞慶則。退就東階位。使者與百官皆北面再拜，搢笏，三稱萬歲。有司請備法駕，高祖不許，改服紗帽、黃袍，入幸臨光殿。就閣內服袞冕，乘小輿，出自西序，如元會儀。禮部尚書以案承符命及祥瑞牒，進東階下。納言跪御前以聞。內史令奉宣詔大赦，改元曰開皇。是日，命有司奉冊祀於南郊。

後齊將崇皇太后，則太尉以玉帛告圓丘方澤，以幣告廟。皇帝乃臨軒，命太保持節，太尉副之。設九儐，命使者受璽綬冊及節，詣西上閤。其日，昭陽殿文物具陳，臨軒訖，使者就位，持節及璽綬稱詔。二侍中拜進，受節及冊璽綬，以付小黃門。黃門以詣閤。皇太后服褘衣，處昭陽殿，公主及命婦陪列於殿，皆拜。小黃門以節綬入，女侍中受，以進皇太后。皇太后興，受，以授左右。複坐，反節于使者。使者受節出。冊皇后，如太后之禮。

後齊冊皇太子，則皇帝臨軒，司待為使，司空副之。太子服遠遊冠，入至位。使者入，奉冊讀訖，皇太子跪受冊於使，以授中庶子。又受璽綬于尚書，以授庶子。稽首以出。就冊，則使者持節至東宮，宮臣內外官定列。皇太子階東，西面。若幼，則太師抱之，主衣二人奉空頂幘服從，以受冊。明日，拜章表於東宮殿庭，中庶子、中舍人乘軺車，奉章詣朝堂謝。擇日齋於崇正殿，服冕，乘石山安車謁廟。擇日群臣上禮，又擇日會。明日，三品以上箋賀。

冊諸王，以臨軒日上水一刻，吏部令史乘馬，齎召版，詣王第。王乘高車，鹵簿至東掖門止，乘軺車。既入，至席。尚書讀冊訖，以授王，又授章綬。事畢，乘軺車，入鹵簿，乘高車，詣閶闔門，伏闕表謝。報訖，拜廟還第。就第，則鴻臚卿持節，吏部尚書授冊，侍御史授節。使者受而出，乘軺車，持節，詣王第。入就西階，東面。王入，立於東階，西面。使者讀冊，博士讀版，王俯伏。興，進受冊章綬茅土，俯伏三稽首，還本位，謝如上儀。在州鎮，則使者受節冊，乘軺車至州，如王第。

諸王、三公、儀同、尚書令、五等開國、太妃、妃、公主恭拜冊，軸一枚，長二尺，以白練衣之。用竹簡十二枚，六枚與軸等，六枚長尺二寸。文出集書，書皆篆字。哀冊、贈冊亦同。諸王、五等開國及鄉男恭拜，以其封國所在方，取社壇方面土，包以白茅，內青箱中。函方五寸，以青塗飾，封授之，以為社。

隋臨軒冊命三師、諸王、三公，並陳車輅。餘則否。百司定列，內史令讀冊訖，受冊者拜受出。又引次受冊者，如上儀。若冊開國，郊社令奉茅土，立于仗南，西面。每受冊訖，授茅土焉。

後齊皇帝加元服，以玉帛告圓丘方澤，以幣告廟，擇日臨軒。中嚴，群官位定，皇帝著空頂介幘以出。太尉盥訖，升，脫空頂幘，以黑介幘奉加訖，太尉進太保之右，北面讀祝訖，太保加冕，侍中系玄紱，脫絳紗袍，加袞服，事畢，太保上壽，群官三稱萬歲。皇帝入溫室，移禦坐，會而不上壽。後日，文武群官朝服，上禮酒十二鐘，米十二囊，牛十二頭。又擇日親拜圓丘方澤，謁廟。

皇太子冠，則太尉以制幣告七廟，擇日臨軒。有司供帳於崇正殿。中嚴，皇太子空頂幘公服出，立東階之南，西面，使者入，立西階之南，東面。皇太子受詔訖，入室盥櫛，出，南面。使者進揖，詣冠席，西面坐。光祿卿盥訖，詣太子前疏櫛。使者又盥，奉進賢三梁冠，至太子前，東面祝，脫空頂幘，加冠。太子興，入室更衣，出，又南面就席。光祿卿盥櫛。使者又盥祝，脫三梁冠，加遠遊冠。太子又入室更衣。設席中楹之西，使者揖就席，南面。光祿卿洗爵酌醴，使者詣席前，北面祝。太子拜受醴，即席坐，祭之，啐之，奠爵，降階，複本位，西面。三師、三少及在位群官拜事訖。又擇日會宮臣，又擇日謁廟。

隋皇太子將冠，前一日，皇帝齋于大興殿。皇太子與賓贊及預從官齋於正寢。其日質明，有司告廟，各設筵於阼階。皇帝袞冕入拜，即御座。賓揖皇太子進，升筵，西向坐。贊冠者坐櫛，設纚。賓盥訖，進加緇布冠。贊冠進設頍纓。賓揖皇太子適東序，衣玄衣素裳以出。贊冠者又坐櫛，賓進加遠遊冠。改服訖，賓又受冕。太子適東序，改服以出。賓揖皇太子南面立，賓進受醴，進筵前，北面立祝。皇太子拜受觶。賓復位，東面答拜。贊冠者奉饌於筵前，皇太子祭奠。禮畢，降筵，進當禦東面拜。納言承詔，詣太子戒訖，太子拜。贊冠者引太子降自西階。賓少進，字之。贊冠者引皇太子進，立於庭，東面。諸親拜訖，贊冠者拜，太子皆答拜。與賓贊俱復位。納言承詔降，令有司致禮。賓贊又拜。皇帝降複阼階，拜，皇太子已下皆拜。皇帝出，更衣還宮。皇太子從至闕，因入見皇后，拜而還。

後齊皇帝納後之禮，納采、問名、納征訖，告圓丘方澤及廟，如加元服，是日，皇帝臨軒，命太尉為使，司徒副之。持節詣皇后行宮，東向，奉璽綬冊，以授中常侍。皇后受冊于行殿。使者出，與公卿以下皆拜。有司備迎禮。太保太尉，受詔而行。主人公服，迎拜於門。使者入，升自賓階，東面。主人升自阼階，西面。禮物陳於庭。設席於兩楹間，童子以璽書版升，主人跪受。送使者，拜于大門之外。有司先于昭陽殿兩楹間供帳，為同牢之具。皇后服大嚴繡衣，帶綬珮，加幜。女長禦引出，升畫輪四望車。女侍中負璽陪乘。鹵簿如大駕。皇帝服袞冕出，升禦坐。皇后入門，大鹵簿住門外，小鹵簿入。到東上閤，施步鄣，降車，席道以入昭陽殿。前至席位，姆去幜，皇后先拜後起，皇帝後拜先起。帝升自西階，詣同牢坐，與皇后俱坐。各三飯訖，又各酳二爵一巹。奏禮畢，皇后興，南面立。皇帝禦太極殿，王公已下拜，皇帝興，入。明日，後展衣，于昭陽殿拜表謝。又明日，以榛栗棗修，見皇太后于昭陽殿。擇日，群官上禮。又擇日謁廟。皇帝使太尉先乙太牢告，而後遍見群廟。皇太子納妃禮，皇帝遣使納采，有司備禮物。會畢，使者受詔而行。主人迎于大門外。禮畢，會於聽事。其次問名、納吉，並如納采。納征，則使司徒及尚書令為使，備禮物而行。請期，則乙太常宗正卿為使，如納采。親迎，則太尉為使。三日，妃朝皇帝于昭陽殿，又朝皇后于宣光殿。擇日，群官上禮。他日，妃還。又他日，皇太子拜閤。

隋皇太子納妃禮，皇帝臨軒，使者受詔而行。主人俟于廟。使者執雁，主人迎拜于大門之東。使者入，升自西階，立於楹間，南面。納采訖，乃行問名儀。事畢，主人請致禮於從者。禮有幣馬。其次擇日納吉，如納采。又擇日，以玉帛乘馬納征。又擇日告期。又擇日，命有司以特牲告廟，冊妃。皇太子將親迎，皇帝臨軒，醮而誡曰：「往迎爾相，承我宗事，勖帥以敬。」對曰：「謹奉詔。」既受命，羽儀而行。主人几筵于廟，妃服褕翟，立于東房。主人迎于門外，西面拜。皇太子答拜。主人揖皇太子先入，主人升，立於阼階，西面。皇太子升進，當房戶前，北面，跪奠雁，俯伏，興拜，降出。妃父少進，西面戒之。母于西階上，施衿結帨，及門內，施鞶申之。出門，妃升輅，乘以幾。姆加幜。皇太子乃禦，輪三周，禦者代之。皇太子出大門，乘輅，羽儀還宮。妃三日，雞鳴夙興以朝。奠檲于皇帝，皇帝撫之。又奠檲于皇后，皇后撫之。席於戶牖間，妃立于席西，祭奠而出。

後齊娉禮，一曰納采，二曰問名，三曰納吉，四曰納征，五曰請期，六曰親迎。皆用羔羊一口，雁一雙，酒黍稷稻米面各一斛。自皇子王已下至於九品皆同，流外及庶人則減其半。納征，皇子王用玄三匹，纁二匹，束帛十匹，大璋一第一品已下至從三品，用璧玉，四品已下皆無。獸皮二第一品已下至從五品，用豹皮二，六品已下至從九品，用鹿皮。錦彩六十匹一品錦彩四十匹，二品三十匹，三品二十匹，四品雜彩十六匹，五品十匹，六品、七品五匹。絹二百匹，一品一百四十匹，二品一百二十匹，三品一百匹，四品八十匹，五品六十匹，六品、七品五十匹，八品、九品三十匹。羔羊一口，羊四口，犢二頭，酒黍稷稻米面各十斛。一品至三品，減羊二口，酒黍稷稻米面各減六斛，四品、五品減一犢，酒黍稷稻米面又減二斛，六品以下無犢，酒黍稷稻米面各一斛。諸王之子，已封未封，禮皆同第一品。新婚從車，皇子百乘，一品五十乘，第二、第三品三十乘，第四、第五品二十乘，第六、第七品十乘，八品達于庶人五乘。各依其秩之飾。

梁大同五年，臨城公婚，公夫人于皇太子妃為姑侄，進見之制，議者互有不同。令曰：「纁雁之儀，既稱合於二姓，酒食之會，亦有姻不失親。若使榛栗潆段修，贄饋必舉，副笄編珈，盛飾斯備，不應婦見之禮，獨以親闕。頃者敬進酏醴，已傳婦事之則，而奉盤沃盥，不行侯服之家。是知繁省不同，質文異世，臨城公夫人于妃既是姑侄，宜停省。」

後齊將講于天子，先定經于孔父廟，置執經一人，侍講二人，執讀一人，擿句二人，錄義六人，奉經二人。講之旦，皇帝服通天冠、玄紗袍，乘象輅，至學，坐廟堂上。講訖，還便殿，改服絳紗袍，乘象輅，還宮。講畢，以一太牢釋奠孔父，配以顏回，列軒懸樂，六佾舞。行三獻禮畢，皇帝服通天冠、絳紗袍，升阼，即坐。宴畢，還宮。皇太子每通一經，亦釋奠，乘石山安車，三師乘車在前，三少從後而至學焉。

梁天監八年，皇太子釋奠。周舍議，以為：「釋奠仍會，既惟大禮，請依東宮元會，太子著絳紗襮，樂用軒懸。預升殿坐者，皆服硃衣。」帝從之。又有司以為：「《禮》雲：'凡為人子者，升降不由阼階。'案今學堂凡有三階，愚謂客若降等，則從主人之階。今先師在堂，義所尊敬，太子宜登阼階，以明從師之義。若釋奠事訖，宴會之時，無複先師之敬，太子升堂，則宜從西階，以明不由阼義。」吏部郎徐勉議：「鄭玄雲：'由命士以上，父子異宮。'宮室既異，無不由阼階之禮。請釋奠及宴會，太子升堂，並宜由東階。若輿駕幸學，自然中陛。又檢《東宮元會儀注》，太子升崇正殿，不欲東西階。責東宮典儀，列雲：'太子元會，升自西階'，此則相承為謬。請自今東宮大公事，太子升崇正殿，並由阼階。其預會賓客，依舊西階。」

大同七年，皇太子表其子甯國、臨城公入學，時議者以與太子有齒胄之義，疑之。侍中、尚書令臣敬容、尚書僕射臣纘、尚書臣僧旻、臣之遴、臣筠等，以為：「參、點並事宣尼，回、路同諮泗水，鄒魯稱盛，洙汶無譏。師道既光，得一資敬，無虧亞貳，況於兩公，而雲不可？」制曰：「可。」

後齊制，新立學，必釋奠禮先聖先師，每歲春秋二仲，常行其禮。每月旦，祭酒領博士已下及國子諸學生已上，太學、四門博士升堂，助教已下、太學諸生階下，拜孔揖顏。日出行事而不至者，記之為一負。雨沾服則止。學生每十日給假，皆以丙日放之。郡學則於坊內立孔、顏廟，博士已下，亦每月朝雲。

隋制，國子寺，每歲以四仲月上丁，釋奠於先聖先師。年別一行鄉飲酒禮。州郡學則以春秋仲月釋奠。州郡縣亦每年于學一行鄉飲酒禮。學生皆乙日試書，丙日給假焉。

梁元會之禮，未明，庭燎設，文物充庭。台門辟，禁衛皆嚴，有司各從其事。太階東置白獸樽。群臣及諸蕃客並集，各從其班而拜。侍中奏中嚴，王公卿尹各執珪璧入拜。侍中乃奏外辦，皇帝服袞冕，乘輿以出。侍中扶左，常侍扶右，黃門侍郎一人執曲直華蓋從。至階，降輿，納舄升坐。有司御前施奉珪藉。王公以下，至阼階，脫舄劍，升殿，席南奉贄珪璧畢，下殿，納舄佩劍，詣本位。主客即徙珪璧於東廂。帝興，入，徙禦坐於西壁下，東向。設皇太子王公已下位。又奏中嚴，皇帝服通天冠，升禦坐。王公上壽禮畢，食。食畢，樂伎奏。太宮進禦酒，主書賦黃甘，逮二品已上。尚書騶騎引計吏，郡國各一人，皆跪受詔。侍中讀五條詔，計吏每應諾訖，令陳便宜者，聽詣白獸樽，以次還坐。宴樂罷，皇帝乘輿以入。皇太子朝，則遠遊冠服，乘金輅，鹵簿以行。預會則劍履升坐。會訖，先興。天監六年詔曰：「頃代以來，元日朝畢，次會群臣，則移就西壁下，東向坐。求之古義，王者宴萬國，唯應南面，何更居東面？」於是禦坐南向，以西方為上。皇太子以下，在北壁坐者，悉西邊東向。尚書令以下在南方坐者，悉東邊西向。舊元日禦坐東向，酒壺在東壁下。禦坐既南向，乃詔壺于南蘭下。又詔：「元日受五等贄，珪璧並量付所司。」周舍案：「《周禮》塚宰，大朝覲，贊玉幣。尚書，古之塚宰。頃王者不親撫玉，則不復須塚宰贊助。尋尚書主客曹郎，既塚宰隸職，今元日五等奠玉既竟，請以主客郎受。鄭玄注《覲禮》雲：'既受之後，出付玉人於外。'漢時少府，職掌珪璧，請主客受玉，付少府掌。」帝從之。又尚書僕射沈約議：「《正會儀注》，禦出，乘輿至太極殿前，納舄升階。尋路寢之設，本是人君居處，不容自敬宮室。案漢氏則乘小車升殿。請自今元正及大公事，禦宜乘小輿至太極階，仍乘版輿升殿。」制：「可。」

陳制，先元會十日，百官並習儀注，令僕已下，悉公服監之。設庭燎，街闕、城上、殿前皆嚴兵，百官各設部位而朝。宮人皆於東堂，隔綺疏而觀。宮門既無籍，外人但絳衣者，亦得入觀。是日，上事人發白獸樽。自余亦多依梁禮雲。

後齊正日，侍中宣詔慰勞州郡國使。詔牘長一尺三寸，廣一尺，雌黃塗飾，上寫詔書三。計會日，侍中依儀勞郡國計吏，問刺史太守安不，及穀價麥苗善惡，人間疾苦。又班五條詔書于諸州郡國使人，寫以詔牘一枚，長二尺五寸，廣一尺三寸，亦以雌黃塗飾，上寫詔書。正會日，依儀宣示使人，歸以告刺史二千石。一曰，政在正身，在愛人，去殘賊，擇良吏，正決獄，平徭賦。二曰，人生在勤，勤則不匱，其勸率田桑，無或煩擾。三曰，六極之人，務加寬養，必使生有以自救，沒有以自給。四曰，長吏華浮，奉客以求小譽，逐末舍本，政之所疾，宜謹察之。五曰，人事意氣，幹亂奉公，外內溷淆，綱紀不設，所宜糾劾。正會日，侍中黃門宣詔勞諸郡上計。勞訖付紙，遣陳土宜。字有脫誤者，呼起席後立。書跡濫劣者，飲墨水一升。文理孟浪無可取者，奪容刀及席。即而本曹郎中考其文跡才辭可聚者，錄牒吏部，簡同流外三品敘。元正大饗，百官一品已下，流外九品已上預會。一品已下、正三品已上、開國公侯伯、散品公侯及特命之官、下代刺史，並升殿。從三品已下、從九品以上及奉正使人比流官者，在階下。勳品已下端門外。

隋制，正旦及冬至，文物充庭，皇帝出西房，即御座。皇太子鹵簿至顯陽門外，入賀。複詣皇后禦殿，拜賀訖，還宮。皇太子朝訖，群官客使入就位，再拜。上公一人，詣西階，解劍，升賀；降階，帶劍，復位而拜。有司奏諸州表。群官在位者又拜而出。皇帝入東房，有司奏行事訖，乃出西房。坐定，群官入就位，上壽訖，上下俱拜。皇帝舉酒，上下舞蹈，三稱萬歲。皇太子預會，則設坐于禦東南，西向。群臣上壽畢，入，解劍以升。會訖，先興。

後齊元日，中宮朝會，陳樂，皇后褘衣乘輿，以出於昭陽殿。坐定，內外命婦拜，皇后興，妃主皆跪。皇后坐，妃主皆起，長公主一人，前跪拜賀。禮畢，皇后入室，乃移幄坐於西廂。皇后改服褕狄以出。坐定，公主一人上壽訖，就坐。禦酒食，賜爵，並如外朝會。

隋儀如後齊制，而又有皇后受群臣賀禮。則皇后禦坐，而內侍受群臣拜以入，承令而出，群臣拜而罷。

後齊皇太子月五朝。未明二刻，乘小輿出，為三師降。至承華門，升石山安車，三師軺車在前，三少在後，自雲龍門入。皇帝禦殿前，設拜席位，至柏閣，齋帥引，洗馬、中庶子從。至殿前席南，北面再拜。

天保元年，皇太子監國，在西林園冬會。群議皆東面。二年，於北城第內冬會，又議東面。吏部郎陸卬疑非禮，魏收改為西面。邢子才議欲依前，曰：

凡禮有同者，不可令異。《詩》說，天子至於大夫，皆乘四馬，況以方面之少，何可皆不同乎？若太子定西面者，王公卿大夫士，複何面邪？南面人君正位，今一官之長，無不南面，太子聽政，亦南面坐。議者言皆晉舊事，太子在東宮西面，為避尊位，非為向台殿也。子才以為東晉博議，依漢、魏之舊，太子普臣四海，不以為嫌，又何疑於東面？《禮》「世子絕旁親」，「世子冠於阼」，「塚子生，接乙太牢」。漢元著令，太子絕馳道。此皆禮同於君。又晉王公世子，攝命臨國，乘七旒安車，駕用三馬，禮同三公。近宋太子乘象輅，皆有同處，不以為嫌。況東面者，君臣通禮，獨何為避？明為向台，所以然也。近皇太子在西林園，在於殿猶且東面，於北城非宮殿之處，更不得邪？諸人以東面為尊，宴會須避。案《燕禮》、《燕義》，君位在東，賓位則在西，君位在阼階，故有《武王踐阼篇》，不在西也。《禮》「乘君之車，不敢曠左」。君在，惡空其位，左亦在東，不在西也。「君在阼，夫人在房」。鄭注「人君尊東也」。前代及今，皇帝宴會接客，亦東堂西面。若以東面為貴，皇太子以儲後之禮，監國之重，別第宴臣賓，自得申其正位。禮者皆東宮臣屬，公卿接宴，觀禮而已。若以西面為卑，實是君之正位。太公不肯北面說《丹書》，西面則道之，西面乃尊也。君位南面，有東有西，何可皆避？且事雖少異，有可相比者。周公，臣也，太子，子也。周公為塚宰，太子為儲貳。明堂尊於別第，朝諸侯重于宴臣賓，南面貴於東面。臣疏於子，塚宰輕于儲貳。周公攝政，得在明堂南面朝諸侯。今太子監國，不得於別第異宮東面宴客，情所未安。且君行以太子監國，君宴不以公卿為賓，明父子無嫌，君臣有嫌。案《儀注》，親王受詔冠婚，皇子皇女皆東面。今不約王公南面，而獨約太子，何所取邪？議者南尊改就西面，轉君位，更非合禮。方面既少，難為節文。東西二面，君臣通用，太子宜然，於禮為允。

魏收議雲：

去天保初，皇太子監國。冬會群官於西園都亭，坐從東面，義取于向中宮台殿故也。二年于宮冬會，坐乃東面，收竊以為疑。前者遂有別議，議者同之。邢尚書以前定東面之議，複申本懷，此乃國之大禮，無容不盡所見。收以為太子東宮，位在於震，長子之義也。案《易》八卦，正位向中。皇太子今居北城，于宮殿為東北，南面而坐，於義為背也。前者立議，據東宮為本。又案《東宮舊事》，太子宴會，多以西面為禮，此又成證，非徒言也。不言太子常無東南二面之坐，但用之有所。至如西園東面，所不疑也。未知君臣車服有同異之議，何為而發？就如所雲，但知禮有同者，不可令異。不知禮有異者，不可令同。苟別君臣同異之禮，恐重紙累劄，書不盡也。

子才竟執東面，收執西面，授引經據，大相往復。其後竟從西面為定。時議又疑宮吏之姓與太子名同。子才又謂曰：「案《曲禮》'大夫士之子，不與世子同名。'《鄭注》雲：'若先之生，亦不改。'漢法，天子登位，布名于天下，四海之內，無不鹹避。案《春秋經》'衛石惡出奔晉'，在衛侯衎卒之前。衎卒，其子惡始立。明石惡于長子同名。諸侯長子，在一國之內，與皇太子于天子，禮亦不異。鄭言先生不改，蓋以此義。衛石惡、宋向戌皆與君同名，《春秋》不譏。皇太子雖有儲貳之重，未為海內所避，何容便改人姓。然事有消息，不得皆同于古。宮吏至微，而有所犯，朝夕從事，亦是難安，宜聽出宮，尚書更補他職。」制曰：「可。」

後周制，正之二日，皇太子南面，列軒懸，宮官朝賀。及開皇初，皇太子勇准故事，張樂受朝，宮臣及京官北面稱慶。高祖誚之。是後定儀注，西面而坐，唯宮臣稱慶，台官不復總集。煬帝之為太子，奏降章服，宮官請不稱臣。詔許之。後齊立春日，皇帝服通天冠、青介幘、青紗袍，佩蒼玉，青帶、青袴、青襪舄，而受朝於太極殿。尚書令等坐定，三公郎中詣席，跪讀時令訖，典禦酌酒卮，置郎中前，郎中耑，還席伏飲，禮成而出。立夏、季夏、立秋讀令，則施御座於中楹，南向。立冬如立春，於西廂東向。各以其時之色服，儀並如春禮。

後齊每策秀孝，中書策秀才，集書策考貢士，考功郎中策廉良，皇帝常服，乘輿出，坐於朝堂中楹。秀孝各以班草對。其有脫誤、書濫、孟浪者，起立席後，飲墨水，脫容刀。

後齊宴宗室禮，皇帝常服，別殿西廂東向。七廟子孫皆公服，無官者，單衣介幘，集神武門。宗室尊卑，次於殿庭。七十者二人扶拜，八十者扶而不拜。升殿就位，皇帝興，宗室伏。皇帝坐，乃興拜而坐。尊者南面，卑者北面，皆以西為上。八十者一坐。再至，進絲竹之樂。三爵畢，宗室避席，待詔而後復位。乃行無算爵。

正晦泛舟，則皇帝乘輿，鼓吹至行殿。升禦坐，乘版輿，以與王公登舟，置酒。非預泛者，坐於便幕。

仲春令辰，陳養老禮。先一日，三老五更齋于國學。皇帝進賢冠、玄紗袍，至璧雍，入總章堂。列宮懸。王公已下及國老庶老各定位。司徒以羽儀武賁安車，迎三老五更于國學。並進賢冠、玄服、黑舄、素帶。國子生黑介幘、青衿、單衣，乘馬從以至。皇帝釋劍，執珽，迎於門內。三老至門，五更去門十步，則降車以入。皇帝拜，三老五更攝齊答拜。皇帝揖進，三老在前，五更在後，升自右階，就筵。三老坐，五更立。皇帝升堂，北面。公卿升自左階，北面。三公授幾杖，卿正履，國老庶老各就位。皇帝拜三老，群臣皆拜。不拜五更。乃坐，皇帝西向，肅拜五更。進珍羞酒食，親袒割，執醬以饋，執爵以酳。以次進五更。又設酒酏于國老庶老。皇帝升禦坐，三老乃論五孝六順，典訓大綱。皇帝虛躬請受，禮畢而還。又都下及外州人年七十已上，賜鳩杖黃帽。有敕即給，不為常也。

後周保定三年，陳養老之禮。乙太傅、燕國公於謹為三老。有司具禮擇日，高祖幸太學以食之。事見謹傳。


Chinese text: This work was published before January 1, 1923, and is in the
public domain worldwide because the author died at least 100 years ago.
