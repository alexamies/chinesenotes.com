隋書卷五十四列傳第十九

王長述

王長述，京兆霸城人也。祖羆，魏太尉。父慶遠，周淮州刺史。長述幼有儀範，年八歲，周太祖見而異之，曰：「王公有此孫，足為不朽。」解褐員外散騎侍郎，封長安縣伯。累遷撫軍將軍、銀青光祿大夫、太子舍人。長述早孤，少為祖羆所養，及羆薨，居喪過禮，有詔褒異之。免喪，襲封扶風郡公，邑三千戶。除中書舍人，修起居注，改封龍門郡公。從于謹平江陵有功，增邑五百戶。周受禪，又增邑通前四千七百戶。拜賓部大夫。出為晉州刺史，轉玉壁總管長史。尋授司憲大夫，出拜廣州刺史。甚有威惠，吏人懷之，在任數年，蠻夷歸之者三萬餘戶。朝議嘉之，就拜大將軍。後曆襄、仁二州總管，並有能名。及高祖為丞相，授信州總管，部內夷、獠猶有未賓，長述討平之，進位上大將軍。王謙作亂益州，遣使致書於長述，因執其使，上其書，又陳取謙之策。上大悅，前後賜黃金五百兩，授行軍總管，率眾討謙。以功進位柱國。開皇初，複獻平陳之計，修營戰艦，為上流之師。上善其能，頻加賞勞，下書曰：「每覽高策，深相嘉歎，命將之日，當以公為元帥也。」後數歲，以行軍總管擊南寧，未至，道病卒。上甚傷惜之，令使者弔祭，贈上柱國、冀州刺史，諡曰莊。子謨嗣。謨弟軌，大業末，東郡通守。少子文楷，起部郎。

○李衍

李衍，字拔豆，遼東襄平人也。父弼，周太師。衍少專武藝，慷慨有志略。周太祖時，釋褐千牛備身，封懷仁縣公。加開府，改封普寧縣公，遷義州刺史。尋從韋孝寬鎮玉壁城，數與賊戰，敵人憚之。及平齊，以軍功進授大將軍，改封真鄉郡公，拜左宮伯，賜雜彩三百匹，奴婢二十口，賜子仲威爵浮陽郡公。後曆定、鄜二州刺史。及王謙作亂，高祖以衍為行軍總管，從梁睿擊平之。進位上大將軍，賜縑二千匹。開皇元年，又以行軍總管討叛蠻，平之。進位柱國，賜帛二千匹。尋檢校利州總管事。明年，突厥犯塞，以行軍總管率眾討之，不見虜而還。轉介州刺史。後數年，朝廷將有事江南，詔衍於襄州道營戰船。及大舉伐陳，授行軍總管，從秦王俊出襄陽道，以功賜帛三千匹，米六百石。拜安州總管，頗有惠政，歲餘，以疾還京師，卒于家，時年五十七。子仲威嗣。

衍弟子長雅，尚高祖女襄國公主，襲父綸爵，為河陽郡公。開皇初，拜將軍、散騎常侍，曆內史侍郎、河州刺史、檢校秦州總管。

衍從孫密，別有傳。

○伊婁謙

伊婁謙，字彥恭，本鮮卑人也。其先代為酋長，隨魏南遷。祖信，中部太守。父靈，相、隆二州刺史。謙性忠直，善辭令。仕魏為直閣將軍。周受禪，累遷宣納上士，使持節、車騎大將軍。武帝將伐齊，引入內殿，從容謂曰：「朕將有事戎馬，何者為先？」謙對曰：「愚臣誠不足以知大事，但偽齊僭擅，跋扈不恭，沈溺倡優，耽昏曲蘖。其折衝之將斛律明月已斃，讒人之口，上下離心，道路仄目。若命六師，臣之願也。」帝大笑，因使謙與小司寇拓拔偉聘齊觀釁。帝尋發兵。齊主知之，令其僕射陽休之責謙曰：「貴朝盛夏徵兵，馬首何向？」謙答曰：「僕憑式之始，未聞興師。設複西增白帝之城，東益巴丘之戍，人情恆理，豈足怪哉！」謙參軍高遵以情輸于齊，遂拘留謙不遣。帝克并州，召謙勞之曰：「朕之舉兵，本俟卿還；不圖高遵中為叛逆，乖朕宿心，遵之罪也。」乃執遵付謙，任令報復。謙頓首請赦之，帝曰：「卿可聚眾唾面，令知愧也。」謙跪曰：「以遵之罪，又非唾面之責。」帝善其言而止。謙竟待遵如初。其寬厚仁恕，皆此類也。尋賜爵濟陽縣伯，累遷前驅中大夫。大象中，進爵為侯，加位開府。高祖作相，授亳州總管，俄征還京。既平王謙，謙恥與逆人同名，因爾稱字。高祖受禪，以彥恭為左武候將軍，俄拜大將軍，進爵為公。數年，出為澤州刺史，清約自處，甚得人和。以疾去職，吏人攀戀，行數百里不絕。數歲，卒于家，時年七十。子傑嗣。

○田仁恭

田仁恭，字長貴，平涼長城人也。父弘，周大司空。仁恭性寬仁，有局度。在周以明經為掌式中士。後以父軍功賜爵鶉陰子。大塚宰宇文護引為中外兵曹。後數載，複以父功拜開府儀同三司，遷中外府掾。從護征伐，數有戰功，改封襄武縣公，邑五百戶。從武帝平齊，加授上開府，進封淅陽郡公，增邑二千戶，拜幽州總管。宣帝時，進爵雁門郡公。高祖為丞相，征拜小司馬，進位大將軍。從韋孝寬破尉遲迥于相州，拜柱國。高祖受禪，進上柱國，拜太子太師，甚見親重，嘗幸其第，宴飲極歡，禮賜殊厚。奉詔營廟社，進爵觀國公，增邑通前五千戶。未幾，拜右武衛大將軍。歲餘，卒官，時年四十七。贈司空，諡曰敬。子世師嗣。次子德懋，在《孝義傳》。

時有任城郡公王景、鮮虞縣公謝慶恩，並官至上柱國。大義公辛遵及其弟韶，並官至柱國。高祖以其俱佐命功臣，特加崇貴，親禮與仁恭等。事皆亡失雲。

○元亨

元亨，字德良，一名孝才，河南洛陽人也。父季海，魏司徒、馮翊王，遇周、齊分隔，季海遂仕長安。亨時年數歲，與母李氏在洛陽。齊神武帝以亨父在關西，禁錮之。其母則魏司空李沖之女也，素有智謀，遂詐稱凍餒，請就食于滎陽。齊人以其去關西尚遠，老婦弱子，不以為疑，遂許之。李氏陰托大豪李長壽，攜亨及孤侄八人，潛行草間，得至長安。周太祖見而大悅，以亨功臣子，甚優禮之。亨年十二，魏恭帝在儲宮，引為交友。釋褐千牛備身。大統末，襲爵馮翊王，邑千戶。授拜之日，悲慟不能自勝。俄遷通直散騎常侍，曆武衛將軍、勳州刺史，改封平涼王。周閔帝受禪，例降為公。明、武時，曆隴州刺史、禦正大夫、小司馬。宣帝時，為洛州刺史。高祖為丞相，遇尉遲迥作亂，洛陽人梁康、邢流水等舉兵應迥。旬日之間，眾至萬餘。州治中王文舒潛與梁康相結，將圖亨。亨陰知其謀，乃選關中兵，得二千人為左右，執文舒斬之，以兵襲擊梁康、邢流水，皆破之。高祖受禪，征拜太常卿，增邑七百戶。尋出為衛州刺史，加大將軍。衛土俗薄，亨以威嚴鎮之，在職八年，風化大洽。後以老病，表乞骸骨，吏人詣闕上表，請留臥治，上嗟歎者久之。其年，亨以篤疾，重請還京，上令使者致醫藥，問動靜，相望於道。歲餘，卒于家，時年六十九。諡曰宣。

○杜整

杜整，字皇育，京兆杜陵人也。祖盛，魏直閣將軍、潁川太守。父辟，渭州刺史。整少有風概，九歲丁父憂，哀毀骨立，事母以孝聞。及長，驍勇有膂力，好讀孫、吳《兵法》。魏大統末，襲爵武鄉侯。周太祖引為親信。後事宇文護子中山公訓，甚被親遇。俄授都督。明帝時，為內侍上士，累遷儀同三司，拜武州刺史。從武帝平齊，加上儀同，進爵平原縣公，邑千戶，入為勳曹中大夫。高祖為丞相，進位開府。及受禪，加上開府，進封長廣郡公，俄拜左武衛將軍。在職數年，以母憂去職，起令視事。開皇六年，突厥犯塞，詔遣衛王爽總戎北伐，以整為行軍總管兼元帥長史。至合川，無虜而還。整密進取陳之策，上善之，於是以行軍總管鎮襄陽。尋病卒，時年五十五。高祖聞而傷之，贈帛四百匹，米四百石，諡曰襄。子楷嗣。官至開府。

整弟肅，亦少有志行。開皇初，為通直散騎常侍、北地太守。

○李徹

李徹，字廣達，朔方岩綠人也。父和，開皇初為柱國。徹性剛毅，有器幹，偉容儀，多武藝。大塚宰宇文護引為親信，尋拜殿中司馬，累遷奉車都尉。護以徹謹厚有才具，甚禮之。護子中山公訓為蒲州刺史，護令徹以本官從焉。未幾，拜車騎大將軍、儀同三司。武帝時，從皇太子西征吐谷渾，以功賜爵同昌縣男，邑三百戶。後從帝拔晉州。及帝班師，徹與齊王憲屯雞棲原。齊主高緯以大軍至，憲引兵西上，以避其鋒。緯遣其驍將賀蘭豹子率勁騎躡憲，戰于晉州城北。憲師敗，徹與楊素、宇文慶等力戰，憲軍賴以獲全。複從帝破齊師於汾北，乘勝下高壁，拔晉陽，擒高湝于冀州，俱有力焉。錄前後功，加開府，別封蔡陽縣公，邑千戶。宣帝即位，從韋孝寬略定淮南，每為先鋒。及淮南平，即授淮州刺史，安集初附，甚得其歡心。高祖受禪，加上開府，轉雲州刺史。歲餘，征為左武衛將軍。及晉王廣之鎮并州也，朝廷妙選正人有文武才幹者，為之僚佐。上以徹前代舊臣，數持軍旅，詔徹總晉王府軍事，進爵齊安郡公。時蜀王秀亦鎮益州，上謂侍臣曰：「安得文同王子相，武如李廣達者乎？」其見重如此。

明年，突厥沙缽略可汗犯塞，上令衛王爽為元帥，率眾擊之，以徹為長史。遇虜于白道，行軍總管李充言於爽曰：「周、齊之世，有同戰國，中夏力分，其來久矣。突厥每侵邊，諸將輒以全軍為計，莫能死戰。由是突厥勝多敗少，所以每輕中國之師。今者沙缽略悉國內之眾，屯據要險，必輕我而無備，精兵襲之，可破也。」爽從之。諸將多以為疑，唯徹獎成其計，請與同行。遂與充率精騎五千，出其不意，掩擊大破之。沙缽略棄所服金甲，潛草中而遁。以功加上大將軍。沙缽略因此屈膝稱籓。未幾，沙缽略為阿拔所侵，上疏請援。以徹為行軍總管，率精騎一萬赴之。阿拔聞而遁去。及軍還，複領行軍總管，屯平涼以備胡寇，封安道郡公。開皇十年，進位柱國。及晉王廣轉牧淮海，以徹為揚州總管司馬，改封德廣郡公。尋徙封城陽郡公。其後突厥犯塞，徹複領行軍總管擊破之。

左僕射高熲之得罪也，以徹素與熲相善，因被疏忌，不復任使。後出怨言，上聞而召之，入臥內賜宴，言及平生，因遇鴆而卒。大業中，其妻宇文氏為孽子安遠誣以咒詛，伏誅。

○崔彭

崔彭，字子彭，博陵安平人也。祖楷，魏殷州刺史。父謙，周荊州總管。彭少孤，事母以孝聞。性剛毅，有武略，工騎射。善《周官》、《尚書》，略通大義。周武帝時，為侍伯上士，累轉門正上士。及高祖為丞相，周陳王純鎮齊州，高祖恐純為變，遣彭以兩騎征純入朝。彭未至齊州三十裡，因詐病，止傳舍，遣人謂純曰：「天子有詔書至王所，彭苦疾，不能強步，願王降臨之。」純疑有變，多將從騎至彭所。彭出傳舍迎之，察純有疑色，恐不就征，因詐純曰：「王可避人，將密有所道。」純麾從騎，彭又曰：「將宣詔，王可下馬。」純遽下，彭顧其騎士曰：「陳王不從詔征，可執也。」騎士因執而鎖之。彭乃大言曰：「陳王有罪，詔征入朝，左右不得輒動。」其從者愕然而去。高祖見而大悅，拜上儀同。及踐阼，遷監門郎將，兼領右衛長史，賜爵安陽縣男。數歲，轉車騎將軍，俄轉驃騎，恆典宿衛。性謹密，在省闥二十餘年，每當上在仗，危坐終日，未嘗有怠惰之容，上甚嘉之。上每謂彭曰：「卿當上日，我寢處自安。」又嘗曰：「卿弓馬固以絕人，頗知學不？」彭曰：「臣少愛《周禮》、《尚書》，每於休沐之暇，不敢廢也。」上曰：「試為我言之。」彭因說君臣戒慎之義，上稱善。觀者以為知言。後加上開府，遷備身將軍。

上嘗宴達頭可汗使者于武德殿，有鴿鳴于梁上。上命彭射之，既發而中。上大悅，賜錢一萬。及使者反，可汗複遣使於上曰：「請得崔將軍一與相見。」上曰：「此必善射聞於虜庭，所以來請耳。」遂遣之。及至匈奴中，可汗召善射者數十人，因擲肉於野，以集飛鳶，遣其善射者射之，多不中。複請彭射之，彭連發數矢，皆應弦而落，突厥相顧，莫不嘆服。可汗留彭不遣百餘日，上賂以繒彩，然後得歸。仁壽末，進爵安陽縣公，邑二千戶。

煬帝即位，遷左領軍大將軍。從幸洛陽，彭督後軍。時漢王諒初平，餘黨往往屯聚，令彭率眾數萬鎮遏山東，複領慈州事。帝以其清，賜絹五百匹。未幾而卒，時年六十三。帝遣使弔祭，贈大將軍，諡曰肅。子寶德嗣。

史臣曰：王長述等，或出總方嶽，或入司禁旅，鹹著聲績，以功名終，有以取之也。伊婁謙志量弘遠，不念舊惡，請赦高遵之罪，有國士之風焉。崔彭巡警岩廊，毅然難犯，禦侮之寄，有足稱乎！


Chinese text: This work was published before January 1, 1923, and is in the
public domain worldwide because the author died at least 100 years ago.
