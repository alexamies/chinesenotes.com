隋書卷七十六列傳第四十一

○文學

《易》曰：「觀乎天文，以察時變，觀乎人文，以化成天下。」《傳》曰：「言，身之文也，言而不文，行之不遠。」故堯曰則天，表文明之稱，周雲盛德，著煥乎之美。然則文之為用，其大矣哉！上所以敷德教於下，下所以達情志於上，大則經緯天地，作訓垂範，次則風謠歌頌，匡主和民。或離讒放逐之臣，途窮後門之士，道感軻而未遇，志鬱抑而不申，憤激委約之中，飛文魏闕之下，奮迅泥滓，自致青雲，振沈溺於一朝，流風聲於千載，往往而有。是以凡百君子，莫不用心焉。自漢、魏以來，迄乎晉、宋，其體屢變，前哲論之詳矣。暨永明、天監之際，太和、天保之間，洛陽、江左，文雅尤盛。于時作者，濟陽江淹、吳郡沈約、樂安任昉、濟陰溫子升、河間邢子才、巨鹿魏伯起等，並學窮書圃，思極人文，縟彩郁于雲霞，逸響振于金石。英華秀髮，波瀾浩蕩，筆有餘力，詞無竭源。方諸張、蔡、曹、王，亦各一時之選也。聞其風者，聲馳景慕，然彼此好尚，互有異同。江左宮商發越，貴於清綺，河朔詞義貞剛，重乎氣質。氣質則理勝其詞，清綺則文過其意，理深者便於時用，文華者宜於詠歌，此其南北詞人得失之大較也。若能掇彼清音，簡茲累句，各去所短，合其兩長，則文質斌斌，盡善盡美矣。梁自大同之後，雅道淪缺，漸乖典則，爭馳新巧。簡文、湘東，啟其淫放，徐陵、庾信，分路揚鑣。其意淺而繁，其文匿而彩，詞尚輕險，情多哀思。格以延陵之聽，蓋亦亡國之音乎！周氏吞併梁、荊，此風扇于關右，狂簡斐然成俗，流宕忘反，無所取裁。高祖初統萬機，每念鵶雕為樸，發號施令，鹹去浮華。然時俗詞藻，猶多淫麗，故憲台執法，屢飛霜簡。煬帝初習藝文，有非輕側之論，暨乎即位，一變其風。其《與越公書》、《建東都詔》、《冬至受朝詩》及《擬飲馬長城窟》，並存雅體，歸於典制。雖意在驕淫，而詞無浮蕩，故當時綴文之士，遂得依而取正焉。所謂能言者未必能行，蓋亦君子不以人廢言也。爰自東帝歸秦，逮乎青蓋入洛，四庾鹹暨，九州攸同，江漢英靈，燕趙奇俊，並該天網之中，俱為大國之寶。言刈其楚，片善無遺，潤木圓流，不能十數，才之難也，不其然乎！時之文人，見稱當世，則范陽盧思道、安平李德林、河東薛道衡、趙郡李元操、巨鹿魏澹、會稽虞世基、河東柳抃、高陽許善心等，或鷹揚河朔，或獨步漢南，俱騁龍光，並驅雲路，各有本傳，論而敘之。其潘徽、萬壽之徒，或學優而不切，或才高而無貴仕，其位可得而卑，其名不可堙沒，今總之於此，為《文學傳》雲。

○劉臻

劉臻，字宣摯，沛國相人也。父顯，梁尋陽太守。臻年十八，舉秀才，為邵陵王東閣祭酒。元帝時，遷中書舍人。江陵陷沒，複歸蕭詧，以為中書侍郎。周塚宰宇文護辟為中外府記室，軍書羽檄，多成其手。後為露門學士，授大都督，封饒陽縣子，曆藍田令、畿伯下大夫。高祖受禪，進位儀同三司。左僕射高熲之伐陳也，以臻隨軍，典文翰，進爵為伯。皇太子勇引為學士，甚褻狎之。臻無吏幹，又性恍惚，耽悅經史，終日覃思，至於世事，多所遺忘。有劉訥者亦任儀同，俱為太子學士，情好甚密。臻住城南，訥住城東，臻嘗欲尋訥，謂從者曰：「汝知劉儀同家乎？」從者不知尋訥，謂臻還家，答曰：「知。」於是引之而去，既扣門，臻尚未悟，謂至訥家。乃據鞍大呼曰：「劉儀同可出矣。」其子迎門，臻驚曰：「此汝亦來耶？」其子答曰：「此是大人家。」於是顧盼，久之乃悟，叱從者曰：「汝大無意，吾欲造劉訥耳。」性好啖蜆，以音同父諱，呼為扁螺。其疏放多此類也。精於《兩漢書》，時人稱為漢聖。開皇十八年卒，年七十二。有集十卷行於世。

○王頍

王頍，字景文，齊州刺史頒之弟也。年數歲，值江陵陷，隨諸兄入關。少好遊俠，年二十，尚不知書。為其兄顒所責怒，於是感激，始讀《孝經》、《論語》，盡夜不倦。遂讀《左傳》、《禮》、《易》、《詩》、《書》，乃歎曰：「書無不可讀者！」勤學累載，遂遍通五經，究其旨趣，大為儒者所稱。解綴文，善談論。年二十二，周武帝引為露門學士。每有疑決，多頍所為。而頍性識甄明，精力不倦，好讀諸子，偏記異書，當代稱為博物。又曉兵法，益有縱橫之志，每歎不逢時，常以將相自許。開皇五年，授著作佐郎。尋令于國子講授。會高祖親臨釋奠，國子祭酒元善講《孝經》，頍與相論難，詞義鋒起，善往往見屈。高祖大奇之，超授國子博士。後坐事解職，配防嶺南。數載，授漢王諒府諮議參軍，王甚禮之。時諒見房陵及秦、蜀二王相次廢黜，潛有異志。頍遂陰勸諒繕治兵甲。及高祖崩，諒遂舉兵反，多頍之計也。頍後數進奇策，諒不能用。楊素至蒿澤，將戰，頍謂其子曰：「氣候殊不佳，兵必敗。汝可隨從我。」既而兵敗，頍將歸突厥，至山中，徑路斷絕，知必不免，謂其子曰：「吾之計數，不減楊素，但坐言不見從，遂至於此。不能坐受擒執，以成豎子名也。吾死之後，汝慎勿過親故。」於是自殺，瘞之石窟中。其子數日不得食，遂過其故人，竟為所擒。楊素求頍屍，得之，斬首，梟於太原。時年五十四。撰《五經大義》三十卷，有集十卷，並因兵亂，無複存者。

○崔儦

崔儦，字岐叔，清河武城人也。祖休，魏青州刺史。父仲文，齊高陽太守。世為著姓。儦年十六，太守請為功曹，不就。少與范陽盧思道、隴西辛德源同志友善。每以讀書為務，負恃才地，忽略世人。大署其戶曰：「不讀五千卷書者，無得入此室。」數年之間，遂博覽群言，多所通涉。解屬文，在齊舉秀才，為員外散騎侍郎，遷殿中侍御史。尋與熊安生、馬敬德等議《五禮》，兼修律令。尋兼散騎侍郎，聘于陳。使還，待詔文林館。曆殿中、膳部、員外三曹郎中。儦與頓丘李若俱見稱重，時人為之語曰：「京師灼灼，崔儦、李若。」齊亡，歸鄉里，仕郡為功曹，州補主簿。開皇四年，征授給事郎，尋兼內史舍人。後數年，兼通直散騎侍郎，聘于陳，還授員外散騎侍郎。越國公楊素時方貴幸，重儦門地，為子玄縱娶其女為妻。聘禮甚厚。親迎之始，公卿滿座，素令騎迎儦，亻麃故敝其衣冠，騎驢而至。素推令上座，儦有輕素之色，禮甚倨，言又不遜。素忿然，拂衣而起，竟罷座。後數日，儦方來謝，素待之如初。仁壽中，卒于京師，時年七十二。子世濟。

○諸葛潁

諸葛潁，字漢，丹陽建康人也。祖銓，梁零陵太守。父規，義陽太守。潁年八歲，能屬文，起家梁邵陵王參軍事，轉記室。侯景之亂，奔齊，待詔文林館。曆太學博士、太子舍人。周武平齊，不得調，杜門不出者十餘年。習《周易》、圖緯、《倉》、《雅》、《莊》、《老》，頗得其要。清辨有俊才，晉王廣素聞其名，引為參軍事，轉記室。及王為太子，除藥藏監。煬帝即位，遷著作郎，甚見親幸。出入臥內，帝每賜之曲宴，輒與皇后嬪禦連席共榻。潁因間隙，多所譖毀，是以時人謂之「冶葛」。後錄恩舊，授朝散大夫。帝常賜潁詩，其卒章曰：「參翰長洲苑，侍講肅成門。名理窮研核，英華恣討論。實錄資平允，傳芳導後昆。」其見待遇如此。後征吐谷渾，加正議大夫。後從駕北巡，卒於道，年七十七。

潁性褊急，與柳抃每相忿鬩，帝屢責怒之而猶不止，於後帝亦薄之。有集二十卷，撰《鑾駕北巡記》三卷，《幸江都道裡記》一卷，《洛陽古今記》一卷，《馬名錄》二卷，並行於世。有子嘉會。

○孫萬壽

孫萬壽，字仙期，信都武強人也。祖寶，魏散騎常侍。父靈暉，齊國子博士。萬壽年十四，就阜城熊安生受五經，略通大義，兼博涉子史。善屬文，美談笑，博陵李德林見而奇之。在齊，年十七，奉朝請。高祖受禪，滕穆王引為文學，坐衣冠不整，配防江南。行軍總管宇文述召典軍書。萬壽本自書生，從容文雅，一旦從軍，鬱鬱不得志，為五言詩贈京邑知友曰：

賈誼長沙國，屈平湘水濱。江南瘴癘地，從來多逐臣。粵餘非巧宦，少小拙謀身。欲飛無假翼，思鳴不值晨。如何載筆士，翻作負戈人！飄飄如木偶，棄置同凶狗。失路乃西浮，非狂亦東走。晚歲出函關，方春度京口。石城臨獸據，天津望牛鬥。牛鬥盛妖氛，梟獍已成群。郗超初入幕，王粲始從軍。裹糧楚山際，被甲吳江汶。吳江一浩蕩，楚山何糾紛。驚波上濺日，喬木下臨雲。擊越恆資辯，喻蜀幾飛文。魯連唯救患，吾彥不爭勳。羈遊歲月久，歸思常搔首。非關不樹萱，豈為無杯酒！數載辭鄉縣，三秋別親友。壯志後風雲，衰鬢先蒲柳。心緒亂如絲，空懷疇昔時。昔時遊帝裡，弱歲逢知己。旅食南館中，飛蓋西園裡。河間本好書，東平唯愛士。英辯接天人，清言洞名理。鳳池時寓直，麟閣常遊止。勝地盛賓僚，麗景相攜招。舟泛昆明水，騎指渭津橋。祓除臨灞岸，供帳出東郊。宜城醖始熟，陽翟曲新調。繞樹烏啼夜，雊麥雉飛朝。細塵梁下落，長袖掌中嬌。歡娛三樂至，懷抱百憂銷。夢想猶如昨，尋思久寂寥。一朝牽世網，萬里逐波潮。回輪常自轉，懸旆不堪搖。登高視衿帶，鄉關白雲外。回首望孤城，愁人益不平。華亭宵鶴唳，幽谷早鶯鳴。斷絕心難續，惝恍魂屢驚。群紀通家好，鄒魯故鄉情。若值南飛雁，時能訪死生。

此詩至京，盛為當時之所吟誦，天下好事者多書壁而玩之。後歸鄉里，十餘年不得調。仁壽初，征拜豫章王長史，非其好也。王轉封于齊，即為齊王文學。當時諸王官屬多被夷滅，由是彌不自安，因謝病免。久之，授大理司直，卒于官，時年五十二。有集十卷行於世。

○王貞

王貞，字孝逸，梁郡東留人也。少聰敏，七歲好學，善《毛詩》、《禮記》、《左氏傳》、《周易》，諸子百家，無不畢覽。善屬文詞，不治產業，每以諷讀為娛。開皇初，汴州刺史樊叔略引為主簿，後舉秀才，授縣尉，非其好也。謝病於家。煬帝即位，齊王暕鎮江都，聞其名，以書召之曰：

夫山藏美玉，光照廊廡之間，地蘊神劍，氣浮星漢之表。是知毛遂穎脫，義感平原，孫慧文詞，來遷東海。顧循寡薄，有懷髦彥，籍甚清風，為日久矣，未獲披覿，良深佇遲。比高天流火，早應涼飆，陵雲仙掌，方承清露，想攝衛攸宜，與時休適。前園後圃，從容丘壑之情，左琴右書，蕭散煙霞之外。茂陵謝病，非無《封禪》之文，彭澤遺榮，先有《歸來》之作。優遊儒雅，何樂如之！余屬當籓屏，宣條揚、越，坐棠聽訟，事絕詠歌，攀桂摛詞，眷言高遁。至於揚旌北渚，飛蓋西園，托乘乏應、劉，置醴闕申、穆，背淮之賓，徒聞其語，趨燕之客，罕值其人。卿道冠鷹揚，聲高鳳舉，儒墨泉海，詞章苑囿，棲遲衡泌，懷寶迷邦，徇茲獨善，良以於邑。今遣行人，具宣往意，側望起予，甚於饑渴，想便輕舉，副此虛心。無信投石之談，空慕鑿壞之逸，書不盡言，更慚詞費。

及貞至，王以客禮待之，朝夕遣問安不。又索文集，貞啟謝曰：

屬賀德仁宣教，須少來所有拙文。昔公旦之才藝，能事鬼神，夫子之文章，性與天道，雅志傳于游、夏，餘波鼓于屈、宋，雕龍之跡，具在風騷，而前賢後聖，代相師祖。賞逐時移，出門分路，變清音於正始，體高致于元康，鹹言坐握蛇珠，誰許獨為麟角。孝逸生於戰爭之季，長於風塵之世，學無半古，才不逮人。往屬休明，寸陰已昃，雖居可封之屋，每懷貧賤之恥。適鄢郢而迷途，入邯鄲而失步，歸來反覆，心灰遂寒。豈謂橫議過實，虛塵睿覽，枉高車以載鼷，費明珠以彈雀，遂得裹糧三月，重高門之餘地，背淮千里，望章台之後塵。與懸黎而並肆，將駿驥而同阜，終朝擊缶，匪黃鐘之所諧，日暮卻行，何前人之能及！顧想平生，觸途多感，但以積年沈痼，遺忘日久，拙思所存，才成三十三卷。仰而不至，方見學仙之遠，窺而不睹，始知遊聖之難。咫尺天人，周章不暇，怖甚真龍之降，慚過白豕之歸，伏紙陳情，形神悚越。

齊王覽所上集，善之，賜良馬四匹。貞複上《江都賦》，王賜錢十萬貫，馬二匹。未幾，以疾甚還鄉里，終於家。

虞綽辛大德

虞綽，字士裕，會稽余姚人也。父孝曾，陳始興王諮議。綽身長八尺，姿儀甚偉，博學有俊才，尤工草隸。陳左衛將軍傅縡有盛名於世，見綽詞賦，歎謂人曰：「虞郎之文，無以尚也！」仕陳為太學博士，遷永陽王記室。及陳亡，晉王廣引為學士。大業初，轉為秘書學士，奉詔與秘書郎虞世南、著作佐郎庾自直等撰《長洲玉鏡》等書十餘部。綽所筆削，帝未嘗不稱善，而官竟不遷。初為校書郎，以籓邸左右，加宣惠尉。遷著作佐郎，與虞世南、庾自直、蔡允恭等四人常居禁中，以文翰待詔，恩盼隆洽。從征遼東，帝舍臨海頓，見大鳥，異之，詔綽為銘。其辭曰：

維大業八年，歲在壬申，夏四月丙子，皇帝底定遼碣，班師振旅，龍駕南轅，鸞旗西邁，行宮次於柳城縣之臨海頓焉。山川明秀，實仙都也。旌門外設，款跨重阜，帳殿周施，降望大壑。息清蹕，下輕輿，警百靈，綏萬福，踐素砂，步碧沚。同軒皇之襄野，邁漢宗於河上，想汾射以開襟，望蓬瀛而載佇。窅然齊肅，藐屬殊庭，兼以聖德遐宣，息別風與淮雨，休符潛感，表重潤於夷波。璧日曬光，卿雲舒采，六合開朗，十洲澄鏡。少選之間，倏焉靈感，忽有祥禽，皎同鶴鷺，出自霄漢，翻然雙下。高逾一丈，長乃盈尋，靡霜暉於羽翮，激丹華於觜距。鸞翔鳳跱，鵲起鴻騫，或蹶或啄，載飛載止，徘徊馴擾，咫尺乘輿。不藉揮琴，非因拊石，樂我君德，是用來儀。斯固類仙人之騏驥，冠羽族之宗長，西王青鳥，東海赤雁，豈可同年而語哉！竊以銘基華嶽，事乖靈異，紀跡鄒山，義非盡美，猶方冊不泯，遺文可觀。況盛德成功，若斯懿鑠，懷真味道，加此感通，不鐫名山，安用銘異！臣拜稽首，敢勒銘雲：

來蘇興怨，帝自東征，言複禹績，乃禦軒營。六師薄伐，三韓肅清，龔行天罰，赫赫明明。文德上暢，靈武外薄，車徒不擾，苛慝靡作。凱歌載路，成功允鑠，反旆還軒，遵林並壑。停輿海氵筮，駐驛岩阯，窅想遐凝，藐屬千里。金台銀闕，雲浮嶽峙，有感斯應，靈禽效祉。飛來清漢，俱集華泉，好音玉響，皓質水鮮。狎仁馴德，習習翩翩，絕跡無泯，于萬斯年。

帝覽而善之，命有司勒於海上。以渡遼功，授建節尉。綽恃才任氣，無所降下。著作郎諸葛潁以學業幸於帝，綽每輕侮之，由是有隙。帝嘗問綽於潁，潁曰：「虞綽粗人也。」帝頷之。時禮部尚書楊玄感稱為貴倨，虛襟禮之，與結布衣之友。綽數從之遊。其族人虞世南誡之曰：「上性猜忌，而君過厚玄感。若與絕交者，帝知君改悔，可以無咎；不然，終當見禍。」綽不從。尋有告綽以禁內兵書借玄感，帝甚銜之。及玄感敗後，籍沒其家，妓妾併入宮。帝因問之，玄感平常時與何人交往，其妾以虞綽對。帝令大理卿鄭善果窮治其事，綽曰：「羈旅薄游，與玄感文酒談款，實無他謀。」帝怒不解，徙綽且末。綽至長安而亡，吏逮之急，於是潛渡江，變姓名，自稱吳卓。游東陽，抵信安令天水辛大德，大德舍之。歲餘，綽與人爭田相訟，因有識綽者而告之，竟為吏所執，坐斬江都，時年五十四。所有詞賦，並行於世。

大德為令，誅翦群盜，甚得民和。與綽俱為使者所執，其妻泣曰：「每諫君無匿學士，今日之事，豈不哀哉！」大德笑曰：「我本圖脫長者，反為人告之，吾罪也。當死以謝綽。」會有詔，死罪得以擊賊自效。信安吏民詣使者叩頭曰：「辛君人命所懸，辛君若去，亦無信安矣。」使者留之以討賊。帝怒，斬使者，大德獲全。

○王胄

王胄，字承基，琅邪臨沂人也。祖筠，梁太子詹事。父祥，陳黃門侍郎。胄少有逸才，仕陳，起家鄱陽王法曹參軍，曆太子舍人、東陽王文學。及陳滅，晉王廣引為學士。仁壽末，從劉方擊林邑，以功授帥都督。大業初，為著作佐郎，以文詞為煬帝所重。帝常自東都還京師，賜天下大酺，因為五言詩，詔胄和之。其詞曰：「河洛稱朝市，崤函實奧區。周營曲阜作，漢建奉春謨。大君苞二代，皇居盛兩都。招搖正東指，天駟乃西驅。展軨齊玉軑，式道耀金吾。千門駐罕罼，四達儼車徒。是節春之暮，神皋華實敷。皇情感時物，睿思屬枌榆。詔問百年老，恩隆五日酺。小人荷熔鑄，何由答大爐。」帝覽而善之，因謂侍臣曰：「氣高致遠，歸之於胄；詞清體潤，其在世基；意密理新，推庾自直。過此者，未可以言詩也。」帝所有篇什，多令繼和。與虞綽齊名，同志友善，于時後進之士咸以二人為准的。從征遼東，進授朝散大夫。胄性疏率不倫，自恃才大，鬱鬱于薄宦，每負氣陵傲，忽略時人。為諸葛潁所嫉，屢譖之於帝，帝愛其才而不罪。禮部尚書楊玄感虛襟與交，數遊其第。及玄感敗，與虞綽俱徙邊。胄遂亡匿，潛還江左，為吏所捕，坐誅，時年五十六。所著詞賦，多行於世。

胄兄，字元恭，博學多通。少有盛名于江左。仕陳，曆太子洗馬、中舍人。陳亡，與胄俱為學士。煬帝即位，授秘書郎，卒官。


○庾自直

庾自直，潁川人也。父持，陳羽林監。自直少好學，沉靜寡欲。仕陳，曆豫章王府外兵參軍、宣惠記室。陳亡，入關，不得調。晉王廣聞之，引為學士。大業初，授著作佐郎。自直解屬文，于五言詩尤善。性恭慎，不妄交遊，特為帝所愛。帝有篇章，必先示自直，令其詆訶。自直所難，帝輒改之，或至於再三，俟其稱善，然後方出。其見親禮如此。後以本官知起居舍人事。化及作逆，以之北上，自載露車中，感激發病卒。有文集十卷行於世。

○潘徽

潘徽，字伯彥，吳郡人也。性聰敏，少受《禮》于鄭灼，受《毛詩》于施公，受《書》于張沖，講《莊》、《老》于張譏，並通大義。尤精三史。善屬文，能持論。陳尚書令江總引致文儒之士，徽一詣總，總甚敬之。釋褐新蔡王國侍郎，選為客館令。隋遣魏澹聘于陳，陳人使徽接對之。澹將返命，為啟于陳主曰：「敬奉弘慈，曲垂餞送。」徽以為「伏奉」為重，「敬奉」為輕，卻其啟而不奏。澹立議曰：「《曲禮》注曰：'禮主於敬。'《詩》曰：'維桑與梓，必恭敬止。'《孝經》曰：'宗廟致高。'又雲：'不敬其親，謂之悖禮。'孔子敬天之怒，成湯聖敬日躋。宗廟極重，上天極高，父極尊，君極貴，四者鹹同一敬，五經未有異文，不知以敬為輕，竟何所據？」徽難之曰：「向所論敬字，本不全以為輕，但施用處殊，義成通別。《禮》主於敬，此是通言，猶如男子'冠而字之'，注雲'成人敬其名也'。《春秋》有冀缺，夫妻亦雲'相敬'。既於子則有敬名之義，在夫亦有敬妻之說，此可複並謂極重乎？至若'敬謝諸公'，固非尊地，'公子敬愛'，止施賓友，'敬問敬報'，彌見雷同，'敬聽敬酬'，何關貴隔！當知敬之為義，雖是不輕，但敬之於語，則有時混漫。今雲'敬奉'，所以成疑。聊舉一隅，未為深據。」澹不能對，遂從而改焉。及陳滅，為州博士，秦孝王俊聞其名，召為學士。嘗從俊朝京師，在途，令徽於馬上為賦，行一驛而成，名曰《述恩賦》。俊覽而善之。複令為《萬字文》，並遣撰集字書，名為《韻篡》。徽為序曰：

文字之來尚矣。初則羲皇出震，觀象緯以法天，次則史頡佐軒，察蹄跡而取地。於是八卦爰始，爻文斯作，繩用既息，墳籍生焉。至如龍策授河，龜威出洛，綠綈白檢，述勳、華之運，金繩玉字，表殷、夏之符，銜甲示于姬壇，吐卷徵于孔室，莫不理包遠邇，跡會幽明，仰協神功，俯照人事。其製作也如彼，其祥瑞也如此，故能宣流萬代，正名百物，為生民之耳目，作後王之模範，頌美形容，垂芬篆素。暨大隋之受命也，追從三五，並曜參辰，外振武功，內修文德。飛英聲而勒嵩岱，彰大定而銘鐘鼎。春幹秋羽，盛禮樂於膠庠，省俗觀風，采歌謠于唐衛。我秦王殿下，降靈霄極，稟秀天機，質潤珪璋，文兼黼黻。楚詩早習，頗屬懷於言志，沛《易》先通，每留神于索隱。尊儒好古，三雍之對已遒，博物多能，百家之工彌洽。遨遊必名教，漁獵唯圖史。加以降情引汲，擇善芻微，築館招賢，攀枝佇異。剖連城于井裡，賁束帛於丘園，薄技無遺，片言便賞。所以人加脂粉，物競琢磨，俱報稻粱，各施鳴吠。于時歲次鶉火，月躔夷則，驂駕務隙，靈光意靜。前臨竹沼，卻倚桂岩，泉石瑩仁智之心，煙霞發文彩之致，賓僚霧集，教義風靡。乃討論群藝，商略眾書，以為小學之家，尤多舛雜，雖複周禮漢律，務在貫通，而巧說邪辭，遞生同異。且文訛篆隸，音謬楚夏，《三蒼》、《急就》之流，微存章句，《說文》、《字林》之屬，唯別體形。至於尋聲推韻，良為疑混，酌古會今，未臻功要。末有李登《聲類》、呂靜《韻集》，始判清濁，才分宮羽，而全無引據，過傷淺局，詩賦所須，卒難為用。遂躬紆睿旨，摽摘是非，撮舉宏綱，裁斷篇部，總會舊轍，創立新意，聲別相從，即隨注釋。詳之詁訓，證以經史，備包《騷》《雅》，博牽子集，汗簡雲畢，題為《韻篡》，凡三十卷，勒成一家。方可藏彼名山，副諸石室，見群玉之為淺，鄙懸金之不定。爰命末學，制其都序。徽業術已寡，思理彌殫，心若死灰，文慚生氣。徒以犬馬識養，飛走懷仁，敢執顛沛之辭，遂操狂簡之筆。而齊魯富經學，楚鄭多良士，西河之彥，幸不誚于索居，東裡之才，請能加於潤色。

未幾，俊薨，晉王廣複引為揚州博士，令與諸儒撰《江都集禮》一部。複令徽作序曰：

禮之為用至矣。大與天地同節，明與日月齊照，源開三本，體合四端。巢居穴處之前，即萌其理，龜文鳥跡以後，稍顯其事。雖情存簡易，意非玉帛，而夏造殷因，可得知也。至如秩宗三禮之職，司徒五禮之官，邦國以和，人神惟敬，道德仁義，非此莫成，進退俯仰，去茲安適！若璽印塗，猶防止水，豈直譬彼耕耨，均斯粉澤而已哉！自世屬坑焚，時移漢、魏，叔孫通之碩解，高堂隆之博識，專門者霧集，製作者風馳，節文頗備，枝條互起。皇帝負扆垂旒，辨方正位，纂勳華之曆象，綴文武之憲章。車書之所會通，觸境斯應，雲雨之所沾潤，無思不韙。東探石簣之符，西蠹羽陵之策，鳴鑾太室，偃伯靈台，樂備五常，禮兼八代。上柱國、太尉、揚州總管、晉王握珪璋之寶，履神明之德，隆化贊傑，藏用顯仁。地居周邵，業冠河楚，允文允武，多才多藝。戎衣而籠關塞，朝服而掃江湖，收杞梓之才，辟康莊之館。加以佃漁六學，網羅百氏，繼稷下之絕軌，弘泗上之淪風，賾無隱而不探，事有難而必綜。至於采標綠錯，華垂丹篆，刑名長短，儒墨是非，書圃翰林之域，理窟談叢之內，謁者所求之餘，侍醫所校之逸，莫不澄涇辨渭，拾珠棄蚌。以為質文遞改，損益不同，《明堂》、《曲台》之記，南宮、東觀之說，鄭、王、徐、賀之答，崔、譙、何、瘐之論，簡牒雖盈，菁華蓋鮮。乃以宣條暇日，聽訟餘晨，娛情窺寶之鄉，凝相觀濤之岸，總括油素，躬披緗縹，芟蕪刈楚，振領提綱，去其繁雜，撮其指要，勒成一家，名曰《江都集禮》。凡十二帙，一百二十卷，取方月數，用比星周，軍國之義存焉，人倫之紀備矣。昔者龜、蒙令後，睢、渙名籓，誠複出警入蹕，擬乘輿之制度，建韣載旂，用天子之禮樂。求諸述作，未聞茲典。方可韜之Ｐ水，副彼名山，見刻石之非工，嗤懸金之已陋。是知《沛王通論》，不獨擅于前修，《甯朔新書》，更追慚於往冊。徽幸樓仁岳，忝遊聖海，謬承恩獎，敢敘該博之致雲。

煬帝嗣位，詔徽與著作佐郎陸從典、太常博士褚亮、歐陽詢等助越公楊素撰《魏書》，會素薨而止。授京兆郡博士。楊玄感兄弟甚重之，數相來往。及玄感敗，凡交關多罹其患。徽以玄感故人，為帝所不悅，有司希旨，出徽為西海郡威定縣主簿。意甚不平，行至隴西，發病卒。

杜正玄弟正藏

杜正玄，字慎徽，其先本京兆人，八世祖曼，為石趙從事中郎，因家於鄴。自曼至正玄，世以文學相授。正玄尤聰敏，博涉多通。兄弟數人，俱未弱冠，並以文章才辨籍甚三河之間。開皇末，舉秀才，尚書試方略，正玄應對如響，下筆成章。僕射楊素負才傲物，正玄抗辭酬對，無所屈撓，素甚不悅。久之，會林邑獻白鸚鵡，素促召正玄，使者相望。及至，即令作賦。正玄倉卒之際，援筆立成。素見文不加點，始異之。因令更擬諸雜文筆十餘條，又皆立成，而辭理華贍，素乃歎曰：「此真秀才，吾不及也！」授晉王行參軍，轉豫章王記室，卒官。弟正藏。

正藏字為善，尤好學，善屬文。弱冠舉秀才，授純州行參軍，曆下邑正。大業中，學業該通，應詔舉秀才，兄弟三人俱以文章一時詣闕，論者榮之。著碑誄銘頌詩賦百餘篇。又著《文章體式》，大為後進所寶，時人號為文軌，乃至海外高麗、百濟，亦共傳習，稱為《杜家新書》。

○常得志

京兆常得志，博學善屬文，官至秦王記室。及王薨，過故宮，為五言詩，辭理悲壯，甚為時人所重。複為《兄弟論》，義理可稱。

○尹式

河間尹式，博學解屬文，少有令問。仁壽中，官至漢王記室，王甚重之，及漢王敗，式自殺。其族人正卿、彥卿俱有俊才，名顯於世

○劉善經

河間劉善經，博物洽聞，尤善詞筆。曆仕著作佐郎、太子舍人。著《酬德傳》三十卷，《諸劉譜》三十卷，《四聲指歸》一卷，行於世。

○祖君彥

范陽祖君彥，齊尚書僕射孝徵之子也。容貌短小，言辭訥澀，有才學。大業末，官至東平郡書佐。郡陷於翟讓，因為李密所得。密甚禮之，署為記室，軍書羽檄，皆成於其手。及密敗，為王世充所殺。

○孔德紹

會稽孔德紹，有清才，官至景城縣丞。竇建德稱王，署為中書令，專典書檄。及建德敗，伏誅。

○劉斌

南陽劉斌，頗有詞藻，官至信都郡司功書佐。竇建德署為中書舍人。建德敗，複為劉闥中書侍郎，與劉闥亡歸突厥，不知所終。

史臣曰：魏文有言「古今文人，類不護細行，鮮能以名節自立」，信矣！王胄、虞綽之輩，崔儦、孝逸之倫，或矜氣負才，遺落世事，或學優命薄，調高位下，心鬱抑而孤憤，志盤桓而不定，嘯傲當世，脫略公卿。是知跅弛見遺，嫉邪忤物，不獨漢陽趙壹、平原禰衡而已。故多離咎悔，鮮克有終。然其學涉稽古，文詞辨麗，並鄧林之一枝，昆山之片玉矣。有隋總一寰宇，得人為盛，秀異之貢，不過十數。正玄昆季三人預焉，華萼相耀，亦為難兄弟矣。


Chinese text: This work was published before January 1, 1923, and is in the
public domain worldwide because the author died at least 100 years ago.
