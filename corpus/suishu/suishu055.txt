隋書卷五十五列傳第二十

○杜彥

杜彥，雲中人也。父遷，屬葛榮之亂，徙家於幽。彥性勇果，善騎射。仕周，釋褐左侍上士，後從柱國陸通擊陳將吳明徹於土州，破之。又擊叛蠻，克倉塠、白楊二柵，並斬其渠帥。進平郢州賊帥樊志，以戰功拜大都督。尋遷儀同，治隆山郡事。明年，拜隴州刺史，賜爵永安縣伯。高祖為丞相，從韋孝寬擊尉迥於相州，每戰有功，賜物三千段，奴婢三十口。進位上開府，改封襄武縣侯，拜魏郡太守。開皇初，授丹州刺史，進爵為公。後六歲，征為左武衛將軍。平陳之役，以行軍總管與新義公韓擒相繼而進。軍至南陵，賊屯據江岸，彥遣儀同樊子蓋率精兵擊破其柵，獲船六百餘艘。渡江，擊南陵城，拔之，擒其守將許翼。進至新林，與擒合軍。及陳平，賜物五千段，粟六千石，進位柱國，賜子寶安爵昌陽縣公。高智慧等之作亂也，複以行軍總管從楊素討之，別解江州圍。智慧餘黨往往屯聚，保投溪洞，彥水陸兼進，攻錦山、陽父、若、石壁四洞，悉平之，皆斬其渠帥。賊李陀擁眾數千，據彭山，彥襲擊破之，斬陀，傳其首。又擊徐州、宜豐二洞，悉平之。賜奴婢百餘口。拜洪州總管，甚有治名。

歲餘，雲州總管賀婁子幹卒，上悼惜者久之，因謂侍臣曰：「榆林國之重鎮，安得子幹之輩乎？」後數日，上曰：「吾思可以鎮榆林者，莫過杜彥。」於是征拜雲州總管。突厥來寇，彥輒擒斬之，北夷畏憚，胡馬不敢至塞。後數年，朝廷複追錄前功，賜子寶虔爵承縣公。十八年，遼東之役，以行軍總管從漢王至營州。上以彥曉習軍旅，令總統五十營事。及還，拜朔州總管。突厥複寇雲州，上令楊素擊走之，是後猶恐為邊患，以彥素為突厥所憚，複拜雲州總管。未幾，以疾征還，卒，時年六十。子寶虔，大業末，文城郡丞。

○高勱

高勱，字敬德，渤海蓚人也，齊太尉、清河王嶽之子也。幼聰敏，美風儀，以仁孝聞，為齊顯祖所愛。年七歲，襲爵清河王。十四為青州刺史，曆右衛將軍、領軍大將軍、祠部尚書、開府儀同三司，改封樂安王。性剛直，有才幹，甚為時人所重。斛律明月雅敬之，每有征伐，則引之為副。遷侍中、尚書右僕射。及後主為周師所敗，勱奉太后歸鄴。時宦官放縱，儀同苟子溢尤稱寵倖，勱將斬之以徇。太后救之，乃釋。劉文殊竊謂勱曰：「子溢之徒，言成禍福，何得如此！」勱攘袂曰：「今者西寇日侵，朝貴多叛，正由此輩弄權，致使衣冠解體。若得今日殺之，明日受誅，無所恨也。」文殊甚愧。既至鄴，勱勸後主：「五品已上家累，悉置三台之上，因脅之曰：'若戰不捷，則燒之。'此輩惜妻子，必當死戰，可敗也。」後主不從，遂棄鄴東遁。勱恆後殿，為周軍所得。武帝見之，與語，大悅，因問齊亡所由。勱發言流涕，悲不自勝，帝亦為之改容。授開府儀同三司。

高祖為丞相，謂勱曰：「齊所以亡者，由任邪佞。公父子忠良，聞於鄰境，宜善自愛。」勱再拜謝曰：「勱亡齊末屬，世荷恩榮，不能扶危定傾，以致淪覆。既蒙獲宥，恩幸已多，況複濫叨名位，致速官謗。」高祖甚器之，以勱檢校揚州事。後拜楚州刺史，民安之。先是，城北有伍子胥廟，其俗敬鬼。祈禱者必以牛酒，至破產業。勱歎曰：「子胥賢者，豈宜損百姓乎？」乃告諭所部，自此遂止，百姓賴之。

七年，轉光州刺史，上取陳五策，又上表曰：「臣聞夷凶翦暴，王者之懋功；取亂侮亡，往賢之雅誥。是以苗民逆命，爰興兩階之舞；有扈不賓，終召六師之伐。皆所以寧一宇內，匡濟群生者也。自昔晉氏失馭，天網絕維，群凶於焉胃起，三方因而鼎立。陳氏乘其際運，拔起細微，茜頊縱其長蛇，竊據吳會；叔寶肆其昏虐，毒被金陵。數年已來，荒悖滋甚。牝雞司旦，昵近奸回，尚方役徒，積骸千數，疆埸防守，長戍三年。或微行暴露，沉湎王侯之宅；或賓士駿騎，顛墜康衢之首。有功不賞，無辜獲戮，烽燧日警，未以為虞，耽淫靡嫚，不知紀極。天厭亂德，妖實人興，或空裡時有大聲，或行路共傳鬼怪，或刳人肝以祠天狗，或自捨身以厭妖訛。民神怨憤，災異薦發，天時人事，昭然可知。臣以庸才，猥蒙朝寄，頻曆籓任，與其鄰接，密邇仇讎，知其動靜，天討有罪，此即其時。若戎車雷動，戈船電邁，臣難驚怯，請效鷹犬。」高祖覽表嘉之，答以優詔。及大舉伐陳，以勱為行軍總管，從宜陽公王世積下陳江州。以功拜上開府，賜物三千段。

隴右諸羌數為寇亂，朝廷以勱有威名，拜洮州刺史。下車大崇威惠，民夷悅附，其山谷間生羌相率詣府稱謁，前後至者，數千餘戶。豪猾屏跡，路不拾遺，在職數年，稱為治理。後遇吐谷渾來寇，勱遇疾不能拒戰，賊遂大掠而去。憲司奏勱亡失戶口，又言受羌饋遺，竟坐免官。後卒于家，時年五十六。子士廉，最知名。

○爾硃敞

爾硃敞，字乾羅，秀容契胡人，爾硃榮之族子也。父彥伯，官至司徒、博陵王。齊神武帝韓陵之捷，盡誅爾硃氏，敞小，隨母養于宮中。及年十二，自竇而走，至於大街，見童兒群戲者，敞解所著綺羅金翠之服，易衣而遁。追騎尋至，初不識敞，便執綺衣兒。比究問知非，會日已暮，由是得免。遂入一村，見長孫氏媼踞胡床而坐。敞再拜求哀，長孫氏湣之，藏於複壁。三年，購之愈急，跡且至，長孫氏曰：「事急矣，不可久留。」資而遣之。遂詐為道士，變姓名，隱嵩山，略涉經史。數年之間，人頗異之。嘗獨坐岩石之下，泫然而歎曰：「吾豈終於此乎？伍子胥獨何人也！」於是間行微服，西歸於周。太祖見而禮之，拜大都督、行台郎中，封靈壽縣伯，邑千五百戶。遷通直散騎常侍，轉車騎大將軍、儀同三司，進爵為侯。保定中，遷使持節、驃騎大將軍、開府儀同三司。天和中，增邑五百戶，曆信、臨、熊、潼四州刺史，進爵為公。武帝東征，上表求從，許之。攻城陷陣，所當皆破，進位上開府。除南光州刺史，入為護軍大將軍。歲餘，轉膠州刺史。於是迎長孫氏及弟置於家，厚資給之。高祖受禪，改封邊城郡公。黔安蠻叛，命敞討平之。師旋，拜金州總管。尋轉徐州總管。在職數年，號為明肅，民吏懼之。後以年老，上表乞骸骨，賜二馬軺車，歸於河內，卒于家，時年七十二。子最嗣。

○周搖

周搖，字世安，其先與後魏同源，初為普乃氏，及居洛陽，改為周氏。曾祖拔拔，祖右六肱，俱為北平王。父恕延，曆行台僕射、南荊州總管。搖少剛果，有武藝，性謹厚，動遵法度。仕魏，官至開府儀同三司。周閔帝受禪，賜姓車非氏，封金水郡公。曆夙、楚二州刺史，吏民安之。從帝平齊，每戰有功，超授柱國，進封夔國公。未幾，拜晉州總管。時高祖為定州總管，文獻皇后自京師詣高祖，路經搖所，主禮甚薄。既而白後曰：「公廨甚富於財，限法不敢輒費。又王臣無得效私。」其質直如此。高祖以其奉法，每嘉之。及為丞相，徙封濟北郡公，尋拜豫州總管。高祖受禪，複姓周氏。開皇初，突厥寇邊，燕、薊多被其患，前總管李崇為虜所殺，上思所以鎮之，臨朝曰：「無以加周搖者。」拜為幽州總管六州五十鎮諸軍事。搖修鄣塞，謹斥候，邊民以安。後六載，徙為壽州。初，自以年老，乞骸骨，上召之。既引見，上勞之曰：「公積行累仁，曆仕三代，克終富貴，保茲遐壽，良足善也。」賜坐褥，歸於第。歲餘，終於家，諡曰恭，時年八十四。

○獨孤楷

獨孤楷，字修則，不知何許人也，本姓李氏。父屯，從齊神武帝與周師戰于沙苑，齊師敗績，因為柱國獨孤信所擒，配為士伍，給使信家，漸得親近，因賜姓獨孤氏。楷少謹厚，便弄馬槊，為宇文護執刀，累轉車騎將軍。其後數從征伐，賜爵廣阿縣公，邑千戶，拜右侍下大夫。週末，從韋孝寬平淮南，以功賜子景雲爵西河縣公。高祖為丞相，進授開府，每督親信兵。及受禪，拜右監門將軍，進封汝陽郡公。數歲，遷右衛將軍。仁壽初，出為原州總管。時蜀王秀鎮益州，上征之，猶豫未發。朝廷恐秀生變，拜楷益州總管，馳傳代之。秀果有異志，楷諷諭久之，乃就路。楷察秀有悔色，因勒兵為備。秀至興樂，去益州四十餘裡，將反襲楷，密令左右覘所為，知楷不可犯而止。楷在益州，甚有惠政，蜀中父老於今稱之。煬帝即位，轉并州總管。遇疾喪明，上表乞骸骨。帝曰：「公先朝舊臣，曆職二代，高風素望，臥以鎮之，無勞躬親簿領也。」遣其長子淩雲監省郡事。其見重如此。數載，轉長平太守，未視事而卒。諡曰恭。子淩雲、平雲，彥雲，皆知名。楷弟盛，見《誠節傳》。

○乞伏慧

乞伏慧，字令和，馬邑鮮卑人也。祖周，魏銀青光祿大夫，父纂，金紫光祿大夫，並為第一領民酋長。慧少慷慨有大節，便弓馬，好鷹犬。齊文襄帝時，為行台左丞，加蕩寇將軍，累遷右衛將軍、太僕卿，自永甯縣公封宜民郡王。其兄貴和又以軍功為王，一門二王，稱為貴顯。周武平齊，授使持節、開府儀同大將軍，拜佽飛右旅下大夫，轉熊渠中大夫。高祖為丞相，從韋孝寬擊尉惇于武陟，所當皆破，授大將軍，賜物八百段。及平尉迥，進位柱國，賜爵西河郡公，邑三千戶，賚物二千三百段。請以官爵讓兄，朝廷不許，論者義之。高祖受禪，拜曹州刺史。曹土舊俗，民多奸隱，戶口名簿帳，恆不以實。慧下車按察，得戶數萬。遷涼州總管。先是，突厥屢為寇抄，慧於是嚴警烽燧，遠為斥候，虜亦素憚其名，竟不入境。歲餘，轉齊州刺史，得隱戶數千。遷壽州總管。其年，左轉杞州刺史，在職數年，遷徐州總管。時年逾七十，上表求致仕，不許。俄轉荊州總管，又領潭、桂二州總管三十一州諸軍事。其俗輕剽，慧躬行樸素以矯之，風化大洽。曾見人以穀捕魚者，出絹買而放之，其仁心如此。百姓美之，號其處曰西河公穀。轉秦州總管。煬帝即位，為天水太守。大業五年，征吐谷渾，郡濱西境，民苦勞役，又遇帝西巡，坐為道不整，獻食疏薄，帝大怒，命左右斬之。見其無發，乃釋，除名為民。卒於家。

○張威

張威，不知何許人也。父琛，魏弘農太守。威少倜儻有大志，善騎射，膂力過人。在周，數從征伐，位至柱國、京兆尹，封長壽縣公，邑千戶。王謙作亂，高祖以威為行軍總管，從元帥梁睿擊之。軍次通穀，謙守將李三王擁勁兵拒守，睿以威為先鋒。三王初閉壘不戰，威令人詈侮以激怒之，三王果出陣。威令壯士奮擊，三王軍潰，大兵繼至，於是擒斬四千餘人。進至開遠，謙將趙儼眾十萬，連營三十裡。威鑿山通道，自西嶺攻其背，儼遂敗走。追至成都，與謙大戰，威將中軍。及謙平，進位上柱國，拜瀘州總管。高祖受禪，曆幽、洛二州總管，改封晉熙郡公。尋拜河北道行台僕射，後督晉王軍府事。數年，拜青州總管，賜錢八十萬，米五百石，雜彩三百段。威在青州，頗治產業，遣家奴于民間鬻蘆菔根，其奴緣此侵擾百姓。上深加譴責，坐廢於家。後從上祠太山，至洛陽，上謂威曰：「自朕之有天下，每委公以重鎮，可謂推赤心矣。何乃不修名行，唯利是視？豈直孤負朕心，亦且累卿名德。」因問威曰：「公所執笏今安在？」威頓首曰：「臣負罪虧憲，無顏複執，謹藏於家。」上曰：「可持來。」威明日奉笏以見，上曰：「公雖不遵法度，功效實多，朕不忘之。今還公笏。」於是複拜洛州刺史，後封睆城郡公。尋轉相州刺史，卒官。有子植，大業中，至武賁郎將。

○和洪

和洪，汝南人也。少有武力，勇烈過人。周武帝時，數從征伐，以戰功累遷車騎大將軍、儀同三司。時龍州蠻任公忻、李國立等聚眾為亂，刺史獨孤善不能禦。朝議以洪有武略，代善為刺史。月餘，擒公忻、國立，皆斬首梟之，餘党悉平。從帝攻河陰，洪力戰，陷其西門。帝壯之，賞物千段。複從帝平齊，進位上儀同，賜爵北平侯，邑八百戶，拜左勳曹下大夫。柱國王軌之擒吳明徹也，洪有功焉，加位開府，遷折衝中大夫。尉迥作亂相州，以洪為行軍總管，從韋孝寬擊之。軍至河陽，迥遣兵圍懷州，洪與總管宇文述等擊走。又破尉惇于武陟。及平相州，每戰有功，拜柱國，封廣武郡公，邑二千戶。前後賜物萬段，奴婢五十口，金銀各百挺，牛馬百匹。時東夏初平，物情尚梗，高祖以洪有威名，令領冀州事，甚得人和。數歲，征入朝，為漕渠總管監，轉拜泗州刺史。屬突厥寇邊，詔洪為北道行軍總管，擊走虜，至磧而還。後遷徐州總管，卒，時年六十四。

○侯莫陳穎

侯莫陳穎，字遵道，代人也。與魏南遷，世為列將。父崇，魏、周之際，曆職顯要，官至大司空。穎少有器量，風神警發，為時輩所推。魏大統末，以父軍功賜爵廣平侯，累遷開府儀同三司。周武帝時，從滕王逌擊龍泉、文城叛胡，與柱國豆盧勣各帥兵分路而進。穎懸軍五百餘裡，破其三柵。先是，稽胡叛亂，輒略邊人為奴婢。至是詔胡敢有壓匿良人者誅，籍沒其妻子。有人言為胡村所隱匿者，勣將誅之，穎謂勣曰：「將在外，君命有所不行。諸胡固非悉反，但相迫脅為亂耳。大兵臨之，首亂者知懼，脅從者思降。今漸加撫慰，自可不戰而定。如即誅之，轉相驚恐，為難不細。未若召其渠帥，以隱匿者付之，令自歸首，則群胡可安。」勣從之。群胡感悅，爭來降附，北土以安。遷司武，加振威中大夫。高祖為丞相，拜昌州刺史。會受禪，竟不行，加上開府，進爵升平郡公。俄拜延州刺史。數年，轉陳州刺史。平陳之役，以行軍總管從秦王俊出魯山道。屬陳將荀法尚、陳紀降，穎與行軍總管段文振度江安集初附。尋拜饒州刺史，未之官，遷瀛州刺史，甚有惠政。在職數年，坐與秦王俊交通免官。百姓將送者，莫不流涕，因相與立碑，頌穎清德。未幾，檢校汾州事，俄拜邢州刺史。仁壽中，吏部尚書牛弘持節巡撫山東，以穎為第一。高祖嘉歎，優詔褒揚。時朝廷以嶺南刺史、縣令多貪鄙，蠻夷怨叛，妙簡清吏以鎮撫之，於是征穎入朝。及進見，上與穎言及平生，以為歡笑。數日，進位大將軍，拜桂州總管十七州諸軍事，賜物而遣之。及到官，大崇恩信，民夷悅服，溪洞生越，多來歸附。煬帝即位，穎兄梁國公芮坐事徙邊，朝廷恐穎不自安，征歸京師。數年，拜恆山太守。其年，嶺南、閩越多不附，帝以穎前在桂州有惠政，為南土所信伏，複拜南海太守。後四歲，卒官。諡曰定。子虔會，最知名。

史臣曰：杜彥東夏、南服，屢有戰功，作鎮朔垂，胡塵不起。高勱死亡之際，志氣懍然，疾彼奸邪，致茲餘慶。爾硃敞幼有權奇，終能止足，崇基墜而複構，不亦仁且智乎！周搖以質實見知，獨孤以恤人流譽，乞伏慧能以國讓，侯莫陳所居治理，或知牧人之道，或踐仁義之路，皆有可稱焉。慧以供帳不厚，至於放黜，並結髮登朝，出入三代，終享祿位，不夭性齡，蓋其任心而行，不為矯飾之所致也。


Chinese text: This work was published before January 1, 1923, and is in the
public domain worldwide because the author died at least 100 years ago.
