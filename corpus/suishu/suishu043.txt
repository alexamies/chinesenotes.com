隋書卷四十三列傳第八

河間王弘（子慶）

河間王弘，字辟惡，高祖從祖弟也。祖愛敬，早卒。父元孫，少孤，隨母郭氏養于舅族。及武元皇帝與周太祖建義關中，元孫時在鄴下，懼為齊人所誅，因假外家姓為郭氏。元孫死，齊為周所並，弘始入關，與高祖相得。高祖哀之，為買田宅。弘性明悟，有文武幹略。數從征伐，累遷開府儀同三司。高祖為丞相，常置左右，委以心腹。高祖詣周趙王宅，將及於難，弘時立於戶外，以衛高祖。尋加上開府，賜爵永康縣公。及上受禪，拜大將軍，進爵郡公。尋贈其父為柱國、尚書令、河間郡公。其年立弘為河間王，拜右衛大將軍。歲餘，進授柱國。時突厥屢為邊患，以行軍元帥率眾數萬，出靈州道，與虜相遇，戰，大破之，斬數千級。賜物二千段，出拜甯州總管，進位上柱國。弘在州，治尚清靜，甚有恩惠。後數載，征還京師。未幾，拜蒲州刺史，得以便宜從事。時河東多盜賊，民不得安。弘奏為盜者百餘人，投之邊裔，州境帖然，號為良吏。每晉王廣入朝，弘輒領揚州總管，及晉王歸籓，弘複還蒲州。在官十餘年，風教大洽。煬帝嗣位，征還，拜太子太保。歲餘，薨。大業六年，追封郇王。子慶嗣。

慶傾曲，善候時變。帝時猜忌骨肉，滕王綸等皆被廢放，唯慶獲全。累遷滎陽郡太守，頗有治績。及李密據洛口倉，榮陽諸縣多應密，慶勒兵拒守。密頻遣攻之，不能克。歲餘，城中糧盡，兵勢日蹙。密因遺慶書曰：

自昏狂嗣位，多曆歲年，剝削生民，塗炭天下。璿室瑤台之麗，未極驕奢；糟丘酒池之荒，非為淫亂。今者共舉義旗，勘剪凶虐，八方同德，萬里俱來，莫不期入關以亡秦，爭渡河而滅紂。東窮海、岱，南洎江、淮，凡厥遺人，承風慕義，唯滎陽一郡，王獨守迷。夫微子紂之元兄，族實為重，項伯籍之季父，戚乃非疏，然猶去朝歌而入周，背西楚而歸漢。豈不眷戀宗祊，留連骨肉，但識寶鼎之將移，知神器之先改。而王之先代，家住山東，本姓郭氏，乃非楊族。止為宿與隋朝先有勳舊，遂得預沾磐石，名在葭莩。婁敬之與漢高，殊非血胤，呂布之于董卓，良異天親，芝焚蕙歎，事不同此。又王之昏主，心若豺狼，仇忿同胞，有逾沉、閼，惟勇及諒，咸磬甸師，況及族類為非，何能自保！為王計者，莫若舉城從義，開門送款，安若太山，高枕而臥，長守富貴，足為美談，乃至子孫，必有餘慶。今王世充屢被摧蹙，自救無聊，偷存晷漏，詎能支久？段達、韋津，東都自固，何暇圖人？世充朝亡，達便夕滅。又江都荒湎，流宕忘歸，內外崩離，人神怨憤。上江米船，皆被抄截，士卒饑餒，半菽不充，事切析骸，義均煮弩。舉烽火于驪山，諸侯莫至；浮膠船于漢水，還日未期。王獨守孤城，絕援千里，餱糧之計，僅有月餘，敝卒之多，才盈數百，有何恃賴，欲相拒抗！求枯魚於市肆，即事非虛；因歸雁以運糧，竟知何日。然城中豪傑，王之腹心，思殺長吏，將為內啟。正恐禍生匕首，釁發蕭牆，空以七尺之軀，懸賞千金之購，可為寒心，可為酸鼻者也。幸能三思，自求多福。

于時江都敗問亦至，慶得書，遂降於密，改姓為郭氏。密為王世充所破，複歸東都，更為楊氏，越王侗不之責也。及侗稱制，拜宗正卿。世充將篡，慶首為勸進。世充既僭偽號，降爵郇國公，慶複為郭氏。世充以兄女妻之，署滎州刺史。及世充將敗，慶欲將其妻同歸長安，其妻謂之曰：「國家以妾奉箕帚於公者，欲以申厚意，結公心耳。今叔父窮迫，家國阽危，而公不顧婚姻，孤負付屬，為全身之計，非妾所能責公也。妾若至長安，則公家一婢耳，何用妾為！願得送還東都，君之惠也。」慶不許。其妻遂沐浴靚妝，仰藥而死。慶歸大唐，為宜州刺史、郇國公，複姓楊氏。其嫡母元太妃，年老，兩目失明，王世充以慶叛己而斬之。

○楊處綱

楊處綱，高祖族父也。生長北邊，少習騎射。在周嘗以軍功拜上儀同。高祖受禪，贈其父鐘葵為柱國、尚書令、義城縣公，以處綱襲焉。授開府，督武候事。尋為太子宗衛率，轉左監門郎將。後數載，起授右領軍將軍。處綱雖無才藝，而性質直，在官強濟，亦為當時所稱。尋拜蒲州刺史，吏民悅之。進位大將軍。後遷秦州總管，卒官。諡曰恭。

弟處樂，官至洛州刺史。漢王諒之反也，朝廷以為有二心，廢錮不齒。

○楊子崇

楊子崇，高祖族弟也。父盆生，贈荊州刺史。子崇少好學，涉獵書記，有風儀，愛賢好士。開皇初，拜儀同，以車騎將軍恆典宿衛。後為司門侍郎。煬帝嗣位，累遷候衛將軍，坐事免。未幾，複令檢校將軍事。從帝幸汾陽宮，子崇知突厥必為寇患，屢請早還京師，帝不納。尋有雁門之圍。及賊退，帝怒之曰：「子崇怯軟，妄有陳請，驚動我眾心，不可居爪牙之寄。」出為離石郡太守，治有能名。自是突厥屢寇邊塞，胡賊劉六兒複擁眾劫掠郡境，子崇上表請兵鎮遏。帝複大怒，下書令子崇巡行長城。子崇出百餘裡，四面路絕，不得進而歸。時百姓饑饉，相聚為盜，子崇前後捕斬數千人。歲餘，朔方梁師都、馬邑劉武周等各稱兵作亂，郡中諸胡複相嘯聚。子崇患之，言欲朝集，遂與心腹數百人自孟門關將還京師。輜重半濟，遇河西諸縣各殺長吏，叛歸師都，道路隔絕，子崇退歸離石。所將左右，既聞太原有兵起，不復入城，遂各叛去。子崇悉收叛者父兄斬之。後數日，義兵夜至城下，城中豪傑複出應之。城陷，子崇為仇家所殺。

○觀德王雄弟達

觀德王雄，初名惠，高祖族子也。父紹，仕周，曆八州刺史、儻城縣公，賜姓叱呂引氏。雄美姿儀，有器度，雍容閒雅，進止可觀。周武帝時，為太子司旅下大夫。帝幸雲陽宮，衛王直作亂，以其徒襲肅章門，雄逆拒破之。進位上儀同，封武陽縣公，邑千戶。累遷右司衛上大夫。大象中，進爵邗國公，邑五千戶。高祖為丞相，雍州牧畢王賢謀作難，雄時為別駕，知其謀，以告高祖。賢伏誅，以功授柱國、雍州牧，仍領相府虞候。周宣帝葬，備諸王有變，令雄率六千騎送至陵所。進位上柱國。

高祖受禪，除左衛將軍，兼宗正卿。俄遷右衛大將軍，參預朝政。進封廣平王，食邑五千戶，以邗公別封一子。雄請封弟士貴，朝廷許之。或奏高熲朋黨者，上詰雄於朝。雄對曰：「臣忝衛宮闈，朝夕左右，若有朋附，豈容不知！至尊欽明睿哲，萬機親覽，熲用心平允，奉法而行。此乃愛憎之理，惟陛下察之。」高祖深然其言。雄時貴寵，冠絕一時，與高熲、虞慶則、蘇威稱為「四貴」。

雄寬容下士，朝野傾矚。高祖惡其得眾，陰忌之，不欲其典兵馬。乃下冊書，拜雄為司空，曰：「維開皇九年八月朔壬戌，皇帝若曰：於戲！惟爾上柱國、左衛大將軍、宗正卿、廣平王，風度寬弘，位望隆顯，爰司禁旅，綿曆十載。入當心腹，外任爪牙，驅馳軒陛，勤勞著績。念舊庸勳，禮秩加等。公輔之寄，民具爾瞻，宜竭乃誠，副茲名實，是用命爾為司空。往欽哉！光應寵命，得不慎歟！」外示優崇，實奪其權也。雄無職務，乃閉門不通賓客。尋改封清漳王。仁壽初，高祖曰：「清漳之名，未允聲望。」命職方進地圖，上指安德郡以示群臣曰：「此號足為名德相稱。」於是改封安德王。

大業初，授太子太傅。及元德太子薨，檢校鄭州刺史事。歲餘，授懷州刺史。尋拜京兆尹。帝親征吐谷渾，詔雄總管澆河道諸軍。及還，改封觀王。上表讓曰：「臣早逢興運，預班末屬，有命有時，藉風雲之會，無才無德，濫公卿之首。蒙先皇不次之賞，荷陛下非分之恩，久紊台槐，常慮盈滿，豈可仍叨匪服，重竊鴻名！臣實面牆，敢緣往例，臣誠昧寵，交懼身責。昔劉賈封王，豈備三階之任，曹洪上將，甯超五等之爵？況臣袞章逾於帝子，京尹亞於皇枝，錫士作籓，鈕金開國，於臣何以自處，在物謂其乖分。是以露款執愚，祈恩固守。伏願陛下曲留慈照，特鑒丹誠。頻觸宸嚴，伏增流汗。」優詔不許。

遼東之役，檢校左翊衛大將軍，出遼東道。次瀘河鎮，遘疾而薨，時年七十一。帝為之廢朝，鴻臚監護喪事。有司考行，請諡曰懿。帝曰：「王道高雅俗，德冠生人。」乃賜諡曰德。贈司徒、襄國武安渤海清河上黨河間濟北高密濟陰長平等十郡太守。

子恭仁，位至吏部侍郎。恭仁弟綝，性和厚，頗有文學。曆義州刺史、淮南太守。及父薨，起為司隸大夫。遼東之役，帝令綝於臨海頓別有所督。楊玄感之反也，玄感弟玄縱自帝所逃赴其兄，路逢綝。綝避人偶語久之，既別而複相就者數矣。司隸刺史劉休文奏之。時綝兄吏部侍郎恭仁將兵於外，帝以是寢之，未發其事。綝尤懼，發病而卒。綝弟續，仕至散騎侍郎。

雄弟達，字士達。少聰敏，有學行。仕周，官至儀同、內史下大夫，遂甯縣男。高祖受禪，拜給事黃門侍郎，進爵為子。時吐谷渾寇邊，詔上柱國元諧為元帥，達為司馬。軍還、兼吏部侍郎，加開府。歲餘，轉內史侍郎，出為鄯、鄭、趙三州刺史，俱有能名。平陳之後，四海大同，上差品天下牧宰，達為第一，賜雜彩五百段，加以金帶，擢拜工部尚書，加位上開府。達為人弘厚，有局度。楊素每言曰：「有君子之貌，兼君子之心者，唯楊達耳。」獻皇后及高祖山陵制度，達並參豫焉。

煬帝嗣位，轉納言，仍領營東都副監，帝甚信重之。遼東之役，領右武衛將軍，進位左光祿大夫，卒于師，時年六十二。帝嘆惜者久之，贈吏部尚書、始安侯。諡曰恭。贈物三百五十段。

史臣曰：高祖始遷周鼎，眾心未附，利建同姓，維城宗社，是以河間、觀德，咸啟山河。屬乃葭莩，地非寵逼，故高位厚秩，與時終始。楊慶二三其德，志在苟生，變本宗如反掌，棄慈母如遺跡，及身而絕，宜其然矣。觀王位登臺袞，慶流後嗣，保茲寵祿，實仁厚之所致乎！


Chinese text: This work was published before January 1, 1923, and is in the
public domain worldwide because the author died at least 100 years ago.
