隋書卷七十七列傳第四十二

○隱逸

自肇有書契，綿曆百王，雖時有盛衰，未嘗無隱逸之士。故《易》稱「遁世無悶」，又曰「不事王侯」；《詩》雲「皎皎白駒，在彼空谷」；《禮》雲「儒有上不臣天子，下不事王侯」；語曰「舉逸民，天下之人歸心焉」。雖出處殊途，語默異用，各言其志，皆君子之道也。洪崖兆其始，箕山扇其風，七人作乎周年，四皓光乎漢日，魏、晉以降，其流逾廣。其大者則輕天下，細萬物，其小者則安苦節，甘賤貧。或與世同塵，隨波瀾以俱逝，或違時矯俗，望江湖而獨往。狎玩魚鳥，左右琴書，拾遺粒而織落毛，飲石泉而廕松柏。放情宇宙之外，自足懷抱之中，然皆欣欣於獨善，鮮汲汲於兼濟。而受命哲王，守文令主，莫不束帛交馳，蒲輪結轍，奔走岩穀，唯恐不逮者，何哉？以其道雖未弘，志不可奪，縱無舟楫之功，終有賢貞之操。足以立懦夫之志，息貪競之風，與夫苟得之徒，不可同年共日。所謂無用以為用，無為而無不為者也。故敘其人，列其行，以備《隱逸篇》云。

○李士謙

李士謙，字子約，趙郡平棘人也。髫齔喪父，事母以孝聞。母曾嘔吐，疑為中毒，因跪而嘗之。伯父魏岐州刺史瑒，深所嗟尚，每稱曰：「此兒吾家之顏子也。」年十二，魏廣平王贊辟開府參軍事。後丁母憂，居喪骨立。有姊適宋氏，不勝哀而死。士謙服闋，舍宅為伽藍，脫身而出。詣學請業，研精不倦，遂博覽群籍，兼善天文術數。齊吏部尚書辛術召署員外郎，趙郡王睿舉德行，皆稱疾不就。和士開亦重其名，將諷朝廷，擢為國子祭酒。士謙知而固辭，得免。隋有天下，畢志不仕。自以少孤，未嘗飲酒食肉，口無殺害之言。至於親賓來萃，輒陳樽俎，對之危坐，終日不倦。李氏宗党豪盛，每至春秋二社，必高會極歡，無不沉醉喧亂。嘗集士謙所，盛饌盈前，而先為設黍，謂群從曰：「孔子稱黍為五穀之長，荀卿亦雲食先黍稷，古人所尚，容可違乎？」少長肅然，不敢馳惰，退而相謂曰：「既見君子，方覺吾徒之不德也。」士謙聞而自責曰：「何乃為人所疏，頓至於此！」家富於財，躬處節儉，每以振施為務。州裡有喪事不辦者，士謙輒奔走赴之，隨乏供濟。有兄弟分財不均，至相鬩訟，士謙聞而出財，補其少者，令與多者相埒。兄弟愧懼，更相推讓，卒為善士。有牛犯其田者，士謙牽置涼處飼之，過於本主。望見盜刈其禾黍者，默而避之。其家僮嘗執盜粟者，士謙慰諭之曰：「窮困所致，義無相責。」遽令放之。其奴嘗與鄉人董震因醉角力，震扼其喉，斃於手下。震惶懼請罪，士謙謂之曰：「卿本無殺心，何為相謝！然可遠去，無為吏之所拘。」性寬厚，皆此類也。其後出粟數千石，以貸鄉人，值年穀不登，債家無以償，皆來致謝。士謙曰：「吾家餘粟，本圖振贍，豈求利哉！」於是悉召債家，為設酒食，對之燔契，曰：「債了矣，幸勿為念也。」各令罷去。明年大熟，債家爭來償謙，謙拒之，一無所受。他年又大饑，多有死者，士謙罄竭家資，為之糜粥，賴以全活者將萬計。收埋骸骨，所見無遺。至春，又出糧種，分給貧乏。趙郡農民德之，撫其子孫曰：「此乃李參軍遺惠也。」或謂士謙曰：「子多陰德。」士謙曰：「所謂陰德者何？猶耳鳴，已獨聞之，人無知者。今吾所作，吾子皆知，何陰德之有！」

士謙善談玄理，嘗有一客在坐，不信佛家應報之義，以為外典無聞焉。士謙喻之曰：「積善余慶，積惡余殃，高門待封，掃墓望喪，豈非休咎之應邪？佛經雲輪轉五道，無複窮已，此則賈誼所言，千變萬化，未始有極，忽然為人之謂也。佛道未東，而賢者已知其然矣。至若鯀為黃熊，杜宇為鶗鴂，褒君為龍，牛哀為獸，君子為鵠，小人為猿，彭生為豕，如意為犬，黃母為黿，宣武為鱉，鄧艾為牛，徐伯為魚，鈴下為烏，書生為蛇，羊祜前身，李氏之子，此非佛家變受異形之謂邪？」客曰：「邢子才雲，豈有松柏後身化為樗櫟，僕以為然。」士謙曰：「此不類之談也。變化皆由心而作，木豈有心乎？」客又問三教優劣，士謙曰：「佛，日也；道，月也，儒，五星也。」客亦不能難而止。

士謙平生喜為詠懷詩，輒毀棄其本，不以示人。又嘗論刑罰，遺文不具，其略曰：「帝王制法，沿革不同，自可損益，無為頓改。今之贓重者死，是酷而不懲也。語曰：'人不畏死，不可以死恐之。'愚謂此罪宜從肉刑，刖其一趾，再犯者斷其右腕。流刑刖去右手三指，又犯者下其腕。小盜宜黥，又犯則落其所用三指，又不悛下其腕，無不止也。無賴之人，竄之邊裔，職為亂階，適所以召戎矣，非求治之道也。博弈淫遊，盜之萌也，禁而不止，黥之則可。」有識者頗以為得治體。

開皇八年，終於家，時年六十六。趙郡士女聞之，莫不流涕曰：「我曹不死，而令李參軍死乎！」會葬者萬餘人。鄉人李景伯等以士謙道著丘園，條其行狀，詣尚書省請先生之諡，事寢不行，遂相與樹碑於墓。

其妻范陽盧氏，亦有婦德，及夫終後，所有賻贈，一無所受，謂州裡父老曰：「參軍平生好施，今雖殞歿，安可奪其志哉！」於是散粟五百石以賑窮乏。

崔廓子賾

崔廓，字士玄，博陵安平人也。父子元，齊燕州司馬。廓少孤貧而母賤，由是不為邦族所齒。初為裡佐，屢逢屈辱，於是感激，逃入山中。遂博覽書籍，多所通涉，山東學者皆宗之。既還鄉里，不應辟命。與郡李士謙為忘言之友，每相往來，時稱崔、李。及士謙死，廓哭之慟，為之作傳，輸之秘府。士謙妻盧氏寡居，每有家事，輒令人諮廓取定。郭嘗著論，言刑名之理，其義甚精，文多不載。大業中，終於家，時年八十。有子曰賾。

賾字祖浚，七歲能屬文，容貌短小，有口才。開皇初，秦孝王薦之，射策高第，詔與諸儒定禮樂，授校書郎。尋轉協律郎，太常卿蘇威雅重之。母憂去職，性至孝，水漿不入口者五日。征為河南、豫章二王侍讀，每更日來往二王之第。及河南為晉王，轉記室參軍，自此去豫章。王重之不已，遺賾書曰：

昔漢氏西京，梁王建國，平臺、東苑，慕義如林。馬卿辭武騎之官，枚乘罷弘農之守。每覽史傳，嘗切怪之，何乃脫略官榮，棲遲籓邸？以今望古，方知雅志。彼二子者，豈徒然哉！足下博聞強記，鉤深致遠，視漢臣之三篋，似涉蒙山，對梁相之五車，若吞雲夢。吾兄欽賢重士，敬愛忘疲，先築郭隗之宮，常置穆生之醴。今者重開土宇，更誓山河，地方七百，牢籠曲阜，城兼七十，包舉臨淄，大啟南陽，方開東閤。想得奉飛蓋，曳長裾，藉玳筵，躡珠履，歌山桂之偃蹇，賦池竹之檀欒。其崇貴也如彼，其風流也如此，幸甚幸甚，何樂如之！高視上京，有懷德祖，才謝天人，多慚子建，書不盡意，寧俟繁辭。

賾答曰：

一昨伏奉教書，榮貺非恆，心靈自失。若乃理高《象》、《系》，管輅思而不解，事富《山海》，郭璞注而未詳。至於五色相宣，八音繁會，鳳鳴不足喻，龍章莫之比。吳劄之論《周頌》，詎盡揄揚，郢客之奏《陽春》，誰堪赴節！伏惟令王殿下，稟潤天潢，承輝日觀，雅道貴于東平，文藝高於北海。漢則馬遷、蕭望，晉則裴楷、張華，雞樹騰聲，鵷池播美，望我清塵，悠然路絕。祖浚燕南贅客，河朔惰游，本無意于希顏，豈有心于慕藺！未嘗聚螢映雪，懸頭刺股，讀《論》唯取一篇，披《莊》不過盈尺。複況桑榆漸暮，藜藿屢空，舉燭無成，穿楊盡棄。但以燕求馬首，薛養雞鳴，謬齒鴻儀，虛班驥皁。挾太山而超北海，比報德而非難，堙昆侖以為池，匹酬恩而反易。忽屬周桐錫瑞，康水承家，門有將相，樹宜桃李。真龍將下，誰好有名，濫吹先逃，何須別聽！但慈旨抑揚，損上益下，江海所以稱王，丘陵為之不逮。曹植儻預聞高論，則不隕令名，楊修若切在下風，亦詎虧淳德。無任荷戴之至，謹奉啟以聞。

豫章得書，賚米五十石，並衣服錢帛。時晉邸文翰，多成其手。王入東宮，除太子齋帥，俄遷舍人。及元德太子薨，以疾歸於家。後征授起居舍人。大業四年，從駕汾陽宮，次河陽鎮。藍田令王曇于藍田山得一玉人，長三尺四寸，著大領衣，冠幘，奏之。詔問群臣，莫有識者，賾答曰：「謹按漢文已前，未有冠幘，即是文帝以來所製作也。臣見魏大司農盧元明撰《嵩高山廟記》雲，有神人，以玉為形，像長數寸，或出或隱，出則令世延長。伏惟陛下應天順民，定鼎嵩洛，嶽神自見，臣敢稱慶。」因再拜，百官畢賀，天子大悅，賜縑二百匹。從駕登太行山，詔問賾曰：「何處有羊腸阪？」賾對曰：「臣按《漢書·地理志》，上党壺關縣有羊腸阪。」帝曰：「不是。」又答曰：「臣按皇甫士安撰《地書》雲，太原北九十裡有羊腸阪。」帝曰：「是也。」因謂牛弘曰：「崔祖浚所謂問一知二。」五年，受詔與諸儒撰《區宇圖志》二百五十卷，奏之。帝不善之，更令虞世基、許善心衍為六百卷。以父憂去職，尋起令視事。遼東之役，授鷹揚長史，置遼東郡縣名，皆賾之議也。奉詔作《東征記》。九年，除越王長史。于時山東盜賊蜂起，帝令撫慰高陽、襄國，歸首者八百餘人。十二年，從駕江都。宇文化及之弑帝也，引為著作郎，稱疾不起。在路發疾，卒于彭城，時年六十九。

賾與洛陽元善、河東柳抃、太原王劭、吳興姚察、琅邪諸葛潁、信都劉焯、河間劉炫相善，每因休假，清談竟日。所著詞賦碑誌十余萬言，撰《洽聞志》七卷，《八代四科志》三十卷，未及施行，江都傾覆，鹹為煨燼。

○徐則

徐則，東海郯人也。幼沈靜，寡嗜欲。受業于周弘正，善三玄，精於議論，聲擅都邑，則歎曰：「名者實之賓，吾其為賓乎！」遂懷棲隱之操，杖策入縉雲山。後學數百人，苦請教授，則謝而遣之。不娶妻，常服巾褐。陳太建時，應召來憩於至真觀。期月，又辭入天臺山，因絕穀養性，所資唯松水而已，雖隆冬洹寒，不服綿絮。太傅徐陵為之刊山立頌。初在縉雲山，太極真人徐君降之曰：「汝年出八十，當為王者師，然後得道也。」晉王廣鎮揚州，知其名，手書召之曰：「夫道得眾妙，法體自然，包涵二儀，混成萬物，人能弘道，道不虛行。先生履德養空，宗玄齊物，深明義味，曉達法門。悅性沖玄，怡神虛白，餐松餌術，棲息煙霞。望赤城而待風雲，遊玉堂而駕龍鳳，雖複藏名台嶽，猶且騰實江淮，藉甚嘉猷，有勞寤寐。欽承素道，久積虛襟，側席幽人，夢想岩穴。霜風已冷，海氣將寒，偃息茂林，道體休悆。昔商山四皓，輕舉漢庭，淮南八公，來儀籓邸。古今雖異，山谷不殊，市朝之隱，前賢已說，導凡述聖，非先生而誰！故遣使人，往彼延請，想無勞束帶，賁然來思，不待蒲輪，去彼空穀。希能屈己，佇望披雲。」則謂門人曰：「吾今年八十一，王來召我，徐君之旨，信而有徵。」於是遂詣揚州。晉王將請受道法，則辭以時日不便。其後夕中，命侍者取香火，如平常朝禮之儀。至於五更而死，支體柔弱如生，停留數旬，顏色無變。晉王下書曰：「天臺真隱東海徐先生，虛確居宗，沖玄成德，齊物處外，檢行安身。草褐蒲衣，餐松餌術，棲隱靈岳，五十餘年。卓矣仙才，飄然勝氣，千尋萬頃，莫測其涯。寡人欽承道風，久餐德素，頻遣使乎，遠此延屈，冀得虔受上法，式建良緣。至此甫爾，未淹旬日，厭塵羽化，反真靈府。身體柔軟，顏色不變，經方所謂屍解地仙者哉！誠複師禮未申，而心許有在，雖忘怛化，猶愴於懷，喪事所資，隨須供給。霓裳羽蓋，既且騰雲，空槨餘衣，詎藉墳壟！但杖為猶存，示同俗法，宜遣使人，送還天臺定葬。」是時自江都至於天臺，在道多見則徒步，雲得放還。至其舊居，取經書道法，分遺弟子，仍令淨掃一房，曰：「若有客至，宜延之於此。」然後跨石樑而去，不知所之。須臾，屍柩至，方知其靈化。時年八十二。晉王聞而益異之，賵物千段，遣畫工圖其狀貌，令柳抃為之贊曰：「可道非道，常道無名。上德不德，至德無盈。玄風扇矣，而有先生。夙煉金液，怡神玉清。石髓方軟，雲丹欲成。言追葛稚，將侶茅嬴。我王遙屬，爰感靈誠。柱下暫啟，河上沉精。留符告信，化杖飛聲。永思靈跡，曷用攄情？時披素繪，如臨赤城。」

時有建安宋玉泉、會稽孔道茂、丹陽王遠知等，亦行辟穀，以松水自給，皆為煬帝所重。

○張文詡

張文詡，河東人也。父琚，開皇中為洹水令，以清正聞。有書數千卷，教訓子侄，皆以明經自達。文詡博覽文籍，特精《三禮》，其《周易》、《詩》、《書》及《春秋三傳》，並皆通習。每好鄭玄注解，以為通博，其諸儒異說，亦皆詳究焉。高祖引致天下名儒碩學之士，其房暉遠、張仲讓、孔籠之徒，並延之于博士之位。文詡時遊太學，暉遠等莫不推伏之，學內翕然，咸共宗仰。其門生多詣文詡，請質凝滯，文詡輒博引證據，辨說無窮，唯其所擇。治書侍御史皇甫誕一時朝彥，恆執弟子之禮。適至南台，遽飾所乘馬，就學邀屈。文詡每牽馬步進，意在不因人以自致也。右僕射蘇威聞其名而召之，與語，大悅，勸令從官。文詡意不在仕，固辭焉。仁壽末，學廢，文詡策杖而歸，灌園為業。州郡頻舉，皆不應命。事母以孝聞。每以德化人，鄉黨頗移風俗。嘗有人夜中竊刈其麥者，見而避之，盜因感悟，棄麥而謝。文詡慰諭之，自誓不言，固令持去。經數年，盜者向鄉人說之，始為遠近所悉。鄰家築牆，心有不直，文詡因毀舊堵以應之。文詡嘗有腰疾，會醫者自言善禁，文詡令禁之，遂為刃所傷，至於頓伏床枕。醫者叩頭請罪，文詡遽遣之，因為其隱，謂妻子曰：「吾昨風眩，落坑所致。」其掩人之短，皆此類也。州縣以其貧素，將加振恤，輒辭不受。每閒居無事，從容長歎曰：「老冉冉而將至，恐修名之不立！」以如意擊幾，皆有處所，時人方之閔子騫原憲焉。終於家，年四十。鄉人為立碑頌，號曰張先生。

史臣曰：古之所謂隱逸者，非伏其身而不見也，非閉其言而不出也，非藏其智而不發也。蓋以恬淡為心，不曒不昧，安時處順，與物無私者也。士謙等忘懷纓冕，畢志丘園，隱不違親，貞不絕俗，不教而勸，虛往實歸，愛之如父母，懷之如親戚，非有自然之純德，其孰能至於斯乎？然士謙聞譽不喜，文詡見傷無慍，徐則志在沉冥，不可親疏，莫能貴賤，皆抱樸之士矣。崔廓感於屈辱，遂以肥遁見稱，祖浚文籍之美，足以克隆先構，父子雖動靜殊方，其于成名一也，美哉！


Chinese text: This work was published before January 1, 1923, and is in the
public domain worldwide because the author died at least 100 years ago.
