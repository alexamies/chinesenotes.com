隋書卷二十七　　志第二十二

百官中

　　後齊制官，多循後魏，置太師、太傅、太保，是為三師，擬古上公，非勳德崇者不居。次有大司馬、大將軍，是為二大，並典司武事。次置太尉、司徒、司空，是為三公。三師、二大、三公府，三門，當中開黃閤，設內屏。各置長史，司馬，諮議參軍，從事中郎，掾屬，主簿，錄事，功曹，記室、戶曹、金曹、中兵、外兵、騎兵、長流、城局、刑獄等參軍事，東西閤祭酒及參軍事，法、墨、田、水、鎧、集、士等曹行參軍，兼左戶右戶行參軍，長兼行參軍，參軍、督護等員。司徒則加有左右長史。三公下次有儀同三司。加開府者，亦置長史已下官屬，而減記室、倉、城局、田、水、鎧、士等七曹，各一人。其品亦每官下三府一階。三師、二大置佐史，則同太尉府。乾明中，又置丞相。河清中，分為左右，亦各置府僚云。

　　特進，左右光祿，金紫、銀青等光祿大夫，用人俱以舊德就閑者居之。自一品已下，從九品已上，又有驃騎、車騎、衛、四征、四鎮、中軍、鎮軍、撫軍、翊軍、四安、冠軍、輔國、龍驤、鎮遠、安遠、建忠、建節、中堅、中壘、振威、奮威、廣德、弘義、折沖、制勝、伏波、陵江、輕車、樓船、勁武、昭勇、明威、顯信、度遼、橫海、逾岷、越嶂、戎昭、武毅、雄烈、恢猛、揚麾、曜鋒、蕩邊，開城、靜漠、綏戎、平越、殄夷、飛騎、隼擊、武牙、武奮、清野、橫野、偏、裨等將軍，以褒賞勳庸。

　　尚書省，置令、僕射，吏部、殿中、祠部、五兵、都官、度支等六尚書。又有錄尚書一人，位在令上，掌與令同，但不糾察。令則彈糾見事，與御史中丞更相廉察。僕射職為執法，置二則為左、右僕射，皆與令同。左糾彈，而右不糾彈。錄、令、僕射，總理六尚書事，謂之都省。其屬官，左丞、掌吏部、考功、主爵、殿中、儀曹、三公、祠部、主客、左右中兵、左右外兵、都官、二千石、度支、左右戶十七曹，並彈糾見事。又主管轄台中，有違失者，兼糾駁之。右丞各一人。掌駕部、虞曹、屯田、起部、都兵、比部、水部、膳部、倉部、金部、庫部十一曹。亦管轄台中，又主凡諸用度雜物、脂、燈、筆、墨、幃帳。唯不彈糾，余悉與左同。並都令史八人，共掌其事。其六尚書，分統列曹。吏部統吏部、掌褒崇、選補等事。考功、掌考第及秀孝貢士等事。主爵掌封爵等事。三曹。殿中統殿中、掌駕行百官留守名帳，宮殿禁衛，供御衣倉等事。儀曹、掌吉凶禮制事。三公、掌五時讀時令，諸曹囚帳，斷罪，赦日建金雞等事。駕部掌車輿、牛馬廄牧等事。四曹。祠部統祠部、掌祠部醫藥，死喪贈賜等事。主客、掌諸蕃雜客等事。虞曹、掌地圖，山川遠近，園囿田獵，肴膳雜味等事。屯田、掌藉田、諸州屯田等事。起部掌諸興造非等事。五曹。祠部，無尚書則右僕射攝。五兵統左中兵、掌諸郡督告身、諸宿衛官等事。右中兵、掌畿內丁帳、事力、蕃兵等事。左外兵、掌河南及潼關已東諸州丁帳，及發召徵兵等事。右外兵、掌河北及潼關已西諸州，所典與左外同。都兵掌鼓吹、太樂、雜戶等事。五曹。都官統都官、掌畿內非違得失事。二千石、掌畿外得失等事。比部、掌詔書律令勾檢等事。水部、掌舟船、津梁，公私水事。膳部掌侍官百司禮食肴饌等事。五曹。度支統度支、掌計會，凡軍國損益、事役糧廩等事。倉部、掌諸倉帳出入等事。左戶、掌天下計帳、戶籍等事。右戶、掌天下公私田宅租調等事。金部、掌權衡量度、外內諸庫藏文帳等事。庫部掌凡是戎仗器用所須事。六曹。凡二十八曹。吏部、三公，郎中各二人，餘並一人。凡三十郎中。吏部、儀曹、三公、虞曹、都官、二千石、比部、左戶、各量事置掌故主事員。

　　門下省，掌獻納諫正，及司進御之職。侍中、給事黃門侍郎各六人，錄事四人，通事令史、主事令史八人。統局六。領左右局，領左右各二人，掌知硃華閣內諸事。宣傳已下，白衣齋子已上，皆主之。左右直長四人。尚食局，典御二人，總知御膳事。丞、監各四人。尚藥局，典御及丞各二人，總知御藥事。侍御師、尚藥監各四人。主衣局、都統、子統各二人。掌御衣服玩等事。齋帥局，齋帥四人。掌鋪設灑掃事。殿中局，殿中監四人。掌駕前奏引行事，制請修補。東耕則進耒耜。

　　中書省，管司王言，及司進御之音樂。監、令各一人，侍郎四人。並司伶官西涼部直長、伶官西涼四部、伶官龜茲四部、伶官清商部直長、伶官清商四部。又領舍人省，掌署敕行下，宣旨勞問。中書舍從、主書各十人。

　　秘書省，典司經籍。監、丞各一人，郎中四人，校書郎十二人，正字四人。又領著作省，郎二人，佐郎八人，校書郎二人。

　　集書省，掌諷議左右，從容獻納。散騎常侍、通直散騎常侍各六人，諫議大夫七人，散騎侍郎六人，員外散騎常侍二十人，通直散騎侍郎六人，給事中六人，員外散騎侍郎一百二十人，奉朝請二百四十人。又領起居省，散騎常侍、通直散騎常侍、散騎侍郎、通直散騎侍郎各一人，校書郎二人。

　　中侍中省，掌出入門閤。中侍中二人，中常侍中、給事中各四人。又有中尚藥典御及丞，並中謁者僕射，各二人。中尚食局，典御、丞各二人，監四人。內謁者局，統、丞各一人。

　　御史台，掌察糾彈劾。中丞一人，治書侍御史二人，侍御史八人，殿中侍御史、檢校御史各十二人，錄事四人。領符節署，令一人，符璽郎中四人。

　　都水台，管諸津橋。使者二人，參事十人。又領都尉、合昌、坊城等三局。尉皆分司諸津橋。

　　謁者台，掌凡諸吉凶公事，導相禮儀事。僕射二人，謁者三十人，錄事一人。

　　太常、光祿、衛尉、宗正、太僕、大理、鴻臚、司農、太府，是為九寺。置卿、少卿、丞各一人。各有功曹、五官、主簿、錄事等員。

　　太常，掌陵廟群祀、禮樂儀制，天文術數衣冠之屬。其屬官有博士、四人，掌禮制。協律郎、二人，掌監調律呂音樂。八書博士二人。等員。統諸陵、掌守衛山陵等事。太廟、掌郊廟社稷等事。太樂、掌諸樂及行禮節奏等事。衣冠、掌冠幘、舄履之屬等事。鼓吹、掌百戲、鼓吹樂人等事。太祝、掌郊廟贊祝，祭社衣服等事。太史、掌天文地動，風雲氣色，律曆卜筮等事。太醫、掌醫藥等事。廩犧、掌養犧牲，供祭群祀等事。太宰掌諸神祀烹宰行禮事。等署令、丞。而太廟兼領郊祠、掌五郊群神事。崇虛掌五嶽四瀆神祀，在京及諸州道士簿帳等事。二局丞，太樂兼領清商部丞，掌清商音樂等事。鼓吹兼領黃戶局丞，掌供樂人衣服。太史兼領靈台、掌天文觀候。太卜掌諸卜筮。二局丞。

　　光祿寺，掌諸膳食，帳幕器物，宮殿門戶等事。統守宮、掌凡張設等事。太官、掌食膳事。宮門、主諸門籥事。供府、掌供御衣服玩弄之事。肴藏、掌器物鮭味等事。清漳、主酒，歲二萬石。春秋中半。華林掌禁御林木等事。等署。宮門署，置僕射六人，以司其事。餘各有令、丞。又領東園局丞員。掌諸凶具。

　　衛尉寺，掌禁衛甲兵。統城門寺，置校尉二人，以司其職。掌宮殿城門，並諸倉庫管籥等事。又領公車、掌尚書所不理，有枉屈，經判奏聞。武庫、掌甲兵及吉凶儀仗。衛士掌京城及諸門士兵。等署令。武庫又有修故局丞。掌領匠修故甲等事。

　　大宗正寺，掌宗室屬籍。統皇子王國、諸王國、諸長公主家。

　　太僕寺，掌諸車輦、馬、牛、畜產之屬。統驊騮、掌御馬及諸鞍乘。左右龍、左右牝、掌駝馬。駝牛、掌飼駝騾驢牛。司羊、掌諸羊。乘黃、掌諸輦輅。車府掌諸雜車。等署令、丞。驊騮署，又有奉承直長二人。左龍署，有左龍局。右龍署，有右龍局。左牝署，有左牝局。右牝署，有右牝局。駝牛署，有典駝、特牛、牸牛三局。司羊署，有特羊、牸羊局。諸局並有都尉。寺又領司訟、典臘、出入等三局丞。

　　大理寺，掌決正刑獄。正、監、評各一人，律博士四人，明法掾二十四人，檻車督二人，掾十人，獄丞、掾各二人，司直、明法各十人。

　　鴻臚寺，掌蕃客朝會，吉凶弔祭。統典客、典寺、司儀等署令、丞。典客署，又有京邑薩甫二人，諸州薩甫一人。典寺署，有僧祗部丞一人。司儀署，又有奉禮郎三十人。

　　司農寺，掌倉市薪菜，園池果實。統平准、太倉、鉤盾、典農、導官、梁州水次倉、石濟水次倉、藉田等署令、丞。而鉤盾又別領大囿、上林、遊獵、柴草、池藪、苜蓿等六部丞。典農署，又別領山陽、平頭、督亢等三部丞。導官署，又有御細部、曲面部、典庫部等倉督員。

　　太府寺，掌金帛府庫，營造器物。統左、中、右三尚方，左藏、司染、諸冶東西道署、黃藏、右藏、細作、左校、甄官等署令、丞。左尚方，又別領別局、樂器、器作三局丞。中尚方，又別領別局、涇州絲局、雍州絲局、定州綾局四局丞。右尚方，又別領別局丞。司染署，又別領京坊、河東、信都三局丞。諸冶東道，又別領滏口、武安、白間三局丞。諸冶西道，又別領晉陽冶、泉部、大虧阝、原仇四局丞。甄官署，又別領石窟丞。

　　國子寺，掌訓教胄子。祭酒一人，亦置功曹、五官、主簿、錄事員。領博士五人，助教十人，學生七十二人。太學博士十人，助教二十人，太學生二百人。四門學博士二十人，助教二十人，學生三百人。

　　長秋寺，掌諸宮閣。卿、中尹各一人，並用宦者。丞二人。亦有功曹、五官、主簿、錄事員。領中黃門、掖庭、晉陽宮、中山宮、園池、中宮僕、奚官等署令、丞。又有暴室局丞。其中黃門，又有冗從僕射及博士四人。掖庭、晉陽、中山，各有宮教博士二人。中山署，又別有面豆局丞。園池署，又別有桑園部丞。中宮僕署，又別有乘黃局教尉、細馬車都督、車府部丞。奚官署，又別有染局丞。

　　將作寺，掌諸營建。大匠一人，丞四人。亦有功曹，主簿，錄事員。若有營作，則立將、副將、長史、司馬、主簿、錄事各一人。又領軍主、副，幢主、副等。

　　昭玄寺，掌諸佛教。置大統一人，統一人，都維那三人。亦置功曹、主簿員，以管諸州郡縣沙門曹。

　　領軍府，將軍一人，掌禁衛宮掖。硃華閣外，凡禁衛官，皆主之。輿駕出入，督攝仗衛。中領軍亦同。有長史、司馬、功曹、五官、主簿、錄直，厘其府事。又領左右衛、領左右等府。

　　左右衛府，將軍各一人，掌左右廂。所主硃華閣以外，各武衛將軍二人貳之。皆有司馬、功曹、主簿、錄事，厘其府事。其御仗屬官，有御仗正副都督、御仗五職、御仗等員。其直蕩屬官，有直蕩正副都督、直入正副都督、勳武前鋒正副都督、勳武前鋒五藏等員。直衛屬官，有直衛正副都督、翊衛正副都督、前鋒正副都督等員。直突屬官，有直突都督、勳武前鋒散都督等員。直閣屬官，有硃衣直閣、直閣將軍、直寢、直齋、直後之屬。又有武騎、雲騎將軍各一人，驍騎、遊擊、前後左右等四軍將軍，左右中郎將，各五人，步兵、越騎、射聲、屯騎、長水等校尉，奉車都尉等，各十人，武賁中郎將，羽林監各十五人，冗從僕射三十人，騎都尉六十人，積弩、積射、強弩等將軍及武騎常侍，各二十五人，殿中將軍五十人，員外將軍一百人，殿中司馬督五十人，員外司馬督一百人。

　　領左右府，有領左右將軍、領千牛備身，又有左右備身正副都督、左右備身五職、左右備身員。又有刀劍備身正副都督、刀劍備身五職、刀劍備身員。又有備身正副督、備身五職員。

　　護軍府，將軍一人，掌四中關津。輿駕出則護駕。中護軍亦同，有長史、司馬、功曹、五官、主簿、錄事，厘其府事。其屬官，東西南北四中府皆統之。四府各中郎將一人，長史、司馬、錄事參軍、統府錄事各一人。又有統府直兵及功曹、倉曹、中兵、外兵、騎兵、長流、城局等參軍各一人，法、田、鎧等曹行參軍各一人。又領諸關尉、津尉。

　　行台，在令無文。其官置令、僕射。其尚書丞郎，皆隨權制而置員焉。其文未詳。

　　太子太師、太傅、太保，是為三師，掌師範訓導，輔翊皇太子。少師、少傅、少保，是為三少，各一人，掌奉皇太子，以觀三師之德。出則三師在前，三少在後。

　　詹事，總東宮內外眾務，事無大小，皆統之。府置丞、功曹、五官、主簿、錄事員。領家令，率更令、僕等三寺，左右衛二坊。三寺各置丞，二坊各置司馬，俱有功曹、主簿，以承其事。

　　家令，領食官、典倉、司藏等署令、丞。又領內坊令、丞。掌知閣內諸事。其食官，又別領器局、酒局二丞，典倉又別領園丞。司藏又別領仗庫、典作二局丞。率更領中盾署令、丞各一人。掌周衛禁防，漏刻鐘鼓。僕寺領廄牧署令、丞，署又別有車輿局丞。

　　左右衛坊率，各領騎官備身正副都督、騎官備身五職、騎官備身員。又有內直備身正副都督、內直備身五職、內直備身員。又有備身正副都督、備身五職員。又有直閣、直前、直後員。又有旅騎、屯衛、典軍等校尉各二人，騎尉三十人。

　　門下坊，中庶子、中舍人，通事守舍人、主事守舍人，各四人。又領殿內、典膳、藥藏、齋帥等局，殿內局有內直監二人，副直監四人。典膳、藥藏局，監、丞各二人。藥藏又有侍醫四人。齋帥局，齋帥、內閣帥各二人。

　　典書坊，庶子四人，舍人二十八人。又領典經坊，洗馬八人，守舍人二人，門大夫、坊門大夫、主簿各一人。並統伶官西涼二部、伶官清商二部。

　　自諸省台府寺，各因其繁簡而置吏。有令史、書令史、書吏之屬。又各置曹兵，以共其役。其員因繁簡而立。其餘主司專其事者，各因事立名，條流甚眾，不可得而具也。

　　王，位列大司馬上。非親王則位在三公下。置師一人，餘官大抵與梁制不異。其封內之調，盡以入台，三分食一。公已下，四分食一。

　　皇子王國，置郎中令，大農，中尉，常侍，各一人。侍郎，二人。上、中、下三將軍，各一人。上、中大夫，各二人。防閣、四人。典書、典祠、學宮、典衛等令，各一人。齋帥、四人。食官、廄牧長、各一人。典醫丞、二人。典府丞、一人。執書、二人。謁者、四人。舍人十人。等員。

　　諸王國，則加有陵長、廟長、常侍各一人，而無中將軍員。上、中大夫各減一人。諸公又減諸王防閣、齋帥、典醫丞等員。諸侯伯子男國，又減諸公國將軍、大夫員。諸公主則置家令、丞、主簿、錄事等員。

　　司州，置牧。屬官有別駕從事史，治中從事史，州都，主簿，西曹書佐、記室、戶曹、功曹、金曹、租曹、兵曹、騎曹、都官、法曹、部郡等從事員。主簿置史，西曹已下各置掾史。又領西、東市署令、丞，及統清都郡諸畿郡。

　　清都郡，置尹，丞，中正，功曹、主簿、督郵，五官，門下督，錄事，主記，議生，及功曹、記室、戶、田、金、租、兵、騎、賊、法等曹掾，中部掾等員。

　　鄴、臨漳、成安三縣令，各置丞、中正、功曹、主簿、門下督、錄事、主記，議及功曹、記室、戶、田、金、租、兵、騎、賊、法等曹掾員。鄴又領右部、南部、西部三尉，又領十二行經途尉。凡一百三十五裏，裏置正。臨漳又領左部、東部二尉，左部管九行經途尉。凡一百一十四裏，裏置正。成安又領後部、北部二尉，後部管十一行經途尉，七十四裏，裏置正。清都郡諸縣令已下官員，悉與上上縣同。諸畿郡太守已下，悉與上上郡同。

　　上上州刺史，置府。屬官有長史，司馬，錄事，功曹、倉曹、中兵等參軍事及掾史，主簿及掾，記室掾史，外兵、騎兵、長流、城局、刑獄等參軍事及掾史，參軍事及法、墨、田、鎧、集、士等曹行參軍及掾史，右戶掾史，行參軍，長兼行參軍，督護，統府錄事，統府直兵，箱錄事等員。州屬官，有別駕從事史，治中從事史，州都光迎主簿，主簿，西曹書佐，市令及史，祭酒從事史，部郡從事，皁服從事，典簽及史，門下督，省事，都錄事及史，箱錄事及史，朝直、刺奸、記室掾，戶曹、舊曹、金曹、租曹、兵曹、左戶等掾史等員。

　　上上州府，州屬官佐史，合三百九十三人。上中州減上上州十人，上下州減上中州十人，中上州減上下州五十一人，中中州減中上州十人，中下州減中中州十人，下上州減中下州五十人，下中州減下上州十人，下下州減下中州十人。

　　上上郡太守，屬官有丞，中正，光迎功曹，光迎主簿，功曹，主簿，五官，省事，錄事，及西曹、戶曹、金曹、租曹、兵曹、集曹等掾佐，太學博士，助教，太學生，市長，倉督等員。合屬官佐史二百一十二人。上中郡減上上郡五人，上下郡減上中郡五人，中上郡減上下郡四十五人，中中郡減中上郡五人，中下郡減中中郡五人，下上郡減中下郡四十人，下中郡減下上郡二人，下下郡減下中郡二人。

　　上上縣令，屬官有丞，中正，光迎功曹，光迎主簿，功曹，主簿，錄事，及西曹、戶曹、金曹、租曹、兵曹等掾，市長等員。合屬官佐史五十四人。上中縣減上上縣五人，上下縣減上中縣五人，中上縣減上下縣六人，中中縣減中上縣五人，中下縣減中中縣一人，下上縣減中下縣一人，下中縣減下上縣一人，下下縣減下中縣一人。

　　自州、郡、縣，各因其大小置白直，以供其役。

　　三等諸鎮，置鎮將、副將，長史，錄事參軍，倉曹、中兵、長流、城局等參軍事，鎧曹行參軍，市長，倉督等員。

　　三等戍，置戍主、副，掾，隊主、副等員。

　　官一品，每歲祿八百匹，二百匹為一秩。從一品，七百匹，一百七十五匹為一秩。

　　二品，六百匹，一百五十匹為一秩。從二品，五百匹，一百二十五匹為一秩。

　　三品，四百匹，一百匹為一秩。從三品，三百匹，七十五匹為一秩。

　　四品，二百四十匹，六十匹為一秩。從四品，二百匹，五十匹為一秩。

　　五品，一百六十匹，四十匹為一秩。從五品，一百二十匹，三十匹為一秩。

　　六品，一百匹，二十五匹為一秩。從六品，八十匹，二十匹為一秩。

　　七品，六十匹，十五匹為一秩。從七品，四十匹，十匹為一秩。

　　八品，三十六匹，九匹為一秩。從八品，三十二匹，八匹為一秩。

　　九品，二十八匹，七匹為一秩。從九品，二十四匹，六匹為一秩。

　　祿率一分以帛，一分以粟，一分以錢。事繁者優一秩，平者守本秩，閑者降一秩。長兼、試守者，亦降一秩。官非執事、不朝拜者，皆不給祿。又自一品已下，至於流外勳品，各給事力。一品至三十人，下至於流外勳品，或以五人為等，或以四人、三人、二人、一人為等。繁者加一等，平者守本力，閑者降一等焉。

　　州、郡、縣制祿之法，刺史、守、令下車，各前取一時之秩。

　　上上州刺史，歲秩八百匹，與司州牧同。上中、上下各以五十匹為差。中上降上下一百匹，中中及中下，亦以五十匹為差。下上降中下一百匹，下中、下下，亦各以五十匹為差。

　　上郡太守，歲秩五百匹，降清都尹五十匹。上中、上下各以五十匹為差。中上降上下四十匹，中中及中下，各以三十匹為差。下上降中下四十匹，下中、下下各以二十匹為差。

　　上上縣，歲秩一百五十匹，與鄴、臨漳、成安三縣同。上中、上下各以十匹為差。中上降上下三十匹，中中及中下，各以五匹為差。下上降中下二十匹，下中、下下各以十匹為差。

　　州自長史已下，逮于史吏，郡縣自丞已下，逮於掾佐，亦皆以帛為秩。郡有尉者，尉減丞之半。皆以其所出常調課之。其鎮將，戍主，軍主、副，幢主、副，逮于掾史，亦各有差矣。

　　諸州刺史、守、令已下，幹及力，皆聽敕乃給。其幹出所部之人。一干輸絹十八匹，幹身放之。力則以其州、郡、縣白直充。

　　三師、王、二大、大司馬、大將軍。三公，為第一品。

　　開府儀同三司、開國郡公，為從一品。

　　儀同三司，太子三師，特進，尚書令，驃騎、車騎將軍，二將軍加大者，在開國郡公下。衛將軍，加大者，在太子太師上。四征將軍，加大者，次衛大將軍。左右光祿大夫，散郡公，開國縣公，為第二品。

　　尚書僕射，置二，左居右上。中書監，四鎮，加大者，次四征。中、鎮、撫軍將軍，三將軍，武職罷任者為之。領軍、加大者，在尚書令下。護軍、翊軍將軍，金紫光祿大夫，散縣公，開國縣侯，為從二品。

　　吏部尚書，四安將軍，中領、護，太常、光祿、衛尉卿，太子三少，中書令，太子詹事，侍中，列曹尚書，四平將軍，大宗正、太僕、大理、鴻臚、司農、太府卿，清都尹，三等上州刺史，左右衛將軍，秘書監，銀青光祿大夫，散縣侯，開國縣伯，為第三品。

　　散騎常侍、三等中州刺史、司徒左長史、四方中郎將、四護匈奴、羌戎、夷、蠻越。中郎將、國子祭酒、御史中丞、中侍中、長秋卿、將作大匠、冠軍將軍、太尉長史、領左右將軍、武衛將軍、太子左右衛率、輔國將軍、四護校尉、太中大夫、龍驤將軍、三等上郡太守、散縣伯，為從第三品。

　　鎮遠、安遠將軍，太常、光祿、衛尉少卿，尚書吏部郎中，給事黃門侍郎，太子中庶子，司徒右長史，司空長史，大宗正、太僕、大理、鴻臚、司農、太府少卿，三公府司馬，中常侍，中尹，城門校尉，武騎、雲騎、驍騎、遊擊將軍，已前上階。建忠、建節將軍，通直散騎常侍，諸開府長史、中大夫，三等下州刺史，三等鎮將，諸開府司馬，開國縣子，為第四品。

　　中堅、中壘將軍，尚書左丞，三公府諮議參軍事，司州別駕從事史，三等上州長史，太子三卿，前、左、右、後軍將軍，中書侍郎，太子庶子，三等中郡太守，左右備身、刀劍備身、備身、衛仗、直蕩等正都督，三等上州司馬，已前上階。振威、奮武將軍，諫議大夫，尚書右丞，諸開府諮議參軍，司州治中從事史，左右中郎將，步兵、越騎、射聲、屯騎、長水校尉，硃衣直閣，直閣將軍，太子騎官備身、內直備身等正都督，三等鎮副將，散縣子，為從第四品。

　　廣德、弘義將軍，太子備身、直入、直衛等正都督，領左右、三等中州長史，三公府從事中郎，秘書丞，皇子友，國子博士，散騎侍郎，太子中舍人，員外散騎常侍，三等中州司馬，已前上階。折沖、制勝將軍，主衣都統，尚食、尚樂二典御，太子旅騎、屯衛、典軍校尉，領護府長史司馬，諸開府從事中郎，開國縣男，為第五品。

　　伏波、陵江將軍，三等下州長史，三公府掾屬，著作郎，通直散騎侍郎，太子洗馬，左右備身、刀劍備身、御仗、直蕩等副都督，左右直長，中尚食、中尚藥典御，三等下州司馬，已前上階。輕車、樓船將軍，駙馬都尉，翊衛正都督，直寢，直齋，奉車都尉，都水使者，諸開府掾屬，崇聖、歸義、歸正、歸命、歸德侯，清都郡丞，治書侍御史，鄴、臨漳、成安三縣令，中給事中，三等下郡太守，大理司直，太子直閣、二衛隊主，太子騎官、內直備身副都督，開國鄉男，散縣男，為從第五品。

　　勁武、昭勇將軍，尚書諸曹郎中，中書舍人，三公府主簿，三等上州別駕從事史，四中府三等鎮守長史，三公府錄事參軍事，皇子郎中令，三公府功曹、記室、戶、倉、中兵參軍事，皇子文學，謁者僕射，已前上階。明威、顯信將軍，太子備身副都督，四中府司馬，武賁中郎將，羽林監，冗從僕射，直入副都督，千牛備身，大理正、監、評，侍御師諸開府錄事、功曹、記室、倉、中兵等曹參軍事，三等上州錄事參軍事，治中從事史，三等上郡丞，三等上縣令，太子內直監，平准署令，為第六品。

　　度遼、橫海將軍，直突都督，三等中州別駕從事史，三公府列曹參軍事，給事中，太子門大夫，三等上州功、倉、中兵等參軍事，皇子大農，騎都尉，直後，符璽郎中，三等中州錄事參軍事，已前上階。逾岷、越嶂將軍，直衛副都督，三等中州從事史，諸開府主簿、列曹參軍事，三等中州功、倉、中兵等參軍事，太子舍人，三寺丞，太子直前，太子副直監，太子諸隊主，為從第六品。

　　戎昭、武毅將軍，勳武前鋒正都督，三公府東西閤祭酒，三等下州別駕從事史，三等上州府主簿、列曹參軍事，三等下州錄事參軍事，四中府錄事參軍事，王公國郎中令，積弩、積射將軍，員外散騎侍郎，皇子中尉，三公府參軍事，列曹行參軍，已前上階。雄烈、恢猛將軍，翊衛副都督，諸開府東西閤祭酒參軍事、列曹行參軍，三等下州功、倉、中兵參軍事，四中府功、倉、中兵參軍事，三等中州府主簿、列曹參軍事，二衛府司馬，詹事府丞，左右備身五職，三等鎮錄事參軍事，六寺丞，秘書郎中，著作佐郎，太子侍醫，太子騎尉，太子騎官備身五職，三等中郡丞，三等中縣令，為第七品。

　　揚麾、曜鋒將軍，勳武前鋒副都督，強弩將軍，三公府行參軍，三等上州參軍事、列曹行參軍，三等下州府主簿、列曹參軍事，四中府列曹參軍事，王公國大農，長秋、將作寺丞，太子二率坊司馬，三等鎮倉、中兵參軍事，已前上階。蕩邊、開域將軍，勳武前鋒散都督，太學博士，皇子常侍，太常博士，武騎常侍，左右備身，刀劍備身五職，都將、別、統、軍主、幢主。三等中州參軍事、列曹行參軍，諸開府行參軍，奉朝請，國子助教，公車、京邑二市署令，三等鎮列曹參軍事，三縣丞，侍御史，尚食、尚藥丞，齋帥，中尚食、中尚藥丞，太子直後、二衛隊副，前鋒正都督，太子騎官備身，太子內直備身五職，已見前。諸戍主、軍主，為從第七品。

　　靜漠、綏戎將軍，協律郎，三等上州行參軍，三等下州參軍事、列曹參軍事，四中府列曹行參軍，侯、伯國郎中令，殿中將軍，皇子侍郎，已前上階。平越、殄夷將軍，刀劍備身五職，已見前。前鋒副都督，太子內直備身，主書，殿中侍御史，太子典膳、藥藏丞，太子齋帥，三等中州行參軍，王、公國中尉，三等鎮鎧曹行參軍，三等下郡丞，三等下縣令。為第八品。

　　飛騎、隼擊將軍，三公府長兼左右戶行參軍、長兼行參軍，門下錄事，尚書都令史，檢校御史，諸署令，諸開府典簽，中謁者僕射，中黃門冗從僕射，已前上階。武牙、武奮將軍。備身御仗五職，宮門署僕射，太子備身五職，侯、伯國大農，皇子上、中、下將軍，皇子上、中大夫，王、公國常侍，諸開府長兼左右戶行參軍，諸開府長兼行參軍，員外將軍，勳武前鋒五職，司州及三等上州典簽，太子諸隊副，諸戍諸軍副，清都郡丞，為從第八品。

　　清野將軍，子、男國郎中令，諸署內謁者局統，三等上州長兼行參軍，中黃門、太子內坊令，公主家令，皇子防閣、典書令，四門博士，大理律博士，校書郎，三公府參軍督護，都水參軍事，七部尉，諸郡尉，已前上階。橫野將軍，王、公國侍郎，侯、伯國中尉、謁者，太子三寺丞，諸開府參軍督護，殿中司馬督，御仗，太子食官、中省、典倉等令，太子備身，平准、公車丞，三等中州典簽，為第九品。

　　偏將軍，諸宮教博士，太子司藏、廄牧令，太子校書，諸署別局都尉，諸尉，諸關津尉，三等上州參軍督護，三等中州長兼行參軍，秘書省正字，皇太子三令，王、公國上中下將軍及上中大夫，諸署令，諸縣丞，已前上階。裨將軍，領軍護軍府、太常光祿衛尉寺、詹事府等功曹、五官、奉禮郎，子、男國大農，小黃門，員外司馬督，太學助教，諸幢主、遙途尉，中侍中，省錄事，三等下州典簽，尚書、門下、中書等省醫師，為從第九品。

　　流內比視官十三等。第一領人酋長，視從第三品。第一不領人酋長，視第四品。第二領人酋長，第一領人庶長，視從第四品。諸州大中正，第二不領人酋長，第一不領人庶長，視第五品。諸州中正，畿郡邑中正，第三領人酋長，第二領人庶長，視從第五品。第三不領人酋長，第二不領人庶長，視第六品。第三領人庶長，視從第六品。第三不領人庶長，視第七品。司州州都主簿，國子學生，視從第七品。諸州州都督簿，司州西曹書佐，清都郡中正、功曹，視第八品。司州列曹從事，諸州西曹書佐，諸郡中正、功曹，清都郡主簿，視從第八品。司州部郡從事，諸州祭酒從事史，視第九品。諸州部郡從事，同州守從事，諸郡主簿，司州武猛從事，視從第九品。

　　周太祖初據關內，官名未改魏號。及方隅粗定，改創章程，命尚書令盧辯，遠師周之建職，置三公三孤，以為論道之官。次置六卿，以分司庶務。其所制班序：

　　內命，謂王朝之臣。三公九命，三孤八命，六卿七命，上大夫六命，中大夫五命，下大夫四命，上士三命，中士再命，下士一命。

　　外命，謂諸侯及其臣。諸公九命，諸侯八命，諸伯七命，諸子六命，諸男五命，諸公之孤卿四命，侯之孤卿、公之大夫三命，子男之孤卿、侯伯之大夫、公之上士再命，子男之大夫、公之中士、侯伯之上士一命，公之下士、侯伯之中士下士、子男之士不命。

　　其制祿秩，下士一百二十五石，中士已上，至於上大夫，各倍之。上大夫是為四千石。卿二分，孤三分，公四分，各益其一。公因盈數為一萬石。其九秩一百二十石，八秩至於七秩，每二秩六分而下各去其一，二秩一秩俱為四十石。凡頒祿，視年之上下。畝至四釜為上年，上年頒其正。三釜為中年，中年頒其半。二釜為下年，下年頒其一。無年為凶荒，不頒祿。六官所制如此。

　　制度既畢，太祖以魏恭帝三年始命行之。所設官名，訖於週末，多有改更。並具《盧傳》，不復重序云。


Chinese text: This work was published before January 1, 1923, and is in the
public domain worldwide because the author died at least 100 years ago.
