隋書總目

隋書 隋書總目 隋書卷三十九列傳第四

于義子宣道宣敏

于義，字慈恭，河南洛陽人也。父謹，從魏武帝入關，仕周，官至太師，因家京兆。義少矜嚴，有操尚，篤志好學。大統末，以父功，賜爵平昌縣伯，邑五百戶。起家直閤將軍。其後改封廣都縣公。周閔帝受禪，增邑六百戶。累遷安武太守，專崇德教，不尚威刑。有郡民張善安、王叔兒爭財相訟，義曰：「太守德薄不勝任之所致，非其罪也。」於是取家財，倍與二人，喻而遣去。善安等各懷恥愧，移貫他州。於是風教大洽。其以德化人，皆此類也。進封建平郡公。明、武世，歷西京、瓜、邵三州刺史。數從征伐，進位開府。宣帝嗣位，政刑日亂，義上疏諫。時鄭譯、劉昉以恩幸當權，謂義不利於己，先惡之於帝。帝覽表色動，謂侍臣曰：「于義謗訕朝廷也。」禦正大夫顏之儀進曰：「古先哲王立誹謗之木，置敢諫之鼓，猶懼不聞過。于義之言，不可罪也。」帝乃解。及高祖作相，王謙構逆，高祖將擊之，問將于高熲。熲答曰：「于義素有經略，可為元帥。」高祖初然之。劉昉進曰：「梁睿位望素重，不可居義之下。」高祖乃止。於是以睿為元帥，以義為行軍總管。謙將達奚惎擁眾據開遠，義將左軍擊破之。尋拜潼州總管，賜奴婢五百口，雜彩三千段，超拜上柱國。時義兄翼為太尉，弟智、兄子仲文並上柱國，大將軍已上十餘人，稱為貴戚。歲餘，以疾免職，歸於京師。數月卒，時年五十。贈豫州刺史，諡曰剛。賻物千段，粟米五百石。子宣道、宣敏，並知名。

宣道字元明，性謹密，不交非類。仕周，釋褐左侍上士。以父功，賜爵成安縣男，邑二百戶。後轉小承禦上士。高祖為丞相，引為外兵曹，尋拜儀同。及踐阼，遷內史舍人，進爵為子。丁父憂，水漿不入口者累日。獻皇后命中使敦諭，歲餘，起令視事。免喪，拜車騎將軍，兼左衛長史，舍人如故。後六歲，遷太子左衛副率，進位上儀同。卒，年四十二。子志甯，早知名，出繼叔父宣敏。

宣敏字仲達，少沉密，有才思。年十一，詣周趙王招，王命之賦詩。宣敏為詩，甚有幽貞之志。王大奇之，坐客莫不嗟賞。起家右侍上士，遷千牛備身。高祖踐阼，拜奉車都尉，奉使撫慰巴蜀。及還，上疏曰：

臣聞開磐石之宗，漢室於是惟永；建維城之固，周祚所以靈長。昔秦皇置牧守而罷諸侯，魏後昵諂邪而疏骨肉，遂使宗社移於他族，神器傳於異姓。此事之明，甚於觀火。然山川設險，非親勿居。且蜀土沃饒，人物殷阜，西通邛僰，南屬荊巫。周德之衰，茲土遂成戎首；炎政失禦，此地便為禍先。是以明者防於無形，治者制其未亂，方可慶隆萬世，年逾七百。伏惟陛下日角龍顏，膺樂推之運，參天貳地，居揖讓之期，億兆宅心。百神受職，理須樹建籓屏，封植子孫，繼周、漢之宏圖，改秦、魏之覆軌，抑近習之權勢，崇公族之本枝。但三蜀、三齊，古稱天險，分王戚屬，今正其時。若使利建合宜，封樹得所，巨猾息其非望，奸臣杜其邪謀。盛業洪基，同天地之長久；英聲茂實，齊日月之照臨。臣雖學謝多聞，然情深體國，輒申管見，戰灼惟深。

帝省表嘉之，謂高熲曰：「於氏世有人焉。」竟納其言，遣蜀王秀鎮於蜀。宣敏常以盛滿之誡，昔賢所重，每懷靜退，著《述志賦》以見其志焉。未幾，卒官，時年二十九。

○陰壽子世師骨儀

陰壽，字羅雲，武威人也。父嵩，周夏州刺史。壽少果烈，有武幹，性謹厚，敦然諾。周世屢以軍功，拜儀同。從武帝平齊，進位開府，賜物千段，奴婢百口，女樂二十人。及高祖為丞相，引壽為掾。尉迥作亂，高祖以韋孝寬為元帥擊之，令壽監軍。時孝寬有疾，不能親總戎事，每臥帳中，遣婦人傳教命。三軍綱紀，皆取決於壽。以功進位上柱國。尋以行軍總管鎮幽州，即拜幽州總管，封趙國公。時有高寶甯者，齊氏之疏屬也，為人桀黠，有籌算，在齊久鎮黃龍。及齊滅，周武帝拜為營州刺史，甚得華夷之心。高祖為丞相，遂連結契丹、靺鞨舉兵反。高祖以中原多故，未遑進討，以書喻之而不得。開皇初，又引突厥攻圍北平。至是，令壽率步騎數萬，出盧龍塞以討之。寶甯求救於突厥。時衛王爽等諸將數道北征，突厥不能援。寶甯棄城奔於磧北，黃龍諸縣悉平。壽班師，留開府成道昂鎮之。寶寧遣其子僧伽率輕騎掠城下而去。尋引契丹、靺鞨之眾來攻，道昂苦戰連日乃退。壽患之，於是重購寶寧，又遣人陰間其所親任者趙世模、王威等。月餘，世模率其眾降，寶寧復走契丹，為其麾下趙修羅所殺，北邊遂安。賜物千段。未幾，卒官，贈司空。子世師嗣。

世師少有節概，性忠厚，多武藝。弱冠，以功臣子拜儀同，累遷驃騎將軍。煬帝嗣位，領東都瓦工監。後三歲，拜張掖太守。先是，吐谷渾及党項羌屢為侵掠，世師至郡，有來寇者，親自捕擊，輒擒斬之，深為戎狄所憚。入為武賁郎將。遼東之役，出襄平道。明年，帝復擊高麗，以本官為涿郡留守。于時盜賊蜂起，世師逐捕之，往往克捷。及帝還，大加賞勞，拜樓煩太守。時帝在汾陽宮，世師聞始畢可汗將為寇，勸帝幸太原。帝不從，遂有雁門之難。尋遷左翊衛將軍，與代王留守京師。及義軍至，世師自以世荷隋恩，又籓邸之舊，遂勒兵拒守。月餘，城陷，與京兆郡丞骨儀等見誅，時年五十三。

骨儀，京兆長安人也。性剛鯁，有不可奪之志。開皇初，為侍御史，處法平當，不為勢利所回。煬帝嗣位，遷尚書右司郎。于時朝政漸亂濁，貨賂公行，凡當樞要之職，無問貴賤，並家累金寶。天下士大夫莫不變節，而儀勵志守常，介然獨立。帝嘉其清苦，超拜京兆郡丞，公方彌著。時刑部尚書衛玄兼領京兆內史，頗行詭道，輒為儀所執正。玄雖不便之，不能傷也。及義兵至，而玄恐禍及己，遂稱老病，無所干預。儀與世師同心協契，父子並誅，其後遂絕。世師有子弘智等，以年幼獲全。

○竇榮定

竇榮定，扶風平陵人也。父善，周太僕。季父熾，開皇初，為太傅。榮定沈深有器局，容貌瑰偉，美須髯，便弓馬。魏文帝時，為千牛備身。周太祖見而奇之，授平東將軍，賜爵宜君縣子，邑三百戶。後從太祖與齊人戰於北芒，周師不利，榮定與汝南公宇文神慶帥精騎二千邀擊之，齊師乃卻。以功拜上儀同。後從武元皇帝引突厥木杆侵齊之并州，賜物三百段。襲爵永富縣公，邑千戶，進位開府，除忠州刺史。從武帝平齊，加上開府，拜前將軍、佽飛中大夫。其妻則高祖姊安成長公主也。高祖少小與之情契甚厚，榮定亦知高祖有人君之表，尤相推結。及高祖作相，領左右宮伯，使鎮守天臺，總統露門內兩箱仗衛，常宿禁中。遇尉迥初平，朝廷頗以山東為意，乃拜榮定為洛州總管以鎮之。前後賜縑四千匹，西涼女樂一部。

高祖受禪，來朝京師。上顧謂群臣曰：「朕少惡輕薄，性相近者，唯竇榮定而已。」賜馬三百匹，部曲八十戶而遣之。坐事除名，高祖以長公主之故，尋拜右武候大將軍。上數幸其第，恩賜甚厚。每令尚食局日供羊一口，珍味稱是。以佐命功，拜上柱國、甯州刺史。未幾，復為右武候大將軍。尋除秦州總管，賜吳樂一部。突厥沙缽略寇邊，以為行軍元帥，率九總管，步騎三萬，出涼州。與虜戰于高越原，兩軍相持，其地無水，士卒渴甚，至刺馬血而飲，死者十有二三。榮定仰天太息。俄而澍雨，軍乃復振。於是進擊，數挫其鋒，突厥憚之，請盟而去。賜縑萬匹，進爵安豐郡公，增邑千六百戶。復封子憲為安康郡公，賜縑五千匹。歲餘，拜右武衛大將軍，俄轉左武衛大將軍。上欲以為三公，榮定上書曰：「臣每觀西朝衛、霍，東都梁、鄧，幸托葭莩，位極台鉉，寵積驕盈，必致傾覆。向使前賢，少自貶損，遠避權勢，推而不居，則天命可保，何覆宗之有！臣每覽前修，實為畏懼。」上於是乃止。前後賞賜，不可勝計。開皇六年卒，時年五十七。上為之廢朝，令左衛大將軍元旻監護喪事，賻縑三千匹。上謂侍臣曰：「吾每欲致榮定於三事，其人固讓不可。今欲贈之，重違其志。」於是贈冀州刺史、陳國公，諡曰懿。子抗嗣。

抗美容儀，性通率，長於巧思。父卒之後，恩遇彌隆，所賜錢帛金寶，亦以巨萬。抗官至定州刺史，復檢校幽州總管。煬帝即位，漢王諒構逆，以為抗與通謀，由是除名，以其弟慶襲封陳公焉。

慶亦有姿儀，性和厚，頗工草隸。初封永富郡公，官至河東太守、衛尉卿。大業之末，出為南郡太守，為盜賊所害。

慶弟璿，亦工草隸，頗解鐘律。官曆潁川、南郡、扶風太守。

○元景山

元景山，字珤岳，河南洛陽人也。祖燮，魏安定王。父琰，宋安王。景山少有器局，幹略過人。周閔帝時，從大司馬賀蘭祥擊吐谷渾，以功拜撫軍將軍。其後數從征伐，累遷儀同三司，賜爵文昌縣公，授亹川防主。後與齊人戰於北邙，斬級居多，加開府，遷建州刺史，進封宋安郡公，邑三千戶。從武帝平齊，每戰有功，拜大將軍，改封平原郡公，邑二千戶，賜女樂一部，帛六千匹，奴婢二百五十口，牛羊數千。

治亳州總管。先是，州民王回洛、張季真等聚結亡命，每為劫盜。前後牧守不能制。景山下車，逐捕之，回洛、季真挺身奔江南。禽其黨與數百人，皆斬之。法令明肅，盜賊屏跡，稱為大治。陳人張景遵以淮南內屬，為陳將任蠻奴所攻，破其數柵。景山發譙、潁兵援之，蠻奴引軍而退。徵為候正。宣帝嗣位，從上柱國韋孝寬經略淮南。鄖州總管宇文亮謀圖不軌，以輕兵襲孝寬。孝寬窘迫，未得整陣，為亮所薄。景山率鐵騎三百出擊，破之，斬亮傳首。以功拜亳州總管。

高祖為丞相，尉迥稱兵作亂。滎州刺史宇文胄與迥通謀，陰以書諷動景山。景山執其使，封書詣相府。高祖甚嘉之，進位上大將軍。司馬消難之以鄖州入陳也，陳遣將樊毅、馬傑等來援。景山率輕騎五百馳赴之。毅等懼，掠居民而遁。景山追之，一日一夜行三百餘里，與毅戰於漳口，二合皆克。毅等退保甑山鎮。其城邑為消難所陷者，悉平之。拜安州總管，進位柱國，前後賜帛二千匹。時桐柏山蠻相聚為亂，景山復擊平之。

高祖受禪，拜上柱國。明年，大舉伐陳，以景山為行軍元帥，率行軍總管韓延、呂哲出漢口。遣上開府鄧孝儒將勁卒四千，攻陳甑山鎮。陳人遣其將陸綸以舟師來援。孝儒逆擊，破之。陳將魯達、陳紀以兵守溳口，景山復遣兵擊走之。陳人大駭，甑山、沌陽二鎮守將皆棄城而遁。景山將濟江，會陳宣帝卒，有詔班師。景山大著威名，甚為敵人所憚。後數載，坐事免，卒於家。時年五十五。贈梁州總管，賜縑千匹，諡曰襄。子成壽嗣。

成壽便弓馬，起家千牛備身。以上柱國世子，拜儀同。後為秦王庫真車騎。煬帝嗣位，徵為左親衛郎將。楊玄感之亂也，從刑部尚書衛玄擊之，以功進位正議大夫，拜西平通守。

○源雄

源雄，字世略，西平樂都人也。祖懷、父纂，俱為魏隴西王。雄少寬厚，偉姿儀。在魏起家秘書郎，尋加征虜將軍。屬其父為高氏所誅，雄脫身而遁，變姓名，西歸長安。周太祖見而器之，賜爵隴西郡公。後從武帝伐齊，以功授開府，改封朔方郡公，拜冀州刺史。時以突厥寇邊，徙雄為平州刺史以鎮之。未幾，檢校徐州總管。

及高祖為丞相，尉迥作亂，時雄家累在相州，迥潛以書誘之，雄卒不顧。高祖遺雄書曰：「公妻子在鄴城，雖言離隔，賊徒翦滅，聚會非難。今日已後，不過數旬之別，遲能開慰，無以累懷。徐部大蕃，東南襟帶，密邇吳寇，特須安撫。藉公英略，委以邊謀，善建功名，用副朝委也。」迥遣其將畢義緒據蘭陵，席毗陷昌慮、下邑。雄遣徐州刺史劉仁恩擊義緒，儀同劉弘、李琰討席毗，悉平之。

陳人見中原多故，遣其將陳紀、蕭摩訶、任蠻奴、周羅、樊毅等侵江北，西自江陵，東距壽陽，民多應之，攻陷城鎮。雄與吳州總管于顗、揚州總管賀若弼、黃州總管元景山等擊走之，悉復故地。東潼州刺史曹孝達據州作亂，雄遣兵襲斬之。進位上大將軍，拜徐州總管。後數歲，轉懷州刺史，尋遷朔州總管。突厥有來寇掠，雄輒捕斬之，深為北夷所憚。

伐陳之役，高祖下冊書曰：「於戲！唯爾上大將軍、朔方公雄，識悟明允，風神果毅。往牧徐方，時逢寇逆，建旟馬邑，安撫北蕃。嘉謀絕外境之虞，挺劍息韋韝之望。沙漠以北，俱荷威恩，呂梁之間，罔不懷惠。但江淮蕞爾，有陳僭逆，今將董率戎旅，清彼東南，是用命爾為行軍總管。往欽哉！」於是從秦王俊出信州道。及陳平，以功進位上柱國。賜子崇爵端氏縣伯，褒為安化縣伯，賜物五千段，復鎮朔州。二歲，上表乞骸骨，征還京師，卒于家，時年七十。

子崇嗣，官至儀同。大業中，自上黨贊治入為尚書虞部郎。及天下盜起，將兵討北海，與賊力戰而死，贈正議大夫。

○豆盧勣子毓勣兄通

豆盧勣，字定東，昌黎徒河人也。本姓慕容，燕北地王精之後也。中山敗，歸魏，北人謂歸義為「豆盧」，因氏焉。祖萇，魏柔玄鎮大將。父甯，柱國、太保。勣初生時，周太祖親幸甯家稱慶，時遇新破齊師，太祖因字之曰定東。勣聰悟，有器局。少受業國子學，略涉文藝。魏大統十二年，太祖以勣勳臣子，封義安縣侯。周閔帝受禪，授稍伯下大夫、開府儀同三司，改封丹陽郡公，邑千五百戶。明帝時，為左武伯中大夫。勣自以經業未通，請解職遊露門學。帝嘉之，敕以本官就學。未幾，齊王憲納勣妹為妃，恩禮逾厚。

會武帝嗣位，拜邛州刺史。未之官，渭源燒當羌因饑饉作亂，以勣有才略，轉渭州刺史。甚有惠政，華夷悅服，德澤流行，大致祥瑞。鳥鼠山俗呼為高武隴，其下渭水所出，其山絕壁千尋，由來乏水，諸羌苦之。勣馬足所踐，忽飛泉湧出。有白鳥翔止前，乳子而後去，又白狼見於襄武。民為之謠曰：「我有丹陽，山出玉漿。濟我民夷，神鳥來翔。」百姓因號其泉為玉漿泉。後丁父艱，毀瘁過禮。天和二年，授邵州刺史，襲爵楚國公。復徵為天官府司會，歷信、夏二州總管、相州刺史。以母憂還京。宣帝大象二年，拜利州總管，進位上大將軍。月餘，拜柱國。

高祖為丞相，益州總管王謙作亂。勣嬰城固守，謙遣其將達奚念、高阿那肱、乙弗虔等眾十萬攻之，起土山，鑿城為七十餘穴，堰江水以灌之。勣時戰士不過二千，晝夜相拒。經四旬，勢漸迫。勣於是出奇兵擊之，斬數千級，降二千人。梁睿軍且至，賊因而解去。高祖遣開府趙仲卿勞之，詔曰：「勣器識優長，氣調英遠，總馭籓部，風化已行。巴蜀稱兵，奄來圍逼，入守出戰，大摧凶醜。貞節雄規，厥功甚茂，可使持節、上柱國。賜一子爵中山縣公。」

開皇二年，突厥犯塞，以勣為北道行軍元帥以備邊。歲餘，拜夏州總管。上以其家世貴盛，勳效克彰，甚重之。後為漢王諒納勣女為妃，恩遇彌厚。七年，詔曰：「上柱國、楚國公勣，蜀人寇亂之日，稱兵犯順，固守金湯，隱如敵國。嘉猷大節，其勞已多，可食始州臨津縣邑千戶。」十年，以疾征還京師，詔諸王並至勣第，中使顧問，道路不絕。其年卒，時年五十五。上悼惜者久之，特加賵贈，鴻臚監護喪事，諡曰襄。子賢嗣，官至顯州刺史、大理少卿、武賁郎將。賢弟毓。

毓字道生，少英果，有氣節。漢王諒出鎮并州，毓以妃兄為王府主簿。從趙仲卿北征突厥，以功授儀同三司。及高祖崩，煬帝即位，征諒入朝。諒納諮議王頍之謀，發兵作亂。毓苦諫不從，因謂弟懿曰：「吾匹馬歸朝，自得免禍。此乃身計，非為國也。今且偽從，以思後計。」毓兄顯州刺史賢言于帝曰：「臣弟毓素懷志節，必不從亂，但逼凶威，不能克遂。臣請從軍，與毓為表裡，諒不足圖也。」帝以為然，許之。賢密遣家人齎敕書至毓所，與之計議。諒出城，將往介州，令毓與總管屬硃濤留守。毓謂濤曰：「漢王構逆，敗不旋踵，吾豈坐受夷滅，孤負家國邪！當與卿出兵拒之。」濤驚曰：「王以大事相付，何得有是語！」因拂衣而去。毓追斬之。時諒司馬皇甫誕前以諫諒被囚，毓於是出誕，與之協計，及開府、磐石侯宿勤武，開府宇文永昌，儀同成端、長孫愷，車騎、安成侯元世雅，原武令皇甫文顥等，閉城拒諒。部分未定，有人告諒，諒襲擊之。毓見諒至，紿其眾曰：「此賊軍也。」諒攻城南門，毓時遣稽胡守堞，稽胡不識諒，射之，箭下如雨。諒復至西門，守兵皆并州人，素識諒，即開門納之。毓遂見害，時年二十八。及諒平，煬帝下詔曰：「褒顯名節，有國通規，加等飾終，抑推令典。毓深識大義，不顧姻親，出於萬死，首建奇策。去逆歸順，殉義亡身，追加榮命，宜優恆禮。可贈大將軍，封正義縣公，賜帛二千匹，諡曰湣。

子願師嗣，尋拜儀同三司。大業初，行新令，五等並除。未幾，帝復下詔曰：「故大將軍、正義湣公毓，臨節能固，捐生殉國，成為令典，沒世不忘。象賢無墜，德隆必祀，改封雍丘湣侯。」復以願師承襲。大業末，授千牛左右。

通字平東，勣之兄也，一名會。弘厚有器局。在周，少以父功，賜爵臨貞縣侯，邑千戶。尋授大都督，俄遷儀同三司。大塚宰宇文護引之令督親信兵，改封沃野縣公，邑四千七百戶。後加開府，歷武賁中大夫、北徐州刺史。及高祖為丞相，尉迥作逆，遣其所署莒州刺史烏丸尼率眾來攻。通逆擊，破之。賜物八百段，進位大將軍。開皇初，進爵南陳郡公。尋征入朝，以本官典宿衛。歲餘，出拜定州刺史。後轉相州刺史。尚高祖妹昌樂長公主，自是恩禮漸隆。遷夏州總管、洪州總管。所在之職，並稱寬惠。十七年，卒官，年五十九。諡曰安。有子寬。

○賀若誼

賀若誼字道機，河南洛陽人也。祖伏連，魏雲州刺史。父統，右衛將軍。誼性剛果，有幹略。在魏以功臣子賜爵容城縣男。累遷直閤將軍、大都督、通直散騎常侍、尚食典禦。周太祖據有關中，引之左右。嘗使詣杏城，屬茹茹種落摧貳，屯於河表。誼因譬以禍福，誘令歸附，降者萬餘口。太祖深奇之，賜金銀百兩。齊遣其舍人楊暢結好於茹茹，太祖恐其並力，為邊境之患，使誼聘茹茹。誼因啖以厚利，茹茹信之，遂與周連和，執暢付誼。太祖嘉之，拜車騎大將軍、儀同三司、略陽公府長史。周閔帝受禪，除司射大夫，改封霸城縣子，轉左宮伯，尋加開府。後曆靈邵二州刺史，原信二州總管，俱有能名。其兄敦，為金州總管，以讒毀伏誅。坐是免職。

武帝親總萬機，召誼治熊州刺史。平齊之役，誼率兵出函谷，先據洛陽，即拜洛州刺史，進封建威縣侯。齊范陽王高紹義之奔突厥也，誼以兵追之，戰于馬邑，遂擒紹義。以功進位大將軍。高祖為丞相，拜亳州總管，馳驛之部。西遏司馬消難，東拒尉迥。申州刺史李慧反，誼討之，進爵范陽郡公，授上大將軍。

開皇初，入為右武候將軍。河間王弘北征突厥，以誼為副元師。軍還，轉左武候大將軍。坐事免。歲餘，拜華州刺史，俄轉敷州刺史，改封海陵郡公，復轉涇州刺史。時突厥屢為邊患，朝廷以誼素有威名，拜靈州刺史，進位柱國。誼時年老，而筋力不衰，猶能重鎧上馬，甚為北夷所憚。數載，上表乞骸骨，優詔許之。誼家富於財，於郊外構一別廬，多植果木。每邀賓客，列女樂，遊集其間。卒于家，時年七十七。子舉襲爵。

庶長子協，官至驃騎將軍。協弟祥，奉車都尉。祥弟與，車騎將軍。誼兄子弼，別有傳。

史臣曰：于義、竇榮定等，或南陽姻亞，或豐邑舊遊，運屬時來，俱宣力用。以勞定國，以功懋賞，保其祿位，貽厥子孫。析薪克荷，崇基弗墜，盛矣！豆盧毓遇屯剝之機，亡身殉義；陰世師遭天之所廢，捨命不渝。使夫死者有知，足以無愧君親矣。


Chinese text: This work was published before January 1, 1923, and is in the
public domain worldwide because the author died at least 100 years ago.
