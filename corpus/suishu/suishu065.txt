周羅睺
周羅睺，字公佈，九江尋陽人也。父法暠，仕梁冠軍將軍、始興太守、通直散騎常侍、南康內史，臨蒸縣侯。羅睺年十五，善騎射，好鷹狗，任俠放蕩，收聚亡命，陰習兵書。從祖景彥誡之曰：「吾世恭謹，汝獨放縱，難以保家。若不喪身，必將滅吾族。」羅睺終不改。陳宣帝時，以軍功授開遠將軍、句容令。後從大都督吳明徹與齊師戰于江陽，為流矢中其左目。齊師圍明徹於宿預也，諸軍相顧，莫有鬥心。羅睺躍馬突進，莫不披靡。太僕卿蕭摩訶因而副之，斬獲不可勝計。進師徐州，與周將梁士彥戰于彭城，摩訶臨陣墜馬，羅睺進救，拔摩訶於重圍之內，勇冠三軍。明徹之敗也，羅睺全眾而歸，拜光遠將軍、鐘離太守。十一年，授使持節、都督霍州諸軍事。平山賊十二洞，除右軍將軍、始安縣伯，邑四百戶，總管檢校揚州內外諸軍事。賜金銀三千兩，盡散之將士，分賞驍雄。陳宣帝深歎美之。出為晉陵太守，進爵為侯，增封一千戶。除太僕卿，增封並前一千六百戶。尋除雄信將軍，使持節、都督豫章十郡諸軍事、豫章內史。獄訟庭決，不關吏手，民懷其惠，立碑頌德焉。至德中，除持節，都督南川諸軍事。江州司馬吳世興密奏羅睺甚得人心，擁眾嶺表，意在難測，陳主惑焉。蕭摩訶、魯廣達等保明之。外有知者，或勸其反，羅睺拒絕之。軍還，除太子左衛率，信任逾重，時參宴席。陳主曰：「周左率武將，詩每前成，文士何為後也？」都官尚書孔范對曰：「周羅睺執筆制詩，還如上馬入陣，不在人後。」自是益見親禮。出督湘州諸軍事，還拜散騎常侍。

晉王廣之伐陳也，都督巴峽緣江諸軍事，以拒秦王俊，軍不得渡，相持逾月。遇丹陽陷，陳主被擒，上江猶不下，晉王廣遣陳主手書命之，羅睺與諸將大臨三日，放兵士散，然後乃降。高祖慰諭之，許以富貴。羅睺垂泣而對曰：「臣荷陳氏厚遇，本朝淪亡，無節可紀。陛下所賜，獲全為幸，富貴榮祿，非臣所望。」高祖甚器之。賀若弼謂之曰：「聞公郢、漢捉兵，即知揚州可得。王師利涉，果如所量。」羅睺答曰：「若得與公周旋，勝負未可知也。」其年秋，拜上儀同三司，鼓吹羽儀，送之於宅。先是，陳裨將羊翔歸降於我，使為鄉導，位至上開府，班在羅睺上。韓擒於朝堂戲之曰：「不知機變，立在羊翔之下，能無愧乎？」羅睺答曰：「昔在江南，久承令問，謂公天下節士。今日所言，殊匪誠臣之論。」擒有愧色。其年冬，除豳州刺史，俄轉涇州刺史，母憂去職。未期，復起，授豳州刺史，並有能名。

十八年，起遼東之役，徵為水軍總管。自東萊泛海，趣平壤城，遭風，船多飄沒，無功而還。十九年，突厥達頭可汗犯塞，從楊素擊之。虜眾甚盛，羅睺白素曰：「賊陣未整，請擊之。」素許焉，與輕勇二十騎直沖虜陣，從申至酉，短兵屢接，大破之。進位大將軍。仁壽元年，為東宮右虞候率，賜爵義寧郡公，食邑一千五百戶。俄轉右衛率。煬帝即位，授右武候大將軍。漢王諒反，詔副楊素討平之，進授上大將軍。其年冬，帝幸洛陽。陳主卒，羅睺請一臨哭，帝許之。縗絰送至墓所，葬還，釋服而後入朝。帝甚嘉尚，世論稱其有禮。時諒餘党據晉、絳等三州未下，詔羅睺行絳、晉、呂三州諸軍事，進兵圍之。為流矢所中，卒于師，時年六十四。送柩還京，行數里，無故輿馬自止，策之不動，有飄風旋繞焉。絳州長史郭雅稽顙咒曰：「公恨小寇未平邪？尋即除殄，無為戀恨。」於是風靜馬行，見者莫不悲歎。其年秋七月，子仲隱夢見羅睺曰：「我明日當戰。」其靈坐所有弓箭刀劍，無故自動，若人帶持之狀。絳州城陷，是其日也。贈柱國、右翊衛大將軍，諡曰壯。贈物千段。子仲安，官至上開府。

周法尚
周法尚，字德邁，汝南安成人也。祖靈起，梁直閤將軍、義陽太守、廬桂二州刺史。父炅，定州刺史、平北將軍。法尚少果勁有風概，好讀兵書。年十八，為陳始興王中兵參軍，尋加伏波將軍。其父卒後，監定州事，督父本兵。數有戰功，遷使持節、貞毅將軍、散騎常侍，領齊昌郡事，封山陰縣侯，邑五千戶。以其兄武昌縣公法僧代為定州刺史。

法尚與長沙王叔堅不相能，叔堅言其將反。陳宣帝執禁法僧，發兵欲取法尚。其下將吏皆勸之歸北，法尚猶豫未決。長史殷文則曰：「樂毅所以辭燕，良由不猶已。事勢如此，請早裁之。」法尚遂歸於周。宣帝甚優寵之，拜開府、順州刺史，封歸義縣公，邑千戶。賜良馬五匹，女妓五人，彩物五百段，加以金帶。陳將樊猛濟江討之，法尚遣部曲督韓明詐為背己，奔于陳，偽告猛曰：「法尚部兵不願降北，人皆竊議，盡欲叛還。若得軍來，必無鬥者，自當於陣倒戈耳。」猛以為然，引師急進。法尚乃陽為畏懼，自保于江曲。猛陳兵挑戰，法尚先伏輕舸於浦中，又伏精銳于古村之北，自張旗幟，迎流拒之。戰數合，偽退登岸，投古村，猛舍舟逐之，法尚又疾走。行數里，與村北軍合，復前擊猛。猛退走赴船，既而浦中伏舸取其舟楫，建周旗幟。猛於是大敗，僅以身免，虜八千人。

高祖為丞相，司馬消難作亂，陰遣上開府段珣率兵陽為助守，因欲奪其城。法尚覺其詐，閉門不納，珣遂圍之。于時倉卒，兵散在外，因率吏士五百人守拒二十日。外無救援，自度力不能支，遂拔所領，棄城遁走。消難虜其母弟及家累三百人歸於陳。高祖受禪，拜巴州刺史，破三鵶叛蠻於鐵山，復從柱國王誼擊走陳寇。遷衡州總管四州諸軍事，改封譙郡公，邑二千戶。後上幸洛陽，召之，及引見，賜金鈿酒鐘一雙，彩五百段，良馬十五匹，奴婢三百口，給鼓吹一部。法尚固辭，上曰：「公有大功于國，特給鼓吹者，欲令公鄉人知朕之寵公也。」固與之。歲餘，轉黃州總管。上降密詔，使經略江南，伺候動靜。及伐陳之役，以行軍總管隸秦孝王，率舟師三萬出於樊口。陳城州刺史熊門超出師拒戰，擊破之，擒超於陣。轉鄂州刺史，尋遷永州總管，安集嶺南，賜縑五百段，良馬五匹，仍給黃州兵三千五百人為帳內。陳桂州刺史錢季卿、南康內史柳璿、西衡州刺史鄧暠、陽山太守毛爽等前後詣法尚降。陳定州刺史呂子廓據山洞反，法尚引兵逾嶺，子廓兵眾日散，與千餘人走保岩險，其左右斬之而降。賜彩五百段，奴婢五十口，並銀甕寶帶，良馬十匹。十年，尋轉桂州總管，仍為嶺南安撫大使。

後數年入朝，以本官宿衛。賜彩三百段，米五百石，絹五百匹。未幾，桂州人李光仕舉兵作亂，令法尚與上柱國王世積討之。法尚馳往桂州，發嶺南兵，世積出岳州，征嶺北軍，俱會于尹州。光仕來逆戰，擊走之。世積所部多遇瘴，不能進，頓於衡州，法尚獨討之。光仕帥勁兵保白石洞，法尚捕得其弟光略、光度，大獲家口。其黨有來降附，輒以妻子還之。居旬日，降者數千人。法尚捕兵列陣，以當光仕，親率奇兵，蔽林設伏。兩陣始交，法尚馳擊其柵，柵中人皆走散，光仕大潰，追斬之。賜奴婢百五十口，黃金百五十兩，銀百五十斤。仁壽中，遂州獠叛，復以行軍總管討平之。巂州烏蠻叛，攻陷州城，詔令法尚便道擊之。軍將至，賊棄州城，散走山谷間，法尚捕不能得。於是遣使慰諭，假以官號，偽班師，日行二十里。軍再舍，潛遣人覘之，知其首領盡歸柵，聚飲相賀。法尚選步騎數千人，襲擊破之，獲其渠帥數千人，虜男女萬餘口。賜奴婢百口，物三百段，蜀馬二十匹。軍還，檢校潞州事。

煬帝嗣位，轉雲州刺史。後三歲，轉定襄太守，進位金紫光祿大夫。時帝幸榆林，法尚朝於行宮。內史令元壽言於帝曰：「漢武出塞，旍旗千里。今御營之外，請分為二十四軍，日別遣一軍發，相去三十里，旗幟相望，鉦鼓相聞，首尾連注，千里不絕。此亦出師之盛者也。」法尚曰：「不然，兵亙千里，動間山川，卒有不虞，四分五裂。腹心有事，首尾未知，道阻且長，難以相救。雖是故事，此乃取敗之道也。」帝不懌曰：「卿意以為如何？」法尚曰：「結為方陣，四面外距，六宮及百官家口並住其間。若有變起，當頭分抗，內引奇兵，出外奮擊，車為壁壘，重設鉤陳，此與據城理亦何異！若戰而捷，抽騎追奔，或戰不利，屯營自守。臣謂牢固萬全之策也。」帝曰：「善。」因拜左武衛將軍，賜良馬一匹，絹三百匹。

明年，黔安夷向思多反，殺將軍鹿願，圍太守蕭造，法尚與將軍李景分路討之。法尚擊思多於清江，破之，斬首三千級。還，從討吐谷渾，法尚別出松州道，逐捕亡散，至於青海。賜奴婢一百口，物二百段，馬七十匹。出為敦煌太守，尋領會甯太守。遼東之役，以舟師指朝鮮道，會楊玄感反，與將軍宇文述，來護兒等破之。以功進右光祿大夫，賜物九百段。時有齊郡人王薄、孟讓等舉兵為盜，眾十餘萬，保長白山。頻戰，每挫其銳。賜奴婢百口。明年，復臨滄海，在軍疾甚，謂長史崔君肅曰：「吾再臨滄海，未能利涉，時不我與，將辭人世。立志不果，命也如何！」言畢而終，時年五十九。贈武衛大將軍，諡曰僖。有子六人。長子紹基，靈壽令，少子紹范，最知名。

李景
李景，字道興，天水休官人也。父超，周應、戎二州刺史。景容貌奇偉，膂力過人，美須髯，驍勇善射。平齊之役，頗有力焉，授儀同三司。以平尉迥，進位開府，賜爵平寇縣公，邑千五百戶。開皇九年，以行軍總管從王世積伐陳，陷陳有功，進位上開府，賜奴婢六十口，物千五百段。及高智慧等作亂江南，復以行軍總管從楊素擊之。別平倉嶺，還授鄜州刺史。十七年，遼東之役，為馬軍總管。及還，配事漢王。高祖奇其壯武，使袒而觀之，曰：「卿相表當位極人臣。」尋從史萬歲擊突厥於大斤山，別路邀賊，大破之。後與上明公楊紀送義成公主于突厥，至恆安，遇突厥來寇。時代州總管韓洪為虜所敗，景率所領數百人援之。力戰三日，殺虜甚眾，賜物三千段，授韓州刺史。以事王故，不之官。仁壽中，檢校代州總管。漢王諒作亂并州，景發兵拒之。諒遣劉暠襲景，戰於城東。升樓射之，無不應弦而倒。選壯士擊之，斬獲略盡。諒復遣嵐州刺史喬鐘葵率勁勇三萬攻之。景戰士不過數千，加以城池不固，為賊衝擊，崩毀相繼。景且戰且築，士卒皆殊死鬥，屢挫賊鋒。司馬馮孝慈、司法參軍呂玉並驍勇善戰，儀同三司侯莫陳乂多謀畫，工拒守之術。景知將士可用，其後推誠於此三人，無所關預，唯在閣持重，時出撫循而已。月餘，朔州總管楊義臣以兵來援，合擊，大破之。先是，景府內井中甃上生花如蓮，並有龍見，時變為鐵馬甲士。又有神人長數丈見於城下，其跡長四尺五寸。景問巫，對曰：「此是不祥之物，來食人血耳。」景大怒，推出之。旬日而兵至，死者數萬焉。景尋被征入京，進位柱國，拜右武衛大將軍，賜縑九千匹，女樂一部，加以珍物。

景智略非所長，而忠直為時所許，帝甚信之。擊叛蠻向思多，破之，賜奴婢八十口。明年，擊吐谷渾于青海，破之，進位光祿大夫。賜奴婢六十口，縑二千匹。五年，車駕西巡，至天水，景獻食於帝。帝曰：「公，主人也。」賜坐齊王暕之上。至隴川宮，帝將大獵，景與左武衛大將軍郭衍俱有難言，為人所奏。帝大怒，令左右Ξ之，竟以坐免。歲餘，復位，與宇文述等參掌選舉。明年，攻高麗武厲城，破之，賜爵苑丘侯，物一千段。八年，出渾彌道。九年，復出遼東。及旋師，以景為殿。高麗追兵大至，景擊走之。賚物三千段，進爵滑國公。楊玄感之反也，朝臣子弟多預焉，而景獨無關涉。帝曰：「公誠直天然，我之梁棟也。」賜以美女。帝每呼李大將軍而不名，其見重如此。十二年，帝令景營遼東戰具于北平，賜御馬一匹，名師子𩢴。會幽州賊楊仲緒率眾萬餘人來攻北平，景督兵擊破之，斬仲緒。于時盜賊蜂起，道路隔絕，景遂召募，以備不虞。武賁郎將羅藝與景有隙，遂誣景將反。帝遣其子慰諭之曰：「縱人言公窺天闕，據京師，吾無疑也。」後為高開道所圍，獨守孤城，外無聲援，歲餘，士卒患腳腫而死者十將六七，景撫循之，一無離叛。遼東軍資多在其所，粟帛山積，既逢離亂，景無所私焉。及帝崩于江都，遼西太守鄧暠率兵救之，遂歸柳城。後將還幽州，在道遇賊，見害。契丹、靺軻素感其恩，聞之莫不流涕，幽、燕人士於今傷惜之。有子世謨。

慕容三藏
慕容三藏，燕人也。父紹宗，齊尚書左僕射、東南道大行台。三藏幼聰敏，多武略，頗有父風。仕齊，釋褐太尉府參軍事，尋遷備身都督。武平初，襲爵燕郡公，邑八百戶。其年，敗周師于孝水，又破陳師于壽陽，轉武衛將軍。又敗周師于河陽，授武衛大將軍。又轉右衛將軍，別封范陽縣公，食邑千戶。周師入鄴也，齊後主失守東遁，委三藏等留守鄴宮。齊之王公以下皆降，三藏猶率麾下抗拒周師。及齊平，武帝引見，恩禮甚厚，詔曰：「三藏父子誠節著聞，宜加榮秩。」授開府儀同大將軍。其年，稽胡叛，令三藏討平之。開皇元年，授吳州刺史。九年，奉詔持節涼州道黜陟大使。其年，嶺南酋長王仲宣反，圍廣州，詔令柱國、襄陽公韋洸為行軍總管，三藏為副。至廣州，與賊交戰，洸為流矢所中，卒，詔令三藏檢校廣州道行軍事。十年，賊眾四面攻圍，三藏固守月餘。城中糧少矢盡，三藏以為不可持久，遂自率驍銳，夜出突圍擊之。賊眾敗散，廣州獲全。以功授大將軍，賜奴婢百口，加以金銀雜物。十二年，授廓州刺史。州極西界，與吐谷渾鄰接，奸宄犯法者皆遷配彼州，流人多有逃逸。及三藏至，招納綏撫，百姓愛悅，繦負日至，吏民歌頌之。高祖聞其能，屢有勞問。其年，當州畜產繁孳，獲醍醐奉獻，賚物百段。十三年，州界連雲山響，稱萬年者三，詔頒郡國，仍遣使醮於山所。其日景雲浮於上，雉間兔馴壇側，使還具以聞，上大悅。十五年，授疊州總管。党項羌時有翻叛，三藏隨便討平之，部內夷夏咸得安輯。仁壽元年，改封河內縣男。大業元年，授和州刺史。三年，轉任淮南郡太守，所在有惠政。其年，改授金紫光祿大夫。大業七年卒。

三藏從子遐，為澶水丞，漢王反，抗節不從，以誠節聞。

薛世雄
薛世雄，字世英，本河東汾陰人也，其先寓居關中。父回，字道弘，仕周，官至涇州刺史。開皇初，封舞陰郡公，領漕渠監，以年老致事，終於家。世雄為兒童時，與群輩遊戲，輒畫地為城郭，令諸兒為攻守之勢，有不從令者，世雄輒撻之，諸兒畏憚，莫不齊整。其父見而奇之，謂人曰：「此兒當興吾家矣。」年十七，從周武帝平齊，以功拜帥都督。開皇時，數有戰功，累遷儀同三司、右親衛車騎將軍。煬帝嗣位，番禺夷、獠相聚為亂，詔世雄討平之。遷右監門郎將。從帝征吐谷渾，進位通議大夫。

世雄性廉謹，凡所行軍破敵之處，秋毫無犯，帝由是嘉之。帝嘗從容謂群臣曰：「我欲舉好人，未知諸君識不？」群臣咸曰：「臣等何能測聖心。」帝曰：「我欲舉者薛世雄。」群臣皆稱善。帝復曰：「世雄廉正節概，有古人之風。」於是超拜右翊衛將軍。歲餘，以世雄為玉門道行軍大將，與突厥啟民可汗連兵擊伊吾。師次玉門，啟民可汗背約，兵不至，世雄孤軍度磧。伊吾初謂隋軍不能至，皆不設備，及聞世雄兵已度磧，大懼，請降，詣軍門上牛酒。世雄遂于漢舊伊吾城東築城，號新伊吾，留銀青光祿大夫王威以甲卒千餘人戍之而還。天子大悅，進位正議大夫，賜物二千段。遼東之役，以世雄為沃沮道軍將，與宇文述同敗績於平壤。還次白石山，為賊所圍百餘重，四面矢下如雨。世雄以羸師為方陣，選勁騎二百先犯之，賊稍卻，因而縱擊，遂破之而還。所亡失多，竟坐免。明年，帝復征遼東，拜右候衛將軍，兵指蹋頓道。軍至烏骨城，會楊玄感作亂，班師。帝至柳城，以世雄為東北道大使，行燕郡太守，鎮懷遠。于時突厥頗為寇盜，緣邊諸郡多苦之，詔世雄發十二郡士馬，巡塞而還。十年，復從帝至遼東，遷左禦衛大將軍，仍領涿郡留守。未幾，李密逼東都，中原騷動，詔世雄率幽、薊精兵將擊之。軍次河間，營于郡城南，河間諸縣並集兵，依世雄大軍為營，欲討竇建德。建德將家口遁，自選精銳數百，夜來襲之。先犯河間兵，潰奔世雄營。時遇雰霧晦冥，莫相辨識，軍不得成列，皆騰柵而走，於是大敗。世雄與左右數十騎遁入河間城，慚恚發病，歸於涿郡，未幾而卒，時年六十三。有子萬述、萬淑、萬鈞、萬徹，並以驍武知名。

王仁恭
王仁恭，字元實，天水上邽人也。祖建，周鳳州刺史。父猛，鄯州刺史。仁恭少剛毅修謹，工騎射。弱冠，州補主簿，秦孝王引為記室，轉長道令，遷車騎將軍。從楊素擊突厥于靈武，以功拜上開府，賜物三千段。以驃騎將軍典蜀王軍事。山獠作亂，蜀王命仁恭討破之，賜奴婢三百口。及蜀王以罪廢，官屬多罹其患。上以仁恭素質直，置而不問。煬帝嗣位，漢王諒舉兵反，從楊素擊平之。以功進位大將軍，拜呂州刺史，賜帛四千匹，女妓十人。歲餘，轉衛州刺史，尋改為汲郡太守，有能名。征入朝，帝呼上殿，勞勉之，賜雜彩六百段，良馬二匹。遷信都太守，汲郡吏民扣馬號哭於道，數日不得出境，其得人情如此。遼東之役，以仁恭為軍將。及帝班師，仁恭為殿，遇賊，擊走之。進授左光祿大夫，賜絹六千段，馬四十匹。明年，復以軍將指扶餘道，帝謂之曰：「往者諸軍多不利，公獨以一軍破賊。古人云，敗軍之將不可以言勇，諸將其可任乎？今委公為前軍，當副所望也。」賜良馬十匹，黃金百兩。仁恭遂進軍，至新城，賊數萬背城結陣，仁恭率勁騎一千擊破之。賊嬰城拒守，仁恭四面攻圍。帝聞而大悅，遣舍人詣軍勞問，賜以珍物。進授光祿大夫，賜絹五千匹。會楊玄感作亂，其兄子武賁郎將仲伯預焉，仁恭由是坐免。尋而突厥屢為寇患，帝以仁恭宿將，頻有戰功，詔復本官，領馬邑太守。其年，始畢可汗率騎數萬來寇馬邑，復令二特勤將兵南過。時郡兵不滿三千，仁恭簡精銳逆擊，破之。其二特勤眾亦潰，仁恭縱兵乘之，獲數千級，並斬二特勤。帝大悅，賜縑三千匹。其後突厥復入定襄，仁恭率兵四千掩擊，斬千餘級，大獲六畜而歸。于時天下大亂，百姓饑餒，道路隔絕，仁恭頗改舊節，受納貨賄，又不敢輒開倉廩，賑恤百姓。其麾下校尉劉武周與仁恭侍婢奸通，恐事泄，將為亂，每宣言郡中曰：「父老妻子凍餒，填委溝壑，而王府君閉倉不救百姓，是何理也！」以此激怒眾，吏民頗怨之。其後仁恭正坐聽事，武周率其徒數十人大呼而入，因害之，時年六十。武周於是開倉賑給，郡內皆從之，自稱天子，署置百官，轉攻傍郡。

權武
權武，字武挵，天水人也。祖超，魏秦州刺史。父襲慶，周開府，從武元皇帝與齊師戰於并州，被圍百餘重。襲慶力戰矢盡，短兵接戰，殺傷甚眾，刀矛皆折，脫胄擲地，向賊大罵曰：「何不來斫頭也！」賊遂殺之。武以忠臣子，起家拜開府，襲爵齊郡公，邑千二百戶。武少果勁，勇力絕人，能重甲上馬。嘗倒投于井，未及泉，復躍而出，其拳捷如此。從王謙破齊服龍等五城，增邑八百戶。平齊之役，攻陷邵州，別下六城，以功增邑三百戶。宣帝時，拜勁捷左旅上大夫，進位上開府。高祖為丞相，引置左右。及受禪，增邑五百戶。後六歲，拜淅州刺史。伐陳之役，以行軍總管從晉王出六合，還拜豫州刺史。在職數年，以創業之舊，進位大將軍，檢校潭州總管。其年，桂州人李世賢作亂，武以行軍總管與武候大將軍虞慶則擊平之。慶則以罪誅，功竟不錄，復還於州。多造金帶，遺嶺南酋領，其人復答以寶物，武皆納之，由是致富。後武晚生一子，與親客宴集，酒酣，遂擅赦所部內獄囚。武常以南越邊遠，治從其俗，務適便宜，不依律令，而每言當今法急，官不可為。上令有司案其事，皆驗。上大怒，命斬之。武於獄中上書，言其父為武元皇帝戰死于馬前，以此求哀。由是除名為民。仁壽中，復拜大將軍，封邑如舊。未幾，授太子右衛率。煬帝即位，拜右武衛大將軍，坐事免，授桂州刺史。俄轉始安太守。久之，徵拜右屯衛大將軍，尋坐事除名。卒於家。有子弘。

吐萬緒
吐萬緒，字長緒，代郡鮮卑人也。父通，周郢州刺史。緒少有武略，在周，起家撫軍將軍，襲爵元壽縣公。數從征伐，累遷大將軍、少司武。高祖受禪，拜襄州總管，進封穀城郡公，邑二千五百戶。尋轉青州總管，頗有治名。歲餘，突厥寇邊，朝廷以緒有威略，徙為朔州總管，甚為北夷所憚。其後高祖潛有吞陳之志，轉徐州總管，令修戰具。及大舉濟江，以緒領行軍總管，與西河公紇豆陵、洪景屯兵江北。及陳平，拜夏州總管。晉王廣之在籓也，頗見親遇，及為太子，引為左虞候率。煬帝嗣位，漢王諒時鎮并州，帝恐其為變，拜緒晉、絳二州刺史，馳傳之官。緒未出關，諒已遣兵據蒲阪，斷河橋，緒不得進。詔緒率兵從楊素擊破之，拜左武候將軍。大業初，轉光祿卿。賀若弼之遇讒也，引緒為證，緒明其無罪，由是免官。歲餘，守東平太守。未幾，帝幸江都，路經其境，迎謁道傍。帝命升龍舟，緒因頓首陳謝往事。帝大悅，拜金紫光祿大夫，太守如故。遼東之役，請為先鋒，帝嘉之，拜左屯衛大將軍，率馬步數萬指蓋馬道。及班師，留鎮懷遠，進位左光祿大夫。時劉元進作亂江南，以兵攻潤州，帝征緒討之。緒率眾至楊子津，元進自茅浦將渡江，緒勒兵擊走。緒因濟江，背水為柵。明旦，元進來攻，又大挫之，賊解潤州圍而去。緒進屯曲阿，元進復結柵拒。緒挑之，元進出戰，陣未整，緒以騎突之，賊眾遂潰，赴江水而死者數萬。元進挺身夜遁，歸保其壘。偽署僕射硃燮、管崇等屯於毗陵，連營百餘里。緒乘勢進擊，復破之，賊退保黃山。緒進軍圍之，賊窮蹙請降，元進、硃燮僅以身免。于陣斬管崇及其將軍陸顗等五千餘人，收其子女三萬餘口，送江都宮。進解會稽圍。元進復據建安，帝令進討之，緒以士卒疲敝，請息甲待至來春。帝不悅，密令求緒罪失，有司奏緒怯懦違詔，於是除名為民，配防建安。尋有詔征詣行在所，緒鬱鬱不得志，還至永嘉，發疾而卒。

董純
董純，字德厚，隴西成紀人也。祖和，魏太子左衛率。父升，周柱國。純少有膂力，便弓馬。在周仕歷司禦上士、典馭下大夫，封固始縣男，邑二百戶。從武帝平齊，以功拜儀同，進爵大興縣侯，增邑通前八百戶。高祖受禪，進爵漢曲縣公，累遷驃騎將軍。後以軍功進位上開府。開皇末，以勞舊擢拜左衛將軍，尋改封順政縣公。漢王諒作亂并州，以純為行軍總管、河北道安撫副使，從楊素擊平之。以功拜柱國，進爵為郡公，增邑二千戶。轉左備身將軍，賜女妓十人，縑彩五千匹。數年，轉左驍衛將軍、彭城留守。齊王暕之得罪也，純坐與交通，帝庭譴之曰：「汝階緣宿衛，以至大官，何乃附傍吾兒，欲相離間也？」純曰：「臣本微賤下才，過蒙獎擢，先帝察臣小心，寵逾涯分，陛下重加收采，位至將軍。欲竭餘年，報國恩耳。比數詣齊王者，徒以先帝、先後往在仁壽宮，置元德太子及齊王於膝上，謂臣曰：'汝好看此二兒，勿忘吾言也。'臣奉詔之後，每於休暇出入，未嘗不詣王所。臣誠不敢忘先帝之言。于時陛下亦侍先帝之側。」帝改容曰：「誠有斯旨。」於是舍之。後數日，出為汶山太守。歲餘，突厥寇邊，朝廷以純宿將，轉為榆林太守。虜有至境，純輒擊卻之。會彭城賊帥張大彪、宗世模等眾至數萬，保懸薄山，寇掠徐、兗。帝令純討之。純初閉營不與戰，賊屢挑之不出，賊以純為怯，不設備，縱兵大掠。純選精銳擊之，合戰於昌慮，大破之，斬首萬餘級，築為京觀。賊魏騏驎眾萬餘人，據單父，純進擊，又破之。及帝重征遼東，復以純為彭城留守。東海賊彭孝才眾數千，掠懷仁縣，轉入沂水，保五不及山。純以精兵擊之，擒孝才於陣，車裂之，餘黨各散。時百姓思亂，盜賊日益，純雖頻戰克捷，所在蜂起。有人譖純怯懦，不能平賊，帝大怒，遣使鎖純詣東都。有司見帝怒甚，遂希旨致純死罪，竟伏誅。

趙才
趙才，字孝才，張掖酒泉人也。祖隗，魏銀青光祿大夫、樂浪太守。父壽，周順政太守。才少驍武，便弓馬，性粗悍，無威儀。周世為輿正上士。高祖受禪，屢以軍功遷上儀同三司。配事晉王，及王為太子，拜右虞候率。煬帝即位，轉左備身驃騎，後遷右驍衛將軍。帝以才籓邸舊臣，漸見親待。才亦恪勤匪懈，所在有聲。歲餘，轉右候衛將軍。從征吐谷渾，以為行軍總管，率衛尉卿劉權、兵部侍郎明雅等出合河道，與賊相遇，擊破之，以功進位金紫光祿大夫。及遼東之役，再出碣石道，還授左候衛將軍。俄遷右候衛大將軍。時帝每有巡幸，才恆為斥候，肅遏奸非，無所回避。在途遇公卿妻子有違禁者，才輒醜言大罵。多所援及，時人雖患其不遜，然才守正，無如之何。十年駕幸汾陽宮，以才留守東都。十二年，帝在洛陽，將幸江都。才見四海土崩，恐為社稷之患，自以荷恩深重，無容坐看亡敗，於是入諫曰：「今百姓疲勞，府藏空竭，盜賊蜂起，禁令不行。願陛下還京師，安兆庶，臣雖愚蔽，敢以死請。」帝大怒，以才屬吏。旬日，帝意頗解，乃令出之。帝遂幸江都，待遇逾昵。時江都糧盡，將士離心，內史侍郎虞世基、秘書監袁充等多勸帝幸丹陽。帝廷議其事，才極陳入京之策，世基盛言渡江之便。帝默然無言，才與世基相忿而出。宇文化及弑逆之際，才時在苑北，化及遣驍果席德方矯詔追之。才聞詔而出，德方命其徒執之，以詣化及。化及謂才曰：「今日之事，只得如此，幸勿為懷。」才默然不對。化及忿才無言，將殺之，三日乃釋。以本官從事，鬱鬱不得志。才嘗對化及宴飲，請勸其同謀逆者一十八人楊士覽等酒，化及許之。才執杯曰：「十八人止可一度作，勿復餘處更為。」諸人默然不對。行至聊城，遇疾。俄而化及為竇建德所破，才復見虜。心彌不平，數日而卒，時年七十三。

仁壽、大業間，有蘭興浴、賀蘭蕃，俱為武候將軍，剛嚴正直，不避強禦，咸以稱職知名。

史臣曰：羅睺、法尚、李景、世雄、慕容三藏並以驍武之姿，當有事之日，致茲富貴，自取之也。仁恭初在汲郡，以清能顯達，後居馬邑，以貪吝敗亡，鮮克有終，惜矣！吐萬緒、董純各以立效當年，取斯高秩。緒請息兵見責，純遭譖毀被誅。大業之季，盜可盡乎！淫刑暴逞，能不及焉！趙才雖人而無儀，志在強直，固拒世基之議，可謂不苟同矣。權武素無行檢，不拘刑憲，終取黜辱，宜哉。


Chinese text: This work was published before January 1, 1923, and is in the
public domain worldwide because the author died at least 100 years ago.
