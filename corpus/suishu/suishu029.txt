隋書 隋書總目 隋書卷二十九志二十四

地理上

自古聖王之受命也，莫不體國經野，以為人極。上應躔次，下裂山河，分疆畫界，建都錫社。是以放勳禦曆，修職貢者九州；文命會同，執玉帛者萬國。洎乎殷遷夏鼎，周黜殷命，雖質文之用不同，損益之途或革，而封建之制，率由舊章。於是分土惟三，列爵惟五，千里以制畿甸，九服以別要荒。十國為連，連有帥，倍連為卒，卒有正。皆所以式固鴻基，蕃屏王室，興邦致化，康俗庇人者歟！周德既衰，諸侯力政，干戈日用，戎馬生郊。強陵弱，眾暴寡，魯滅于楚，鄭滅于韓，田氏篡齊，六卿分晉。其餘弑君亡國，不得守其社稷者，不可勝數。逮於七雄競逐，二帝爭強，疆埸之事，一彼一此。秦始皇據百二之岩險，奮六世之餘烈，力爭天下，蠶食諸侯，在位二十餘年，遂乃削平宇內。懲周氏之微弱，恃狙詐以為強，蔑棄經典，罷侯置守。子弟無立錐之地，功臣無尺土之賞，身沒而區宇幅裂，及子而社稷淪胥。漢高祖挺神武之宏圖，掃清禍亂，矯秦皇之失策，封建王侯，並跨州連邑，有逾古典，而郡縣之制，無改于秦。逮于孝武，務勤遠略，南兼百越，東定三韓。通邛、笮之險途，斷匈奴之右臂，雖聲教遠洎，而人亦勞止。昭、宣之後，罷戰務農，戶口既其滋多，郡縣亦有增置。至於平帝，郡國一百有三，戶一千二百二十三萬。光武中興，承王莽之餘弊，兵戈不戢，饑疫薦臻，率土遺黎，十才一二，乃並省郡縣，四百餘所。明、章之後，漸至滋繁，郡縣之數，有加曩日。逮炎靈數盡，三國爭強，兵革屢興，戶口減半。有晉太康之後，文軌方同，大抵編戶二百六十余萬。尋而五胡逆亂，二帝播遷，東晉洎于宋、齊，僻陋江左，苻、姚之與劉、石，竊據中原，事蹟糾紛，難可具紀。

梁武帝除暴寧亂，奄有舊吳，天監十年，有州二十三，郡三百五十，縣千二十二。其後務恢境宇，頻事經略，開拓閩、越，克復淮浦，平俚洞，破柯，又以舊州遐闊，多有析置。大同年中，州一百七，郡縣亦稱於此。既而侯景構禍，台城淪陷，墳籍散逸，注記無遺，郡縣戶口，不能詳究。逮于陳氏，土宇彌蹙，西亡蜀、漢，北喪淮、肥，威力所加，不出荊、揚之域。州有四十二，郡唯一百九，縣四百三十八，戶六十萬。後齊承魏末喪亂，與周人抗衡，雖開拓淮南，而郡縣僻小。天保之末，總加並省，洎乎國滅，州九十有七，郡一百六十，縣三百六十五，戶三百三萬，周氏初有關中，百度草創，遂乃訓兵教戰，務谷勸農，南清江漢，西兼巴蜀，卒能以寡擊眾，戡定強鄰。及于東夏削平，多有省廢。大象二年，通計州二百一十一，郡五百八，縣一千一百二十四。

高祖受終，惟新朝政，開皇三年，遂廢諸郡。洎於九載，廓定江表，尋以戶口滋多，析置州縣。煬帝嗣位，又平林邑，更置三州。既而並省諸州，尋即改州為郡，乃置司隸刺史，分部巡察。五年，平定吐谷渾，更置四郡。大凡郡一百九十，縣一千二百五十五，戶八百九十萬七千五百四十六，口四千六百一萬九千九百五十六。墾田五千五百八十五萬四千四十一頃。其邑居道路，山河溝洫，沙磧鹹鹵，丘陵阡陌，皆不預焉。東西九千三百里，南北萬四千八百一十五裡，東南皆至於海，西至且末，北至五原，隋氏之盛，極於此也。

京兆郡開皇三年，置雍州。城東西十八裡一百一十五步，南北十五裡一百七十五步。東面通化、春明、延興三門，南面啟夏、明德、安化三門，西面延平、金光、開遠三門，北面光化一門。裡一百六，市二。大業三年，改州為郡，故名焉。置尹。統縣二十二，戶三十萬八千四百九十九。

大興開皇三年置。後周於舊郡置縣曰萬年。高祖龍潛，封號大興，故至是改焉。有長樂宮。有後魏杜城縣、西霸城縣、西魏山北縣，並後周廢。長安帶郡。有仙都、福陽、太平等宮。有關官。有舊長安城。始平故置扶風郡，開皇三年郡廢。武功後周置武功郡，建德中郡廢。有永豐渠、普濟渠。盩厔後周置周南郡及恆州，又有倉城、溫湯二縣，尋並廢。有司竹園，有宜壽、仙游、文山、鳳皇等宮。有關官。有太一山。有溫湯。醴泉後魏曰寧夷，西魏置寧夷郡。後周改為秦郡，後廢，又以新畤，甘泉二縣入焉。開皇十八年改縣名醴泉。有甘泉水、波水、浪水。有九抃山、溫秀嶺。上宜開皇十七年置，有舊莫西縣，十八年改名好畤，大業三年廢入焉。鄠有甘泉宮。有終南山。有澇水。藍田後周置藍田郡，尋廢郡，及白鹿、玉山二縣入焉。有關官。有滋水。新豐有溫湯。華原後魏置北雍州，西魏改為宜州，又置北地郡，尋改為通川郡。開皇初郡廢，大業初州廢，及土門縣入焉。有沮水、頻山。宜君舊置宜郡，開皇初郡廢，有清水。同官，鄭後魏置東雍州，並華山郡。西魏改曰華州。開皇初郡廢。大業初州廢。有少華山。渭南後魏置渭南郡，西魏分置靈源、中源二縣，後周郡及二縣並廢入焉。有步壽宮。萬年，高陵後魏曰高陸，大業初改焉。三原後周置建忠郡，建德初郡廢。涇陽舊置咸陽縣，開皇初廢。有茂農渠。雲陽舊置，後周置雲陽郡，開皇初郡廢。有涇水、五龍水、甘水、走馬水。富平舊置北地郡，後周改曰中華郡，尋罷。有荊山。華陰有興德宮。有關宮。有京輔都尉。有白渠。有華山。

馮翊郡後魏置華州，西魏改曰同州。統縣八，戶九萬一千五百七十二。

馮翊後魏曰華陰。西魏改為武鄉，置武鄉郡。開皇初郡廢，大業初改名馮翊，置馮翊郡。有沙苑。韓城開皇十八年置。有關官。有梁山，有鬼穀。郃陽，朝邑後魏曰南五泉，西魏改焉。有長春宮。有關官，有朝阪。澄城後魏置澄城郡，後周並五泉縣入焉。開皇初郡廢。蒲城舊置南、北二白水。西魏改為蒲城，置白水郡，開皇初郡廢。下邽舊置延壽郡。開皇初郡廢，大業初並蓮勺縣入焉。有金氏陂。白水有五龍山、馬蘭山。

扶風郡舊置岐州，統縣九，戶九萬二千二百二十三。

雍後魏置秦平郡，西魏改為歧山郡，開皇三年郡廢。大業初置扶風郡。有岐陽宮。岐山後周曰三龍縣，開皇十六年改名焉。又有後魏周城縣，後周廢。有岐山。陳倉後魏曰宛川，西魏改曰陳倉。後周置顯州，尋州縣俱廢。開皇十八年置，曰陳倉。有陳倉山，有關官。虢後魏置武都郡，西魏改縣曰洛邑。後周置朔州，州尋廢郡開皇初廢，大業初改縣為虢。郿舊曰平陽縣，西魏改曰郿城，後周廢入周城縣，開皇十八年改周城為渭濱，大業二年改為郿。又後周置雲州，建德中廢。有安仁宮、鳳泉宮。有太白山、五丈原。普閏大業初置。有仁壽宮。有漆水、岐水、杜水。汧源西魏置隴東郡及汧陰縣，後改縣曰杜陽。後周又曰汧陰。開皇三年郡廢，五年縣改曰汧源。又有西魏東秦州，後改為隴州，大業三年州廢。有關官。有隴山、汧山、汧水。汧陽舊置汧陽郡，後周罷。

南由後魏置，西魏改為鎮，後周複置縣。又有舊長蛇縣，開皇末廢。有關官。有盤龍山。

安定郡舊置涇州。統縣七，戶七萬六千二百八十一。

安定帶郡。鶉觚舊置趙平郡。後周廢郡。並以宜祿縣入焉。大業初分置靈台縣，二年廢。陰盤後魏置平涼郡，開皇初郡廢。有盧水。朝那西魏置安武郡，及析置安武縣。開皇三年郡縣並廢入焉。良原大業初置。臨涇大業初置，初曰湫穀，尋改焉。華亭大業初置。有隴水、芮水。

北地郡後魏置豳州，西魏改為寧州。大業初複曰豳州。統縣六，戶七萬六百九十。

定安舊置趙興郡。開皇初郡廢，大業初置北地郡。羅川舊曰陽周，開皇中改焉。又西魏置顯州，後周廢。有橋山。彭原舊曰彭陽。後魏置西北地郡，有洛蟠城。西魏置蔚州，有豐城。西魏置雲州。後周二州並廢。開皇初郡廢，十八年改縣曰彭原。有珊瑚水。襄樂後魏置襄樂郡，後周廢。又西魏置燕州，後周廢。又有子午山。新平舊曰白土，西魏置豳州。開皇四年改縣為新平，大業初州廢。三水西魏置恆州，尋廢。

上郡後魏置東秦州，後改為北華州。西魏改敷州。大業二年改為鄜城郡，後改為上郡。統縣五，戶五萬三千四百八十九。

洛交開皇三年置。大業三年置上郡。內部舊置敷州及內部郡。開皇三年郡廢，大業初州廢。三川舊名長城，西魏改焉。又有利仁縣，尋廢入焉。鄜城後魏曰敷城，大業初改焉。洛川有鄜水。

雕陰郡西魏置綏州，大業初改為上州。統縣十一，戶三萬六千一十八。

上縣西魏置安寧郡，與安寧、綏德、安人三縣同置。開皇初郡廢，改安人為吉萬。大業初置雕陰郡，廢安寧、吉萬二縣入。又後周置義良縣，亦廢入焉。大斌西魏置，仍立安政郡。開皇初廢。有平水。延福西魏置，曰延陵。開皇中改焉。儒林後周置銀州，開皇三年改名焉。大業初州廢。真鄉西魏置。後周置真鄉郡，開皇初郡廢。開光舊置開光郡，開皇三年郡廢。有掞水。銀城後周置，曰石城，後改名焉。城平西魏置。開疆西魏置，有後魏撫寧郡，開皇三年郡廢。撫寧西魏置。綏德西魏置。

延安郡後魏置東夏州。西魏改為延州，置總管府，開皇中府廢。統縣十一，戶五萬三千九百三十九。

膚施大業三年置，及置延安郡，有豐林山。豐林後魏置，曰廣武，及遍城郡。開皇初郡廢，十八年改為豐林，大業初又並沃野縣入焉。魏平後魏置，並立朔方郡。後周廢郡，並朔方、政和二縣入焉。金明有冶官。有清水。臨真有西魏神水郡、真川縣，後周郡廢，大業初廢真川入焉。延川西魏置，曰文安，及置文安郡。開皇初郡廢，改縣為延川。延安西魏置，又置義鄉縣。大業中廢義鄉入焉。因城後魏置。後周廢，尋又置。義川西魏置汾州、義川郡，後改州為丹州。後周改縣為丹陽。開皇初郡廢，改縣曰義川，又廢樂川郡入。大業初州廢，又廢雲岩縣入焉。汾川舊曰安平，後周改曰汾川。大業初廢門山縣入焉。咸甯舊曰永寧，西魏改為太平。開皇中改為咸寧。

弘化郡西魏置朔州，後周廢，開皇十六年，置慶州。統縣七，戶五萬二千四百七十三。

合水開皇十六年置，大業初置弘化郡。馬嶺大業初置。華池仁壽初置。又西魏置蔚州，後周廢。歸德西魏置恆州，後周廢。有雕水。洛源大業初置。有博水、洱水。弘化開皇十八年置弘州，大業初州廢。弘德大業初置。

平涼郡舊置原州，後周置總管府，大業初府廢。統縣五，戶二萬七千九百九十五。

平高後魏置太平郡，後改為平高。開皇初郡廢。大業初置平涼郡。有關官。有笄頭山。百泉後魏置長城郡及黃石縣，西魏改黃石為長城。開皇初郡廢。大業初縣改為百泉。平涼後周置。有可藍山。會寧西魏置會州，後周廢，開皇十六年置縣。默亭

朔方郡後魏置夏州，後周置總管府，大業初府廢。統縣三，戶一萬一千六百七十三。

岩綠西魏置弘化郡。開皇初廢，大業初置朔方郡。寧朔後周置。長澤西魏置闡熙郡。又有後魏大安郡，及置長州。開皇三年郡廢，又廢山鹿、新蒨二縣入焉。大業三年州廢。

鹽川郡西魏置西安州，後改為鹽州。統縣一，戶三千七百六十三。

五原後魏置郡，曰大興。西魏改為五原，後又為大興。開皇初郡廢，大業初置鹽川郡。

靈武郡後魏置靈州，後周置總管府，大業元年府廢。統縣六，戶一萬二千三百三十。

回樂後周置，帶普樂郡。又西魏置臨河郡。開皇元年改臨河郡曰新昌，三年郡並廢。大業初置靈武郡。弘靜開皇十一年置。有賀蘭山。懷遠後周置，仍立懷遠郡。開皇三年郡廢。靈武后周置，曰建安，後又置曆城郡。開皇三年郡廢，十八年改建安為廣閏，仁壽元年改名焉。鳴沙後周置會州，尋廢，開皇十九年置環州及鳴沙縣。大業三年州廢。有關官。豐安開皇十年置。

榆林郡開皇二十年，置勝州。統縣三，戶二千三百三十。

榆林開皇七年置。大業初置郡。富昌開皇十年置。金河開皇三年置，曰陽壽，及置油雲縣，又置榆關總管。五年改置雲州總管。十八年改陽壽曰金河，二十年雲州移，二縣俱廢。仁壽二年又置金河縣，帶關。

五原郡開皇五年置豐州，仁壽元年置總管府，大業元年府廢。統縣三，戶二千三百三十。

九原開皇五年置。大業初置郡。永豐開皇五年置。安化開皇十一年置。

天水郡舊秦州。後周置總管府，大業初府廢。統縣六，戶五萬二千一百三十。

上邽故曰上邽，帶天水郡。開皇初郡廢，大業初複置郡，縣改名焉。有濛水。冀城後周曰冀城縣，廢入黃瓜縣。大業初改曰冀城。有石鼓崖。清水後魏置，及置清水郡。開皇初郡廢。有關官。有分水嶺。秦嶺後魏置，曰伯陽縣。開皇中改焉。隴城舊曰略陽，置略陽郡。開皇二年郡廢，縣改曰河陽，六年改曰隴城。成紀舊廢，後周置。有龍馬城、仙人硤。

隴西郡舊渭州。統縣五，戶一萬九千二百四十七。

襄武帶郡。隴西舊城內陶，置南安郡。開皇初郡廢，改為武陽，十年改名焉。渭源有鳥鼠山。有渭水。障後魏置。西魏置廣安郡，後周郡廢。長川後魏置安陽郡，領安陽、鳥水二縣。西魏改曰北秦州，後又改曰交州。開皇三年郡廢。十八年改州曰紀州，安陽曰長川。大業初州廢，又廢烏水入焉。

金城郡開皇初，置蘭州總管府，大業初府廢。統縣二，戶六千八百一十八。

金城舊縣曰子城，帶金城郡。開皇初郡廢。大業初改縣為金城。置金城郡。有關官。狄道後魏置臨洮郡、龍城縣，後周皆廢。又後魏置武始郡，開皇初廢。有白石山。

枹罕郡舊置河州。統縣四，戶一萬三千一百五十七。

枹罕舊置枹罕郡，開皇初郡廢。大業初置郡。有關官。有鳳林山。龍支後魏曰北金城，西魏改焉。有唐述山。大夏有金紐山。水池後魏曰蕈川，後周改焉。

澆河郡後周武帝逐吐谷渾，以置廓州總管府。開皇初府廢。統縣二，戶二千二百四十。

河津後周置洮河郡，領洮河、廣威、安戎三縣。開皇初郡廢，並三縣入焉。大業初置澆河郡。有濫水。達化後周置達化郡。開皇初郡廢，並綏遠縣入焉。有連雲山。

西平郡舊置鄭州。統縣二，戶三千一百一十八。

湟水舊曰西都，後周置樂都郡。開皇初郡廢，十八年改縣曰湟水。又有舊浩亹縣，又西魏置龍居、路倉二縣，並後周廢。大業初置西平郡。有土樓山。化隆舊魏曰廣威，西魏置澆河郡，後周廢郡，仁壽初改為化隆，有拔延山、湟水、盧水。

武威郡舊涼州，後周置總管府，大業初府廢。統縣四，戶一萬一千七百五。

姑臧舊置武威郡，開皇初郡廢。大業初複置武威郡。又後魏置武安郡、襄武縣，並西魏廢。又舊有顯美縣，後周廢。有茅五山。昌松後魏置昌松郡，後周廢郡，以榆次縣入。開皇初改縣為永世，後改曰昌松。又有後魏魏安郡，後周改置白山縣，尋廢。有白山。番和後魏置番和郡。後周郡廢，置鎮。開皇中為縣，又並力乾、安寧、廣城、障、燕支五縣之地入焉。有燕支山。允吾後魏置，曰廣武，及置廣武郡。開皇初郡廢，改縣曰邑次，尋改為廣武，後又改為邑次。大業初改為允吾。有青岩山。

張掖郡西魏置西涼州，尋改曰甘州。統縣三，戶六千一百二十六。

張掖舊曰永平縣，後周置張掖郡。開皇初郡廢，十七年縣改為酒泉。大業初改為張掖，置張掖郡。又有臨松縣，後周廢。有甘峻山、臨松山、合黎山、有玉石澗、大柳穀。刪丹後魏曰山丹，又有西郡、永寧縣。西魏郡廢，縣改為弱水。後周省入山丹。大業改為刪丹。又後周置金山縣，尋廢入焉。有祀山。有鹽池。有溺水。福祿舊置酒泉郡，開皇初郡廢。仁壽中以置肅州，大業初州尋廢，又後周置樂涫縣，尋廢。有祁連山，崆峒山、昆侖山，有石渠。

敦煌郡舊置瓜州。統縣三，戶七千七百七十九。

敦煌舊置敦煌郡，後周並效谷、壽皇二郡入焉。又並敦煌、鳴沙、平康、效穀、東鄉、龍勒六縣為鳴沙縣。開皇初郡廢。大業置敦煌郡，改鳴沙為敦煌。有神沙山、三危山，有流沙。常樂後魏置常樂郡。後周並涼興、大至、冥安、閏泉，合為涼興縣。開皇初郡廢，改縣為常樂。有關官。玉門後魏置會稽郡。後周廢郡，並會稽、新鄉、延興為會稽縣。開皇中改為玉門，並得後魏玉門郡地。

鄯善郡大業五年平吐谷渾置，置在鄯善城，即古樓蘭城也。並置且末、西海、河源，總四郡。有蒲昌海、鄯善水。統縣二。

顯武濟遠

且末郡置在古且末城。有且末水、薩毗澤。統縣二。

肅寧伏戎

西海郡置在古伏俟城，即吐谷渾國都。有西王母石窟、青海、鹽池。統縣二。

宣德威定

河源郡置在古赤水城。有曼頭城、積石山，河所出。有七烏海。統縣二。

遠化赤水

《周禮·職方氏》：「正西曰雍州。」上當天文，自東井十度至柳八度，為鶉首。于辰在未，得秦之分野。考其舊俗，前史言之詳矣。化于姬德，則閒田而興讓，習於嬴敝，則相稽而反脣。斯豈土壤之殊乎？亦政教之移人也。京兆王都所在，俗具五方，人物混淆，華戎雜錯。去農從商，爭朝夕之利，遊手為事，競錐刀之末。貴者崇侈靡，賤者薄仁義，豪強者縱橫，貧窶者窘蹙。桴鼓屢驚，盜賊不禁，此乃古今之所同焉。自京城至於外郡，得馮翊、扶風，是漢之三輔。其風大抵與京師不異。安定、北地、上郡、隴西、天水、金城，于古為六郡之地，其人性猶質直。然尚儉約，習仁義，勤於稼穡，多畜牧，無複寇盜矣。雕陰、延安、弘化，連接山胡，性多木強，皆女淫而婦貞，蓋俗然也。平涼、朔方、鹽川、靈武、榆林、五原，地接邊荒，多尚武節，亦習俗然焉。河西諸郡，其風頗同，並有金方之氣矣。

漢川郡舊置梁州。統縣八，戶一萬一千九百一十。

南鄭舊置漢川郡。開皇初郡廢，大業初置郡。又西魏置白雲縣，至是併入焉。有黃牛山、龍岡山。西舊曰勣塚，大業初改焉。有關官，有定軍山、百牢山、街亭山、嶓塚山。有漢水。褒城開皇初曰褒內。仁壽九年因失印更給，改名焉。有關官。有女郎山。城固興勢舊置儻城郡，開皇初郡廢。西鄉舊曰豐寧，置洋州及洋川郡。開皇初廢郡，大業初廢州，改縣曰西鄉。又舊有懷昌郡，後周廢為懷昌縣，至是入焉。有洋水。黃金難江後周置集州及平桑郡。開皇初郡廢，大業初州廢。

西城郡梁置梁州，尋改曰南梁州。西魏改置東梁州，尋改為金州，置總管府。開皇初府廢。統縣六，戶一萬四千三百四十一。

金川，梁初曰上廉，後曰吉陽。西魏改曰吉安，後周以西城入焉。舊有金城、吉安二郡，開皇初並廢。十八年改縣為吉安。大業三年改曰金川，置西城郡。又後周置洵州，尋廢。有焦陵山。石泉舊曰永樂，置晉昌郡。西魏改郡曰魏昌，尋改永樂曰石泉，析置魏寧縣。後周省魏昌郡入中城郡，又省魏甯縣入石泉縣。洵陽舊置洵陽郡，開皇初郡廢。有洵水。安康舊曰甯都，齊置安康郡，後魏置東梁州，後蕭詧改直州。開皇初郡廢，大業初州廢，縣改曰安康。黃土西魏置涓陽郡。後周改郡，置縣曰長岡。後郡省入甲郡，置縣曰黃土，並赤石、甲、臨江三縣入焉。開皇初郡廢。豐利梁置南上洛郡，西魏改郡曰豐利。後周省郡入上津郡，以熊川、陽川二縣入豐利。後又廢上津郡入甲郡。有天心水。

房陵郡西魏置光遷國。後周國廢，置遷州。大業初改名房州。統縣四，戶七千一百六。

光遷舊曰房陵，置新城郡。梁末置岐州，後周郡縣並改為光遷，又有舊綏州，開皇初，與郡並廢。大業初置房陵郡。有房山、霍水。永清舊曰大洪，後周改焉。有照珠山、百武山、沮水、泛水。竹山梁曰安城，西魏改焉。置羅州。開皇十八年改曰房州，大業初州廢。有花林山、懸鼓山。上庸梁曰新豐，西魏改焉。後周改曰孔陽。開皇十八年複曰上庸。

清化郡置巴州。統縣十四，戶一萬六千五百三十九。

化成梁曰梁廣，仍置歸化郡。後周改縣曰化成。開皇初郡廢。大業初置清化郡。曾口梁置。清化梁置，曰伏強，有木門郡。開皇三年郡廢，七年縣改曰清化。有伏強山。清水。盤道梁置，曰難江。西魏改焉。有龍腹山。永穆梁置，曰永康，又有萬榮郡。開皇初郡廢，十八年縣改名焉。歸仁梁置，曰平州縣。後周改曰同昌，開皇中改名焉。始甯梁置，並置遂寧郡。開皇初郡廢。有始寧山。其章梁置。恩陽梁置，曰義陽。開皇末改。長池後周置，曰曲細。開皇末改焉。符陽舊置其章郡，開皇初廢。白石有文山。安固梁置。後周置蓬州，大業初州廢。有大蓬山。伏虞梁置，曰宣漢，及置伏虞郡。開皇初郡廢，十八年改焉。

通川郡梁置萬州，西魏曰通州。統縣七，戶一萬二千六百二十四。

通川梁曰石城，置東關郡。開皇初郡廢。大業初置通川郡。三岡梁置，屬新安郡。西魏改郡曰新寧。開皇初郡廢。石鼓西魏置遷州。後周廢州，置臨清郡。開皇初廢郡。東鄉西魏置石州，後周廢州，置三巴郡。開皇初郡廢。宣漢西魏置并州及永昌郡。開皇三年郡廢，五年州廢。西流後魏曰漢興。西魏改焉，又置開州，及周安、萬安、江會三郡。後周省江會入周安。開皇初郡並廢，大業初州廢。萬世後周置，及置萬世郡。開皇初郡廢。

宕渠郡梁置渠州。統縣六，戶一萬四千三十五。

流江後魏置縣，及置流江郡，開皇初郡廢，大業初置宕渠郡。賨城舊曰始安。開皇十八年改焉。鄰水梁置縣，並置鄰州，後魏改鄰山郡，開皇初郡廢。宕渠梁置，並置境陽郡。開皇初郡廢。咸安梁置，曰綏安。開皇末改名焉。墊江西魏置縣及容川、容山郡。後周改為魏安縣。開皇初郡廢，十八年縣改名焉。

漢陽郡後魏曰南秦州，西魏曰成州。統縣三，戶一萬九百八十五。

上祿舊置仇池郡，後魏置倉泉縣，後周廢階陵、豐川、建平、城階四縣入焉。開皇初郡廢，大業初置漢陽郡，改縣曰上祿。有百頃堆。潭水西魏置潭水郡。後周郡廢，並廢甘若，相山、武定三縣入焉。長道後魏置漢陽郡。後周郡廢，又省水南縣入焉。開皇初郡廢，十八年改曰長道。

臨洮郡後周武帝逐吐谷渾，以置洮陽郡，尋立洮州。開皇初郡廢。統縣十一，戶二萬八千九百七十一。

美相後周置縣，及置洮陽郡。開皇初郡廢，並洮陽縣入焉。大業初置監洮郡。疊川後周置疊州、疊川縣。開皇四年置總管府，大業元年府廢。有洮水、流水。合川後周置，仍立西疆郡。開皇初郡廢。有白嶺山。樂川後周置。歸政開皇二年置，仍立疆澤郡，三年廢，又後周立弘州及開遠、河濱二郡。開皇初州郡並廢。洮源後周置，曰金城，並立旭州，又置通義郡。開皇初郡廢，十八年縣改為美俗。大業初州廢，縣改名焉。洮陽後周置，曰廣恩，並置廣恩郡。開皇初郡廢，仁壽元年，改縣為洮河，大業初改曰洮陽。臨潭後周曰泛潭，開皇十一年改名焉。臨洮西魏置，曰溢樂，並置岷州及同和郡。開皇初郡廢，大業初州廢，更名縣曰臨洮。又後周置祐川郡、基城縣，尋郡縣俱廢。有岷山、崆峒山。當夷後周置。又立洪和郡，郡尋廢。又置博陵郡及博陵、寧人二縣。開皇初併入。和政後周置洮城郡，尋廢。

宕昌郡後周置宕昌國，天和元年置宕州總管府。開皇四年府廢。統縣三，戶六千九百九十六。

良恭後周置，初曰陽宕，置宕昌郡。開皇初郡廢，十八年改名焉。大業初置宕昌郡。和戎後周置。有良恭山。懷道後周置甘松郡，開皇初郡廢。

武都郡西魏置武州。統縣七，戶一萬七百八十。

將利舊曰石門，西魏改曰安育。後周改曰將利，置武都郡，後改曰永都郡。開皇初郡廢，大業初置武都郡。又有東平縣，後周併入焉。有河池水。建威後魏置白水郡，郡廢，改為白水縣。西魏複立郡，改為綏戎。後周郡廢，改為建威縣，並廢洪化縣入焉。又西魏有孔堤郡及縣，後周並廢。覆津後魏初曰玩當，置武階郡。西魏又置覆津縣，及置萬郡，統赤萬、接難、五部三縣。後周一郡三縣並玩當，並廢入焉。開皇初武階郡又廢。盤堤西魏置，曰南五部縣，後改名焉；並立武陽郡及茄蘆縣。後周郡廢，縣併入焉。長松西魏置，初曰建昌，置文州及盧北郡。開皇初郡廢，十八年縣改曰長松，大業初州廢。曲水西魏置。正西西魏置。

同昌郡西魏逐吐谷渾，置鄧州。開皇七年改曰扶州。統縣八，戶一萬二千二百四十八。

尚安西魏置縣及鄧寧郡。開皇初郡廢，大業初置同昌郡。有黑水。鉗川西魏置。有鉗川山。有白水。貼夷西魏置，又置昌寧郡。開皇三年郡廢。同昌西魏置。有鄧至山，雲鄧艾所至，故名焉。嘉誠後周置縣並龍涸郡及扶州總管府。開皇初府廢，三年郡廢，七年州廢。有雪山。封德後魏置，又立芳州，有深泉郡，開皇初郡廢，又省理定縣入焉。大業初州廢。常芬後周置，及立恆香郡。開皇初郡廢。有弱水。金崖後周置。

河池郡後魏置南岐州，後周改曰鳳州。統縣四，戶一萬一千二百二。

梁泉舊曰故道，後魏置郡，曰固道，縣曰涼泉，尋改曰梁泉。西魏改郡曰歸真。後周廢郡，又廢龍安、商樂二縣入。大業初置郡。兩當後魏置，及立兩當郡。開皇初郡廢。河池後魏曰廣化，並置廣化郡。開皇初郡廢，仁壽初縣改名焉。又後魏置思安縣，大業初省入。有河池水。同谷舊曰白石，置廣業郡。西魏改曰同穀，後周置康州。開皇初郡廢，大業初州廢。又有泥陽縣，西魏廢。

順政郡後魏置東益州，梁為武興蕃王國，西魏改為興州。統縣四，戶四千二百六十一。

順政舊曰略陽。西魏置郡，曰順政，縣曰漢曲；又置仇池縣，後改曰靈道。開皇初郡廢。十八年，縣改名焉。大業初置郡，又省靈道縣併入。鳴水西魏置，曰落叢，並置落叢郡。開皇初郡廢。六年，縣改為廚北。八年，改曰鳴水。長舉西魏置，又立盤頭郡。後周廢郡，有鳳溪水。修城舊置修城郡，縣曰廣長。後周郡廢；又廢下阪縣入。仁壽初，縣改名焉。又西魏置柏樹縣，後周廢。

義城郡後魏立益州，世號小益州。梁曰黎州。西魏複曰益州，又改曰利州，置總管府。大業初府廢。統縣七，戶一萬五千九百五十。

綿谷舊曰興安，置晉壽郡。開皇初郡廢。十八年，縣改名焉。大業初置郡。又有華陽郡，梁置華州，西魏並廢。有龍門山。益昌義城西魏置。葭萌後魏曰晉安，置新巴郡。開皇初郡廢。十八年，縣改名焉。大業初又並恩金縣入焉。岐坪景穀舊曰白水，置平興郡。後周省東洛郡入。開皇初郡廢，縣改名平興。十八年，改曰景穀。大業初又省魚般縣入焉。有關官。有木馬山、良珠山。有凍水。嘉川舊置宋熙郡，開皇初廢。

平武郡西魏置龍州。統縣四，戶五千四百二十。

江油後魏置江油郡，開皇三年郡廢，大業初置郡。有關官。馬盤後魏置馬盤郡，開皇三年郡廢。平武梁末，李文智自立為籓王，西魏廢為縣，有涪水、潺水。方維舊曰秦興，置建陽郡。開皇初郡廢，縣改名焉。

汶山郡後周置汶州。開皇初改曰蜀州，尋為會州，置總管府。大業初府廢。統縣十一，戶二萬四千一百五十九。

汶山舊曰廣陽。梁改為北部都尉，置繩州、北部郡。後周改曰汶州。開皇初郡廢，仁壽元年改名焉。北川後周置。有龍泉水、鷹門山，襄陽山。汶川後周置汝山郡，開皇初郡廢。交川開皇初置。有關官。通化開皇初置，曰金川，仁壽初改名焉。左封後周置，曰廣年，及置廣年郡、左封郡。開皇初郡並廢。仁壽初縣改名焉。又周置翼州，大業初廢，有汶山。平康後周置。有羊腸山。翼水後周置，曰龍求，及置清江郡。開皇初郡廢，縣改曰清江。十八年，又改名焉。翼針後周置，及翼針郡。開皇初郡廢。有石鏡山。江源後周置。通軌後周置縣及覃州，並覃川、榮鄉二郡。開皇初郡廢，四年州廢。有甘松山。

普安郡梁置南梁州，後改為安州，西魏改為始州。統縣七，戶三萬一千三百五十一。

普安舊曰南安。西魏改曰普安，置普安郡。開皇初郡廢，大業初置郡焉。永歸舊曰白水，西魏改焉。黃安舊曰華陽，西魏改焉，又置黃原郡。開皇初郡廢。陰平宋置北陰平郡，魏置龍州。西魏改郡為陰平，又名縣焉。後周從江油郡，改曰靜龍，縣曰陰平。開皇初郡廢。梓潼舊曰安壽，西魏置潼川郡。開皇初郡廢。大業初縣改名焉。有五婦山。武連舊曰武功，置輔劍郡。西魏改郡曰安都，縣曰武連。開皇初郡廢。臨津舊曰胡原。開皇七年改焉。

金山郡西魏置潼州。開皇五年，改曰綿州。統縣七，戶三萬六千九百六十三。

巴西舊曰涪，置巴西郡。西魏改縣曰巴西。開皇初郡廢。大業初置金山郡。有鹽井。昌隆有雲臺山。涪城舊置始平郡，西魏改郡為涪城，後周又改曰安城。開皇初郡廢，改縣曰安城。十六年，改為涪城。魏城西魏置。萬安舊曰孱亭，西魏改名焉，置萬安郡。開皇初郡廢。神泉舊曰西充國，開皇六年改名焉。金山舊置益昌、晉興二縣，西魏省晉興入益昌，後周別置金山。開皇四年，省益昌入金山。

新城郡梁末置新州。開皇末改曰梓。統縣五，戶三萬七百二十七。

郪舊曰伍城。西魏改曰昌城，仍置昌城郡。開皇初郡廢。大業初置新城郡，改縣名焉。射洪西魏置，曰射江，後周改名焉。鹽亭西魏置鹽亭郡。開皇初郡廢。有高渠縣。大業初併入焉。通泉舊曰通泉，置西宕渠郡。西魏改郡、縣俱曰勇泉。開皇初郡廢，縣改名，又並光漢縣入焉。飛烏開皇中置。

巴西郡梁置南梁、北巴州，西魏置隆州。統縣十，戶四萬一千六十四。

閬內梁置北巴郡，後魏平蜀，置盤龍郡，開皇初郡廢。大業初置巴西郡。有盤龍山、天柱山、靈山。南部舊曰南充國，梁曰南部，西魏置新安郡，後周郡廢。蒼溪舊曰漢昌，開皇末改名焉。南充舊曰安漢，置宕渠郡。開皇初郡廢。十八年，縣改名焉。相如梁置梓潼郡，後魏郡廢。西水梁置掌天郡，西魏改曰金遷，開皇初郡廢。晉城舊曰西充國，梁置木蘭郡。西魏廢郡，改縣名焉。有閬水。奉國梁置白馬、義陽二郡，開皇初郡廢，並廢義陽縣入焉。儀隴梁置，並置隆城郡。開皇初郡廢。大寅梁置。

遂寧郡後周置遂州。仁壽二年，置總管府。大業初府廢。統縣三，戶一萬二千六百二十二。

方義梁曰小溪，置東遂寧郡。西魏改縣名焉。後周改郡曰石山。開皇初郡廢。大業初置遂寧郡。青石舊曰晉興，西魏改名焉，又置懷化郡。開皇初郡廢。長江舊曰巴興，西魏改名焉，又置懷化郡。開皇初郡廢。

涪陵郡西魏置合州。開皇末改曰涪州。統縣三，戶九千九百二十一。

石鏡舊曰墊江，置宕渠郡。西魏改郡為墊江，縣為石鏡。開皇初郡廢。大業初置涪陵郡。漢初梁置新興郡。西魏改郡曰清居，名縣曰漢初。開皇初郡廢。赤水開皇八年置。

巴郡梁置楚州。開皇初改曰渝州。統縣三，戶一萬四千四百二十三。

巴舊置巴郡，後周廢枳、墊江二縣入焉。開皇初郡廢。大業初置巴郡。江津舊曰江州縣。西魏改為江陽，置七門郡。開皇初郡廢。十八年，縣改名焉。涪陵舊曰漢平，置涪陵郡。開皇初郡廢。十三年，縣改名焉。

巴東郡梁置信州，後周置總管府，大業元年府廢。統縣十四，戶二萬一千三百七十。

人復舊置巴東郡，縣曰魚複，西魏改曰人複。開皇初郡廢。大業初，置巴東郡。有鹽井、白鹽山。雲安舊曰朐，後周改焉。南浦後周置安鄉郡，後改縣曰安鄉，改郡曰萬川。開皇初郡廢。十八年，縣改名焉。梁山西魏置。有高梁山。有溪。大昌後周置永昌郡，尋廢，又廢北井縣入焉。巫山舊置建平郡，開皇初郡廢。有巫山。秭歸後周曰長寧，置秭歸郡。開皇初郡廢，改縣曰秭歸。巴東舊曰歸鄉，梁置信陵郡。後周郡廢，縣改曰樂鄉。開皇末，又改名焉。有巫峽。新浦後周置周安郡，開皇初郡廢。盛山梁曰漢豐，西魏改為永寧，開皇末，曰盛山。臨江梁置臨江郡，後周置臨州。開皇初郡廢，大業初州廢。有平都山。有彭溪。武甯後周置南州、南都郡、源陽縣，後改郡曰懷德，縣曰武寧。開皇初州郡並廢入焉。石城開皇初置庸州，大業初州廢。務川開皇末置。

蜀郡舊置益州，開皇初廢。後周置總管府。開皇二年，置西南道行台省，三年，複置總管府，大業元年府廢。統縣十三，戶十萬五千五百八十六。

成都舊置蜀郡，又有新都縣。梁置始康郡，西魏廢始康郡。開皇初廢蜀郡，並廢新繁入焉。十八年，改新都曰興樂。大業初置蜀郡，省興樂入焉。舊置懷甯、晉熙、宋興、宋寧四郡，至後周並廢。有武簷山。雙流舊曰廣都，置寧蜀郡，後同郡廢。仁壽元年改縣曰雙流。有女伎山。新津後周置，並置犍為郡。開皇初郡廢。大業初又廢僰道縣入焉。晉原舊曰江原，及置江原郡。後周廢郡，縣改名焉。清城舊置齊基郡，後周廢為清城縣。有鳴鵠山，清城山。九隴舊曰晉壽，梁置東益州。後周州廢，置九隴郡，並改縣曰九隴。仁壽初置濛州。開皇初郡廢，並隴泉、興固，青陽三縣入焉。大業初州廢。有太山、道場山。綿竹舊置晉熙郡及長楊、南武都二縣。後周並二縣為晉熙，後又廢晉熙入陽泉。開皇初郡廢，十八年改為孝水，大業二年改曰綿竹。有冶官。有綿水。有鹿堂山。郫西魏分置溫江縣，開皇初省入。仁壽初複置萬春縣，大業初又廢入焉。有金山、平樂山、天彭門。玄武舊曰伍城，後周置玄武郡。開皇初郡廢，改縣名焉。仁壽初置凱州，大業初廢。有三堆山、郪江。雒舊曰廣漢，又置廣漢郡。開皇初郡廢。十八年，改曰綿竹。大業初改名雒焉。又有西遂甯郡、南陰平郡。後周廢西遂寧，改為懷中，南陰平郡曰南陰平縣，尋並廢。陽安舊曰牛鞞，西魏改名焉，並置武康郡。開皇初郡廢。仁壽初置簡州，大業初州廢。有鹽井。平泉西魏置，曰婆閏。開皇十八年，改名焉，金泉西魏置縣及金泉郡。後周廢郡，並廢白牟縣入焉。有昌利山、銅官山、石城山。

臨邛郡舊置雅州。統縣九，戶二萬三千三百四十八。

嚴道西魏置，曰始陽縣，置蒙山郡。開皇初郡廢。十三年，改曰蒙山，尋置雅州。大業置臨邛郡，縣改名焉。有邛來山。名山舊曰蒙山。開皇十三年，改始陽曰蒙山，改蒙山曰名山。盧山仁壽末置。依政西魏置，及置邛州，大業初廢。臨邛舊置臨邛郡，開皇初廢。有火井。蒱江西魏置。曰廣定，及置蒱原郡，開皇初郡廢。仁壽初縣改名焉。蒱溪西魏置。沈黎後周置黎州，尋並縣廢。開皇中置縣。仁壽末置登州，大業初州廢。漢源大業初置。

眉山郡西魏曰眉州。後周曰青州，後又曰嘉州。大業二年又改曰眉州。統縣八，戶二萬三千七百九十九。

龍遊後周置，曰峨眉，及置平羌郡。開皇初郡廢。九年改縣為青衣。平陳日，龍見水，隨軍而進，十年改名焉。大業初置眉山郡。平羌後周置，仍置平羌郡。開皇初郡廢。夾江開皇三年置。峨眉開皇十三年置。有峨眉山、綏山。通義舊置齊通郡及青州。西魏改州曰眉州。開皇初郡廢，改齊通曰廣通。仁壽元年改為通義。大業初州廢。青神後周置，並置青神郡。開皇初郡廢。丹棱後周置，曰齊樂。開皇中改名焉。洪雅開皇十三年置。

隆山郡西魏置陵州。統縣五，戶一萬一千四十二。

仁壽梁置懷仁郡，西魏改縣曰普寧，開皇初郡廢，十八年縣改名焉。又西魏置蒲亭。大業初置隆山郡，蒲亭併入焉。有鹽井。貴平西魏置，又立和仁郡。後周又廢可曇、平井二縣入焉。開皇初郡廢。大業初，又廢籍縣入焉。井研始建開皇十一年置。有鐵山。隆山舊曰犍為，置江州。西魏改縣曰隆山。後周省州，置隆山郡。開皇初郡廢，又並江陽縣入焉。有冶官。有鼎鼻山。

資陽郡西魏置資州。統縣九，戶二萬五千七百二十二。

磐石後周置縣及資中郡，開皇初郡廢。大業初置資陽郡。內江後周置。威遠開皇初置。大牢開皇十三年置。安嶽後周置，並置普州。大業初州廢。普慈後周置郡曰普慈，縣曰多業。開皇初郡廢。十三年，縣改名焉。安居後周置，曰柔剛，及置安居郡。開皇初郡廢。十三年，縣改名焉。隆康後周置，曰永康。開皇十八年改焉。資陽後周置。

瀘川郡梁置滬州。仁壽中置總管府，大業初府廢。統縣五，戶一千八百二。

瀘川舊曰江陽，並置江陽郡。開皇初郡廢。大業初置瀘川郡，縣改名焉。富世後周置，及置洛源郡。開皇初郡廢。江安舊曰漢安，開皇十八年改名焉。合江後周置。綿水梁置。有綿溪。

犍為郡梁置戎州。統縣四，戶四千八百五十九。

僰道後周置，曰外江。大業初改曰僰道，置犍為郡。犍為後周置，曰武陽。開皇初改焉。南溪梁置，曰南廣，及置六同郡。開皇初郡廢。仁壽初縣改名焉。開邊開皇六年置，七年廢訓州入焉。大業初廢恭州、協州入焉。

越巂郡後周置嚴州。開皇六年改曰西寧州，十八年又改曰巂州。統縣六，戶七千四百四十八。

越巂帶郡。邛都蘇祗舊置亮善郡，開皇初郡廢。有孫水。可泉舊宣化郡，開皇初廢。台登舊置白沙郡。開皇初郡廢。邛部舊置邛部郡，又有平樂郡。開皇初並廢。有巂山。

牂柯郡開皇初，置牂。統縣二。

牂柯帶郡。賓化

黔安郡後周置黔州，不帶郡。統縣二，戶一千四百六十。

鼓水開皇十三年置。有伏牛山。出鹽井。涪川開皇五年置。

梁州于天官上應參之宿。周時梁州，以並雍部。及漢，又析置益州。在《禹貢》，自漢川以下諸郡，皆其封域。漢中之人，質樸無文，不甚趨利。性嗜口腹，多事田漁，雖蓬室柴門，食必兼肉。好祀鬼神，尤多忌諱，家人有死，輒離其故宅。崇重道教，猶有張魯之風焉。每至五月十五日，必以酒食相饋，賓旅聚會，有甚於三元。傍南山雜有獠戶，富室者頗參夏人為婚，衣服居處言語，殆與華不別。西城、房陵、清化、通川、宕渠，地皆連接，風俗頗同。漢陽、臨洮、宕昌、武都、同昌、河池，順政、義城、平武、汶山、皆連雜氐羌。人尤勁悍，性多質直。皆務于農事，工習獵射，于書計非其長矣。蜀郡、臨邛、眉山、隆山、資陽、瀘川、巴東、遂甯、巴西、新城、金山、普安、犍為、越巂、柯、黔安，得蜀之舊域。其地四塞，山川重阻，水陸所湊，貨殖所萃，蓋一都之會也。昔劉備資之，以成三分之業。自金行喪亂，四海沸騰，李氏據之於前，譙氏依之於後。當梁氏將亡，武陵憑險而取敗，後周之末，王謙負固而速禍。故孟門不祀，古人所以誡焉。其風俗大抵與漢中不別。其人敏慧輕急，貌多蕞陋，頗慕文學，時有斐然，多溺于逸樂，少從宦之士，或至耆年白首，不離鄉邑。人多工巧，綾錦雕鏤之妙，殆侔于上國。貧家不務儲蓄，富室專於趨利。其處家室，則女勤作業，而士多自閑，聚會宴飲，尤足意錢之戲。小人薄于情禮，父子率多異居。其邊野富人，多規固山澤，以財物雄役夷、獠，故輕為奸藏，權傾州縣。此亦其舊俗乎？又有獽狿蠻賨，其居處風俗，衣服飲食，頗同於獠，而亦與蜀人相類。


Chinese text: This work was published before January 1, 1923, and is in the
public domain worldwide because the author died at least 100 years ago.
