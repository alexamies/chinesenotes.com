隋書卷七十一列傳第三十六

○誠節

《易》稱：「聖人大寶曰位，何以守位曰仁。」又雲：「立人之道曰仁與義。」然而士之立身成名，在乎仁義而已。故仁道不遠，則殺身以成仁，義重於生，則捐生而取義。是以龍逢投軀于夏癸，比干竭節于商辛，申蒯斷臂于齊莊，弘演納肝于衛懿。爰逮漢之紀信、欒布，晉之向雄、嵇紹，凡在立名之士，莫不庶幾焉。至於臨難忘身，見危授命，雖斯文不墜，而行之蓋寡，固知士之所重，信在茲乎！非夫內懷鐵石之心，外負淩霜之節，孰能安之若命，赴蹈如歸者也。皇甫誕等，當擾攘之際，踐必死之機，白刃臨頸，確乎不拔，可謂歲寒貞柏，疾風勁草，千載之後，懍懍如生。豈獨聞彼伯夷，懦夫立志，亦冀將來君子，有所庶幾。故掇采所聞，為《誠節傳》。

○劉弘

劉弘，字仲遠，彭城叢亭裡人，魏太常卿芳之孫也。少好學，有行檢，重節概。仕齊行台郎中、襄城、沛郡、谷陽三郡太守、西楚州刺史。及齊亡，周武帝以為本郡太守。尉迥之亂也，遣其將席毗掠徐、兗。弘勒兵拒之，以功授儀同、永昌太守、齊州長史。志在立功，不安佐職。平陳之役，表請從軍，以行軍長史從總管吐萬緒度江。以功加上儀同，封濩澤縣公，拜泉州刺史。會高智慧作亂，以兵攻州，弘城守百餘日，救兵不至。前後出戰，死亡太半，糧盡無所食，與士卒數百人煮犀甲腰帶，及剝樹皮而食之，一無離叛。賊知其饑餓，欲降之，弘抗節彌厲。賊悉眾來攻，城陷，為賊所害。上聞而嘉歎者久之，賜物二千段。子長信，襲其官爵。

皇甫誕陶模敬釗

皇甫誕，字玄慮，安定烏氏人也。祖和，魏膠州刺史。父璠，周隋州刺史。誕少剛毅，有器局。周畢王引為倉曹參軍。高祖受禪，為兵部侍郎。數年，出為魯州長史。開皇中，複入為比部、刑部二曹侍郎，俱有能名。遷治書侍御史，朝臣無不肅憚。上以百姓多流亡，令誕為河南道大使以檢括之。及還，奏事稱旨，上甚悅，令判大理少卿。明年，遷尚書右丞，俄以母憂去職。未期，起令視事。尋轉尚書左丞。時漢王諒為并州總管，朝廷盛選僚佐，前後長史、司馬，皆一時名士。上以誕公方著稱，拜并州總管司馬，總府政事，一以諮之，諒甚敬焉。及煬帝即位，征諒入朝，諒用諮議王頍之謀，發兵作亂。誕數諫止，諒不納。誕因流涕曰：「竊料大王兵資，無敵京師者，加以君臣位定，逆順勢殊，士馬雖精，難以取勝。願王奉詔入朝，守臣子之節，必有松、喬之壽，累代之榮。如更遷延，陷身叛逆，一掛刑書，為布衣黔首不可得也。願察區區之心，思萬全之計，敢以死請。」諒怒而囚之。及楊素將至，諒屯清源以拒之。諒主簿豆盧毓出誕於獄，相與協謀，閉城拒諒。諒襲擊破之，並抗節而遇害。帝以誕亡身徇國，嘉悼者久之，下詔曰：「褒顯名節，有國通規，加等飾終，抑惟令典。并州總管司馬皇甫誕，性理淹通，志懷審正，效官贊務，聲績克宣。值狂悖構禍，凶威孔熾，確殉單誠，不從妖逆。雖幽縶寇手，而雅志彌厲，遂潛與義徒據城抗拒。眾寡不敵，奄致非命。可贈柱國，封弘義公，諡曰明。」子無逸嗣。

無逸尋為淯陽太守，政甚有聲。《大業令》行，舊爵例除，以無逸誠義之後，賜爵平輿侯。入為刑部侍郎，守右武衛將軍。

初，漢王諒之反也，州縣莫不回應，有嵐州司馬陶模、繁畤令敬釗，並抗節不從。

陶模，京兆人也。性明敏，有器幹。仁壽初，為嵐州司馬。諒既作亂，刺史喬鐘葵發兵將赴逆，模拒之曰：「漢王所圖不軌，公荷國厚恩，致位方伯，謂當竭誠效命以答慈造，豈有大行皇帝梓宮未掩，翻為厲階！」鐘葵失色曰：「司馬反邪？」臨之以兵，辭氣不撓，葵義而釋之。軍吏進曰：「若不斬模，何以壓眾心？」於是囚之於獄，悉掠取資財，分賜黨與。及諒平，煬帝嘉之，拜開府，授大興令。楊玄感之反也，率兵從衛玄擊之，以攻進位銀青光祿大夫，卒官。

敬釗字積善，河東蒲阪人也。父元約，周布憲中大夫。釗仁壽中為繁畤令，甚有能名。及賊至，力戰城陷。賊帥墨弼掠其資產而臨之以兵，釗辭氣不撓。弼義而止之，執送于偽將喬鐘葵所。鐘葵釋之，署為代州總管司馬，釗正色拒之，至於再三。鐘葵忿然曰：「受官則可，不然當斬！」釗答曰：「忝為縣宰，遭逢逆亂，進不能保境，退不能死節，為辱已多，何乃複以偽官相迫也？死生唯命，余非所聞。」鐘葵怒甚，熟視釗曰：「卿不畏死邪？」複將殺之。會楊義臣軍至，鐘葵遽出戰，因而大敗，釗遂得免。大業三年，煬帝避暑汾陽宮，代州長史柳銓、司馬崔寶山上其狀，付有司將加褒賞，會虞世基奏格而止。後遷朝邑令，未幾，終。

○遊元

游元，字楚客，廣平任人，魏五更明根之玄孫也。父寶藏，位至太守。元少聰敏，年十六，齊司徒徐顯秀引為參軍事。周武帝平齊之後，曆壽春令、譙州司馬，俱有能名。開皇中，為殿內侍御史。晉王廣為揚州總管，以元為法曹參軍，父憂去職。後為內直監。煬帝嗣位，遷尚書度支郎。遼東之役，領左驍衛長史，為蓋牟道監軍，拜朝請大夫，兼治書侍御史。宇文述等九軍敗績，帝令元按其獄。述時貴幸，其子士及又尚南陽公主，勢傾朝廷。遣家僮造元，有所請屬。元不之見。他日，數述曰：「公地屬親賢，腹心是寄，當咎身責己，以勸事君，乃遣人相造，欲何所道？」按之愈急，仍以狀劾之。帝嘉其公正，賜朝服一襲。九年，奉使于黎陽督運，楊玄感作逆，乃謂元曰：「獨夫肆虐，天下士大夫肝腦塗地，加以陷身絕域之所，軍糧斷絕，此亦天亡之時也。我今親率義兵，以誅無道，卿意如何？」元正色答曰：「尊公荷國寵靈，功參佐命，高官重祿，近古莫儔，公之弟兄，青紫交映，當謂竭誠盡節，上答鴻恩。豈意墳土未幹，親圖反噬，深為明公不取，願思禍福之端。僕有死而已，不敢聞命。」玄感怒而囚之，屢脅以兵，竟不屈節，於是害之。帝甚嘉歎，贈銀青光祿大夫，賜縑五百匹。拜其子仁宗為正議大夫、弋陽郡通守。

○馮慈明

馮慈明，字無佚，信都長樂人也。父子琮，仕齊官至尚書右僕射。慈明在齊，以戚屬之故，年十四，為淮陽王開府參軍事。尋補司州主簿，進除中書舍人。周武平齊，授帥都督。高祖受禪，開三府官，除司空司倉參軍事。累遷行台禮部侍郎。晉王廣為并州總管，盛選僚屬，以慈明為司士。後曆吏部員外郎，兼內史舍人。煬帝即位，以母憂去職。帝以慈明始事籓邸，後更在台，意甚銜之，至是謫為伊吾鎮副。未之官，轉交止郡丞。大業九年，被征入朝。時兵部侍郎斛斯政亡奔高麗，帝見慈明，深慰勉之。俄拜尚書兵曹郎，加位朝請大夫。十三年，攝江都郡丞事。李密之逼東都也，詔令慈明安集氵廛、洛，追兵擊密。至鄢陵，為密党崔樞所執。密延慈明於坐，勞苦之，因而謂曰：「隋祚已盡，區宇沸騰，吾躬率義兵，所向無敵，東都危急，計日將下。今欲率四方之眾，問罪于江都，卿以為何如？」慈明答曰：「慈明直道事人，有死而已，不義之言，非所敢對。」密不悅，冀其後改，厚加禮焉。慈明潛使人奉表江都，及致書東都留守，論賊形勢。密知其狀，又義而釋之。出至營門，賊帥翟讓怒曰：「爾為使人，為我所執，魏公相待至厚，曾無感戴，寧有畏乎？」慈明勃然曰：「天子使我來，正欲除爾輩，不圖為賊黨所獲。我豈從汝求活耶？欲殺但殺，何須罵詈！」因謂群賊曰：「汝等本無噁心，因饑饉逐食至此。官軍至，早為身計。」讓益怒，於是亂刀斬之。時年六十八。梁郡通守楊汪上狀，帝嘆惜之，贈銀青光祿大夫。拜其二子惇、怦俱為尚書承務郎。王充推越王侗為主，重贈柱國、戶部尚書、昌黎郡公，諡曰壯武。

長子忱，先在東都，王充破李密，忱亦在軍中，遂遣奴負父屍柩詣東都，身不自送。未幾，又盛花燭納室。時論醜之。

○張須陀

張須陀，弘農閿鄉人也。性剛烈，有勇略。弱冠從史萬歲討西爨，以功授儀同，賜物三百段。煬帝嗣位，漢王諒作亂并州，從楊素擊平之，加開府。大業中，為齊郡丞。會興遼東之役，百姓失業，又屬歲饑，谷米踴貴，須陀將開倉賑給，官屬鹹曰：「須待詔敕，不可擅與。」須陀曰：「今帝在遠，遣使往來，必淹歲序。百姓有倒懸之急，如待報至，當委溝壑矣。吾若以此獲罪，死無所恨。」先開倉而後上狀，帝知之而不責也。明年，賊帥王薄聚結亡命數萬人，寇掠郡境。官軍擊之，多不利。須陀發兵拒之，薄遂引軍南，轉掠魯郡。須陀躡之，及於岱山之下。薄恃驟勝，不設備。須陀選精銳，出其不意擊之，薄眾大潰，因乘勝斬首數千級。薄收合亡散，得萬餘人，將北度河。須陀追之，至臨邑，複破之，斬五千餘級，獲六畜萬計。時天下承平日久，多不習兵，須陀獨勇決善戰。又長於撫馭，得士卒心，論者號為名將。薄複北戰，連豆子<鹵亢>賊孫宣雅、石秪闍、郝孝德等眾十余萬攻章丘。須陀遣舟師斷其津濟，親率馬步二萬襲擊，大破之，賊徒散走。既至津梁，複為舟師所拒，前後狼狽，獲其家累輜重不可勝計，露布以聞。帝大悅，優詔褒揚，令使者圖畫其形容而奏之。其年，賊裴長才、石子河等眾二萬，奄至城下，縱兵大掠。須陀未暇集兵，親率五騎與戰。賊競赴之，圍百餘重，身中數創，勇氣彌厲。會城中兵至，賊稍卻，須陀督軍複戰，長才敗走。後數旬，賊帥秦君弘、郭方預等合軍圍北海，兵鋒甚銳，須陀謂官屬曰：「賊自恃強，謂我不能救，吾今速去，破之必矣。」於是簡精兵，倍道而進，賊果無備，擊大破之，斬數萬級，獲輜重三千兩。司隸刺史裴操之上狀，帝遣使勞問之。十年，賊左孝友眾將十萬，屯於蹲狗山。須陀列八風營以逼之，複分兵扼其要害。孝友窘迫，面縛來降。其党解象、王良、鄭大彪、李宛等眾各萬計，須陀悉討平之，威振東夏。以功遷齊郡通守，領河南道十二郡黜陟討捕大使。俄而賊廬明月眾十余萬，將寇河北，次祝阿，須陀邀擊，殺數千人。賊呂明星、帥仁泰、霍小漢等眾各萬餘，擾濟北，須陀進軍擊走之。尋將兵拒東郡賊翟讓，前後三十余戰，每破走之。轉滎陽通守。時李密說讓取洛口倉，讓憚須陀，不敢進。密勸之，讓遂與密率兵逼滎陽，須陀拒之。讓懼而退，須陀乘之，逐北十餘裡。時李密先伏數千人于林木間，邀擊須陀軍，遂敗績。密與讓合軍圍之，須陀潰圍輒出，左右不能盡出，須陀躍馬入救之。來往數四，眾皆敗散，乃仰天曰：「兵敗如此，何面見天子乎？」乃下馬戰死。時年 五十二。其所部兵，盡夜號哭，數日不止。越王侗遣左光祿大夫裴仁基招撫其眾，移鎮武牢。帝令其子元備總父兵，元備時在齊郡，遇賊，竟不果行。

○楊善會

楊善會，字敬仁，弘農華陰人也。父初，官至毗陵太守。善會大業中為鄃令，以清正聞。俄而山東饑饉，百姓相聚為盜，善會以左右數百人逐捕之，往皆克捷。其後賊帥張金稱眾數萬，屯於縣界，屠城剽邑，郡縣莫能禦。善會率勵所領，與賊搏戰，或日有數合，每挫其鋒。煬帝遣將軍段達來討金稱，善會進計于達，達不能用，軍竟敗焉。達深謝善會。後複與賊戰，進止一以謀之，於是大克。金稱複引渤海賊孫宣雅、高士達等眾數十萬，破黎陽而還，軍鋒甚盛。善會以勁兵千人邀擊，破之，擢拜朝請大夫、清河郡丞。金稱稍更屯聚，以輕兵掠冠氏。善會與平原通守楊元弘步騎數萬眾，襲其本營。武賁郎將王辯軍亦至，金稱釋冠氏來援，因與辯戰，不利，善會選精銳五百赴之，所當皆靡，辯軍複振。賊退守本營，諸軍各還。于時山東思亂，從盜如市，郡縣微弱，陷沒相繼。能抗賊者，唯善會而已。前後七百餘陣，未嘗負敗，每恨眾寡懸殊，未能滅賊。會太僕楊義臣討金稱，複為賊所敗，退保臨清。取善會之策，頻與決戰，賊乃退走。乘勝遂破其營，盡俘其眾。金稱將數百人遁逃，後歸漳南，招集餘黨。善會追捕斬之，傳首行在所。帝賜以尚方甲槊弓劍，進拜清河通守。其年，從楊義臣斬漳南賊帥高士達，傳首江都宮，帝下詔褒揚之。士達所部將竇建德，自號長樂王，來攻信都。臨清賊王安阻兵數千，與建德相影響。善會襲安斬之。建德既下信都，複擾清河，善會逆拒之，反為所敗，嬰城固守。賊圍之四旬，城陷，為賊所執。建德釋而禮之，用為貝州刺史。善會罵之曰：「老賊何敢擬議國士！恨吾力劣，不能擒汝等。我豈是汝屠酤兒輩，敢欲更相吏邪？」臨之以兵，辭氣不撓。建德猶欲活之，為其部下所請，又知終不為己用，於是害之。清河士庶莫不傷痛焉。

○獨孤盛

獨孤盛，上柱國楷之弟也。性剛烈，有膽氣。煬帝在籓，盛以左右從，累遷為車騎將軍。及帝嗣位，以籓邸之舊，漸見親待，累轉為右屯衛將軍。宇文化及之作亂也，裴虔通引兵至成象殿，宿衛者皆釋仗而走。盛謂虔通曰：「何物兵？形勢太異也！」虔通曰：「事勢已然，不預將軍事。將軍慎無動。」盛大罵曰：「老賊是何物語！」不及被甲，與左右十餘人逆拒之，為亂兵所殺。越王侗稱制，贈光祿大夫、紀國公，諡曰武節。

○元文都

元文都，洵陽公孝矩之兄子也。父孝則，周小塚宰、江陵總管。文都性鯁直，明辯有器幹。仕周為右侍上士。開皇初，授內史舍人，曆庫部、考功二曹郎，俱有能名。擢為尚書左丞，轉太府少卿。煬帝嗣位，轉司農少卿、司隸大夫，尋拜御史大夫，坐事免。未幾，授太府卿，帝漸任之，甚有當時之譽。大業十三年，帝幸江都宮，詔文都與段達、皇甫無逸、韋津等同為東都留守。及帝崩，文都與達、津等共推越王侗為帝。侗署文都為內史令、開府儀同三司、光祿大夫、左驍衛大將軍、攝右翊衛將軍、魯國公。既而宇文化及立秦王浩為帝，擁兵至彭城，所在響震。文都諷侗遣使通于李密。密於是請降，因授官爵，禮其使甚厚。王充不悅，因與文都有隙。文都知之，陰有誅充之計。侗複以文都領御史大夫，充固執而止。盧楚說文都曰：「王充外軍一將耳，本非留守之徒，何得預吾事！且洛口之敗，罪不容誅，今者敢懷跋扈，宰製時政，此而不除，方為國患。」文都然之，遂懷奏入殿。事臨發，有人以告充。充時在朝堂，懼而馳還含嘉城，謀作亂。文都頻遣呼之，充稱疾不赴。至夜作亂，攻東太陽門而入，拜於紫微觀下。侗遣人謂之曰：「何為者？」充曰：「元文都、盧楚謀相殺害，請斬文都，歸罪司寇。」侗見兵勢漸盛，度終不免，謂文都曰：「公自見王將軍也。」文都遷延而泣，侗遣其署將軍黃桃樹執文都以出。文都顧謂侗曰：「臣今朝亡，陛下亦當夕及。」侗慟哭而遣之，左右莫不憫默。出至興教門，充令左右亂斬之，諸子並見害。

○盧楚

盧楚，涿郡范陽人也。祖景祚，魏司空掾。楚少有才學，鯁急口吃，言語澀難。大業中，為尚書右司郎，當朝正色，甚為公卿所憚。及帝幸江都，東都官僚多不奉法，楚每存糾舉，無所回避。越王侗稱尊號，以楚為內史令、左備身將軍、攝尚書左丞、右光祿大夫，封涿郡公，與元文都等同心戮力以輔幼主。及王充作亂，兵攻太陽門，武衛將軍皇甫無逸斬關逃難，呼楚同去。楚謂之曰：「僕與元公有約，若社稷有難，誓以俱死，今舍去不義。」及兵入，楚匿於太官署，賊黨執之，送於充所。充奮袂令斬之，於是鋒刃交下，肢體糜碎。

○劉子翊

劉子翊，彭城叢亭裡人也。父徧，齊徐州司馬。子翊少好學，頗解屬文，性剛謇，有吏幹。仕齊殿中將軍。開皇初，為南和丞，累轉秦州司法參軍事。十八年，入考功，尚書右僕射楊素見而異之，奏為侍御史。時永甯令李公孝四歲喪母，九歲外繼，其後父更別娶後妻，至是而亡。河間劉炫以無撫育之恩，議不解任。子翊駁之曰：

《傳》雲：「繼母如母，與母同也。」當以配父之尊，居母之位，齊杖之制，皆如親母。又「為人後者，為其父母期」。報期者，自以本生，非殊親之與繼也。父雖自處傍尊之地，於子之情，猶須隆其本重。是以令雲：「為人後者，為其父母並解官，申其心喪。父卒母嫁，為父後者雖不服，亦申心喪。其繼母嫁不解官。」此專據嫁者生文耳。將知繼母在父之室，則制同親母。若謂非有撫育之恩，同之行路，何服之有乎？服既有之，心喪焉可獨異？三省令旨，其義甚明。今言令許不解，何其甚謬！且後人者為其父母期，未有變隔以親繼，親繼既等，故知心喪不殊。《服問》雲：「母出則為繼母之党服。」豈不以出母族絕，推而遠之，繼母配父，引而親之乎？子思曰：「為伋也妻，是為白也母。有為亻及也妻，是不為白也母。」定知服以名重，情因父親，所以聖人敦之以孝慈，弘之以名義。是使子以名服，同之親母，繼以義報，等之己生。如謂繼母之來，在子出之後，制有淺深者，考之經傳，未見其文。譬出後之人，所後者初亡，後之者始至，此複可以無撫育之恩而不服重乎？昔長沙人王毖，漢末為上計詣京師，既而吳、魏隔絕，毖于內國更娶，生子昌。毖死後為東平相，始知吳之母亡，便情系居重，不攝職事。于時議者，不以為非。然則繼母之與前母，於情無別。若要以撫育始生服制，王昌複何足雲乎？又晉鎮南將軍羊祜無子，取弟子伊為子。祜薨，伊不服重，祜妻表聞，伊辭曰：「伯生存養己，伊不敢違。然無父命，故還本生。」尚書彭權議：「子之出養，必由父命，無命而出，是為叛子。」於是下詔從之。然則心服之制，不得緣恩而生也。

論雲：「禮者稱情而立文，仗義而設教。」還以此義，諭彼之情。稱情者，稱如母之情，仗義者，仗為子之義。名義分定，然後能尊父順名，崇禮篤敬。苟以母養之恩始成母子，則恩由彼至，服自己來，則慈母如母，何得待父命？又雲：「繼母慈母，本實路人，臨己養己，同之骨血。」若如斯言，子不由父，縱有恩育，得如母乎？其慈繼雖在三年之下，而居齊期之上，禮有倫例，服以稱情。繼母本以名服，豈藉恩之厚薄也。至於兄弟之子猶子也，私昵之心實殊，禮服之制無二。彼言「以」輕「如」重，自以不同。此謂如重之辭，即同重法，若使輕重不等，何得為「如」？律雲「准枉法」者，但准其罪，「以枉法論」者，即同真法。律以弊刑，禮以設教，准者准擬之名，以者即真之稱。「如」「以」二字，義用不殊，禮律兩文，所防是一。將此明彼，足見其義，取譬伐柯，何遠之有。

又論雲：「取子為後者，將以供承祧廟，奉養己身，不得使宗子歸其故宅，以子道事本父之後妻也。」然本父後妻，因父而得母稱，若如來旨，本父亦可無心喪乎？何直父之後妻。論又雲：「禮言舊君，其尊豈複君乎？已去其位，非複純臣，須言'舊'以殊之。別有所重，非複純孝，故言'其'已見之。目以其父之文，是名異也。」此又非通論。何以言之？「其「舊」訓殊，所用亦別，舊者易新之稱，其者因彼之辭，安得以相類哉？至如《禮》雲：「其父析薪，其子不克負荷。」《傳》雲：「衛雖小，其君在焉。」若其父而有異，其君複有異乎？斯不然矣，斯不然矣。今炫敢違禮乖令，侮聖幹法，使出後之子，無情於本生，名義之分，有虧於風俗。徇飾非於明世，強媒蘖於禮經，雖欲揚己露才，不覺言之傷理。

事奏，竟從子翊之議。仁壽中，為新豐令，有能名。大業三年，除大理正，甚有當時之譽。擢授治書侍御史，每朝廷疑議，子翊為之辯析，多出眾人意表。從幸江都。值天下大亂，帝猶不悟，子翊因侍切諫，由是忤旨，令子翊為丹陽留守。尋遣於上江督運，為賊吳棋子所虜。子翊說之，因以眾首。複遣領首賊清江。遇煬帝被殺，賊知而告之。子翊弗信，斬所言者。賊又欲請以為主，子翊不從。群賊執子翊至臨川城下，使告城中，雲「帝已崩」。子翊反其言，於是見害，時年七十。

堯君素陳孝意張季珣松贇

堯君素，魏郡湯陰人也。煬帝為晉王時，君素以左右從。及嗣位，累遷鷹擊郎將。大業之末，盜賊蜂起，人多流亡，君素所部獨全。後從驍衛大將軍屈突通拒義兵於河東。俄而通引兵南遁，以君素有膽略，署領河東通守。義師遣將呂紹宗、韋義節等攻之，不克。及通軍敗，至城下呼之。君素見通，歔欷流涕，悲不自勝，左右皆哽咽，通亦泣下沾衿，因謂君素曰：「吾軍已敗，義旗所指，莫不回應。事勢如此，卿當早降，以取富貴。」君素答曰：「公當爪牙之寄，為國大臣，主上委公以關中，代王付公以社稷，國祚隆替，懸之於公。奈何不思報效，以至於此。縱不能遠慚主上，公所乘馬，即代王所賜也，公何面目乘之哉！」通曰：「籲！君素，我力屈而來。」君素曰：「方今力猶未屈，何用多言。」通慚而退。時圍甚急，行李斷絕，君素乃為木鵝，置表於頸，具論事勢，浮之黃河，沿流而下。河陽守者得之，達於東都。越王侗見而歎息，於是承制拜君素為金紫光祿大夫，密遣行人勞苦之。監門直閣龐玉、武衛將軍皇甫無逸前後自東都歸義，俱造城下，為陳利害。大唐又賜金券，待以不死。君素卒無降心。其妻又至城下謂之曰：「隋室已亡，天命有屬，君何自苦，身取禍敗。」君素曰：「天下事非婦人所知。」引弓射之，應弦而倒。君素亦知事必不濟，然要在守死不易，每言及國家，未嘗不歔欷。嘗謂將士曰：「吾是籓邸舊臣，累蒙獎擢，至於大義，不得不死。今谷支數年，食盡此穀，足知天下之事。必若隋室傾敗，天命有歸，吾當斷頭以付諸君也。」時百姓苦隋日久，及逢義舉，人有息肩之望。然君素善於統領，下不能叛。歲餘，頗得外生口，城中微知江都傾覆。又糧食乏絕，人不聊生，男女相食，眾心離駭。白虹降於府門，兵器之端，夜皆光見。月餘，君素為左右所害。

河東陳孝意，少有志尚，弱冠以貞介知名。大業初，為魯郡司法書佐，郡內號為廉平。太守蘇威嘗欲殺一囚，孝意固諫，至於再三，威不許。孝意因解衣，請先受死。良久，威意乃解，謝而遣之，漸加禮敬。及威為納言，奏孝意為侍御史。後以父憂去職，居喪過禮，有白鹿馴擾其廬，時人以為孝感之應。未期，起授雁門郡丞。在郡菜食齋居，朝夕哀臨，每一發聲，未嘗不絕倒，柴毀骨立，見者哀之。于時政刑日紊，長吏多賊汙，孝意清節彌厲，發奸擿伏，動若有神，吏民稱之。煬帝幸江都，馬邑劉武周殺太守王仁恭，舉兵作亂。孝意率兵與武賁郎將王智辯討之，戰於下館城，反為所敗。武周遂轉攻傍郡，百姓凶凶，將懷叛逆。前郡丞楊長仁、雁門令王確等，並桀黠，為無賴所歸，謀應武周。孝意陰知之，族滅其家，郡中戰慄，莫敢異志。俄而武周引兵來攻，孝意拒之，每致克捷。但孤城獨守，外無聲援，孝意執志，誓以必死。每遣使江都，道路隔絕，竟無報命。孝意亦知帝必不反，每旦暮向詔敕庫俯伏流涕，悲動左右。圍城百餘日，糧盡，為校尉張倫所殺，以城歸武周。

京兆張季珣，父祥，少為高祖所知，其後引為丞相參軍事。開皇中，累遷并州司馬。仁壽末，漢王諒舉兵反，遣其將劉建略地燕、趙。至井陘，祥勒兵拒守，建攻之，複縱火燒其郭下。祥見百姓驚駭，其城側有西王母廟，祥登城望之再拜，號泣而言曰：「百姓何罪，致此焚燒！神其有靈，可降雨相救。」言訖，廟上雲起，須臾驟雨，其火遂滅。士卒感其至誠，莫不用命。城圍月余，李雄援軍至，賊遂退走。以功授開府，曆汝州刺史、靈武太守，入為都水監，卒官。季珣少慷慨有志節。大業末，為鷹擊郎將，其府據箕山為固，與洛口連接。及李密、翟讓攻陷倉城，遣人呼之。季珣罵密極口，密怒，遣兵攻之，連年不能克。時密眾數十萬在其城下，季珣四面阻絕，所領不過數百人，而執志彌固，誓以必死。經三年，資用盡，樵蘇無所得，撤屋而爨，人皆穴處，季珣撫巡之，一無離叛。糧盡，士卒羸病不能拒戰，遂為所陷。季珣坐聽事，顏色自若，密遣兵擒送之。群賊曳季珣令拜密，季珣曰：「吾雖為敗軍之將，猶是天子爪牙之臣，何容拜賊也！」密壯而釋之。翟讓從之求金不得，遂殺之，時年二十八。

其弟仲琰，大業末為上洛令。及義兵起，率吏人城守，部下殺之以歸義。仲琰弟琮，為千牛左右，宇文化及之亂遇害。季珣家素忠烈，兄弟俱死國難，論者賢之。

北海松贇，性剛烈，重名義，為石門府隊正。大業末，有賊楊厚擁徒作亂，來攻北海縣，贇從郡兵討之。贇輕騎覘賊，為厚所獲，厚令贇謂城中，雲郡兵已破，宜早歸降。贇偽許之。既至城下，大呼曰：「我是松贇，為官軍覘賊，邂逅被執，非力屈也。今官軍大來，並已至矣，賊徒寡弱，旦暮擒剪，不足為憂。」賊以刀築贇口，引之而去，毆擊交下。贇罵厚曰：「老賊何敢致辱賢良，禍自及也！」言未卒，賊已斬斷其腰。城中望之，莫不流涕扼腕，銳氣益倍。北海卒完。煬帝遣戶曹郎郭子賤討厚，破之，以贇亡身殉節，嗟悼不已，上表奏之。優詔褒揚，贈朝散大夫、本郡通守。

史臣曰：古人以天下至大，方身則小，生為重矣，比義則輕。然則死有重於太山，生以理全者也，生有輕於鴻毛，死與義合者也。然死不可追，生無再得，故處不失節，所以為難矣。楊諒、玄感、李密反形已成，凶威方熾，皇甫誕、游元、馮慈明臨危不顧，視死如歸，可謂勇於蹈義矣。獨孤盛、元文都、盧楚、堯君素豈不知天之所廢，人不能興，甘就菹醢之誅，以徇忠貞之節。雖功未存於社稷，力無救于顛危，然視彼苟免之徒，貫三光而洞九泉矣。須陀、善會有溫序之風，子翊、松贇蹈解揚之烈。國家昏亂有忠臣，誠哉斯言也。


Chinese text: This work was published before January 1, 1923, and is in the
public domain worldwide because the author died at least 100 years ago.
