高祖初即位，將改周制，乃下詔曰：「宣尼制法，雲行夏之時，乘殷之輅。弈葉共遵，理無可革。然三代所尚，眾論多端，或以為所建之時，或以為所感之瑞，或當其行色，因以從之。今雖夏數得天，歷代通用，漢尚于赤，魏尚于黃，驪馬玄牲，已弗相踵，明不可改，建寅歲首，常服于黑。朕初受天命，赤雀來儀，兼姬周已還，於茲六代，三正回復，五德相生，總以言之，並宜火色。垂衣已降，損益可知，尚色雖殊，常兼前代。其郊丘廟社，可依袞冕之儀，朝會衣裳，宜盡用赤。昔丹烏木運，姬有大白之旂，黃星土德，曹乘黑首之馬，在祀與戎，其尚恆異。今之戎服，皆可尚黃，在外常所著者，通用雜色。祭祀之服，須合禮經，宜集通儒，更可詳議。」太子庶子、攝太常少卿裴政奏曰：「竊見後周制冕，加為十二，即與前禮數乃不同，而色應五行，又非典故。謹案三代之冠，其名各別。六等之冕，承用區分，璪玉五采，隨班異飾，都無迎氣變色之文。唯《月令》者，起于秦代，乃有青旂赤玉，白駱黑衣，與四時而色變，全不言於弁冕。五時冕色，《禮》既無文，稽於正典，難以經證。且後魏已來，制度咸闕。天興之歲，草創繕修，所造車服，多參胡制。故魏收論之，稱為違古，是也。周氏因襲，將為故事，大象承統，鹹取用之，輿輦衣冠，甚多迂怪。今皇隋革命，憲章前代，其魏、周輦輅不合制者，已敕有司盡令除廢，然衣冠禮器，尚且兼行。乃有立夏袞衣，以赤為質，迎秋平冕，用白成形，既越典章，須革其謬。謹案《續漢書·禮儀志》雲'立春之日，京都皆著青衣'，秋夏悉如其色。逮于魏、晉，迎氣五郊，行禮之人，皆同此制。考尋故事，唯幘從衣色。今請冠及冕，色並用玄，唯應著幘者，任依漢、晉。」制曰：「可。」

於是定令，採用東齊之法。乘輿袞冕，垂白珠十有二旒，以組為纓，色如其綬，黈纊充耳，玉笄。玄衣，纁裳。衣，山、龍華蟲、火、宗彝五章；裳，藻、粉米、黼、黻四章。衣重宗彝，裳重黼黻，為十二等。衣褾、領織成升龍，白紗內單，黼領，青褾、襈、裾。革帶，玉鉤灊，大帶，素帶硃裡，紕其外，上以硃，下以綠。「Ｘ隨裳色，龍、火、山三章。鹿盧玉具劍，火珠鏢首。白玉雙佩，玄組。雙大綬，六采，玄黃赤白縹綠，純玄質，長二丈四尺，五百首，廣一尺；小雙綬，長二尺六寸，色同大綬，而首半之，間施三玉環。硃襪，赤舄，舄加金飾。祀圓丘、方澤、感帝、明堂、五郊、雩、蠟、封禪、朝日、夕月、宗廟、社稷、籍田、廟遣上將、征還飲至、元服、納後、正月受朝及臨軒拜王公，則服之。通天冠，加金博山，附蟬，十二首，施珠翠，黑介幘，玉簪導。絳紗袍，深衣制，白紗內單，皁領、褾、襈、裾，絳紗蔽膝，白假帶，方心曲領。其革帶、劍、佩、綬、舄，與上同。若未加元服，則雙童髻，空頂黑介幘，雙玉導，加寶飾。朔日受朝、元會及冬會、諸祭還，則服之。武弁，金附蟬，平巾幘，餘服具服。講武、出征、四時蒐狩、大射、祃、類、宜社、賞祖、罰社、纂嚴，則服之。黑介幘，白紗單衣，烏皮履，拜陵則服之。白紗帽，白練裙襦，烏皮履，視朝、聽訟及宴見賓客，皆服之。白帢，白紗單衣，烏皮履，舉哀則服之。

神璽，寶而不用。受命璽，封禪則用之。「皇帝行璽」，封命諸侯及三師、三公則用之。「皇帝之璽」，賜諸侯及三師、三公書則用之。「皇帝信璽」，征諸夏兵則用之。「天子行璽」，封命蕃國之君則用之。「天子之璽」，賜蕃國之君書則用之。「天子信璽」，征蕃國兵則用之。常行詔敕，則用內史門下印。

皇帝臨臣之喪，三品已上，服錫衰；五等諸侯，緦衰；四品已下，疑衰。

皇太子袞冕，垂白珠九旒，青纊充耳，犀笄。玄衣，纁裳。衣，山、龍、華蟲、火、宗彝五章；裳，藻、粉米、黼、黻四章。織成為之。白紗內單，黼領，青褾、襈、裾。革帶，金鉤灊，大帶，素帶不硃裡，亦紕以硃綠。黻隨裳色，火、山二章。玉具劍，火珠鏢首。瑜玉雙佩，硃組。雙，大綬，四采，赤白縹紺，純硃質，長一丈八尺，三百二十首，廣九寸；小雙綬，長二尺六寸，色同大綬，而首半之，間施二玉環。硃襪，赤舄，以金飾。侍從皇帝祭祀及謁廟、元服、納妃，則服之。

遠遊三梁冠，加金附蟬，九首，施珠翠，黑介幘，纓翠緌，犀簪導。絳紗袍，白紗內單，皁領、褾、襈、裾，白假帶，方心曲領，絳紗蔽膝，襪，舄。其革帶、劍、佩、綬與上同。未冠則雙童髻，空頂黑介幘，雙玉導，加寶飾。謁廟、還宮、元日朔日入朝、釋奠，則服之。

遠遊冠，公服，絳紗單衣，革帶，金鉤灊，假帶，方心。紛長六尺四寸，廣二寸四分，色同其綬。金縷鞶囊，襪履。五日常朝，則服之。

白帢，單衣，烏皮履，為宮臣舉哀，則服之。

皇太子璽，宮內大事用之。小事用左、右庶子印。

皇太子臨吊三師、三少，則錫衰；宮臣四品已上，緦衰；五品已下，疑衰。

袞冕，青珠九旒，以組為纓，色如其綬。自此已下，纓皆如之。服九章，同皇太子。王、國公、開國公初受冊，執贄，入朝，祭，親迎，則服之。三公助祭者亦服之。

冕，侯八旒，伯七旒。服七章。衣，華蟲、火、宗彝三章；裳，藻、粉、米、黼黻四章。八旒者，重宗彝。侯、伯初受冊，執贄，入朝，祭，親迎，則服之。

毳冕，子六旒，男五旒。服五章。衣，宗彝、藻粉米三章，裳、黼、黻二章。六旒者裳重黻子、男初受冊，執贄，入朝，祭，親迎，則服之。

衤黹冕，三品七旒，四品六旒，五品五旒。服三章。七旒者，衣粉米一章為三重，裳黼、黻二章各二重。六旒者，減黼一重。五旒，又減黻一重。正三品已下，從五品已上，助祭則服之。

自王公已下服章，皆繡為之。祭服冕，皆簪導、青纊充耳。玄衣，纁裳，白紗內單，黼領，衤黹冕已下，內單青領。青褾、襈、裾。革帶，鉤灊，大帶，王、三公及公、侯、伯、子、男，素帶，不硃裡，皆紕其外，上以硃，下以綠。正三品已下，從五品已上，素帶，紕其垂，外以玄，內以黃。紐約皆用青組。硃「Ｘ凡「Ｘ皆隨裳色，袞、、毳，火、山二章。衤黹，山一章。劍，佩，綬，襪，赤舄。

爵弁，玄纓無旒，從九品已上，助祭，則服之。其制服簪導，玄衣、薰裳無章，白絹內單，青領、褾、襈、裾，革帶，大帶，練帶紕其垂，內外以緇。紐約用青組。爵韠，襪，赤履。

武弁，平巾幘，諸武職及侍臣通服之。侍臣加金璫附蟬，以貂為飾，侍左者左珥，右者右珥。

遠遊三梁冠，黑介幘，諸王服之。

進賢冠，黑介幘，文官服之。從三品已上三梁，從五品已上兩梁，流內九品已上一梁。

法冠，一名獬豸冠，鐵為柱，其上施珠兩枚，為獬豸角形。法官服之。

高山冠，謁者服之。

卻非冠，門者及禁防伺非服之。

黑介幘，平巾黑幘，應服者，並上下通服之。庖人則綠幘。

白帢，白紗單衣，烏皮履，上下通服之。

委貌冠，未冠則雙童髻，空頂黑介幘，皆深衣，青領，烏皮履。國子太學四門生服之。

朝服，亦名具服冠，幘簪導，白筆，絳紗單衣，白紗內單，皁領、袖，皁襈，革帶，鉤灊，假帶，曲領方心，絳紗蔽膝，襈，舄，綬，劍，佩。從五品已上，陪祭、朝饗、拜表，凡大事則服之。六品已下，從七品已上，去劍、佩、綬，餘並同。

自餘公事，皆從公服。亦名從省服冠，幘，簪導，絳紗單衣，革帶，鉤灊，假帶，方心，襪，履，紛，鞶囊。從五品已上服之。

絳褠衣公服，䴙衣即單衣之不垂胡也。袖狹，形直如䴙內。餘同從省。流外五品已下、九品已上服之。

綬，王，纁硃綬，四采，赤黃縹紺，純硃質，纁文織，長一丈八尺，二百四十首，廣九寸。公，玄硃綬，四采，玄赤縹紺，純硃質，玄文織，長一丈八尺，二百四十首，廣九寸。侯、伯，青硃綬，四采，青赤白縹，純硃質，青文織，長一丈六尺，百八十首，廣八寸。子、男，素硃綬，三采，青赤白，純硃質，白文織成，一丈四尺，百四十首，廣七寸。正、從一品，綠綟綬，四采，綠紫黃赤，純綠質，長一丈八尺，二百四十首，廣九寸。從三品已上，紫綬，三采，紫黃赤，純紫質，長一丈六尺，百八十首，廣八寸。銀青光祿大夫，朝議大夫及正、從四品，青綬，三采，青白紅，純青質，長一丈四尺，百四十首，廣七寸。正、從五品，墨綬，二采，青紺，純紺質，長一丈二尺，百首，廣六寸。自王公已下，皆有小雙綬，長二尺六寸，色同大綬，而首半之。正、從一品，施二玉環，已下不合。其有綬者則有紛，皆長六尺四寸，廣二寸四分，各隨其綬色。

鞶囊，二品已上金縷，三品金銀縷，四品及開國男銀縷，五品彩縷。官無綬者，則不合劍佩。一品及五等諸侯，並佩山玄玉。五品已上，佩水蒼玉。

年高致仕及以理去官，被召謁見，皆服前官從省服。州郡秀孝，試見之日，皆假進賢一梁冠，絳公服。

隱居道素之士，被召入謁見者，黑介幘，白單衣，革帶，烏皮履。

左右衛、左右武衛、左右武候大將軍、領左右大將軍，並武弁，絳朝服，劍，佩，綬。侍從則平巾幘，紫衫，大口袴褶，金玳瑁裝兩襠甲。唯左右武衛大將軍執赤檉杖。左右衛、左右武衛、左右武候將軍、領左右將軍、左右監門衛將軍、太子左右衛、左右宗衛、左右內等率、左右監門郎將及諸副率，並武弁，絳朝服，劍，佩，綬。侍從則平巾幘，紫衫，大口袴，金裝兩襠甲。唯左右武衛將軍、太子左右宗衛率，執白檀杖。

直閣將軍、直寢、直齋、太子直閣，武弁，絳朝服，劍，佩，綬。侍從則平巾幘，絳衫，大口袴褶，銀裝兩襠甲。

皇后首飾，花十二樹。皇太子妃，公主，王妃，三師、三公及公夫人，一品命婦，並九樹。侯夫人，二品命婦，並八樹。伯夫人，三品命婦，並七樹。子夫人，世婦及皇太子昭訓，四品已上官命婦，並六樹。男夫人，五品命婦，五樹。女禦及皇太子良娣，三樹。自皇后已下，小花並如大花之數，並兩博鬢也。

皇后褘衣，深青織成為之。為翬翟之形，素質，五色，十二等。青紗內單，黼領，羅縠褾、襈，蔽膝，隨裳色，用翟為章，三等。大帶，隨衣色，硃裡，紕其外，上以硃錦，下以綠錦。紐約用青組。以青衣，革帶，青襪、舄舄加金飾白玉佩，玄組、綬。章采尺寸，與乘輿同。祭及朝會，凡大事則服之。

鞠衣，黃羅為之。應服者皆同其蔽膝、大帶及衣、革帶、舄，隨衣色。餘與褘衣同，唯無雉。親蠶則服之。應服者皆以助祭

青衣，青羅為之，制與鞠衣同。去花、大帶及佩綬。以禮見皇帝，則服之。

硃衣，緋羅為之，制如青衣。宴見賓客則服之。

皇太后服與皇后同。皇太后璽，不行用，若封令書，則用宮官之印。

皇后璽，不行用，若封令書，則用內侍之印。

皇太子妃褕翟，青織成為之。為搖翟之形，青質，五色，九等。青紗內單，黼領，羅縠褾、襈，蔽膝，隨衣色，以搖翟為章，三等。大帶，隨衣色，下硃裡，紕其外，上以硃錦，下以綠錦。紐約用青組。以青衣，革帶，青襪、舄，舄加金飾瑜玉佩，純硃綬。章采尺寸，與皇太子同。助祭朝會，凡大事則服之。亦有鞠衣。

皇太子妃璽，不行用，若封書，則用典內之印。

公主，王妃，三師、三公及公侯伯夫人，服褕翟。繡為之。公主，王妃，三師三公及公夫人為九等，侯夫人八等，伯夫人七等。助祭朝會，凡大事則服之。亦有鞠衣。

子、男夫人，服闕翟。緋羅為之。刻赤繒為翟形，不繡，綴於服上。子夫人六等，男夫人五等。助祭朝會，凡大事則服之。亦有鞠衣。

諸王、公、侯、伯、子、男之母，與妃、夫人同。其郡縣君，各視其夫及子。若郡縣君品高及無夫、子者，准品。

嬪及從三品已上官命婦，青服。制與褕翟同，青羅為之，唯無雉。助祭朝會，凡大事則服之。亦有鞠衣。

世婦及皇太子昭訓，從五品已上官命婦，服青服。助祭從蠶朝會，凡大事則服之。

女禦及皇太子良媛，硃服。制與青服同，去佩綬。助祭從蠶朝會，凡大事則服之。

六尚，硃絲布公服。助祭從蠶朝會，凡大事則服之。

六司、六典及皇太子三司、三典、三掌，青紗公服。助祭從蠶朝會，凡大事則服之。

佩綬，嬪同九卿，世婦及皇太子昭訓同五品，公主、王妃同諸王，三師、三公、五等國夫人及從五品已上官命婦，皆准其夫。無夫者准品。

定令訖。

高祖元正朝會，方禦通天服，郊丘宗廟，盡用龍袞衣，大裘毳衤黹，皆未能備。至平陳，得其器物，衣冠法服，始依禮具。然皆藏禦府，弗服用焉。百官常服，同於匹庶，皆著黃袍，出入殿省。高祖朝服亦如之，唯帶加十三環，以為差異。蓋取於便事。及大業元年，煬帝始詔吏部尚書牛弘、工部尚書宇文愷、兼內史侍郎虞世基、給事郎許善心、儀曹郎袁朗等，憲章古制，創造衣冠，自天子逮于胥皁，服章皆有等差。若先所有者，則因循取用，弘等議定乘輿服，合八等焉。

大裘冕之制，案《周禮》，大裘之冕，無旒。《三禮衣服圖》：「大裘而冕，王祀昊天上帝及五帝之服。」至秦，除六冕，唯留玄冕。漢明帝永平中，方始創制。董巴《志》雲：「漢六冕同制皆闊七寸，長尺二寸，前圓後方。」於是遂依此為大裘冕制，青表，硃裡，不施旒纊，不通於下。其大裘之服，案《周官》注「羔裘也」。其制，准《禮圖》，以羔正黑者為之，取同色繒以為領袖。其裳用纁，而無章飾，絳襪，赤舄。祀圓丘、感帝、封禪、五郊、明堂、雩、蠟，皆服之。

袞冕之制，案《禮·玉藻》「十有二旒」。《大戴禮》雲：「冕而加旒，以蔽明也，琇纊塞耳，以蔽聰也。」又《禮含文嘉》：「前後邃延，不視邪也，加以黈纊，不聽讒也。」三王之冕，既不通制，故夫子雲：「行夏之時，服周之冕。」今以采綖貫珠，為旒十二。邃延者，出冕前後而下垂之，旒齊於髆，纊齊於耳，組為纓，玉笄導。其為服之制，案《釋名》雲：「袞，卷也」，謂畫龍於上也。是時虞世基奏曰：

後周故事，升日月於旌旗，乃闕三辰，而章無十二。但有山、龍、華蟲作繪，宗彝、藻、火、粉米、黼、黻，乃與三公不異。開皇中，就裡欲生分別，故衣重宗彝，裳重黼黻，合重二物，以就九章，為十二等。但每一物，上下重行。袞服用九，服用七，今重此三物，乃非典故。且周氏執謙，不敢負於日月，所以綴此三象，唯施太常，天王袞衣，章乃從九。但天子譬日，德在照臨，辰為帝位，月主正後，負此三物，合德齊明，自古有之，理應無惑。周執謙道，殊未可依，重用宗彝，又乖法服。今准《尚書》：「予欲觀古人之服，日、月、星辰、山、龍、華蟲作會，宗彝、藻、火、粉、米、黼黻絺繡。」具依此，於左右髆上為日月各一，當後領下而為星辰，又山、龍九物，各重行十二。又近代故實，依《尚書大傳》：「山龍純青，華蟲純黃，作會；宗彝純黑，藻純白，火純赤。」以此相間，而為五采。鄭玄議已自非之，雲：「五采相錯，非一色也。」今並用織成於繡，五色錯文。准孔安國，衣質以玄，加山、龍、華蟲、火、宗彝等，並織成為五物，裳質以纁，加藻、粉米、黼、黻之四。衣裳通數，此為九章，兼上三辰，而備十二也。衣褾、領上各帖升龍，漢、晉以來，率皆如此。既是先王法服，不可乘于夏制，征而用之，理將為允。

墨敕曰：「可。」承以單衣。又案董巴《輿服志》宗廟冕服雲：「絳領、袖為內單衣。」又《車服雜記》曰：「天子釋奠、郊祭而單衣，以絳緣。」今用白紗為內單，黼領，絳褾，青裾及襈。革帶，玉鉤灊，大帶硃裡，紕其外。紐約用組，上加硃「Ｘ。又案《說文》：「韠，「Ｘ也。所以蔽前。」《禮記》曰：「有虞氏「Ｘ，夏後氏山，殷火，周龍章。」鄭玄曰：「冕之「Ｘ也，舜始作之，以尊祭服。禹、湯至周，增以文飾。」《禮記》曰：「君硃韠。」鄭曰：「韠象裳色。」今依《白武通注》，以蔽裳前，上闊一尺，象天數也；下闊二尺，象地數也；長三尺，象三才也；加龍章山火，以備三代之法也。於是制袞冕之服，玄衣，纁裳，合九章為十二等。白紗內單，黼領，青褾、襈。革帶，玉鉤灊，大帶，「Ｘ，鹿盧玉具劍，火珠鏢首，白玉雙佩，玄組，大、小綬。硃襪，赤舄，舄飾以金。宗廟、社稷、籍田、方澤、朝日、夕月、遣將授律、征還飲至、加元服、納後、正冬受朝、臨軒拜爵，皆服之。

通天冠之制，案董巴《志》：「冠高九寸，形正豎，頂少邪卻，後乃直下為鐵卷梁，前有高山。」故《禮圖》或謂之高山冠也。《晉起居注》，成帝鹹和五年，制詔殿內曰：「平天、通天冠，並不能佳，可更修理之。」雖在《禮》無文，故知天子所冠，其來久矣。又徐氏《輿服注》曰：「通天冠，高九寸，黑介幘，金博山。」徐爰亦曰：「博山附蟬，謂之金顏。」今制依此，不通於下，獨天子元會臨軒服之。其服絳紗袍，深衣制，白紗內單，皁領、褾、裾、襈，絳紗蔽膝，白假帶，方心曲領。其劍、佩、綬、舄、革帶，皆與上同。元冬饗會、諸祭還，則服之。四時視朔，則內單、領、襈，各隨其方色。唯秋方色白，以綠代之。

遠遊冠之制，案《漢雜事》曰：「太子諸王服之。」故《淮南子》曰：「楚莊王冠通梁，組纓。」注雲：「通梁，遠遊也。」晉令：「皇太子諸王，給遠遊冠。」徐氏《雜注》曰：「天子雜服，遠遊五梁。太子諸王三梁。」董巴《志》曰：「制如通天，有展筒，橫之幘上。」今制依此，天子加金博山，九首，施珠翠，黑介幘，金緣，以承之。翠緌纓，犀簪導。太子親王加金附蟬，宗室王去附蟬，並不通於庶姓。其乘輿遠遊冠服，白紗單衣，承以裙襦，烏皮履。拜山陵則服之。

武弁之制，案徐爰《宋志》，謂籠冠是也。《禮圖》曰：「武士服之。」董巴《輿服志》雲：「諸常侍、內常侍，加黃金附蟬、毦尾，謂之惠文冠。」今制，天子金博山，三公已上玉冠枝，四品已上金枝。侍臣加附蟬，毦豐貂，文官七品已上毦白筆，八品已下及武官，皆不毦筆。其乘輿武弁之服，衣、裳、綬如通天之服。講武、出征、四時蒐狩、大射、祃、類、宜社、賞祖、罰社、纂嚴，皆服之。

弁之制，案《五經通義》「高五寸，前後玉飾。」《詩》雲：「璯弁如星。」董巴曰：「以鹿皮為之。」《尚書顧命》：「四人綦弁，執戈。」故知自天子至於執戈，通貴賤矣。《魏台訪議》曰：「天子以五采玉珠十二飾之。」今參准此，通用烏漆紗而為之。天子十二琪，皇太子及一品九琪，二品八琪，三品七琪，四品六琪，五品五琪，六品已下無琪。唯文官服之，不通武職。案《禮圖》，有結纓而無笄導。少府少監何稠，請施象牙簪導。詔許之。弁加簪導，自茲始也。乘輿鹿皮弁服，緋大襦，白羅裙，金烏皮履，革帶，小綬長二尺六寸，色同大綬，而首半之，間施三玉環，白玉佩一雙。視朝聽訟則服之。凡弁服，自天子已下，內外九品已上，弁皆以烏為質，並衣袴褶。五品已上以紫，六品已下以絳。宿衛及在仗內，加兩襠，螣蛇絳褠衣，連裳。典謁贊引，流外冗吏，通服之，以縵。後制鹿皮弁，以賜近臣。

帽，古野人之服也。董巴雲：「上古穴居野處，衣毛帽皮。」以此而言，不施衣冠明矣。案宋、齊之間，天子宴私，著白高帽，士庶以烏，其制不定。或有卷荷，或有下裙，或有紗高屋，或有烏紗長耳。後周之時，鹹著突騎帽，如今胡帽，垂裙覆帶，蓋索發之遺象也。又文帝項有瘤疾，不欲人見，每常著焉。相魏之時，著而謁帝，故後周一代，將為雅服，小朝公宴，咸許戴之。開皇初，高祖常著烏紗帽，自朝貴已下，至於冗吏，通著入朝。今複製白紗高屋帽，其服，練裙襦，烏皮履。宴接賓客則服之。

白帢，案《傅子》：「魏太祖以天下凶荒，資財乏匱，擬古皮弁，裁縑帛以為之。」蓋自魏始也。《梁令》，天子為朝臣等舉哀則服之。今亦准此。其服，白紗單衣，承以裙襦，烏皮履。舉哀臨喪則服之。

幘，案董巴雲：「起于秦人，施于武將，初為絳袙，以表貴賤焉。至漢孝文時，乃加以高顏。」孝元帝額有壯發，不欲人見，乃始進幘。又董偃召見，綠幘傅韝。《東觀記》雲：「詔賜段熲赤幘大冠一具。」故知自上已下，至於皁隸，及將帥等，皆通服之。今天子畋獵禦戎，文官出遊田裡，武官自一品已下，至於九品，並流外吏色，皆同烏。廚人以綠，卒及馭人以赤，舉輦人以黃。駕五輅人，逐其車色。承遠遊、進賢者，施以掌導，謂之介幘。承武弁者，施以笄導，謂之平巾。其乘輿黑介幘之服，紫羅褶，南布袴，玉梁帶，紫絲鞋，長靿靴。畋獵豫遊則服之。

皇太子服六等，袞冕九旒，硃組纓，青纊珫耳，犀簪導。紺衣，纁裳，去日月星辰為九章。白紗內單，黼黻領，青褾、襈、裾。革帶，金鉤灊，大帶，「Ｘ二章，玉具劍。侍從祭祀，及謁廟、加元服、納妃，則服之。據晉咸寧四年故事，衣色用玄，改用紺。舊章用織成，降以繡。玉具劍，故事以火珠鏢首，改以白珠。開皇中，皇太子冕同天子，貫白珠。及仁壽元年，煬帝為太子，以白珠太逼，表請從青珠。於是太子袞冕與三公王等，皆青珠九旒。旒短不及髆，降天子二寸。

遠遊冠，金附蟬，加寶飾珠翠，九首，珠纓翠緌，犀簪導。絳紗袍，白紗內單，皁領、褾、襈、裾。白假帶，方心曲領，絳紗蔽膝。襪，舄，革帶，劍，佩，綬同袞冕。未冠則雙童髻，空頂黑介幘，雙玉導，加寶飾珠翠，二首。謁廟還，元日、朔旦入朝，釋奠，則服之。始後周採用《周禮》，皇太子朝駕，皆袞冕九章服。開皇初，自非助祭，皆冠遠遊冠。至此，牛弘奏雲：「皇太子冬正大朝，請服袞冕。」帝問給事郎許善心曰：「太子朝謁，著遠遊冠，有何典故？」對曰：「晉令皇太子給五時朝服、遠遊冠。至宋泰始六年，更議儀注，儀曹郎丘仲起議：'案《周禮》，公自袞冕已下，至卿大夫之玄冕，皆其朝聘之服也。伏尋古之公侯，尚得服袞，以入朝見，況皇太子儲副之尊，謂宜式遵盛典，服袞朝賀。'兼左丞陸澄議：'服冕以朝，實著經典，自秦除六冕之制，後漢始備古章。魏、晉以來，非祀宗廟，不欲令臣下服於袞冕，位為公者，必加侍官，故太子入朝，因亦不著。但承天作副，禮絕群後，宜遵前王之令典，革近代之陋制，皇太子朝，請服冕。'自宋以下，始定此儀。至梁簡文之為太子，嫌于上逼，還冠遠遊，下及于陳，皆依此法。後周之時，亦言服袞入朝。至於開皇，複遵魏、晉故事。臣謂袞冕之服，章玉雖差，一日而觀，頗欲相類。臣子之道，義無上逼。故晉武帝太始三年，詔太宰安平王孚著侍內之服，四年，又賜趙、燕、樂安王等散騎常侍之服。自斯以後，台鼎貴臣，並加貂璫武弁，故皇太子遂著遠遊，謙不逼尊，於理為允。」帝曰：「善。」竟用開皇舊式。

遠遊三梁冠，從省服，絳紗單衣，革帶，金鉤灊，假帶，方心，佩一隻，紛長六尺四寸，闊二寸四分，色同於綬。金縷鞶囊，白襪，烏皮履，金飾。五日常朝則服之。

鹿皮弁，九琪，服絳羅襦，白羅裙，革帶，履，襪，佩，紛，如從省服。在宮聽政則服之。平巾，黑幘，玉冠枝，金花飾，犀簪導，紫羅褶，南布袴，玉梁帶，長靿靴。侍從田狩則服之。

白帢，素單衣，烏皮履。為宮臣舉哀悼喪則服之。

諸王三公已下，為服之制，袞冕九章服。三公攝祭及諸王初受冊、執贄、入朝、助祭、親迎，則服之。綬各依其色。

冕，案《禮圖》：「王祭先公及卿之服。」天子九旒，用玉二百一十六。侯伯服以助祭，七旒，用玉八十。新制依此。服七章。三品及公侯助祭則服之。

毳冕，案《禮圖》：「王祀四望山川之服。」天子七旒，用玉百六十八。子男服以助祭，五旒，用玉五十。新制依此。服五章。四品及伯助祭則服之。

衤黹冕，案《禮圖》：「王者祭社稷五祀之服。」天子五旒，用玉百二十。孤卿服以助祭，四旒，用玉三十二。新制依此。服三章。五品及子男助祭則服之。

玄冕，案《禮圖》：「王祭群小祀及視朝服。」天子四旒，用玉三十二。諸侯服以祭其宗廟，三旒，用玉十八。新制依此。服三章。通給庶姓。一品已下，五品已上，自製於家，祭其私廟。三品省衣粉米，加三重；裳黼黻，加二重。四品減黼一重，五品減黻一重。禮自玄冕以上，加旒一等，天子祭祀，節級服之。

開皇以來，天子唯用袞冕，自之下，不施於尊，具依前式。而六等之冕，皆有黈纊，黃綿為之，其大如橘。自皇太子以下，三犀導，青纓爵弁。案董巴《志》：「同於爵形，一名冕，有收持笄，所謂夏收、殷冔者也。」祠天地、五郊、明堂，《雲翹》舞人服之。《禮》雲：「硃幹玉戚，冕而舞《大夏》。」此之謂也。《禮圖》雲：「士助君祭服之，色如爵頭，無旒有纊。」新制依此。角為簪導，衣青，裳縓，並縵，無章。六品已下，皆通服之。

遠遊冠服，王所服也。衣裳內單。如皇太子，佩山玄玉，金章龜鈕。宋孝建故事亦謂之璽，今文曰印。又並歸於官府，身不自佩，例以銅易之。大綬四采，小綬同色，施二玉環，玉具劍，烏皮舄，舄加金飾。唯帝子宗室封國王者服之。

進賢冠，案《漢官》雲：「平帝元始五年，令公卿列侯冠三梁，二千石兩梁，千石以下一梁。」梁別貴賤，自漢始也。董巴釋曰：「如緇布冠，文儒之服也。」前高七寸而卻，後高三寸而立。王莽之時，以幘承之。新制依此。內外文官通服之。三品已上三梁，五品已上兩梁，九品已上一梁，用明尊卑之等也。其朝服，亦名具服。絳紗單衣，白紗內單，玄領、裾、襈、袖，革帶，金鉤灊，假帶，曲領方心，絳紗蔽膝，白襪，烏皮舄。雙佩、綬，如遠遊之色。自一品已下，五品已上，衣服盡同，而綬依其品。陪祭朝饗拜表，凡大事皆服之。六品、七品，去劍、佩、綬。八品、九品，去白筆、內單，而用履代舄。其五品已上，一品已下，又有公服，亦名從省服。並烏皮履，去曲領、內單、白筆、蔽膝。開皇故事，亦去鞶囊、佩、綬。何稠請去大綬，而偏垂一小綬，綴於獸頭鞶囊，獨一隻佩，正當於後。詔從之。一品已下，五品已上，同。

高山冠，案董巴《志》雲：「一曰側注，謁者僕射之所服也。」胡伯始以為齊王冠，秦滅齊，以賜謁者。《傅子》曰：「魏明帝以高山冠似通天，乃毀變其形，除去捲筒，令如介幘。幘上加物，以象山峰，行人使者，通皆服之。」新制參用其事，形如進賢，於冠前加三峰，以象魏制。謁者大夫已下服之。梁依其品。

獬豸冠，案《禮圖》曰：「法冠也，一曰柱後惠文。」如淳注《漢官》曰：「惠，蟬也，細如蟬翼。」今禦史服之。《禮圖》又曰：獬豸冠，高五寸，秦制也。法官服之。」董巴《志》曰：「獬豸，神羊也。」蔡邕雲：「如麟，一角。」應劭曰：「古有此獸，主觸不直，故執憲者，為冠以象之。秦滅楚，以其冠賜禦史。」此即是也。開皇中，禦史戴卻非冠，而無此色。新制又以此而代卻非。御史大夫以金，治書侍御史以犀，侍御史已下，用羚羊角，獨禦史、司隸服之。

巾，案《方言》雲：「巾，趙、魏間通謂之承露。」《郭林宗傳》曰：「林宗嘗行遇雨，巾沾角折。」又袁紹戰敗，幅巾渡河。此則野人及軍旅服也。制有二等。今高人道士所著，是林宗折角；庶人農夫常服，是袁紹幅巾。故事，用全幅皁而向後襆發，俗人謂之襆頭。自周武帝裁為四腳，今通於貴賤矣。

簪導，案《釋名》雲：「簪，建也，所以建冠於發也。一曰笄。笄，系也，所以拘冠使不墜也。導，所以導擽鬢髮，使入巾幘之裡也。」今依《周禮》，天子以玉笄，而導亦如之。又《史記》曰：「平原君誇楚，為玳瑁簪。」班固《與弟書》雲：「今遺仲升以黑犀簪。」《士燮集》雲：「遣功曹史貢皇太子通天犀導。」故知天子獨得用玉，降此通用玳瑁及犀。今並准是，唯弁用白牙笄導焉。

貂蟬，案《漢官》：「侍內金蟬左貂，金取剛固，蟬取高潔也。」董巴《志》曰：「內常侍，右貂金璫，銀附蟬，內書令亦同此。」今宦者去貂，內史令金蟬右貂，納言金蟬左貂。開皇時，加散騎常侍在門下者，皆有貂蟬，至是罷之。唯加常侍聘外國者，特給貂蟬，還則輸納於內省。

白筆，案徐氏《雜注》雲：「古者貴賤皆執笏，有事則書之，故常簪筆。今之白筆，是遺象也。」《魏略》曰：「明帝時大會而史簪筆。」今文官七品已上，通毦之。武職雖貴，皆不毦也。

纓，案《儀禮》曰：「天子硃纓，諸侯丹組纓。」今冕，天子已下皆硃纓。又《尉繚子》曰：「天子玄纓，諸侯素纓。」別尊卑也。今不用素，並從冠色焉。

佩，案《禮》，天子佩白玉。董巴、司馬彪雲：「君臣佩玉，尊卑有序，所以章德也。」今參用杜夔之法，天子白玉，太子瑜玉，王山玄玉。自公已下，皆水蒼玉。

綬，案《禮》：「天子玄組綬，侯伯硃組綬，大夫純組綬，世子綦組綬。」《漢官》雲：「蕭何為相國，佩綠綬，公侯紫，卿二千石青，令長千石黑。」今大抵准此。天子以雙綬，六采，玄黃赤白縹綠，純玄質，長二丈四尺，五百首，闊一尺；雙小綬，長二尺六寸，色同大綬，而首半之，間施四玉環。開皇用三，今加一。皇太子，硃雙綬，四采，赤白縹紺，純硃質，長一丈八尺，三百二十首，闊九寸；雙小綬，長一尺六寸，色同大綬，而首半之，間施三玉環。開皇用二，今加一。三公，綠綟綬，四采，綠黃縹紫，純綠質，黃文織之，長一丈八尺，二百四十首，闊九寸，與親王綬俱施二玉環。諸王，纁硃綬，四采，赤黃縹紺，純硃質，纁文織之，長一丈八尺，二百四十首，闊九寸。公，玄硃綬，四采，赤縹玄紺，純硃質，玄文織之，長一丈八尺，二百四十首，闊九寸。侯、伯，青硃綬，四采，青赤白縹，純硃質，青文織，長一丈六尺，百八十首，闊八寸。子、男，素硃綬，三采，青赤白，純硃質，素文織之，長一丈四尺，百四十首，闊七寸。二品已上，纁紫綬，四采，纁紫赤黃，純紫質，纁文織之，長一丈四尺，百四十首，闊八寸。三品，紺紫綬，四采，紫紺黃縹，純紫質，紺文織之，長一丈六尺，百八十首，闊八寸。四品，青綬，三采，青白紅，純青質，長一丈四尺，百四十首，闊七寸。五品，墨綬，二采，青紺，純紺質，長一丈二尺，百二十首，闊六寸。自王公已下，皆有小綬二枚，色同大綬，而首半之。正、從一品，施二玉環。凡有綬者，皆有紛，並長六尺四寸，闊二寸四分，隨於綬色。

鞶囊，案《禮》：「男鞶革，女鞶絲。」《東觀書》：「詔賜鄧遵獸頭鞶囊一枚。」班固《與弟書》：「遺仲升獸頭旁囊，金錯鉤也。」古佩印皆貯懸之，故有囊稱。或帶于旁，故班氏謂為旁囊，綬印鈕也。今雖不佩印，猶存古制，有佩綬者，通得佩之。無佩則不。今采梁、陳、東齊制，品極尊者，以金織成，二品以上服之。次以銀織成，三品已上服之。下以綖織成，五品已上服之。分為三等。

革帶，案《禮》「博二寸」。《禮圖》曰：「璫綴於革帶。」阮諶以為有章印則於革帶佩之。《東觀記》：「楊賜拜太常，詔賜自所著革帶。」故知形制尊卑不別。今博三寸半，加金縷灊，螳良鉤，以相拘帶。自大裘至於小朝服，皆用之。

劍，案漢自天子至於百官，無不佩刀。蔡謨議雲：「大臣優禮，皆劍履上殿。非侍臣，解之。」蓋防刃也。近代以木，未詳所起。東齊著令，謂為象劍，言象於劍。周武帝時，百官燕會，並帶刀升座。至開皇初，因襲舊式，朝服登殿，亦不解焉。十二年，因蔡征上事，始制凡朝會應登殿坐者，劍履俱脫。其不坐者，敕召奏事及須升殿，亦就席解劍乃登。納言、黃門、內史令、侍郎、舍人，既夾侍之官，則不脫。其劍皆真刃，非假。既合舊典，弘制依定。又准晉咸康元年定令故事，自天子已下，皆衣冠帶劍。今天子則玉具火珠鏢首，餘皆玉鏢首。唯侍臣帶劍上殿，自王公已下，非殊禮引升殿，皆就席解而後升。六品以下，無佩綬者，皆不帶。

曲領，案《釋名》，在單衣內襟領上，橫以雍頸。七品已上有內單者則服之，從省服及八品已下皆無。

珽，案《禮》：「天子搢珽，方正於天下也。」又《五經異義》：「天子笏曰珽，珽直無所屈也。」今制准此，長尺二寸，方而不折。以球玉為之。

笏，案《禮》：「諸侯以象，大夫魚須文竹，士以竹，本象可也。」凡有指畫於君前，受命書於笏，笏畢用也。《五經要義》曰：「所以記事，防忽忘。」《禮圖》雲：「度二尺有六寸，中博二寸，其殺六分去一。」晉、宋以來，謂之手板，此乃不經，今還謂之笏，以法古名。自西魏以降，五品已上，通用象牙，六品已下，兼用竹木。

履、舄，案《圖》雲：「複下曰舄，單下曰履。夏葛冬皮。」近代或以重皮，而不加木，失於乾臘之義。今取乾臘之理，以木重底。冕服者色赤，冕衣者色烏，履同烏色。諸非侍臣，皆脫而升殿。凡舄，唯冕服及具服著之，履則諸服皆用。唯褶服以靴。靴，胡履也，取便於事，施於戎服。

諸建華、絺鸃、鶡冠、委貌、長冠、樊噲、卻敵、巧士、術氏、卻非等，前代所有，皆不採用。

皇后服四等，有褘衣、鞠衣、青服、硃服。

褘衣，深青質，織成領袖，文以翬翟，五采重行，十二等。首飾花十二鈿，小花毦十二樹，並兩博鬢。素紗內單，黼領，羅縠褾、襈，色皆以硃。蔽膝隨裳色，以緅為緣，用翟三章。大帶隨衣裳，飾以硃綠之錦，青緣。革帶，青襪、舄，舄以金飾。白玉佩，玄組，綬，章采尺寸同於乘輿。祭及朝會，凡大事皆服之。

鞠衣，黃羅為質，織成領袖，小花十二樹。蔽膝，革帶及舄，隨衣色。餘准褘衣，親蠶服也。

青服，去花、大帶及佩綬，金飾履。禮見天子則服之。

硃服，制如青服。宴見賓客則服之。

有金璽，盤螭鈕，文曰「皇后之璽」。冬正大朝，則並黃琮，各以笥貯，進於座隅。

皇太后服，同於後服。而貴妃以下，並亦給印。

貴妃、德妃、淑妃，是為三妃。服褕翟之衣，首飾花九鈿，並二博鬢。金章龜鈕，文從其職。紫綬，一百二十首，長一丈七尺，金縷織成獸頭鞶囊，佩於闐玉。

順儀、順容、順華、修儀、修容、修華、充儀、充容、充華，是為九嬪。服闕翟之衣，首飾花八鈿，並二博鬢。金章龜鈕，文從其職。紫綬，一百首，長一丈七尺，金縷織成獸頭鞶囊，佩采瓄玉。

婕妤，銀縷織成獸頭鞶囊，首飾花七鈿。他如嬪服。

美人、才人，服鞠衣，首飾花六鈿，並二博鬢。銀印珪鈕，文從其職。青綬，八十首，長一丈六尺。彩縷織成獸爪鞶囊，佩水蒼玉。

寶林，服展衣，首飾花五鈿，並二博鬢。銀印環鈕，文如其職。艾綬，八十首，長一丈六尺。鞶囊，佩玉，同于婕妤。

承衣刀人、采女，皆服褖衣，無印綬。參准宋泰始四年及梁、陳故事，增損用之。

皇太子妃，服褕翟之衣，青質，五采織成為搖翟，以備九章。首飾花九鈿，並二博鬢。金璽龜鈕，文如其職。素紗內單，黼領，羅褾、襈，色皆用硃，蔽膝二章。大帶，同褘衣，青綠革帶，硃襪，青舄，舄加金飾。佩瑜玉，纁硃綬，一百六十首，長二丈，獸頭鞶囊，凡大禮見皆服之。唯侍親桑，則用鞠衣之服，花鈿佩綬，與褕衣同。准宋孝建二年故事而增損之。

良娣，鞠衣之服，銀印珪鈕，文如其職。佩采瓄玉，青綬，八十首，長一丈六尺，獸爪鞶囊。餘同世婦。

保林、八子，展衣之服，銅印環鈕，文如其職。佩水蒼玉，艾綬，八十首，長一丈六尺，獸爪鞶囊。自良娣等，准宋大明六年故事而損益之。

諸王太妃、妃、長公主、公主、三公夫人、一品命婦，褕翟之服，繡為九章。首飾花九鈿，佩山玄玉，獸頭鞶囊。綬同夫色。

公夫人，縣主、二品命婦，亦服褕翟，繡為八章。首飾八鈿。侍從親桑，同用鞠衣。自此之下，佩皆水蒼玉。

侯、伯夫人、三品命婦，亦服祃翟，繡為七章。首飾七鈿。

子夫人、四品命婦，服闕翟之衣，刻赤繒為翟，綴於服上，以為六章。首飾六鈿。

男夫人、五品命婦，亦服闕翟之衣，刻繒為翟，綴於服上，以為五章。首飾五鈿。若當從侍親桑，皆同鞠衣。

議既定，帝幸修文殿覽之，乃令何稠、起部郎閻毗等造樣上呈。二年總了，始班行焉，軒冕之盛，貫古今矣。

三年正月朔旦，大陳文物。時突厥染幹朝見，慕之，請襲冠冕。帝不許。明日，率左光祿大夫、褥但特勤阿史那職禦，左光祿大夫、特勤阿史那伊順，右光祿大夫、意利發史蜀胡悉等，並拜表，固請衣冠。帝大悅，謂弘等曰：「昔漢制初成，方知天子之貴。今衣冠大備，足致單于解辮，此乃卿等功也。」弘、愷、善心、世基、何稠、閻毗等賜帛各有差，並事出優厚。

是後師旅務殷，車駕多行幸。百官行從，唯服袴褶，而軍旅間不便。至六年後，詔從駕涉遠者，文武官等皆戎衣。貴賤異等，雜用五色。五品已上，通著紫袍，六品已下，兼用緋綠，胥吏以青，庶人以白，屠商以皁，士卒以黃。

卓彼上天，宮室混成，玄戈居其左，上將居其右，弧矢揚威，羽林置陳。《易》曰：「天垂象，聖人則之。」昔軒轅氏之有天下也，以師兵為營衛，降至三代，其儀大備。西漢武帝，每上甘泉，則列鹵簿，車千乘，騎萬匹。其居前殿，則植戟懸楯，以戒不虞。其所由來者尚矣。

梁武受禪于齊，侍衛多循其制。正殿便殿閣及諸門上下，各以直閤將軍等直領。又置刀釤、禦刀、禦楯之屬，直禦左右。兼有禦仗、鋌槊、赤氅、角抵、勇士、青氅、衛仗、長刀、刀劍、細仗、羽林等左右二百七十六人，以分直諸門。行則儀衛左右。又有左右夾轂、蜀客、楯劍、格獸羽林、八從遊蕩、十二不從遊蕩、直從細射、廉察、刀戟、腰弩、大弩等隊，凡四十九隊，亦分直諸門上下。行則量為儀衛。東西掖、端、大司馬、東西華、承明、大通等門，又各二隊，及防殿三隊，雖行幸不從。又有八馬遊蕩、馬左右夾轂、左右馬百騎等各二隊，及騎官、閱武馬容、雜伎馬容及左右馬騎直隊，行則侍衛左右，分為警衛。車駕晨夜出入及涉險，皆作函。鹵簿應宿衛軍騎，皆執兵持滿，各當其所保護方面。天明及度險，乃奏解函，撾鼓而依常列。乘輿行則有大駕、法駕、小駕。大賀以郊饗上天，臨馭九伐。法駕以祭方澤，祀明堂，奉宗廟，藉千畝。小駕以敬園陵，親蒐狩。大駕則公卿奉引，大將軍驂乘，太搢馭。法駕小駕，皆侍中驂乘，奉車郎馭，公卿不引。其餘行幸，送往勞旋，則槊仗。近宴則隊仗。三駕法天，二仗法地，其動也參天而兩地也。陳氏承梁，亦無改革。

齊文宣受禪之後，警衛多循後魏之儀。及河清中定令，宮衛之制，左右各有羽林郎十二隊。又有持鈒隊、鋌槊隊、長刀隊、細仗隊，楯鎩隊、雄戟隊、格獸隊、赤氅隊、角抵隊、羽林隊、步遊蕩隊、馬遊蕩隊。又左右各武賁十隊，左右翊各四隊，又步遊蕩、馬遊蕩左右各三隊，是為武賁。又有直從武賁，左右各六隊，在左者為前驅隊，在右者為後拒隊。又有募員武賁隊、強弩隊，左右各一隊，在左者皆左衛將軍總之，在右者皆右衛將軍總之，以備警衛。其領軍、中領將軍，侍從出入，則著兩襠甲，手執檉杖。左右衛將軍、將軍則兩襠甲，手執檀杖。侍從左右，則有千牛備身、左右備身刀劍備身之屬。兼有武威、熊渠、鷹揚等備身三隊，皆領左右將軍主之，宿衛左右，而戎服執仗。兵有斧鉞弓箭刀槊，旌旗皆囊首，五色節文，旆悉赭黃。天子禦正殿，唯大臣夾侍，兵仗悉在殿下。郊祭鹵簿，則督將平巾幘，緋衫甲，大口袴。

後周警衛之制，置左右宮伯，掌侍衛之禁，各更直於內。小宮伯貳之。臨朝則分在前侍之首，並金甲，各執龍環金飾長刀。行則夾路車左右。中侍，掌禦寢之禁，皆金甲，左執龍環，右執獸環長刀，並飾以金。次左右侍，陪中侍之後，並銀甲，左執鳳環，右執麟環長刀。次左右前侍，掌禦寢南門之左右，並銀甲，左執師子環，右執象環長刀。次左右後侍，掌禦寢北門之左右，並銀甲，左執犀環，右執兕環長刀。左右騎侍，立於寢之東西階，並銀甲，左執羆環，右執熊環長刀，十二人，兼執師子彤楯，列左右侍之外。自左右侍以下，刀並以銀飾。左右宗侍，陪左右前侍之後，夜則衛於寢庭之中，皆服金塗甲，左執豹環，右執貔環長刀，並金塗飾，十二人，兼執師子彤楯，列於左右騎侍之外。自左右中侍已下，皆行則兼帶黃弓矢，巡田則常服，帶短刀，如其長刀之飾。左右庶侍，掌非皇帝所禦門閣之禁，並服金塗甲，左執獬豸環，右執獜環長劍，並金飾，十二人，兼執師子彤楯，列于左右宗侍之外。行則兼帶皓弓矢。左右勳侍，掌陪左右庶侍而守出入，則服金塗甲，左執吉良環，右執猙環長劍，十二人，兼執師子彤楯，列於左右庶侍之外。行則兼帶盧弓矢，巡田則與左右庶侍俱常服，佩短劍，如其長劍之飾。諸侍官，大駕則俱侍，中駕及露寢半之，小駕三分之一。左右武伯，掌內外衛之禁令，兼六率之士。皇帝臨軒，則備三仗於庭，服金甲，執金钅口杖，立於殿上東西階之側。行則列兵于帝之左右，從則服金甲，被繡袍。左右小武伯各二人，貳之，服執同于武伯，分立于大武伯下及露門之左右塾。行幸則加錦袍。左右武賁，率掌武賁之士，其隊器服皆玄，以四色飾之，各總左右持钅及之隊。皇帝臨露寢，則立於左右三仗第一行之南北。出則分在隊之先後。其副率貳之。左右旅賁，率掌旅賁士，其隊器服皆青，以硃為飾，立於三仗第二行之南北。其副率貳之。左右射聲，率掌射聲之士，其器服皆硃，以黃為飾，立於三仗第三行之南北。其副率貳之。左右驍騎，率掌驍騎之士，器服皆黃，以皓為飾，立於三仗第四行之南北。其副率貳之。左右羽林，率掌羽林之士，其隊器服皆皓，以玄為飾，立於三仗第五行之南北。其副率貳之。左右遊擊，率掌遊擊之士，其器服皆玄，以青為飾。其副率貳之。武賁已下六率，通服金甲師子文袍，執銀钅口檀杖。副率通服金甲獸文袍。各有亻卒長、帥長，相次陪列。行則引前。亻卒長通服銀甲豹文袍，帥長通服銀甲鶡文袍。自副率已下，通執獸環銀飾長刀。凡大駕則盡行，中駕及露寢則半之，小駕半中 駕。常行軍旅，則衣色尚烏。

高祖受命，因周、齊宮衛，微有變革。戎服臨朝大仗，則領左右大將軍二人，分在左右廂。左右直寢、左右直齋、左右直後、千牛備身、左右備身等，夾侍供奉於左右及坐後。左右衛大將軍、左右直閤將軍、以次左右衛將軍，各領儀刀，為十二行。內四行親衛，行別以大都督領。次外四行勳衛，以帥都督領。次外四行翊衛，以都督領。行各二人執金花師子盾、猨刀。一百四十人，分左右，帶橫刀。後監門直長十二人，左青龍旗，右白獸旗。左右武衛開府，各領三仗六行，在大仗內，行別六十人，大都督一人領之，帥都督一人後之。大駕則執黃麾仗。其次戟二十四，左青龍幢，右白獸幢，蒨、畢各一，鈒金二十四，金節十二道，蓋獸，又絳引幡，硃幢，為持鈒前隊，應蹕，大都督二人領之，在御前橫街南。左右武衛大將軍，領大仗左右廂，各六行，行別三百六十人，大都督一人領之。

及大業四年，煬帝北巡出塞，行宮設六合城。方一百二十步，高四丈二尺。六合，以木為之，方六尺，外面一方有板，離合為之，塗以青色。壘六板為城，高三丈六尺，上加女牆板，高六尺。開南北門。又于城四角起樓敵二，門觀、門樓檻皆丹青綺畫。又造六合殿、千人帳，載以槍車，車載六合三板。其車軨解合交叉，即為馬槍。每車上張幕，幕下張平一弩，傅矢，五人更守。兩車之間，施車軨馬槍，皆外其轅，以為週邊。次內布鐵菱，次內施蟄鞬。每一蟄鞬，中施弩床，長六尺，闊三尺。床桄陛插鋼錐，皆長五寸，謂之蝦須。皆施機關，張則錐皆外向。其床上施旋機弩，以繩連弩機，人從外來，觸繩則弩機旋轉，向觸所而發。其外又以矰周圍行宮，二丈一鈴一柱，柱舉矰，去地二尺五寸。當行宮南北門，施槌磬，連矰，以機發之。有人觸矰，則眾鈴發響，槌擊兩磬，以知所警，名為擊警。八年征遼，又造鉤陳，以木板連如帳子。張之則綺文，卷之則直焉。帝禦營與賊城相對，夜中設六合城，周回八裡。城及女垣合高十仞，上布甲士，立仗建旗。又四隅有闕，面別一觀，觀下開三門。其中施行殿，殿上容侍臣及三衛仗，合六百人。一宿而畢，望之若真，高麗旦忽見，謂之為神焉。


Chinese text: This work was published before January 1, 1923, and is in the
public domain worldwide because the author died at least 100 years ago.
