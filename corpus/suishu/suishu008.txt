禮儀三

陳永定三年七月，武帝崩。新除尚書左丞庾持稱：「晉、宋以來，皇帝大行儀注，未祖一日，告南郊太廟，奏策奉諡。梓宮將登轀輬，侍中版奏，已稱某諡皇帝。遣奠，出於陛階下，方以此時，乃讀哀策。而前代策文，猶雲大行皇帝，請明加詳正。」國子博士、領步兵校尉、知儀禮沈文阿等謂：「應劭《風俗通》，前帝諡未定，臣子稱大行，以別嗣主。近檢梁儀，自梓宮將登轀輬，版奏皆稱某諡皇帝登轀輬。伏尋今祖祭已奉策諡，哀策既在庭，遣祭不應猶稱大行。且哀策篆書，藏于玄宮。」謂「依梁儀稱諡，以傳無窮」。詔可之。

天嘉元年八月癸亥，尚書儀曹請今月晦皇太后服安吉君禫除儀注。沈洙議：「謂至親期斷，加降故再期，而再周之喪，斷二十五月。但重服不可頓除，故變之以纖縞，創巨不可便愈，故稱之以祥禫。禫者，淡也，所以漸祛其情。至如父在為母出適後之子，則屈降之以期。期而除服，無複衰麻。緣情有本同之義，許以心制。心制既無杖絰可除，不容複改玄'，既是心憂，則無所更淡其心也。且禫杖期者，十五月已有禫制。今申其免懷之感，故斷以再周，止二十五月而已。所以宋元嘉立義，心喪以二十五月為限。大明中，王皇后父喪，又申明其制。齊建元中，太子穆妃喪，亦同用此禮。唯王儉《古今集記》雲心制終二十七月，又為王逡所難。何佟之儀注用二十五月而除。案古循今，宜以再週二十五月為斷。今皇太后于安吉君心喪之期，宜除于再周，無複心禫之禮。」詔可之。

隋制，諸嶽崩瀆竭，天子素服，避正寢，撤膳三日。遣使祭崩竭之山川，牲用太牢。

皇帝本服大功已上親及外祖父母、皇后父母、諸官正一品喪，皇帝不視事三日。皇帝本服五服內親及嬪、百官正二品已上喪，並一舉哀。太陽虧、國忌日，皇帝本服小功緦麻親、百官三品已上喪，皇帝皆不視事一日。

皇太后、皇后為本服五服內諸親及嬪，一舉哀。皇太子為本服五服之內親及東宮三師、三少、宮臣三品已上，一舉哀。

梁天監元年，齊臨川獻王所生妾謝墓被發，不至埏門。蕭子晉傳重，諮禮官何佟之。佟之議，以為：「改葬服緦，見柩不可無服故也。此止侵墳土，不及於槨，可依新宮火處三日哭假而已。」帝以為得禮。二年，何佟之議：「追服三年無禫。」尚書議，並以佟之言為得。

又二年，始興王嗣子喪。博士管晅議，使國長從服緦麻。

四年，掌凶禮嚴植之定《儀注》，以亡月遇閏，後年中祥，疑所附月。帝曰：「閏蓋餘分，月節則各有所隸。若節屬前月，則宜以前月為忌，節屬後月，則宜以後月為忌。祥逢閏則宜取遠日。」

又四年，安成國刺稱：「廟新建，欲克今日遷立所生吳太妃神主。國王既有妃喪，欲使臣下代祭。」明山賓議，以為：「不可。宜待王妃服竟，親奉盛禮。」

五年，貴嬪母車喪，議者疑其儀。明山賓以為：「貴嬪既居母憂，皇太子出貴嬪別第，一舉哀，以申聖情，庶不乖禮。」帝從之。

又五年，祠部郎司馬褧牒：「貴嬪母車亡，應有服制」，謂「宜准公子為母麻衣之制，既葬而除」。帝從之。

六年，申明葬制，凡墓不得造石人獸碑，唯聽作石柱，記名位而已。

七年，安成王慈太妃喪，周舍牒：「使安成、始興諸王以成服日一日為位受吊。」帝曰：「喪無二主。二王既在遠，嗣子宜祭攝事。」周舍牒：「嗣子著細布衣、絹領帶。單衣用十五升葛。凡有事及歲時節朔望，並於靈所朝夕哭。三年不聽樂。」

十四年，舍人硃異議：「《禮》，年雖未及成人，已有爵命者，則不為殤。封陽侯年雖中殤，已有拜封，不應殤服。」帝可之。於是諸王服封陽侯依成人之服。

大同六年，皇太子啟：「謹案下殤之小功，不行婚冠嫁三嘉之禮，則降服之大功，理不得有三嘉。今行三嘉之禮，竊有小疑。」帝曰：「《禮》雲：'大功之末，可以冠子。父小功之末，可以冠子、嫁子、娶婦。己雖小功，既卒哭，可以冠、娶妻。下殤之小功則不可。'晉代蔡謨、謝沈、丁纂、馮懷等遂雲：'降服大功，可以嫁女。'宋代裴松之、何承天又雲：'女有大功之服，亦得出嫁。'范堅、荀伯子等，雖複率意致難，亦未能折。太始六年，虞和立議：'大功之末，乃可娶婦。'于時博詢，鹹同和議。齊永明十一年，有大司馬長子之喪，武帝子女同服大功。左丞顧杲之議雲：'大功之末，非直皇女嬪降無疑，皇子娉納，亦在非硋。'凡此諸議，皆是公背正文，務為通耳。徐爰、王文憲並雲：'期服降為大功，皆不可以婚嫁。'於義乃為不乖，而又不釋其意。天監十年，信安公主當出適，而有臨川長子大功之慘，具論此義，粗已詳悉。太子今又啟審大功之末乃下殤之小功行婚冠嫁三吉之事。案《禮》所言下殤小功，本是期服，故不得有三吉之禮。況本服是期，降為大功，理當不可。人間行者，是用鄭玄逆降之義。《雜記》雲：'大功之末，可以冠子嫁子。'此謂本服大功，子則小功，逾月以後，於情差輕，所以許有冠嫁。此則小功之末，通得取婦。前所雲'大功之末，可以冠子嫁子'，此是簡出大功之身，不得取婦。後言'小功之末，可以冠子嫁子'，非直子得冠嫁，亦得取婦。故有出沒。婚禮國之大典，宜有畫一。今宗室及外戚，不得複輒有幹啟，禮官不得輒為曲議。可依此以為法。」

後齊定令，親王、公主、太妃、妃及從三品已上喪者，借白鼓一面，喪畢進輸。王、郡公主、太妃、儀同三司已上及令僕，皆聽立凶門柏曆。三品已上及五等開國，通用方相。四品已下，達于庶人，以魌頭。旌則一品九旒，二品、三品七旒，四品、五品五旒，六品、七品三旒，八品已下，達于庶人，唯旐而已。其建旐，三品已上及開國子、男，其長至軫，四品、五品至輪，六品至於九品至較。勳品達于庶人，不過七尺。

王元軌子欲改葬祖及祖母，列上未知所服。邢子才議曰：「《禮》'改葬緦麻'。鄭玄注：'臣為君，子為父，妻為夫。'唯三人而已。然嫡曾孫、孫承重者，曾祖父母、祖父母改葬，既並三年之服，皆應服緦。而止言三人，若非遺漏，便是舉其略耳。」

開皇初，高祖思定典禮。太常卿牛弘奏曰：「聖教陵替，國章殘缺，漢、晉為法，隨俗因時，未足經國庇人，弘風施化。且制禮作樂，事歸元首，江南王儉，偏隅一臣，私撰儀注，多違古法。就廬非東階之位，凶門豈設重之禮？兩蕭累代，舉國遵行。後魏及齊，風牛本隔，殊不尋究，遙相師祖，故山東之人，浸以成俗。西魏已降，師旅弗遑，賓嘉之禮，盡未詳定。今休明啟運，憲章伊始，請據前經，革茲俗弊。」詔曰：「可。」弘因奏征學者，撰儀禮百卷。悉用東齊《儀注》以為准，亦微采王儉禮。修畢，上之，詔遂班天下，鹹使遵用焉。

其喪紀，上自王公，下逮庶人，著令皆為定制，無相差越。正一品薨，則鴻臚卿監護喪事，司儀令示禮制。二品已上，則鴻臚丞監護，司儀丞示禮制。五品已上薨、卒，及三品已上有期親已上喪，並掌儀一人示禮制。官人在職喪，聽斂以朝服，有封者，斂以冕服，未有官者，白帢單衣。婦人有官品者，亦以其服斂。棺內不得置金銀珠寶。諸重，一品懸鬲六，五品已上四，六品已下二。轜車，三品已上油幰，硃絲絡網，施襈，兩箱畫龍，幰竿諸末垂六旒蘇。七品已上油幰，施襈，兩箱畫雲氣，垂四旒蘇。八品已下，達于庶人，鱉甲車，無幰襈旒蘇畫飾。執紼，一品五十人，三品已上四十人，四品三十人，並布幘深衣。三品已上四引、四披、六鐸、六翣。五品已上二引、二披、四鐸、四翣。九品已上二鐸、二翣。四品已上用方相，七品已上用魌頭。在京師葬者，去城七裏外。三品已上立碑，螭首龜趺。趺上高不得過九尺。七品已上立碣，高四尺。圭首方趺。若隱淪道素，孝義著聞者，雖無爵，奏，聽立碣。

三年及期喪，不數閏。大功已下數之。以閏月亡者，祥及忌日，皆以閏所附之月為正。

凶服不入公門。期喪已下不解官者，在外曹礻聶緣紗帽。若重喪被起者，皁絹下裙帽。若入宮殿及須朝見者，冠服依百官例。

齊衰心喪已上，雖有奪情，並終喪不吊不賀不預宴。期喪未練，大功未葬，不吊不賀，並終喪不預宴。小功已下，假滿依例。居五服之喪，受冊及之職，儀衛依常式，唯鼓樂從而不作。若以戎事，不用此制。

自秦兼天下，朝覲之禮遂廢。及周封蕭詧為梁王，訖于隋，恆稱籓國，始有朝見之儀。梁王之朝周，入畿，大塚宰命有司致積。其餼五牢，米九十筥，皞醢各三十五甕，酒十八壺，米禾各五十車，薪芻各百車。既至，大司空設九儐以致館。梁王束帛乘馬，設九介以待之。禮成而出。明日，王朝，受享於廟。既致享，大塚宰又命公一人，玄冕乘車，陳九儐，以束帛乘馬，致食於賓及賓之從各有差。致食訖，又命公一人，弁服乘車，執贄，設九儐以勞賓。王設九介，迎於門外。明日，朝服乘車，還贄於公。公皮弁迎於大門，授贄受贄，並於堂之中楹。又明日，王朝服，設九介，乘車，備儀衛，以見於公。事畢，公致享。明日，三孤一人，又執贄勞于梁王。明日，王還贄。又明日，王見三孤，如見三公。明日，卿一人，又執贄勞王。王見卿，又如三孤。於是三公、三孤、六卿，又各餼賓，並屬官之長為使。牢米束帛同三公。

開皇四年正月，梁主蕭巋朝于京師，次於郊外。詔廣平王楊雄、吏部尚書韋世康持節以迎。衛尉設次於驛館。雄等降就便幕。巋服通天冠、絳紗袍、端珽，立於東階下，西面。文武陪侍，如其國。雄等立於門右，東面。巋攝內史令柳顧言出門請事。世康曰：「奉詔勞于梁帝。」顧言入告。巋出，迎於館門之外，西面再拜。持節者導雄與巋俱入，至於庭下。巋北面再拜受詔訖。雄等乃出，立於館門外道右東向。巋送於門外，西面再拜。及奉見，高祖冠通天冠，服絳紗袍，禦大興殿，如朝儀。巋服遠遊冠，朝服以入，君臣並拜，禮畢而出。

古者天子征伐，則宜於社，造于祖，類於上帝。還亦以牲遍告。梁天監初，陸璉議定軍禮，遵其制。帝曰：「宜者請征討之宜，造者稟謀於廟，類者奉天時以明伐，並明不敢自專。陳幣承命可也。」璉不能對。嚴植之又爭之，於是告用牲幣，反亦如之。

後齊天子親征纂嚴，則服通天冠，文物充庭。有司奏更衣，乃入，冠武弁，弁左貂附蟬以出。誓訖，擇日備法駕，乘木輅，以選於廟。載遷廟主于齋車，以俟行。次宜於社，有司以毛血釁軍鼓，載帝社石主于車，以俟行。次擇日陳六軍，備大駕，類於上帝。次擇日祈後土、神州、嶽鎮、海瀆、源川等。乃為坎盟，督將列牲于坎南，北首。有司坎前讀盟文，割牲耳，承血。皇帝受牲耳，遍授大將，乃置於坎。又歃血，歃遍，又以置坎。禮畢，埋牲及盟書。又卜日，建牙旗于鹆單，祭乙太牢，及所過名山大川，使有司致祭。將屆戰所，卜剛日，備玄牲，列軍容，設柴於辰地，為墠而祃祭。大司馬奠矢，有司奠毛血，樂奏《大護》之音。禮畢，徹牲，柴燎。戰前一日，皇帝禱祖，司空禱社。戰勝則各報乙太牢。又乙太牢賞用命戰士于祖，引功臣入旌門，即神庭而授版焉。又罰不用命於社，即神庭行戮訖，振旅而還。格廟詣社訖，擇日行飲至禮，文物充庭。有司執簡，紀年號月朔，陳六師凱入格廟之事，飲至策勳之美，因述其功，不替賞典焉。

隋制，行幸所過名山大川，則有司致祭。嶽瀆乙太牢，山川以少牢。親征及巡狩，則類上帝、宜社、造廟，還禮亦如之，將發軔，則「Ｑ祭。其禮，有司於國門外委土為山象，設埋坎。有司刳羊，陳俎豆。駕將至，委奠幣，薦脯醢，加羊於「Ｑ，西首。又奠酒解羊，並饌埋於坎。駕至，太僕祭兩軹及軌前，乃飲，授爵，遂轢「Ｑ上而行。

大業七年，征遼東，煬帝遣諸將于薊城南桑乾河上築社稷二壇，設方壝，行宜社禮。帝齋于臨朔宮懷荒殿，預告官及侍從各齋于其所。十二衛士並齋。帝袞冕玉輅，備法駕。禮畢，禦金輅，服通天冠，還宮。又于宮南類上帝，積柴於燎壇，設高祖位於東方。帝服大裘以冕，乘玉輅，祭奠玉帛，並如宜社。諸軍受胙畢，帝就位，觀燎，乃出。又於薊城北設壇，祭馬祖於其上，亦有燎。又於其日，使有司並祭先牧及馬步，無鐘鼓之樂。眾軍將發，帝禦臨朔宮，親授節度。每軍大將、亞將各一人。騎兵四十隊。隊百人置一纛。十隊為團，團有偏將一人。第一團，皆青絲連明光甲、鐵具裝、青纓拂，建狻猊旗。第二團，絳絲連硃犀甲、獸文具裝、赤纓拂，建貔貅旗。第三團，白絲連明光甲、鐵具裝、素纓拂，建辟邪旗。第四團，烏絲連玄犀甲、獸文具裝、建纓拂，建六駁旗。前部鼓吹一部，大鼓、小鼓及鼙、長鳴、中鳴等各十八具，穥鼓、金鉦各二具。後部鐃吹一部，鐃二面，歌簫及笳各四具，節鼓一面，吳吹篳篥、橫笛各四具，大角十八具。又步卒八十隊，分為四團。團有偏將一人。第一團，每隊給青隼蕩幡一。第二團，每隊黃隼蕩幡一。第三團，每隊白隼蕩幡一。第四團，每隊蒼隼蕩幡一。長槊楯弩及甲毦等，各稱兵數。受降使者一人，給二馬軺車一乘，白獸幡及節各一，騎吏三人，車輻白從十二人。承詔慰撫，不受大將制。戰陣則為監軍。軍將發，候大角一通，步卒第一團出營東門，東向陣。第二團出營南門，南向陣。第三團出營西門，西向陣。第四團出營北門，北向陣。陣四麵團營，然後諸團嚴駕立。大角三通，則鐃鼓俱振，騎第一團引行。隊間相去各十五步。次第二團，次前部鼓吹，次弓矢一隊，合二百騎。建蹲獸旗，瓟槊二張，大將在其下。次誕馬二十匹，次大角，次後部鐃，次第三團，次第四團，次受降使者。次及輜重戎車散兵等，亦有四團。第一輜重出，收東面陣，分為兩道，夾以行。第二輜重出，收南面陣，夾以行。第三輜重出，收西面陣，夾以行。第四輜重出，收北面陣，夾以行。亞將領五百騎，建騰豹旗，殿軍後。至營，則第一團騎陣於東面，第二團騎陣於南面，鼓吹翊大將居中，駐馬南向。第三團騎陣於西面，第四團騎陣於北面，合為方陣。四團外向，步卒翊輜重入於陣內，以次安營。營定，四面陣者，引騎入營。亞將率驍騎游弈督察。其安營之制，以車外布，間設馬槍，次施兵幕，內安雜畜。事畢，大將、亞將等，各就牙帳。其馬步隊與軍中散兵，交為兩番，五日而代。於是每日遣一軍發，相去四十裏， 連營漸進。二十四日續發而盡。首尾相繼，鼓角相聞，旌旗亙九百六十裏。天子六軍次發，兩部前後先置，又亙八十裏。通諸道合三十軍，亙一千四十裏。諸軍各以帛為帶，長尺五寸，闊二寸，題其軍號為記。禦營內者，合十二衛、三台、五省、九寺，並分隸內外前後左右六軍，亦各題其軍號，不得自言台省。王公已下，至於兵丁廝隸，悉以帛為帶，綴於衣領，名「軍記帶」。諸軍並給幡數百，有事，使人交相去來者，執以行。不執幡而離本軍者，他軍驗軍記帶，知非部兵，則所在斬之。是歲也，行幸望海鎮，于禿黎山為壇，祀黃帝，行祃祭。詔太常少卿韋霽、博士褚亮奏定其禮。皇帝及諸預祭臣近侍官諸軍將，皆齋一宿。有司供帳設位，為埋坎神坐西北，內壝之外。建二旗于南門外。以熊席設帝軒轅神坐於壝內，置甲胄弓矢於坐側，建槊於坐後。皇帝出次入門，群官定位，皆再拜奠。禮畢，還宮。

隋制，常以仲春，用少牢祭馬祖於大澤，諸預祭官，皆於祭所致齋一日，積柴於燎壇，禮畢，就燎。仲夏祭先牧，仲秋祭馬社，仲冬祭馬步，並於大澤，皆以剛日。牲用少牢，如祭馬祖，埋而不燎。

開皇二十年，太慰晉王廣北伐突厥，四月己未，次於河上，祃祭軒轅黃帝，乙太牢制幣，陳甲兵，行三獻之禮。

後齊命將出征，則太卜詣太廟，灼靈龜，授鼓旗於廟。皇帝陳法駕，服袞冕，至廟，拜于太祖。遍告訖，降就中階，引上將，操鉞授柯，曰：「從此上至天，將軍制之。」又操斧授柯，曰：「從此下至泉，將軍制之。」將軍既受斧鉞，對曰：「國不可從外理，軍不可從中制。臣既受命，有鼓旗斧鉞之威，願假一言之命於臣。」帝曰：「苟利社稷，將軍裁之。」將軍就車，載斧鉞而出。皇帝推轂度閫，曰：「從此以外，將軍制之。」

周大將出征，遣太祝，以羊一，祭所過名山大川。明帝武成元年，吐谷渾寇邊。帝常服乘馬，遣大司馬賀蘭祥于太祖之廟，司憲奉鉞，進授大將。大將拜受，以授從者。禮畢，出受甲兵。

隋制，皇太子親戎，及大將出師，則以豭肫一釁鼓，皆告社廟。受斧鉞訖，不得反宿於家。開皇八年，晉王廣將伐陳，內史令李德林攝太尉，告于太祖廟。禮畢，又命有司宜於太社。

古者三年練兵，入而振旅，至於春秋蒐浯，亦以講其事焉。梁、陳時，依宋元嘉二十五年蒐宣武場。其法，置行軍殿于幕府山南岡，並設王公百官幕。先獵一日，遣馬騎布圍。右領軍將軍督右，左領軍將軍督左，大司馬董正諸軍。獵日，侍中三奏，一奏搥一鼓為嚴，三嚴訖，引仗為小駕鹵簿。皇帝乘馬戎服，從者悉絳衫幘，黃麾警蹕，鼓吹如常儀。獵訖，宴會享勞，比校多少。戮一人以懲亂法。會畢，還宮。

後齊常以季秋，皇帝講武于都外。有司先萊野為場，為二軍進止之節。又別墠於北場，輿駕停觀。遂命將簡士，教眾為戰陣之法。凡為陣，少者在前，長者在後。其還，則長者在前，少者在後。長者持弓矢，短者持旌旗。勇者持鉦鼓刀楯，為前行，戰士次之，槊者次之，弓箭為後行。將帥先教士目，使習見旌旗指麾之蹤，發起之意，旗臥則跪。教士耳，使習金鼓動止之節，聲鼓則進，鳴金則止。教士心，使知刑罰之苦，賞賜之利。教士手，使習持五兵之便，戰鬥之備。教士足，使習跪及行列嶮泥之塗。前五日，皆請兵嚴於場所，依方色建旗為和門。都墠之中及四角，皆建五采牙旗。應講武者，各集於其軍。戒鼓一通，軍士皆嚴備。二通，將士貫甲。三通，步軍各為直陣以相俟。大將各處軍中，立旗鼓下。有司陳小駕鹵簿，皇帝武弁，乘革輅，大司馬介胄乘，奉引入行殿。百司陪列。位定，二軍迭為客主。先舉為客，後舉為主。從五行相勝法，為陣以應之。

後齊春蒐禮，有司規大防，建獲旗，以表獲車。蒐前一日，命布圍。領軍將軍一人，督左甄，獲軍將軍一人，督右甄。大司馬一人，居中，節制諸軍。天子陳小駕，服通天冠，乘木輅，詣行宮。將親禽，服戎服，鈒戟者皆嚴。武衛張甄圍，旗鼓相望，銜枚而進。甄常開一方，以令三驅。圍合，吏奔騎令曰：「鳥獸之肉，不登於俎者不射。皮革齒牙，骨角毛羽，不登於器者不射。」甄合，大司馬鳴鼓促圍，眾軍鼓噪鳴角，至期處而止。大司馬屯北旌門，二甄帥屯左右旌門。天子乘馬，從南旌門入，親射禽。謁者以護車收禽，載還，陳於護旗之北。王公已下以次射禽，皆送旗下。事畢，大司馬鳴鼓解圍，複屯。殿中郎中率其屬收禽，以實護車。天子還行宮。命有司每禽擇取三十，一曰幹豆，二曰賓客，三曰充君之皰。其餘即於圍下量饣高將士。禮畢，改服，鈒者韜刃而還。夏苗、秋獮、冬狩，禮皆同。河清中定令，每歲十二月半後講武，至晦逐除。二軍兵馬，右入千秋門，左入萬歲門，並至永巷南下，至昭陽殿北，二軍交。一軍從西上閣，一軍從東上閣，並從端門南，出閶闔門前橋南，戲射並訖，送至城南郭外罷。

後齊三月三日，皇帝常服乘輿，詣射所，升堂即坐，皇太子及群官坐定，登歌，進酒行爵。皇帝入便殿，更衣以出，驊騮令進禦馬，有司進弓矢。帝射訖，還禦坐，射懸侯，又畢，群官乃射五埒。一品二品三十發，一發調馬，十發射下，十發射上，三發射麞，三發射帖，三發射獸頭。三品二十五發，一發調馬，五發射下，十發射上，三發射麞，三發射帖，三發射獸頭。四品二十發一發調馬，五發射下，八發射上，二發射麞，二發射帖，二發射獸頭。五品十五發一發調馬，四發射下，五發射上，二發射麞，二發射帖，一發射獸頭。侍官禦仗已上十發一發調馬，四發射下，五發射上。季秋大射，皇帝備大駕，常服，禦七寶輦，射七埒。正三品已上，第一埒，一品五十發，一發調馬，十五發射下，二十五發射上，三發射麞，三發射帖，三發射獸頭。二品四十六發一發調馬，十五發射下，二十二發射上，二發射麞，三發射帖，三發射獸頭。從三品四品第二埒，三品四十二發一發調馬，十二發射下，二十二發射上，二發射麞，二發射帖，三發射獸頭。四品三十七發一發調馬，十一發射下，十九發射上，一發射麞，二發射帖，三發射獸頭。五品第三埒，三十二發一發調馬，九發射下，十七發射上，一發射麞，二發射帖，二發射獸頭。六品第四埒，二十七發。一發調馬，八發射下，十六發射上，一發射麞，一發射帖。七品第五埒，二十一發一發調馬，六發射下，十二發射上，一發射麞，一發射帖。八品第六埒，十六發一發調馬，四發射下，九發射上，一發射麞，一發射帖。九品第七埒，十發。一發調馬，三發射下，四發射上，一發射麞，一發射帖。大射置大將太尉公為之。射司馬各一人，錄事二人。七埒各置埒將、射正參軍各一人，埒士四人，威儀一人，乘白馬以導，的別參軍一人，懸侯下府參軍一人。又各置令史埒士等員，以司其事。

後周仲春教振旅，大司馬建大麾于萊田之所。鄉稍之官，以旂物鼓鐸鉦鐃，各帥其人而致。誅其後至者。建麾於後表之中，以集眾庶。質明，偃麾，誅其不及者。乃陳徒騎，如戰之陣。大司馬北面誓之。軍中皆聽鼓角，以為進止之節。田之日，於所萊之北，建旗為和門。諸將帥徒騎序入其門。有司居門，以平其人。既入而分其地，險野則待前而騎後，易野則騎前而徒後。既陣，皆坐，乃設驅逆騎，有司表狢於陣前。乙太牢祭黃帝軒轅氏，於狩地為墠，建二旗，列五兵於坐側，行三獻禮。遂蒐田致禽以祭社。仲夏教茇舍，如振旅之陣，遂以苗田如蒐法，致禽以享礿。仲秋教練兵，如振旅之陣，遂以獮田如蒐法，致禽以祀方。仲冬教大閱，如振旅之陣，遂以狩田如蒐法，致禽以享烝。

孟秋迎太白，候太白夕見於西方。先見三日，大司馬戒期，遂建旗于陽武門外。司空除壇兆，有司薦毛血，登歌奏《昭夏》。在位者拜，事畢出。其日中後十刻，六軍士馬，俱介胄集旗下。左右武伯督十二帥嚴街，侍臣文武，俱介胄奉迎。樂師撞黃鐘，右五鐘皆應。皇帝介胄，警蹕以出，如常儀而無鼓角，出國門而「Ｑ祭。至則舍於次。太白未見五刻，中外皆嚴，皇帝就位，六軍鼓噪，行三獻之禮。每獻，鼓噪如初獻。事訖，燔燎賜胙，畢，鼓噪而還。

隋制，大射祭射侯於射所，用少牢。軍人每年孟秋閱戎具，仲冬教戰法。及大業三年，煬帝在榆林，突厥啟民及西域、東胡君長，並來朝貢。帝欲誇以甲兵之盛，乃命有司陳冬狩之禮。詔虞部量拔延山南北週二百里，並立表記。前狩二日，兵部建旗於表所。五裏一旗，分為四十軍，軍萬人，騎五千匹。前一日，諸將各帥其軍，集於旗下。鳴鼓，後至者斬。詔四十道使，並揚旗建節，分申佃令，即留軍所監獵。

布圍，圍闕南面，方行而前。帝服紫袴褶、黑介幘，乘闟豬車，其飾如木輅，重輞漫輪，虯龍繞轂，漢東京鹵簿所謂獵車者也。駕六黑鳷。太常陳鼓笳鐃簫角於帝左右，各百二十。百官戎服騎從，鼓行入圍。諸將並鼓行赴圍。乃設驅逆騎千有二百。闟豬停軔，有司斂大綏，王公已下，皆整弓矢，陳於駕前。有司又斂小綏，乃驅獸出，過於帝前。初驅過，有司整禦弓矢以前，待詔。再驅過，備身將軍奉進弓矢。三驅過，帝乃從禽，鼓吹皆振，坐而射之。每驅必三獸以上。帝發，抗大綏。次王公發，則抗小綏。次諸將發射之，無鼓，驅逆之騎乃止。然後三軍四夷百姓皆獵。凡射獸，自左膘而射之，達於右腢，為上等。達右耳本，為次等。自左髀達於右鋋為下等。群獸相從，不得盡殺。已傷之獸，不得重射。又逆向人者，不射其面。出表者不逐之。佃將止，虞部建旗於圍內。從駕之鼓及諸軍鼓俱振，卒徒皆噪。諸獲禽者，獻於旗所，致其左耳。大獸公之，以供宗廟，使歸，薦臘于京師。小獸私之。

齊制，季冬晦，選樂人子弟十歲以上十二以下為侲子，合二百四十人。一百二十人，赤幘、皁褠衣，執鞀。一百二十人赤布褲褶，執鞞角。方相氏黃金四目，熊皮蒙首，玄衣硃裳，執戈揚楯。又作窮奇、祖明之類，凡十二獸，皆有毛角。鼓吹令率之，中黃門行之，冗從僕射將之，以逐惡鬼于禁中。其日戊夜三唱，開諸裏門，儺者各集，被服器仗以待事。戊夜四唱，開諸城門，二衛皆嚴。上水一刻，皇帝常服，即御座。王公執事官第一品已下、從六品已上，陪列預觀。儺者鼓噪，入殿西門，遍於禁內。分出二上閣，作方相與十二獸儛戲，喧呼周遍，前後鼓噪。出殿南門，分為六道，出於郭外。

隋制，季春晦，儺，磔牲于宮門及城四門，以禳陰氣。秋分前一日，禳陽氣。季冬傍磔、大儺亦如之。其牲，每門各用羝羊及雄雞一。選侲子如後齊。冬八隊，二時儺則四隊。問事十二人，赤幘褠衣，執皮鞭。工人二十二人。其一人方相氏，黃金四目，蒙熊皮，玄衣硃裳。其一人為唱師，著皮衣，執棒。鼓角各十。有司預備雄雞羝羊及酒，于宮門為坎。未明，鼓噪以入。方相氏執戈揚楯，周呼鼓噪而出，合趣顯陽門，分詣諸城門。將出，諸祝師執事，預副牲胸，磔之於門，酌酒禳祝。舉牲並酒埋之。

後齊制，日蝕，則太極殿西廂東向，東堂東廂西向，各設御座。群官公服。晝漏上水一刻，內外皆嚴。三門者閉中門，單門者掩之。蝕前三刻，皇帝服通天冠，即御座，直衛如常，不省事。有變，聞鼓音，則避正殿，就東堂，服白袷單衣。侍臣皆赤幘，帶劍，升殿侍。諸司各於其所，赤幘，持劍，出戶向日立。有司各率官屬，並行宮內諸門、掖門，屯衛太社。鄴令以官屬圍社，守四門，以硃絲繩繞系社壇三匝。太祝令陳辭責社。太史令二人，走馬露版上尚書，門司疾上之。又告清都尹鳴鼓，如嚴鼓法。日光復，乃止，奏解嚴。

後魏每攻戰克捷，欲天下知聞，乃書帛，建於竿上，名為露布。其後相因施行。開皇中，乃詔太常卿牛弘、太子庶子裴政撰宣露布禮。及九年平陳，元帥晉王以驛上露布。兵部奏，請依新禮宣行。承詔集百官、四方客使等，並赴廣陽門外，服朝衣，各依其列。內史令稱有詔，在位者皆拜。宣訖，拜，蹈舞者三，又拜。郡縣亦同。


Chinese text: This work was published before January 1, 1923, and is in the
public domain worldwide because the author died at least 100 years ago.
