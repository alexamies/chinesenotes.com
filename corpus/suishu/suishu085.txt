隋書卷八十五列傳第五十

夫肖形天地，人稱最靈，以其知父子之道，識君臣之義，異夫禽獸者也。傳曰：「人生在三，事之如一。」然則君臣父子，其道不殊，父不可以不父，子不可以不子，君不可以不君，臣不可以不臣。故曰君猶天也，天可仇乎！是以有罪歸刑，見危授命，竭忠貞以立節，不臨難而苟免。故聞其風者，懷夫慷慨，千載之後，莫不願以為臣。此其所以生榮死哀，取貴前哲者矣。至於委質策名，代卿世祿，出受心膂之寄，人參帷幄之謀，身處機衡，肆趙高之奸宄，世荷權寵，行王莽之桀逆，生靈之所仇疾，犬豕不食其餘。雖薦社汙宮，彰必誅之釁，斫棺焚骨，明篡殺之咎，可以懲夫既往，未足深誡將來。昔孔子修《春秋》，而亂臣賊子知懼，抑使之求名不得，欲蓋而彰者也。今故正其罪名，以冠於篇首，庶後之君子，見作者之意焉。

○宇文化及弟智及司馬德戡裴虔通

宇文化及，左翊衛大將軍述之子也。性凶險，不循法度，好乘肥挾彈，馳騖道中，由是長安謂之輕薄公子。煬帝為太子時，常領千牛，出入臥內。累遷至太子僕。數以受納貨賄，再三免官。太子嬖昵之，俄而復職。又以其弟士及尚南陽公主。化及由此益驕，處公卿間，言辭不遜，多所陵轢。見人子女狗馬珍玩，必請托求之。常與屠販者遊，以規其利。煬帝即位，拜太僕少卿，蓋恃舊恩，貪冒尤甚。大業初，煬帝幸榆林，化及與弟智及違禁與突厥交市。帝大怒，囚之數月，還至青門外，欲斬之而後入城，解衣辮髪，以公主故，久之乃釋，並智及並賜述為奴。述薨後，煬帝追憶之，遂起化及為右屯衛將軍，智及為將作少監。

是時李密據洛口，煬帝懼，留淮左，不敢還都。從駕驍果多關中人，久客羈旅，見帝無西意，謀欲叛歸。時武賁郎將司馬德戡總領驍果，屯於東城，風聞兵士欲叛，未之審，遣校尉元武達陰問驍果，知其情，因謀構逆。共所善武賁郎將元禮、直閣裴虔通互相扇惑曰：「今聞陛下欲築宮丹陽，勢不還矣。所部驍果莫不思歸，人人耦語，並謀逃去。我欲言之，陛下性忌，惡聞兵走，即恐先事見誅。今知而不言，其後事發，又當族滅我矣。進退為戮，將如之何？」虔通曰：「上實爾，誠為公憂之。」德戡謂兩人曰：「我聞關中陷沒，李孝常以華陰叛，陛下收其二弟，將盡殺之。吾等家屬在西，安得無此慮也！」虔通曰：「我子弟已壯，誠不自保，正恐旦暮及誅，計無所出。」德戡曰：「同相憂，當共為計取。驍果若走，可與俱去。」虔通等曰：「誠如公言，求生之計，無以易此。」因遞相招誘。又轉告內史舍人元敏、鷹揚郎將孟秉，符璽郎李覆、牛方裕、直長許弘仁、薛良，城門郎唐奉義，醫正張愷等，日夜聚博，約為刎頸之交，情相款昵，言無回避，於座中輒論叛計，並相然許。時李孝質在禁，令驍果守之，中外交通，所謀益急。趙行樞者，樂人之子，家產巨萬，先交智及，勳侍楊士覽者，宇文甥，二人同告智及。智及素狂悖，聞之喜，即共見德戡，期以三月十五日舉兵同叛，劫十二衛武馬，虜掠居人財物，結黨西歸。智及曰：「不然。當今天實喪隋，英雄並起，同心叛者已數萬人，因行大事，此帝王業也。」德戡然之。行樞、薛良請以化及為主，相約既定，方告化及。化及性本駑怯，初聞大懼，色動流汗，久之乃定。

義寧二年三月一日，德戡欲宣言告眾，恐以人心未一，更思譎詐以協驍果，謂許弘仁、張愷曰：「君是良醫，國家任使，出言惑眾，眾必信。君可入備身府，告識者，言陛下聞說驍果欲叛，多釀毒酒，因享會盡鴆殺之，獨與南人留此。」弘仁等宣佈此言，驍果聞之，遞相告語，謀叛逾急。德戡知計既行，遂以十日總召故人，諭以所為。眾皆伏曰：「唯將軍命！」其夜，奉義主閉城門，乃與虔通相知，諸門皆不下鑰。至夜三更，德戡於東城內集兵，得數萬人，舉火與城外相應。帝聞有聲，問是何事。虔通偽曰：「草坊被燒，外人救火，故喧囂耳。」中外隔絕，帝以為然。孟秉、智及於城外得千餘人，劫候衛武賁馮普樂，共布兵分捉郭下街巷。至五更中，德戡授虔通兵，以換諸門衛士。虔通因自開門，領數百騎，至成象殿，殺將軍獨孤盛。武賁郎將元禮遂引兵進，突衛者皆走。虔通進兵，排左閣，馳入永巷，問：「陛下安在？」有美人出，方指云：「在西閣。」從往執帝。帝謂虔通曰：「卿非我故人乎！何恨而反？」虔通曰：「臣不敢反，但將士思歸，奉陛下還京師耳。」帝曰：「與汝歸。」虔通因勒兵守之。至旦，孟秉以甲騎迎化及。化及未知事果，戰慄不能言，人有來謁之者，但低頭據鞍，答云「罪過」。時士及在公主第，弗之知也。智及遣家僮莊桃樹就第殺之，桃樹不忍，執詣智及，久之乃見釋。化及至城門，德戡迎謁，引入朝堂，號為丞相。令將帝出江都門以示群賊，因復將入。遣令狐行達弑帝于宮中，又執朝臣不同己者數十人及諸外戚，無少長害之，唯留秦孝王子浩，立以為帝。十餘日，奪江都人舟楫，從水路西歸。至顯福宮，宿公麥孟才、折衝郎將沈光等謀擊化及，反為所害。化及於是入據六宮，其自奉養，一如煬帝故事。每於帳中南面端坐，人有白事者，默然不對。下牙時，方收取啟狀，共奉義、方裕、良、愷等參決之。行至徐州，水路不通，復奪人車牛，得二千兩，並載宮人珍寶。其戈甲戎器，悉令軍士負之。道遠疲極，三軍始怨。德戡失望，竊謂行樞曰：「君大謬誤我。當今撥亂，必藉英賢，化及庸暗，君小在側，事將必敗，當若之何？」行樞曰：「在我等爾，廢之何難！」因共李本、宇文導師、尹正卿等謀，以後軍萬餘兵襲殺化及，更立德戡為主。弘仁知之，密告化及，盡收捕德戡及其支党十餘人，皆殺之。引兵向東郡，通守王軌以城降之。

元文都推越王侗為主，拜李密為太尉，令擊化及。密遣徐勣據黎陽倉。化及渡河，保黎陽縣，分兵圍勣。密壁清淇，與勣以烽火相應。化及每攻倉，密輒引兵救之。化及數戰不利，其將軍于弘達為密所擒，送於侗所，鑊烹之。化及糧盡，渡永濟渠，與密決戰於童山，遂入汲郡求軍糧，又遣使拷掠東郡吏民以責米粟。王軌怨之，以城歸於李密。化及大懼，自汲郡將率眾圖以北諸州。其將陳智略率嶺南驍果萬餘人，張童兒率江東驍果數千人，皆叛歸李密。化及尚有眾二萬，北走魏縣。張愷等與其將陳伯謀去之，事覺，為化及所殺。腹心稍盡，兵勢日蹙，兄弟更無他計，但相聚酣宴，奏女樂。醉後，因尤智及曰：「我初不知，由汝為計，強來立我。今所向無成，士馬日散，負殺主之名，天下所不納。今者滅族，豈不由汝乎？」持其兩子而泣。智及怒曰：「事捷之日，都不賜尤，及其將敗，乃欲歸罪。何不殺我以降建德？」兄弟數相鬥鬩，言無長幼，醒而復飲，以此為恆。其眾多亡，自知必敗，化及歎曰：「人生故當死，豈不一日為帝乎？」於是鴆殺浩，僭皇帝位於魏縣，國號許，建元為天壽，署置百官。攻元寶藏于魏州，四旬不克，反為所敗，亡失千餘人。乃東北趣聊城，將招攜海曲諸賊。時遣士及徇濟北，求饋餉。大唐遣淮安王神通安撫山東，並招化及。化及不從，神通進兵圍之，十餘日不克而退。竇建德悉眾攻之。先是，齊州賊帥王薄聞其多寶物，詐來投附。化及信之，與共居守。至是，薄引建德入城，生擒化及，悉虜其眾。先執智及、元武達、孟秉、楊士覽、許弘仁，皆斬之。乃以轞車載化及之河間，數以殺君之罪，並二子承基、承趾皆斬之，傳首于突厥義成公主，梟于虜庭。士及自濟北西歸長安。

智及幼頑凶，好與人群鬥，所共遊處，皆不逞之徒，相聚鬥雞，習放鷹狗。初以父功賜爵濮陽郡公。蒸淫醜穢，無所不為。其妻長孫，妒而告述，述雖為隱，而大忿之，纖芥之愆，必加鞭箠。弟士及恃尚主，又輕忽之。唯化及每事營護，父再三欲殺，輒救免之，由是頗相親昵。遂勸化及遣人入蕃，私為交易。事發，當誅，述獨證智及罪惡，而為化及請命。帝因兩釋。述將死，抗表言其凶勃，必且破家。帝后思述，授智及將作少監。其江都殺逆之事，智及之謀也，化及為丞相，以為左僕射，領十二衛大將軍。化及僭號，封齊王。竇建德破聊城，獲而斬之，並其党十餘人，皆暴屍梟首。

司馬德戡，扶風雍人也。父元謙，仕周為都督。德戡幼孤，以屠豕自給。有桑門釋粲，通德戡母和氏，遂撫教之，因解書計。開皇中，為侍官，漸遷至大都督。從楊素出討漢王諒，充內營左右，進止便僻，俊辯多奸計，素大善之。以勳授儀同三司。大業三年，為鷹揚郎將。從討遼左，進位正議大夫，遷武賁郎將。煬帝甚昵之。從至江都，領左右備身驍果萬人，營於城內。因隋末大亂，乃率驍果謀反，語在化及事中。既獲煬帝，與其党孟秉等推化及為丞相。化及首封德戡為溫國公，邑三千戶，加光祿大夫，仍統本兵，化及意甚忌之。後數日，化及署諸將，分配士卒，乃以德戡為禮部尚書，外示美遷，實奪其兵也。由是憤怨，所獲賞物皆賂于智及，智及為之言。行至徐州，舍舟登陸，令德戡將後軍，乃與趙行樞、李本、尹正卿、宇文導師等謀襲化及，遣人使于孟海公，結為外助。遷延未發，以待使報。許弘仁、張愷知之，以告化及，因遣其弟士及陽為遊獵，至於後軍。德戡不知事露，出營參謁，因命執之，並其黨與。化及責之曰：「與公戮力共定海內，出於萬死。今始事成，願得同守富貴，公又何為反也？」德戡曰：「本殺昏主，苦其毒害。推立足下，而又甚之。逼於物情，不獲已也。」化及不對，命送至幕下，縊而殺之，時年三十九。

裴虔通，河東人也。初，煬帝為晉王，以親信從，稍遷至監門校尉。煬帝即位，擢舊左右，授宣惠尉，遷監門直閣。累從征役，至通議大夫。與司馬德戡同謀作亂，先開宮門，騎至成象殿，殺將軍獨孤盛，擒帝於西閣。化及以虔通為光祿大夫、莒國公。化及引兵之北也，令鎮徐州。化及敗後，歸於大唐，即授徐州總管，轉辰州刺史，封長蛇男。尋以隋朝殺逆之罪，除名，徙於嶺表而死。

○王世充段達

王充，字行滿，本西域人也。祖支頹辱，徙居新豐。頹辱死，其妻少寡，與儀同王粲野合，生子曰瓊，粲遂納之以為小妻。其父收幼孤，隨母嫁粲，粲愛而養之，因姓王氏，官至懷、汴二州長史。充卷髮豺聲，沉猜多詭詐，頗窺書傳，尤好兵法，曉龜策推步盈虛，然未嘗為人言也。開皇中，為左翊衛，後以軍功拜儀同，授兵部員外。善敷奏，明習法律，而舞弄文墨，高下其心。或有駁難之者，充利口飾非，辭義鋒起，眾雖知其不可而莫能屈，稱為明辯。煬帝時，累遷至江都郡丞。時帝數幸江都，充善候人主顏色，阿諛順旨，每入言事，帝善之。又以郡丞領江都宮監，乃雕飾池台，陰奏遠方珍物以媚於帝，由是益昵之。

大業八年，隋始亂，充內懷徼幸，卑身禮士，陰結豪俊，多收眾心。江淮間人素輕悍，又屬盜賊群起，人多犯法，有系獄抵罪者，充皆枉法出之，以樹私恩。及楊玄感反，吳人硃燮、晉陵人管崇起兵江南以應之，自稱將軍，擁眾十餘萬。帝遣將軍吐萬緒、魚俱羅討之，不能克。充募江都萬餘人，擊頻破之。每有克捷，必歸功於下，所獲軍實，皆推與士卒，身無所受。由此人爭為用，功最居多。十年，齊郡賊帥孟讓自長白山寇掠諸郡，至盱眙，有眾十餘萬。充以兵拒之，而羸師示弱，保都梁山為五柵，相持不戰。後因其懈弛，出兵奮擊，大破之，乘勝盡滅賊，讓以數十騎遁去，斬首萬人，六畜、軍資莫不盡獲。帝以充有將帥才略，始遣領兵，討諸小盜，所向皆破之。然性矯偽，詐為善，能自勤苦，以求聲譽。十一年，突厥圍帝於雁門，充盡發江都人，將往赴難。在軍中，反首垢面，悲泣無度，曉夜不解甲，藉草而臥。帝聞之，以為愛己，益信任之。

十二年，遷為江都通守。時厭次人格謙為盜數年，兵十餘萬，在豆子<鹵亢>中。充帥師破斬之，威振群賊。又擊盧明月，破之於南陽，斬首數萬，虜獲極多。後還江都，帝大悅，自執杯酒以賜之。時充又知帝好內，乃言江淮良家有美女，並願備後庭，無由自進。帝逾喜，因密令閱視諸女，姿質端麗合法相者，取正庫及應入京物以娉納之。所用不可勝計，帳上雲敕別用，不顯其實。有合意者，則厚賞充；或不中者，又以賚之。後令以船送東京，而道路賊起，使者苦役，于淮泗中沉船溺之者，前後十數。或有髮露，充為秘之，又遽簡閱以供進。是後益見親昵。

遇李密攻陷興洛倉，進逼東都，官軍數卻，光祿大夫裴仁基以武牢降於密，帝惡之，大發兵，將討焉。發中詔遣充為將軍，于洛口以拒密，前後百餘戰，互有勝負。充乃引軍渡洛水，逼倉城。李密與戰，充敗績，赴水溺死者萬餘人。時天寒大雪，兵士既渡水，衣皆沾濕，在道凍死者又數萬人，比至河陽，才以千數。充自系獄請罪，越王侗遣使赦之，召令還都。收合亡散，復得萬餘人，屯於含嘉城中，不敢復出。

宇文化及殺帝于江都，充與太府卿元文都、將軍皇甫無逸、右司郎盧楚奉侗為主。侗以充為吏部尚書，封鄭國公。及侗取元文都、盧楚之謀，拜李密為太尉、尚書令，密遂稱臣，復以兵拒化及于黎陽，遣使告捷。眾皆悅，充獨謂其麾下諸將曰：「文都之輩，刀筆吏耳。吾觀其勢，必為李密所擒。且吾軍人每與密戰，殺其父兄子弟，前後已多，一旦為之下，吾屬無類矣。」出此言以激怒其眾。文都知而大懼，與楚等謀，將因充入內，伏甲而殺之。期有日矣，將軍段達遣其女婿張志以楚謀告之。充夜勒兵圍宮城，將軍費曜、田世闍等與戰於東太陽門外。曜軍敗，充遂攻門而入，無逸以單騎遁走。獲楚，殺之。時宮門尚閉，充令扣門言於侗曰：「元文都等欲執皇帝降于李密，段達知而以告臣。臣非敢謀反，誅反者耳。」文都聞變入，奉侗于乾陽殿，陳兵衛之。令將帥乘城以拒難，兵敗，又獲文都殺之。侗命開門以納充，充悉遣人代宿衛者，乃入謁，頓首流涕而言曰：「文都等無狀，謀相屠害，事急為此，不敢背國。」侗與之盟。充尋遣韋節等諷侗，令拜為尚書左僕射、總督內外諸軍事。又授其兄惲為內史令，入居禁中。

未幾，李密破化及還，其勁兵良馬多戰死，士卒皆倦。充欲乘其敝而擊之，恐人不一，乃假託鬼神，言夢見周公，乃立祠于洛水之上，遣巫宣言周公欲令僕射急討李密，當有大功，不則兵皆疫死。充兵多楚人，俗信妖妄，故出此言以惑之。眾皆請戰。充簡練精勇，得二萬餘人，馬千餘，遷營于洛水南。密軍偃師北山上。時密新得志於化及，有輕充之心，不設壁壘。充夜遣二百餘騎潛入北山，伏溪谷中，令軍秣馬蓐食。既而宵濟，人奔馬馳，遲明而薄密。密出兵應之，陣未成列而兩軍合戰，其伏兵蔽山而上，潛登北原，乘高下馳，壓密營。營中亂，無能拒者，即入縱火。密軍大驚而潰，降其將張童兒、陳智略，進下偃師。初，充兄偉及子玄應隨化及至東郡，密得而囚之於城中，至是，盡獲之。又執密長史邴元真妻子、司馬鄭虔象之母及諸將子弟，皆撫慰之，各令潛呼其父兄。兵次洛口，邴元真、鄭虔象等舉倉城以應之。密以數十騎遁逸，充悉收其眾。而東盡于海，南至於江，悉來歸附。充又令韋節諷侗，拜為太尉，署置官屬，以尚書省為其府。尋自稱鄭王。遣其將高略帥師攻壽安，不利而旋。又帥師攻圍穀州，三日而退。明年，自稱相國，受九錫備物，是後不朝侗矣。

有道士桓法嗣者，自言解圖讖，充昵之。法嗣乃以《孔子閉房記》，畫作丈夫持一干以驅羊。法嗣云：「楊，隋姓也。幹一者，王字也。居羊後，明相國代隋為帝也。」又取莊子《人間世》、《德充符》二篇上之，法嗣釋曰：「上篇言世，下篇言充，此即相國名矣。明當德被人間，而應符命為天子也。」充大悅曰：「此天命也。」再拜受之。即以法嗣為諫議大夫。充又羅取雜鳥，書帛系其頸，自言符命而散放之。或有彈射得鳥而來獻者，亦拜官爵。既而廢侗于別宮，僭即皇帝位，建元曰開明，國號鄭。大唐遣秦王率眾圍之，充頻出兵，戰輒不利，都外諸城相繼降款。充窘迫，遣使請救于竇建德，建德率精兵援之。師至武牢，為秦王所破，擒建德以詣城下。充將潰圍而出，諸將莫有應之者，自知潛竄無所，於是出降。至長安，為仇人獨孤修德所殺。

段達，武威姑臧人也。父嚴，周朔州刺史。達在周，年始三歲，襲爵襄垣縣公。及長，身長八尺，美須髯，便弓馬。高祖為丞相，以大都督領親信兵，常置左右。及踐阼，為左直齋，累遷車騎將軍，兼晉王參軍。高智惠、李積等之作亂也，達率眾一萬，擊定方、滁二州，賜縑千段，遷進儀同。又破汪文進等於宣州，加開府，賜奴婢五十口，綿絹四千段。仁壽初，太子左衛副率。大業初，以蕃邸之舊，拜左翊衛將軍。征吐谷渾，進位金紫光祿大夫。帝征遼東，百姓苦役，平原祁孝德、清河張金稱等並聚眾為群盜，攻陷城邑，郡縣不能禦。帝令達擊之，數為金稱等所挫，亡失甚多。諸賊輕之，號為段姥。後用鄃令楊善會之計，更與賊戰，方致克捷。還京師，以公事坐免。明年，帝征遼東，以達留守涿郡。俄復拜左翊衛將軍。高陽魏刀兒聚眾十餘萬，自號曆山飛，寇掠燕趙。達率涿郡通守郭絢擊敗之。于時盜賊既多，官軍惡戰，達不能因機決勝，唯持重自守，頓兵饋糧，多無克獲，時皆謂之為怯芃。十二年，帝幸江都宮，詔達與太府卿元文都留守東都。李密據洛口，縱兵侵掠城下，達與監門郎將龐玉、武牙郎將霍舉率內兵出禦之。頗有功，遷左驍衛大將軍。王充之敗也，密復進據北芒，來至上春門，達與判左丞郭文懿、尚書韋津出兵拒之。達見賊盜，不陣而走，為密所乘，軍大潰，津沒於陣。由是賊勢日盛。及帝崩于江都，達與元文都等推越王侗為主，署開府儀同三司，兼納言，封陳國公。元文都等謀誅王充也，達陰告充，為之內應。及事發，越王侗執文都於充，充甚德于達，特見崇重。既破李密，達等勸越王加充九錫備物，尋諷令禪讓。充僭尊號，以達為司徒。及東都平，坐誅，妻子籍沒。

史臣曰：化及庸芃下才，負恩累葉，王充鬥筲小器，遭逢時幸，俱蒙獎擢，禮越舊臣。既屬崩剝之期，不能致身竭命，乃因利乘便，先圖干紀，率群不逞，職為亂階，拔本塞源，裂冠毀冕。或躬為戎首，或親行鴆毒，釁深指鹿，事切食蹯，天地所不容，人神所同憤。故梟獍凶魁，相尋菹戮，蛇豕丑類，繼踵誅夷，快忠義于當年，垂炯戒于來葉。嗚呼，為人臣者可不殷鑒哉！可不殷鑒哉！


Chinese text: This work was published before January 1, 1923, and is in the
public domain worldwide because the author died at least 100 years ago.
