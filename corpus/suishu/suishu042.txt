隋書卷四十二列傳第七

李德林子百藥

李德林，字公輔，博陵安平人也。祖壽，湖州戶曹從事。父敬族，曆太學博士、鎮遠將軍。魏孝靜帝時，命當世通人正定文籍，以為內校書，別在直閤省。德林幼聰敏，年數歲，誦左思《蜀都賦》，十餘日便度。高隆之見而嗟歎，遍告朝士，雲：「若假其年，必為天下偉器。」鄴京人士多就宅觀之，月余，日中車馬不絕。年十五，誦五經及古今文集，日數千言。俄而該博墳典，陰陽緯候，無不通涉。善屬文，辭核而理暢。魏收嘗對高隆之謂其父曰：「賢子文筆終當繼溫子升。」隆之大笑曰：「魏常侍殊已嫉賢，何不近比老彭，乃遠求溫子！」年十六，遭父艱，自駕靈輿，反葬故里。時正嚴冬，單衰跣足，州裡人物由是敬慕之。博陵豪族有崔諶者，僕射之兄，因休假還鄉，車服甚盛。將從其宅詣德林赴吊，相去十餘裡，從者數十騎，稍稍減留。比至德林門，才餘五騎，雲不得令李生怪人燻灼。德林居貧感軻，母氏多疾，方留心典籍，無複宦情。其後，母病稍愈，逼令仕進。

任城王湝為定州刺史，重其才，召入州館。朝夕同游，殆均師友，不為君民禮數。嘗語德林雲：「竊聞蔽賢蒙顯戮。久令君沈滯，吾獨得潤身，朝廷縱不見尤，亦懼明靈所譴。」於是舉秀才入鄴，于時天保八年也。王因遺尚書令楊遵彥書雲：「燕趙固多奇士，此言誠不為謬。今歲所貢秀才李德林者，文章學識，固不待言，觀其風神器宇，終為棟樑之用。至如經國大體，是賈生、晁錯之儔；雕蟲小技，殆相如、子雲之輩。今雖唐、虞君世，俊乂盈朝，然修大廈者，豈厭夫良材之積也？吾嘗見孔文舉《薦禰衡表》雲：'洪水橫流，帝思俾乂。'以正平比夫大禹，常謂擬諭非倫。今以德林言之，便覺前言非大。」遵彥即命德林制《讓尚書令表》，援筆立成，不加治點。因大相賞異，以示吏部郎中陸卬。卬雲：「已大見其文筆，浩浩如長河東注。比來所見，後生製作，乃涓澮之流耳。」卬仍命其子乂與德林周旋，戒之曰：「汝每事宜師此人，以為模楷。」時遵彥銓衡，深慎選舉，秀才擢第，罕有甲科。德林射策五條，考皆為上，授殿中將軍。既是西省散員，非其所好，又以天保季世，乃謝病還鄉，闔門守道。乾明初，遵彥奏追德林入議曹。皇建初，下詔搜揚人物，複追赴晉陽。撰《春思賦》一篇，代稱典麗。是時長廣王作相，居守在鄴。敕德林還京，與散騎常侍高元海等參掌機密。王引授丞相府行參軍。未幾而王即帝位，授奉朝請，寓直舍人省。河清中，授員外散騎侍郎，帶齋帥，仍別直機密省。天統初，授給事中，直中書，參掌詔誥。尋遷中書舍人。武平初，加通直散騎侍郎。又敕與中書侍郎宋士素、副侍中趙彥深別典機密。尋丁母艱去職，勺飲不入口五日。因發熱病，遍體生瘡，而哀泣不絕。諸士友陸騫、宋士素，名醫張子彥等，為合湯藥。德林不肯進，遍體洪腫，數日間，一時頓差，身力平復。諸人皆雲孝感所致。太常博士巴叔仁表上其事，朝廷嘉之。才滿百日，奪情起複，德林以羸病屬疾，請急罷歸。

魏收與陽休之論《齊書》起元事，敕集百司會議。收與德林書曰：「前者議文，總諸事意，小如混漫，難可領解。今便隨事條列，幸為留懷，細加推逐。凡言或者，皆是敵人之議。既聞人說，因而探論耳。」德林複書曰：「即位之元，《春秋》常義。謹按魯君息姑不稱即位，亦有元年，非獨即位得稱元年也。議雲受終之元，《尚書》之古典。謹按《大傳》，周公攝政，一年救亂，二年伐殷，三年踐奄，四年建侯衛，五年營成周，六年制禮作樂，七年致政成王。論者或以舜、禹受終，是為天子。然則周公以臣禮而死，此亦稱元，非獨受終為帝也。蒙示議文，扶病省覽，荒情迷識，暫得發蒙。當世君子，必無橫議，唯應閣筆贊成而已。輒謂前二條有益於議，仰見議中不錄，謹以寫呈。」收重遺書曰：「惠示二事，感佩殊深。以魯公諸侯之事，昨小為疑。息姑不書即位，舜、禹亦不言即位。息姑雖攝，尚得書元，舜、禹之攝稱元，理也。周公居攝，乃雲一年救亂，似不稱元。自無《大傳》，不得尋討。一之與元，其事何別？更有所見，幸請論之。」德林答曰：

攝之與相，其義一也。故周公攝政，孔子曰「周公相成王」；魏武相漢，曹植曰「如虞翼唐」。或雲高祖身未居攝，灼然非理。攝者專賞罰之名，古今事殊，不可以體為斷。陸機見舜肆類上帝，班瑞群後，便雲舜有天下，須格于文祖也，欲使晉之三主異於舜攝。竊以為舜若堯死，獄訟不歸，便是夏朝之益，何得不須格于文祖也？若使用王者之禮，便曰即真，則周公負扆朝諸侯，霍光行周公之事，皆真帝乎？斯不然矣。必知高祖與舜攝不殊，不得從士衡之謬。

或以為書元年者，當時實錄，非追書也。大齊之興，實由武帝，謙匿受命，豈直史也？比觀論者聞追舉受命之元，多有河漢，但言追數受命之歲，情或安之。似所怖者元字耳，事類朝三，是許其一年，不許其元年也。案《易》「黃裳元吉」，鄭玄注雲：「如舜試天子，周公攝政。」是以試攝不殊。《大傳》雖無元字，一之與元，無異義矣。《春秋》不言一年一月者，欲使人君體元以居正，蓋史之婉辭，非一與元別也。漢獻帝死，劉備自尊崇。陳壽蜀人，以魏為漢賊。寧肯蜀主未立，已雲魏武受命乎？士衡自尊本國，誠如高議，欲使三方鼎峙，同為霸名。習氏《漢晉春秋》，意在是也。至司馬炎兼併，許其帝號。魏之君臣，吳人並以為戮賊，亦寧肯當塗之世，雲晉有受命之徵？史者，編年也，故魯號《紀年》。墨子又雲，吾見《百國春秋》。史又有無事而書年者，是重年驗也。若欲高祖事事謙沖，即須號令皆推魏氏。便是編魏年，紀魏事，此即魏末功臣之傳，豈複皇朝帝紀者也。

陸機稱紀元立斷，或以正始，或以嘉平。束皙議雲，赤雀白魚之事。恐晉朝之議，是並論受命之元，非止代終之斷也。公議雲陸機不議元者，是所未喻，願更思之。陸機以刊木著于《虞書》，龕黎見於商典，以蔽晉朝正始、嘉平之議，斯又謬矣。唯可二代相涉，兩史並書，必不得以後朝創業之跡，斷入前史。若然，則世宗、高祖皆天保以前，唯入魏氏列傳，不作齊朝帝紀，可乎？此既不可，彼複何證！

是時中書侍郎杜台卿上《世祖武成皇帝頌》，齊主以為未盡善，令和士開以頌示德林。宣旨雲：「台卿此文，未當朕意。以卿有大才，須敘盛德，即宜速作，急進本也。」德林乃上頌十六章並序，文多不載。武成覽頌善之，賜名馬一匹。三年，祖孝徵入為侍中，尚書左僕射趙彥深出為兗州刺史。朝士有先為孝徵所待遇者，間德林，雲是彥深黨與，不可仍掌機密。孝徵曰：「德林久滯絳衣，我常恨彥深待賢未足。內省文翰，方以委之。尋當有佳處分，不宜妄說。」尋除中書侍郎，仍詔修國史。齊主留情文雅，召入文林館。又令與黃門侍郎顏之推二人同判文林館事。五年，敕令與黃門侍郎李孝貞、中書侍郎李若別掌宣傳。尋除通直散騎常侍，兼中書侍郎。隆化中，假儀同三司。承光中，授儀同三司。

及周武帝克齊，入鄴之日，敕小司馬唐道和就宅宣旨慰喻，雲：「平齊之利，唯在於爾。朕本畏爾逐齊王東走，今聞猶在，大以慰懷，宜即入相見。」道和引之入內，遣內史字文昂訪問齊朝風俗政教、人物善惡，即留內省，三宿乃歸。仍遣從駕至長安，授內史上士。自此以後，詔誥格式，及用山東人物，一以委之。武帝嘗于雲陽宮作鮮卑語謂群臣雲：「我常日唯聞李德林名，及見其與齊朝作詔書移檄，我正謂其是天上人。豈言今日得其驅使，複為我作文書，極為大異。」神武公紇豆陵毅答曰：「臣聞明王聖主，得騏驎鳳凰為瑞，是聖德所感，非力能致之。瑞物雖來，不堪使用。如李德林來受驅策，亦陛下聖德感致，有大才用，無所不堪，勝於騏驎鳳凰遠矣。」武帝大笑曰：「誠如公言。」宣政末，授禦正下大夫。大象初，賜爵成安縣男。

宣帝大漸，屬高祖初受顧命，邗國公楊惠謂德林曰：「朝廷賜令總文武事，經國任重，非群才輔佐，無以克成大業。今欲與公共事，必不得辭。」德林聞之甚喜，乃答雲：「德林雖庸芃，微誠亦有所在。若曲相提獎，必望以死奉公。」高祖大悅，即召與語。劉昉、鄭譯初矯詔召高祖受顧命輔少主，總知內外兵馬事。諸衛既奉敕，並受高祖節度。鄭譯、劉昉議，欲授高祖塚宰，鄭譯自攝大司馬，劉昉又求小塚宰。高祖私問德林曰：「欲何以見處？」德林雲：「即宜作大丞相，假黃鉞，都督內外諸軍事。不爾，無以壓眾心。」及發喪，便即依此。以譯為相府長史，帶內史上大夫，昉但為丞相府司馬。譯、昉由是不平。以德林為丞相府屬，加儀同大將軍。未幾而三方構亂，指授兵略，皆與之參詳。軍書羽檄，朝夕填委，一日之中，動逾百數。或機速競發，口授數人，文意百端，不加治點。鄖公韋孝寬為東道元帥，師次永橋，為沁水泛長，兵未得度。長史李詢上密啟雲：「大將梁士彥、宇文忻、崔弘度並受尉遲迥餉金，軍中慅慅，人情大異。」高祖得詢啟，深以為憂，與鄭譯議，欲代此三人。德林獨進計雲：「公與諸將，並是國家貴臣，未相伏馭，今以挾令之威，使得之耳。安知後所遣者，能盡腹心，前所遣人，獨致乖異？又取金之事，虛實難明，即令換易，彼將懼罪，恐其逃逸，便須禁錮。然則鄖公以下，必有驚疑之意。且臨敵代將，自古所難，樂毅所以辭燕，趙括以之敗趙。如愚所見，但遣公一腹心，明于智略，為諸將舊來所信服者，速至軍所，使觀其情偽。縱有異志，必不敢動。」丞相大悟曰：「若公不發此言，幾敗大事。」即令高熲馳驛往軍所，為諸將節度，竟成大功。凡厥謀謨，多此類也。進授丞相府從事內郎。禪代之際，其相國總百揆、九錫殊禮詔策箋表璽書，皆德林之辭也。高祖登阼之日，授內史令。

初，將受禪，虞慶則勸高祖盡滅宇文氏，高熲、楊惠亦依違從之。唯德林固爭，以為不可。高祖作色怒雲：「君讀書人，不足平章此事。」於是遂盡誅之。自是品位不加，出於高、虞之下，唯依班例授上儀同，進爵為子。開皇元年，敕令與太尉任國公于翼、高熲等同修律令。事訖奏聞，別賜九環金帶一腰，駿馬一匹，賞損益之多也。格令班後，蘇威每欲改易事條。德林以為格式已頒，義須畫一，縱令小有踳駁，非過蠹政害民者，不可數有改張。威又奏置五百家鄉正，即令理民間辭訟。德林以為本廢鄉官判事，為其裡閭親戚，剖斷不平，今令鄉正專治五百家，恐為害更甚。且今時吏部，總選人物，天下不過數百縣，于六七百萬戶內，詮簡數百縣令，猶不能稱其才，乃欲於一鄉之內，選一人能治五百家者，必恐難得。又即時要荒小縣，有不至五百家者，複不可令兩縣共管一鄉。敕令內外群官，就東宮會議。自皇太子以下，多從德林議。蘇威又言廢郡，德林語之雲：「修令時，公何不論廢郡為便？今令才出，其可改乎！」然高熲同威之議，稱德林狠戾，多所固勢。由是高祖盡依威議。

五年，敕令撰錄作相時文翰，勒成五卷，謂之《霸朝雜集》。序其事曰：

竊以陽烏垂曜，微藿傾心，神龍騰舉，飛雲觸石。聖人在上，幽顯冥符，故稱比屋可封，萬物斯睹。臣皇基草創，便豫驅馳，遂得參可封之民，為萬物之一，其為嘉慶，固以多也。若夫帝臣王佐，應運挺生，接踵於朝，諒有之矣。而班爾之妙，曲木變容，硃藍所染，素絲改色。二十二臣，功成盡美；二十八將，效力于時。種德積善，豈皆比於稷、契，計功稱伐，非悉類于耿、賈。書契已還，立言立事，質非殆庶，何世無之。蓋上稟睿後，旁資群傑，牧商鄙賤，屠釣幽微，化為侯王，皆由此也。有教無類，童子羞于霸功；見德思齊，狂夫成於聖業。治世多士，亦因此焉。煙霧可依，騰蛇與蛟龍俱遠；棲息有所，蒼蠅同騏驥之速。因人成事，其功不難。自此而談，雖非上智，事受命之主，委質為臣，遇高世之才，連官接席，皆可以翊亮天地，流名鐘鼎，何必蒼頡造書，伊尹制命，公旦操筆，老聃為史，方可敘帝王之事，談人鬼之謀乎？至若臣者，本慚賓實，非勳非德，廁軒冕之流，無學無才，處藝文之職。若不逢休運，非遇天恩，光大含弘，博約文禮，萬官百辟，才悉兼人，收拙裡閭，退仕鄉邑，不種東陵之瓜，豈過南陽之掾，安得出入閶闔之閫，趨走太微之庭，履天子之階，侍聖皇之側，樞機帷幄，沾及榮寵者也！昔歲木行將季，諒闇在辰，火運肇興，群官總己。有周典八柄之所，大隋納百揆之日，兩朝文翰，臣兼掌之。時溥天之下，三方構亂，軍國多務，朝夕填委。簿領紛紜，羽書交錯，或速均發弩，或事大滔天，或日有萬幾，或幾有萬事。皇帝內明外順，經營區宇，吐無窮之術，運不測之神，幽贊兩儀，財成萬類。諮謀台閣，曉喻公卿，訓率土之濱，責反常之賊。三軍奉律，戰勝攻取之方；萬國承風，安上治民之道。讓受終之禮，報群臣之令，有憲章古昔者矣，有隨事作故者矣。千變萬化，譬彼懸河；寸陰尺日，不棄光景。大則天壤不遺，小則毫毛無失。遠尋三古，未聞者盡聞；逖聽百王，未見者皆見。發言吐論，即成文章，臣染翰操牘，書記而已。昔放勳之化，老人睹而未知；孔丘之言，弟子聞而不達。愚情稟聖，多必乖舛。加以奏閣趨墀，盈懷滿袖，手披目閱，堆案積幾。心無別慮，筆不暫停，或畢景忘餐，或連宵不寐，以勤補拙，不遑自處。其有詞理疏謬，遺漏闕疑，皆天旨訓誘，神筆改定。運籌建策，通幽達冥，從命者獲安，違命者悉禍。懸測萬里，指期來事，常如目見，固乃神知。變大亂而致大平，易可誅而為淳粹，化成道洽，其在人文，盡出聖懷，用成典誥，並非臣意所能至此。伯禹矢謨，成湯陳誓，漢光數 行之劄，魏武《接要》之書，濟時拯物，無以加也。屬神器大寶，將遷明德，天道人心，同謨歸往。周靜南面，每詔褒揚，在位諸公，各陳本志，璽書表奏，群情賜委。臣寰海之內，忝曰一民，樂推之心，切于黎獻，欣然從命，輒不敢辭。比夫潘勖之冊魏王，阮籍之勸晉後，道高前世，才謝往人，內手捫心，夙宵慚惕。檄書露板，及以諸文，有臣所作之，有臣潤色之。唯是愚思，非奏定者，雖詞乖黼藻，而理歸霸德，文有可忽，事不可遺。前奉敕旨，集納麓已還，至於受命文筆，當時制述，條目甚多，今日收撰，略為五卷雲爾。

高祖省讀訖，明旦謂德林曰：「自古帝王之興，必有異人輔佐。我昨讀《霸朝集》，方知感應之理。昨宵恨夜長，不能早見公面。必令公貴與國始終。」於是追贈其父恆州刺史。未幾，上曰：「我本意欲深榮之。」複贈定州刺史、安平縣公，諡曰孝，以德林襲焉。德林既少有才名，重以貴顯，凡制文章，動行於世。或有不知者，謂為古人焉。

德林以梁士彥及元諧之徒頻有逆意，大江之南，抗衡上國。乃著《天命論》上之，其辭曰：

粵若邃古，玄黃肇辟，帝王神器，歷數有歸。生其德者天，應其時者命，確乎不變，非人力所能為也。龍圖鳥篆，號諡遺跡，疑而難信，缺而未詳者，靡得而明焉。其在典文，煥乎緗素，欽明至德，莫盛于唐、虞，貽謀長世，莫過於文、武。大隋神功積于文王，天命顯于唐叔。昔邑姜方娠，夢帝謂己：「余命而子曰虞，將與之唐，而蕃育其子孫。」及生，有文在其手曰「虞」，遂以命之。成王滅唐而封太叔。又唐叔之封也，箕子曰：「其後必大。」《易》曰：「崇高富貴，莫大於帝王。」《老子》謂：「域內四大，王居一焉。」此則名虞與唐，美兼二聖，將令其後必大，終致唐、虞之美，蕃育子孫，用享無窮之祚。

逮皇家建國，初號大興，箕子必大之言，於茲乃驗。天之眷命，懸屬聖朝，重耳區區，豈足雲也！有娀玄鳥，商以興焉；姜嫄巨跡，周以興焉；邑姜夢帝，隋以興焉。古今三代，靈命如一，本枝種德，奕葉丕基。佐高帝而滅楚，立宣皇以定漢。東京太尉，關西孔子，生感遺鱣之集，歿降巨鳥之奇，累仁積善，大申休命。太祖挺生，庇民匡主，立殊勳于魏室，建盛業于周朝。啟翼軫之國，肇炎精之紀，爰受厥命，陟配彼天。皇帝載誕之初，神光滿室，具興王之表，韞大聖之能。或氣或雲，廕映於廊廟；如天如日，臨照於軒冕。內明外順，自險獲安，豈非萬福扶持，百祿攸集。有周之末，朝野騷然，降志執均，鎮衛宗社。明神饗其德，上帝付其民，誅奸逆於九重，行神化于四海。于斯時也，尉迥據有齊累世之都，乘新國易亂之俗，驅馳蛇豕，連合縱橫，地乃九州陷三，民則十分擁六。王謙乘連率之威，憑全蜀之險，興兵舉眾，震盪江山，鴆毒巴、庸，蠶食秦、楚。此二虜也，窮凶極逆，非欲割鴻溝之地，閉劍閣之門，皆將長戟強弩，睥睨宸極。從漳河而達負海，連岱岳而距華陽，迫脅荊蠻，吐納江漢。佐鬥嫁禍，紛若蝟毛；曝骨履腸，間不容礪。爾乃奉殪戎之命，運先天之略，不出戶庭，推轂分閫，一麾以定三方，數旬而清萬國。蕩滌天壤之速，規摹指畫之神，造化以來，弗之聞也。光熙前緒，罔有不服，煙雲改色，鐘石變音，三靈顧望，萬物影響。木運告盡，褰裳克讓，天曆在躬，推而弗有。百辟庶尹，四方嶽牧，稽圖讖之文，順億兆之請，披肝瀝膽，晝歌夜吟，方屈箕潁之高，式允幽明之願。基命宥密，如恆如升，推帝居歆，創業垂統。殊徽號，改服色，建都邑，敘彝倫，薄賦輕徭，慎刑恤獄，除繁苛之政，興清靜之風，去無用之官，省相監之職。奇才間出，盛德無隱，星精雲氣，共趨走於階墀，山神海靈，咸燮理於台閣。東漸日穀，西被月川，教暨北溟之表，聲加南海之外。悠悠沙漠，區域萬里，蠢蠢百蠻，莫之與競。五帝所不化，三王所未賓，屈膝頓顙，盡為臣妾。殊方異類，書契不傳，梯山越海，貢琛奉贄，欣欣如也。巢居穴處，化以宮室；不火不粒，訓以庖廚。禮樂合天地之同，律呂節寒暑之候，製作詳垂衣之後，淳粹得神農之前。遨遊文雅之場，出入杳冥之極，合神謨鬼，通幽洞微。群物歲成，含生日用，飲和氣以自得，沐玄澤而不知也。丹雀為使，玄龜載書，甘露自天，醴泉出地。神禽異獸，珍木奇草，望風觀海，應化歸風。備休祥於圖牒，罄幽遐而戾止。猶且父天子民，兢兢翼翼，至矣大矣，七十四帝，曷可 同年而語哉！

若夫天下之重，不可妄據，故唐之許由，夏之伯益，懷道立事，人授而弗可也。軒初四帝，周余六王，藉世因基，自取而不得也。孟軻稱仲尼之德過於堯、舜，著述成帝者之事，弟子備王佐之才，黑不代蒼，泣麟歎鳳，棲棲汲汲，雖聖達而莫許也。蚩尤則黃帝抗衡，共工則黑帝勍敵，項羽誅秦摧漢，宰割神州，角逐爭驅，盡威力而無就也。其餘欻起妖妄，曾何足數！賊子逆臣，所以為亂，皆由不識天道，不悟人謀，牽逐鹿之邪說，謂飛鳧而為鼎。若使四凶爭八元之誠，三監同九臣之志，韓信、彭越深明帝子之符，孫述、隗囂妙識真人之出，尉迥同謳歌之類，王謙比獄訟之民，福祿蟬聯，胡可窮也！而違天逆物，獲罪人神。嗚呼！此前事之大戒矣。誅夷烹醢，歷代共尤，僭逆凶邪，時煩獄吏，其可不戒慎哉！蓋積惡既成，心自絕於善道，物類相感，理必至於誅戮。天奪其魄，鬼惡其盈故也。大帝聰明，群臣正直，耳目濫於率土，賞罰參于國朝，輔助一人，覆育兆庶。豈有食人之祿，受人之榮，包藏禍心而不殲盡者也？必當執法未處其罪，司命已除其籍。自古明哲，慮遠防微，執一心，持一德，立功坐樹，上書削槁，位尊而心逾下，祿厚而志彌約，寵盛思之以懼，道高守之以恭，克念於此，則奸回不至。事乃畏天，豈惟愛禮，謙光滿覆，義在知幾，吉凶由人，妖不自作。

眾星共極，在天成象。夙沙則主雖愚蔽，民盡知歸；有苗則始為跋扈，終而大服。漢南諸國，見一面以從殷；河西將軍，率五郡以歸漢。故能招信順之助，保太山之安。彼陳國者，盜竊江外，民少一郡，地減半州，遇受命之主，逢太平之日，自可獻土銜璧，乞同溥天。乃複養喪家之疹，遵顛覆之軌，趑趄吳越，仍為匪民。雖時屬大道，偃兵舞戚，然國家當混一之運，金陵是殄滅之期，有命不恆，斷可知矣。房風之戮，元龜匪遙；孫皓之侯，守株難得。迷而未覺，諒可湣焉。斯故未辯玄天之心，不聞君子之論也。

德林自隋有天下，每贊平陳之計。八年，車駕幸同州，德林以疾不從。敕書追之，書後御筆注雲：「伐陳事意，宜自隨也。」時高熲因使入京，上語熲曰：「德林若患未堪行，宜自至宅，取其方略。」高祖以之付晉王廣。後從駕還，在途中，高祖以馬鞭南指雲：「待平陳訖，會以七寶裝嚴公，使自山東無及之者。」及陳平，授柱國、郡公，實封八百戶，賞物三千段。晉王廣已宣敕訖，有人說高熲曰：「天子畫策，晉王及諸將戮力之所致也。今乃歸功於李德林，諸將必當憤惋，且後世觀公有若虛行。」熲入言之，高祖乃止。

初，大象末，高祖以逆人王謙宅賜之，文書已出，至地官府，忽複改賜崔謙。上語德林曰：「夫人欲得，將與其舅。於公無形跡，不須爭之，可自選一好宅。若不稱意，當為營造，並覓莊店作替。」德林乃奏取逆人高阿那肱衛國縣市店八十塸為王謙宅替。九年，車駕幸晉陽，店人上表訴稱：「地是民物，高氏強奪，於內造舍。」上命有司料還價直。遇追蘇威自長安至，奏雲：「高阿那肱是亂世宰相，以諂媚得幸，枉取民地，造店賃之。德林誣誷，妄奏自入。」李圓通、馮世基等又進雲：「此店收利如食千戶，請計日追贓。」上因責德林，德林請勘逆人文簿及本換宅之意，上不聽，乃悉追店給所住者。自是益嫌之。十年，虞慶則等於關東諸道巡省使還，並奏雲：「五百家鄉正，專理辭訟，不便於民。黨與愛憎，公行貨賄。」上仍令廢之。德林複奏雲：「此事臣本以為不可。然置來始爾，複即停廢，政令不一，朝成暮毀，深非帝王設法之義。臣望陛下若于律令輒欲改張，即以軍法從事。不然者，紛紜未已。」高祖遂發怒，大詬雲：「爾欲將我作王莽邪？」初，德林稱父為太尉諮議，以取贈官，李元操與陳茂等陰奏之曰：「德林之父終於校書，妄稱諮議。」上甚銜之。至是，複庭議忤意，因數之曰：「公為內史，典朕機密，比不可豫計議者，以公不弘耳。寧自知乎？朕方以孝治天下，恐斯道廢闕，故立五教以弘之。公言孝由天性，何須設教。然則孔子不當說《孝經》也。又誷冒取店，妄加父官，朕實忿之而未能發。今當以一州相遣耳。」因出為湖州刺史。德林拜謝曰：「臣不敢複望內史令，請預散參。待陛下登封告成，一觀盛禮，然後收拙丘園，死且不恨。」上不許，轉懷州刺史。在州逢亢旱，課民掘井溉田，空致勞擾，竟無補益，為考司所貶。歲餘，卒官，時年六十一。贈大將軍、廉州刺史，諡曰文。及將葬，敕令羽林百人，並鼓吹一部，以給喪事。贈物三百段，粟千石，祭乙太牢。

德林美容儀，善談吐，齊天統中，兼中書侍郎，于賓館受國書。陳使江總目送之曰：「此即河朔之英靈也。」器量沉深，時人未能測，唯任城王湝、趙彥深、魏收、陸遝大相欽重，延譽之言，無所不及。德林少孤，未有字，魏收謂之曰：「識度天才，必至公輔，吾輒以此字卿。」從官以後，即典機密，性重慎，嘗雲古人不言溫樹，何足稱也。少以才學見知，及位望稍高，頗傷自任，爭名之徒，更相譖毀，所以運屬興王，功參佐命，十餘年間竟不徙級。所撰文集，勒成八十卷，遭亂亡失，見五十卷行於世。敕撰《齊史》未成。

有子曰百藥，博涉多才，詞藻清贍。釋巾太子通事舍人，後遷太子舍人、尚書禮部員外郎，襲爵安平縣公，桂州司馬。煬帝惡其初不附己，以為步兵校尉。大業末，轉建安郡丞。

史臣曰：德林幼有操尚，學富才優，譽重鄴中，聲飛關右。王基締構，協贊謀猷，羽檄交馳，絲綸間發，文誥之美，時無與二。君臣體合，自致青雲，不患莫己知，豈徒言也！


Chinese text: This work was published before January 1, 1923, and is in the
public domain worldwide because the author died at least 100 years ago.
