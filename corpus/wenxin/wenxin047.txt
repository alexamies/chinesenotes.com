　　九代之文，富矣盛矣；其辭令華采，可略而詳也。虞夏文章，則有臯陶六德，夔序八音，益則有贊，五子作歌，辭義溫雅，萬代之儀表也。商周之世，則仲虺垂誥，伊尹敷訓，吉甫之徒，竝述詩頌，義固為經，文亦帥矣。

　　及乎春秋大夫，則脩辭聘會，磊落如琅玕之囿，焜燿似縟錦之肆，薳敖擇楚國之令典，隨會講晉國之禮法，趙衰以文勝從饗，國僑以脩辭扜鄭，子太叔美秀而文，公孫翬善於辭令，皆文名之標者也。戰代任武，而文士不絕：諸子以道術取資，屈宋以楚辭發采，樂毅報書辯以義，范雎上疏密而至，蘇秦歷說壯而中，李斯自奏麗而動，若在文世，則楊班儔矣。荀况學宗，而象物名賦，文質相稱，固巨儒之情也。

　　漢室陸賈，首發奇采，賦孟春而選典誥，其辯之富矣。賈誼才頴，陵軼飛兔，議揠而賦清，豈虛至哉？枚乘之七發，鄒陽之上書，膏潤於筆，氣形於言矣。仲舒專儒，子長純史，而麗縟成文，亦詩人之告哀焉。相如好書，師範屈宋，洞入夸豔，致名辭宗。然覆取精意，理不勝辭，故楊子以為「文麗用寡者長卿」，誠哉是言也！王褒構采，以密巧為致，附聲測貌，泠然可觀。子雲屬意，辭人最深，觀其涯度幽遠，搜選詭麗，而竭才以鑚思，故能理贍而辭堅矣。

　　桓譚著論，富號猗頓，宋弘稱薦，爰比相如，而集靈諸賦，偏淺無才，故故知長於諷論，不及麗文也。敬通雅好辭說，而坎壈盛世，顯志自序，亦蚌病成珠矣。二班兩劉，奕葉繼采，舊說以為固文優彪，歆學精向，然王命清辯，新序該練，璿璧產於崑崗，亦難得而踰本矣。傅毅崔駰，光采比肩，瑗寔踵武，龍世厥風者矣。杜篤賈逵，亦有聲於文跡，其為才也，崔傅之末流也。李尤賦銘，志慕鴻裁，而才力沈膇，垂翼不飛。馬融鴻儒，思洽登高，吐納經範，華實相扶。王逸博識有功，而絢綵無力；延壽繼志，瓌穎獨標，其善圖物寫貌，豈枚乘之移術歟？張衡通贍，蔡邕精雅，文史彬彬，隔世相望。是則竹栢異心而同貞，金玉殊質而皆寳也。劉向之奏議，旨切而調緩；趙壹之辭賦，意繁而體疎；孔融氣盛於為筆，禰衡思銳於為文：有篇美焉。潘朂憑經以騁才，故絕羣於錫命；王朗發憤以託志，亦致美於序銘。然自卿淵已前，多俊才而不課學；雄十已後，頗引書以助文：此取與之大際，其分不可亂者也。

　　魏文之才，洋洋清綺，舊談抑之，謂去植千里，然子建思捷而才儁，詩麗而表逸，子桓慮詳而力緩，故不競於先鳴；而樂府清越，典論辯要，迭用短長，亦無懵焉。但俗情抑揚，雷同一人，遂令文帝以位尊減才，思王以勢窘益價，未為篤論也。仲宣溢才，捷而能密，文多兼善，辭少瑕累，摘其詩賦，則七子之冠冕乎！琳瑀以符檄擅聲，徐幹以賦論標美，劉楨情高以會采，應瑒學優以得文，路粹楊脩頗懷筆記之工，丁儀邯鄲亦含論述之美，有足算焉。劉劭趙都，能攀於前脩；何晏景福，克光於後進；休璉風情，則百壹摽其志；吉甫文理，則臨丹成其采；嵇康師心以遣論，阮籍使氣以命詩：殊聲而合響，異翮而同飛。

　　張華短章，奕奕清暢，其鷦鷯寓意，即韓飛之說難也。左思奇才，業深覃思，盡粹於三都，拔萃於詠史，無遺力矣。潘岳敏給，辭自和暢，鍾美於西京，賈餘於哀誄，非自外也。陸機才欲窺深，辭務索廣，故思能入巧而不制繁；士龍朗練，以識檢亂，故能布采鮮淨，敏於短篇。孫楚綴思，每直置以踈通，摯虞述懷，必循規以溫雅：其品藻流別，有條理焉。傅玄篇章，義多規鏡；長虞筆奏，世執剛中：竝楨幹之實才，非羣華之韡萼也。成公子安選賦而時美，夏侯孝若具體而皆微，曹攄清靡於長篇，季鷹辨切於短韻，各其善也。孟陽景福，才綺而相埒，可謂魯衛之政，兄弟之文也。劉琨雅壯而多風，盧諶情發而理昭，亦遇之於時勢也。

　　景純艶逸，足冠中興，郊賦既穆穆以大觀，仙詩亦飄飄而凌雲矣。庾元規之表奏，靡密以閑暢；溫太真之筆記，循理而清通：亦筆端之良工也。孫盛干寶，文勝為史，準的所擬，志乎典訓，戶牖雖異，而筆彩略同。袁宏發軫以高驤，故卓出而多子；孫綽規旋以矩步，故倫序而寡狀；殷仲文之孤興，謝叔源之閒情，竝解散辭體，縹緲浮音：雖滔滔風流，而大澆文意。　

　　宋代逸才，辭翰鱗萃，世近易明，無勞甄序。

　　觀夫後漢才林，可參西京，晉世文苑，足儷鄴都；然而魏時話言，必以元封為稱首，宋來美談，亦以建安為口實。何也？豈非崇文之盛世，招才之嘉會哉。嗟夫，此古人所以貴乎時也！

　　贊曰：
才難然乎，性各異禀。一朝綜文，千年凝錦。
餘采徘徊，遺風籍甚。無曰紛雜，皎然可品。


Chinese text: This work was published before January 1, 1923, and is in the
public domain worldwide because the author died at least 100 years ago.
