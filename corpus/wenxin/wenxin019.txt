皇帝御宇，其言也神。淵嘿黼扆，而響盈四表，其唯詔策乎！昔軒轅唐虞，同稱為“命“。命之為義，制性之本也。其在三代，事兼誥誓。誓以訓戎，誥以敷政，命喻自天，故授官錫胤。《易》之《姤》象︰“后以施命誥四方。“誥命動民，若天下之有風矣。降及七國，并稱曰命。命者，使也。秦并天下，改命曰制。漢初定儀則，則命有四品︰一曰策書，二曰制書，三曰詔書，四曰戒敕。敕戒州部，詔誥百官，制施赦命，策封王侯。策者，簡也。制者，裁也。詔者，告也。敕者，正也。

《詩》云“畏此簡書“，《易》稱“君子以制數度“，《禮》稱“明神之詔“，《書》稱“敕天之命“，并本經典以立名目。遠詔近命，習秦制也。《記》稱“絲綸“，所以應接群后。虞重納言，周貴喉舌，故兩漢詔誥，職在尚書。王言之大，動入史策，其出如綍，不反若汗。是以淮南有英才，武帝使相如視草；隴右多文士，光武加意于書辭：豈直取美當時，亦敬慎來葉矣。

觀文景以前，詔體浮雜，武帝崇儒，選言弘奧。策封三王，文同訓典；勸戒淵雅，垂范后代。及制詔嚴助，即云︰“厭承明廬“，蓋寵才之恩也。孝宣璽書，責博于陳遂，亦故舊之厚也。逮光武撥亂，留意斯文，而造次喜怒，時或偏濫。詔賜鄧禹，稱司徒為堯；敕責侯霸，稱黃鉞一下。若斯之類，實乖憲章。暨明章崇學，雅詔間出。和安政弛，禮閣鮮才，每為詔敕，假手外請。建安之末，文理代興，潘勖九錫，典雅逸群。衛覬禪誥，符采炳耀，弗可加已。自魏晉誥策，職在中書。劉放張華，并管斯任，施令發號，洋洋盈耳。魏文帝下詔，辭義多偉。至于作威作福，其萬慮之一蔽乎！晉氏中興，唯明帝崇才，以溫嶠文清，故引入中書。自斯以后，體憲風流矣。

夫王言崇秘，大觀在上，所以百辟其刑，萬邦作孚。故授官選賢，則義炳重離之輝；優文封策，則氣含風雨之潤；敕戒恆誥，則筆吐星漢之華；治戎燮伐，則聲有洊雷之威；眚災肆赦，則文有春露之滋；明罰敕法，則辭有秋霜之烈：此詔策之大略也。

戒敕為文，實詔之切者，周穆命郊父受敕憲，此其事也。魏武稱作敕戒，當指事而語，勿得依違，曉治要矣。及晉武敕戒，備告百官；敕都督以兵要，戒州牧以董司，警郡守以恤隱，勒牙門以御衛，有訓典焉。

戒者，慎也，禹稱“戒之用休“。君父至尊，在三罔極。漢高祖之《敕太子》，東方朔之《戒子》，亦顧命之作也。及馬援以下，各貽家戒。班姬《女戒》，足稱母師矣。

教者，效也，出言而民效也。契敷五教，故王侯稱教。昔鄭弘之守南陽，條教為后所述，乃事緒明也；孔融之守北海，文教麗而罕施，乃治體乖也。若諸葛孔明之詳約，庾稚恭之明斷，并理得而辭中，教之善也。

自教以下，則又有命。《詩》云“有命自天“，明命為重也；《周禮》曰“師氏詔王“，明詔為輕也。今詔重而命輕者，古今之變也。

贊曰︰皇王施令，寅嚴宗誥。我有絲言，兆民伊好。

輝音峻舉，鴻風遠蹈。騰義飛辭，渙其大號。


Chinese text: This work was published before January 1, 1923, and is in the
public domain worldwide because the author died at least 100 years ago.
