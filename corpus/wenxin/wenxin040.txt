　　夫心術之動遠矣，文情之變深矣，源奧而派生，根盛而頴峻，是以文之英蕤，有秀有隱。隱也者，文外之重旨者也；秀也者，篇中之獨拔者也。隱以複意為工，秀以卓絕為巧，斯乃舊章之懿績，才情之嘉會也。夫隱之為體，義主文外，秘響傍通，伏采潛發，譬爻象之變互體，川瀆之韞珠玉也。故互體變爻，而化成四象；珠玉潛水，而瀾表方圓。始正而末奇，內明而外潤，使翫之者無窮，味之者不厭矣。彼波起辭間，是謂之秀，纖手麗音，宛乎逸態，若遠山之浮煙靄，孌女之靚容華。然煙靄天成，不勞於粧點；容華格定，無待於裁鎔；深淺而各奇，穠纖而俱妙，若揮之則有餘，而攬之則不足矣。

　　夫立意之士，務欲造奇，每馳心於玄默之表；工辭之人，必欲臻美，恆溺思於佳麗之鄉。嘔心吐膽，不足語窮；庖歲煉年，奚能喻苦？故能藏穎詞間，昏迷於庸目；露鋒文外，驚絕乎妙心。使醞藉者蓄隱而意愉，英銳者抱秀而心悅，譬諸裁雲製霞，不讓乎天工，斲卉刻葩，有同乎神匠矣。若篇中乏隱，等宿儒之無學，或一叩而語窮；句間鮮秀，如巨室之少珍，若百詰而色沮：斯並不足於才思，而亦有媿於文辭矣。將欲徵隱，聊可指篇：古詩之離別，樂府之長城，詞怨旨深，而復兼乎比興；陳思之黃雀，公幹之青松，格剛才勁，而並長於諷諭；叔夜之入軍，嗣宗之詠懷，境玄思澹，而獨得乎優閑；士衡之疏放，彭澤之豪逸，心密語澄，而俱適乎壯采。如欲辨秀，亦惟摘句：「常恐秋節至，敘飆奪炎熱」，意悽而詞婉，此匹婦之無聊也；「臨河濯長纓，念子悵悠悠」，志高而言壯，此丈夫之不遂也；「東西安所之，徘徊以旁皇」，心孤而情懼，此閨房之悲極也；「凉飈動秋草，邊馬有歸心」，氣寒而事傷，此覉旅之怨曲也。

　　凡文集勝篇，不盈十一；篇章秀句，裁可百二：竝思合而自逢，非研慮之所果也。或有雕削取巧，雖美非秀矣。故自然會妙，譬卉木之耀英華；潤色取美，譬繒帛之染朱綠。朱綠染繒，深而繁鮮；英華曜樹，淺而煒燁；，秀句所以照文苑，葢以此也。

　　贊曰：
深文隱蔚，餘味曲包。辭生互體，有似變爻。
言之秀矣，萬慮一交。動心驚耳，逸響笙匏。


Chinese text: This work was published before January 1, 1923, and is in the
public domain worldwide because the author died at least 100 years ago.
