　　周書論士，方之梓材，葢貴器用而兼文采也。是以樸斵成而丹艧施，垣墉立而雕墁附。而近代詞人，務華棄實，故魏文以為「古今文人，之類不護細行」，韋誕所評，又歷詆羣才；後人雷同，混之一貫，吁可悲矣！

　　略觀文士之疵：相如竊妻而受金，揚雄嗜酒而少算，敬通之不循廉隅，杜篤之請求無厭，班固諂竇以作威，馬融黨梁而黷貨，文舉傲誕以速誅，正平狂憨以致戮，仲宣輕脆以躁競，孔璋惚恫以麤踈，丁儀貪婪以乞貨，路粹餔啜而無耻，潘岳詭禱於愍懷，陸機傾仄於賈郭，傅玄剛隘而詈臺，孫楚悢愎而訟府，諸有此類，竝文士之瑕累。文既有之，武亦宜然。古之將相，疵咎實多：至如管仲之盜竊，吳起之貪淫，陳平之污點，絳灌之讒嫉，沿茲以下，不可勝數。孔光負衡據鼎，而仄媚董賢；况班馬之賤職，潘岳之下位哉！王戎開國上秩，而鬻官囂俗；况馬杜之磬懸，丁路之貧薄哉！然子夏無虧於名儒，濬冲不塵乎竹林者，名崇而譏減也。若夫屈賈之忠貞，鄒枚之機覺，黃香之淳孝，徐幹之沈默，豈曰文士，必其玷歟！

　　概人禀五材，脩短殊用，自非上哲，難以求備。然將相以位隆特達，文士以職卑多誚，此江河所以騰湧，涓流所以寸析者也。名之抑揚，既其然矣；位之通塞，亦有以焉。蓋士知登庸，以成務為用。魯之敬姜，婦人之聰明耳，然推其機綜，以方治國；安有丈夫學文，而不達於政事哉。彼揚馬之徒，有文無質，所以終乎下位也。昔庾元規才華清英，勳庸有聲，故文藝不稱；若非台岳，則正以文才也。文武之術，左右惟宜，卻縠敦書，故舉為元帥，豈以好文而不練武哉！孫武兵經，辭如珠玉，豈以習武而不曉文也？

　　是以君子藏器，待時而動，發揮事業，固宜蓄素以綳中，散采以彪外，楩柟其質，豫章其幹，摛文必在緯軍國，負重必在任棟梁，窮則獨善以垂文，達則負時以騁績，若此文人，應梓材之士矣。

　　贊曰：
瞻彼前脩，有懿文德。聲昭楚南，采動梁北。
雕而不器，貞幹誰則。豈無華身，亦有光國。


Chinese text: This work was published before January 1, 1923, and is in the
public domain worldwide because the author died at least 100 years ago.
