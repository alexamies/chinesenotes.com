　　情理設位，文采行乎其中。剛柔以立本，變通以趨時。立本有體，意或偏長；趨時無方，辭或繁雜。蹊要所司，職在鎔裁，櫽括情理，矯揉文采也。規範本體謂之鎔，翦韯浮詞謂之裁。裁則蕪穢不生，鎔則綱領昭暢，譬繩墨之審分，斧斤之斵削矣。駢拇枝指，由侈於性；附贅懸肬，實侈於形。二意兩出，義之駢枝也；同辭重句，文之肬贅也。

　　凡思緒初發，辭采苦雜，心非權衡，勢必輕重。是以草創鳴筆，先標三準：履端於始，則設情以位體；舉正於中，則酌事以取類；歸餘於終，則撮辭以舉要。然後舒華布實，獻替節文，繩墨以外，美材既斵，故能首尾圓合，條貫始序。若術不素定，而委心逐辭，異端叢至，駢贅必多。

　　故三準既定，次討字句。句有可削，足見其踈；字不得減，乃知其密。精論要語，極略之體；遊心竄句，極繁之體。謂繁與略，適分所好。引而伸之，則兩句敷為一章，約以貫之，則一章刪成兩句。思贍者善敷，才覈者善刪。善刪者字去而意留，善敷者辭殊而義顯。字刪而意闕，則短乏而非覈；辭敷而言重，則蕪穢而非贍。

　　昔謝艾、王濟，西河文士，張駿以為「艾繁而不可刪，濟略而不可益」。若三子者，可謂練鎔裁而曉繁略矣。至如士衡才優，而綴辭尤繁；士龍思劣，而雅好清省。及雲之論機，亟恨其多，而稱「清新相接，不以為病」，葢崇友于耳。夫美錦製衣，修短有度，雖翫其采，不倍領袖，巧猶難繁，况在乎拙？而《文賦》以為「榛楛勿翦，庸音足曲」，其識非不鑒，乃情苦芟繁也。夫百節成體，共資榮衛，萬趣會文，不離辭情。若情周而不繁，辭運而不濫，非夫鎔裁，何以行之乎？

　　贊曰：
篇章戶牖，左右相瞰。辭如川流，溢則汎濫。
權衡損益，斟酌濃淡。芟繁翦穢，弛於負擔。


Chinese text: This work was published before January 1, 1923, and is in the
public domain worldwide because the author died at least 100 years ago.
