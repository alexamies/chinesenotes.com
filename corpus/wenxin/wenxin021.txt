夫正位北辰，向明南面，所以運天樞，毓黎獻者，何嘗不經道緯德，以勒皇跡者哉？《綠圖》曰︰“潬潬噅噅，棼棼雉雉，萬物盡化。“言至德所被也。《丹書》曰︰“義勝欲則從，欲勝義則凶。“戒慎之至也。則戒慎以崇其德，至德以凝其化，七十有二君，所以封禪矣。

昔黃帝神靈，克膺鴻瑞，勒功喬岳，鑄鼎荊山。大舜巡岳，顯乎《虞典》。成康封禪，聞之《樂緯》。及齊桓之霸，爰窺王跡，夷吾譎諫，拒以怪物。固知玉牒金鏤，專在帝皇也。然則西鶼東鰈，南茅北黍，空談非征，勛德而已。是以史遷八書，明述封禪者，固禋祀之殊禮，銘號之秘祝，祀天之壯觀矣。

秦皇銘岱，文自李斯，法家辭氣，體乏弘潤；然疏而能壯，亦彼時之絕采也。鋪觀兩漢隆盛，孝武禪號于肅然，光武巡封于梁父，誦德銘勛，乃鴻筆耳。觀相如《封禪》，蔚為唱首。爾其表權輿，序皇王，炳玄符，鏡鴻業；驅前古于當今之下，騰休明于列聖之上，歌之以禎瑞，贊之以介丘，絕筆茲文，固維新之作也。及光武勒碑，則文自張純。首胤典謨，末同祝辭，引鉤讖，敘離亂，計武功，述文德；事核理舉，華不足而實有餘矣！凡此二家，并岱宗實跡也。

及揚雄《劇秦》，班固《典引》，事非鐫石，而體因紀禪。觀《劇秦》為文，影寫長卿，詭言遁辭，故兼包神怪；然骨制靡密，辭貫圓通，自稱極思，無遺力矣。《典引》所敘，雅有懿采，歷鑒前作，能執厥中，其致義會文，斐然餘巧。故稱“《封禪》靡而不典，《劇秦》典而不實“，豈非追觀易為明，循勢易為力歟？至于邯鄲《受命》，攀響前聲，風末力寡，輯韻成頌，雖文理順序，而不能奮飛。陳思《魏德》，假論客主，問答迂緩，且已千言，勞深績寡，飆焰缺焉。

茲文為用，蓋一代之典章也。構位之始，宜明大體，樹骨于訓典之區，選言于宏富之路；使意古而不晦于深，文今而不墜于淺；義吐光芒，辭成廉鍔，則為偉矣。雖復道極數殫，終然相襲，而日新其采者，必超前轍焉。

贊曰︰封勒帝績，對越天休。逖聽高岳，聲英克彪。

樹石九旻，泥金八幽。鴻律蟠采，如龍如虯。


Chinese text: This work was published before January 1, 1923, and is in the
public domain worldwide because the author died at least 100 years ago.
