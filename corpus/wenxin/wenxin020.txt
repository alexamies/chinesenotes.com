震雷始于曜電，出師先乎威聲。故觀電而懼雷壯，聽聲而懼兵威。兵先乎聲，其來已久。昔有虞始戒于國，夏后初誓于軍，殷誓軍門之外，周將交刃而誓之。故知帝世戒兵，三王誓師，宣訓我眾，未及敵人也。至周穆西征，祭公謀父稱“古有威讓之令，令有文告之辭“，即檄之本源也。及春秋征伐，自諸侯出，懼敵弗服，故兵出須名。振此威風，暴彼昏亂，劉獻公之所謂“告之以文辭，董之以武師“者也。齊桓征楚，詰苞茅之缺；晉厲伐秦，責箕郜之焚。管仲、呂相，奉辭先路，詳其意義，即今之檄文。暨乎戰國，始稱為檄。檄者，皦也。宣露于外，皦然明白也。張儀《檄楚》，書以尺二，明白之文，或稱露布。露布者，蓋露板不封，播諸視聽也。

夫兵以定亂，莫敢自專，天子親戎，則稱“恭行天罰“；諸侯御師，則云“肅將王誅“。故分閫推轂，奉辭伐罪，非唯致果為毅，亦且厲辭為武。使聲如沖風所擊，氣似欃槍所掃，奮其武怒，總其罪人，征其惡稔之時，顯其貫盈之數，搖奸宄之膽，訂信慎之心，使百尺之沖，摧折于咫書；萬雉之城，顛墜于一檄者也。觀隗囂之檄亡新，布其三逆，文不雕飾，而意切事明，隴右文士，得檄之體矣！陳琳之檄豫州，壯有骨鯁；雖奸閹攜養，章實太甚，發丘摸金，誣過其虐，然抗辭書舋，皦然露骨，敢矣攖曹公之鋒，幸哉免袁黨之戮也。鍾會檄蜀，征驗甚明；桓溫檄胡，觀舋尤切，并壯筆也。

凡檄之大體，或述此休明，或敘彼苛虐。指天時，審人事，算強弱，角權勢，標蓍龜于前驗，懸鞶鑒于已然，雖本國信，實參兵詐。譎詭以馳旨，煒曄以騰說。凡此眾條，莫之或違者也。故其植義揚辭，務在剛健。插羽以示迅，不可使辭緩；露板以宣眾，不可使義隱。必事昭而理辨，氣盛而辭斷，此其要也。若曲趣密巧，無所取才矣。又州郡征吏，亦稱為檄，固明舉之義也。

移者，易也，移風易俗，令往而民隨者也。相如之《難蜀老》，文曉而喻博，有移檄之骨焉。及劉歆之《移太常》，辭剛而義辨，文移之首也；陸機之《移百官》，言約而事顯，武移之要者也。故檄移為用，事兼文武；其在金革，則逆黨用檄，順命資移；所以洗濯民心，堅同符契，意用小異，而體義大同，與檄參伍，故不重論也。

贊曰︰三驅弛網，九伐先話。鞶鑒吉凶，蓍龜成敗。

摧壓鯨鯢，抵落蜂蠆。移風易俗，草偃風邁。


Chinese text: This work was published before January 1, 1923, and is in the
public domain worldwide because the author died at least 100 years ago.
