卷九十一 貨殖傳第六十一

昔先王之制，自天子、公、侯、卿、大夫、士至於皂隸、抱關、擊还者，其爵祿、奉養、宮室、車服、棺槨、祭祀、死生之制各有差品，小不得僭大，賤不得逾貴。夫然，故上下序而民志定。於是辯其土地、川澤、丘陵、衍沃、原隰之宜，教民種樹畜養；五穀六畜及至魚鱉、鳥獸、雚蒲、材干、器械之資，所以養生送終之具，靡不皆育。育之以時，而用之有節。草木未落，斧斤不入於山林；豺獺未祭，罝網不佈於野澤；鷹隼未擊，矰弋不施於徯隧。既順時而取物，然猶山不茬薛，澤不伐夭，蟓魚麛卵，咸有常禁。所以順時宣氣，蕃阜庶物，蓄足功用，如此之備也。然後四民因其土宜，各任智力，夙興夜寐，以治其業，相與通功易事，交利而俱贍，非有征發期會，而遠近咸足。故《易》曰「後以財成輔相天地之宜，以左右民」，「備物致用，立成器以為天下利，莫大乎聖人」。此之謂也《管子》雲古之四民不得雜處。士相與言仁誼於閒宴，工相與議技巧於官府，商相與語財利於市井，農相與謀稼穡於田野，朝夕從事，不見異物而遷焉。故其父兄之教不肅而成，子弟之學不勞而能，各安其居而樂其業，甘其食而美其服，雖見奇麗紛華，非其所習，辟猶戎翟之與於越，不相入矣。是以欲寡而事節，財足而不爭。於是在民上者，道之以德，齊之以禮，故民有恥而且敬，貴誼而賤利。此三代之所以直道而行，不嚴而治之大略也。

及周室衰，禮法墮，諸侯刻桷丹楹，大夫山節藻棁，八佾舞於庭，《雍》徹於堂。其流至乎士庶人，莫不離制而棄本，稼穡之民少，商旅之民多，谷不足而貨有餘。

陵夷至乎桓、文之後，禮誼大壞，上下相冒，國異政，家殊俗，嗜欲不制，僭差亡極。於是商通難得之貨，工作亡用之器，士設反道之行，以追時好而取世資。偽民背實而要名，姦夫犯害而求利，篡弒取國者為王公，圉奪成家者為雄桀。禮誼不足以拘君子，刑戮不足以威小人。富者木土被文錦，犬馬余肉粟，而貧者短褐不完，含菽飲水。其為編戶齊民，同列而以財力相君，雖為僕虜，猶亡慍色。故夫飾變詐為奸軌者，自足乎一世之間；守道循理者，不免於饑寒之患。其教自上興，由法度之無限也。故列其行事，以傳世變雲。

昔粵王勾踐困於會稽之上，乃用蕩蠡、計然。計然曰：「知斗則修備，時用則知物，二者形則萬貨之情可得見矣。故旱則資舟，水則資車，物之理也。」推此類而修之，十年國富，厚賂戰士，遂報強吳，刷會稽之恥。范蠡歎曰：「計然之策，十用其五而得意。既以施國，吾欲施之家。」乃乘扁舟，浮江湖，變名姓，適齊為鴟夷子皮，之陶為硃公。以為陶天下之中，諸侯四通，貨物所交易也，乃治產積居，與時逐而不責於人。故善治產者，能擇人而任時。十九年之間三致千金，再散分與貧友昆弟。後年衰老，聽子孫修業而息之，遂至巨萬。故言富者稱陶硃。

子贛既學於仲尼，退而仕衛，發貯鬻財曹、魯之間。七十子之徒，賜最為饒，而顏淵簞食瓢飲，在於陋巷。子贛結駟連騎，束帛之幣聘享諸侯，所至，國君無不分庭與之抗禮。然孔子賢顏淵而譏子贛，曰：「回也其庶乎，屢空。賜不受命，而貨殖焉，意則屢中。」

白圭，周人也。當魏文侯時，李史務盡地力，而白圭樂觀時變，故人棄我取，人取我予。能薄飲食，忍嗜欲，節衣服，與用事僮僕同苦樂，趨時若猛獸摯鳥之發。故曰：「吾治生猶伊尹、呂尚之謀，孫、吳用兵，商鞅行法是也。故智不足與權變，勇不足以決斷，仁不能以取予，強不能以有守，雖欲學吾術，終不告也。」蓋天下言治生者祖白圭。

猗頓用盬鹽起，邯鄲郭縱以鑄冶成業，與王者埒富。

烏氏蠃畜牧，及眾，斥賣，求奇繒物，間獻戎王。戎王十倍其償，予畜，畜至用谷量牛馬。秦始皇令蠃比封君，以時與列臣朝請。

巴寡婦清，其先得丹穴，而擅其利數世，家亦不訾。清寡婦能守其業，用財自衛，人不敢犯。始皇以為貞婦而客之，為築女懷清台。

秦漢之制，列侯封君食租稅，歲率戶二百。千戶之君則二十萬，朝覲聘享出其中。庶民農工商賈，率亦歲萬息二千，百萬之家即二十萬，而更徭租賦出其中，衣食好美矣。故曰陸地牧馬二百蹄，牛千蹄角，千足羊，澤中千足彘，水居千石魚波，山居千章之萩。安邑千樹棗；燕、秦千樹栗；蜀、漢、江陵千樹橘；淮北滎南河濟之間千樹萩；陳、夏千畝漆；齊、魯千畝桑麻；渭川千畝竹；及名國萬家之城，帶郭千畝畝鐘之田，若千畝卮茜，千畦姜韭：此其人皆與千戶侯等。

諺曰：「以貧求富，農不如工，工不如商，刺繡文不如倚市門。」此言末業，貧者之資也。通邑大都酤一歲千釀，醯醬千瓨，漿千儋，屠牛、羊、彘千皮，谷糴千鐘，薪槁千車，舩長千丈，木千章，竹竿萬個，軺車百乘，牛車千兩；木器漆者千枚，銅器千鈞，素木鐵器若卮茜千石，馬蹄噭千，牛千足，羊、彘千雙，童手指千，筋角丹沙千斤，其帛絮細布千鈞，文采千匹，答布皮革千石，漆千大鬥，薛曲鹽豉千合，鮐鮆千斤，鮿鮑千鈞，棗栗千石者三之，狐貂裘千皮，羔羊裘千石，旃席千具，它果采千種，子貸金錢千貫，節駔儈，貪賈三之，廉賈五之，亦比千乘之家，此其大率也。

蜀卓氏之先，趙人也，用鐵冶富。秦破趙，遷卓氏之蜀，夫妻推輦行。諸遷虜少有餘財，急與吏，求近處，處葭萌。唯卓氏曰：「此地狹薄。吾聞崏山之下沃野，下有踆鴟，至死不饑。民工作布，易賈。」乃求遠遷。致之臨邛，大喜，即鐵山鼓鑄，運籌算，賈滇、蜀民，富至童八百人，田池射獵之樂擬於人君。

程鄭，山東遷虜也，亦冶鑄，賈魋結民，富埒卓氏。

程、卓既衰，至成、哀間，成都羅裒訾至巨萬。初，裒賈京師，隨身數十百萬，為平陵石氏持錢。其人強力。石氏訾次如、苴，親信，厚資遣之，令往來巴、蜀，數年間致千餘萬。裒舉其半賂遺曲陽、定陵侯，依其權力，賒貸郡國，人莫敢負。擅鹽井之利，期年所得自倍，遂殖其貨。

宛孔氏之先，梁人也，用鐵冶為業。秦滅魏，遷孔氏南陽，大鼓鑄，規陂田，連騎游諸侯，因通商賈之利，有游閒公子之名。然其贏得過當，愈於孅嗇，家致數千金，故南陽行賈盡法孔氏之雍容。

魯人俗儉嗇，而丙氏尤甚，以鐵冶起，富至巨萬。然家自父兄子弟約，俯有拾，仰有取，貰貸行賈遍郡國。鄒、魯以其故，多去文學而趨利。

齊俗賤奴虜，而刀間獨愛貴之。桀黠奴，人之所患，唯刀間收取，使之逐魚鹽商賈之利，或連車騎交守相，然愈益任之，終得其力，起數千萬。故曰「寧爵無刀」，言能使豪奴自饒，而盡其力也。刀間既衰，至成、哀間，臨淄姓偉訾五千萬。

周人既孅，而師史尤甚，轉轂百數，賈郡國，無所不至。雒陽街居在齊、秦、楚、趙之中，富家相矜以久賈，過邑不入門。設用此等，故師史能致十千萬。

師史既衰，至成、哀、王莽時，雒陽張長叔、薛子促訾亦十千萬。莽皆以為納言士，欲法武帝，然不能得其利。

宣曲任氏，其先為督道倉吏。秦之敗也，豪桀爭取金玉，任氏獨窖倉粟。楚、漢相距滎陽，民不得耕種，米石至萬，而豪桀金玉盡歸任氏，任氏以此起富。富人奢侈，而任氏折節為力田畜。人爭取賤賈，任氏獨取貴善，富者數世。然任公家約，非田畜所生不衣食，公事不畢則不得飲酒食肉。以此為閭里率，故富而主上重之。

塞之斥也，唯橋桃以致馬千匹，牛倍之，羊萬，粟以萬鐘計。

吳、楚兵之起，長安中列侯封君行從軍旅，繼貣子錢家，子錢家以為關東成敗未決，莫肯予。唯毋鹽氏出捐千金貸，其息十之。三月，吳、楚平。一歲之中，則毋鹽氏息十倍，用此富關中。

關中富商大賈，大氐盡諸田，田牆、田蘭。韋家栗氏、安陵杜氏亦巨萬。前富者既衰，自元、成訖王莽，京師富人杜陵樊嘉，茂陵摯網，平陵如氏、苴氏，長安丹王君房，豉樊少翁、王孫大卿，為天下高訾。樊嘉五千萬，其餘皆巨萬矣。王孫卿以財養士，與雄桀交，王莽以為京司市師，漢司東市令也。

此其章章尤著者也。其餘郡國富民兼業顓利，以貨賂自行，取重於鄉里者，不可勝數。故秦楊以田農而甲一州，翁伯以販脂而傾縣邑，張氏以賣醬而隃侈，質氏以灑削而鼎食，濁氏以胃脯而連騎，張裡以馬醫而擊鐘，皆越法矣。然常循守事業，積累贏利，漸有所起。至於蜀卓，宛孔，齊之刀間，公擅山川銅鐵魚鹽市井之入，運其籌策，上爭王者之利，下錮齊民之業，皆陷不軌奢僭之惡。又況掘塚搏掩，犯奸成富，曲叔、稽發、雍樂成之徒，猶夏齒列，傷化敗俗，大亂之道也。


Chinese text: This work was published before January 1, 1923, and is in the
public domain worldwide because the author died at least 100 years ago.
