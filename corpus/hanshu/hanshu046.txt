季布

季布，楚人也，為任俠有名。項籍使將兵，數窘漢王。項籍滅，高祖購求布千金，敢有舍匿，罪三族。布匿濮陽周氏，周氏曰：「漢求將軍急，跡且至臣家，能聽臣，臣敢進計；即否，願先自剄。」布許之。乃髡鉗布，衣褐，置廣柳車中，并與其家僮數十人，之魯朱家所賣之。朱家心知其季布也，買置田舍。乃之雒陽見汝陰侯滕公，說曰：「季布何罪？臣各為其主用，職耳。項氏臣豈可盡誅邪？今上始得天下，而以私怨求一人，何示不廣也！且以季布之賢，漢求之急如此，此不北走胡，南走越耳。夫忌壯士以資敵國，此伍子胥所以鞭荊平之墓也。君何不從容為上言之？」滕公心知朱家大俠，意布匿其所，乃許諾。侍間，果言如朱家指。上乃赦布。當是時，諸公皆多布能摧剛為柔，朱家亦以此名聞當世。布召見，謝，拜郎中。

孝惠時，為中郎將。單于嘗為書嫚呂太后，太后怒，召諸將議之。上將軍樊噲曰：「臣願得十萬眾，橫行匈奴中。」諸將皆阿呂太后，以噲言為然。布曰：「樊噲可斬也。夫以高帝兵三十餘萬，困於平城，噲時亦在其中。今噲奈何以十萬眾橫行匈奴中，面謾！且秦以事胡，陳勝等起。今瘡痍未瘳，噲又面諛，欲搖動天下。」是時殿上皆恐，太后罷朝，遂不復議擊匈奴事。

布為河東守。孝文時，人有言其賢，召欲以為御史大夫。人又言其勇，使酒難近。至，留邸一月，見罷。布進曰：「臣待罪河東，陛下無故召臣，此人必有以臣欺陛下者。今臣至，無所受事，罷去，此人必有毀臣者。夫陛下以一人譽召臣，一人毀去臣，臣恐天下有識者聞之，有以窺陛下。」上默然，慚曰：「河東吾股肱郡，故特召君耳。」布之官。

辯士曹丘生數招權顧金錢，事貴人趙談等，與竇長君善。布聞，寄書諫長君曰：「吾聞曹丘生非長者，勿與通。」及曹丘生歸，欲得書請布。竇長君曰：「季將軍不說足下，足下無往。」固請書，遂行。使人先發書，布果大怒，待曹丘。曹丘至，則揖布曰：「楚人諺曰『得黃金百，不如得季布諾』，足下何以得此聲梁楚之間哉？且僕與足下俱楚人，使僕游揚足下名於天下，顧不美乎？何足下距僕之深也！」布乃大說。引入，留數月，為上客，厚送之。布名所以益聞者，曹丘揚之也。

布弟季心氣蓋關中，遇人恭謹，為任俠，方數千里，士爭為死。嘗殺人，亡吳，從爰絲匿，長事爰絲，弟畜灌夫、籍福之屬。嘗為中司馬，中尉郅都不敢加。少年多時時竊借其名以行。當是時，季心以勇，布以諾，聞關中。

布母弟丁公，為項羽將，逐窘高祖彭城西。短兵接，漢王急，顧謂丁公曰：「兩賢豈相厄哉！」丁公引兵而還。及項王滅，丁公謁見高祖，以丁公徇軍中，曰：「丁公為項王臣不忠，使項王失天下者也。」遂斬之，曰：「使後為人臣無傚丁公也！」

欒布

欒布，梁人也。彭越為家人時，嘗與布游，窮困，賣庸於齊，為酒家保。數歲別去，而布為人所略，賣為奴於燕。為其主家報仇，燕將臧荼舉以為都尉。荼為燕王，布為將。及荼反，漢擊燕，虜布。梁王彭越聞之，乃言上，請贖布為梁大夫。使於齊，未反，漢召彭越責以謀反，夷三族，梟首雒陽，下詔有收視者輒捕之。布還，奏事彭越頭下，祠而哭之。吏捕以聞。上召布罵曰：「若與彭越反邪？吾禁人勿收，若獨祠而哭之，與反明矣。趣亨之。」方提趨湯，顧曰：「願一言而死。」上曰：「何言？」布曰：「方上之困彭城，敗滎陽、成皋間，項王所以不能遂西，徒以彭王居梁地，與漢合從苦楚也。當是之時，彭王壹顧，與楚則漢破，與漢則楚破。且垓下之會，微彭王，項氏不亡。天下已定，彭王剖符受封，亦欲傳之萬世。今漢壹徵兵於梁，彭王病不行，而疑以為反。反形未見，以苛細誅之，臣恐功臣人人自危也。今彭王已死，臣生不如死，請就亨。」上乃釋布，拜為都尉。

孝文時，為燕相，至將軍。布稱曰：「窮困不能辱身，非人也；富貴不能快意，非賢也。」於是嘗有德，厚報之；有怨，必以法滅之。吳楚反時，以功封為鄃侯，復為燕相。燕齊之間皆為立社，號曰欒公社。

布薨，子賁嗣侯，孝武時坐為太常犧牲不如令，國除。

田叔

田叔，趙陘城人也。其先，齊田氏也。叔好劍，學黃老術於樂鉅公。為人廉直，喜任俠。游諸公，趙人舉之趙相趙午，言之趙王張敖，以為郎中。數歲，趙王賢之，未及遷。

會趙午、貫高等謀弒上，事發覺，漢下詔捕趙王及群臣反者。趙有敢隨王，罪三族。唯田叔、孟舒等十餘人赭衣自髡鉗，隨王至長安。趙王敖事白，得出，廢王為宣平侯，乃進言叔等十人。上召見，與語，漢廷臣無能出其右者。上說，盡拜為郡守、諸侯相。叔為漢中守十餘年。

孝文帝初立，召叔問曰：「公知天下長者乎？」對曰：「臣何足以知之！」上曰：「公長者，宜知之。」叔頓首曰：「故雲中守孟舒，長者也。」是時孟舒坐虜大入雲中免。上曰：「先帝置孟舒雲中十餘年矣，虜常一入，孟舒不能堅守，無故士卒戰死者數百人。長者固殺人乎？」叔叩頭曰：「夫貫高等謀反，天子下明詔，趙有敢隨張王者罪三族，然孟舒自髡鉗，隨張王，以身死之，豈自知為雲中守哉！漢與楚相距，士卒罷敝，而匈奴冒頓新服北夷，來為邊寇，孟舒知士卒罷敝，不忍出言，士爭臨城死敵，如子為父，以故死者數百人，孟舒豈敺之哉！是乃孟舒所以為長者。」於是上曰：「賢哉孟舒！」復召以為雲中守。

後數歲，叔坐法失官。梁孝王使人殺漢議臣爰盎，景帝召叔案梁，具得其事。還報，上曰：「梁有之乎？」對曰：「有之。」「事安在？」叔曰：「上無以梁事為問也。今梁王不伏誅，是廢漢法也；如其伏誅，太后食不甘味，臥不安席，此憂在陛下。」於是上大賢之，以為魯相。

相初至官，民以王取其財物自言者百餘人。叔取其渠率二千人笞，怒之曰：「王非汝主邪？何敢自言主！」魯王聞之，大慚，發中府錢，使相償之。相曰：「王自使人償之，不爾，是王為惡而相為善也。」

魯王好獵，相常從入苑中，王輒休相就館。相常暴坐苑外，終不休，曰：「吾王暴露，獨何為舍？」王以故不大出遊。

數年以官卒，魯以百金祠，少子仁不受，曰：「義不傷先人名。」

仁以壯勇為衛將軍舍人，數從擊匈奴。衛將軍進言仁為郎中，至二千石、丞相長史，失官。後使刺三河，還，奏事稱意，拜為京輔都尉。月餘，遷司直。數歲，戾太子舉兵，仁部閉城門，令太子得亡，坐縱反者族。

贊曰：以項羽之氣，而季布以勇顯名楚，身履軍搴旗者數矣，可謂壯士。及至困厄奴僇，苟活而不變，何也？彼自負其材，受辱不羞，欲有所用其未足也，故終為漢名將。賢者誠重其死。夫婢妾賤人，感概而自殺，非能勇也，其畫無俚之至耳。欒布哭彭越，田叔隨張敖，赴死如歸，彼誠知所處，雖古烈士，何以加哉！


Chinese text: This work was published before January 1, 1923, and is in the
public domain worldwide because the author died at least 100 years ago.
