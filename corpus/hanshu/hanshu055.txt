卷四十六 萬石衛直周張傳第十六

萬石君
萬石君石奮，其父趙人也。趙亡，徙溫。高祖東擊項籍，過河內，時奮年十五，為小吏，侍高祖。高祖與語，愛其恭敬，問曰：「若何有？」對曰；「有母，不幸失明。家貧。有姊，能鼓瑟。」高祖曰：「若能從我乎？」曰：「願盡力。」於是高祖召其姊為美人，以奮為中涓，受書謁。徙其家長安中戚里，以姊為美人故也。

奮積功勞，孝文時官至太中大夫。無文學，恭謹，舉無與比。東陽侯張相如為太子太傅，免。選可為傅者，皆推奮太子太傅。及孝景即位，以奮為九卿。迫近，憚之，徙奮為諸侯相。奮長子建，次甲，次乙，次慶，皆以馴行孝謹，官至二千石。於是景帝曰：「石君及四子皆二千石，人臣尊寵乃舉集其門。」凡號奮為萬石君。

孝景季年，萬石君以上大夫祿歸老于家，以歲時為朝臣。過宮門闕必下車趨，見路馬必軾焉。子孫謂小吏，來歸謁，萬石君必朝服見之，不名。子孫有過失，不誚讓，側，雖燕必冠，申申如也。僮僕訢訢如也，唯謹。上時賜食於家，必稽首俯伏而食，如在上前。其執喪，哀戚甚。子孫遵教，亦如之。萬石君家以孝謹聞乎郡國，雖齊魯諸儒質行，皆自以為不及也。

建元二年，郎中令王臧以文學獲罪皇太后。太后以為儒者文多質少，今萬石君家不言而躬行，乃以長子建為郎中令，少子慶為內史。

建老白首，萬石君尚無恙。每五日洗沐歸謁親，入子舍，竊問侍者，取親中茕廁牏，身自澣洒，復與侍者，不敢令萬石君知之，以為常。建奏事於上前，即有可言，屏人乃言極切；至廷見，如不能言者。上以是親而禮之。

萬石君徙居陵里。內史慶醉歸，入外門不下車。萬石君聞之，不食。慶恐，肉袒謝請罪，不許。舉宗及兄建肉袒，萬石君讓曰：「內史貴人，入閭里，里中長老皆走匿，而內史坐車中自如，固當！」乃謝罷慶。慶及諸子入里門，趨至家。

萬石君元朔五年卒，建哭泣哀思，杖乃能行。歲餘，建亦死。諸子孫咸孝，然建最甚，甚於萬石君。

建為郎中令，奏事下，建讀之，驚恐曰：「書『馬』者與尾而五，今乃四，不足一，獲譴死矣！」其為謹慎，雖他皆如是。

慶為太僕，御出，上問車中幾馬，慶以策數馬畢，舉手曰：「六馬。」慶於兄弟最為簡易矣，然猶如此。出為齊相，齊國慕其家行，不治而齊國大治，為立石相祠。

元狩元年，上立太子，選群臣可傅者，慶自沛守為太子太傅，七歲遷御史大夫。元鼎五年，丞相趙周坐酎金免，制詔御史：「萬石君先帝尊之，子孫至孝，其以御史大夫慶為丞相，封牧丘侯。」是時漢方南誅兩越，東擊朝鮮，北逐匈奴，西伐大宛，中國多事。天子巡狩海內，修古神祠，封禪，興禮樂。公家用少，桑弘羊等致利，王溫舒之屬峻法，兒寬等推文學，九卿更進用事，事不關決於慶，慶醇謹而已。在位九歲，無能有所匡言。嘗欲請治上近臣所忠、九卿咸宣，不能服，反受其過，贖罪。

元封四年，關東流民二百萬口，無名數者四十萬，公卿議欲請徙流民於邊以適之。上以為慶老謹，不能與其議，乃賜丞相告歸，而案御史大夫以下議為請者。慶慚不任職，上書曰：「臣幸得待罪丞相，疲駑無以輔治。城郭倉廩空虛，民多流亡，罪當伏斧質，上不忍致法。願歸丞相侯印，乞骸骨歸，避賢者路。」

上報曰：「間者，河水滔陸，泛濫十餘郡，隄防勤勞，弗能讯塞，朕甚憂之。是故巡方州，禮嵩嶽，通八神，以合宣房。濟淮江，歷山濱海，問百年民所疾苦。惟吏多私，徵求無已，去者便，居者擾，故為流民法，以禁重賦。乃者封泰山，皇天嘉況，神物並見。朕方答氣應，未能承意，是以切比閭里，知吏姦邪。委任有司，然則官曠民愁，盜賊公行。往年覲明堂，赦殊死，無禁錮，咸自新，與更始。今流民愈多，計文不改，君不繩責長吏，而請以興徙四十萬口，搖蕩百姓，孤兒幼年未滿十歲，無罪而坐率，朕失望焉。今君上書言倉庫城郭不充實，民多貧，盜賊眾，請入粟為庶人。夫懷知民貧而請益賦，動危之而辭位，欲安歸難乎？君其反室！」

慶素質，見詔報反室，自以為得許，欲上印綬。掾史以為見責甚深，而終以反室者，醜惡之辭也。或勸慶宜引決。慶甚懼，不知所出，遂復起視事。

慶為丞相，文深審謹，無他大略。後三歲餘薨，諡曰恬侯。中子德，慶愛之。上以德嗣，後為太常，坐法免，國除。慶方為丞相時，諸子孫為小吏至二千石者十三人。及慶死後，稍以罪去，孝謹衰矣。

衛綰
衛綰，代大陵人也，以戲車為郎，事文帝，功次遷中郎將，醇謹無它。孝景為太子時，召上左右飲，而綰稱病不行。文帝且崩時，屬孝景曰：「綰長者，善遇之。」及景帝立，歲餘，不孰何綰，綰日以謹力。

景帝幸上林，詔中郎將參乘，還而問曰：「君知所以得驂乘乎？」綰曰：「臣代戲車士，幸得功次遷，待罪中郎將，不知也。」上問曰：「吾為太子時召君，君不肯來，何也？」對曰：「死罪，病。」上賜之劍，綰曰：「先帝賜臣劍凡六，不敢奉詔。」上曰：「劍，人之所施易，獨至今乎？」綰曰：「具在。」上使取六劍，劍常盛，未嘗服也。

郎官有譴，常蒙其罪，不與它將爭；有功，常讓它將。上以為廉，忠實無它腸，乃拜綰為河間王太傅。吳楚反，詔綰為將，將河間兵擊吳楚有功，拜為中尉。三歲，以軍功封綰為建陵侯。

明年，上廢太子，誅栗卿之屬。上以綰為長者，不忍，乃賜綰告歸，而使郅都治捕栗氏。既已，上立膠東王為太子，召綰拜為太子太傅，遷為御史大夫。五歲，代桃侯舍為丞相，朝奏事如職所奏。然自初宦以至相，終無可言。上以為敦厚可相少主，尊寵之，賞賜甚多。

為丞相三歲，景帝崩，武帝立。建元中，丞相以景帝病時諸官囚多坐不辜者，而君不任職，免之。後薨，諡曰哀侯。子信嗣，坐酎金，國除。

直不疑
直不疑，南陽人也。為郎，事文帝。其同舍有告歸，誤持其同舍郎金去。已而同舍郎覺，亡意不疑，不疑謝有之，買金償。後告歸者至而歸金，亡金郎大慚，以此稱為長者。稍遷至中大夫。朝，廷見，人或毀不疑曰：「不疑狀貌甚美，然特毋柰其善盜嫂何也！」不疑聞，曰：「我乃無兄。」然終不自明也。

吳楚反時，不疑以二千石將擊之。景帝後元年，拜為御史大夫。天子修吳楚時功，封不疑為塞侯。武帝即位，與丞相綰俱以過免。

不疑學老子言。其所臨，為官如故，唯恐人之知其為吏跡也。不好立名，稱為長者。薨，諡曰信侯。傳子至孫彭祖，坐酎金，國除。

周仁
周仁，其先任城人也。以毉見。景帝為太子時，為舍人，積功遷至太中大夫。景帝初立，拜仁為郎中令。

仁為人陰重不泄。常衣弊補衣溺苎，期為不潔清，以是得幸，入臥內。於後宮祕戲，仁常在旁，終無所言。上時問人，仁曰：「上自察之。」然亦無所毀，如此。景帝再自幸其家。家徙陽陵。上所賜甚多，然終常讓，不敢受也。諸侯群臣賂遺，終無所受。武帝立，為先帝臣重之。仁乃病免，以二千石祿歸老，子孫咸至大官。

張敺
張敺字叔，高祖功臣安丘侯說少子也。敺孝文時以治刑名侍太子，然其人長者。景帝時尊重，常為九卿。至武帝元朔中，代韓安國為御史大夫。敺為吏，未嘗言按人，剸以誠長者處官。官屬以為長者，亦不敢大欺。上具獄事，有可卻，卻之；不可者，不得已，為涕泣，面而封之。其愛人如此。

老篤，請免，天子亦寵以上大夫祿，歸老于家。家陽陵。子孫咸至大官。

贊曰：仲尼有言「君子欲訥於言而敏於行」，其萬石君、建陵侯、塞侯、張叔之謂與？是以其教不肅而成，不嚴而治。至石建之澣衣，周仁為垢汙，君子譏之。


Chinese text: This work was published before January 1, 1923, and is in the
public domain worldwide because the author died at least 100 years ago.
