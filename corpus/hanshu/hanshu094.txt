卷八十三 薛宣硃博傳第五十三

薛宣字贛君，東海郯人也。少為廷尉書佐、都船獄吏。後以大司農斗食屬察廉，補不其丞。琅邪太守趙貢行縣，見宣，甚說其能。從宣歷行屬縣，還至府，令妻子與相見，戒曰：「贛君至丞相，我兩子亦中丞相史。」察宣廉，遷樂浪都尉丞。幽州刺史舉茂材，為宛句令。大將軍王鳳聞其能，薦宣為長安令，治果有名，以明習文法詔補御史中丞。

是時，成帝初即位，宣為中丞，執法殿中，外總部刺史，上疏曰：「陛下至德仁厚，哀閔元元，躬有日仄之勞，而亡佚豫之樂，允執聖道，刑罰惟中，然而嘉氣尚凝，陰陽不和，是臣下未稱，而聖化獨有不洽者也。臣竊伏思其一端，殆吏多苛政，政教煩碎，大率咎在部刺史，或不循守條職，舉錯各以其意，多與郡縣事，至開私門，聽讒佞，以求吏民過失，譴呵及細微，責義不量力。郡縣相迫促，亦內相刻，流至眾庶。是故鄉黨闕於嘉賓之歡，九族忘其親親之恩，飲食周急之厚彌衰，送往勞來之禮不行。夫人道不通，則陰陽否隔，和氣不興，未必不由此也。《詩》云：『民之失德，乾餱以愆。』鄙語曰：『苛政不親，煩苦傷恩。』方刺史奏事時，宜明申敕，使昭然知本朝之要務。臣愚不知治道，唯明主察焉。」上嘉納之。

宣數言政事便宜，舉奏部刺史郡國二千石，所貶退稱進，白黑分明，繇是知名。出為臨淮太守，政教大行。會陳留郡有大賊廢亂，上徙宣為陳留太守，盜賊禁止，吏民敬其威信。入守左馮翊，滿歲稱職為真。

始高陵令楊湛、櫟陽令謝游皆貪猾不遜，持郡短長，前二千石數案不能竟。及宣視事，詣府謁，宣設酒飯與相對，接待甚備。已而陰求其罪臧，具得所受取。宣察湛有改節敬宣之效，乃手自牒書，條其奸臧，封與湛曰：「吏民條言君如牒，或議以為疑於主守盜。馮翊敬重令，又念十金法重，不忍相暴章。故密以手書相曉，欲君自圖進退，可復伸眉於後。即無其事，復封還記，得為君分明之。」湛自知罪臧皆應記，而宣辭語溫潤，無傷害意。湛即時解印綬付吏，為記謝宣，終無怨言。而櫟陽令游自以大儒有名，輕宣。宣獨移書顯，責之曰：「告櫟陽令：吏民言令治行煩苛，適罰作使千人以上；賊取錢財數十萬，給為非法；賣買聽任富吏，賈數不可知。證驗以明白，欲遣吏考案，恐負舉者，恥辱儒士，故使掾平鐫令。孔子曰：『陳力就列，不能者止。』令詳思之，方調守。」游得檄，亦解印綬去。

又頻陽縣北當上郡、西河，為數郡湊，多盜賊。其令平陵薛恭本縣孝者，功次稍遷，未嘗治民，職不辦。而栗邑縣小，辟在山中，民謹樸易治。令巨鹿尹賞久郡用事吏，為樓煩長，舉茂材，遷在栗。宣即以令奏賞與恭換縣。二人視事數月，而兩縣皆治。宣因移書勞勉之曰：「昔孟公綽優於趙魏而不宜滕薛，故或以德顯，或以功舉，『君子之道，焉可憮也！』屬縣各有賢君，馮翊垂拱蒙成。願勉所職，卒功業。」

宣得郡中吏民罪名，輒召告其縣長吏，使自行罰。曉曰：「府所以不自發舉者，不欲代縣治，奪賢令長名也。」長吏莫不喜懼，免冠謝宣歸恩受戒者。

宣為吏賞罰明，用法平而必行，所居皆有條教可紀，多仁恕愛利。池陽令舉廉吏獄掾王立，府未及召，聞立受囚家錢。宣責讓縣，縣案驗獄掾，乃其妻獨受系者錢萬六千，受之再宿，獄掾實不知。掾慚恐自殺。宣聞之，移書池陽曰：「縣所舉廉吏獄掾王立，傢俬受賕，而立不知，殺身以自明，立誠廉士，甚可閔惜！其以府決曹掾書立之柩，以顯其魂。府掾史素與立相知者，皆予送葬。」

及日至休吏，賊曹掾張扶獨不肯休，坐曹治事。宣出教曰：「蓋禮貫和，人道尚通。日至，吏以令休，所繇來久。曹雖有公職事，家亦望私恩意。掾宜從眾，歸對妻子，設酒餚，請鄰里，一笑相樂，斯亦可矣！」扶慚愧。官屬善之。

宣為人好威儀，進止雍容，甚可觀也。性密靜有思，思省吏職，求其便安。下至財用筆研，皆為設方略，利用而省費。吏民稱之，郡中清靜。遷為少府，共張職辦。

月餘，御史大夫於永卒，谷永上疏曰：

帝王之德莫大於知人，知人則百僚任職，天工不曠。故皋陶曰：「知人則哲，能官人。」御史大夫內承本朝之風化，外佐丞相統理天下，任重職大，非庸材所能堪。今當選於群卿，以充其缺。得其人則萬姓欣喜，百僚說服；不得其人則大職墮B231，王功不興。虞帝之明，在茲一舉，可不致詳！竊見少府宣，材茂行潔，達於從政，前為御史中丞，執憲轂下，不吐剛茹柔，舉錯時當；出守臨淮、陳留，二郡稱治；為左馮翊，崇教養善，威德並行，眾職修理，奸軌絕息，辭訟者歷年不至丞相府，赦後余盜賊什分三輔之一。功效卓爾，自左內史初置以來未嘗有也。孔子曰：「如有所譽，其有所試。」宣考績功課，簡在兩府，不敢過稱以奸欺誣之罪。臣聞賢材莫大於治人，宣已有效。其法律任廷尉有餘，經術文雅足以謀王體，斷國論；身兼數器，有「退食自公」之節。宣無私黨遊說之助，臣恐陛下忽於《羔羊》之詩，捨公實之臣，任華虛之譽，是用越職，陳宣行能，唯陛下留神考察。

上然之，遂以宣為御史大夫。

數月，代張禹為丞相，封高陽侯，食邑千戶。宣除趙貢兩子為史。貢者，趙廣漢之兄子也，為吏亦有能名。宣為相，府辭訟例不滿萬錢不為移書，後皆遵用薛侯故事。然官屬譏其煩碎無大體，不稱賢也。時天子好儒雅，宣經術又淺，上亦輕焉。

久之，廣漢郡盜賊群起，丞相、御史遣掾史逐捕不能克。上乃拜河東都尉趙護為廣漢太守，以軍法從事。數月，斬其渠帥鄭躬，降者數千人，乃平。會邛成太后崩，喪事倉卒，吏賦斂以趨辦。其後上聞之，以過丞相、御史，遂冊免宣曰：「君為丞相，出入六年，忠孝之行，率先百僚，朕無聞焉。朕既不明，變異數見，歲比不登，倉廩空虛，百姓饑饉，流離道路，疾疫死者以萬數，人至相食，盜賊並興，群職曠廢，是朕之不德而股肱不良也。乃者廣漢群盜橫恣，殘賊吏民，朕惻然傷之，數以問君，君對輒不如其實。西州隔絕，幾不為郡。三輔賦斂無度，酷吏並緣為奸，侵擾百姓，詔君案驗，復無慾得事實之意。九卿以下，咸承風指，同時陷於謾欺之辜，咎繇君焉！有司法君領職解嫚，開謾欺之路，傷薄風化，無以帥示四方。不忍致君於理，其上丞相、高陽侯印綬，罷歸。」

初，宣為丞相，而翟方進為司直。宣知方進名儒，有宰相器，深結厚焉。後方進竟代為丞相，思宣舊恩，宣免後二歲，薦宣明習文法，練國制度，前所坐過薄，可復進用。上征宣復爵高陽侯，加寵特進，位次師安昌侯，給事中，視尚書事。宣復尊重。任政數年，後坐善定陵侯淳于長罷就第。

初，宣有兩弟，明、修：明至南陽太守；修歷郡守、京兆尹、少府，善交接，得州裡之稱。後母常從修居官。宣為丞相時，修為臨菑令，宣迎後母，修不遣。後母病死，修去官持服。宣謂修三年服少能行之者，兄弟相駁不可，修遂竟服，繇是兄弟不和。

久之，哀帝初即位，博士申咸給事中，亦東海人也，毀宣不供養行喪服，薄於骨肉，前以不忠孝免，不宜復列封侯在朝省。宣子況為右曹侍郎，數聞其語，賕客楊明，欲令創咸面目，使不居位。會司隸缺，況恐咸為之，遂令明遮斫咸宮門外，斷鼻脣，身八創。

事不有司，御史中丞眾等奏：「況朝臣，父故宰相，再封列侯，不相敕丞化，而骨肉相疑，疑咸受修言以謗毀宣。咸所言皆宣行跡，眾人所共見，公家所宜聞。況知咸給事中，恐為司隸舉奏宣，而公令明等迫切宮闕，要遮創戮近臣於大道人眾中，欲以隔塞聰明，杜絕論議之端。桀黠無所畏忌，萬眾言雚嘩，流聞四方，不與凡民忿怒爭鬥者同。臣聞敬近臣，為近主也。禮，下公門，式路馬，君畜產且猶敬之。《春秋》之義，意惡功遂，不免於誅，上浸之源不可長也，況首為惡，明手傷，功意俱惡，皆大不敬。明當以重論，及況皆棄市。」廷尉直以為：「律曰『斗以刃傷人，完為城旦，其賊加罪一等，與謀者同罪。』詔書無以詆欺成罪。傳曰：『遇人不以義而見C055者，與C54D人之罪鈞，惡不直也。』咸厚善修，而數稱宣惡，流聞不誼，不可謂直。況以故傷咸，計謀已定，後聞置司隸，因前謀而趣明，非以恐咸為司隸故造謀也。本爭私變，雖於掖門外傷咸道中，與凡民爭鬥無異。殺人者死，傷人者刑，古今之通道，三代所不易也。孔子曰：『必也正名。』名不正，則至於刑罰不中；刑罰不中，而民無所錯手足。今以況為首惡，明手傷為大不敬，公私無差。《春秋》之義，原心定罪。原況以父見謗發忿怒，無它大惡。加詆欺，輯小過成大辟，陷死刑，違明詔，恐非法意，不可施行。聖王不以怒增刑。明當以賊傷人不直，況與謀者皆爵減完為城旦。」上以問公卿議臣。丞相孔光、大司空師丹以中丞議是，自將軍以下至博士、議郎皆是廷尉。況竟減罪一等，徙敦煌。宣坐免為庶人，歸故郡，卒於家。

宣子惠亦至二千石。始惠為彭城令，宣從臨淮遷至陳留，過其縣，橋梁、郵亭不修。宣心知惠不能，留彭城數日，案行捨中，處置什器，觀視園菜，終不問惠以吏事。惠自知治縣不稱宣意，遣門下掾送宣至陳留，令掾進見，自從其所問宣不教戒惠吏職之意。宣笑曰：「吏道以法令為師，可問而知。及能與不能，自有資材，何可學也？」眾人傳稱，以宣言為然。

初，宣復封為侯時，妻死，而敬武長公主寡居，上令宣尚焉。及宣免歸故郡，公主留京師。後宣卒，主上書願還宣葬延陵，奏可。況私從敦煌歸長安，會赦，因留與主私亂。哀帝外家丁、傅貴，主附事之，而疏王氏。元始中，莽自尊為安漢公，主又出言非莽。而況與呂寬相善，及寬事覺時，莽並治況，發揚其罪，使使者以太皇太后詔賜主藥。主怒曰：「劉氏孤弱，王氏擅朝，排擠宗室，且嫂何與取妹披抉其閨門而殺之？」使者迫守主，遂飲藥死。況梟首於市。白太后雲主暴病薨。太后欲臨其喪，莽固爭，乃止。

硃博字子元，杜陵人也。家貧，少時給事縣為亭長，好客少年，捕搏敢行。稍遷為功曹，伉俠好交，隨從士大夫，不避風雨。是時，前將軍望之子蕭育，御史大夫萬年子陳咸以公卿子著材知名，博皆友之矣。時，諸陵縣屬太常，博以太常掾察廉，補安陵丞。後去官入京兆，歷曹史列掾。出為督郵書掾，所部職辦，郡中稱之。

而陳咸為御史中丞，坐漏洩省中語下獄。博去吏，間步至廷尉中，候伺咸事。咸掠治困篤，博詐得為醫人獄，得見咸，具知其所坐罪。博出獄，又變性名，為咸驗治數百，卒免咸死罪。咸得論出，而博以此顯名，為郡功曹。

久之，成帝即位，大將軍王鳳秉政，奏請陳咸為長史。咸薦蕭育、硃博除莫府屬，鳳甚奇之，舉博櫟陽令，徙雲陽、平陵二縣，以高弟入為長安令。京師治理，遷冀州刺史。

博本武吏，不更文法，及為刺史行部，吏民數百人遮道自言，官寺盡滿。從事白請且留此縣錄見諸自言者，事畢乃發，欲以觀試博。博心知之，告外趣駕。既白駕辦，博出就車見自言者，使從事明敕告吏民：「欲言縣丞尉者，刺史不察黃綬，各自詣郡。欲言二千石墨綬長吏者，使者行部還，詣治所。其民為吏所冤，及言盜賊辭訟事，各使屬其部從事。」博駐車決遣，四五百人皆罷去，如神。吏民大驚，不意博應事變乃至於此。後博徐問，果老從事教民聚會。博殺此吏，州郡畏博威嚴。徙為并州刺史、護漕都尉，遷琅邪太守。

齊舒緩養名，博新視事，右曹掾史皆移病臥。博問其故，對言：「惶恐！故事二千石新到，輒遣吏存問致意，乃敢起就職。」博奮髯抵幾曰：「觀齊兒欲以此為俗邪！」乃召見諸曹史書佐及縣大吏，選視其可用者，出教置之。皆斥罷諸病吏，白巾走出府門。郡中大驚。頃之，門下掾贛遂耆老大儒，教授數百人，拜起舒遲。博出教主簿：「贛老生不習吏禮，主簿且教拜起，閑習乃止。」又敕功曹：「官屬多褒衣大C67A，不中節度，自今掾史衣皆令去地三寸。」博尤不愛諸生，所至郡輒罷去議曹，曰：「豈可復置謀曹邪！」文學儒吏時有奏記稱說云云，博見謂曰：「如太守漢吏，奉三尺律令以從事耳，亡奈生所言聖人道何也！且持此道歸，堯、舜君出，為陳說之。」其折逆人如此。視事數年，大改其俗，掾史禮節如夢、趙吏。

博治郡，常令屬縣各用其豪桀以為大吏，文武從宜。縣有劇賊及它非常，博輒移書以詭責之。其盡力有效，必加厚賞；懷詐不稱，誅罰輒行。以是豪強慹服。姑幕縣有群輩八人報仇廷中，皆不得。長吏自系書言府，賊曹掾史自白請至姑幕。事留不出。功曹諸掾即皆自白，復不出。於是府丞詣閣，博乃見丕丞掾曰：「以為縣自有長吏，府未嘗與也，丞掾謂府當與之邪？」閣下書佐入，博口占檄文曰：「府告姑幕令丞：言賊發不得，有書。檄到，令丞就職，游檄王卿力有餘，如律令！」王卿得敕惶怖，親屬失色，晝夜馳鶩，十餘日間捕得五人。博復移書曰：「王卿憂公甚效！檄到，繼伐閱詣府。部掾以下亦可用，漸盡其餘矣。」其操持下，皆此類也。

以高弟入守左馮翊，滿歲為真。其治左馮翊，文理聰明殊不及薛宣，而多武譎，網絡張設，少愛利，敢誅殺。然亦縱捨，時有大貸，下吏以此為盡力。

長陵大姓尚方禁少時嘗盜人妻，見斫，創著其頰。府功曹受賂，白除禁調守尉。博聞知，以它事召見，視其面，果有瘢。博辟左右問禁：「是何等創也？」禁自知情得，叩頭服狀。博笑曰：「丈夫固時有是。馮翊欲灑卿恥，B032拭用禁，能自效不？」禁且喜且懼，對曰：「必死！」博因敕禁：「毋得洩語，有便宜，輒記言。」因親信之以為耳目。禁晨夜發起部中盜賊及它伏奸，有功效。博擢禁連守縣令。久之，召見功曹，閉閣數責以禁等事，與筆札使自記，「積受取一錢以上，無得有所匿。欺謾半言，斷頭矣！」功曹惶怖，具自疏奸臧，大小不敢隱。博知其對以實，乃令就席，受敕自改而已。投刀使削所記，遣出就職。功曹後常戰慄，不敢蹉跌，博遂成就之。

遷為大司農。歲餘，坐小法，左遷犍為太守。先是，南蠻若兒數為寇盜，博厚結其昆弟，使為反間，襲殺之，郡中清。

徙為山陽太守，病免官。復徵為光祿大夫，遷廷尉，職典決疑，當言獻平天下獄。博恐為官屬所誣，視事，召見正監典法掾史，謂曰：「廷尉本起於武吏，不通法律，幸有眾賢，亦何憂！然廷尉治郡斷獄以來且二十年，亦獨耳剽日久，三尺律令，人事出其中。掾史試與正監共撰前世決事吏議難知者數十事，持以問廷尉，得為諸君覆意之。」正監以為博苟強，意未必能然，即共條白焉。博皆召掾史，並坐而問，為平處其輕重，十中八九。官屬咸服博之疏略，材過人也。每遷徙易官，所到輒出奇譎如此，以明示下為不可欺者。

久之，遷後將軍，與紅陽侯立相善。立有罪就國，有司奏立黨友，博坐免。後歲餘，哀帝即位，以博名臣，召見，起家復為光祿大夫，遷為京兆尹，數月超為大司空。

初，漢興襲秦官，置丞相、御史大夫、太尉。至武帝罷太尉，始置大司馬以冠將軍之號，非有印綬官屬也。及成帝時，何武為九卿，建言：「古者民樸事約，國之輔佐必得賢聖，然猶則天三光，備三公官，各有分職。今末俗之弊，政事煩多，宰相之材不能及古，而丞相獨兼三公之事，所以久廢而不治也。宜建三公官，定卿大夫之任，分職授政，以考功效。」其後上以問師安昌侯張禹，禹以為然。時曲陽侯王根為大司馬票騎將軍，而何武為御史大夫。於是上賜曲陽侯根大司馬印綬，置官屬，罷票騎將軍官，以御史大夫何武為大司空，封列侯，皆增奉如丞相，以備三公官焉。議者多以為古今異制，漢自天下之號下至佐史皆不同於古，而獨改三公，職事難分明，無益於治亂。是時，御史府吏捨百餘區井水皆竭；又其府中列柏樹，常有野烏數千棲宿其上，晨去暮來，號日「朝夕烏」，烏去不來者數月，長老異之。後二歲餘，硃博為大司空，奏言：「帝王之道不必相襲，各由時務。高皇帝以聖德受命，建立鴻業，置御史大夫，位次丞相，典正法度，以職相參，總領百官，上下相監臨，歷載二百年，天下安寧。今更為大司空，與丞相同位，未獲嘉祐。故事，選郡國守相高第為中二千石，選中二千石為御史大夫，任職者為丞相，位次有序，所以尊聖德，重國相也。今中二千石未更御史大夫而為丞相，權輕，非所以重國政也。臣愚以為大司空官可罷，復置御史大夫，遵奉舊制。臣願盡力，以御史大夫為百僚率。」哀帝從之，乃更拜博為御史大夫。會大司馬喜免，以陽安侯丁明為大司馬衛將軍，置官屬，大司馬冠號如故事。後四歲，哀帝遂改丞相為大司徒，復置大司空、大司馬焉。

初，何武為大司空，又與丞相方進共奏言：「古選諸侯賢者以為州伯，《書》曰『咨十有二牧』，所以廣聰明，燭幽隱也。今部刺史居牧伯之位，秉一州之統，選第大吏，所薦位高至九卿，所惡立退，任重職大。《春秋》之義，用貴治賤，不以卑臨尊。刺史位下大夫，而臨二千石，輕重不相準，失位次之序。臣請罷刺史，更置州牧，以應古制。」奏可。及博奏復御史大夫官，又奏言：「漢家至德溥大，宇內萬里，立置郡縣。部刺史奉使典州，督察郡國，吏民安寧。故事，居部九歲舉為守相，其有異材功效著者輒登擢，秩卑而賞厚，咸勸功樂進。前丞相方進奏罷刺史，更置州牧，秩真二千石，位次九卿。九卿缺，以高第補，其中材則苟自守而已，恐功效陵夷，奸軌不禁。臣請罷州牧，置刺史如故。」奏可。

博為人廉儉，不好酒色游宴。自微賤至富貴，食不重味，案上不過三懷，夜寢早起，妻希見其面。有一女，無男。然好樂士大夫，為郡守九卿，賓客滿門，欲仕宦者薦舉之，欲報仇怨者解劍以帶之。其趨事待士如是，博以此自立，然終用敗。

初，哀帝祖母定陶太后欲求稱尊號，太后從弟高武侯傅喜為大司馬，與丞相孔光、大司空師丹共持正議。孔鄉侯傅晏亦太后從弟，諂諛欲順指，會博新徵用為京兆尹，與交結，謀成尊號，以廣孝道。由是師丹先免，博代為大司空，數燕見奏封事，言：「丞相光志在自守，不能憂國；大司馬喜至尊至親，阿黨大臣，無益政治。」上遂罷喜遣就國，免光為庶人，以博代光為丞相，封陽鄉侯，食邑二千戶。博上書讓曰：「故事封丞相不滿千戶，而獨臣過制，誠慚懼，願還千戶。」上許焉。傅太后怨傅喜不已，使孔鄉侯晏風丞相，令奏免喜侯。博受詔，與御史大夫趙玄議，玄言：「事已前決，得無不宜？」博曰：「已許孔鄉侯有指。匹夫相要，尚相得死，何況至尊？博唯有死耳！」玄即許可。博惡獨斥奏喜，以故大司空汜鄉侯何武前亦坐過免就國，事與喜相似，即並奏：「喜、武前在位，皆無益於治，雖已退免，爵士之封非所當得也。請皆免為庶人。」上知傅太后素常怨喜，疑博、玄承指，即召玄詣尚書問狀。玄辭服，有詔左將軍彭宣與中朝者雜問。宣等劾奏：「博宰相，玄上卿，晏以外親封位特進，股肱大臣，上所信任，不思竭誠奉公，務廣恩化，為百寮先，皆知喜、武前已蒙恩詔決，事更三赦，博執正道，虧損上恩，以結信貴戚，背君鄉臣，傾亂政治，奸人之雄，附下罔上，為臣不忠不道；玄知博所言非法，枉義附從，大不敬；晏與博議免喜，失禮不敬。臣請詔謁者召博、玄、晏詣廷尉詔獄。」

制曰：「將軍、中二千石、二千石、諸大夫、博士、議郎議。」右將軍蟜望等四十四人以為：「如宣等言，可許。」諫大夫龔勝等十四人以為：「《春秋》之義，奸以事君，常刑不捨。魯大夫叔孫僑如欲顓公室，譖其族兄季孫行父於晉，晉執囚行父以亂魯國，《春秋》重而書之。今晏放命圯族，干亂朝政，要大臣以罔上，本造計謀，職為亂階，宜與博、玄同罪，罪皆不道。」上減玄死罪三等，削晏戶四分之一，假謁者節召丞相詣廷尉詔獄。博自殺，國除。

初，博以御史為丞相，封陽鄉侯，玄以少府為御史大夫，並拜於前殿，廷登受策，有音如鐘聲。語在《五行志》。

贊曰：薛宣、硃博皆起佐史，歷位以登宰相。宣所在而治，為世吏師，及居大位，以苛察失名，器誠有極也。博馳聘進取，不思道德，已亡可言，又見孝成之世委任大臣，假借用權。世主已更，好惡異前，復附丁、傅稱順孔鄉。事發見詰，遂陷誣罔，辭窮情得，仰藥飲鳩。孔子曰：「久矣哉，由之行詐也！」博亦然哉！


Chinese text: This work was published before January 1, 1923, and is in the
public domain worldwide because the author died at least 100 years ago.
