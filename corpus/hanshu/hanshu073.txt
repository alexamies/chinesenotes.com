卷六十三 武五子傳第三十三
孝武皇帝六男。衛皇后生戾太子，趙婕妤生孝昭帝，王夫人生齊懷王閎，李姬生燕刺王旦、廣陵厲王胥，李夫人生昌邑哀王髆。

戾太子據
戾太子據，元狩元年立為皇太子，年七歲矣。初，上年二十九乃得太子，甚喜，為立禖，使東方朔、枚皋作禖祝。少壯，詔受《公羊春秋》，又從瑕丘江公受《穀梁》。及冠就宮，上為立博望苑，使通賓客，從其所好，故多以異端進者。元鼎四年，納史良娣，產子男進，號曰史皇孫。

武帝末，衛后寵衰，江充用事，充與太子及衛氏有隙，恐上晏駕後為太子所誅，會巫蠱事起，充因此為奸。是時，上春秋高，意多所惡，以為左右皆為蠱道祝詛，窮治其事。丞相公孫賀父子，陽石、諸邑公主，及皇后弟子長平侯衛伉皆坐誅。語在《公孫賀》、《江充傳》。

充典治巫蠱，既知上意，白言宮中有蠱氣，入宮至省中，壞御座掘地。上使按道侯韓說、御史章贛、黃門蘇文等助充。充遂至太子宮掘蠱，得桐木人。時上疾，辟暑甘泉宮，獨皇后、太子在。太子召問少傅石德，德懼為師傅並誅，因謂太子曰：「前丞相父子、兩公主及衛氏皆坐此，今巫與使者掘地得征驗，不知巫置之邪，將實有也，無以自明，可矯以節收捕充等系獄，窮治其奸詐。且上疾在甘泉，皇后及家吏請問皆不報，上存亡未可知，而奸臣如此，太子將不念秦扶蘇事耶？」太子急，然德言。

征和二年七月壬午，乃使客為使者收捕充等。按道侯說疑使者有詐，不肯受詔，客格殺說。御史章贛被創突亡。自歸甘泉。太子使舍人無且持節夜入未央宮殿長秋門，因長御倚華具白皇后，發中廄車載射士，出武庫兵，發長樂宮衛，告令百官日江充反。乃斬充以徇，炙胡巫上林中。遂部賓客為將率，與丞相劉屈氂等戰。長安中擾亂，言太子反，以故眾不附。太子兵敗，亡，不得。

上怒甚，群下憂懼，不知所出。壺關三老茂上書曰：「臣聞父者猶天，母者猶地，子猶萬物也。故天平地安，陰陽和調，物乃茂成；父慈母愛，室家之中子乃孝順。陰陽不和，則萬物夭傷；父子不和，則室家喪亡。故父不父則子不子，君不君則臣不臣，雖有粟，吾豈得而食諸！昔者虞舜，孝之至也，而不中於瞽叟；孝已被謗，伯奇放流，骨肉至親，父子相疑。何者？積毀之所生也。由是觀之，子無不孝，而父有不察，今皇太子為漢適嗣，承萬世之業，體祖宗之重，親則皇帝之宗子也。江充，布衣之人，閭閻之隸臣耳，陛下顯而用之，銜至尊之命以迫蹴皇太子，造飾奸詐，群邪錯謬，是以親戚之路隔塞而不通。太子進則不得上見，退則困於亂臣，獨冤結而亡告，不忍忿忿之心，起而殺充，恐懼逋逃，子盜父兵以救難自免耳，臣竊以為無邪心。《詩》曰：『營營青蠅，止於籓；愷悌君子，無信讒言；讒言罔極，交亂四國。』往者江充讒殺趙太子，天下莫不聞，其罪固宜。陛下不省察，深過太子，發盛怒，舉大兵而求之，三公自將，智者不敢言，辯士不敢說，臣竊痛之。臣聞子胥盡忠而忘其號，比幹盡仁而遺其身，忠臣竭誠不顧鈇鉞之誅以陳其愚，志在匡君安社稷也。《詩》云：『取彼譖人，投畀豺虎。』唯陛下寬心慰意，少察所親，毋患太子之非，亟罷甲兵，無令太子久亡。臣不勝惓惓，出一旦之命，待罪建章闕下。」書奏，天子感寤。

太子之亡也，東至湖，臧匿泉鳩裡。主人家貧，常賣屨以給太子。太子有故人在湖，聞其富贍，使人呼之而發覺。吏圍捕太子，太子自度不得脫，即入室距戶自經。山陽男子張富昌為卒，足蹋開戶，新安令史李壽趨抱解太子，主人公遂格鬥死，皇孫二人皆並遇害。上既傷太子，乃下詔曰：「蓋行疑賞，所以申信也。其封李壽為干阜侯，張富昌為題侯。」

久之，巫蠱事多不信。上知太子惶恐無他意，而車千秋復訟太子冤，上遂擢千秋為丞相，而族滅江充家，焚蘇文於橫橋上，及泉鳩裡加兵刃於太子者，初為北地太守，後族。上憐太子無辜，乃作思子宮，為歸來望思之台於湖。天下聞而悲之。

初，太子有三男一女，女者平輿侯嗣子尚焉。及太子敗，皆同時遇害。衛后、史良悌葬長安城南。史皇孫、皇孫妃王夫人及皇女孫葬廣明。皇孫二人隨太子者，與太子並葬湖。

太子有遺孫一人，史皇孫子，王夫人男，年十八即尊位，是為孝宣帝，帝初即位，下詔曰：「故皇太子在湖，未有號謚，歲時祠，其議謚，置園邑。」有司奏請；「《禮》『為人後者，為之子也』，故降其父母不得祭，尊祖之義也。陛下為孝昭帝後，承祖宗之祀，制禮不逾閒。謹行視孝昭帝所為故皇太子起位在湖，史良娣塚在博望苑北，親史皇孫位在廣明郭北。謚法曰『謚者，行之跡也』，愚以為親謚宜曰悼，母曰悼后，比諸侯王國，置奉邑三百家。故皇太子謚曰戾，置奉邑二百家。史良娣曰戾夫人，置守塚三十家。園置長丞，周衛奉守如法。」以湖閿鄉邪裡聚為戾園，長安白亭東為戾后園，廣明成鄉為悼園。皆改葬焉。

後八歲，有司復言：「《禮》『父為士，子為天子，祭以天子』。悼園宜稱尊號曰皇考，立廟，因園為寢，以時薦享焉。益奉園民滿千六百家，以為奉明縣。尊戾夫人曰戾后，置園奉邑，及益戾園各滿三百家。」

齊懷王閎
齊懷王閎與燕王旦、廣陵王胥同日立，皆賜策，各以國土風俗申戒焉，曰：「惟元狩六年四月乙巳，皇帝使御史大夫湯廟立子閎為齊王，曰：『烏呼！小子閎，受茲青社。朕承天序，惟稽古，建爾國家，封於東土，世為漢籓輔。烏呼！念哉，共朕之詔。惟命於不常，人之好德，克明顯光；義之不圖，俾君子怠。悉爾心，允執其中，天祿永終；厥有愆不臧，乃凶於乃國，而害於爾躬。嗚呼！保國乂民，可不敬與！王其戒之！」閎母王夫人有寵，閎尤愛幸，立八年，薨，無子，國除。

燕刺王旦
燕刺王旦賜策曰：「嗚呼！小子旦，受茲玄社，建爾國家，封於北土，世為漢籓輔。嗚呼！薰鬻氏虐老獸心，以奸巧邊甿。朕命將率，租征厥罪。萬夫長、千夫長，三十有二帥，降旗奔師。薰鬻徙域，北州以妥。悉爾心，毋作怨，毋作棐德，毋乃廢備。非教士不得從征。王其戒之！」

旦壯大就國，為人辯略，博學經書、雜說，好星曆、數術、倡優、射獵之事，招致游士。及衛太子敗，齊懷王又薨，旦自以次第當立，上書求入宿衛。上怒，下其使獄。後坐臧匿亡命，削良鄉、安次、文安三縣。武帝由是惡旦，後遂立少子為太子。

帝崩，太子立，是為孝昭帝，賜諸侯王璽書。旦得書，不肯哭，曰：「璽書封小。京師疑有變。」遣幸臣壽西長、孫縱之、王孺等之長安，以問禮儀為名。王孺見執金吾廣意，問：「帝崩所病？立者誰子？年幾歲？」廣意言：「待詔五莋宮，宮中言雚言帝崩，諸將軍共立太子為帝，年八九歲，葬時不出臨。」歸以報王。王曰：「上棄群臣，無語言，蓋主又不得見，甚可怪也。」復遣中大夫至京師上書言：「竊見孝武皇帝躬聖道，孝宗廟，慈愛骨肉，和集兆民，德配天地，明並日月，威武洋溢，遠方執寶而朝，增郡數十，斥地且倍，封泰山，禪梁父，巡狩天下，遠方珍物陳於太廟，德甚休盛，請立廟郡國。」奏報聞。時大將軍霍光秉政，褒賜燕王錢三千萬，益封萬三千戶。旦怒曰：「我當為帝，何賜也！」遂與宗室中山哀王子劉長、齊孝王孫劉澤等結謀，詐言以武帝時受詔，得職吏事，修武備，備非常。

長於是為旦命令群臣曰：「寡人賴先帝休德，獲奉北籓，親受明詔，職吏事，領庫兵，飭武備，任重職大，夙夜兢兢，子大夫將何以規佐寡人？且燕國雖小，成周之建國也，上自召公，下及昭、襄，於今千載，豈可謂無賢哉？寡人束帶聽朝三十餘年，曾無聞焉。其者寡人之不及與？意亦子大夫之思有所不至乎？其咎安在？方今寡人欲撟邪防非，章聞揚和，撫慰百姓，移風易俗，厥路何由？子大夫其各悉心以對，寡人將察焉。」

群臣皆免冠謝。郎中成軫謂旦曰：「大王失職，獨可起而索，不可坐而得也。大王一起，國中雖女子皆奮臂隨大王。」旦曰：「前高後時，偽立子弘為皇帝，諸侯交手事之八年。呂太后崩，大臣誅諸呂，迎立文帝，天下乃知非孝惠子也。我親武帝長子，反不得立，上書請立廟，又不聽。立者疑非劉氏。」

即與劉澤謀為奸書，言少帝非武帝子，大臣所共立，天下宜共伐之。使人傳行郡國，以搖動百姓。澤謀歸發兵臨淄，與燕王俱起。旦遂招來郡國奸人，賦斂銅鐵作甲兵，數閱其車騎材官卒，建旌旗鼓車，旄頭先驅，郎中侍從者著貂羽，黃金附蟬，皆號侍中。旦從相、中尉以下，勒車騎，發民會圍，大獵文安縣，以講士馬，須期日。郎中韓義等數諫旦，旦殺義等凡十五人。會缾侯劉成知澤等謀，告之青州刺史雋不疑，不疑收捕澤以聞。天子遣大鴻臚丞治，連引燕王。有詔勿治，而劉澤等伏誅。益封缾侯。

久之，旦姊鄂邑蓋長公主、左將軍上官桀父子與霍光爭權有隙，皆知旦怨光，即私與燕交通。旦遣孫縱之等前後十餘輩，多繼金寶走馬，賂遺蓋主。上官桀及御史大夫桑弘羊等皆與交通，數記疏光過失與旦，令上書告之。桀欲從中下其章。旦聞之，喜，上疏曰：「昔秦據南面之位，制一世之命，威服四夷，輕弱骨肉，顯重異族，廢道任刑，無恩宗室。其後尉佗入南夷，陳涉呼楚澤，近狎作亂，內外俱發，趙氏無炊火焉。高皇帝覽蹤跡，觀得失，見秦建本非是，故改其路，規土連城，布王子孫，是以支葉扶疏，異姓不得間也。今陛下承明繼成，委任公卿，群臣連與成朋，非毀宗室，膚受之訴，日騁於廷，惡吏廢法立威，主恩不及下究。臣聞武帝使中郎將蘇武使匈奴，見留二十年不降，還但為典屬國。今大將軍長史敞無勞，為搜粟都尉。又將軍都郎羽林，道上移蹕，太官先置。臣旦願歸符璽，入宿衛，察奸臣之變。」

是時，昭帝年十四，覺其有詐，遂親信霍光，而疏上官桀等。桀等因謀共殺光，廢帝，迎立燕王為天子。旦置驛書，往來相報，許立桀為王，外連郡國豪傑以千數。旦以語相平，平曰：「大王前與劉澤結謀，事未成而發覺者，以劉澤素誇，好侵陵也。平聞左將軍素輕易，車騎將軍少而驕，臣恐其如劉澤時不能成，又恐既成，反大王也。」旦曰：「前日一男子詣闕，自謂故太子，長安中民趣鄉之，正言雚不可止，大將軍恐，出兵陳之，以自備耳。我帝長子，天下所信，何憂見反？」後謂群臣：「蓋主報言，獨患大將軍與右將軍王莽。今右將軍物故，丞相病，幸事必成，征不久。」令群臣皆裝。

是時天雨，虹下屬宮中飲井水，井水竭。廁中豕群出，壞大官灶。烏鵲斗死。鼠舞殿端門中。殿上戶自閉，不可開。天火燒城門。大風壞宮城樓，折拔樹木。流星下墮。後姬以下皆恐。王驚病，使人祠葭水、台水。王客呂廣等知星，為王言「當有兵圍城，期在九月、十月，漢當有大臣戮死者」。語具在《五行志》。

王愈憂恐，謂廣等曰：「謀事不成，妖祥數見，兵氣且至，奈何？」會蓋主舍人父燕倉知其謀，告之，由是發覺。丞相賜璽書，部中二千石逐捕孫縱之及左將軍桀等，皆伏誅。旦聞之，召相平曰：「事敗，遂發兵乎？」平曰：「左將軍已死，百姓皆知之，不可發也。」王憂懣，置酒萬載宮，會賓客、群臣、妃妾坐飲。王自歌曰：「歸空城兮，狗不吠，雞不鳴，橫術何廣廣兮，固知國中之無人！」華容夫人起舞曰：「發紛紛兮寘渠，骨籍籍兮亡居。母求死子兮，妻求死夫。裴回兩渠間兮，君子獨安居！」坐者皆泣。

有赦令到，王讀之，曰：「嗟乎！獨赦吏民，不赦我。」因迎後姬諸夫人之明光殿，王曰：「老虜曹為事當族！」欲自殺。左右曰：「黨得削國，幸不死。」後姬夫人共啼泣止王。會天子使使者賜燕王璽書曰：「昔高皇帝王天下，建立子弟以籓屏社稷。先日諸呂陰謀大逆，劉氏不絕若發，賴絳侯等誅討賊亂，尊立孝文，以安宗廟，非以中外有人，表裡相應故邪？樊、酈、曹、灌，攜劍推鋒，從高皇帝墾災除害，耘鋤海內，當此之時，頭如蓬葆，勤苦至矣，然其賞不過封侯。今宗室子孫曾無暴衣露冠之勞，裂地而王之，分財而賜之，父死子繼，兄終弟及。今王骨肉至親，敵吾一體，乃與他姓異族謀害社稷，親其所疏，疏其所親，有逆悖之心，無忠愛之義。如使古人有知，當何面目復奉齊酎見高祖之廟乎！」

旦得書，以符璽屬醫工長，謝相二千石：「奉事不謹，死矣。」即以綬自絞。後夫人隨旦自殺者二十餘人。天子加恩，赦王太子建為庶人，賜旦謚曰刺王。旦立三十八年而誅，國除。

後六年，宣帝即位，封旦兩子，慶為新昌侯，賢為安定侯。又立故太子建，是為廣陽頃王，二十九年薨。子穆王舜嗣，二十一年薨。子思王璜嗣，二十年薨。子嘉嗣。王莽時，皆廢漢籓王為家人，嘉獨以獻符命封扶美侯，賜姓王氏。

廣陵厲王
廣陵厲王胥賜策曰：「嗚呼！小子胥，受茲赤社，建爾國家，封於南土，世世為漢籓輔。古人有言曰：『大江之南，五湖之間，其人輕心。揚州保強，三代要服，不及以正。』嗚呼！悉爾心，祗祗兢兢，乃惠乃順，毋桐好逸，毋邇宵人，惟法惟則！《書》云『臣不作福，不作威』，靡有後羞。王其戒之！」

胥壯大，好倡樂逸游，力扛鼎，空手搏熊彘猛獸。動作無法度，故終不得為漢嗣。

昭帝初立，益封胥萬三千戶，元鳳中入朝，復益萬戶，賜錢二千萬，黃金二千斤，安車駟馬寶劍。及宣帝即位，封胥四子聖、曾、寶、昌皆為列侯，又立胥小子弘為高密王。所以褒賞甚厚。

始，昭帝時，胥見上年少無子，有覬欲心。而楚地巫鬼，胥迎女巫李女須，使下神祝詛。女須泣曰：「孝武帝下我。」左右皆伏。言「吾必令胥為天子」。胥多賜女須錢，使禱巫山。會昭帝崩，胥曰：「女須良巫也！」殺牛塞禱。及昌邑王征，復使巫祝詛之。後王廢，胥浸信女須等，數賜予錢物。宣帝即位，胥曰：「太子孫何以反得立？」復令女須祝詛如前。又胥女為楚王延壽後弟婦，數相饋遺，通私書。後延壽坐謀反誅，辭連及胥。有詔勿治，賜胥黃金前後五千斤，它器物甚眾。胥又聞漢立太子，謂姬南等曰：「我終不得立矣。」乃止不詛。後胥子南利侯寶坐殺人奪爵，還歸廣陵，與胥姬左修奸。事發覺，系獄，棄市。相勝之奏奪王射陂草田以賦貧民，奏可。胥復使巫祝詛如前。

胥宮園中棗樹生十餘莖，莖正赤，葉白如素。池水變赤，魚死。有鼠晝立舞王後廷中。胥謂姬南等曰：「棗水魚鼠之怪甚可惡也。」居數月，祝詛事發覺，有司按驗，胥惶恐，藥殺巫及宮人二十餘人以絕口。公卿請誅胥，天子遣廷尉、大鴻臚即訊。胥謝曰：「罪死有餘，誠皆有之。事久遠，請歸思念具對。」胥既見使者還，置酒顯陽殿。召太子霸及子女董訾、胡生等夜飲，使所幸八子郭昭君、家人子趙左君等鼓瑟歌舞。王自歌曰：「欲久生兮無終，長不樂兮安窮！奉天期兮不得須臾，千里馬兮駐待路。黃泉下兮幽深，人生要死，何為苦心！何用為樂心所喜，出入無悰為樂亟。蒿裡召兮郭門閱，死不得取代庸，身自逝。」左右悉更涕泣奏酒，至雞鳴時罷。胥謂太子霸曰：「上遇我厚，今負之甚。我死，骸骨當暴。幸而得葬，薄之，無厚也。」即以綬自絞死。及八子郭昭君等二人皆自殺。天子加恩，赦王諸子皆為庶人，賜謚曰厲王。立六十四年而誅，國除。

後七年，元帝復立胥太子霸，是為孝王，十三年薨。子共王意嗣，三年薨。子哀王護嗣，十六年薨，無子，絕。後六年，成帝復立孝王子守，是為靖王，立二十年薨。子宏嗣，王莽時絕。

初，高密哀王弘本始元年以廣陵王胥少子立，九年薨。子頃王章嗣，三十三年薨。子懷王寬嗣，十一年薨。子慎嗣，王莽時絕。

昌邑哀王髆
昌邑哀王髆，天漢四年立，十一年薨，子賀嗣。立十三年，昭帝崩，無嗣，大將軍霍光征王賀典喪。璽書曰：「制詔昌邑王：使行大鴻臚事少府樂成，宗正德、光祿大夫吉、中郎將利漢征王，乘七乘傳詣長安邸。」夜漏未盡一刻，以火發書。其日中，賀發，晡時至定陶，行百三十五里，侍從者馬死相望於道。郎中令龔遂諫王，令還郎謁者五十餘人。賀到濟陽，求長鳴雞，道買積竹杖。過弘農，使大奴善以衣車載女子。至湖，使者以讓相安樂。安樂告遂，遂入問賀，賀曰：「無有。」遂曰：「即無有，何愛一善以毀行義！請收屬吏，以湔灑大王。」即捽善，屬衛士長行法。

賀到霸上，大鴻臚效迎，騶奉乘輿車。王使僕壽成御，郎中令遂參乘。旦至廣明東都門，遂曰：「禮，奔喪望見國都哭。此長安東郭門也。」賀曰：「我嗌痛，不能哭。」至城門，遂復言，賀曰：「城門與郭門等耳。」且至未央宮東闕，遂曰：「昌邑帳在是闕外馳道北，未至帳所，有南北行道，馬足未至數步，大王宜下車，鄉闕西面伏。哭盡哀止。」王曰：「諾。」到，哭如儀。

王受皇帝璽綬，襲尊號。即位二十七日，行淫亂。大將軍光與群臣議，白孝昭皇后，廢賀歸故國，賜湯沐邑二千戶，故王家財物皆與賀。及哀王女四人各賜湯沐邑千戶。語在《霍光傳》。國除，為山陽郡。

初，賀在國時，數有怪。嘗見白犬，高三尺，無頭，其頸以下似人，而冠方山冠。後見熊，左右皆莫見。又大鳥飛集宮中。王知，惡之，輒以問郎中令遂。遂為言其故，語在《五行志》。王卬天歎曰：「不祥何為數來！」遂叩頭曰：「臣不敢隱忠，數言危亡之戒，大王不說。夫國之存亡，豈在臣言哉？願王內自揆度。大王誦《詩》三百五篇，人事浹，王道備，王之所行中《詩》一篇何等也？大王位為諸侯王，行污於庶人，以存難，以亡易，宜深察之。」後又血污王坐席，王問遂，遂叫然號曰：「宮空不久，祅祥數至。血者，陰憂象也。宜畏慎自省。」賀終不改節。居無何，征。既即位，後王夢青蠅之矢積西階東，可五六石，以屋版瓦覆，發視之，青蠅矢也。以問遂，遂曰：「陛下，之《詩》不雲乎？『營營青蠅，至於籓；愷悌君子，毋信讒言。』陛下左側讒人眾多，如是青蠅惡矣。宜進先帝大臣子孫親近以為左右。如不忍昌邑故人，信用讒諛，必有凶咎。願詭禍為福，皆放逐之。臣當先逐矣。」賀不用其言，卒至於廢。

大將軍光更尊立武帝曾孫，是為孝宣帝。即位，心內忌賀，元康二年遣使者賜山陽太守張敞璽書曰：「制詔山陽太守：其謹備盜賊，察往來過客。毋下所賜書！」敞於是條奏賀居處，著其廢亡之效，曰：「臣敞地節三年五月視事，故昌邑王居故宮，奴婢在中者百八十三人，閉大門，開小門，廉吏一人為領錢物市買，朝內食物，它不得出入。督盜一人別主徼循，察往來者。以王家錢取卒，迾宮清中備盜賊。臣敞數遣丞吏行察。四年九月中，臣敞入視居處狀，故王年二十六七，為人青黑色，小目，鼻末銳卑，少鬚眉，身體長大，疾痿，行步不便。衣短衣大褲，冠惠文冠，佩玉環，簪筆持牘趨謁。臣敞與坐語中庭，閱妻子奴婢。臣敞欲動觀其意，即以惡鳥感之，曰：『昌邑多梟。』故王應曰：『然。前賀西至長安，殊無梟。復來，東至濟陽，乃復聞梟聲。』臣敞閱至子女持轡，故王跪曰：『持轡母，嚴長孫女也。』臣敞故知執金吾嚴延年字長孫，女羅紨，前為故王妻。察故王衣服言語跪起，清狂不惠。妻十六人，子二十二人，其十一人男，十一人女。昧死奏名籍及奴婢財物簿。臣敞前書言：『昌邑哀王歌舞者張修等十人，無子，又非姬，但良人，無官名，王薨當罷歸。太傅豹等擅留，以為哀王園中人，所不當得為，請罷歸。』故王聞之曰：『中人守園，疾者當勿治，相殺傷者當勿法，欲令亟死，太守奈何而欲罷之？』其天資喜由亂亡，終不見仁義，如此。後丞相御史以臣敞書聞，奏可。皆以遣。」上由此知賀不足忌。

其明年春，乃下詔曰：「蓋聞像有罪，舜封之，骨肉之親，析而不殊。其封故昌邑王賀為海昏侯，食邑四千戶。」侍中衛尉金安上上書言：「賀，天之所棄，陛下至仁，復封為列侯。賀𡂨頑放廢之人，不宜得奉宗廟朝聘之禮。」奏可。賀就國豫章。

數年，揚州刺史柯奏賀與故太守卒史孫萬世交通，萬世問賀：「前見廢時，何不堅守毋出宮，斬大將軍，而聽人奪璽綬乎？」賀曰：「然。失之。」萬世又以賀且王豫章，不久為列侯。賀曰：且然，非所宜言。」有司案驗，請逮捕。制曰：「削戶三千。」後薨。

豫章太守廖奏言：「舜封象於有鼻，死不為置後，以為暴亂之人不宜為太祖。海昏侯賀死，上當為後者子充國；充國死，復上弟奉親；奉親復死，是天絕之也。陛下聖仁，於賀甚厚，雖舜於象無以加也。宜以禮絕賀，以奉天意。願下有司議。」議皆以為不宜為立嗣，國除。

元帝即位，復封賀子代宗為海昏侯，傳子至孫，今見為侯。

贊曰：巫蠱之禍，豈不哀哉！此不唯一江充之辜，亦有天時，非人力所致焉。建元六年，蚩尤之旗見，其長竟天。後遂命將出征，略取河南，建置朔方。其春，戾太子生。自是之後，師行三十年，兵所誅屠夷滅死者不可勝數。及巫蠱事起，京師流血，殭屍數萬，太子子父皆敗。故太子生長於兵，與之終始，何獨一嬖臣哉！秦始皇即位三十九年，內平六國，外攘四夷，死人如亂麻，暴骨長城之下，頭盧相屬於道，不一日而無兵。由是山東之難興，四方潰而逆秦。秦將吏外畔，賊臣內發，亂作蕭牆，禍成二世。故曰「兵猶火也，弗戢必自焚」，信矣。是以倉頡作書，「止」「戈」為「武」。聖人以武禁暴整亂，止息兵戈，非以為殘而興縱之也。《易》曰：「天子所助者順也，人之所助者信也；君子履信思順，自天祐之，吉無不利也。」故車千秋指明蠱情，章太子之冤。千秋材知未必能過人也，以其銷惡運，遏亂原，因衰激極，道迎善氣，傳得天人之祐助云。


Chinese text: This work was published before January 1, 1923, and is in the
public domain worldwide because the author died at least 100 years ago.
