卷六十七·楊胡朱梅云傳第三十七

楊王孫
楊王孫者，孝武時人也。學黃老之術，家業千金，厚自奉養生，亡所不致。〈師古曰：「致，至也。」〉及病且終，先令其子，〈師古曰：「先令，爲遺令。」〉曰：「吾欲臝葬，以反吾真，〈師古曰：「臝者，不爲衣衾棺槨者也。反，歸也。真者，自然之道也。臝音郎果反。」〉必亡易吾意。〈師古曰：「易，改也。」〉死則爲布囊盛尸，入地七尺，旣下，從足引脫其囊，以身親土。」其子欲默而不從，重廢父命，〈師古曰：「重，難也。」〉欲從之，心又不忍，迺往見王孫友人祁侯。〈師古曰：「祁侯繒賀之孫承嗣者，名它。」〉

祁侯與王孫書曰：「王孫苦疾，僕迫從上祠雍，未得詣前。〈師古曰：「詣，至也。至前，言來見也。」〉願存精神，省思慮，進醫藥，厚自持。竊聞王孫先令臝葬，令死者亡知則已，若其有知，是戮尸地下，將臝見先人，竊爲王孫不取也。且孝經曰『爲之棺椁衣衾』，是亦聖人之遺制，何必區區獨守所聞？〈師古曰：「區區，小意也。」〉願王孫察焉。」

王孫報曰：「蓋聞古之聖王，緣人情不忍其親，故爲制禮，今則越之，〈師古曰：「言踰禮而厚葬也。」〉吾是以臝葬，將以矯世也。〈師古曰：「正曲曰矯。」〉夫厚葬誠亡益於死者，而俗人競以相高，靡財單幣，腐之地下。〈師古曰：「靡，散也。單，盡也。」〉或迺今日入而明日發，〈師古曰：「言見發掘也。」〉此真與暴骸於中野何異！且夫死者，終生之化，而物之歸者也。歸者得至，化者得變，是物各反其真也。反真冥冥，亡形亡聲，迺合道情。夫飾外以華衆，厚葬以鬲真，〈師古曰：「鬲與隔同。其後並類此。」〉使歸者不得至，化者不得變，是使物各失其所也。且吾聞之，精神者天之有也，形骸者地之有也。〈師古曰：「文子稱天氣爲魂。延陵季子云『骨肉下歸於土』，是以云然。」〉精神離形，各歸其真，故謂之鬼，鬼之爲言歸也。其尸塊然獨處，〈師古曰：「塊音口對反。」〉豈有知哉？裹以幣帛，鬲以棺椁，支體絡束，口含玉石，欲化不得，鬱爲枯腊，千載之後，棺椁朽腐，迺得歸土，就其真宅。繇是言之，焉用乆客！〈師古曰：「言不用乆爲客也。繇讀與由同。」〉昔帝堯之葬也，窾木爲匵，葛藟爲緘，〈服虔曰：「窾音款。款，空也，空木爲匵。」師古曰：「匵即櫝字也。櫝，小棺也。藟，葛蔓也。一曰，藟亦草名，葛之類也。緘，束也。藟音力水反。緘音工咸反。」〉其穿下不亂泉，〈師古曰：「亂，絕也。」〉上不泄殠。故聖王生易尚，死易葬也。〈師古曰：「尚，崇也。言生死皆儉約也。」〉不加功於亡用，不損財於亡謂。〈師古曰：「謂者，名稱也，亦指趣也。」〉今費財厚葬，留歸鬲至，死者不知，生者不得，是謂重惑。於戲！吾不爲也。」〈師古曰：「於讀曰烏。戲讀曰呼。」〉

祁侯曰：「善。」遂臝葬。

胡建
胡建字子孟，河東人也。孝武天漢中，守軍正丞，〈師古曰：「南北軍各有正，正又置丞，而建未得真官，兼守之。」〉貧亡車馬，常步與走卒起居，所以尉薦走卒，甚得其心。〈師古曰：「尉者，自上安之也。薦者，舉籍也。」〉時監軍御史爲姦，穿北軍壘垣以爲賈區，〈師古曰：「坐賣曰賈，爲賣物之區也。區者，小室之名，若今小庵屋之類耳。故衞士之屋謂之區廬，宿衞宮外士稱爲區士也。賈音古。其下亦同。」〉建欲誅之，迺約其走卒曰：〈師古曰：「約，束也。」〉「我欲與公有所誅，吾言取之則取，斬之則斬。」於是當選士馬日，監御史與護軍諸校列坐堂皇上，〈師古曰：「校者，軍之諸部校也。室無四壁曰皇。」〉建從走卒趨至堂皇下拜謁，因上堂皇，走卒皆上，建指監御史曰：「取彼。」走卒前曳下堂皇。建曰：「斬之。」遂斬御史。護軍諸校皆愕驚，不知所以。建亦已有成奏在其懷中，遂上奏曰：「臣聞軍法，立武以威衆，誅惡以禁邪。今監御史公穿軍垣以求賈利，〈師古曰：「公謂顯然爲之。」〉私買賣以與士巿，不立剛毅之心，勇猛之節，亡以帥先士大夫，尤失理不公。用文吏議，不至重法。黃帝李法曰：〈蘇林曰：「獄官名也。天文志『左角李，右角將』。」孟康曰：「兵書之法也。」師古曰：「李者，法官之號也，緫主征伐刑戮之事也，故稱其書曰李法。蘇說近之。」〉『壁壘已定，穿窬不繇路，是謂姦人，姦人者殺。』〈師古曰：「窬，小竇也，音踰。繇讀與由同。下皆類此。」〉臣謹桉軍法曰：『正亡屬將軍，將軍有罪以聞，〈師古曰：「言軍正不屬將軍。將軍有罪過，得表奏之。」〉二千石以下行法焉。』〈孟康曰：「二千石謂軍中校尉、都尉之屬。」〉丞於用法疑，〈孟康曰：「丞屬軍正，斬御史於法有疑。」〉執事不諉上，〈師古曰：「諉，累也。言執事者，當見法即行，不可以事累於上也。諉音女瑞反。累音力瑞反。」〉臣謹以斬，昧死以聞。」制曰：「司馬法曰『國容不入軍，軍容不入國』，何文吏也？〈師古曰：「司馬法亦兵書之名也，解在主父偃傳。詔言在於軍中，何用文吏議也。」〉三王或誓於軍中，欲民先成其慮也；或誓於軍門之外，欲民先意以待事也；〈師古曰：「慮謂計念也。先意謂先爲之意也。」〉或將交刃而誓，致民志也。』〈師古曰：「欲致民勇志，使不奔北。」〉建又何疑焉？」建繇是顯名。

後爲渭城令，治甚有聲。值昭帝幼，皇后父上官將軍安與帝姊蓋主私夫丁外人相善。外人驕恣，怨故京兆尹樊福，使客射殺之。客臧公主廬，吏不敢捕。渭城令建將吏卒圍捕。蓋主聞之，與外人、上官將軍多從奴客往，犇射追吏，〈師古曰：「犇，古奔字也。奔走赴之而射也。」〉吏散走。主使僕射劾渭城令游徼傷主家奴。建報亡它坐。〈服虔曰：「言游徼奉公，無它坐也。」〉蓋主怒，使人上書告建侵辱長公主，射甲舍門。〈師古曰：「甲舍即甲第，公主之宅。」〉知吏賊傷奴，辟報故不窮審。〈蘇林曰：「辟，迴也。報，論也。斷獄爲報。故言有故也。不窮審，不窮盡其事也。」師古曰：「蘇說非也。言爲游徼避罪而妄報文書，故不窮治也。辟讀曰避。」〉大將軍霍光寢其奏。後光病，上官氏代聽事，下吏捕建，建自殺。吏民稱冤，至今渭城立其祠。

朱雲
朱雲字游，魯人也，徙平陵。少時通輕俠，借客報仇。〈師古曰：「借，助也，音子夜反。」〉長八尺餘，容貌甚壯，以勇力聞。年四十，迺變節從博士白子友受易，又事前將軍蕭望之受論語，皆能傳其業。好倜儻大節，〈師古曰：「倜音吐歷反。」〉當世以是高之。

元帝時，琅邪貢禹爲御史大夫，而華陰守丞嘉上封事，〈師古曰：「守華陰縣丞者，其人名嘉。」〉言『治道在於得賢，御史之官，宰相之副，九卿之右，〈師古曰：「右言在上也。」〉不可不選。平陵朱雲，兼資文武，忠正有智略，可使以六百石秩試守御史大夫，以盡其能。」上迺下其事問公卿。太子少傅匡衡對，以爲「大臣者，國家之股肱，萬姓所瞻仰，明王所慎擇也。傳曰下輕其上爵，賤人圖柄臣，則國家搖動而民不靜矣。〈師古曰：「上爵，大官也。圖，謀也。柄臣，執權之臣。」〉今嘉從守丞而圖大臣之位，欲以匹夫徒步之人而超九卿之右，非所以重國家而尊社稷也。自堯之用舜，文王於太公，猶試然後爵之，又況朱雲者乎？雲素好勇，數犯法亡命，受易頗有師道，其行義未有以異。今御史大夫禹絜白廉正，經術通明，有伯夷、史魚之風，海內莫不聞知，而嘉猥稱雲，〈師古曰：「猥，曲也。」〉欲令爲御史大夫，妄相稱舉，疑有姦心，漸不可長，宜下有司案驗以明好惡。」嘉竟坐之。

是時，少府五鹿充宗貴幸，爲梁丘易。自宣帝時善梁丘氏說，元帝好之，欲考其異同，令充宗與諸易家論。充宗乘貴辯口，〈師古曰：「乘，因也。言因藉尊貴之權也。」〉諸儒莫能與抗，皆稱疾不敢會。有薦雲者，召入，攝𪗋登堂，〈師古曰：「𪗋，衣下之裳，音子私反。」〉抗首而請，〈師古曰：「抗，舉也。」〉音動左右。旣論難，連拄五鹿君，〈師古曰：「拄，刺也，距也，音竹庾反。」〉故諸儒爲之語曰：「五鹿嶽嶽，朱雲折其角。」〈師古曰：「嶽嶽，長角之貌。」〉繇是爲博士。

遷杜陵令，坐故縱亡命，會赦，舉方正，爲槐里令。時中書令石顯用事，與充宗爲黨，百僚畏之。唯御史中丞陳咸年少抗節，不附顯等，而與雲相結。雲數上疏，言丞相韋玄成容身保位，亡能往來，〈李竒曰：「不能有所前卻也。」師古曰：「周書君奭之篇稱周公曰：『惟文王尚克修和有夏，有若虢叔、閎夭、散宜生、泰顛、南宮括。』又曰『亡能往來』。故雲引此以爲言也。」〉而咸數毀石顯。乆之，有司考雲，疑風吏殺人。〈師古曰：「風讀曰諷。」〉羣臣朝見，上問丞相以雲治行。丞相玄成言雲暴虐亡狀。〈師古曰：「無善狀也。」〉時陳咸在前，聞之，以語雲。雲上書自訟，咸爲定奏草，求下御史中丞。事下丞相，丞相部吏考立其殺人罪。〈師古曰：「立，成也。」〉雲亡入長安，復與咸計議。丞相具發其事，奏「咸宿衞執法之臣，幸得進見，漏泄所聞，以私語雲，爲定奏草，欲令自下治，〈師古曰：「咸爲御史中丞，而奏請下中丞，故云自下治。」〉後知雲亡命罪人，而與交通，雲以故不得。」〈師古曰：「吏捕之不得。」〉上於是下咸、雲獄，減死爲城旦。咸、雲遂廢錮，終元帝世。

至成帝時，丞相故安昌侯張禹以帝師位特進，甚尊重。雲上書求見，公卿在前。雲曰：「今朝庭大臣上不能匡主，下亡以益民，皆尸位素餐，〈師古曰：「尸，主也。素，空也。尸位者，不舉其事，但主其位而已。素餐者，德不稱官，空當食祿。」〉孔子所謂『鄙夫不可與事君』，『苟患失之，亡所不至』者也。〈師古曰：「皆論語所載孔子之言也。苟患失其寵祿，則言行僻邪，無所不至也。」〉臣願賜尚方斬馬劔，斷佞臣一人以厲其餘。」〈師古曰：「尚方，少府之屬官也，作供御器物，故有斬馬劔，劔利可以斬馬也。」〉上問：「誰也？」對曰「安昌侯張禹。」上大怒，曰：「小臣居下訕上，〈師古曰：「訕，謗也，音所諫反，又音刪。」〉廷辱師傅，罪死不赦。」御史將雲下，雲攀殿檻，檻折。〈師古曰：「檻，軒前欄也。」〉雲呼曰：〈師古曰：「呼，叫也，音火故反。」〉「臣得下從龍逢、比干遊於地下，足矣！〈師古曰：「關龍逢，桀臣，王子比干，紂之諸父，皆以諫而死，故云然。」〉未知聖朝何如耳？」〈師古曰：「言殺直臣其聲惡。」〉御史遂將雲去。於是左將軍辛慶忌免冠解印綬，叩頭殿下曰：「此臣素著狂直於世。〈師古曰：「著，表也。言此名乆彰表。」〉使其言是，不可誅；其言非，固當容之。臣敢以死爭。」慶忌叩頭流血。上意解，然後得已。及後當治檻，上曰：「勿易！因而輯之，以旌直臣。」〈師古曰：「輯與集同，謂補合之也。旌，表也。」〉

雲自是之後不復仕，常居鄠田，時出乘牛車從諸生，所過皆敬事焉。薛宣爲丞相，雲往見之。宣備賔主禮，因留雲宿，從容謂雲曰：〈師古曰：「從音七庸反。」〉「在田野亡事，且留我東閤，可以觀四方竒士。」雲曰：「小生迺欲相吏邪？」〈師古曰：「小生謂其新學後進。言欲以我爲吏乎？」〉宣不敢復言。

其敎授，擇諸生，然後爲弟子。九江嚴望及望兄子元，字仲，能傳雲學，皆爲博士。望至泰山太守。

雲年七十餘，終於家。病不呼醫飲藥。遺言以身服斂，棺周於身，土周於椁，〈師古曰：「棺周於身，小棺裁容身也。土周於椁，冢壙裁容椁也。」〉爲丈五墳，葬平陵東郭外。

梅福
梅福字子真，九江壽春人也。少學長安，明尚書、穀梁春秋，爲郡文學，補南昌尉。〈師古曰：「豫章之縣。」〉後去官歸壽春，數因縣道上言變事，〈師古曰：「附縣道之使而封奏也。變謂非常之事。」〉求假軺傳，〈師古曰：「小車之傳也。軺音遙。傳音張戀反。」〉詣行在所條對急政，〈師古曰：「條對者，一一條錄而對之。」〉輒報罷。

是時成帝委任大將軍王鳳，鳳專埶擅朝，而京兆尹王章素忠直，譏刺鳳，爲鳳所誅。王氏浸盛，〈師古曰：「浸，漸也。」〉災異數見，羣下莫敢正言。福復上書曰：

臣聞箕子佯狂於殷，而爲周陳洪範；叔孫通遁秦歸漢，制作儀品。〈師古曰：「遁，逃也。」〉夫叔孫先非不忠也，〈師古曰：「先猶言先生也。一曰，先謂在秦時。」〉箕子非疏其家而畔親也，〈師古曰：「箕子，紂之諸父，故言疏家畔親也。」〉不可爲言也。昔高祖納善若不及，從諫若轉圜，〈師古曰：「不及，恐失之也。轉圜，言其順也。」〉聽言不求其能，舉功不考其素。〈師古曰：「直取其功，不論其舊行及所從來也。」〉陳平起於亡命而爲謀主，韓信拔於行陳而建上將。〈師古曰：「立以爲大將軍。」〉故天下之士雲合歸漢，〈師古曰：「言四面而至。」〉爭進竒異，知者竭其策，愚者盡其慮，勇士極其節，怯夫勉其死。合天下之知，并天下之威，是以舉秦如鴻毛，取楚若拾遺，〈師古曰：「鴻毛喻輕。拾遺，言其易也。」〉此高祖所以亡敵於天下也。〈師古曰：「亡讀曰無。」〉孝文皇帝起於代谷，〈師古曰：「從代而來即帝位。」〉非有周召之師，伊呂之佐也，〈師古曰：「召讀曰邵。」〉循高祖之法，加以恭儉。當此之時，天下幾平。〈師古曰：「幾音距依反。」〉繇是言之，循高祖之法則治，不循則亂。何者？秦爲亡道，削仲尼之迹，滅周公之軌，〈師古曰：「軌，法也。」〉壞井田，除五等，禮廢樂崩，王道不通，故欲行王道者莫能致其功也。孝武皇帝好忠諫，說至言，〈師古曰：「說讀曰悅。」〉出爵不待廉茂，慶賜不須顯功，〈師古曰：「謂諫爭合意即得官爵，不由薦舉及軍功也。廉，廉吏也。茂，茂材也。」〉是以天下布衣各厲志竭精以赴闕廷自衒鬻者不可勝數。漢家得賢，於此爲盛。使孝武皇帝聽用其計，升平可致。〈張晏曰：「民有三年之儲曰升平。」〉於是積尸暴骨，快心胡越，故淮南王安緣間而起。所以計慮不成而謀議泄者，以衆賢聚於本朝，〈師古曰：「本朝，漢朝也。」〉故其大臣埶陵不敢和從也。〈服虔曰：「臣勢陵君也。」師古曰：「謂淮南大臣相內史之屬也。」〉方今布衣迺窺國家之隙，見間而起者，蜀郡是也。〈孟康曰：「成帝鴻嘉中廣漢男子鄭躬等反是也。」〉及山陽亡徒蘇令之羣，蹈藉名都大郡，求黨與，索隨和，〈李竒曰：「求索與己和及隨己者。」〉而亡逃匿之意。此皆輕量大臣，亡所畏忌，國家之權輕，故匹夫欲與上爭衡也。

士者，國之重器；得士則重，失士則輕。詩云：「濟濟多士，文王以寧。」〈師古曰：「大雅文王之詩也。已解於上。」〉廟堂之議，非草茅所當言也。臣誠恐身塗野草，尸并卒伍，故數上書求見，輒報罷。臣聞齊桓之時有以九九見者，桓公不逆，欲以致大也。〈師古曰：「九九，筭術，若今九章、五曹之輩。」〉今臣所言非特九九也，陛下距臣者三矣，此天下士所以不至也。昔秦武王好力，任鄙叩關自鬻；〈師古曰：「秦武王即孝公之孫，惠文王之子也。任鄙，力士也。」〉繆公行伯，繇余歸德。〈師古曰：「即秦穆公。伯讀曰霸。繇讀曰由。」〉今欲致天下之士，民有上書求見者，輒使詣尚書問其所言，言可采取者，秩以升斗之祿，賜以一束之帛。若此，則天下之士發憤懣，〈師古曰：「懣音滿。」〉吐忠言，嘉謀日聞於上，天下條貫，國家表裏，爛然可睹矣。〈師古曰：「爛然，分明之貌也。」〉夫以四海之廣，士民之數，能言之類至衆多也。然其儁桀指世陳政，言成文章，質之先聖而不繆，〈師古曰：「質，正也。」〉施之當世合時務，若此者，亦亡幾人。〈師古曰：「無幾，言不多也。幾音居豈反。」〉故爵祿束帛者，天下之厎石，〈師古曰：「厎，細石也，音之履反，又音秖。」〉高祖所以厲世摩鈍也。孔子曰：「工欲善其事，必先利其器。」〈師古曰：「論語載孔子之言也。工以喻國政，利器喻賢材。」〉至秦則不然，張誹謗之罔，以爲漢𢿛除，倒持泰阿，授楚其柄。〈師古曰：「泰阿，劔名，歐冶所鑄也。言秦無道，令陳涉、項羽乘間而發，譬倒持劔而以把授與人也。」〉故誠能勿失其柄，天下雖有不順，莫敢觸其鋒，此孝武皇帝所以辟地建功爲漢世宗也。〈師古曰：「辟讀曰闢。」〉今不循伯者之道，〈師古曰：「伯讀曰霸。次下亦同。」〉欲以三代選舉之法取當時之士，猶察伯樂之圖，求騏驥於市，而不可得，亦已明矣。故高祖棄陳平之過而獲其謀，〈師古曰：「盜嫂受金之事。」〉晉文召天王，齊桓用其讎，〈師古曰：「召天王，謂狩于河陽也。用其讎，謂以管仲爲相。並解於上。」〉亡益於時，不顧逆順，此所謂伯道者也。一色成體謂之醇，白黑雜合謂之駮。欲以承平之法治暴秦之緒，〈師古曰：「緒謂餘業也。」〉猶以鄉飲酒之禮理軍市也。

今陛下旣不納天下之言，又加戮焉。夫䳒鵲遭害，則仁鳥增逝；〈師古曰：「䳒，鴟也。仁鳥，鸞鳳也。䳒音緣。」〉愚者蒙戮，則知士深退。〈師古曰：「蒙，被也。」〉間者愚民上疏，多觸不急之法，或下廷尉，而死者衆。〈師古曰：「以其所言爲不急而罪之也。」〉自陽朔以來，天下以言爲諱，朝廷尤甚，〈師古曰：「防人之口，法禁嚴切。」〉羣臣皆承順上指，莫有執正。何以明其然也？取民所上書，陛下之所善，試下之廷尉，廷尉必曰「非所宜言，大不敬。」以此卜之，一矣。故京兆尹王章資質忠直，敢面引廷爭，孝元皇帝擢之，以厲具臣而矯曲朝。〈師古曰：「具臣，具位之臣無益者也。矯，正也。」〉及至陛下，戮及妻子。且惡惡止其身，王章非有反畔之辜，而殃及家。折直士之節，結諫臣之舌，羣臣皆知其非，然不敢爭，天下以言爲戒，最國家之大患也。願陛下循高祖之軌，杜亡秦之路，〈師古曰：「杜，塞也。」〉數御十月之歌，〈孟康曰：「福譏切王氏。十月之詩，刺后族太盛也。」師古曰：「詩小雅十月之交篇也。」〉留意亡逸之戒，〈師古曰：「周書篇名也，周公作之以戒成王。」〉除不急之法，下亡諱之詔，博覽兼聽，謀及疏賤，令深者不隱，遠者不塞，所謂「辟四門，明四目」也。〈師古曰：「虞書舜典曰『闢四門，明四目』，言開四門以致衆賢，則明視於四方也。」〉且不急之法，誹謗之微者也。「往者不可及，來者猶可追。」方今君命犯而主威奪，〈師古曰：「君命犯者，謂大臣犯君之命。」〉外戚之權日以益隆，陛下不見其形，願察其景。建始以來，日食地震，以率言之，三倍春秋，水災亡與比數。〈師古曰：「言其極多，不可比較而數也。」〉陰盛陽微，金鐵爲飛，此何景也！〈張晏曰：「河平二年，沛郡鐵官鑄鐵如星飛上去，權臣用事之異也。」蘇林曰：「『言之不從，是謂不艾，則金不從革。』景，象也。何象，言將危亡也。」〉漢興以來，社稷二危。呂、霍、上官皆母后之家也，親親之道，全之爲右，〈師古曰：「務全安之，此爲上。」〉當與之賢師良傅，敎以忠孝之道。今迺尊寵其位，授以魁柄，〈師古曰：「以斗爲喻也，斗身爲魁。」〉使之驕逆，至於夷滅，〈師古曰：「夷，平也，謂平除之。」〉此失親親之大者也。自霍光之賢，不能爲子孫慮，故權臣易世則危。書曰：「毋若火，始庸庸。」〈師古曰：「周書洛誥之辭也。庸庸，微小貌也。言火始微小，不早撲滅則至熾盛。大臣貴擅，亦當早圖黜其權也。」〉埶陵於君，權隆於主，然後防之，亦亡及已。〈師古曰：「已，語終辭。」〉

上遂不納。

成帝乆亡繼嗣，福以爲宜建三統，封孔子之世以爲殷後，復上書曰：

臣聞「不在其位，不謀其政」。政者職也，位卑而言高者罪也。越職觸罪，危言世患，雖伏質橫分，臣之願也。〈師古曰：「伏質，斬刑也。橫分，謂身首分離也。」〉守職不言，沒齒身全，死之日，尸未腐而名滅，雖有景公之位，伏歷千駟，臣不貪也。〈師古曰：「景公，齊景公也。論語云：『齊景公有馬千駟，死之日，民無得而稱焉。』故引之也。」〉故願壹登文石之陛，涉赤墀之塗，〈應劭曰：「以丹淹泥塗殿上也。」〉當戶牖之法坐，〈師古曰：「戶牖之間謂之扆，言負扆也。法坐，正坐也，聽朝之處，猶言法官、法駕也。坐音才卧反。」〉盡平生之愚慮。亡益於時，有遺於世，〈師古曰：「遺，留也。」〉此臣寢所以不安，食所以忘味也。願陛下深省臣言。〈師古曰：「省，察也。」〉

臣聞存人所以自立也，壅人所以自塞也。善惡之報，各如其事。昔者秦滅二周，夷六國，〈師古曰：「二周，東周、西周君也。六國，齊、楚、韓、魏、趙、燕。」〉隱士不顯，佚民不舉，〈師古曰：「佚與逸同。」〉絕三統，滅天道，是以身危子殺，厥孫不嗣，〈張晏曰：「身爲燕丹、張良所謀，子二世見殺。孫謂子嬰。」〉所謂壅人以自塞者也。故武王克殷，未下車，存五帝之後，封殷於宋，紹夏於杞，〈師古曰：「謂封黃帝之後於薊，帝堯之後於祝，帝舜之後於陳，并杞、宋，是爲五帝。」〉明著三統，示不獨有也。是以姬姓半天下，遷廟之主，流出於戶，〈李竒曰：「言其多。」〉所謂存人以自立者也。今成湯不祀，殷人亡後。陛下繼嗣乆微，殆爲此也。春秋經曰：「宋殺其大夫。」穀梁傳曰：「其不稱名姓，以其在祖位，尊之也。」〈師古曰：「事在僖二十五年。穀梁所云『在祖位』者，謂孔子本宋孔父之後，防叔奔魯，遂爲魯人。今宋所殺者亦孔父之後留在宋者，於孔子爲祖列，故尊而不名也。」〉此言孔子故殷後也，雖不正統，封其子孫以爲殷後，禮亦宜之。何者？諸侯奪宗，聖庶奪適。〈如淳曰：「奪宗，始封之君尊爲諸侯，則奪其舊爲宗子之事也。奪適，文王舍伯邑考而立武王是也。孔子雖庶，可爲殷後。」師古曰：「適讀曰嫡。」〉傳曰「賢者子孫宜有土」，而況聖人，又殷之後哉！昔成王以諸侯禮葬周公，而皇天動威，雷風著災。〈師古曰：「尚書大傳云：『周公疾，曰：「吾死必葬於成周，示天下臣於成王也。」周公死，天乃雷雨以風，禾盡偃，大木斯拔。國恐，王與大夫開金縢之書，執書以泣曰：「周公勤勞王家，予幼人弗及知。」乃不葬於成周而葬之於畢，示天下不敢臣。』」〉今仲尼之廟不出闕里，〈師古曰：「闕里，孔子舊里也。言除此之外，更無祭祀孔子者也。」〉孔氏子孫不免編戶，〈師古曰：「列爲庶人也。」〉以聖人而歆匹夫之祀，非皇天之意也。今陛下誠能據仲尼之素功，以封其子孫，〈師古曰：「素功，素王之功也。穀梁傳曰『孔子素王』。」〉則國家必獲其福，又陛下之名與天亡極。何者？追聖人素功，封其子孫，未有法也，後聖必以爲則。不滅之名，可不勉哉！

福孤遠，又譏切王氏，故終不見納。

初，武帝時，始封周後姬嘉爲周子南君，至元帝時，尊周子南君爲周承休侯，位次諸侯王。使諸大夫博士求殷後，分散爲十餘姓，郡國往往得其大家，推求子孫，絕不能紀。〈師古曰：「不自知其昭穆之數也。」〉時匡衡議，以爲「王者存二王後，所以尊其先王而通三統也。其犯誅絕之罪者絕，而更封他親爲始封君，上承其王者之始祖。春秋之義，諸侯不能守其社稷者絕。今宋國已不守其統而失國矣，則宜更立殷後爲始封君，而上承湯統，非當繼宋之絕侯也，宜明得殷後而已。今之故宋，推求其嫡，乆遠不可得；雖得其嫡，嫡之先已絕，不當得立。禮記孔子曰：『丘，殷人也。』先師所共傳，宜以孔子世爲湯後。」上以其語不經，〈師古曰：「不合於經也。」〉遂見寢。至成帝時，梅福復言宜封孔子後以奉湯祀。綏和元年，立二王後，推迹古文，以左氏、穀梁、世本、禮記相明，遂下詔封孔子世爲殷紹嘉公。語在成紀。是時，福居家，常讀書養性爲事。

至元始中，王莽顓政，〈師古曰：「顓讀與專同。」〉福一朝棄妻子，去九江，至今傳以爲仙。其後，人有見福於會稽者，變名姓，爲吳市門卒云。〈師古曰：「其後謂棄妻子去之後。」〉

云敞字幼孺，平陵人也。師事同縣吳章，章治尚書經爲博士。平帝以中山王即帝位，年幼，莽秉政，自號安漢公。以平帝爲成帝後，不得顧私親，帝母及外家衞氏皆留中山，不得至京師。莽長子宇，非莽鬲絕衞氏，〈師古曰：「鬲讀與隔同。」〉恐帝長大後見怨。宇與吳章謀，夜以血塗莽門，若鬼神之戒，兾以懼莽。章欲因對其咎。事發覺，莽殺宇，誅滅衞氏，謀所聯及，死者百餘人。章坐要斬，磔尸東市門。初，章爲當世名儒，敎授尤盛，弟子千餘人，莽以爲惡人黨，皆當禁錮，不得仕宦。門人盡更名他師。〈師古曰：「更以他人爲師，諱不言是章弟子。」〉敞時爲大司徒掾，自劾吳章第子，收抱章尸歸，棺斂葬之，〈師古曰：「棺音工喚反。斂音力贍反。」〉京師稱焉。車騎將軍王舜高其志節，比之欒布，表奏以爲掾，薦爲中郎諫大夫。莽篡位，王舜爲太師。復薦敞可輔職。〈師古曰：「爲輔弼之任。」〉以病免。唐林言敞可典郡，擢爲魯郡大尹。更始時，安車徵敞爲御史大夫，復病免去，卒于家。

【贊】
贊曰：昔仲尼稱不得中行，則思狂狷。〈師古曰：「論語載孔子曰：『不得中行而與之，必也狂狷乎！狂者進取，狷者有所不爲。』中行，中庸也。狷，介也。言不必得中庸之人與之論道，則思狂狷，猶愈於頑嚚無識者也。狷音子掾反。」〉觀楊王孫之志，賢於秦始皇遠矣。世稱朱雲多過其實，故曰「蓋有不知而作之者，我亡是也。」〈師古曰：「論語稱孔子之言也。疾時人妄有述作，非有實也。」〉胡建臨敵敢斷，武昭於外。〈師古曰：「昭，明也。」〉斬伐姦隙，軍旅不隊。梅福之辭，合於大雅，雖無老成，尚有典刑；殷監不遠，夏后所聞。〈師古曰：「大雅蕩之詩曰『雖無老成人，尚有典刑』，言今雖無其人，尚有故法可案用也。又曰『殷監不遠，在夏后之時』，言殷視夏桀之亡，可爲戒也。贊引此者，謂梅福請封孔子後，是案武王克商之法而行之。又視秦滅二周，夷六國，不爲立後，自取喪亡，可爲戒也。」〉遂從所好，全性市門。云敞之義，著於吳章，爲仁由己，再入大府，〈師古曰：「論語稱孔子曰：『爲仁由己，而由人乎哉！』此贊引之。再入大府，謂初爲大司徒掾，後爲車騎將軍掾也。」〉清則濯纓，何遠之有？〈師古曰：「楚辭漁父之歌曰：『滄浪之水清，可以濯我纓；滄浪之水濁，可以濯我足。』遇治則仕，遇亂則隱，云敞謝病去職，近於此義也。」〉


Chinese text: This work was published before January 1, 1923, and is in the
public domain worldwide because the author died at least 100 years ago.
