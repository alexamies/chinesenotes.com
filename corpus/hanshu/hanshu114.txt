卷九十九上 王莽傳第六十九上
王莽字巨君，孝元皇后之弟子也。元后父及兄弟皆以元、成世封侯，居位輔政，家凡九侯、五大司馬，語在《元后傳》。唯莽父曼蚤死，不侯。莽群兄弟皆將軍五侯子，乘時侈靡，以輿馬聲色佚游相高，莽獨孤貧，因折節為恭儉。受《禮經》，師事沛郡陳參，勤身博學，被服如儒生。事母及寡嫂，養孤兄子，行甚敕備。又外交英俊，內事諸父，曲有禮意。陽朔中，世父大將軍鳳病，莽侍疾，親嘗藥，亂首垢面，不解衣帶連月。鳳且死，以託太后及帝，拜為黃門郎，遷射聲校尉。

久之，叔父成都侯商上書，願分戶邑以封莽，及長樂少府戴崇、侍中金涉、胡騎校尉箕閎、上谷都尉陽並、中郎陳湯，皆當世名士，咸為莽言，上由是賢莽。永始元年，封莽為新都侯，國南陽新野之都鄉，千五百戶。遷騎都尉、光祿大夫、侍中。宿衛謹敕，爵位益尊，節操愈謙。散輿馬衣裘，振施賓客，家無所餘。收贍名士，交結將相、卿、大夫甚眾。故在位更推薦之，游者為之談說，虛譽隆洽，傾其諸父矣。敢為激發之行，處之不慚恧。

莽兄永為諸曹，蚤死，有子光，莽使學博士門下。莽休沐出，振車騎，奉羊酒，勞遺其師，恩施下竟同學。諸生縱觀，長老歎息。光年小於莽子宇，莽使同日內婦，賓客滿堂。須臾，一人言太夫人苦某痛，當飲某藥，比客罷者數起焉。嘗私買侍婢，昆弟或頗聞知，莽因曰：「後將軍硃子元無子，莽聞此兒種宜子，為買之。」即日以婢奉子元。其匿情求名如此。

是時，太后姊子淳于長以材能為九卿，先進在莽右。莽陰求其罪過，因大司馬曲陽侯根白之，長伏誅，莽以獲忠直，語在《長傳》。根因乞骸骨，薦莽自代，上遂擢為大司馬。是歲，綏和元年也，年三十八矣。莽既拔出同列，繼四父而輔政，欲令名譽過前人，遂克已不倦，聘諸賢良以為掾史，賞賜邑錢悉以享士，愈為儉約。母病，公卿列侯遣夫人問疾，莽妻迎之，衣不曳地，布蔽膝。見之者以為僮使，問知其夫人，皆驚。

輔政歲餘，成帝崩，哀帝即位，尊皇太后為太皇太后。太后詔莽就第，避帝外家。莽上疏乞骸骨，哀帝遣尚書令詔莽曰：「先帝委政於君而棄群臣，朕得奉宗廟，誠嘉與君同心合意。今君移病求退，以著朕之不能奉順先帝之意，朕甚悲傷焉。已詔尚書待君奏事。」又遣丞相孔光、大司空何武、左將軍師丹、衛尉傅喜白太后曰：「皇帝聞太后詔，甚悲。大司馬即不起，皇帝即不敢聽政。」太后復令莽視事。

時哀帝祖母定陶傅太后、母丁姬在，高昌侯董宏上書言：「《春秋》之義，母以子貴，丁姬宜上尊號。」莽與師丹共劾宏誤朝不道，語在《丹傳》。後日，未央宮置酒，內者令為傅太后張幄坐於太皇太后坐旁。莽案行，責內者令曰：「定陶太后籓妾，何以得與至尊並！」徹去，更設坐，傅太后聞之，大怒，不肯會，重怨恚莽。莽復乞骸骨，哀帝賜莽黃金五百斤，安車駟馬，罷就第。公卿大夫多稱之者，上乃加恩寵，置使家，中黃門十日一賜餐。下詔曰：「新都侯莽憂勞國家，執義堅固，朕庶幾與為治。太皇太后詔莽就第，朕甚閔焉。其以黃郵聚戶三百五十益封莽，位特進，給事中，朝朔望見禮如三公。車駕乘綠車從。」後二歲，傅太后、丁姬皆稱尊號，丞相硃博奏：「莽前不廣尊尊之義，抑貶尊號，虧損孝道，當伏顯戮，幸蒙赦令，不宜有爵土，請免為庶人。」上曰：「以莽與太皇太后有屬，勿免，遣就國。」

莽杜門自守，其中子獲殺奴，莽切責獲，令自殺。在國三歲，吏上書冤訟莽者以百數。元壽元年，日食，賢良周護、宋崇等對策深頌莽功德，上於是徵莽。

始莽就國，南陽太守以莽貴重，選門下掾宛孔休守新都相。休謁見莽，莽盡禮自納，休亦聞其名，與相答。後莽疾，休侯之，莽緣恩意，進其玉具寶劍，欲以為好。休不肯受，莽因曰：「誠見君面有瘢，美玉可以滅瘢，欲獻其瑑耳。」即解其瑑，休復辭讓。莽曰：「君嫌其賈邪？」遂椎碎之，自裹以進休，休乃受。及莽徵去，欲見休，休稱疾不見。

莽還京師歲餘，哀帝崩，無子，而傅太后、丁太后皆先薨，太皇太后即日駕之未央宮收取璽綬，遣使者馳召莽。詔尚書，諸發兵符節，百官奏事，中黃門、期門兵皆屬莽。莽白：「大司馬高安侯董賢年少，不合眾心，收印綬。」賢即日自殺。太后詔公卿舉可大司馬者，大司徒孔光、大司空彭宣舉莽，前將軍何武、後將軍公孫祿互相舉。太后拜莽為大司馬，與議立嗣。安陽侯王舜，莽之從弟，其人修飭，太后所信愛也，莽白以舜為車騎將軍，使迎中山王奉成帝后，是為孝平皇帝。帝年九歲，太后臨朝稱制，委政於莽。莽白趙氏前害皇子，傅氏驕僭，遂廢孝成趙皇后、孝哀傅皇后，皆令自殺，語在《外戚傳》。

莽以大司徒孔光名儒，相三主，太后所敬，天下信之，於是盛尊事光，引光女婿甄邯為侍中奉車都尉。諸哀帝外戚及大臣居位素所不說者，莽皆傅致其罪，為請奏，令邯持與光。光素畏慎，不敢不上之，莽白太后，輒可其奏。於是前將軍何武、後將軍公孫祿坐互相舉免，丁、傅及董賢親屬皆免官爵，徙遠方。紅陽侯立，太后親弟，雖不居位，莽以諸父內敬憚之，畏立從容言太后，令已不得肆意，乃復令光奏立舊惡：「前知定陵侯淳于長犯大逆罪，多受其賂，為言誤朝；後白以官婢楊寄私子為皇子，眾言曰呂氏、少帝復出，紛紛為天下所疑，難以示來世，成襁褓之功。請遣立就國。」太后不聽。莽曰：「今漢家衰，比世無嗣，太后獨代幼主統政，誠可畏懼，力用公正先天下，尚恐不從，今以私恩逆大臣議如此，群下傾邪，亂從此起！宜可且遣就國，安後復徵召之。」太后不得已，遣立就國。莽之所以脅持上下，皆此類也。

於是附順者拔擢，忤恨者誅滅。王舜、王邑為腹心，甄豐、甄邯主擊斷，平晏領機事，劉歆典文章，孫建為爪牙。豐子尋、歆子棻、涿郡崔發、南陽陳崇皆以材能幸於莽。莽色厲而言方，欲有所為，微見風采，黨與承其指意而顯奏之，莽稽首涕泣，固推讓焉，上以惑太后，下用示信於眾庶。

始，風益州令塞處蠻夷獻白雉，元始元年正月，莽白太后下詔，以白雉薦宗廟。群臣因奏言太后：「委任大司馬莽定策定宗廟。故大司馬霍光有安宗廟之功，益封三萬戶，疇其爵邑，比蕭相國。莽宜如光故事。」太后問公卿曰：「誠以大司馬有大功當著之邪？將以骨肉故欲異之也？」於是群臣乃盛陳：「莽功德致周成白雉之瑞，千載同符。聖王之法，臣有大功則生有美號，故周公及身在而託號於周。莽有定國安漢家之大功，宜賜號曰安漢公，益戶，疇爵邑，上應古制，下准行事，以順天心。」太后詔尚書具其事。

莽上書言：「臣與孔光、王舜、甄豐、甄邯共定策，今願獨條光等功賞，寢置臣莽，勿隨輩列。」甄邯白太后下詔曰：「『無偏無黨，王道蕩蕩。』屬有親者，義不得阿。君有安宗廟之功，不可以骨肉故蔽隱不揚。君其勿辭。」莽復上書讓。太后詔謁者引莽待殿東箱，莽稱疾不肯入。太后使尚書令恂詔之曰：「君以選故而辭以疾，君任重，不可闕，以時亟起。」莽遂固辭。太后復使長信太僕閎承製召莽，莽固稱疾。左右白太后，宜勿奪莽意，但條孔光等，莽乃肯起。太后下詔曰：「太傅博山侯光宿衛四世，世為傅相，忠考仁篤，行義顯著，建議定策，益封萬戶，以光為太師，與四輔之政。車騎將軍安陽侯舜積累仁孝，使迎中山王，折衝萬里，功德茂著，益封萬戶，以舜為太保。左將軍光祿勳豐宿衛三世，忠信仁篤，使迎中山王，輔導共養，以安宗廟，封豐為廣陽侯，食邑五千戶，以豐為少傅。皆授四輔之職，疇其爵邑，各賜第一區。侍中奉車都尉邯宿衛勤勞，建議定策，封邯為承陽侯，食邑二千四百戶。」四人既受賞，莽尚未起，群臣復上言：「莽雖克讓，朝所宜章，以時加賞，明重元功，無使百僚元元失望。」太后乃下詔曰：「大司馬新都侯莽三世為三公，典周公之職，建萬世策，功德為忠臣宗，化流海內，遠人慕義，越裳氏重譯獻白雉。其以召陵，新息二縣戶二萬八千益封莽，復其後嗣，疇其爵邑，封功如蕭相國。以莽為太傅，干四輔之事，號曰安漢公。以故蕭相國甲第為安漢公第，定著於令，傳之無窮。」

於是莽為惶恐，不得已而起受策。策曰：「漢危無嗣，而公定之；四輔之職，三公之任，而公幹之；群僚眾位，而公宰之；功德茂著，宗廟以安，蓋白雉之瑞，周成象焉。故賜嘉號曰安漢公，輔翼於帝，期於致平，毋違朕意。」莽受太傅安漢公號，讓還益封疇爵邑事，雲願須百姓家給，然後加賞。群公復爭，太后詔曰：「公自期百姓家給，是以聽之。其令公奉、舍人賞賜皆倍故。百姓家給人足，大司徒、大司空以聞。」莽復讓不受，而建言宜立諸侯王后及高祖以來功臣子孫，大者封侯，或賜爵關內侯食邑，然後及諸在位，各有第序。上尊宗廟，增加禮樂；下惠士民鰥寡，恩澤之政無所不施。語在《平紀》。

莽既說眾庶，又欲專斷，知太后厭政，乃風公卿奏言：「往者，吏以功次遷至二千石，及州部所舉茂材異等吏，率多不稱，宜皆見安漢公。又太后不宜親省小事。」令太后下詔曰：「皇帝幼年，朕且統政，比加元服。今眾事煩碎，朕春秋高，精氣不堪，殆非所以安躬體而育養皇帝者也。故選忠賢，立四輔，群下勸職，永以康寧。孔子曰：『巍巍乎，舜、禹之有天下而不與焉！』自今以來，惟封爵乃以聞。他事，安漢公、四輔平決。州牧、二千石及茂材吏初除奏事者，輒引入至近署對安漢公，考故官，問新職，以知其稱否。」於是莽人人延問，緻密恩意，厚加贈送，其不合指，顯奏免之，權與人主侔矣。

莽欲以虛名說太后，白言：「新承前孝哀丁、傅奢侈之後，百姓未贍者多，太后宜且衣繒練，頗損膳，以視天下。」莽因上書，願出錢百萬，獻田三十頃，付大司農助給貧民。於是公卿皆慕效焉。莽師群臣奏言：「陛下春秋尊，久衣重練，減御膳，誠非所以輔精氣，育皇帝，安宗廟也。臣莽數叩頭省戶下，白爭未見許。今幸賴陛下德澤，間者風雨時，甘露降，神芝生，蓂莢、朱草、嘉禾、休徵同時並至。臣莽等不勝大願，願陛下愛精休神，闊略思慮，遵帝王之常服，復太官之法膳，使臣子各得盡歡心，備共養。惟哀省察！」莽又令太后下詔曰：「蓋聞母后之義，思不出乎門閾。國不蒙佑，皇帝年在襁褓，未任親政，戰戰兢兢，懼於宗廟之不安。國家之大綱，微朕孰當統之？是以孔子見南子，周公居攝，蓋權時也。勤身極思，憂勞未綏，故國奢則視之以儉，矯枉者過其正，而朕不身帥，將謂天下何！夙夜夢想，五穀豐熟，百姓家給，比皇帝加元服，委政而授焉。今誠未皇於輕靡而備味，庶幾與百僚有成，其勖之哉！」每有水旱，莽輒素食，左右以白。太后遣使者詔莽曰：「聞公菜食，憂民深矣。今秋幸熟，公勤於職，以時食肉，愛身為國。」

莽念中國已平，唯四夷未有異，乃遣使者繼黃金、幣、帛，重賂匈奴單于，使上書言：「聞中國譏二名，故名囊知牙斯今更名知，慕從聖制。」又遣王昭君女須卜居次入待。所以誑耀媚事太后，下至旁側長御，方故萬端。

莽既尊重，欲以女配帝為皇后，以固其權，奏言：「皇帝即位三年，長秋宮未建，液廷媵未充。乃者，國家之難，本從亡嗣，配取不正。請考論《五經》，定取禮，正十二女之義，以廣繼嗣。博采二王后及周公、孔子世列侯在長安者適子女。」事下有司，上眾女名，王氏女多在選中者。莽恐其與已女爭，即上言：「身亡德，子材下，不宜與眾女並采。」太后以為至誠，乃下詔曰：「王氏女，朕之外家，其勿采。」庶民、諸生、郎吏以上守闕上書者日千餘人，公卿大夫或詣廷中，或伏省戶下，咸言：「明詔聖德巍巍如彼，安漢公盛勳堂堂若此，今當立后，獨奈何廢公女？天下安所歸命！願得公女為天下母。」莽遣長安以下分部曉止公卿及諸生，而上書者愈甚。太后不得已，聽公卿采莽女。莽復自白：「宜博選眾女。」公卿爭曰：「不宜采諸女以貳正統。」莽白：「願見女。」太后遣長樂少府、宗正、尚書令納采見女，還奏言：「公女漸漬德化，有窈窕之容，宜承天序，奉祭祀。」有詔遣大司徒、大司空策告宗廟，雜加卜筮，皆曰：「兆遇金水王相，封遇父母得位，所謂『康強』之占，『逢吉』之符也。」信鄉侯佟上言：「《春秋》，天子將娶於紀，則褒紀子稱侯，安漢公國未稱古制。事下有司，皆曰：「古者天子封后父百里，尊而不臣，以重宗廟，孝之至也。佟言應禮，可許。請以新野田二萬五千六百頃益封莽，滿百里。」莽謝曰：「臣莽子女誠不足以配至尊，復聽眾議，益封臣莽。伏自惟念，得託肺腑，獲爵士，如使子女誠能奉稱聖德，臣莽國邑足以共朝貢，不須復加益地之寵。願歸所益。」太后許之。有司奏：「故事，聘皇后黃金二萬斤，為錢二萬萬。」莽深辭讓，受四千萬，而以其三千三百萬予十一媵家。群臣復言：「今皇后受騁，逾群妾亡幾。」有詔，復益二千三百萬，合為三千萬。莽復以其千萬分予九族貧者。

陳崇時為大司徒司直，與張敞孫竦相善。竦者博通士，為崇草奏，稱莽功德，崇奏之，曰：

竊見安漢公自初束脩，值世俗隆奢麗之時，蒙兩宮厚骨肉之寵，被諸父赫赫之光，財饒勢足，亡所牾意，然而折節行仁，克心履禮，拂世矯俗，確然特立；惡衣惡食，陋車駑馬，妃匹無二，閨門之內，孝友之德，眾莫不聞；清靜樂道，溫良下士，惠於故舊，篤於師友。孔子曰：「未若貧而樂，富而好禮」，公之謂矣。

及為侍中，故定陵侯淳于長有大逆罪，公不敢私，建白誅討。周公誅管、蔡，季子鴆叔牙，公之謂矣。

是以孝成皇帝命公大司馬，委以國統。孝哀即位，高昌侯董宏希指求美，造作二統，公手劾之，以定大綱。建白定陶太后不宜在乘輿幄坐，以明國體。《詩》曰「柔亦不茹，剛亦不吐，不侮鰥寡，不畏強圉」，公之謂矣。

深執謙退，推誠讓位。定陶太后欲立僭號，憚彼面剌幄坐之義，佞惑之雄，硃博之疇，懲此長、宏手劾之事，上下一心，讒賊交亂，詭辟制度，遂成篡號，斥逐仁賢，誅殘戚屬，而公被胥、原之訴，遠去就國，朝政崩壞，綱紀廢馳，危亡之禍，不隧如發。《詩》云「人之雲亡，邦國殄悴，」公之謂矣。

當此之時，官亡儲主，董賢據重，加以傅氏有女之援，皆自知得罪天下，結仇中山，則必同憂，斷金相翼，借假遺詔，頻用賞誅，先除所憚，急引所附，遂誣往冤，更懲遠屬，事勢張見，其不難矣！賴公方入，即時退賢，及其黨親。當此之時，公遠獨見之明，奮亡前之威，盱衡厲色，振揚武怒，乘其未堅，厭其未發，震起機動，敵人摧折，雖有賁、育不及持剌，雖有樗裡不及回知，雖有鬼谷不及造次，是故董賢喪其魂魄，遂自絞殺。人不還踵，日不移晷，霍然四除，更為寧朝。非陛下莫引立公，非公莫克此禍。《詩》云「惟師尚父，時惟鷹揚，亮彼武王，」孔子曰「敏則有功，」公之謂矣。

於是公乃白內故泗水相豐、EA69令邯，與大司徒光、車騎將軍舜建定社稷，奉節東迎，皆以功德受封益土，為國名臣。《書》曰「知人則哲」，公之謂也。

公卿咸歎公德，同盛公勳，皆以周公為比，宜賜號安漢公，益封二縣，公皆不受。傳曰申包胥不受存楚之報，晏平仲不受輔齊之封，孔子曰「能以禮讓為國乎何有」，公之謂也。

將為皇帝定立妃后，有司上名，公女為首，公深辭讓，迫不得已然後受詔。父子之親天性自然，欲其榮貴甚於為身，皇后之尊侔於天子，當時之會千載希有，然而公惟國家之統，揖大福之恩，事事謙退，動而固辭。《書》曰「舜讓於德不嗣，」公之謂矣。

自公受策，以至於今，斖斖翼翼，日新其德，增修雅素以命下國，逡儉隆約以矯世俗，割財損家以帥群下，彌躬執乎以逮公卿，教子尊學以隆國化。僮奴衣布，馬不秣谷，食飲之用，不過凡庶。《詩》云「溫溫恭人，如集於木」，孔子曰：食無求飽，居無求安，」公之謂矣。

克身自約，糴食逮給，物物卬市，日闋亡儲。又上書歸孝哀皇帝所益封邑，入錢獻田，殫盡舊業，為眾倡始。於是小大鄉和，承風從化，外則王公列侯，內則帷幄侍御，翕然同時，各竭所有，或入金錢，或獻田畝，以振貧窮，收贍不足者。昔令尹子文朝不及夕，魯公儀子不菇園葵，公之謂矣。

開門延士，下及白屋，婁省朝政，綜管眾治，親見牧守以下，考跡雅素，審知白黑。《詩》云「夙夜匪解，以事一人」，《易》曰「終日乾乾，夕惕若厲」，公之謂矣。

比三世為三公，再奉送大行，秉塚宰職，填安國家，四海輻湊，靡不得所。《書》曰：「納於大麓，列風雷雨不迷」，公之謂矣。

此皆上世之所鮮，禹、稷之所難，而公包其終始，一以貫之，可謂備矣！是以三年之間，化行如神，嘉瑞疊累，豈非陛下知人之效，得賢之致哉！故非獨君之受命也，臣之生亦不虛矣。是以伯禹錫玄圭，周公受郊祀，蓋以達天之使，不敢擅天之功也。揆公德行，為天下紀；觀公功勳，為萬世基。基成而賞不配，紀立而褒不副，誠非所以厚國家，順天心也。

高皇帝褒賞元功，相國蕭何邑戶既倍，又蒙殊禮，奏事不名，入殿不趨，封其親屬十有餘人。樂善無厭，班賞亡遴，苟有一策，即必爵之，是故公孫戎位在充郎，選繇旄頭，一明樊噲，封二千戶。孝文皇帝褒賞絳侯，益封萬戶，賜黃金五千斤。孝武皇帝恤錄軍功，裂三萬戶以封衛青，青子三人，或在襁褓，皆為通侯。孝宣皇帝顯著霍光，增戶命疇，封者三人，延及兄孫。夫絳侯即因漢籓之固，杖硃虛之鯁，依諸將之遞，據相扶之勢，其事醜雖，要不能遂。霍光即席常任之重，乘大勝之威，未嘗遭時不行，陷假離朝，朝之執事，亡非同類，割斷歷久，統政曠世，雖曰有功，所因亦易，然猶有計策不審過征之累。及至青、戎，摽末之功，一言之勞，然猶皆蒙丘山之賞。課功絳、霍，造之與因也；比於青、戎，地之與天也。而公又有宰治之效，乃當上與伯禹、周公等盛齊隆，兼其褒賞，豈特與若雲者同日而論哉？然曾不得蒙青等之厚，臣誠惑之！

臣聞功亡原者賞不限，德亡首者褒不檢。是故成王之於周公也，度百里之限，越九錫之檢，開七百里之宇，兼商、奄之民，賜以附庸殷民六族，大路大旂，封父之繁弱，夏后之璜，祝宗卜史，備物典策，官司彝器，白牡之牲，郊望之禮。王曰：「叔父，建爾元子。」子父俱延拜而受之。可謂不檢亡原者矣。非特止此，六子皆封。《詩》曰：「亡言不讎，亡德不報。」報當知之，不如非報也。近觀行事，高祖之約非劉氏不王，然而番君得王長沙，下詔稱忠，定著於令，明有大信不拘於制也。春秋晉悼公用魏絳之策，諸夏服從。鄭伯獻樂，悼公於是以半賜之。絳深辭讓，晉侯曰：「微子，寡人不能濟河。夫賞，國之典，不可廢也。子其受之。」魏絳於是有金石之樂，《春秋》善之，取其臣竭忠以辭功，君知臣以遂賞也。今陛下既知公有周公功德，不行成王之褒賞，遂聽公之固辭，不顧《春秋》之明義，則民臣何稱，萬世何述？誠非所以為國也。臣愚以為宜恢公國，令如周公，建立公子，令如伯禽，所賜之品，亦皆如之。諸子之封，皆如六子。即群下較然輸忠，黎庶昭然感德。臣誠輸忠，民誠感德，則於王事何有？唯陛下深惟祖宗之重，敬畏上天之戒，儀形虞、周之盛，敕盡伯禽之賜，無遴周公之報，令天法有設，後世有祖，天下幸甚！

太后以視群公，群公方議其事，會呂寬事起。

初，莽欲擅權，白太后：「前哀帝立，背恩義，自貴外家丁、傅，撓亂國家，幾危社稷。今帝以幼年復奉大宗，為成帝后，宜明一統之義，以戒前事，為後代法。」於是遣甄豐奉璽綬，即拜帝母衛姬為中山孝王后，賜帝舅衛寶、寶弟玄爵關內侯，皆留中山，不得至京師。莽子宇，非莽隔絕衛氏，恐帝長大後見怨。宇即私遣人與寶等通書，教令帝母上書求入。語在《衛后傳》。莽不聽。宇與師吳章及婦兄呂寬議其故，章以為莽不可諫，而好鬼神，可為變怪以驚懼之，章因推類說令歸政於衛氏。宇即使寬夜持血酒莽第門，吏發覺之，莽執宇送獄，飲藥死。宇妻焉懷子，系獄，須產子已，殺之。莽奏言：「宇為呂寬等所詿誤，流言惑眾，與管、蔡同罪，臣不敢隱，其誅。」甄邯等白太后下詔曰：「夫唐堯有丹硃，周文王有管、蔡，此皆上聖亡奈下愚子何，以其性不可移也。公居周公之位，輔成王之主，而行管、蔡之誅，不以親親害尊尊，朕甚嘉之。昔周公誅四國之後，大化乃成，至於刑錯。公其專意翼國，期於致平。」莽因是誅滅衛氏，窮治呂寬之獄，連引郡國豪桀素非議已者，內及敬武公主、梁王立、紅陽侯立、平阿侯仁，使者迫守，皆自殺。死者以百數，海內震焉。大司馬護軍褒奏言：「安漢公遭子宇陷於管、蔡之辜，子受至重，為帝室故不敢顧私。惟宇遭罪，喟然憤發作書八篇，以戒子孫。宜班郡國，令學官以教授。」事下群公，請令天下吏能誦公戒者，以著官簿，比《孝經》。

四年春，郊祀高祖以配天，宗祀孝文皇帝以配上帝。四月丁未，莽女立為皇后，大赦天下。遣大司徒司直陳崇等八人分行天下，覽觀風俗。

太保舜等奏言：「《春秋》列功德之義，太上有立德，其次有立功，其次有立言，唯至德大賢然後能之。其在人臣，則生有大賞，終為宗臣，殷之伊尹，周之周公是也。」及民上書者八千餘人，咸曰：「伊尹為阿衡，周公為太宰，周公享七子之封，有過上公之賞。宜如陳崇言。」章下有司，有司請「還前所益二縣及黃郵聚、新野田，采伊尹、周公稱號，加公為宰衡，位上公。掾史秩六百石。三公言事，稱『敢言之』。群吏毋得與公同名。出眾期門二十人，羽林三十人，前後大車十乘。賜公太夫人號曰功顯君，食邑二千戶，黃金印赤□。封公子男二人，安為褒新侯，臨為賞都侯。加後聘三千七百萬，合為一萬萬，以明大禮」。太后臨前殿，親封拜。安漢公拜前，二子拜後，如周公故事。莽稽首辭讓，出奏封事，願獨受母號，還安、臨印□及號位戶邑。事下太師光等，皆曰：「賞未足以直功，謙約退讓，公之常節，終不可聽。」莽求見固讓。太后下詔曰：「公每見，叩頭流涕固辭，今移病，固當聽其讓，令視事邪？將當遂行其賞，遣歸就第也？」光等曰：「安、臨親受印□，策號通天，其義昭昭。黃郵、召陵、新野之田為入尤多，皆止於公，公欲自損以成國化，宜可聽許。治平之化當以時成，宰衡之官不可世及。納徵錢，乃以尊皇后，非為公也。功顯君戶，止身不傳。褒新、賞都兩國合三千戶，甚少矣。忠臣之節，亦宜自屈，而信主上之義。宜遣大司徙、大司空持節承製，詔公亟入視事。詔尚書勿復受公之讓奏。」奏可。

莽乃起視事，上書言：「臣以元壽二年六月戊午倉卒之夜，以新都侯引入未央宮；瘐申拜為大司馬，充三公位；元始元年正月丙辰拜為太傅，賜號安漢公，備四輔官；今年四月甲子復拜為宰衡，位上公。臣莽伏自惟，爵為新都侯，號為安漢公，官為宰衡、太傅、大司馬，爵貴、號尊、官重，一身蒙大寵者五，誠非鄙臣所能堪。據元始三年，天下歲已復，官屬宜皆置。《穀梁傳》曰：『天子之宰，通於四海。』臣愚以為，宰衡官以正百僚平海內為職，而無印信，名實不副。臣莽無兼官之材，今聖朝既過誤而用之，臣請御史刻宰衡印章曰『宰衡太傅大司馬印』，成，授臣莽，上太傅與大司馬之印。」太后詔曰：「可。□如相國，朕親臨授焉。」莽乃復以所益納徵錢千萬，遺與長樂長御奉共養者。太保舜奏言：「天下聞公不受干乘之土，辭萬金之幣，散財施予千萬數，莫不鄉化。蜀郡男子路建等輟訟慚怍而退，雖文王卻虞、芮何以加！宜報告天下。」奏可。宰衡出，從大車前後各十乘，直事尚書郎、待御史、謁者、中黃門、期門羽林。宰衡常持節，所止，謁者代持之。宰衡掾史秩六百石，三公稱「敢言之」。

是歲，莽奏起明堂、辟雍、靈台，為學者築捨萬區，作市、常滿倉，制度甚盛。立《樂經》，益博士員，經各五人。徵天下通一藝教授十一人以上，及有逸《禮》、古《書》、《毛詩》、《周官》、《爾雅》、天文、圖讖、鐘律、月令、兵法、《史篇》文字，通知其意者，皆詣公車。網羅天下異能之士，至者前後千數，皆令記說廷中，將令正乖廖，一異說云。群臣奏言：「昔周公奉繼體之嗣，據上公之尊，然猶七年制度乃定。夫明堂、辟雍，墮廢千載莫能興，今安漢公起於第家，輔翼陛下，四年於茲，功德爛然。公以八月載生魄庚子奉使，朝用書臨賦營築，越若翊辛丑，諸生、庶民大和會，十萬眾並集，平作二旬，大功畢成。唐、虞發舉，成周造業，誠亡以加。宰衡位宜在諸侯王上，賜以束帛加璧，大國乘車、安車各一，驪馬二駟。」詔曰：「可。其議九錫之法。」

冬，大風吹長安城東門屋瓦且盡。

五年正月，袷祭明堂，諸侯王二十八人，列侯百二十人，宗室子九百餘人，徵助祭。禮畢，封孝宣曾孫信第三十六人為列侯，餘皆益戶賜爵，金、帛之賞各有數。是時，吏民以莽不受新野田而上書者前後四十八萬七千五百七十二人，及諸侯、王公、列侯、宗室見者皆叩頭言，宜亟加賞於安漢公。於是莽上書曰：「臣以外屬，越次備位，未能奉稱。伏念聖德純茂。承天當古，制禮以治民，作樂以移風，四海奔走，百蠻並臻，辭去之日，莫不隕涕，非有款誠，豈可虛致？自諸侯王已下至於吏民，咸知臣莽上與陛下有葭莩之故，又得典職，每歸功列德者，輒以臣莽為余言。臣見諸侯面言事於前者，未嘗不流汗而漸愧也。雖性愚鄙，至誠自知，德薄位尊，力少任大，夙夜悼栗，常恐污辱聖朝。今天下治平，風俗齊風，百蠻率服，畢陛下聖德所自躬親，太師光、太保舜等輔政佐治，群卿大夫莫不忠良，故能以五年之間至致此焉。臣莽實無奇策異謀。奉承太后聖詔，宣之於下，不能得什一；受群賢之籌畫，而上以聞，不得能什伍。當被無益之辜，所以敢且保首領須臾者，誠上休陛下餘光，而下依群公之故也。陛下不忍眾言，輒下其章於議者。臣莽前欲立奏止，恐其遂不肯止。今大禮已行，助祭者畢辭，不勝至願，願諸章下議者皆寢勿上，使臣莽得盡力畢制禮作樂事。事成，以傳示天下，與海內平之。即有所間非，則臣莽當被詿上誤朝之罪。如無他譴，得全命賜骸骨歸家，避賢者路，是臣之私願也。惟陛下哀憐財幸！」

甄邯等白太后，詔曰：「可。惟公功德光於天下，是以諸侯、王公、列侯、宗室、諸生、吏民翕然同辭，連守闕庭，故下其章。諸侯、宗室辭去之日，復見前重陳，雖曉喻罷遣，猶不肯去。告以孟夏將行厥賞，莫不歡悅，稱萬歲而退。今公每見，輒流涕叩頭言願不受賞，賞即加不敢當位。方製作未定，事須公而決，故且聽公。製作畢成，群公以聞。究於前議，其九錫禮儀亟奏。」

於是公卿大夫、博士、議郎、列侯張純等九百二人皆曰：「聖帝明王招賢勸能，德盛者位高，功大者賞厚。故宗臣有九命上公之尊，則有九錫登等之寵。今九族親睦，百姓既章，萬國和協，黎民時雍，聖瑞畢溱，太平已洽。帝者之盛莫隆於唐、虞，而陛下任之；忠臣茂功莫著於伊、周，而宰衡配之。所謂異時而興，如合符者也。謹以《六藝》通義，經文所見，《周官》、《禮記》宜於今者，為九命之錫。臣請命錫。」奏可。策曰：

惟元始五年五月庚寅，太皇太后臨於前殿，延登，親詔之曰：公進，虛聽朕言。前公宿衛孝成皇帝十有六年，納策盡忠，白誅故定陵侯淳于長，以彌亂髮奸，登大司馬，職在內輔。孝哀皇帝即位，驕妾窺欲，奸臣萌動，公手劾高昌侯董宏，改正故定陶共王母之僭坐。自是之後，朝臣論議，靡不據經。以病辭位，歸於第家，為賊臣所陷。就國之後，孝哀皇帝覺寤，復還公長安，臨病加劇，猶不忘公，復特進位。是夜倉卒，國無儲主，奸臣充朝，危殆甚矣。朕惟定國之計莫宜於公，引納於朝，即日罷退高安侯董賢，轉漏之間，忠策輒建，綱紀咸張。綬和、元壽，再遭大行，萬事皆舉，禍亂不作。輔朕五年，人倫之本正，天地之位定。欽承神祇，經緯四時，復千載之廢，矯百世之失，天下和會，大眾方輯。《詩》之靈台，《書》之作雒，鎬京之制，商邑之度，於今復興。昭章先帝之元功，明著祖宗之令德，推顯嚴父配天之義，修立郊禘宗祀之禮，以光大孝。是以四海雍雍，萬國慕義，蠻夷殊俗，不召自至，漸化端冕，奉珍助祭。尋舊本道，遵術重古，動而有成，事得厥中。至德要道，通於神明，祖考嘉享。光耀顯章，天符仍臻，元氣大同。麟鳳龜龍，眾祥之瑞，七百有餘。遂制禮作樂，有綏靖宗廟社稷之大勳。普天之下，惟公是賴，官在宰衡，位為上公。今加九命之錫，其以助祭，共文武之職，乃遂及厥祖。於戲，豈不休哉！

於是莽稽首再拜，受綠□袞冕衣賞，B252琫B252珌，句履，鸞路乘馬，龍旂九旒，皮弁素積，戎路乘馬，彤弓矢，盧弓矢，左建硃鉞，右建金戚，甲冑一具，秬鬯二卣，圭瓚二，九命青玉珪二，硃戶納陛。署宗官、祝官、卜官、史官，虎賁三百人，家令丞各一人，宗、祝、卜、史官皆置嗇夫，佐官漢公。在中府外第，虎賁為門衛，當出入者傅籍。自四輔、三公有事府第，皆用傳。以楚王邸為安漢公第，大繕治，通周衛。祖檷廟及寢皆為硃戶納陛。陳崇又奏：「安漢公祠祖檷，出城門，城門校尉宜將騎士從。入有門衛，出有騎士，所以重國也。」奏可。

其秋，莽以皇后有子孫瑞，通子午道。子午道從杜陵直絕南山，逕漢中。

風俗使者八人還，言天下風俗齊同，詐為郡國造歌謠，頌功德，凡三萬言。莽奏定著令。又奏為市無二賈，官無獄訟，邑無盜賊，野無饑民，道不拾遺，男女異路之制，犯者象刑。劉歆、陳崇等十二人皆以治明堂，宣教化，封為列侯。

莽既致太平，北化匈奴，東致海外，南懷黃支，唯西方未有加。乃遣中郎將平憲等多持金幣誘塞外羌，使獻地，願內屬。憲等奏言：「羌豪良願等種，人口可萬二千人，願為內臣，獻鮮水海、允谷鹽池，平地美草皆予漢民，自居險阻處為籓蔽。問良願降意，對曰：『太皇太后聖明，安漢公至仁，天下太平，五穀成熟，或禾長丈餘，或一粟三米，或不種自生，或繭不蠶自成，甘露從天下，醴泉自地出，鳳皇來儀，神爵降集。從四歲以來，羌人無所疾苦，故思樂內屬。』宜以時處業，置屬國領護。」事下莽，莽復奏曰：「太后秉統數年，恩澤洋溢，和氣四塞，絕域殊俗，靡不慕義。越裳氏重譯獻白雉，黃支自三萬里貢生犀，東夷王度大海奉國珍，匈奴單于順製作，去二名，今西域良願等復舉地為臣妾，昔唐堯橫被四表，亦亡以加之。今謹案已有東海、南海、北海郡，未有西海郡，請受良願等所獻地為西海郡。臣又聞聖王序天文，定地理，因山川民俗以制州界。漢家地廣二帝、三王，凡十三州，州名及界多不應經。《堯典》十有二州，後定為九州。漢家廓地遼遠，州牧行部，遠者三萬餘里，不可為九。謹以經義正十二州名分界，以應正始。」奏可。又增法五十條，犯者徙之西海。徙者以千萬數，民始怨矣。

泉陵侯劉慶上書言：「周成王幼少，稱孺子，周公居攝。今帝富於春秋，宜令安漢公行天子事，如周公。」郡臣皆曰：「宜如慶言。」

冬，熒惑入月中。

平帝疾，莽作策，請命於泰畤，戴璧秉圭，願以身代。藏策金滕，置於前殿，敕諸公勿敢言。十二月，平帝崩，大赦天下。莽徵明禮者宗伯鳳等與定天下吏六百石以上皆服喪三年。奏尊孝成廟曰統宗，孝平廟曰元宗。時元帝世絕，而宣帝曾孫有見王五人，列侯廣戚侯顯等四十八人，莽惡其長大，曰：「兄弟不得相為後。乃選玄孫中最幼廣戚侯子嬰，年二歲，託以為卜相最吉。

是月，前輝光謝囂奏武功長孟通浚井得白石，上圓下方，有丹書著石，文曰：「告安漢公莽為皇帝。」符命之起，自此始矣。莽命群公以白太后，太后曰：「此誣罔天下，不可施行！」太保舜謂太后：「事已如此，無可奈何，沮之力不能止。又莽非敢有它，但欲稱攝以重其權，填服天下耳。」太后聽許。舜等即共令太后下詔曰：「蓋聞天生眾民，不能相治，為之立君以統理之。君年幼稚，必有寄託而居攝焉，然後能奉天施而成地化，群生茂育。《書》不云乎？『天工，人其代之。』朕以孝平皇帝幼年，且統國政，幾加元服，委政而屬之。今短命而崩，嗚呼哀哉！已使有司徵孝宣皇帝玄孫二十三人，差度宜者，以嗣孝平皇帝之後。玄孫年在襁褓，不得至德君子，孰能安之？安漢公莽輔政三世，比遭際會，安光漢室，遂同殊風，至於製作，與周公異世同符。今前輝光囂、武功長通上言丹石之符，朕深思厥意，云『為皇帝』者，乃攝行皇帝之事也。夫有法成易，非聖人者亡法。其令安漢公居攝踐祚，如周公故事，以武功縣為安漢公采地，名曰漢光邑。具禮儀奏。」

於是群臣奏言：「太后聖德昭然，深見天意，詔令安漢公居攝。臣聞周成王幼少，周道未成，成王不能共事天地，修文、武之烈。周公權而居攝，則周道成，王室安；不居攝，則恐周隊失天命。《書》曰：『我嗣事子孫，大不克共上下，遏失前人光，在家不知命不易。天應棐諶，乃亡隊命。』說曰：周公服天子之冕，南面而朝群臣，發號施令，常稱王命。召公賢人，不知聖人之意，故不說也。《禮‧明堂記》曰『周公朝諸侯於明堂，天子負斧依南面而立。』謂『周公踐天子位，六年朝諸侯，制禮作樂，而天下大服』也。召公不說。時武王崩，縗麤未除。由是言之，周公始攝則居天了之位，非乃六年而踐阼也。《書》逸《嘉禾篇》曰：『周公奉鬯立於阼階，延登，贊曰：假王蒞政，勤和天下。』此周公攝政，贊者所稱。成王加元服，周公則致政。《書》曰：『朕復子明辟』，周公常稱王命，專行不報，故言我復子明君也。臣請安漢公居攝踐祚，服天子韍冕，背斧依於戶牖之間，南面朝群臣，聽政事。車服出入警蹕，民臣稱臣妾，皆如天子之制。郊祀天地，宗祀明堂，共祀宗廟，享祭群神，贊曰『假皇帝』，民臣謂之『攝皇帝』，自稱曰『予』。平決朝事，常以皇帝之詔稱『制』、以奉順皇天之心，輔翼漢室，保安孝平皇帝之幼嗣，遂寄託之義，隆治平之化。其朝見太皇太后、帝皇后，皆復臣節。自施政教於其宮家國采，如諸侯禮儀故事。臣昧死請。」太后詔曰：「可。」明年，改元曰「居攝」。

居攝元年正月，莽祀上帝於南郊，迎春於東郊，行大射禮於明堂，養三老五更，成禮而去。置柱下五史，秩如御史，聽政事，侍旁記疏言行。

三月己丑，立宣帝玄孫嬰為皇太子，號曰孺子。以王舜為太傅左輔，甄豐為太阿右拂，甄邯為太保後承。又置四少，秩皆二千石。

四月，安眾侯劉崇與相張紹謀曰：「安漢公莽專制朝政，必危劉氏。天下非之者，乃莫敢先舉，此宗室恥也。吾帥宗族為先，海內必和。」紹等從者百餘人，遂進攻宛，不得入而敗。紹者，張竦之從兄也。竦與崇族父劉嘉詣闕自歸，莽赦弗罪。竦因為嘉作奏曰：

建平、元壽之間，大統幾絕，宗室幾棄。賴蒙陛下聖德，扶服振救，遮扞匡衛，國命復延，宗室明目。臨明統政，發號施令，動以宗室為始，登用九族為先。並錄支親，建立王侯，南面之孤，計以百數。收復絕屬，存亡續廢，得比肩首，復為人者，嬪然成行，所以籓漢國，輔漢宗也。建辟雍，立明堂，班天法，流聖化，朝群后，昭文德，宗室諸侯，咸益土地。天下喁喁，引領而歎，頌聲洋洋，滿耳而入。國家所以服此美，膺此名，饗此福，受此榮者，豈非太皇太后日昃之思，陛下夕惕之念哉！何謂？亂則統其理，危則致其安，禍則引其福，絕則繼其統，幼則代其任，晨夜屑屑，寒暑勤勤，無時休息，孳孳不已者，凡以為天，厚劉氏也。

臣無愚智，民無男女，皆諭至意。而安眾侯崇乃獨懷悖惑之心，操畔逆之慮，興兵動眾，欲危宗廟，惡不忍聞，罪不容誅，誠臣子之仇，宗室之讎，國家之賊，天下之害也。是故親屬震落而告其罪，民人潰畔而棄其兵，進不跬步，退伏其殃。百歲之母，孩提之子，同時斷斬，懸頭竿杪，珠珥在耳，首飾猶存，為計若此，豈不悖哉！

臣聞古者畔逆之國，既以誅討，則豬其宮室以為污池，納垢濁焉，名曰凶虛，雖生菜茹，而人不食。四牆其社，覆上棧下，示不得通。辨社諸侯，出門見之，著以為戒。方今天下聞崇之反也，咸欲騫衣手劍而叱之。其先至者，則拂其頸，沖其匈，刃其軀，切其肌；後至者，欲拔其門，僕其牆，夷其屋，焚其器，應聲滌地，則時成創。而宗室尤甚，言必切齒焉。何則？以其背畔恩義，而不知重德之所在也。宗室所居或遠，嘉幸得先聞，不勝憤憤之願，願為宗室倡始，父子兄弟負籠荷鍤，馳之南陽，豬崇宮室，令如古制。及崇社宜如毫社，以賜諸侯，用永監戒。願下四輔公卿大夫議，以明好惡，視四方。

於是莽大說。公卿曰：「皆宜如嘉言。」莽白太后下詔曰：「惟嘉父子兄弟，雖與崇有屬，不敢阿私，或見萌牙，相率告之，及其禍成，同共讎之，應合古制，忠孝著焉。其以杜衍戶千封嘉為師禮侯，嘉子七人皆賜爵關內侯。」後又封竦為淑德侯。長安為之語曰：「欲求封，過張伯松；力戰鬥，不如巧為奏。」莽又封南陽吏民有功者百餘人，污池劉崇室宅。後謀反者，皆污池云。

群臣復白：「劉崇等謀逆者，以莽權輕也。宜尊重以填海內。」五月甲辰，太后詔莽朝見太后稱「假皇帝」。

冬十月丙辰朔，日有食之。

十二月，群臣奏請：「益安漢公宮及家吏，置率更令，廟、廄、廚長丞，中庶子，虎賁以下百餘人，又置衛士三百人。安漢公廬為攝省，府為攝殿，第為攝宮。」奏可。

莽白太后下詔曰：「故太師光雖前薨，功效已列。太保舜、大司空豐、輕車將軍邯、步兵將軍建皆為誘進單于籌策，又典靈台、明堂、辟雍、四郊，定制度，開子午道，與宰衡同心說德，合意並力，功德茂著。封舜了匡為同心侯，林為說德侯，光孫壽為合意侯，豐孫匡為並力侯。益邯、建各三千戶。」

是歲，西羌龐恬、傅幡等怨莽奪其地作西海郡，反攻西海太守程永，永奔走。莽誅永，遣護羌校尉竇況擊之。

二年春，竇況等擊破西羌。

五月，更造貨：錯刀，一直五千；契刀，一直五百；大錢，一直五十，與五銖錢並行。民多盜鑄者。禁列侯以下不得挾黃金，輸御府受直，然卒不與直。

九月，東郡太守翟義都試，勒車騎，因發奔命，立嚴鄉侯劉信為天子，移檄郡國，言「莽毒殺平帝，攝天子位，欲絕漢室，今共行天罰誅莽」。郡國疑惑，眾十餘萬。莽惶懼不能食，晝夜抱孺子告禱郊廟，放《大誥》作策，遣諫大夫桓譚等班於天下，諭以攝位當反政孺子之意。遣王邑、孫建等八將軍擊義，分屯諸關，守厄塞。槐裡男子趙明、霍鴻等起兵，以和翟義，相與謀曰：「諸將精兵悉東，京師空，可攻長安。」眾稍多，至且十萬人，莽恐，遣將軍王奇、王級將兵拒之。以太保甄邯為大將軍，受鉞高廟，領天下兵，左杖節，右把鉞，屯城外。王舜、甄豐晝夜循行殿中。

十二月，王邑等破翟義於圉。司威陳崇使監軍上書言：「陛下奉天洪範，心合寶龜，膺受元命，豫知成敗，咸應兆占，是謂配天。配天之主，慮則移氣，言則動物，施則成化。臣崇伏讀詔書下日，竊計其時，聖思始發，而反虜仍破；詔文始書，反虜大敗；制書始下，反虜畢斬，眾將未及齊其鋒芒，臣崇未及盡共愚慮，而事已決矣。」莽大說。

三年春，地震。大赦天下。

王邑等還京師，西與王級等合擊明、鴻，皆破滅，語在《翟義傳》。莽大置酒未央宮白虎殿，勞賜將帥，詔陳崇治校軍功，第其高下。莽乃上奏曰：「明聖之世，國多賢人，故唐、虞之時，可比屋而封，至功成事就，則加賞焉。至於夏後塗山之會，執玉帛者萬國，諸侯執玉，附庸執帛。周武王孟津之上，尚有八百諸侯。周公居攝，郊祀后稷以配天，宗祀文王於明堂以配上帝，是以四海之內各以其職來祭，蓋諸侯千八百矣。《禮記‧王制》千七百餘國，是以孔子著《孝經》曰：『不敢遺小國之臣，而況於公、侯、伯、子、男乎？故得萬國之歡心以事其先王。』此天子之孝也。秦為亡道，殘滅諸侯以為郡縣，欲擅天下之利，故二世而亡。高皇帝受命除殘，考功施賞，建國數百，後稍衰微，其餘僅存。太皇太后躬統大綱，廣封功德以勸善，興滅繼絕以永世，是以大化流通，旦暮且成。遭羌寇害西海郡，反虜流言東郡，逆賊惑眾西土，忠臣孝子莫不奮怒，所征殄滅，盡備厥辜，天下咸寧。今制禮作樂，實考周爵五等，地四等，有明文；殷爵三等，有其說，無其文。孔子曰：『周監於二代，鬱鬱乎文哉！吾從周。』臣請諸將帥當受爵邑者爵五等，地四等。」奏可。於是封者高為侯、伯，次為子、男，當賜爵關內侯者更名曰附城，凡數百人。擊西海者以「羌」為號，槐裡以「武」為號，翟義以「虜」為號。

群臣復奏言：「太后修功錄德，遠者千載，近者當世，或以文封，或以武爵，深淺大小，靡不畢舉。今攝皇帝背依踐祚，宜異於宰國之時，製作雖未畢已，宜進二子爵皆為公。《春秋》『善善及子孫』，『賢者之後，宜有土地』。成王廣封周公庶子六人，皆有茅土。及漢家名相大將蕭、霍之屬，咸及支庶。兄子光，可先封為列侯；諸孫，制度畢已，大司徒、大司空上名，如前詔書。」太后詔曰：「進攝皇帝子褒新侯安為新舉公，賞都侯臨為褒新公，封光為衍功侯。」是時，莽還歸新都國，群臣復白以封莽孫宗為新都侯。莽既滅翟義，自謂威德日盛，獲天人助，遂謀即真之事矣。

九月，莽母功顯君死，意不在哀，令太后詔議其服。少阿、羲和劉歆與博士諸儒七十八人皆曰：「居攝之義，所以統立天功，興崇帝道，成就法度，安輯海內也。昔殷成湯既沒，而太子蚤夭，其子太甲幼少不明，伊尹放諸桐宮而居攝，以興殷道。周武王既沒，周道未成，成王幼少，周公屏成王而居攝，以成周道。是以殷有翼翼之化，周有刑錯之功。今太皇太后比遭家之不造，委任安漢公宰尹群僚，衡平天下。遭孺子幼少，未能共上下，皇天降瑞，出丹石之符，是以太皇太后則天明命，詔安漢公居攝踐祚，將以成聖漢之業，與唐、虞三代比隆也。攝皇帝遂開秘府，會群儒，制禮作樂，卒定庶官，茂成天功。聖心周悉，卓爾獨見，發得周禮，以明因監，則天稽古，而損益焉，猶仲尼之聞《韶》，日月之不可階，非聖哲之至，孰能若茲！綱幻咸張，成在一匱，此其所以保佑聖漢，安靖元元之效也。今功顯君薨，《禮》：『庶子為後，為其母緦。』傳曰：『與尊者為體，不敢服其私親也。攝皇帝以聖德承皇天之命，受太后之詔居攝踐祚，奉漢大宗之後，上有天地社稷之重，下有元元萬機之憂，不得顧其私親。故太皇太后建厥元孫，俾侯新都，為哀侯後。明攝皇帝與尊者為體，承宗廟之祭，奉共養太皇太后，不得服其私親也。《周禮》曰『王為諸侯緦縗』，『弁而加環絰』，同姓則麻，異姓則葛。攝皇帝當為功顯君緦縗，弁而加麻環絰，如天子吊諸侯服，以應聖制。』莽遂行焉，凡一吊再會，而令新都侯宗為主，服喪三年云。

司威陳崇奏，衍功侯光私報執金吾竇況，令殺人，況為收系，致其法。莽大怒，切責光。光母曰：「女自視孰與長孫、中孫？」遂母子自殺，及況皆死。初，莽以事母、養嫂、撫兄子為名，及後悖虐，復以示公義焉。令光子嘉嗣爵為侯。

莽下書曰：「遏密之義，訖於季冬，正月郊祀，八音當奏。王公卿士，樂凡幾等？五聲八音，條各云何？其與所部儒生各盡精思，悉陳其義。」

是歲，廣饒侯劉京，車騎將軍千人扈雲、太保屬臧鴻奏符命。京言齊郡新井，雲言巴郡石牛，鴻言扶風雍石，莽皆迎受。十一月甲子，莽上奏太后曰：

陛下至聖，遭家不造，遇漢十二世三七之厄，承天威命，詔臣莽居攝，受孺子之託，任天下之寄。臣莽兢兢業業，懼於不稱。宗室廣饒侯劉京上書言：「七月中，齊郡臨淄縣昌興亭長辛當一暮數夢，曰：『吾，天公使也。天公使我告亭長曰：「攝皇帝當為真。即不信我，此亭中當有新井。』亭長晨起視亭中，誠有新井，入地且百尺。」十一月壬子，直建冬至，巴郡石牛，戊午，雍石文，皆到於未央宮之前殿。臣與太保安陽侯舜等視，天風起，塵冥，風止，得銅符帛圖於右前，文曰：天告帝符，獻者封侯。承天命，用神令。」騎都尉崔發等視說。及前孝哀皇帝建平二年六月甲子下詔書，更為太初元將元年，案其本事，甘忠可、夏賀良讖書臧蘭台。臣莽以為元將元年者，大將居攝改元之文也。於今信矣。《尚書‧康誥》「王若曰：『孟侯，朕其弟，小子封。』」此周公居攝稱王之文也。《春秋》隱公不言即位，攝也。此二經周公、孔子所定，蓋為後法。孔子曰：「畏天命，畏大人，畏聖人之言。」臣莽敢不承用！臣請共事神祇宗廟，奏言太皇太后、孝平皇后，皆稱假皇帝。其號令天下，天下奏言事，毋言「攝」。以居攝三年為初始元年，漏刻以百二十為度，用應天命。臣莽夙夜養育隆就孺子，令與周之成王比德，宣明太皇太后威德於萬方，期於富而教之。孺子加元服，復子明辟，如周公故事。

奏可。眾庶知其奉符命，指意群臣博議別奏，以視即真之漸矣。

期門郎張充等六人謀共劫莽，立楚王。發覺，誅死。

梓潼人哀章，學問長安，素無行，好為大言。見莽居攝，即作銅匱，為兩檢，置其一曰「天帝行璽金匱圖』，其一署曰「赤帝行璽某傳予黃帝金策書」。某者，高皇帝名也。書言王莽為真天子，皇太后如天命。圖書皆書莽大臣八興，又取令名王興、王盛，章因自竄姓名，凡為十一人，皆署官爵，為輔佐。章聞齊井、石牛事下，即日皆時，衣黃衣，持匱至高廟，以付僕射。僕射以聞。戊辰，莽至高廟拜受金匱神嬗。御王冠，謁太后，還坐未央宮前殿，下書曰：「予以不德，託於皇初祖考黃帝之後，皇始祖考虞帝之苗裔，而太皇太后之末屬。皇天上帝隆顯大佑，成命統序，符契圖文，金匱策書，神明詔告，屬予以天下兆民。赤帝漢氏高皇帝之靈，承天命，傳國金策之書，予甚祇畏，敢不欽受！以戊辰直定，御王冠，即真天子位，定有天下之號曰『新』。其改正朔，易服色，變犧牲，殊徽幟，異器制。以十二月朔癸酉為建國元年正月之朔，以雞鳴為時。服色配德上黃，犧牲應正用白，使節之旄幡皆純黃，其署曰『新使王威節』，以承皇天上帝威命也。」


Chinese text: This work was published before January 1, 1923, and is in the
public domain worldwide because the author died at least 100 years ago.
