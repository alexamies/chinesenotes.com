卷八十 宣元六王傳第五十

孝宣皇帝五男
孝宣皇帝五男。許皇后生孝元帝，張婕妤生淮陽憲王欽，衛婕妤生楚孝王囂，公孫婕妤生東平思王宇，戎婕妤生中山哀王竟。

淮陽憲王欽
淮陽憲王欽，元康三年立，母張婕妤有寵於宣帝。霍皇后廢後，上欲立張婕妤為后。久之，懲艾霍氏欲害皇太子，乃更選後宮無子而謹慎者，乃立長陵王婕妤為后，令母養太子。後無寵，希御見，唯張婕妤最幸。而憲王壯大，好經書、法律，聰達有材，帝甚愛之。太子寬仁，喜儒術，上數嗟歎憲王，輔曰：「真我子也！」常有意欲立張婕妤與憲王，然用太子起於微細，上少依倚許氏，及即位而許后以殺死，太子蚤失母，故弗忍也。久之，上以故丞相韋賢子玄成陽狂讓侯兄，經明行高，稱於朝廷，乃召拜玄成為淮陽中尉，欲感諭憲王，輔以推讓之臣，由是太子遂安。宣帝崩，元帝即位，乃遣憲王之國。

時，張婕妤已卒，憲王有外祖母，舅張博兄弟三人歲至淮陽見親，輒受王賜。後王上書，請徙外家張氏於國。博上書，願留守墳墓，獨不徙。王恨之。後博至淮陽，王賜之少。博言：「負責數百萬，願王為償。」王不許，博辭去，令弟光恐云王遇大人益解，博欲上書為大人乞骸骨去。王乃遣人持黃金五十斤送博。博喜，還書謝，為諂語盛稱譽王，因言：「當今朝廷無賢臣，災變數見，足為寒心。萬姓咸歸望於大王，大王奈何恬然不求入朝見，輔助主上乎？」使弟光數說王宜聽博計，令於京師說用事貴人為王求朝。許不納其言。

後光欲至長安，辭王，復言「願盡力與博共為王求朝。王即日至長安，可因平陽侯。」光得王欲求朝語，馳使人語博。博知王意動，復遺王書曰：「博幸得肺腑，數進愚策，未見省察。北遊燕、趙，欲循行郡國求幽隱之士，聞齊有駟先生者，善為《司馬兵法》，大將之材也，博得謁見，承間進問五帝、三王究竟要道，卓爾非世俗之所知。今邊境不安，天下騷動，微此人其莫能安也。又聞北海之瀕有賢人焉，累世不可逮，然難致也。得此二人而薦之，功亦不細矣。博願馳西以此赴助漢急，無財幣以通顯之。趙王使謁者持牛、酒，黃金三十斤勞博，博不受；復使人願尚女，聘金二百斤，博未許。會得光書云大王已遣光西，與博並力求朝。博自以棄捐，不意大王還意反義，結以硃顏，願殺身報德。朝事何足言！大王誠賜咳唾，使得盡死，湯、禹所以成大功也。駟先生蓄積道術，書無不有，願知大王所好，請得輒上。」王得書喜說，報博書曰：「子高乃幸左顧存恤，發心惻隱，顯至誠，納以嘉謀，語以至事，雖亦不敏，敢不諭意！今遣有司為子高償責二百萬。」

是時，博女婿京房以明《易》陰陽得幸於上，數召見言事。自謂為石顯、五鹿充宗所排，謀不得用，數為博道之。博常欲誑耀淮陽王，即具記房諸所說災異及召見密語，持予淮陽王以為信驗，詐言：「已見中書令石君求朝，許以金五百斤。賢聖制事，蓋慮功而不計費。昔禹治鴻水，百姓罷勞，成功既立，萬世賴之。今聞陛下春秋未滿四十，發齒墮落，太子幼弱，佞人用事，陰陽不調，百姓疾疫饑饉死者且半，鴻水之害殆不過此。大王緒欲救世，將比功德，何可以忽？博已與大儒知道者為大王為便宜奏，陳安危，指災異，大王朝見，先口陳其意而後奏之，上必大說。事成功立，大王即有周、邵之名，邪臣散亡，公卿變節，功德亡比，而梁、趙之寵必歸大王，外家亦將富貴，何復望大王之金錢？」王喜說，報博書曰：「乃者詔下，止諸侯朝者，寡人憯然不知所出。子高素有顏、冉之資，臧武之智，子貢之辯，卞莊子之勇，兼此四者，世之所鮮。既開端緒，願卒成之。求朝，義事也，奈何行金錢乎！」博報曰：「已許石君，須以成事。」王以金五百斤予博。

會房出為郡守，離左右，顯具有此事告之。房漏洩省中語，博兄弟詿誤諸侯王，誹謗政治，狡猾不道，皆下獄。有司奏請逮捕欽，上不忍致法，遣諫大夫王駿賜欽璽書曰：「皇帝問淮陽王。有司奏王，王舅張博數遺王書，非毀政治，謗訕天子，褒舉諸侯，稱引周、湯，以諂惑王，所言尤惡，悖逆無道。王不舉奏而多與金錢，報以好言，罪至不赦，朕惻焉不忍聞，為王傷之。推原厥本，不祥自博，惟王之心，匪同於凶。已詔有司勿治王事，遣諫大夫駿申諭朕意。《詩》不云乎：『靖恭爾位，正直是與』？王其勉之！」

駿諭指曰：「禮為諸侯制相朝聘之義，蓋以考禮一德，尊事天子也。且王不學《詩》乎？《詩》云：『俾侯於魯，為周室輔。』今王舅博數遺王書，所言悖逆。王幸受詔策，通經術，知諸侯名譽不當出竟。天子普覆，德佈於朝，而恬有博言，多予金錢，與相報應，不忠莫大焉。故事，諸侯王獲罪京師，罪惡輕重，縱不伏誅，必蒙遷削貶黜之罪，未有但已者也。今聖主赦王之罪，又憐王失計忘本，為博所惑，加賜璽書，使諫大夫申諭至意，殷勤之恩，豈有量哉！博等所犯惡大，群下之所共攻，王法之所不赦也。自今以來，王毋復以博等累心，務與眾棄之。《春秋》之義，大能變改。《易》曰『借用白茅，無咎』，言臣子之道，改過自新，潔己以承上，然後免於咎也。王其留意慎戒，惟思所以悔過易行，塞重責，稱厚恩者。如此，則長有富貴，社稷安矣。」

於是淮陽王欽免冠稽首謝曰：「奉籓無狀，過惡暴列，陛下不忍致法，加大恩，遣使者申諭道術守籓之義。伏念博罪惡尤深，當伏重誅。臣欽願悉心自新，奉承詔策。頓首死罪。」

京房及博兄弟三人皆棄市，妻子徙邊。

至成帝即位，以淮陽王屬為叔父，敬寵之，異於它國。王上書自陳舅張博時事，頗為石顯等所侵，因為博家屬徙者求還。丞相、御史復劾欽：「前與博相遺私書，指意非諸侯王所宜，蒙恩勿治，事在赦前。不悔過而復稱引，自以為直，失籓臣禮，不敬。」上加恩，許王還徙者。

三十六年薨。子文王玄嗣，二十六年薨。子縯嗣，王莽時絕。

楚孝王囂
楚孝王囂，甘露二年立為定陶王，三年徙楚，成帝河平中入朝，時被疾，天子閔之，下詔曰：「蓋聞『天地之性人為貴，人之行莫大於孝』。楚王囂素行孝順仁慈，之國以來二十餘年，孅介之過未嘗聞，朕甚嘉之。今乃遭命，離於惡疾，夫子所痛，曰：『蔑之，命矣夫！斯人也而有斯疾也！』朕甚閔焉。夫行純茂而不顯異，則有國者將何勖哉？《書》不云乎：『用德章厥善』？今王朝正月，詔與子男一人俱，其以廣戚縣戶四千三百封其子勳為廣戚侯。」明年，囂薨。子懷王文嗣，一年薨，無子，絕。明年，成帝復立文弟平陸侯衍，是為思王。二十一年薨，子紆嗣，王莽時絕。

初，成帝時又立紆弟景為定陶王。廣戚侯勳薨，謚曰煬侯，子顯嗣。平帝崩，無子，王莽立顯子嬰為孺子，奉平帝后。莽篡位，以嬰為定安公。漢既誅莽，更始時嬰在長安，平陵方望等頗知天文，以為更始必敗，嬰本統當立者也，共起兵將嬰至臨涇，立為天子。更始遣丞相李松擊破殺嬰云。

東平思王宇
東平思王宇，甘露二年立。元帝即位，就國。壯大，通姦犯法，上以至親貰弗罪，傅相連坐。

久之，事太后，內不相得，太后上書言之，求守杜陵園。上於是遣太中大夫張子蟜奉璽書敕諭之，曰：「皇帝問東平王。蓋聞親親之恩莫重於孝，尊尊之義莫大於忠，故諸侯在位不驕以致孝道，制節謹度以冀天子，然後富貴不離於身，而社稷可保。今聞王自修有闕，本朝不和，流言紛紛，謗自內興，朕甚僭焉，為王懼之。《詩》不雲乎？『毋念爾祖，述修厥德，永言配命，自求多福』。朕惟王之春秋方剛，忽於道德，意有所移，忠言未納，故臨遣太中大夫子蟜諭王朕意。孔子曰：『過而不改，是謂過矣。』王其深惟孰思之，無違朕意。」

又特以璽書賜王太后，曰：「皇帝使諸吏宦者令承問東平王太后。朕有聞，王太后少加意焉。夫福善之門莫美於和睦，患咎之首莫大於內離。今東平王出襁褓之中而托於南面之位，以年齒方剛，涉學日寡，驁忽臣下，不自它於太后，以是之間，能無失禮義者，其唯聖人乎！傳曰：『父為子隱，直在其中矣。』王太后明察此意，不可不詳。閨門之內，母子之間，同氣異息，骨肉之恩，豈可忽哉！豈可忽哉！昔周公戒伯禽曰：『故舊無大故，則不可棄也，毋求備於一人。』夫以故舊之恩，猶忍小惡，而況此乎！已遣使者諭王，王既悔過服罪，太后寬忍以貰之，後宜不敢。王太后強餐，止思念，慎疾自愛。」

字慚俱，因使者頓首謝死罪，願灑心自改。詔書又敕傅相曰：「夫人之性皆有五常，及其少長，耳目牽於耆欲，故五常銷而邪心作，情亂其性，利勝其義，而不失厥家者，未之有也。今王富於春秋，氣力勇武，獲師傅之教淺，加以少所聞見，自今以來，非《五經》之正術，敢以遊獵非禮道王者，輒以名聞。」

宇立二十年，元帝崩。宇謂中謁者信等曰：「漢大臣議天子少弱，未能治天下，以為我知文法，建欲使我輔佐天子。我見尚書晨夜極苦，使我為之，不能也。今暑熱，縣官年少，持服恐無處所，我危得之！」比至下，宇凡三哭，飲酒食肉，妻妾不離側。又姬朐臑故親幸，後疏遠，數歎息呼天。宇聞，斥朐臑為家人子，掃除永巷，數笞擊之。朐臑私疏宇過失，數令家告之。宇覺知，絞殺朐臑。有司奏請逮捕，有詔削樊、亢父二縣。後三歲，天子詔有司曰：「蓋聞仁以親親，古之道也。前東平王有闕，有司請廢，朕不忍。又請削，朕不敢專。惟王之至親，未嘗忘於心。今聞王改行自新，尊修經術，親近仁人，非法之求，不以奸吏，朕甚嘉焉。傳不雲乎？朝過夕改，君子與之。其復前所削縣如故。」

後年來朝，上疏求諸子及《太史公書》，上以問大將軍王鳳，對曰：「臣聞諸侯朝聘，考文章，正法度，非禮不言。今東平王幸得來朝，不思制節謹度，以防危失，而求諸書，非朝聘之義也。諸子書或反經術，非聖人；或明鬼神，信物怪；《太史公書》有戰國縱橫權譎之謀，漢興之初謀臣奇策，天官災異，地形厄塞：皆不宜在諸侯王。不可予。不許之辭宜曰：『《五經》聖人所制，萬事靡不畢載。王審樂道，傅相皆儒者，旦夕講誦，足以正身虞意。夫小辯破義，小道不通，致遠恐泥，皆不足以留意。諸益於經術者，不愛於王。』」對奏，天子如鳳言，遂不與。

立三十三年薨，子煬王雲嗣。哀帝時，無鹽危山土自起覆草，如馳道狀，又瓠山石轉立。雲及後謁自之石所祭，治石像瓠山立石，束倍草，並祠之。建平三年，息夫躬、孫寵等共因幸臣董賢告之。是時，哀帝被疾，多所惡，事下有司，逮王、後謁下獄驗治，言使巫傅恭、婢合歡等祠祭詛祝上，為雲求為天子。雲又與知災異者高尚等指星宿，言上疾必不愈，雲當得天下。石立，宣帝起之表也。有司請誅王，有詔廢徙房陵。雲自殺，謁棄市。立十七年，國除。

元始元年，王莽欲反哀帝政，白太皇太后，立雲太子開明為東平王，又立思王孫成都為中山王。開明立三年，薨，無子。復立開明兄嚴鄉侯信子匡為東平王，奉開明後。王莽居攝，東郡太守翟義與嚴鄉侯信謀舉兵誅莽，立信為天子。兵敗，皆為莽所滅。

中山哀王竟
中山哀王竟，初元二年立為清河王。三年，徙中山，以幼少未之國。建昭四年，薨邸，葬杜陵，無子，絕。太后歸居外家戎氏。

孝元皇帝三男
孝元皇帝三男。王皇后生孝成帝，傅昭儀生定陶共王康，馮昭儀生中山孝王興。

定陶共王康
定陶共王康，永光三年立為濟陽王。八年，徙為山陽王。八年，徙定陶。王少而愛，長多材藝，習知音聲，上奇器之。母昭儀又幸，幾代皇后太子。語在《元后》及《史丹傳》。

成帝即位，緣先帝意，厚遇異於它王。十九年薨，子欣嗣。十五年，成帝無子，徵入為皇太子。上以太子奉大宗後，不得顧私親，乃立楚思王子景為定陶王，奉共王後。成帝崩，太子即位，是為孝哀帝。即位二年，追尊共王為共皇帝，置寢廟京師，序昭穆，儀如孝元帝。徙定陶王景為信都王云。

中山孝王興
中山孝王興，建昭二年立為信都王。十四年，徙中山。成帝之議立太子也，御史大夫孔光以為《尚書》有殷及王，兄終弟及，中山王元帝之子，宜為後。成帝以中山王不材，又兄弟，不得相入廟。外家王氏與趙昭儀皆欲用哀帝為太子，故遂立焉。上乃封孝王舅馮參為宜鄉侯，而益封孝王萬戶，以尉其意。三十年，薨，子衎嗣。七年，哀帝崩，無子，征中山王衎入即位，是為平帝。太皇太后以帝為成帝後，故立東平思王孫桃鄉頃侯子成都為中山王，奉孝王後。王莽時絕。

贊曰：孝元之後，遍有天下，然而世絕於孫，豈非天哉！淮陽憲王於時諸侯為聰察矣，張博誘之，幾陷無道。《詩》云「貪人敗類」，古今一也。


Chinese text: This work was published before January 1, 1923, and is in the
public domain worldwide because the author died at least 100 years ago.
