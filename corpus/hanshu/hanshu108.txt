　　南夷君長以十數，夜郎最大。其西，靡莫之屬以十數，滇最大。自滇以北，君長以十數，邛都最大。此皆椎結，耕田，有邑聚。其外，西自桐師以東，北至葉榆，名爲巂、昆明、編發，隨畜移徙，亡常處，亡君長，地方可數千里。自巂以東北，君長以十數，徙、莋都最大。自莋以東北，君長以十數，冉駹最大。其俗，或土著，或移徙。在蜀之西。自駹以東北，君長以十數，白馬最大，皆氐類也。此皆巴、蜀西南外蠻夷也。

　　始楚威王時，使將軍莊蹻將兵循江上，略巴、黔中以西。莊蹻者，楚莊王苗裔也。蹻至滇池，方三百里，旁平地肥饒數千里，以兵威定屬楚。欲歸報，會秦擊奪楚巴、黔中郡，道塞不通，因乃以其衆王滇，變服，從其俗以長之。秦時嘗破，略通五尺道，諸此國頗置吏焉。十余歲，秦滅。及漢興，皆棄此國而關蜀故徼。巴、蜀民或竊出商賈，取其莋馬、僰僮、旄牛，以此巴、蜀殷富。

　　建元六年，大行王恢擊東粵，東粵殺王郢以報。恢因兵威使番陽令唐蒙風曉南粵。南粵食蒙蜀枸醬，蒙問所從來，曰：「道西北牂柯江，江廣數里，出番禺城下。」蒙歸至長安，問蜀賈人，獨蜀出枸醬，多持竊出市夜郎。夜郎者，臨牂柯江，江廣百余步，足以行船。南粵以財物役屬夜郎，西至桐師，然亦不能臣使也。蒙乃上書說上曰：「南粵王黃屋左纛，地東西萬餘里，名爲外臣，實一州主。今以長沙、豫章往，水道多絕，難行。竊聞夜郎所有精兵可得十萬，浮船牂柯，出不意，此制粵一奇也。誠以漢之強，巴、蜀之饒，通夜郎道，爲置吏，甚易。」上許之。乃拜蒙以郎中將，將千人，食重萬餘人，從巴苻關入，遂見夜郎侯多同。厚賜，諭以威德，約爲置吏，使其子爲令。夜郎旁小邑皆貪漢繒帛，以爲漢道險，終不能有也，乃且聽蒙約。還報，乃以爲犍爲郡。發巴、蜀卒治道，自僰道指牂柯江。蜀人司馬相如亦言西夷邛、莋可置郡。使相如以郎中將往諭，皆如南夷，爲置一都尉，十餘縣，屬蜀。當是時，巴、蜀西郡通西南夷道，載轉相餉。數歲，道不通，士罷餓餧，離暑濕，死者甚衆。西南夷又數反，發兵興擊，耗費亡功。上患之，使公孫弘往視問焉。還報，言其不便。及弘爲御史大夫，時方築朔方，據河逐胡，弘等因言西南夷爲害，可且罷，專力事匈奴。上許之，罷西夷，獨置南夷兩縣一都尉，稍令犍爲自保就。

　　及元狩元年，博望侯張騫言使大夏時，見蜀布、邛竹杖，問所從來，曰：「從東南身毒國，可數千里，得蜀賈人市。」或聞邛西可二千里有身毒國。騫因盛言大夏在漢西南，慕中國，患匈奴隔其道，誠通蜀，身毒國道便近，又亡害。於是天子乃令王然子、柏始昌、呂越人等十餘輩間出西南夷，指求身毒國。至滇，滇王當羌乃留爲求道。四歲餘，皆閉昆明，莫能通。滇王與漢使言：「漢孰與我大？」及夜郎侯亦然，各自以一州王，不知漢廣大。使者還，因盛言滇大國，足事親附。天子注意焉。

　　及至南粵反，上使馳義侯因犍爲發南夷兵。且蘭君恐遠行，旁國虜其老弱，乃與其衆反，殺使者及犍爲太守。漢乃發巴、蜀罪人當擊南粵者八校尉擊之。會越已破，漢八校尉不下，中郎將郭昌、衛廣引兵還，行誅隔滇道者且蘭，斬首數萬，遂平南夷爲牂柯郡。夜郎侯始倚南粵，南粵已滅，還誅反者，夜郎遂入朝，上以爲夜郎王。南粵破後，及漢誅且蘭、邛君，並殺莋侯，冉駹皆震恐，請臣置吏，以邛都爲粵巂郡，作都爲沈黎郡，冉駹爲文山郡，廣漢西白馬爲武都郡。

　　使王然於以粵破及誅南夷兵威風諭滇王入朝。滇王者，其衆數萬人，其旁東北勞深、靡莫皆同姓相杖，未肯聽。勞、莫數侵犯使者吏卒。元封二年，天子發巴、蜀兵擊滅勞深、靡莫，以兵臨滇。滇王始首善，以故弗誅。滇王離西夷，滇舉國降，請置吏入朝，於是以爲益州郡，賜滇王王印，復長其民。西南夷君長以百數，獨夜郎、滇受王印。滇，小邑也，最寵焉。

　　後二十三歲，孝昭始元元年，益州廉頭、姑繒民反，殺長吏。牂柯、談指、同並等二十四邑，凡三萬餘人皆反。遣水衡都尉發蜀郡、犍爲奔命萬餘人擊牂柯，大破之。後三歲，姑繒、葉榆復反，遣水衡都尉呂辟胡將郡兵擊之。辟胡不進，蠻夷遂殺益州太守，乘勝與辟胡戰，士戰及溺死者四千餘人。明年，復遣軍正王平與大鴻臚田廣明等並進，大破益州，斬首捕虜五萬餘級，獲畜產十余萬。上曰：「鉤町侯亡波率其邑君長人民擊反者，斬首捕虜有功，其立亡波爲鉤町王。大鴻臚廣明賜爵關內侯，食邑三百戶。」後間歲，武都氐人反，遣執金吾馬適建、龍額侯韓增與大鴻臚廣明將兵擊之。

　　至城帝河平中，夜郎王興與鉤町王禹、漏臥侯俞更舉兵相攻。牂柯太守請發兵誅興等，議者以爲道遠不可擊，乃遣太中大夫蜀郡張匡持節和解。興等不從命，刻木象漢吏，立道旁射之。杜欽說大將軍王鳳曰：「太中大夫匡使和解蠻夷王侯，王侯受詔，已復相攻，輕易漢使，不憚國威，其效可見。恐議者選耎，復守和解，太守察動靜有變，乃以聞。如此，則復曠一時，王侯得收獵其衆，申固其謀，黨助衆多，各不勝忿，必相殄滅。自知罪成，狂犯守尉，遠臧溫暑毒草之地，雖有孫、吳將，賁、育士，若入水火，往必焦設，知勇亡所施。屯田守之，費不可勝量。宜因其罪惡未成，未疑漢家加誅，陰敕旁郡守尉練士馬，大司農豫調穀積要害處，選任職太守往，以秋涼時入，誅其王侯尤不軌者。即以爲不毛之地，亡用之民，聖王不以勞中國，宜罷郡，放棄其民，絕其王侯勿復通。如以先帝所立累世之功不可墮壞，亦宜因其萌牙，早斷絕之，及已成形然後戰師，則萬姓被害。」

　　大將軍鳳於是薦金城司馬陳立爲牂柯太守。立者，臨邛人，前爲連然長，不韋令，蠻夷畏這。及至牂柯，諭告夜郎王興，興不從命，立請誅之。未報，乃從吏數十人出行縣，至興國且同亭，召興。興將數千人往至亭，從邑君數十人入見立。立數責，因斷頭。邑君曰：「將軍誅亡狀，爲民除害，願出曉士衆。」以興頭示之，皆釋兵降。鉤町王禹、漏臥侯俞震恐，入粟千斛，牛、羊勞吏士。立還歸郡，興妻父翁指與興子邪務收餘兵，迫脅旁二十二邑反。至冬，立奏募諸夷與都尉長史分將攻翁指等。翁指據厄爲壘，立使奇兵絕其餉道，縱反間以誘其衆。都尉萬年曰：「兵久不決，費不可共。」引兵獨進，敗走，趨立營。立怒，叱戲下令格之。都尉復還戰，立引兵救之。時天大旱，立攻絕其水道。蠻夷共斬翁指，持首出降。立已平定西夷，征詣京師。會巴郡有盜賊，復以立爲巴郡太守，秩中二千石居，賜爵左庶長。徙爲天水太守，勸民農桑爲天下最，賜金四十斤。入爲左曹衛將軍、護軍都尉，卒官。

　　王莽篡位，改漢制，貶鉤町王以爲侯。王邯怨恨，牂柯大尹周欽詐殺邯。邯弟承攻殺欽，州郡擊之，不能服。三邊蠻夷愁擾盡反，復殺益州大尹程隆。莽遣平蠻將軍馮茂發巴、蜀、犍爲吏士，賦斂取足於民，以擊益州。出入三年，疾疫死者什七，巴、蜀騷動。莽征茂還，誅之。更遣甯始將軍廉丹與庸部牧史熊大發天水、隴西騎士，廣漢、巴、蜀、犍爲吏民十萬人，轉輸者合二十萬人，擊之。始至，頗斬首數千，其後軍糧前後不相及，士卒饑疫，三歲余死者數萬。而粵巂蠻夷任貴亦殺太守枚根，自立爲邛谷王。會莽敗漢興，誅貴，復舊號雲。

　　南粵王趙佗，真定人也。秦並天下，略定揚粵，置桂林、南海、象郡，以適徙民與粵雜處。十三歲，至二世時，南海尉任囂病且死，召龍川令趙佗語曰：「聞陳勝等作亂，豪桀叛秦相立，南海辟遠，恐盜兵侵此。吾欲興兵絕新道，自備侍諸侯變，會疾甚。且番禺負山險阻，南北東西數千里，頗有中國人相輔，此亦一州之主，可爲國。郡中長吏亡足與謀者，故召公告之。」即被佗書，行南海尉事。囂死，佗即移檄告橫浦、陽山、湟溪關曰：「盜兵且至，急絕道聚兵自守。」因稍以法誅秦所置吏，以其黨爲守假。秦已滅，佗即擊並桂林、象郡，自立爲南粵武王。

　　高帝已定天下，爲中國勞苦，故釋佗不誅。十一年，遣陸賈立佗爲南粵王，與部符通使，使和輯百粵，毋爲南邊害，與長沙接境。

　　高後時，有司請禁粵關市鐵器。佗曰：「高皇帝立我，通使物，今高後聽讒臣，別異蠻夷，隔絕器物，此必長沙王計，欲倚中國，擊滅南海並王之，自爲功也。」於是佗乃自尊號爲南武帝，發兵攻長沙邊，敗數縣焉。高後遣將軍隆慮侯灶擊之，會暑濕，士卒大疫，兵不能逾領。歲餘，高後崩，即罷兵。佗因此以兵威財物賂遺閩粵、西甌駱，伇屬焉。東西萬餘里。乃乘黃屋左纛，稱制，與中國侔。

　　文帝元年，初鎮撫天下，使告諸侯四夷從代來即位意，諭盛德焉。乃爲佗親塚在真定置守邑，歲時奉祀。召其從昆弟，尊官厚賜寵之。召丞相平舉可使粵者，平言陸賈先帝時使粵。上召賈爲太中大夫，謁者一人爲副使，賜佗書曰：「皇帝謹問南粵王，甚苦心勞意。朕，高皇帝側室之子，棄外奉北籓於代，道里遼遠，壅蔽樸愚，未嘗致書。高皇帝棄群臣，孝惠皇帝即世，高後自臨事，不幸有疾，日進不衰，以故悖暴乎治。諸呂爲變故亂法，不能獨制，乃取它姓子爲孝惠皇帝嗣。賴宗廟之靈，功臣之力，誅之已畢。朕以王侯吏不釋之故，不得不立，今即位。乃者聞王遺將軍隆慮侯書，求親昆弟，請罷長沙兩將軍。朕以王書罷將軍博陽侯，親昆弟在真定者，已遣人存問，修治先人塚。前日聞王發兵于邊，爲寇災不止。當其時，長沙苦之，南郡尤甚，雖王之國，庸獨利乎！必多殺士卒，傷良將吏，寡人之妻，孤人之子，獨人父母，得一亡十，朕不忍爲也。朕欲定地犬牙相入者，以問吏，吏曰『高皇帝所以介長沙土也』，朕不得擅變焉。吏曰：『得王之地不足以爲大，得王之財不足以爲富，服領以南，王自治之。』雖然，王之號爲帝。兩帝並立，亡一乘之使以通其道，是爭也；爭而不讓，仁者不爲也。願與王分棄前患，終今以來，通使如故。故使賈馳諭告王朕意，王亦受之，毋爲寇災矣。上褚五十衣，中褚三十衣，下褚二十衣，遺王。願王聽樂娛憂，存問鄰國。」

　　陸賈至，南粵王恐，乃頓首謝，願奉明詔，長爲籓臣，奉貢職。於是下令國中曰：「吾聞兩雄不俱立，兩賢不並世。漢皇帝賢天子。自今以來，去帝制黃屋左纛。」因爲書稱：「蠻夷大長老夫臣佗昧死再拜上書皇帝陛下：老夫故粵吏也，高皇帝幸賜臣佗璽，以爲南粵王，使爲外臣，時內貢職。孝惠皇帝即位，義不忍絕，所以賜老夫者厚甚。高後自臨用事，近細士，信讒臣，別異蠻夷，出令曰：『毋予蠻夷外粵金鐵田器；馬、牛、羊即予，予牡，毋與牝。』老夫處辟，馬、羊、羊齒已長，自以祭祀不修，有死罪，使內史籓、中尉高、御史平凡三輩上書謝過，皆不反。又風聞老夫父母墳墓已壞削，兄弟宗族已誅論。吏相與議曰：『今內不得振於漢。外亡以自高異。』故更號爲帝，自帝其國，非敢有害於天下也。高皇后聞之大怒，削去南粵之籍，使使不通。老夫竊疑長沙王讒臣，故敢發兵以伐其邊。且南方卑濕，蠻夷中西有西甌，其衆半羸，南面稱王；東有閩粵，其衆數千人，亦稱王；西北有長沙，其半蠻夷，亦稱王。老夫故敢妄竊帝號，聊以自娛。老夫身定百邑之地，東西南北數千萬里，帶甲百萬有餘，然北面而臣事漢，何也？不敢背先人之故。老夫處粵四十九年，於今抱孫焉。然夙興夜寐，寢不安席，食不甘味，目不視靡曼之色，耳不聽鐘鼓之音者，以不得事漢也。今陛下幸哀憐，復故號，通使漢如故，老夫死骨不腐，改號不敢爲帝矣！謹北面因使者獻白璧一雙，翠鳥千，犀角十，紫貝五百，桂蠹一器，生翠四十雙，孔雀二雙。昧死再拜，以聞皇帝陛下。」

　　陸賈還報，文帝大說。遂至孝景時，稱臣遣使入朝請。然其居國，竊如故號；其使天子，稱王朝命如諸侯。

　　至武帝建元四年，佗孫胡爲南粵王。立三年，閩粵王郢興兵南擊邊邑。粵使人上書曰：「兩粵俱爲籓臣，毋擅興兵相攻擊。今東粵擅興兵侵臣，臣不敢興兵，唯天子詔之。」於是天子多南粵義，守職約，爲興師，遣兩將軍往討閩粵。兵未逾領，閩粵王弟餘善殺郢以降，於是罷兵。

　　天子使嚴助往諭意，南粵王胡頓首曰：「天子乃興兵誅閩粵，死亡以報德！」遣太子嬰齊入宿衛。謂助曰：「國新被寇，使者行矣。胡方日夜裝入見天子。」助去後，其大臣諫胡曰：「漢興兵誅郢，亦行以驚動南粵。且先王言事天子期毋失禮，要之不可以怵好語入見。入見則不得復歸，亡國之勢也。」於是胡稱病，竟不入見。後十余歲，胡實病甚，太子嬰齊請歸。胡薨，諡曰文王。

　　嬰齊嗣立，即臧其先武帝、文帝璽。嬰齊在長安時，取邯鄲摎氏女，生子興。及即位，上書請立摎氏女爲後，興爲嗣。漢數使使者風諭，嬰齊猶尚樂擅殺生自恣，懼入見，要以用漢法，比內諸侯，固稱病，遂不入見。遣子次公入宿衛。嬰齊薨，諡曰明王。

　　太子興嗣立，其母爲太后。太后自未爲嬰齊妻時，曾與霸陵人安國少季通。及嬰齊薨後，元鼎四年，漢使安國少季諭王、王太后入朝，令辯士諫大夫終軍等宣其辭，勇士魏臣等輔其決，衛尉路博多將兵屯桂陽，待使者。王年少，太后中國人，安國少季往，復與私通，國人頗知之，多不附太后。太后恐亂起，亦欲倚漢威，勸王及幸臣求內屬。即因使者上書，請比內諸侯，三歲一朝，除邊關。於是天子許之，賜其丞相呂嘉銀印，及內史、中尉、太傅印，餘得自置。除其故黥、劓刑，用漢法。諸使者皆留填撫之。王、王太后飭治行裝重資，爲入朝具。

　　相呂嘉年長矣，相三王，宗族官貴爲長吏七十餘人，男盡尚王女，女盡嫁王子弟宗室，及蒼梧秦王有連。其居國中甚重，粵人信之，多爲耳目者，得衆心愈于王。王之上書，數諫止王，王不聽。有畔心，數稱病不見漢使者。使者注意嘉，勢未能誅。王、王太后亦恐嘉等先事發，欲介使者權，謀誅嘉等。置酒請使者，大臣皆侍坐飲。嘉弟爲將，將卒居宮外。酒行，太后謂嘉：「南粵內屬，國之利，而相君苦不便者，何也？」以激怒使者。使者狐疑相杖，遂不敢發。嘉見耳目非是，即趨出。太后怒，欲鏦嘉以矛，王止太后。嘉遂出，介弟兵就舍，稱病，不肯見王及使者。乃陰謀作亂。王素亡意誅嘉，嘉知之，以故數月不發。太后獨欲誅嘉等，力又不能。

　　天子聞之，罪使者怯亡決。又以爲王、王太后已附漢，獨呂嘉爲亂，不足以興兵，欲使莊參以二千人往。參曰：「以好往，數人足；以武往，二千人亡足以爲也。」辭不可，天子罷參兵。郟壯士故濟北相韓千秋奮曰：「以區區粵，又有王應，獨相呂嘉爲害，願得勇士三百人，必斬嘉以報。」於是天子遣千秋與王太后弟摎樂將二千人往。入粵境，呂嘉乃遂反，下令國中曰：「王年少。太后中國人，又與使者亂，專欲內屬，盡持先王寶入獻天子以自媚，多從人，行至長安，虜賣以爲僮。取自脫一時利，亡顧趙氏社稷爲萬世慮之意。」乃與其弟將卒攻殺太后、王，盡殺漢使者。遣人告蒼梧秦王及其諸郡縣，立明王長男粵妻子術陽侯建德爲王。而韓千秋兵之入也，破數小邑。其後粵直開道給食，未至番禺四十里，粵以兵擊千秋等，滅之。使人函封漢使節置塞上，好爲謾辭謝罪，發兵守要害處。於是天子曰：「韓千秋雖亡成功，亦軍鋒之冠。封其子延年爲成安侯。摎樂，其姊爲王太后，首願屬漢，封其子廣德爲龍侯。」乃赦天下，曰：「天子微弱，諸侯力政，譏臣不討賊。呂嘉、建德等反，自立晏如，令粵人及江淮以南樓船十萬師往討之。」

　　元鼎五年秋，衛尉路博多爲伏波將軍，出桂陽，下湟水；主爵都尉楊僕爲樓船將軍，出豫章，下橫浦；故歸義粵侯二人爲戈船、下瀨將軍，出零陵，或下離水，或抵蒼梧；使馳義侯因巴、蜀罪人，發夜郎兵，下牂柯江；鹹會番禺。

　　六年冬，樓船將軍將精卒先陷尋陿，破石門，得粵船粟，因推而前，挫粵鋒，以粵數萬人待伏波將軍。伏波將軍將罪人，道遠後期，與樓船會乃有千餘人，遂俱進。樓船居前，至番禺，建德、嘉皆城守。樓船自擇便處，居東南面，伏波居西北面。會暮，樓船攻敗粵人，縱火燒城。粵素聞伏波，莫，不知其兵多少。伏波乃爲營，遣使招降者，賜印綬，復縱令相招。樓船力攻燒敵，反驅而入伏波營中。遲旦，城中皆降伏波。呂嘉、建德以夜與其屬數百人亡入海。伏波又問降者，知嘉所之，遣人追。故其校司馬蘇弘得建德，爲海常侯；粵郎都稽得嘉，爲臨蔡侯。

　　蒼梧王趙光與粵王同姓，聞漢兵至，降，爲隨桃侯。及粵揭陽令史定降漢，爲安道侯。粵將畢取以軍降，爲�侯。粵桂林監居翁諭告甌駱四十余萬口降，爲湘城侯。戈船、下瀨將軍兵及馳義侯所發夜郎兵未下，南粵已平。遂以其地爲儋耳、珠崖、南海、蒼梧、郁林、合浦、交止、九真、日南九郡。伏波將軍益封。樓船將軍以推鋒陷堅爲將梁侯。

　　自尉佗王凡五世，九十三歲而亡。

　　閩粵王無諸及粵東海王搖，其先皆粵王勾踐之後也，姓騶氏。秦並天下，廢爲君長，以其地爲閩中郡。及諸侯畔秦，無諸、搖率粵歸番陽令吳芮，所謂番君者也，從諸侯滅秦。當是時，項羽主命，不王也，以故不佐楚。漢擊項籍，無諸、搖帥粵人佐漢。漢五年，復立無諸爲閩粵王，王閩中故地，都冶。孝惠三年，舉高帝時粵功，曰閩君搖功多，其民便附，乃立搖爲東海王，都東甌，世號曰東甌王。

　　後數世，孝景三年，吳王濞反，欲從閩粵，閩粵未肯行，獨東甌從。及吳破，東甌受漢購，殺吳王丹徒，以故得不誅。

　　吳王子駒亡走閩粵，怨東甌殺其父，常勸閩粵擊東甌。建元三年，閩粵發兵圍東甌，東甌使人告急天子。天子問太尉田蚡，蚡對曰：「粵人相攻擊，固其常，不足以煩中國往救也。」中大夫嚴助詰蚡，言當救。天子遣助發會稽郡兵浮海救之，語具在《助傳》。漢兵未至，閩粵引兵去。東粵請舉國徙中國，乃悉與衆處江、淮之間。

　　六年，閩粵擊南粵，南粵守天子約，不敢擅發兵，而以聞。上遣大行王恢出豫章，大司農韓安國出會稽，皆爲將軍。兵未逾領，閩粵王郢發兵距險。其弟餘善與宗族謀曰：「王以擅發兵，不請，故天子兵來誅。漢兵衆強，即幸勝之，後來益多，滅國乃止。今殺王以謝天子，天子罷兵，固國完。不聽乃力戰，不勝即亡入海。」皆曰：「善。」即鏦殺王，使使奉其頭致大行。大行曰：「所爲來者，誅王。王頭至，不戰而殞，利莫大焉。」乃以便宜案兵告大司農軍，而使使奉王頭馳報天子。詔罷兩將軍兵，曰：「郢等首惡，獨無諸孫繇君醜不與謀。」乃使郎中將立醜爲粵繇王，奉閩粵祭祀。

　　餘善以殺郢，威行國中，民多屬，竊自立爲王，繇王不能制。上聞之，爲餘善不足復興師，曰：「餘善首誅郢，師得不勞。」因立餘善爲東粵王，與繇王並處。

　　至元鼎五年，南粵反，餘善上書請以卒八千從樓船擊呂嘉等。兵至揭陽，以海風波爲解，不行，持兩端，陰使南粵。及漢破番禺，樓船將軍僕上書願請引兵擊東粵。上以士卒勞倦，不許。罷兵，令諸校留屯豫章梅領待命。

　　明年秋，餘善聞樓船請誅之，漢兵留境，且往，乃遂發兵距漢道，號將軍騶力等爲「吞漢將軍」，入白沙、武林、梅領，殺漢三校尉。是時，漢使大司農張成、故山州侯齒將屯，不敢擊，卻就便處，皆坐畏懦誅。餘善刻「武帝」璽自立，詐其民，爲妄言。上遣橫海將軍韓說出句章，浮海從東方往；樓船將軍僕出武林，中尉王溫舒出梅領，粵侯爲戈船、下瀨將軍出如邪、白沙，元封元年冬、鹹入東粵。東粵素發兵距險，使徇北將軍守武林，敗樓船軍數校尉，殺長史。樓船軍卒錢唐榬終古斬徇北將軍，爲語皃侯。自兵未往。

　　故粵衍侯吳陽前在漢，漢使歸諭餘善，不聽。及橫海軍至，陽以其邑七百人反，攻粵軍於漢陽。及故粵建成侯敖與繇王居股謀，俱殺餘善，以其衆降橫海軍。封居股爲東成侯，萬戶；封敖爲開陵侯；封陽爲卯石侯，橫海將軍說爲按道侯，橫海校尉福爲繚嫈侯。福者，城陽王子，故爲海常侯，坐法失爵，從軍亡功，以宗室故侯。及東粵將多軍，漢兵至，棄軍降，封爲無錫侯。故甌駱將左黃同斬西于王，封爲下鄜侯。

　　於是天子曰「東粵狹多阻，閩粵悍，數反復」，詔軍吏皆將其民徙處江、淮之間。東粵地遂虛。

　　朝鮮王滿，燕人。自始燕時，嘗略屬真番、朝鮮，爲置吏築障。秦滅燕，屬遼東外徼。漢興，爲遠難守，復修遼東故塞，至浿水爲界，屬燕。燕王盧綰反，入匈奴，滿亡命，聚党千餘人，椎結蠻夷服而東走出塞，渡浿水，居秦故空地上下障，稍伇屬真番、朝鮮蠻夷及故燕、齊亡在者王之，都王險。

　　會孝惠、高後天下初定，遼東太守即約滿爲外臣，保塞外蠻夷，毋使盜邊；蠻夷君長欲入見天子，勿得禁止。以聞，上許之，以故滿得以兵威財物侵降其旁小邑，真番、臨屯皆來服屬，方數千里。

　　傳子至孫右渠，所誘漢亡人滋多，又未嘗入見；真番、辰國欲上書見天子，又雍閼弗通。元封二年，漢使涉何譙諭右渠，終不肯奉詔。何去至界，臨浿水，使馭刺殺送何者朝鮮裨王長，即渡水，馳入塞，遂歸報天子曰「殺朝鮮將」。上爲其名美，弗詰，拜何爲遼東東部都尉。朝鮮怨何，發兵襲攻，殺何。

　　天子募罪人擊朝鮮。其秋，遣樓船將軍楊僕從齊浮勃海，兵五萬，左將軍荀彘出遼東，誅右渠。右渠發兵距險。左將軍卒多率遼東士兵先縱，敗散。多還走，坐法斬。樓船將齊兵七千人先至王險。右渠城守，窺知樓船軍少，即出擊樓船，樓船軍敗走。將軍僕失其衆，遁山中十餘日，稍求收散卒，復聚。左將軍擊朝鮮浿水西軍，未能破。

　　天子爲兩將未有利，乃使衛山因兵威往諭右渠。右渠見使者，頓首謝：「願降，恐將詐殺臣；今見信節，請服降。」遣太子入謝，獻馬五千匹，及饋軍糧。人衆萬餘持兵，方度浿水，使者及左將軍疑其爲變，謂太子已服降，宜令人毋持兵，太子亦疑使者左將軍詐之，遂不度浿水，復引歸。山報，天子誅山。

　　左將軍破浿水上軍乃前至城下，圍其西北。樓船亦往會，居城南。右渠遂堅城守，數月未能下。

　　左將軍素侍中，幸，將燕，代卒，悍，乘勝，軍多驕。樓船將齊卒，入海已多敗亡，其先與右渠戰，困辱亡卒，卒皆恐，將心慚，其圍右渠，常持和節。左將軍急擊之，朝鮮大臣乃陰間使人私約降樓船，往來言，尚未肯決。左將軍數與樓船期戰，樓船欲就其約，不會。左將軍亦使人求間隙降下朝鮮，不肯，心附樓船。以故兩將不相得。左將軍心意樓船前有失軍罪，今與朝鮮和善而又不降，疑其有反計，未敢發。天子曰：「將率不能前，乃使衛山諭降右渠，不能顓決，與左將軍相誤，卒沮約。今兩將圍城又乖異，以故久不決。」使故濟南太守公孫遂往正之，有便宜得以從事。遂至，左將軍曰：「朝鮮當下久矣，不下者，樓船數期不會。」具以素所意告遂曰：「今如此不取，恐爲大害，非獨樓船，又且與朝鮮共滅吾軍。」遂亦以爲然，而以節召樓船將軍入左將軍軍計事，即令左將軍戲下執縛樓船將軍，並其軍。以報，天子誅遂。

　　左將軍已並兩軍，即急擊朝鮮。朝鮮相路人、相韓陶、尼谿相參、將軍王夾相與謀曰：「始欲降樓船，樓船今執，獨左將軍並將，戰益急，恐不能與，王又不肯降。」陶、唊、路人皆亡降漢。路人道死。元封三年夏，尼谿相參乃使人殺朝鮮王右渠來降。王險城未下，故右渠之大臣成已又反，復攻吏。左將軍使右渠子長、降相路人子最，告諭其民，誅成已。故遂定朝鮮爲真番、臨屯、樂浪、玄菟四郡。封參爲澅清侯，陶爲秋苴侯，唊爲平州侯，長爲幾侯。最以父死頗有功，爲沮陽侯。左將軍征至，坐爭功相嫉乖計，棄市。樓船將軍亦坐兵至列口當待左將軍，擅先縱，失亡多，當誅，贖爲庶人。

　　贊曰：楚、粵之先，曆世有土。及周之衰，楚地方五千里，而勾踐亦以粵伯。秦滅諸侯，唯楚尚有滇王。漢誅西南夷，獨滇復寵。及東粵滅國遷衆，繇王居股等猶爲萬戶侯。三方之開，皆自好事之臣。故西南夷發于唐蒙、司馬相如，兩粵起嚴助、硃買臣，朝鮮由涉何。遭世富盛，動能成功，然已勤矣。追觀太宗填撫尉佗，豈古所謂「招攜以禮，懷遠以德」者哉！

Chinese text: This work was published before January 1, 1923, and is in the
public domain worldwide because the author died at least 100 years ago.
