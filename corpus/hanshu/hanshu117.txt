卷一百上 敘傳第七十上
　　班氏之先，與楚同姓，令尹子文之後也。子文初生，棄於瞢中，而虎乳之。楚人謂乳「穀」，謂虎「於檡」，故名穀於檡，字子文。楚人謂虎「班」，其子以為號。秦之滅楚，遷晉、代之間，因氏焉。

　　始皇之末，班壹避墬於樓煩，致馬牛羊數千群。值漢初定，與民無禁，當孝惠、高后時，以財雄邊，出入弋獵，旌旗鼓吹，年百餘歲，以壽終，故北方多以「壹」為字者。

　　壹生孺。孺為任俠，州郡歌之。孺生長，官至上谷守。長生回，以茂材為長子令。回生況，舉孝廉為郎，積功勞，至上河農都尉，大司農奏課連最，入為左曹越騎校尉。成帝之初，女為婕妤，致仕就第，貲累千金，徙昌陵。昌陵後罷，大臣名家皆占數于長安。

　　況生三子：伯、斿、稚。伯少受《詩》於師丹。大將軍王鳳薦伯宜勸學，召見宴昵殿，容貌甚麗，誦說有法，拜為中常侍。時上方鄉學，鄭寬中、張禹朝夕入說尚書、論語於金華殿中，詔伯受焉。既通大義，又講異同於許商，遷奉車都尉。數年，金華之業絕，出與王、許子弟為群，在於綺襦紈褲之間，非其好也。

　　家本北邊，志節忼慨，數求使匈奴。河平中，單于來朝，上使伯持節迎於塞下。會定襄大姓石、李群輩報怨，殺追捕吏，伯上狀，因自請願試守期月。上遣侍中中郎將王舜馳傳代伯護單于，并奉璽書印綬，即拜伯為定襄太守。定襄聞伯素貴，年少，自請治劇，畏其下車作威，吏民竦息。伯至，請問耆老父祖故人有舊恩者，迎延滿堂，日為供具，執子孫禮。郡中益弛。諸所賓禮皆名豪，懷恩醉酒，共諫伯宜頗攝錄盜賊，具言本謀亡匿處。伯曰：「是所望於父師矣。」乃召屬縣長吏，選精進掾史，分部收捕，及它隱伏，旬日盡得。郡中震栗，咸稱神明。歲餘，上徵伯。伯上書願過故郡上父祖冢。有詔，太守都尉以下會。因召宗族，各以親疏加恩施，散數百金。北州以為榮，長老紀焉。道病中風，既至，以侍中光祿大夫養病，賞賜甚厚，數年未能起。

　　會許皇后廢，班婕妤供養東宮，進侍者李平為婕妤，而趙飛燕為皇后，伯遂稱篤。久之，上出過臨候伯，伯惶恐，起視事。

　　自大將軍薨後，富平、定陵侯張放、淳于長等始愛幸，出為微行，行則同輿執轡；入侍禁中，設宴飲之會，及趙、李諸侍中皆引滿舉白，談笑大噱。時乘輿幄坐張畫屏風，畫紂醉踞妲己作長夜之樂。上以伯新起，數目禮之，因顧指畫而問伯：「紂為無道，至於是虖？」伯對曰：「書云『乃用婦人之言』，何有踞肆於朝？所謂眾惡歸之，不如是之甚者也。」上曰：「苟不若此，此圖何戒？」伯曰：「『沈湎于酒』，微子所以告去也；『式號式謼』，大雅所以流連也。詩書淫亂之戒，其原皆在於酒。」上乃謂然歎曰：「吾久不見班生，今日復聞讜言！」放等不懌，稍自引起更衣，因罷出。時長信庭林表適使來，聞見之。

　　後上朝東宮，太后泣曰：「帝間顏色瘦黑，班侍中本大將軍所舉，宜寵異之，益求其比，以輔聖德。宜遣富平侯且就國。」上曰：「諾。」車騎將軍王音聞之，以風丞相御史奏富平侯罪過，上乃出放為邊都尉。後復徵入，太后與上書曰：「前所道尚未效，富平侯反復來，其能默虖？」上謝曰：「請今奉詔。」是時許商為少府，師丹為光祿勳，上於是引商、丹入為光祿大夫，伯遷水衡都尉，與兩師並侍中，皆秩中二千石。每朝東宮，常從；及有大政，俱使諭指於公卿。上亦稍厭游宴，復修經書之業，太后甚悅。丞相方進復奏，富平侯竟就國。會伯病卒，年三十八，朝廷愍惜焉。

　　斿博學有俊材，左將軍師丹舉賢良方正，以對策為議郎，遷諫大夫、右曹中郎將，與劉向校祕書。每奏事，斿以選受詔進讀群書。上器其能，賜以祕書之副。時書不布，自東平思王以叔父求太史公、諸子書，大將軍白不許。語在東平王傳。斿亦早卒，有子曰嗣，顯名當世。

　　穉少為黃門郎中常侍，方直自守。成帝季年，立定陶王為太子，數遣中盾請問近臣，穉獨不敢答。哀帝即位，出穉為西河屬國都尉，遷廣平相。

　　王莽少與穉兄弟同列友善，兄事斿而弟畜穉。斿之卒也，修緦麻，賻賵甚厚。平帝即位，太后臨朝，莽秉政，方欲文致太平，使使者分行風俗，采頌聲，而穉無所上。琅邪太守公孫閎言災害於公府，大司空甄豐遣屬馳至兩郡諷吏民，而劾閎空造不祥，穉絕嘉應，嫉害聖政，皆不道。太后曰：「不宣德美，宜與言災害者異罰。且後宮賢家，我所哀也。」閎獨下獄誅。穉懼，上書陳恩謝罪，願歸相印，入補延陵園郎，太后許焉。食故祿終身。由是班氏不顯莽朝，亦不罹咎。

　　初，成帝性寬，進入直言，是以王音、翟方進等繩法舉過，而劉向、杜鄴、王章、朱雲之徒肆意犯上，故自帝師安昌侯，諸舅大將軍兄弟及公卿大夫、後宮外屬史許之家有貴寵者，莫不被文傷詆。唯谷永嘗言「建始、河平之際，許、班之貴，傾動前朝，熏灼四方，賞賜無量，空虛內臧，女寵至極，不可尚矣；今之後起，天所不饗，什倍於前。」永指以駮譏趙、李，亦無間云。

　　穉生彪。彪字叔皮，幼與從兄嗣共遊學，家有賜書，內足於財，好古之士自遠方至，父黨揚子雲以下莫不造門。

　　嗣雖修儒學，然貴老嚴之術。桓生欲借其書，嗣報曰：「若夫嚴子者，絕聖棄智，修生保真，清虛澹泊，歸之自然，獨師友造化，而不為世俗所役者也。漁釣於一壑，則萬物不奸其志；栖遲於一丘，則天下不易其樂。不絓聖人之罔，不齅驕君之餌，蕩然肆志，談者不得而名焉，故可貴也。今吾子已貫仁誼之羈絆，繫名聲之韁鎖，伏周、孔之軌躅，馳顏、閔之極摯，既繫攣於世教矣，何用大道為自眩曜？昔有學步於邯鄲者。曾未得其髣彿，又復失其故步，遂匍匐而歸耳！恐似此類，故不進。」嗣之行己持論如此。

　　叔皮唯聖人之道然後盡心焉。年二十，遭王莽敗，世祖即位於冀州。時隗囂據壟擁眾，招輯英俊，而公孫述稱帝於蜀漢，天下雲擾，大者連州郡，小者據縣邑。囂問彪曰：「往者周亡，戰國並爭，天下分裂，數世然後乃定，其抑者從橫之事復起於今乎？將承運迭興在於一人也？願先生論之。」對曰：「周之廢興與漢異。昔周立爵五等，諸侯從政，本根既微，枝葉強大，故其末流有從橫之事，其勢然也。漢家承秦之制，並立郡縣，主有專己之威，臣無百年之柄，至於成帝，假借外家，哀、平短祚，國嗣三絕，危自上起，傷不及下。故王氏之貴，傾擅朝廷，能竊號位，而不根於民。是以即真之後，天下莫不引領而歎，十餘年間，外內騷擾，遠近俱發，假號雲合，咸稱劉氏，不謀而同辭。方今雄桀帶州城者，皆無七國世業之資。詩云：『皇矣上帝，臨下有赫，鑒觀四方，求民之莫。』今民皆謳吟思漢，鄉仰劉氏，已可知矣。」囂曰：「先生言周、漢之勢，可也，至於但見愚民習識劉氏姓號之故，而謂漢家復興，疏矣！昔秦失其鹿，劉季逐而掎之，時民復知漢虖！」既感囂言，又愍狂狡之不息，乃著王命論以救時難。其辭曰：

　　昔在帝堯之禪曰：「咨爾舜，天之曆數在爾躬。」舜亦以命禹。臮于稷𢍆，咸佐唐虞，光濟四海，奕世載德，至于湯武，而有天下。雖其遭遇異時，禪代不同，至于應天順民，其揆一也。是故劉氏承堯之祚，氏族之世，著乎春秋。唐據火德，而漢紹之，始起沛澤，則神母夜號，以章赤帝之符。由是言之，帝王之祚，必有明聖顯懿之德，豐功厚利積絫之業，然後精誠通於神明，流澤加於生民，故能為鬼神所福饗，天下所歸往，未見運世無本，功德不紀，而得屈起在此位者也。世俗見高祖興於布衣，不達其故，以為適遭暴亂，得奮其劍，游說之士至比天下於逐鹿，幸捷而得之，不知神器有命，不可以智力求也。悲夫！此世所以多亂臣賊子者也。若然者，豈徒闇於天道哉？又不睹之於人事矣！

　　夫餓饉流隸，飢寒道路，思有裋褐之褻，儋石之畜，所願不過一金，然終於轉死溝壑。何則？貧窮亦有命也。況虖天子之貴，四海之富，神明之祚，可得而妄處哉？故雖遭罹阨會，竊其權柄，勇如信、布，彊如梁、籍，成如王莽，然卒潤鑊伏質，亨醢分裂，又況幺{麻骨}，尚不及數子，而欲闇奸天位者虖！是故駑蹇之乘不騁千里之塗，燕雀之疇不奮六翮之用，楶梲之材不荷棟梁之任，斗筲之子不秉帝王之重。易曰「鼎折足，覆公餗」，不勝其任也。

　　當秦之末，豪桀共推陳嬰而王之，嬰母止之曰：「自吾為子家婦，而世貧賤，卒富貴不祥，不如以兵屬人，事成少受其利，不成禍有所歸。」嬰從其言，而陳氏以寧。王陵之母亦見項氏之必亡，而劉氏之將興也。是時陵為漢將，而母獲於楚，有漢使來，陵母見之，謂曰：「願告吾子，漢王長者，必得天下，子謹事之，無有二心。」遂對漢使伏劍而死，以固勉陵。其後果定於漢，陵為宰相封侯。夫以匹婦之明，猶能推事理之致，探禍福之機，而全宗祀於無窮，垂策書於春秋，而況大丈夫之事虖！是故窮達有命，吉凶由人，嬰母知廢，陵母知興，審此四者，帝王之分決矣。

　　蓋在高祖，其興也有五：一曰帝堯之苗裔，二曰體貌多奇異，三曰神武有徵應，四曰寬明而仁恕，五曰知人善任使。加之以信誠好謀，達於聽受，見善如不及，用人如由己，從諫如順流，趣時如嚮赴；當食吐哺，納子房之策；拔足揮洗，揖酈生之說；寤戍卒之言，斷懷土之情；高四皓之名，割肌膚之愛；舉韓信於行陳，收陳平於亡命，英雄陳力，群策畢舉：此高祖之大略，所以成帝業也。若乃靈瑞符應，又可略聞矣。初劉媼任高祖而夢與神遇，震電晦冥，有龍蛇之怪。及其長而多靈，有異於眾，是以王、武感物而折券，呂公睹形而進女；秦皇東游以厭其氣，呂后望雲而知所處；始受命則白蛇分，西入關則五星聚。故淮陰、留侯謂之天授，非人力也。

　　歷古今之得失，驗行事之成敗，稽帝王之世運，考五者之所謂，取舍不厭斯位，符瑞不同斯度，而苟昧於權利，越次妄據，外不量力，內不知命，則必喪保家之主，失天年之壽，遇折足之凶，伏鈇鉞之誅。英雄誠知覺寤，畏若禍戒，超然遠覽，淵然深識，收陵、嬰之明分，絕信、布之覬覦，距逐鹿之瞽說，審神器之有授，毋貪不可幾，為二母之所咲，則福祚流于子孫，天祿其永終矣。

　　知隗囂終不寤，乃避墬於河西。河西大將軍竇融嘉其美德，訪問焉。舉茂材，為徐令，以病去官。後數應三公之召。仕不為祿，所如不合；學不為人，博而不俗；言不為華，述而不作。

　　有子曰固，弱冠而孤，作幽通之賦，以致命遂志。其辭曰：

　　系高頊之玄冑兮，氏中葉之炳靈，繇凱風而蟬蛻兮，雄朔野以颺聲。皇十紀而鴻漸兮，有羽儀於上京。巨滔天而泯夏兮，考遘愍以行謠，終保己而貽則兮，里上仁之所廬。懿前烈之純淑兮，窮與達其必濟，咨孤矇之眇眇兮，將圮絕而罔階，豈余身之足殉兮？愇世業之可懷。

　　靖潛處以永思兮，經日月而彌遠，匪黨人之敢拾兮，庶斯言之不玷。魂煢煢與神交兮，精誠發於宵寐，夢登山而迥眺兮，覿幽人之髣彿，㩜葛藟而授余兮，眷峻谷曰勿隧。昒昕寤而仰思兮，心蒙蒙猶未察，黃神邈而靡質兮，儀遺讖以臆對。曰乘高而遌神兮，道遐通而不迷，葛綿綿於樛木兮，詠南風以為綏，蓋惴惴之臨深兮，乃二雅之所祗。既誶爾以吉象兮，又申之以炯戒：盍孟晉以迨群兮？辰焂忽其不再。

　　承靈訓其虛徐兮，竚盤桓而且俟，惟天墬之無窮兮，鱻生民之脢在。紛屯亶與蹇連兮，何艱多而智寡！上聖寤而後拔兮，豈群黎之所御！昔衛叔之御昆兮，昆為寇而喪予。管彎弧欲斃讎兮，讎作后而成己。變化故而相詭兮，孰云豫其終始！雍造怨而先賞兮，丁繇惠而被戮；㮚取弔于逌吉兮，王膺慶於所慼。畔回宂其若茲兮，北叟頗識其倚伏。單治裏而外凋兮，張修襮而內逼，欥中龢為庶幾兮，顏與冉又不得。溺招路以從己兮，謂孔氏猶未可，安慆慆而不萉兮，卒隕身虖世禍。游聖門而靡救兮，顧覆醢其何補？固行行其必凶兮，免盜亂為賴道；形氣發于根柢兮，柯葉彙而靈茂。恐网蜽之責景兮，慶未得其云已。

　　黎淳耀于高辛兮，羋彊大於南汜；嬴取威於百儀兮，姜本支虖三止：既仁得其信然兮，卬天路而同軌。東厸虐而殲仁兮，王合位虖三五；戎女烈而喪孝兮，伯徂歸於龍虎：發還師以成性兮，重醉行而自耦。震鱗漦于夏庭兮，匝三正而滅周；巽羽化于宣宮兮，彌五辟而成災。

　　道悠長而世短兮，敻冥默而不周，胥仍物而鬼諏兮，乃窮宙而達幽。媯巢姜於孺筮兮，旦算祀于挈龜。宣、曹興敗於下夢兮，魯、衛名諡於銘謠。妣聆呱而刻石兮，許相理而鞠條。道混成而自然兮，術同原而分流。神先心以定命兮，命隨行以消息。斡流遷其不濟兮，故遭罹而贏縮。三欒同於一體兮，雖移盈然不忒。洞參差其紛錯兮，斯眾兆之所惑。周、賈盪而貢憤兮，齊死生與禍福，抗爽言以矯情兮，信畏犧而忌服。

　　所貴聖人之至論兮，順天性而斷誼。物有欲而不居兮，亦有惡而不避，守孔約而不貳兮，乃輶德而無累。三仁殊而一致兮，夷、惠舛而齊聲。木偃息以蕃魏兮，申重繭以存荊。紀焚躬以衛上兮，皓頤志而弗營。侯屮木之區別兮，苟能實而必榮。要沒世而不朽兮，乃先民之所程。

　　觀天罔之紘覆兮，實棐諶而相順，謨先聖之大繇兮，亦厸德而助信。虞韶美而儀鳳兮，孔忘味於千載。素文信而底麟兮，漢賓祚于異代。精通靈而感物兮，神動氣而入微。養游睇而猿號兮，李虎發而石開。非精誠其焉通兮，苟無實其孰信！操末技猶必然兮，矧湛躬於道真！

　　登孔、顥而上下兮，緯群龍之所經，朝貞觀而夕化兮，猶諠己而遺形，若胤彭而偕老兮，訴來哲以通情。

　　亂曰：天造屮昧，立性命兮，復心弘道，惟賢聖兮。渾元運物，流不處兮，

　　保身遺名，民之表兮。舍生取誼，亦道用兮，憂傷夭物，忝莫痛兮！昊爾太素，

　　曷渝色兮？尚粵其幾，淪神域兮！

　　永平中為郎，典校祕書，專篤志於博學，以著述為業。或譏以無功，又感東方朔、揚雄自諭以不遭蘇、張、范、蔡之時，曾不折之以正道，明君子之所守，故聊復應焉。其辭曰：

　　賓戲主人曰：「蓋聞聖人有壹定之論，列士有不易之分，亦云名而已矣。故太上有立德，其次有立功。夫德不得後身而特盛，功不得背時而獨章，是以聖喆之治，棲棲皇皇，孔席不煗，墨突不黔。由此言之，取舍者昔人之上務，著作者前列之餘事耳。今吾子幸游帝王之世，躬帶冕之服，浮英華，湛道德，矕龍虎之文，舊矣。卒不能攄首尾，奮翼鱗，振拔洿塗，跨騰風雲，使見之者景駭，聞之者嚮震。徒樂枕經籍書，紆體衡門，上無所蔕，下無所根。獨攄意虖宇宙之外，銳思於豪芒之內，潛神默記，恆以年歲。然而器不賈於當己，用不效於一世，　雖馳辯如濤波，摛藻如春華，猶無益於殿最。意者，且運朝夕之策，定合會之計，使存有顯號，亡有美諡，不亦優虖？」

　　主人逌爾而咲曰：「若賓之言，斯所謂見勢利之華，闇道德之實，守穾奧之熒燭，未卬天庭而睹白日也。曩者王塗蕪穢，周失其御，侯伯方軌，戰國橫騖，於是七雄虓闞，分裂諸夏，龍戰而虎爭。游說之徒，風颺電激，並起而救之，其餘猋飛景附，煜霅其間者，蓋不可勝載。當此之時，搦朽摩鈍，鈆刀皆能壹斷，是故魯連飛一矢而蹶千金，虞卿以顧眄而捐相印也。夫啾發投曲，感耳之聲，合之律度，淫䵷而不可聽者，非韶、夏之樂也；因勢合變，偶時之會，風移俗易，乖忤而不可通者，非君子之法也。及至從人合之，衡人散之，亡命漂說，羇旅騁辭，商鞅挾三術以鑽孝公，李斯奮時務而要始皇，彼皆躡風雲之會，履顛沛之勢，據徼乘邪以求一日之富貴，朝為榮華，夕而焦瘁，福不盈眥，禍益於世，凶人且以自悔，況吉士而是賴虖！且功不可以虛成，名不可以偽立，韓設辯以徼君，呂行詐以賈國。說難既酋，其身乃囚；秦貨既貴，厥宗亦隧。是故仲尼抗浮雲之志，孟軻養浩然之氣，彼豈樂為迂闊哉？道不可以貳也。方今大漢洒埽群穢，夷險芟荒，廓帝紘，恢皇綱，基隆於羲、農，規廣於黃、唐；其君天下也，炎之如日，威之如神，函之如海，養之如春。是以六合之內，莫不同原共流，沐浴玄德，稟卬太和，枝附葉著，譬猶屮木之殖山林，鳥魚之毓川澤，得氣者蕃滋，失時者苓落，參天墬而施化，豈云人事之厚薄哉？今子處皇世而論戰國，耀所聞而疑所覿，欲從旄敦而度高虖泰山，懷氿濫而測深虖重淵，亦未至也。」

　　賓曰：「若夫鞅、斯之倫，衰周之凶人，既聞命矣。敢問上古之士，處身行道，輔世成名，可述於後者，默而已虖？」

　　主人曰：「何為其然也！昔咎繇謨虞，箕子訪周，言通帝王，謀合聖神；殷說夢發於傅巖，周望兆動於渭濱，齊甯激聲於康衢，漢良受書於邳沂，皆俟命而神交，匪詞言之所信，故能建必然之策，展無窮之勳也。近者陸子優繇，新語以興；董生下帷，發藻儒林；劉向司籍，辯章舊聞；揚雄覃思，法言、大玄：皆及時君之門闈，究先聖之壼奧，婆娑虖術藝之場，休息虖篇籍之囿，以全其質而發其文，用納虖聖聽，列炳於後人，斯非其亞與！若乃夷抗行於首陽，惠降志於辱仕，顏耽樂於簞瓢，孔終篇於西狩，聲盈塞於天淵，真吾徒之師表也。且吾聞之：壹陰壹陽，天墬之方；乃文乃質，王道之綱；有同有異，聖喆之常。故曰：慎修所志，守爾天符，委命共己，味道之腴，神之聽之，名其舍諸！賓又不聞龢氏之璧韞於荊石，隨侯之珠藏於蜯蛤虖？歷世莫眡，不知其將含景耀，吐英精，曠千載而流夜光也。應龍潛於潢汙，魚黿媟之，不睹其能奮靈德，合風雲，超忽荒，而躆顥蒼也。故夫泥蟠而天飛者，應龍之神也；先賤而後貴者，龢、隨之珍也；時闇而久章者，君子之真也。若乃牙、曠清耳於管絃，離婁眇目於豪分；逢蒙絕技於弧矢，班輸榷巧於斧斤；良樂軼能於相馭，烏獲抗力於千鈞；龢、鵲發精於鍼石，研、桑心計於無垠。僕亦不任廁技於彼列，故密爾自娛於斯文。」


Chinese text: This work was published before January 1, 1923, and is in the
public domain worldwide because the author died at least 100 years ago.
