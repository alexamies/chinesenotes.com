衞操 莫含 劉庫仁 尉古真 穆崇 奚斤 叔孫建 安同 庾業延 王建 羅結 樓伏連 閭大肥 奚牧 和跋 莫題 賀狄干 李栗 奚眷
列傳第八衛操莫含劉庫仁（弟子羅辰羅辰曾孫仁之尉古真（從玄孫瑾穆崇奚斤叔孫建安同庾業延王建羅結樓伏連（曾孫寶閭大

肥奚牧和跋莫題賀狄幹李栗奚眷

衛操，字德元，代人也。少通俠，有才略。晉征北將軍衛瓘以操為牙門將。當魏神元時，頗自結附。及神元崩後，與從子雄及其宗室鄉親姬淡等來歸，說桓、穆二帝招納晉人。桓帝以為輔相，任以國事。及劉、石之亂，桓帝匡助晉氏。操稍遷至右將軍，封定襄侯。

桓帝崩後，操立碑於大邗城南，以頌功德，云「魏，軒轅之苗裔」。言桓、穆二帝「統國禦眾，威禁大行，國無奸盜，路有頌聲。威武所向，下無交兵。招喻六狄，咸來歸誠。奉承晉皇，扞禦邊疆。王室多難，天網弛綱。豪心遠濟，靡離其殃。歲翦逆命，奸盜豺狼。永安元年，歲次甲子。奸黨猶逆，東西狼歭。敢逼天王，兵甲屢起。怙眾肆暴，虐用將士。鄴、洛構隙，棄親求疏。乃招異類，屠各、匈奴。交刃千里，長蛇塞塗。晉道應天，言展良謨。使持節、平北將軍、并州刺史、護匈奴中郎將、東嬴公司馬騰，才神絕世，規略超遠。欲求外救，朝臣莫應。簡賢選士，命茲良使。遣參軍壺倫、牙門中行嘉、義陽亭侯衛謨、協義亭侯衛鹁健等，馳奉檄書，至晉陽城」。

又稱桓、穆二帝，「心存宸極。輔相二衛，對揚毗翼。操展文謀，雄奮武烈。承命會議，諮論奮發。翼衛內外，鎮靜四方。志在竭力，奉戴天王。忠恕用暉，外動亦攘。功濟方州，勳烈光延。升平之日，納貢充籓。馮瞻鑾蓋，步趾三川。有德無祿，大命不延。年三十九，以永興三年六月二十四日寢疾薨殂。背棄華殿，雲中名都。國失惠主，哀感欷歔。悲痛煩冤，載呼載號。遠近親軌，奔赴梓廬。仰訴造化，痛延悲夫！」時晉光熙元年也。

皇興初，雍州別駕雁門段榮於大邗掘得此碑，文雖非麗，事宜載焉，故略附於傳。操以穆帝三年卒。始操所與宗室鄉親入國者，衛勤安樂亭侯，衛崇、衛清並都亭侯，衛沈、段繁並信義將軍、都鄉侯，王發建武將軍、都亭侯，范班折沖將軍、廣武亭侯，賈慶建武將軍、上洛亭侯，賈循都亭侯，李壹關中侯，郭乳關內侯，皆為桓帝所表授也。六修之難，存者多隨劉琨任子遵南奔。

衛雄、姬淡、莫含等名皆見碑。雄字世遠，淡字世雅，並勇健多計，桓帝並以為將，常隨征伐。雄稍遷至左將軍、雲中侯。淡亦以勇績著名，桓帝末，至信義將軍、樓煩侯。穆帝初，並見委任，衛操卒後，俱為左右輔相。六修之逆，國內大亂，雄、淡並為群情所附，乃與劉遵率烏丸、晉人數萬而叛。劉琨聞之，大悅，如平城撫納之，欲因以滅石勒。後為勒將孔長所滅。

莫含，雁門繁畦人也。劉琨為并州，辟含從事。含居近塞下，常交通國中。穆帝愛其才器。及為代王，備置官屬，求含於琨，琨喻遣之。乃入參國官，常參軍國大謀。卒于左將軍、關中侯。其故宅在桑乾川南，世稱莫含壁，含音訛，或謂之莫回城云。

子顯，昭成世為左常侍。

顯子題，道武初，為大將，以功賜爵東宛侯。常與李栗侍宴，栗坐不敬獲罪，題亦被黜為濟陽太守。後道武欲廣宮室，規度平城四方數十里，將模鄴、洛、長安之制，運材數百萬根。以題機巧，征令監之。召入，與論興造之制，題久侍頗怠，賜死。

題弟雲，好學善射。道武時，常典選曹，賜爵安德侯。遷執金吾，參軍國謀議。太武克赫連昌，詔雲與常山王素留鎮統萬，進爵安定公。雲撫慰新舊，皆得其所。卒，諡敬公。

劉庫仁字沒根，獨孤部人，劉武之宗也。少豪俠，有智略。母平文皇帝之女。昭成皇帝復以宗女妻之，為南部大人。建國三十九年，照成暴崩，道武未立，苻堅以庫仁為陵江將軍、關內侯。令與衛辰分國眾統之，河西屬衛辰，河東屬庫仁。於是獻明皇后攜道武及衛、秦二王自賀蘭部來居焉。庫仁盡忠奉事，不以興廢易節。苻堅處衛辰在庫仁下，衛辰怒，叛，攻庫仁。庫仁伐衛辰，破之。苻堅賜庫仁妻公孫氏，厚其資送。

慕容垂圍苻丕於鄴，又遣將平規攻堅幽州刺史王永于薊。庫仁遣妻兄公孫希助永擊規，大破之。庫仁復將大舉以救丕。發雁門、上穀、代郡兵，次於繁畤。先是，慕容文等當徙長安，遁依庫仁部，常思東歸。是役也，文等夜率三郡人，攻殺庫仁，乘其駿馬，奔慕容垂。公孫希聞亂走丁零。

庫仁弟眷，繼攝國事。眷第三子羅辰，機警有智謀，謂眷曰：「從兄顯，忍人也，願早圖之。」眷不以為意。後庫仁子顯果殺眷而代立。顯既殺眷，又謀逆。及道武即位，討顯于馬邑，追至彌澤，大破之。後奔慕容驎，驎徙之中山。

羅辰即宣穆皇后兄也。顯既殺眷，羅辰遂奔道武。顯恃強，每謀逆，羅辰輒先聞奏。拜南部大人。從平中原，以功賜爵永安公。以軍功除征東將軍、定州刺史。卒，諡曰敬。

子殊暉襲爵，位并州刺史，卒。子求引，位武衛將軍。卒，諡曰貞。子爾頭，位魏昌、癭陶二縣令，贈钜鹿太守。

子仁之，字山靜，少有操尚，粗涉書史。歷位衛將軍、西兗州刺史，在州有當時之譽。武定二年卒，贈衛大將軍、吏部尚書、青州刺史，諡曰敬。

仁之外示長者，內多矯詐。其對賓客，破床弊席，粗飯冷菜，衣服故惡，乃過逼下。善候當塗，能為詭激。每於稠人廣眾中，或撾一奸吏，或縱一孤貧，大言自眩，淺識皆稱其美。公能之譽，動過其實。性又酷虐，在晉陽曾營城雉，仁之統監作役。以小稽緩，遂杖前殷州刺史裴瑗、并州刺史王綽。齊神武大加譴責。性好文字。吏書失體，便加鞭撻；言韻微訛，亦見捶楚，吏人以此苦之。而愛好文史，敬重人流。與齋帥馮元興交款。元興死後積年，仁之營視其家，常出隆厚，時人以此尚之。

仁之伯乞歸，真君中，除中散大夫。性寬和，與物無競，未嘗言人善惡。曾遇患晝寢，有奴偷竊，乞歸詐睡不見，亦不泄之。此奴走入蠕蠕，方笑言之，亦無嗔色。獻文末，除主客尚書。孝文初，位東雍州刺史，賜爵永安侯。卒。

子嵩，字阿龍，好周人之急。與王仲興自平城被追赴洛，家貧不能自達，嵩事事資遣。宣武時，仲興寵倖，乃奏除給事。請疏黃河，以通船漕，授龍門都將。歷年功不就，坐流。元曄僭立，授大鴻臚卿。子桃湯，位終奉朝請。

尉古真，代人也。道武之在賀蘭部，賀染幹遣侯引乙突等將肆逆。古真知之，密以馳告。染幹疑古真泄其謀，乃執拷之，以兩車軸押其頭，傷其一目。不服，乃免之。後從平中原，以功賜爵束州侯。明元初，為鴻飛將軍，鎮大洛。卒于定州刺史。子億萬襲。

古真弟諾，以忠謹著稱。從道武圍中山，先登，傷一目。道武歎曰：「諾兄弟並毀目以建功效，誠可嘉也！」賜安樂子。從平姚平，還，拜國部大人。太武時，改邑遼西公。卒，第八子歡襲。

諾長子眷，忠謹有父風。明元時，執事左右，為太官令。時侍臣受斤亡入蠕蠕，詔眷追之。遂至虜庭，禽之大檀前。由是以驍烈聞。太武即位，命眷與散騎侍郎劉庫仁等八人分典四部，綰奏機要，加陳兵將軍。文成時，拜侍中、太尉，封漁陽王，與太宰常英等錄尚書事。文成北巡狩，以寒雪方降，議還。眷曰：「今去都不遠而旋，虜必疑我有內難。方寒雪，宜更進前。」帝遂度漠而還。帝以眷元老，賜杖履上殿。薨，諡曰莊。子多侯襲爵。

多侯少有武幹。獻文時，假節、領護羌戎校尉、敦煌鎮將。至，求輕騎五千，西入于闐，兼平諸國，因敵取資，平定為效。弗許。孝文初，又求北取伊吾，斷蠕蠕通西域路。帝善其計，以東作方興，難之。為妻元所害。

多侯弟子慶賓，善騎射，有將略，稍遷太中大夫。明帝時，朝議送蠕蠕主阿那瑰還國。慶賓上表固爭，不從。後蠕蠕遂執行台元孚。慶賓後拜肆州刺史。時爾硃榮兵威漸盛，曾經肆州，慶賓惡之，據城不納。榮襲之，拘還秀容，呼為假父。後以憂還都。尋起為光祿大夫、都督，鎮汝陰。還朝，卒，贈司空。子瑾。

瑾少而敏悟，好學慕善。以國姓門資，稍遷直後。司馬子如執政，瑾娶其甥皮氏為妻，由此除中書舍人。後除吏部郎中。齊文襄崩，文宣命瑾在鄴北宮，共高德正典機密。天保中，累遷七兵尚書侍郎。孝昭輔政，除吏部尚書。武成踐祚，趙彥深本子如賓寮，元文遙、和士開並帝鄉故舊，共相薦達，任遇彌重。又吏部銓衡所歸，事多秘密，由是朝之機事，頗亦預聞。後為尚書右僕射，卒。武成方在三台饗宴，文遙奏聞，遂命撤樂罷飲。

瑾外雖通顯，內關風訓；閨門穢雜，為世所鄙。有女在室，忽從奔誘，瑾遂以適婦侄皮逸人。瑾又通寡嫂元氏。瑾嘗譏吏部郎中頓丘李構云：「郎不稽古。」構對令史云：「我實不稽古，未知通嫂得作稽古不？」瑾聞大慚。然亦能折節下士，意在引接名流，但不之別也。有賈彥始者，儀望雖是儒生，稱堪充聘陳使。司徒戶曹祖崇儒，文辯俱不足，言將為當世莫及。好學吳人搖脣振足，為人所哂。見人好笑，時論比之寒蟬。又少威儀。子德載，以蒲鞭責之，便自投井。瑾自臨井上，呼云：「兒出！聞者皆笑。及位任重，便大躁急，省內郎中將論事者，逆即瞋罵。既居大選，彌自驕狠。皮子賤恃其親通，多所談薦，大有受納。瑾死後，其弟靜忿而發之。子賤坐決鞭二百，配北營州。

初，瑾為聘梁使，梁人陳昭善相，謂瑾曰：「二十年後當為宰相。」瑾出，私謂人曰：「此公宰相後，不過三年，當死。」昭後為陳使主，兼散騎常侍，至齊。瑾時兼右僕射，鳴騶鐃吹。昭復謂人曰：「二年當死。」果如言焉。德載位通直散騎侍郎。

眷弟地幹，機悟有才藝，馳馬立射五的，時人莫能及。太武時，位庫部尚書，加散騎常侍，領侍輦郎。奉上忠謹，尤善嘲笑。太武見其效人舉措，忻悅不能自勝。甚見親愛，參軍國大謀。時征平原，試沖車以攻塚。地幹為索所摐，折脅而卒。帝親往哭慟，贈中領軍、燕郡公，諡曰惠。

子長壽，位右曹殿中尚書，賜爵會稽公，卒于涇州刺史。

古真族玄孫聿，字成興，性耿介。明帝時，為武衛將軍。時領軍元叉執權，百寮莫不加敬，聿獨長揖不拜。尋出為氵京州刺史。氵京州緋色，天下之最，叉送白綾二千匹令染，聿拒不受。叉諷御史劾之，驛徵至京。覆，無狀。還任，卒。

穆崇，代人也，其先代效節於神元、桓、穆之時。崇少以盜竊為事。道武之居獨孤部，崇往來奉給，時人無及者。後劉顯之逆，平文皇帝外孫梁眷知之，密遣崇告道武。眷謂崇曰：「顯若知之，雖刀劍刳割勿泄也。」因以寵妻及所乘良馬付崇曰：「事覺，吾當以此自明。」崇來告難，道武馳如賀蘭部。顯果疑眷泄，將囚之。崇乃唱言：「梁眷不顧恩義，將顯為逆。今我掠得其妻、馬，足以雪忿。」顯聞信之。窟咄之難，崇外甥于植等與崇謀執道武以應之。崇夜告道武，道武誅植等。北逾陰山，復幸賀蘭部。

道武為魏王，崇從平中原，位侍中、豫州刺史、太尉、宜都公。天賜三年，薨。先是，衛王儀謀逆，崇預焉。道武惜其功，秘之。及有司奏諡，帝親覽諡法，述義不克曰丁，曰：「此當矣。」乃諡丁公。

初，道武避窟咄難，遣崇還察人心。崇留馬與從者，微服入其營。會有火光，為舂妾所識，賊皆驚起。崇求從者不得，因匿坑中，徐乃竊馬奔走。宿于大澤，有白狼向崇號，崇覺悟，馳隨狼奔，遂免難。道武異之，命崇立祀，子孫世奉焉。太和中，追錄功臣，以崇配饗。

崇長子逐留，以功賜爵零陵侯。後以罪廢。

子乙，以功賜爵富城公。卒於侍中，諡曰靜。

子真，尚長城公主，拜駙馬都尉。後敕離婚，納文明後姊。位南部尚書、侍中、卒，諡曰宣。孝文追思崇勳，令著作郎韓顯宗與真撰定碑文，建于白登山。

真子泰，本名石洛，孝文賜名焉。以功臣子孫，尚章武長公主，拜駙馬都尉，典羽獵四曹事。後為尚書右僕射、馮翊侯，出為定州刺史。初，文明太后幽孝文於別室，將謀黜廢，泰切諫乃止。孝文德之，故寵待隆至。自陳久病，乞為恆州，許之。

泰不願遷都，潛圖叛，乃與定州刺史陸睿及安樂侯元隆等，謀推朔州刺史陽平王頤為主。頤密表其事，帝乃遣任城王澄發並、肆兵討之。澄先遣書侍御史李煥單騎入代，出其不意。泰等驚駭，計無所出。煥曉喻逆徒，示以禍福，於是凶党離心，莫為之用。泰自度必敗，乃率麾下攻煥郭門，不克。走出，為人禽送。孝文幸代，泰等伏誅。

子士儒，字叔賢，徙涼州。後得還，為太尉參軍事。

子子容，少好學，無所不覽。求天下書，逢即寫錄，所得萬餘卷。魏末，為兼通直散騎常侍聘梁。齊受禪，卒于司農卿。

逐留弟觀，字闥拔，襲崇爵。少以文藝知名。明元中，位為左衛將軍，綰門下、中書，出納詔命，及訪舊事，未嘗有遺漏。尚宜陽公主，拜駙馬都尉，位太尉。

太武監國，觀為右弼，出則統攝朝政，入則應對左右，事無巨細，皆關決焉。終日怡怡，無慍色。勞謙善誘，不以富貴驕人。泰常八年，暴疾薨，年三十五。明元親臨其喪，悲動左右。賜以通身隱起金飾棺，喪禮一依安城王叔孫俊故事。贈宜都王，諡曰文成。太武即位，每與群臣談宴，未嘗不歎息殷勤，以為自道武以來，佐命勳臣文武兼濟無及之者。

子壽襲爵，尚樂陵公主，拜駙馬都尉。明敏有父風。太武愛重之，擢為下大夫。敷奏機辯，有聲內外。遷侍中、中書監、領南部尚書，進爵宜都王，加征東大將軍。壽辭曰：「臣祖崇，先皇之世，屢逢艱危。幸天贊梁眷，誠心先告，故得效功前朝，流福於後。昔陳平受賞，歸功無知。今眷元勳未錄，臣獨奕世受榮，豈惟仰愧古賢，抑亦有虧國典。」太武嘉之，乃求眷孫，賜爵郡公。

輿駕征涼州，命壽輔景穆，總錄機要，內外聽焉。次雲中，將濟河，帝別禦靜室，召壽及司徒崔浩、尚書李順，謂壽曰：「蠕蠕吳提與牧犍連和，今聞朕征涼州，必來犯塞。若伏兵漠南，殄之為易。牧田訖，可分伏要害，以待虜至；引使深入，然後擊之。若違朕指授，為虜侵害，朕還斬卿。崔浩、李順為證，非虛言也。」壽信卜筮言，謂賊不來，竟不設備。吳提果至，京邑大駭。壽不知所為，欲築西郭門，請景穆避保南山，惠保太后不聽，乃止。遣司空長孫道生等擊之。太武還，以無大損傷，故不追咎。

景穆監國，壽與崔浩等輔政。人皆敬浩，壽獨陵之。又自恃位任，以人莫己及。謂其子師曰：「但令吾兒及我，亦足勝人，不須苦教之。」遇諸父兄弟有如僕隸，夫妻並坐共食，而令諸父餕余。為時人鄙笑。薨，贈太尉，諡曰文宣。

子平國襲爵，尚城陽長公主，拜駙馬都尉、侍中、中書監，為太子四輔。卒。

子伏幹襲，尚濟北公主，拜駙馬都尉。卒，諡曰康。無子。

伏幹弟羆襲爵，尚新平長公主，拜駙馬都尉、武牢鎮將。頻以下法致罪，孝文以其勳德之舊，讓而赦之。轉吐京鎮將，深自克勵。後改吐京鎮為汾州，仍以羆為刺史。前吐京太守劉升，在郡甚有威惠，限滿還都，胡人八百餘人詣羆請之。前定陽令吳平仁亦有恩信，戶增數倍。羆以吏人懷之，並為表請，孝文皆從焉。羆既頻薦升等，所部守令，咸自砥礪，威化大行。州人李軌、郭及祖七百餘人詣闕稱羆恩德。孝文以羆政和人悅，增秩延限。後徵為光祿勳，隨例降王為魏郡公。累遷侍中、中書監。穆泰之反，罷與潛通，赦後事發，削封為編戶。卒於家。宣武時，追贈鎮北將軍、恆州刺史。

羆弟亮，字幼輔，早有風度。獻文時，起家侍御中散。尚中山長公主，拜駙馬都尉，封趙郡王。加侍中，徙封長樂王。

孝文時，除征南大將軍、領護西戎校尉、仇池鎮將。宕昌王梁彌機死，子彌博立。為吐谷渾所逼，來奔仇池。亮以彌博凶悖，氐羌所棄；彌機兄子彌承，戎人歸樂，表請納之。孝文從焉。於是擊走吐谷渾，立彌承而還。氐豪楊卜自延興以來，從軍二十一戰，前來鎮將，抑而不聞。亮表卜為廣業太守，豪右咸悅，境內大安。

徵為侍中、尚書左僕射。于時復置司州。孝文曰：「司州始立，未有寮吏，須立中正，以定選舉。然中正之任，必須德望兼資。世祖時，崔浩為冀州中正，長孫嵩為司州中正，可謂得人。公卿等宜審推舉。」尚書陸睿舉亮為司州大中正。後拜司空，參議律令。例降爵為公。

時文明太后崩，已過期月，孝文毀瘠猶甚。亮表請上承金冊遺訓，下稱億兆之心。時襲輕服，數禦常膳；修崇郊祠，垂惠咸秩。詔曰：「苟孝悌之至，無所不通。今飄風亢旱，時雨不降，實由誠慕未濃，幽顯無感也。」尋領太子太傅。時將建太極殿，帝引見群臣于太華殿，曰：「將營殿宇，今欲徙居永樂，以避囂埃。土木雖復無心，毀之能不悽愴！今故臨對卿等，與之取別。此殿乃高宗所制，爰曆顯祖，逮朕沖年，受位於此。但事來奪情，將有改制。仰惟疇昔，唯深悲感。」亮稽首請稽之卜筮。又以去歲役作，為功甚多，太廟、明堂，一年便就。若仍歲頻興，恐人力雕弊。且材幹新伐，願待餘年。帝曰：「朕遠覽前王，無不興造。故有周創業，經建靈台；洪漢受命，未央是作。草創之初，猶尚若此；況朕承累聖之運，屬太平之基，欲及此時，以就大功。人生定分，修短命也；蓍蔡雖智，其如命何！當委之分，豈假卜筮。」移禦永樂宮。

後帝臨朝堂，嘗謂亮曰：「三代之禮，日出視朝。自漢、魏以降，禮儀漸殺。《晉令》有朔望集公卿於朝堂而論政事，亦無天子親臨之文。今因卿等日中之集，中前，卿等自論政事；中後，與卿等共議可否。」遂命讀奏案，帝親決之。

及遷都，加武衛大將軍，以本官董攝中軍事。帝南伐，以亮錄尚書事，留鎮洛陽。後帝自小平津氵凡舟幸石濟。亮諫曰：「漢帝欲乘舟渡渭，廣德將以首血污車輪，帝乃感而就橋。渭之小水，猶尚若斯，況洪河有不測之慮。」帝曰：「司空言是也。」及羆預穆泰反事覺，亮上表自劾，帝優詔還令攝事。亮固請，久乃許之。後徙封頓丘郡公，以紹崇爵。

宣武即位，拜尚書令、司空公。薨，宣武親臨小斂，贈太尉，諡曰匡。

子紹，字永業，尚琅邪長公主，拜駙馬都尉。歷位秘書監、侍中、衛將軍、太常卿、中書令、七兵殿中二尚書。遭所生憂，免，居喪以孝聞。又曆衛大將軍、中書監、侍中，領本邑中正。

紹無他才能，而資性方重，罕接賓客，稀造人門。領軍元叉當權薰灼，曾往紹宅，紹迎送下階而已。時人歎尚之。及靈太后欲黜叉，猶豫未決，紹贊成之。以功加特進、侍中。元順與紹同直，嘗因醉入寢所。紹擁被而起，正色讓順曰：「老身二十年侍中，與卿先君亟連職事，縱卿後進，何宜相排突也！」遂謝事還家，詔喻乃起。除侍中，托疾未起，故免河陰之害。

莊帝立，爾硃榮征之。紹以為必死，哭辭家廟。及見榮，捧手不拜。榮亦矯意禮之，顧謂人曰：「穆紹不虛作大家兒。」車駕入宮，尋授尚書令、司空，進爵為王，給班劍四十人，仍加侍中。時河南尹李獎往詣紹。獎以紹郡人，謂必致敬。紹又恃封邑是獎國主，匡坐待之，不為動膝。獎憚其位望，致拜而還。議者兩譏焉。未幾，降王，復本爵。

普泰元年，除驃騎大將軍、開府、青州刺史，加都督。未行而薨，贈大將軍、尚書令、太保，諡曰文獻。

子長嵩，字子嶽，襲爵，位光祿少卿。

平國弟正國，尚長樂公主，拜駙馬都尉。

正國子平城，早卒。孝文時，始平公主薨于宮，追贈平城駙馬都尉，與公主冥婚。

壽弟多侯，封長寧子，位司衛監。文成崩，乙渾專權，召司徒陸麗。麗時在溫湯療疾，多侯謂曰：「渾有無君心。大王，眾所望也，去必危。宜徐歸而圖之。」麗不從，遂為渾害。多侯亦見殺。

觀弟翰，平原鎮將、西海王。薨。

子龍兒襲爵，降為公。卒。

子弼，有風格，善自位置，涉獵經史，與長孫承業、陸希道等齊名。然而矜己陵物，頗以此損焉。孝文定氏族，欲以弼為國子助教，弼辭以為屈。帝曰：「朕欲敦勵胄子，屈卿先之。白玉投泥，豈能相汙！」弼曰：「既遇明時，恥沈泥滓。」會司州牧咸陽王禧入。帝曰：「朕與卿作州督，舉一主簿。」即命弼謁之。因為帝所知。宣武初，為廣平王懷國郎中令，數有匡諫之益。除中書舍人，卒于華州刺史，諡曰懿。

翰弟顗，有才力。以侍御郎從太武征赫連昌。勇冠一時，賜爵泥陽子，拜司衛監。從太武由崞山，有虎突出，顗搏而獲之。帝歎曰：「《詩》云：'有力如虎 '，顗乃過之！」後從征白龍，討蠕蠕，以功進爵建安公。後拜殿中尚書，出鎮涼州。還，加散騎常侍、領太倉尚書。文成時，為征西大將軍，督諸軍西征吐谷渾。坐擊賊不進，免官爵，徙邊。文成以顗著勳前朝，徵為內都大官。卒，贈征西大將軍、建安王，諡曰康。子寄生襲。

崇宗人醜善，道武初，率部歸附，與崇同心戮力，捍禦左右。拜天部大人，居東蕃。

子莫提，從平中原，位相州刺史、假陵陽侯。其子孫位亦通顯。

奚斤，代人也，世典馬牧。父簞。有寵于昭成皇帝。時國有良馬曰騶駠，一夜忽逸。後知南部大人劉庫仁所盜，養於窟室。簞聞而馳往取馬，庫仁以國甥恃寵，慚而逆擊簞，簞捽其發落，傷其一乳。及符堅使庫仁與衛辰分領國部，簞懼，遂奔衛辰。及道武滅衛辰，簞晚乃得歸，故名位後於舊臣。

斤機辯有識度。登國初，與長孫肥等俱統禁兵。後以為侍郎，親近左右。從征慕容寶於參合。皇始初，拜越騎校尉，典宿衛禁旅。車駕還京師，博陵、勃海、章武諸郡群盜並起，斤與略陽西元遵等討平之。從征，破高車諸部。又破庫狄、宥連部，徙其別部諸落于塞南。又進擊侯莫陳部，至大峨穀，置戍而還。遷都水使者，出為晉兵將軍、幽州刺史，賜爵山陽侯。

明元即位，為鄭兵將軍。詔以斤世忠孝，贈其父簞長寧子。明元幸雲中，斤留守京師。昌黎王慕容伯兒謀反，斤召入天安殿東廡下，誅之。詔與南平公長孫嵩等俱坐朝堂，錄決囚徒。明元大閱於東郊。講武，以斤行左丞相，大蒐于石會山。車駕西巡，詔斤先驅，討越勒部于鹿那山，大破之。又詔斤與長孫嵩等八人坐止車門左，聽理萬機。拜天部大人，進爵為公。命斤出入乘軺軒，備威儀導從。

太武之為皇太子，臨朝聽政，以斤為左輔。宋廢主義符立，其國內離阻。乃遣斤收河南地，假斤節，都督前鋒諸軍事、司空、晉兵大將軍、行揚州刺史。率吳兵將軍公孫表等南征。用表計攻滑台，不拔，求濟師。帝怒其不先略地，切責之。乃親南巡，次中山，斤自滑台趣洛陽，長驅至武牢，遂平兗、豫諸郡。還圍武牢。及武牢潰，斤置守宰以撫之。自魏初大將行兵，唯長孫嵩拒宋武，斤征河南，獨給漏刻及十二牙旗。

太武即位，進爵宜城王，仍為司空。太武征赫連昌，遣斤率義兵將軍封禮等襲蒲阪。斤又西據長城，秦、雍氐羌皆來歸附。斤與赫連定相持，累戰破定。定聞昌敗，走上邽。斤追至雍，不及而還。詔斤班師，斤請因其危平之，乃進討安定。昌退保平涼，斤屯軍安定，以糧竭馬死，深壘自固。監軍侍御史安頡擊昌，禽之。昌眾復立昌弟定為主，守平涼。斤恥以元帥而禽昌之功更不在己，乃舍輜重，追定於平涼。定眾將出，會一小將有罪，亡入賊，具告其實。定知斤軍無糧乏水，乃邀斤前後。斤眾大潰，斤及將娥清、劉拔為定所禽。後太武克平涼，斤等得歸。免為宰人，使負酒食從駕還京師以辱之。尋拜安東將軍，降爵為公。太延初，為衛尉，改為恆農王。後為萬騎大將軍。太武議伐涼州，斤等三十餘人議以為不可，帝不從。涼州平，以戰功賜僮隸七十戶。又以斤元老，賜安車，平決獄訟，諮訪朝政。

斤聰辯強識，善於談論，遠說先朝故事，雖未皆是，時有所得，聽者歎美之。每議大政，多見從用，朝廷稱焉。真君九年，薨，時年八十九。太武親臨哀慟，諡曰昭王。斤有數十婦，子男二十餘人。

長子他觀襲爵。太武曰：「斤西征之敗，國有常刑。以其佐命先朝，故復其爵秩，將收孟明之效。今斤終其天年，君臣之分全矣。」於是降他觀爵為公。傳國至孫緒，無子，國除。太和中，孝文追錄先朝功臣，以斤配饗廟庭。宣武繼絕世，以緒弟子監紹其後。

叔孫建，代人也。父骨，為昭成母王太后所養，與皇子同列。建少以智通著稱。道武之幸賀蘭部，常從左右。登國初，為外朝大人，與安同等十三人迭典庶事，參軍國之謀。隨秦王觚使慕容垂，曆六載乃還。累遷中領軍，賜爵安平公，出為并州刺史。後以公事免，守鄴城園。

明元即位，念前功，以為正直將軍、相州刺史。饑胡劉武等聚黨叛。明元假建前號、安平公，督公孫表等以討武。斬首萬餘級，餘眾奔走，投沚水死，水為不流。

晉將劉裕伐姚泓，令其部將王仲德為前鋒，將逼滑台。兗州刺史尉建率所部棄城濟河。仲德遂入滑台，乃宣言曰：「晉本意欲以布帛七萬匹假道于魏，不謂魏之守將便爾棄城。」明元聞之，詔建度河曜威，斬尉建，投其屍於河。呼仲德軍人與語，詰其侵境之狀。

尋遷廣阿鎮將，威名甚著。久之，除使持節、都督前鋒諸軍事、楚兵將軍、徐州刺史。率眾自平原濟河，徇下青、兗諸郡。遂東入青州，圍宋刺史竺夔于東陽城。宋遣將檀道濟、王仲德救夔，建不克而還。以功賜爵壽光公。與汝陰公長孫道生濟河而南，仲德等自清入濟，東走青州。太武以建威名南震，為宋所憚，除平原鎮大將，封丹楊王，加征南大將軍。

先是，簡幽、易以南戍兵集於河上，一道討洛陽，一道攻滑台。宋將檀道濟、王仲德救滑台。建與汝陰公道生拒擊之。建分軍挾戰，縱輕騎邀其前後，焚燒穀草以絕其糧道。道濟兵饑，叛者相繼。由是安頡等得拔滑台。

建沈敏多智，東西征伐，常為謀主，容貌清整，號曰嚴明。又雅尚人倫，禮賢愛士。在平原十餘年，綏懷內外，甚得邊稱。魏初名將，鮮有及之。南方憚其威略，青、兗輟不為寇。太延三年，薨，時年七十三，諡曰襄，賜葬金陵。

長子俊，字醜歸，少聰敏。年十五，內侍左右，性謹密，初無過行。以便弓馬，轉為獵郎。道武崩，清河王紹閉宮門，明元在外。紹拘逼俊以為己援。外雖從紹，內實忠款，仍與元磨渾等說紹歸明元。時明元左右唯車路頭、王洛兒等，及得俊等，大悅，以為爪牙。及即位，稍遷衛將軍，賜爵安成公。及硃提王悅懷刃入禁，欲行大逆。俊覺悅舉動有異，乃於悅懷中得兩刃匕首，遂執悅殺之。明元以俊前後功重，軍國大計一以委之。群官上事，先由俊銓校，然後奏聞。

性平正柔和，未嘗有喜怒色。忠篤愛厚，不諂上抑下。每奉詔宣外，必告示殷勤。是以上下嘉歎。泰常元年，卒，時年二十八。明元親臨哀慟，朝野無不追惜。贈司空、安成王，諡孝元，賜溫明秘器，載以巉輬車，衛士導從，陪葬金陵。子蒲襲爵。後有大功及寵倖貴臣薨，賵賻送終禮皆依俊故事，無得逾之者。

初，俊卒，明元命其妻桓氏曰：「夫生既共榮，沒宜同穴，能殉葬者，可任意。」桓氏乃縊，遂合葬焉。

俊既為安城公，俊弟鄰襲父爵，降為丹楊公，位尚書令、涼州鎮大將。與鎮副將奚牧，並以貴戚子弟，競貪財貨，遂相糾，坐誅。

安同，遼東胡人也。其先祖曰世高，漢時以安息王侍子入洛。曆魏至晉，避亂遼東，遂家焉。父屈，仕慕容痈。痈為苻堅所滅，屈友人公孫眷妹沒入苻氏宮，出賜劉庫仁為妻，庫仁貴寵之。同隨眷商販，見道武有濟世才，遂留奉侍。性端嚴明惠，好長者之言。登國初，道武徵兵于慕容垂，同頻使稱旨。為外朝大人，與和跋等出入禁中，迭典庶事。

從征姚平于柴壁，姚興悉眾救平，同進計曰：「汾東有蒙坑，東西三百餘里，徑路不通。姚興來，必從汾西，乘高臨下，直至柴壁，如此則寇內外勢接。宜截汾為南北浮橋，乘西岸築圍。西圍既固，賊至無所施其智力矣。」從之。興果視平屠滅而不能救。以謀功，賜爵北新侯。

明元即位，命同與南平公長孫嵩並理人訟。又詔同與肥如侯賀護持節循察並、定二州及諸山居雜胡、丁零。宣詔撫慰，問其疾苦，糾舉守宰不法，郡國肅然。同東出井陘。至钜鹿，發眾欲修大嶺山，通天門關。又築城于宋子，以鎮靜郡縣。護嫉同得眾心，使人告同築城聚眾，欲圖大事。

太武監國，臨朝聽政，以同為左輔。及即位，進爵高陽公，冀青二州刺史。同長子屈，明元時，典太倉事，盜官粳米數石，欲以養親。同大怒，求戮屈，自劾不能訓子。帝嘉而恕之，遂詔長給米。同在官明察，長於校閱，家法修整，為世所稱。及在冀州，年老，頗殖財貨，大興寺塔，為百姓所苦。卒，贈高陽王，諡曰恭惠。

屈弟原，雅性矜嚴，沈勇多智略。明元時，為獵郎，出監雲中軍事。時赫連屈丐犯河西，原以數十騎擊之，殺十餘人。帝以原輕敵，違節度，加罪。然知原驍勇，遂任以為將，鎮雲中。蠕蠕犯塞，原輒破之，以功賜爵武原侯，加魯兵將軍。

太武即位，拜駕部尚書。車駕征蠕蠕大檀，分為五道。遷尚書左僕射，進爵河間公。原在朝無所比周，然恃寵驕恣，多所排抑。為子求襄城公盧魯元女，魯元不許。原告其罪狀，事相連逮，歷時不決。原懼不勝，遂謀逆，事泄，伏誅。原兄弟外節儉而內實積聚，及誅後，籍其財至數萬。

弟頡，辯慧多策略，最有父風。明元初，為內侍長，令察舉百寮，糾刺奸慝，無所回避。嘗告其父陰事，帝以為忠，特親寵之。

宜城王奚斤自長安追赫連昌至安定，頡為監軍侍御史。斤以馬多疫死，士眾乏糧，乃築壘自固。遣太僕丘堆等督租於人間，為昌所敗。昌遂驕矜，日來侵掠。頡曰：「等死，當戰死！寧可坐受囚乎？」斤猶以馬死為辭。頡乃陰與尉眷等謀，選騎焉。昌來攻壘，頡出應之，昌馬蹶而墜。頡禽昌送京師，賜爵西平公，代堆統攝諸軍。

赫連定將復入長安，詔頡鎮蒲阪以拒之。宋將到彥之寇河南以援定，列守南岸，至於衡關。太武西征定，以頡為冠軍將軍，督諸軍擊彥之。遂濟河，攻洛陽，拔之。進攻武牢，武牢潰。又與琅邪王司馬楚之平滑台，禽宋將硃修之、李元德及東郡太守申謨。乃振旅還京師，進爵為王。卒，諡曰襄。頡為將善綏士眾，及卒，宋士卒降者無不嘆惜。

庾業延，代人也，後賜名嶽。其父及兄和辰世典畜牧，稍轉中部大人。昭成崩，苻氏內侮，事難之間，收斂畜產，富擬國君。劉顯謀逆，道武外幸，和辰奉獻明太后歸道武，又得其資用。以和辰為內侍長。和辰分別公私舊畜，頗不會旨，道武由是恨之。岳獨恭慎修謹，善處危難之間，道武嘉之。與王建等俱為外朝大人，參預軍國。從平中原，拜安遠將軍。

官軍之警于柏肆也，賀蘭部帥附力眷、紇突鄰部帥匿物尼、紇奚部帥叱奴根等聞之，反于陰館。南安西元順討之，不克，詔嶽。討破離石叛胡帥呼延鐵、西河叛胡帥張崇等。以功賜爵西昌公，遷鄴行台。岳為將有謀略，士眾服其智勇，名冠諸將。及罷鄴行台，以所統六郡置相州，即拜岳為刺史。秉法平當，百姓稱之。鄴舊有圓池，時果初熟，丞吏送之，嶽不受，曰：「果未進禦，吾何得先食！」其謹如此。遷司空。

岳兄子路，有罪，諸父兄弟悉誅，特赦岳父子。候官告嶽衣服鮮麗，行止風采擬儀人君。遇道武不豫，多所猜忌，遂誅之。時人咸冤惜焉。

嶽葬在代西善無界。後太武征赫連氏，經其墓宅，愴然改容，遂下詔為立廟，令一川之人，四時致祭。求其子孫任為帥者，得其子陵。從征有功，聽襲爵。


王建，廣寧人也。祖姑為平文後，生昭成皇帝。伯祖豐，以帝舅貴重。豐子支，尚昭成女，甚見親待。建少尚公主。登國初，為外朝大人。與和跋等十三人迭典庶事，參與計謀。道武遣使慕容垂，建辭色高亢，垂壯之。還為左大夫。建兄回，時為大夫，諸子多不慎法，建具以狀聞，回父子伏誅。其訐直如此。

從征伐諸國，破二十餘部。又從征衛辰，破之。為中部大人。破慕容寶於參合，帝乘勝將席捲南夏。於是簡擇俘眾，有才能者留之；其餘欲悉給衣糧遣歸，令中州之人咸知恩德。建以為寶覆敗於此，國內空虛，獲而歸之，縱敵生患，不如殺之。帝曰：「若從建言，非伐罪吊人之義。」諸將咸以建言為然。建又固執，乃坑之。帝既而悔焉。

并州既平，車駕出井陘，次常山。諸郡皆降，唯中山、鄴、信都三城不下。乃遣衛王儀南攻鄴，建攻信都等城。建等攻城六十餘日，不能克，士卒多傷。帝自中山幸信都，降之。車駕幸钜鹿，破寶眾于柏肆塢，遂圍中山。寶棄城走和龍，城內無主，將夜入乘勝據守其門。建貪而無謀，意在虜獲。恐士卒肆掠，盜亂府庫，請候天明，帝乃止。是夜，徒何人共立慕容普驎為主，遂閉門固守。帝乃悉眾攻之，使人登巢車臨城，招其眾。皆曰：「但恐如參合之眾，故求全月日命耳。」帝聞之，顧視建而唾其面。

中山平，賜建爵濮陽公。遷太僕，徙真定公，加散騎常侍、冀青二州刺史。卒，陪葬金陵。

羅結，代人也。其先世領部落，為魏附臣。劉顯之逆，結從道武幸賀蘭部。後賜爵屈蛇侯。太武初，累遷侍中、外都大官，總三十六曹事。年一百七歲，精爽不衰。太武以其忠愨，甚信待之。監典後宮，出入臥內，因除長秋卿。年一百一十，詔聽歸老。賜大寧東川為私第別業。並為築城，即號曰羅侯城。朝廷每有大事，驛馬詢問焉。年一百二十，卒，諡曰貞。

子斤，從太武討赫連昌，力戰有功，歷位四部尚書。從平涼州，以功賜爵帶方公，除長安鎮都大將。會蠕蠕侵境，除柔玄鎮都大將。卒，諡曰靜，陪葬金陵。

子敢襲爵，位庫部尚書。卒，子伊利襲。

婁伏連，代人也。代為酋帥。伏連忠厚有器量，年十三，襲父位，領部落。道武初，從破賀蘭部，又平中山。及征姚平于柴壁，以功賜爵安邑侯。明元時，為晉兵將軍、并州刺史。太武即位，封廣陵公，再遷光祿勳，進爵為王。後鎮統萬。薨，諡恭王。

子真襲，降爵為公。

真弟大拔，封钜鹿子。

大拔孫寶，字道成，性淳樸，好讀書。明帝時，仕至朔州刺史。時邊事屢興，人多流散。及寶至，稍安集之。殘壞舊宅，皆命葺構；人歸繼路，歲考為天下最。

後隨大都督源子邕討擊葛榮。王師敗績。寶囚于榮軍，變姓名，匿于戎伍，以免害。久之。賊中有朔州人識寶者，謂寶曰：「使君寧自苦至此？」遂將詣榮。笑曰：「婁公，吾方圖事，何相見之晚！」因顧謂人曰：「此公行善，天道報之，得免亂兵，即其驗也。」寶遇逃者，密啟賊形勢，規為內應。天子感其壯志，召寶第二子景賢，授員外散騎常侍郎。葛榮滅，寶始得還。

永安中，除假員外散騎常侍，使蠕蠕。先是，蠕蠕稱籓上表，後以中州不競，書為敵國之儀。寶責之。蠕蠕主大驚，自知惡，謝曰：「此作書人誤。」遂更稱籓。

孝武帝立，敕寶與行台長孫子彥鎮恆農。後從入關，封廣甯縣伯。大統元年，詔領著作郎，監修國史事，別封平城縣子。後授國子祭酒、侍中，進儀同三司，兼太子太傅，攝東宮詹事。寶為人清簡少言，頗諳舊事。位曆師傅，守靖謙恭，以此為人所敬。後行涇州事，卒於州。

閭大肥，蠕蠕人也。道武時歸魏，尚華陽公主，賜爵其思子。與弟並為上賓，入八議。明元即位，為內都大官，進爵為侯。宜城王奚斤之攻武牢，大肥與娥清領十二軍出中道。太武初，復與奚斤出雲中白道討大檀，破之。後從討赫連昌，以功授榮陽公。公主薨，復尚護澤公主。太武將拜大肥為王，遇疾卒。

奚牧，代人也。重厚有智謀，道武寵遇之，稱曰仲兄。初，劉顯害帝，梁眷知之，潛使牧與穆崇至七個山以告。帝錄先帝舊臣，又以牧告顯功，使敷奏政事，參與計謀。從征慕容寶，以功拜并州刺史，賜爵任城公。州與姚興接界，興頗寇邊。牧乃與興書，稱頓首，均禮抗之，責興侵邊不直之意。興以與國和通，恨之，有言于道武，道武戮之。

和跋，代人也。世領部落，為魏附臣。至跋，以才辯知名。道武擢為外朝大人，參軍國大謀，雅有智算，賜爵日南公。從平中原，以功進為尚書，鎮鄴。以破慕容德軍，改封定陵公。與常山王遵討賀蘭部別帥木易千，破之。出為平原太守。道武寵跋于諸將。群臣皆敦尚恭儉，而跋好修虛譽，炫曜于時。性尤奢淫，帝戒之不革。後車駕北狩豺山，收跋，刑之路側。妻劉氏自殺以從。初將刑跋，道武命其諸弟毗等視訣。跋謂毗曰：「氵壘北地瘠，可居水南，就耕良田，廣為產業，各相勸勵。」令之背己，曰：「汝曹何忍視吾之死！」毗等解其微意，詐稱使者，奔長安。道武誅其家。

後太武幸豺山校獵，忽暴霧四塞，怪問之。群下僉言跋世居此，祠塚猶存，或者能致斯變。帝遣建興公古弼祭以三牲，霧即除。後太武蒐狩之日，每先遣祭之。

莫題，代人也。多智，有才用。初為幢將，領禁兵。道武之征慕容寶，寶夜犯營，軍人驚駭。遂有亡還京師者，言官軍敗于柏肆。京師不安，南安西元順因欲攝國事。題曰：「大事不可輕爾，不然，禍將及矣！」順乃止。後封高邑公。窟咄寇南鄙，題時貳於帝，遺箭於窟咄，謂之曰：「三歲犢豈勝重載！」言窟咄長而帝少也。帝既銜之，後有告題居處倨傲，擬則人主。帝乃使人示之箭，告之曰：「三歲犢能勝重載不？」題奉昭，父子對泣。詰朝，乃刑之。

賀狄幹，代人也。家本小族，世忠厚，為將以平當稱。稍遷北部大人。登國初，與長孫嵩為對。明于聽察，為人愛敬。道武遣狄幹致馬千匹，結婚于姚萇。會萇死，興立，因止狄幹而絕婚。興弟平寇平陽，道武討平之，禽其將狄伯支、唐小方等四十餘人。後興以駿馬千匹贖伯支，而遣狄幹還，帝許之。幹在長安，因習讀書史，通《論語》、《尚書》諸經，舉止風流，有似儒者。初，帝普封功臣，狄幹雖為姚興所留，遙賜狄幹爵襄武侯，加秦兵將軍。及狄幹至，帝見其言語衣服類中國，以為慕而習之，故忿焉，既而殺之。

李栗，雁門人也。昭成時，父祖入北。栗少辯捷，有才能兼將略。初隨道武幸賀蘭部，愛其藝能。時王業草創，爪牙心腹，多任親近，唯栗一介遠寄，兼非戚舊。數有戰功，拜左軍將軍。栗性簡慢，矜寵，不率禮度。每在道武前舒放倨傲，不自祗肅，笑唾任情。道武即其宿過誅之。於是威嚴始厲，制勒群下盡卑謙之禮，自栗始也。

奚眷，代人也。少有將略。道武世，有戰功。明元時，為武牢鎮將，為寇所憚。太武時，賜爵南陽公。及征蠕蠕，眷以都曹尚書督偏將出別道。詔會鹿渾海，眷與中山王辰等諸大將俱後期，斬于都南，爵除。

論曰：帝王之興，雖則天命，經綸所說，咸藉股肱。神元、桓、穆之際，王跡未顯，操、含托身馳驟之秋，自立功名之地，可謂志識之士矣。而劉庫仁兄弟忠以為心，盛衰不二。純節所存，其意蓋遠，而並貽非命，惜乎！尉真兄弟忠勇奮發，義以忘生。眷威略著時，增隆家業。穆崇夙奉龍顏，早著誠款，遂膺寵眷，位極台司。至乃身豫逆謀，卒蒙全護，從享於廟，抑亦尚功。世載公卿，弈弈青紫，盛矣！奚斤世稱忠孝，征伐有克。平涼之役，師殲身虜，雖敗崤之責已赦，封屍之效靡立，而恩禮隆渥，沒祀廟廷。叔孫建少展誠勤，終著庸伐，臨邊有術，威震夷楚。俊委節明元，義彰顛沛，察硃提之變，有日磾之風，加以柔而能正，見美朝野。安同異類之人，智識入用，任等時俊，當有由哉！頡禽赫連昌，摧宋氏眾，遂為名將，未易輕也。庾業延見紀危難之中，受事草創之際，智勇既申，功名尤舉，而不免傾覆，蓋亦其命。王建位遇既高，訐以求直，參合之役，不其罪歟！羅結枝附葉從，子孫榮祿。婁伏連、閭大肥並征代著績，策名前代。奚牧、和跋、莫題、賀狄幹、李栗、奚眷有忠勤征伐之效，不能以功名自卑，俱至誅夷，亦各其命也。


Chinese text: This work was published before January 1, 1923, and is in the
public domain worldwide because the author died at least 100 years ago.
