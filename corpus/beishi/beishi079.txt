宇文述 王世充 段達
列傳第六十七

宇文述雲定興趙行樞述子化及司馬德戡裴虔通王世充段達

宇文述，字伯通，代郡武川人也。高祖侰與敦、曾祖長壽、祖孤，仕魏，並為沃野鎮軍主。父盛，仕周，位上柱國、大宗伯。

述少驍銳，便弓馬。年十一時，有相者謂曰：「公子善自愛，後當位極人臣。」周武帝時，以父軍功，起家拜開府。述性謹密，周大塚宰宇文護甚愛之，以本官領護親信。及武帝親總萬機，召為左宮伯，累遷英果中大夫，賜爵博陵郡公，改封濮陽郡公。尉遲迥作亂，述以行軍總管從韋孝寬擊之，破迥將李雋軍於懷州，又與諸將破尉惇于永平橋。以功超拜上柱國，進爵褒國公。

開皇初拜右衛大將軍。平陳之役，以行軍總管自六合而濟。時韓擒、賀若弼兩軍趣丹陽，述據石頭以為聲援。陳主既禽，而蕭瓛、蕭岩據東吳地。述領行軍總管元契、張默言等討之，落叢公燕榮以舟師自東海至，亦受述節度，於是吳會悉平。以功授子化及為開府，徙拜安州總管。時晉王廣鎮揚州，甚善於述，奏為壽州總管。王時陰有奪宗之志，請計於述。述曰：「皇太子失愛已久。大王才能蓋世，數經將領，主上之與內宮，咸所鍾愛，四海之望，實歸大王。然廢立國家大事，能移主上者，唯楊素耳。移素謀者，唯其弟約。述雅知約，請朝京師，與約共圖廢立。」晉王大悅，多齎金寶，資述入關。述數請約，盛陳器玩，與之酣暢，因共博戲，每陽不勝，輸所將金寶。約所得既多，稍以謝述。述因曰：「此晉王賜述，令與公為歡。」約大驚曰：「何為者？」述因為王申意。約然其說，退言於素，亦從之。於是晉王與述情好益密，命述子士及尚南陽公主，後賞賜不可勝計。及晉王為皇太子，以述為左衛率。舊令，率官第四品，以述素貴，遂進率品第三，其見重如此。

煬帝嗣位，拜左衛大將軍，參掌武官選事。後改封許國公，尋加開府儀同三司，每冬正朝會，輒給鼓吹一部。從幸榆林，時鐵勒契弊歌稜攻敗吐谷渾。其部攜散，遂遣使請降，求救。帝令述以兵撫納降附。吐谷渾見述擁強兵，懼不敢降，遂西遁。述追至曼頭城，攻拔之。乘勝至赤水城，復拔之。其餘黨走屯丘尼川，進擊，大破之，獲其王公、尚書、將軍二百人。渾主南走雪山，其故地皆空。帝大悅。明年，從帝西巡至金山，登燕支，述每為斥候。時渾賊復寇張掖，述進擊走之。還至江都宮，敕述與蘇威常典選舉，參預朝政。述時貴重，委任與威等，其親愛則過之。帝所得遠方貢獻及四時口味，輒見班賜，中使相望於道。述善於供奉，俯仰折旋，容止便辟，宿衛咸取則焉。又有巧思，凡所裝飾，皆出人意表。數以奇服異物進宮掖，由是帝彌悅焉。言無不從，勢傾朝廷。左衛將軍張瑾與述連官，嘗有評議，偶不中意，述張目瞋之，瑾惶懼而走。文武百僚莫敢違忤。性貪鄙，知人有珍異物，必求取，富商大賈及隴右諸胡子弟，皆接以恩意，呼之為兒。由是競加饋遺，金寶累積。後庭曳羅綺者甚眾，家僮千餘人，皆控良馬，被服金玉。及征高麗，述為扶餘道軍將，臨發，帝謂曰：「禮，七十者行役以婦人從，公宜以家累自隨。古稱婦人不入軍，謂臨戰時耳。至軍壘間，無所傷也。項籍虞兮，即其故事。」述與九軍至鴨綠水，糧盡，議欲班師。諸將多異同，述又不測帝意。會乙支文德來詣其營，述先與于仲文俱奉密旨，令誘執文德。既而緩縱，文德逃歸，述內不自安，遂與諸將度水追之。時文德見述軍中多饑色，欲疲述眾，每鬥便北。述一日中七戰皆捷，既恃驟勝，又內逼群議，遂進，東濟薩水，去平壤城三十里，因山為營。文德復遣使偽降，請述曰：「若旋師者，當奉高元朝行在所。」述見士卒疲弊，不可復戰，又平壤險固，卒難致力，遂因其詐而還。眾半濟，賊擊後軍。於是大潰不可禁止，九軍敗績，一日一夜，還至鴨綠水，行四百五十里。初度遼，九軍三十萬五千人，及還至遼東城，唯二千七百人。帝怒，除其名。明年，帝又事遼東，復述官爵，待之如初。從至遼東，與將軍楊義臣率兵復臨鴨綠水。會楊玄感作亂，帝召述馳驛討玄感。時玄感逼東都，聞述軍至，西遁將圖關中。述與刑部尚書衛玄、右驍衛大將軍來護兒、武衛將軍屈突通等躡之。至閿鄉皇天原，與玄感相及，斬其首，傳行在所。復從東征，至懷遠而還。

突厥之圍雁門也，帝大懼，述請潰圍而出。來護兒及樊子蓋並固諫，帝乃止。及圍解，次太原，議者多勸帝還京師，帝有難色。述奏曰：「從官妻子多在東都，請便道向洛陽，自潼關入。」帝從之。尋至東都，又觀望帝意，勸幸江都宮。

述于江都遇疾，及疾篤，帝令中使相望於第，謂述有何言。述曰：「願陛下一能降臨。」帝遣司宮魏氏謂曰：「公危篤，朕憚相煩動。必有言，可陳也。」述流涕曰：「臣子化及，早預籓邸，願陛下哀憐之。士及夙蒙天恩，亦堪驅策。臣死後，智及不可久留，願早除之，望不破門戶。」魏氏返命，隱其言，因詭對曰：「述唯憶陛下耳。」帝泫然曰：「述憶我耶？」將親臨之，宮人百僚諫乃止。及薨，帝為廢朝，贈司徒、尚書令、十郡太守，班劍四十人，轀輬車，前後部鼓吹，諡曰恭。詔黃門侍郎裴矩祭乙太牢，鴻臚監護喪事。

雲定興者，附會於述。初，定興女為皇太子勇昭訓，及勇廢，除名配少府。定興先得昭訓明珠絡帷，私賂於述，自是數共交遊。定興每時節必有賂遺，並以音樂幹述。述素好著奇服，炫耀時人。定興為制馬韉，於後角上缺方三寸，以露白色，世輕薄者率仿學之，謂為許公缺勢。又遇天寒，定興曰：「入內宿衛，必當耳冷。」述曰：「然。」乃制夾頭巾，令深袹耳，人又學之，名為許公袹勢。述大悅曰：「雲兄所作，必能變俗。我聞作事可法，故不虛也。」後帝將事四夷，大造兵器，述薦之，因敕少府工匠並取其節度。述欲為之求官，謂之曰：「兄所制器仗併合上心，而不得官者，為長寧兄弟猶未死耳。」定興曰：「此無用物，何不勸上殺之？」述因奏曰：「房陵諸子，年並成立，今欲動兵征討，若將從駕，則守掌為難；若留一處，又恐不可。進退無用，請早處分。」因鳩殺長寧，又遣以下七弟分配嶺表，于路盡殺之。其年大閱，帝稱甲仗為佳，述奏並雲定興之功也。擢授少府丞。十一年，累遷屯衛大將軍。

又有趙行樞者，本太常樂戶，家財億計。述謂為兒，受其賂遺，稱為驍勇，起家為折沖郎將。

化及，述長子也。性凶險，不循法度，好乘肥挾彈，馳鶩道中，由是長安謂之輕薄公子。煬帝為太子時，常領千牛出入臥內。累遷至太子僕，以受納貨賄，再三免官。太子嬖昵之。俄而復職，又以其弟士及尚南陽公主。由此益驕，處公卿間，言辭不遜，多所淩轢。見人子女狗馬珍玩，必請托求之。常與屠販者遊，以規其利。煬帝即位，拜太僕少卿，益恃舊恩，貪冒尤甚。煬帝幸榆林，化及與弟智及違禁與突厥交市。帝大怒，囚之數月。還京師，欲斬之而後入城，解衣辮髪訖，以主救之，乃釋，並智及並賜述為奴。述薨後，煬帝追憶之，起化及為右屯衛將軍，將作少監。

時李密據洛口，煬帝懼，留淮左，不敢還都。從駕驍果多關中人，久客羈旅，見帝無西還意，謀欲叛歸。時武賁郎將司馬德戡總領驍果，屯於東城，風聞兵士欲叛，未審，遣校尉元武達陰問知情，因謀構逆。共所善武賁郎將元禮、直閣裴虔通互相扇惑曰：「聞陛下欲築宮丹陽，人人並謀逃去。我欲言之，恐先事見誅。今知而不言，後事發當族，將如之何？」虔通曰：「主上實爾。」德戡又謂兩人曰：「我聞關中陷沒，李孝常以華陰叛，陛下囚其二弟，將盡殺之。吾輩家屬在西安，得無此慮？」虔通等曰：「正恐旦暮及誅，計無所出。」德戡曰：「驍果若走，可與俱去。」虔通等曰：「誠如公言。」因遞相招誘。又轉告內史舍人元敏、鷹揚郎將孟景、符璽郎牛方裕，直長許弘仁、薛世良、城門郎唐奉義、醫正張愷等，日夜聚博，約為刎頸交，言無回避，於坐中輒論叛計，並相然許。時李質在禁，令驍果守之，中外交通，所謀益急。又趙行樞先交智及；勳侍楊士覽者，宇文氏之甥。二人同以告智及。智及素狂勃，聞之喜，即共見德戡，期以三月十五日舉兵同叛，劫十二衛武馬，虜掠居人財物西歸。智及曰：「不然。今天實喪隋，英雄並起，因行大事，此帝王業也。」德戡然之。行樞、世良請以化及為主，約定，方告化及。化及性駑怯，初聞之，大懼，色動流汗，久之乃定。

義寧二年三月一日，德戡欲告眾人，恐心未一，更譎詐以脅驍果，謂許弘仁、張愷曰：「君是良醫，國家所使，出言惑眾，眾必信。君可入備身府，遍告所識者，言陛下聞驍果欲叛，多醖毒酒，因享會，盡鳩殺之，獨與南人留此。群情必駭，因而舉事，無不諧矣。」其月五日，弘仁等宣佈此言，驍果遞相告，謀反逾急。德戡等知計行，遂以十日總召故人，諭以所為。眾皆伏曰：「唯將軍命！」其夜，奉義主閉城門，門皆不下鑰，至夜三更。德戡於東城內集兵，得數萬人，舉火與城外相應。帝聞有聲，問是何事。虔通偽曰：「草坊被燒，外人救火，故喧囂耳。」中外隔絕，帝以為然。孟景、智及於城外得千餘人，劫候衛武賁馮普樂，共布兵捉郭下街巷。至五更，德戡授虔通兵，以換諸門衛士。虔通因自開門，領數百騎，至成象殿，殺將軍獨孤盛。武賁郎將元禮遂引兵進。宿衛者皆走。虔通進兵排左閤，馳入永巷問：「陛下安在？」有美人出房，指云：「在西閤。」從往執帝。帝謂虔通曰：「卿非我故人乎！何恨而反？」虔通曰：「臣不敢反，但將士思歸，奉陛下還京師耳。」帝曰：「即為汝歸。」虔通自勒兵守之。

至旦，孟景以甲騎迎化及。化及未知事果，戰慄不能言，人有謁之，但低頭據案，答曰「罪過」。時士及在公主第，弗之知也。智及遣家僮莊桃樹就第殺之，桃樹不忍，執詣智及，久之乃見釋。化及至城門，德戡迎謁，引入朝堂，號為丞相。令將帝出江都門以示群賊，因復將入。遣令狐行達弑帝于宮中。又執朝臣不同己者數十人，及諸王外戚，無少長皆害之。唯留秦孝王子浩，立以為帝。

十餘日，奪江都人舟楫，從水路西歸。至顯福宮，宿公麥孟才、折沖郎將沈光等謀擊化及，反為所害。化及於是入據六宮，其自奉一如煬帝故事。每帳中南面端坐，人有白事者，默然不對。下牙時，方收取啟狀。共奉義、方裕、世良、愷等參決之。行至徐州，水路不通，復奪人車牛，得二千兩，並載宮人珍寶。其戈甲戎器，悉令軍士負之。道遠疲極，三軍始怨。

德戡失望，竊謂行樞曰：「君大誤我。當今撥亂，必藉英賢，化及庸暗，事將必敗，若何？」行樞曰：「廢之何難！」因共李孝本、宇文導師、尹正卿等謀，以後軍萬餘兵襲殺化及，立德戡為主。弘仁知之，密告化及，盡收德戡及支黨殺之。引兵向東郡，通守王軌以城降之。

元文都推越王侗為主，拜李密為太尉，令擊化及。密壁清淇，與徐世勣以烽火相應。化及數戰不利，其將軍于弘達為密所禽，送於侗所，鑊烹之。化及糧盡，度永濟渠，與密決戰於童山。遂入汲郡求軍糧，又遣使拷掠東郡人吏，責米粟。王軌怨之，以城歸李密。化及大懼，自汲郡將圖以北諸州。其將陳智略率嶺南驍果萬餘人，張童兒率江東驍果數千人，皆叛歸李密。化及尚有眾二萬，北走魏縣。張愷與其將陳伯謀去之，事覺，為化及所殺。腹心稍盡，兵勢日蹙，兄弟更無他計，但相聚酣宴，奏女樂。醉後，尤智及曰：「我初不知，由汝為計，強來立我。今所向無成，負弑主之名，天下所不納。滅族豈非由汝乎？」抱其兩子而泣。智及怒曰：「事捷之日，都不賜尤；及其將敗，乃欲歸罪。何不殺我以降建德！」兄弟數相鬥鬩，言無長幼，醒而復飲，以此為恆。

自知必敗，乃歎曰：「人生故當死，豈不一日為帝乎！」於是鳩殺浩，僭皇帝位於魏縣，國號許，建元為天壽，置百官。攻元寶藏于魏州，反為所敗，乃東北趣聊城，將招攜海內諸賊。遣士及徇濟北，徵求餉饋。大唐遣淮安王神通安撫山東，神通圍之十餘日，不克而退。竇建德悉眾攻之。先是，齊州賊帥王薄聞其多寶物，詐來投附。化及信之，與共居守。至是，薄引建德入城，禽化及，悉虜其眾。先執智及、元武達、孟景、楊士覽、許弘仁等，皆斬之。及以檻車載化及至大陸縣城下，數其弑逆，並二子承基、承趾皆斬之，傳首於突厥義城公主，梟之虜庭。士及自濟北西歸長安。

智及幼頑凶，好與人群聚鬥雞，習放鷹狗。初以父功，賜爵濮陽郡公。蒸淫醜穢，無所不為。其妻長孫氏，妒而告述。述雖為隱，而大忿之，纖芥之愆，必加鞭棰。弟士及，恃尚主，又輕忽之。唯化及事事營護，父再三欲殺，輒救免之，由是頗相親昵。遂勸化及遣人入蕃，私為交易。事發，當誅，述獨證智及罪惡，而為化及請命，帝因兩釋之。述將死，抗表言其凶勃，必且破家。帝后思述，拜智及將作少監。其江都弑逆事，皆智及之謀也。化及為丞相，以為右僕射，領十二衛大將軍。及僭號，封齊王。竇建德獲而斬之，並其党十餘人，皆暴死梟首。

司馬德戡，扶風雍人。父元謙，仕周為都督。德戡幼孤，以屠豕自給。有桑門釋粲，通德戡母娥氏，遂撫教之，因解書計。開皇中，為侍官，漸遷至大都督。從楊素出討漢王諒，充內營左右。進止便僻，俊辯多奸計，素大善之。以勳授儀同三司。大業三年，為鷹揚郎將。從討遼左，進位正議大夫，遷武賁郎將。煬帝甚昵之。從至江都，領左右備身驍果萬人，營於城內。因隋末大亂，乃率驍果反，語在化及事中。既獲煬帝，與党孟景等推化及為丞相。化及首封德戡為溫國公，加光祿大夫，仍統本兵。化及意甚忌之。後數日，化及署諸將，分配士卒，乃以德戡為禮部尚書，外示美遷，實奪其兵也。由是懷怨，所獲賞物皆賂于智及，智及為之言。行至徐州，舍舟登陸，令德戡將後軍。乃與趙行樞、李孝本、尹正卿、宇文導師等謀襲化及，遣人使于孟海公，結為外助。遷延未發，以待使報。許弘仁、張愷知之，以告化及。因遣其弟士及陽為遊獵，至於後軍。德戡不知事露，出營參謁，因命執之，並其黨與。化及責之曰：「與公戮力共定海內，出於萬死。今始事成，願得同守富貴，公又何為反也？」德戡曰：「本殺昏主，苦其毒害。立足下而又甚之，逼於物情，不獲已也。」化及不對，命送至幕下，縊而殺之。

裴虔通，河東人。初，煬帝為晉王，以親信從，稍遷至監門校尉。帝即位，擢舊左右，授宣惠尉。累從征役，至通議大夫。與司馬德戡同謀作亂，先開宮門，騎至成象殿，殺將軍獨孤盛，執帝於西閤。化及以虔通為光祿大夫、莒國公。化及引兵之北也，令鎮徐州。化及敗後，歸於大唐，即授徐州總管，轉辰州刺史，封長蛇男。尋以隋朝弑逆之罪，除名，徙於嶺表而死。

王世充，字行滿，本西域胡人也。祖支頹褥，徙居新豐。頹褥死，其妻少寡，與儀同王粲野合，生子曰瓊，粲遂納之以為小妻。其父收幼孤，隨母嫁粲，粲愛而養焉，因姓王氏。官至懷、汴二州長史。

世充捲髮豺聲，沉猜多詭詐，頗窺書傳，尤好兵法，曉龜策推步盈虛，然未嘗為人言也。開皇中，為左翊衛，後以軍功拜儀同，授兵部員外郎。善敷奏，明習法律，而舞弄文墨，高下在心。或有駁難之者，世充利口飾非，辭義鋒起，從雖知其否而莫能屈，稱為明辯。

煬帝世，累遷至江都郡丞。時帝數幸江都，世充善候人主顏色，阿諛順旨，每入言事，帝善之。又以郡丞領江都宮監，乃雕飾池台，陰奏遠方珍物，以媚於帝，由是益昵之。大業八年，隋始亂，世充內懷徼幸，卑身禮士，陰結豪俊，多收眾心。江淮間人素輕薄，又屬賊盜群起，人多犯法，有系獄抵罪者，世充枉法出之，以樹私恩。及楊玄感反，吳人硃燮、晉陵人管崇起兵江南以應之，自稱將軍，擁眾十餘萬。帝遣將軍吐萬緒、魚俱羅討之，不能克。世充募江都萬餘人，擊頻破之。每有克捷，必歸功於下，所獲軍實，皆推與士卒，身無所取。由此人爭為用，功最居多。

十年，齊郡賊帥孟讓自長白山寇掠諸郡，至盱眙，有眾十餘萬。世充以兵拒之，而羸師示弱，保都梁山為五柵，相持不戰。後因其懈馳，出兵奮擊，大破之，乘勝盡滅諸賊，讓以數十騎遁去，斬首萬人，六畜軍資，莫不盡獲。帝以世充有將帥才略，始遣領兵，討諸小盜，所向破之。然性多矯偽，詐為善，能自勤苦，以求聲譽。十一年，突厥圍帝於雁門，世充盡發江都人往赴難。在軍中，垢面悲泣，曉夜不解甲，藉草而坐。帝聞之，以為愛己，益信任之。

十二年，遷為江都通守。時厭次人格謙為盜數年，兵十餘萬，在豆子<鹵亢>中。世充破斬之，威振群賊。又擊盧明月，破之於南陽。後還江都，帝大悅，自執杯酒以賜之。時世充又知帝好內，乃言江淮良家多有美女，願備後庭，無由自進。帝愈喜，因密令世充閱觀諸女，資質端麗合法相者，取正庫及應入京物以聘納之。所用不可勝計，帳上所司雲敕別用，不顯其實。有合意者，則厚賞世充，或不中者，又以賚之。後令以船送東京，而道路賊起，使者苦役，于淮泗中沉船溺殺之者，前後十數。或有髮露，世充為秘之，又遽簡閱以供進。是後益見親昵。遇李密攻陷興洛倉，進逼東都，官軍數敗，光祿大夫裴仁基以武牢降於密。帝惡之，大發兵，將討焉。特發中詔遣世充為將，軍於洛口以拒密。前後百餘戰，互有勝負。世充乃引軍度洛水，逼倉城。李密與戰。世充敗績，赴水溺死者萬餘人。時天寒，大雨雪，兵既度水，衣皆沾濕，在道凍死者又數萬人，比至河陽，才以千數。世充自系獄請罪，越王侗遣使赦之，召令還都。收合亡散，屯於含嘉城中，不敢復出。

宇文化及殺帝于江都，世充與太府卿元文都、將軍皇甫無逸、右司郎盧楚奉侗為主。侗以世充為吏部尚書，封鄭國公。及侗用元文都、盧楚之謀，拜李密為太尉、尚書令，密遂稱臣，復以兵拒化及于黎陽，遣使獻捷。眾皆悅，世充獨謂其麾下諸將曰：「文都之輩，刀筆吏耳。吾觀其勢，必為李密所禽。且吾軍人馬每與密戰，殺其父兄子弟，前後已多，一旦為之下，吾屬無類矣。」出此言以激怒其眾。文都知而大懼，與楚等謀，將因世充入內，伏甲而殺之。期有日矣，將軍段達遣女婿張志以楚等謀告之。世充夜勒兵圍宮城，將軍費曜、田世闍等與戰於東太陽門外。曜軍敗，世充遂攻門而入。無逸以單騎遁走。獲楚，殺之。時宮門尚閉，世充遣人扣門言於侗曰：「元文都等欲執皇帝降于李密，段達知而以告臣。臣非敢反，誅反者耳。」文都聞變，入奉侗于乾陽殿，陳兵衛之。令將帥乘城以拒難，兵敗，侗命開門以納世充。世充悉遣人代宿衛者，明日入謁，頓首流涕而言曰：「文都等無狀，謀相屠害，事急為此，不敢背國。」侗與之盟。世充尋遣韋節等諷侗，命拜為尚書左僕射、總督內外諸軍事。又授其兄惲為內史令，入居禁中。未幾，李密破化及還，其勁兵良馬多戰死，士卒皆倦。世充欲乘其弊而擊之，恐人心不一，乃假託鬼神，言夢見周公，乃立祠于洛水之上，遣巫宣言周公欲令僕射急討李密，當有大功，不則兵皆疫死。世充兵多楚人，俗信妖妄，故出此言以惑之。眾皆請戰，世充簡練精勇得二萬餘人，馬千餘匹，營洛水南。密軍偃師北山上，時密新得志於化及，有輕世充之心，不設壁壘。世充遣二百餘騎，潛入北山，伏溪穀中，令軍秣馬蓐食。既而宵濟，人馬賓士，比明而薄密。密出兵應之，陣未成列而兩軍合戰，其伏兵蔽山而上，潛登北原，乘高而下，壓密營。營中亂，無能拒者，即入縱火。密軍大驚而潰，降其將張童兒、陳智略。進下偃師。初，世充兄偉及子玄應隋化及至東郡，密得而囚之於城中。至是，盡獲之。又執密長史邴元真妻子、司馬鄭虔象之母及諸將子弟，皆撫慰之，各令潛呼其父兄。兵次洛口，元真、鄭虔象等舉倉城以應之。密以數十騎遁逸，世充收其眾而還。東盡于海，南至於江，悉來歸附。

世充又令韋節諷侗，拜己為太尉，置署官屬，以尚書省為其府。尋自稱鄭王，遣其將高略帥師攻壽安，不利而旋。又帥師攻圍穀州，三日而退。明年，自稱相國，受九錫，備法物，是後不朝侗矣。有道士桓法嗣者，自言解圖讖，世充昵之。法嗣乃上《孔子閉房記》，畫作丈夫持一干以驅羊。法嗣云：「楊，隋姓也。幹一者，王字也。王居楊後，明相國代隋為帝也。」又取《莊子人間世》、《德充符》二篇上之，法嗣釋曰：「上篇言世，下篇言充，此則相國名矣。當德被人間，而應符命為天子也。」世充大悅曰：「此天命也。」再拜受之。即以法嗣為諫議大夫。世充又羅取雜鳥，書帛系其頸，自言符命而散之於空。或有彈射得鳥而來獻者，亦拜官爵。既而廢侗，陰殺之，僭即皇帝位，建元曰開明，國號鄭。

大唐太宗帥師圍之。世充頻出兵，戰輒不利，諸城相繼降款。世充窘迫，遣使請救于竇建德，建德率兵援之。至武牢，太宗破之，禽建德以詣城下。世充將潰圍而出，諸將莫有應之者，於是出降。至長安，為仇家所殺。

段達，武威姑臧人。父岩，周朔州刺史。達在周，年始三歲，襲爵襄坦縣公。及長，身長八尺，美須髯，便弓馬。隋文帝為丞相，以為大都督，領親信兵，常置左右。及踐祚，為左直齋，遷車騎將軍，督晉王府軍事。以擊高智慧功，授上儀同。又破汪文進等，加開府。仁壽初，為太子左衛副率。大業初，以籓邸之舊，拜左翊衛將軍。從征吐谷渾，進位金紫光祿大夫。帝征遼東，平原郝孝德、清河張金稱等並起為盜，帝令達擊之，數為金稱等所挫，諸賊輕之，號為段姥。後用鄃令楊善會謀，更與賊戰，方致克捷。還京師，以公事坐免。明年，帝征遼東，使達留守涿郡。俄復拜左翊衛將軍。高陽魏刀兒聚眾，自號曆山飛，寇掠燕、趙。達率涿郡通守郭絢擊敗之。時盜賊既多，達不能因機決勝，唯持重自守，時人皆謂之為怯懦。

十二年，帝幸江都宮，詔達與太府卿元文都等留守東都。李密縱兵侵掠城下，達與監門郎將龐玉、武牙郎將霍世舉禦之，以功遷左驍衛大將軍。王世充之敗也，密進據北芒，來薄上春門，達與判戶部尚書韋津拒之。達見賊，不陣而走，軍大潰，津沒於密。

及帝崩于江都，達與文都等推越王侗為主，署開府儀同三司，兼納言，陳國公。元文都等之謀誅王世充，達預焉。既而陰告世充，達為之內應。及事發，迫越王送文都於世充，世充甚德于達。既破李密，諷越王禪讓。世充僭號，以達為司徒。及東都平，坐斬，妻子籍沒。

論曰：宇文述便辟足恭，柔顏取悅。君所謂可，亦曰可焉，君所謂不，亦曰不焉。無所是非，不能輕重，默默苟容，偷安高位，甘素餐之責，受彼己之譏。此固君子所不為，亦丘明之深恥。化及以此下才，負恩累葉。時逢崩拆，不能竭命，乃因利乘便，先圖幹紀，率群不逞，職為亂階，擾本塞源，裂冠毀冕。釁深指鹿，事切食蹯，天地所不容，人神所同憤矣，世充頭筲小器，遭逢時幸，與蒙獎擢，禮越舊臣。而躬為戎首，親行鳩毒。竟而蛇豕丑類，繼踵誅夷，梟獍凶魁，相尋菹戮。垂炯戒于來葉，快忠義于當年，為人臣者，可無殷鑒哉！


Chinese text: This work was published before January 1, 1923, and is in the
public domain worldwide because the author died at least 100 years ago.
