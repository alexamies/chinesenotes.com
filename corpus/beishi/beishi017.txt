景穆十二王上
列傳第五景穆十二王上

景穆皇帝十四男：恭皇后生文成皇帝；袁椒房生陽平幽王新成；尉椒房生京兆康王子推、濟陰王小新成；陽椒房生汝陰靈王天賜；樂良厲王萬壽、廣平殤王洛侯母並闕。孟椒房生任城康王雲；劉椒房生南安惠王楨、城陽康王長壽。慕容椒房生章武敬王太洛；尉椒房生樂陵康王胡兒；孟椒房生安定靖王休。趙王深早薨，無傳，母闕。魏舊太子後庭未有位號，文成即位，景穆宮人有子者，並號為椒房。

陽平王新成，太安三年封，後為內都大官。薨，諡曰幽。

長子安壽襲爵，孝文後賜名頤。累遷懷朔鎮大將。都督三道諸軍事北討，詔征赴京，勖以戰伐之事。對曰：「當仰杖廟算，使呼韓同渭橋之禮。」帝歎曰：「壯哉王言，朕所望也。」未發，遭母憂，詔遣侍臣以金革敦喻，既殯而發。與陸睿集三道諸將議軍途所詣。於是中道出黑山，東道趣士盧河，西道向侯延河。軍過大磧，大破蠕蠕。頤入朝，詔曰：「王之前言，果不虛也。」後除朔州刺史。及恆州刺史穆泰謀反，遣使推頤為主，頤密以狀聞。泰等伏誅，帝甚嘉之。宣武景明元年，薨于青州刺史，諡曰莊王。傳國至孫宗胤。明帝時，坐殺叔父賜死，爵除。

頤弟衍，字安樂，賜爵廣陵侯，位梁州刺史。表請假王，以崇威重。詔曰：「可謂無厭求也，所請不合。」轉徐州刺史。至州病重，帝敕徐成伯乘傳療疾。差，成伯還。帝曰：「卿定名醫。」賚絹三千疋。成伯辭，請受一千。帝曰：「《詩》云：'人之雲亡，邦國殄瘁。'以是而言，豈惟三千疋乎？」其為帝所重如此。後所生母雷氏卒，表請解州。詔曰：「先君餘尊之所厭，《禮》之明文。季末陵遲，斯典或廢。侯既親王之子，宜從餘尊之義，便可大功。」後卒于雍州刺史，諡曰康侯。

衍性清慎，所在廉潔，又不營產業，曆牧四州，皆有稱績，亡日無斂屍具。

子暢，字叔暢，從孝武帝入關，拜鴻臚，封博陵王。大統三年東討，沒於陣。

子敏，嗜酒多費，家為之貧。其婿柱國乙弗貴、大將軍大利稽祐家貲皆千萬，每營給之。敏隨即散盡，而帝不之責。貴、祐後遂絕之。位儀同三司，改封南武縣公。

暢弟融，字叔融，貌甚短陋，驍武過人。莊帝謀殺爾硃榮，以融為直閣將軍。及爾硃兆入洛，融逃人間。後從孝武入關，封魏興王，位侍郎、殿中尚書。

衍弟欽，字思若，位中書監、尚書右僕射、儀同三司。欽色尤黑，故時人號為黑面僕射。欽淫從兄麗妻崔氏，為御史中尉封回劾奏，遇赦免。尋除司州牧。欽少好學，早有令譽。時人語曰：「皇宗略略，壽安、思若。」及晚年貴重，不能有所匡益，論者輕之。欽曾托青州人高僧壽為子求師，師至，未幾逃去。欽以讓僧壽。僧壽性滑稽，反謂欽曰：「凡人絕粒七日乃死，始經五朝，便爾逃遁，去食就信，實有所闕。」欽乃大慚，於是待客稍厚。後除司空公，封钜平縣公。于河陰遇害，贈假黃鉞、太師、太尉公。

子子孝，字季業，早有令譽。年八歲，司徒崔光見而異之，曰：「後生領袖，必此人也。」孝武帝入關，不及從駕。後赴長安，封義陽王。

子孝美容儀，善笑謔，好酒愛士，縉紳歸之，賓客常滿，終日無倦。性又寬慈，敦穆親族。乃置學館於私第，集群從子弟，書夜講讀。並給衣食，與諸子同。後曆尚書令、柱國大將軍。子孝以國運漸移，深自貶晦，日夜縱酒。後例降為公，復姓拓拔氏。未幾，卒，子贇襲。

京兆王子推，太安五年封，位侍中、征南大將軍、長安鎮大將。子推性沈雅，善於綏接，秦、雍之人服其威惠。入為中都大官，察獄有稱。獻文將禪位於子推，以大臣固諫，乃傳孝文。孝文即位，拜侍中、本將軍、開府儀同三司、青州刺史。未至，道薨。

子太興襲，拜長安鎮大將。以黷貨削除官爵。後除秘書監，還復前爵，改封西河。轉守衛尉卿。初，太興遇患，請諸沙門行道。所有資財，一時佈施，乞求病癒，名曰散生齋。及齋後，僧皆四散，有一沙門方雲乞齋餘食。太興戲之曰；「齋食既盡，唯有酒肉。」沙門曰：「亦能食之。」因出酒一斗，羊腳一隻。食盡，猶言不飽。及辭出後，酒肉俱在。出門追之，無所見。太興遂佛前乞願：「向者之師，當非俗人。若此病得差，即舍王爵入道。」未幾便愈，遂請為沙門。表十餘上，乃見許。時孝文南討在軍，詔皇太子于四月八日為之下發，施帛二千疋。既為沙門，名僧懿，居嵩山。太和二十二年終。

子昴，字伯暉，襲，薨。

昴子忄妻，字魏慶，襲。孝靜時，累遷太尉、錄尚書事、司州牧、青州刺史。薨於州，贈假黃鉞、太傅、司徒公，諡曰文。悰寬和有度量，美容貌，風望儼然。得喪之間，不見於色。性清儉，不營產業，身死之日，家無餘財。

昴弟仲景，性嚴峭。孝莊時，兼御史中尉，京師肅然。每向台，恆駕赤牛，時人號「赤牛中尉」。太昌初，為河南尹，奉法無私。時吏部尚書樊子鵠部下縱橫，又為盜竊。仲景密加收捕，悉獲之，咸即行決。於是豪貴寒心。孝武帝將入關，授仲景中軍大都督，留京師。齊神武欲至洛陽，仲景遂棄妻子，追駕至長安。仍除尚書右僕射，封順陽王。

仲景既失妻子，乃娶故爾硃天光妻也列氏。本倡女，有美色，仲景甚重之。經數年，前妻叔袁紇氏自洛陽間行至。也列遂徙居異宅。久之，有奸。事露，詔仲景殺之。仲景寵情愈至，謬殺一婢，蒙其屍而厚葬以代焉。列徙於密處，人莫知其詐。仲景三子濟、鐘、奉，叔袁紇氏生也，皆以宗室，早曆清官。仲景以列尚在，恐妻子漏之，乃謀殺袁紇。紇先覺，復欲陰害列。列謂從奴曰：「若袁紇殺我，必投我廁中；我告丞相，冀或不死。若不理首愆，猶埋我好地，爾為我告之。」奴遂告周文帝。周文依奏，詔笞仲景一百，免右僕射，以王歸第。也列以自告而逐之。仲景猶私不已。又有告者，詔重笞一百，付宗正，官爵盡除。仲景仍通焉。後周文帝以其歷任有令名，且杖策追駕，乃奏復官爵。也列、袁紇於是同居。大統五年，除幽州刺史。仲景多內亂，後就州賜死。

仲景弟暹，字叔照。孝莊初，除南兗州刺史。在州猛暴，多所殺害。元顥入洛，暹據州不屈。莊帝還宮，封汝陽王，累遷秦州刺史。先秦州城人屢為反覆，暹盡誅之，存者十一二。普泰元年，除涼州刺史，貪暴無極。欲規府人及商胡富人財物，詐一台符，誣諸豪等，雲欲加賞。一時屠戮，所有資財生口，悉沒自入。孝靜時，位侍中、錄尚書事。薨，贈太師、錄尚書。子沖襲。無子，國絕。

太興弟遙，字太原，有器望。以左衛將軍從孝文南征，賜爵饒陽男。宣武初，遭所生母憂，表請解任。詔以餘尊所厭，不許。明帝初，累遷左光祿大夫，仍領護軍。

時冀州沙門法慶既為妖幻，遂說勃海人李歸伯。歸伯闔家從之，招率鄉人，推法慶為主。法慶以歸伯為十住菩薩、平魔軍司、定漢王，自號大乘。殺一人者為一住菩薩，殺十人者為十住菩薩。又合狂藥，令人服之，父子兄弟不相知識，唯以殺害為事。刺史蕭寶夤遣兼長史崔伯驎討之，敗於煮棗城，伯驎戰沒。凶眾遂盛，所在屠滅寺舍，斬戮僧尼，焚燒經像，云：「新佛出世，除去眾魔。」詔以遙為使持節、都督北征諸軍事，討破之。禽法慶，並其妻尼惠暉等。斬法慶，傳首京師；後禽歸伯，戮于都市。

初，遙大功昆弟皆是景穆之孫，至明帝而本服絕，故除遙等屬籍。遙表曰：

竊聞聖人所以南面而聽天下，其不可得變革者，則親也尊也。四世而緦服窮，五世而袒免，六世而親屬竭矣。去茲以往，猶系之以姓而弗別，綴之以食而弗殊。又《律》雲議親者，非唯當世之屬親，曆謂先帝之五世。謹尋斯旨，將以廣帝宗，重磐石。先皇所以變茲事條，為此別制者，太和之季，方有意于吳、蜀；經始之費，慮深在初；割減之起，暫出當時也。且臨淮王提分屬籍之始，高祖賜帛三千疋，所以重分離。樂良王長命亦賜縑二千疋，所以存慈眷。此皆先朝殷勤克念，不得已而然者也。

古人有言，「百足之蟲，至死不僵」者，以其輔己者眾。臣誠不欲妄親太階，苟求潤屋，但傷大宗一分，則天子屬籍不過十數人而已。在漢諸王之子，不限多少，皆列土而封，謂之曰侯；至於魏、晉，莫不廣胙河山，稱之曰公者，蓋惡其大宗之不固，骨肉之恩疏矣。

臣去皇上雖是五世之遠，於先帝便是天子之孫。高祖所以國秩祿賦，復給衣食，後族唯給其賦，不與衣食者，欲以別外內，限異同也。今諸廟之感，在心未忘；行道之悲，倏然已及。其諸封者，身亡之日，三年服終，然後改奪。今朝廷猶在遏密之中，便議此事，實用未安。

詔付尚書博議以聞。尚書令任城王澄、尚書左僕射元暉奏同遙表，靈太后不從。卒，諡曰宣公。

遙弟恆，字景安，粗涉書史。恆以《春秋》之義，為名不以山川，表求改名芝。歷位太常卿、中書監、侍中。後於河陰遇害，贈太傅、司徒公，諡曰宣穆公。

濟陰王小新成，和平二年封，頗有武略。庫莫奚侵擾，詔新成討之。新成乃多為毒酒。賊逼，便棄營而去。賊至，兢飲。遂簡輕騎縱擊，俘馘甚多。後位外都大官。薨，贈大將軍，諡曰惠公。

子鬱，字伏生，襲。位開府，為徐州刺史。以黷貨賜死，國除。

長子弼，字邕明，剛正有文學，位中散大夫。以世嫡，應襲先爵。為季父尚書僕射麗因於氏親寵，遂奪弼王爵，橫授同母兄子誕。於是弼絕棄人事，托疾還私第。宣武徵為侍中，弼上表固讓。入嵩山，以穴為室，布衣蔬食。卒。建義元年，子暉業訴復王爵。永安三年，追贈尚書令、司徒公，諡曰「文獻」。初，弼嘗夢人謂之曰：「君身不得傳世封，其紹先爵者，君長子紹遠也。」弼覺，即語暉業，終如其言。

暉業少險薄，多與寇盜交通。長乃變節，涉子史，亦頗屬文，而慷慨有志節。歷位司空、太尉，加特進，領中書監，錄尚書事。齊文襄嘗問之曰：「比何所披覽？」對曰：「數尋伊、霍之傳，不讀曹、馬之書。」暉業以時運漸謝，不復圖全。唯事飲啖，一日三羊，三日一犢。又嘗賦詩云：「昔居王道泰，濟濟富群英。今逢世路阻，狐兔鬱縱橫。」齊初，降封美陽縣公，開府儀同三司、特進。

暉業之在晉陽也，無所交通，居常閒暇，乃撰魏籓王家世，號為《辨宗錄》四十卷，行於世。位望隆重，又以性氣不倫，每被猜忌。

天保二年，從駕至晉陽，于宮門外罵元韶曰：「爾不及一老嫗，背負璽與人，何不打碎之！我出此言，知即死，然爾亦詎得幾時！」文宣聞而殺之，並斬臨淮公孝友。孝友臨刑，驚惶失措，暉業神色自若。仍鑿冰沈其屍。

暉業弟昭業，頗有學尚，位諫議大夫。莊帝將幸洛南，昭業立於閶闔門外，叩馬諫，帝避之而過。後勞勉之。位給事黃門侍郎、衛將軍、右光祿大夫。卒，諡曰文侯。

郁弟偃，位太中大夫。

子誕，字曇首。初，誕伯父郁以貪污賜死，爵除。詔以誕，偃正妃子，立為嫡孫，特聽紹封。累遷齊州刺史。在州貪暴，大為人患。牛馬騾驢，無不逼奪，家之奴隸，悉迫取良人為婦。有沙門為誕采藥，還見誕，問外消息，對曰：「唯聞王貪，願王早代。」誕曰：「齊州七萬家，吾至來，一家未得三十錢，何得言貪？」後為御史中尉元纂所糾，會赦免。薨，諡靜王。

子撫，字伯懿，襲。莊帝初，為從兄暉業訴奪王爵。

偃弟麗，字寶掌，位兼宗正卿、右衛將軍。遷光祿勳，宗正、右衛如故。時秦州屠各王法智推州主簿呂苟兒為主，號建明元年，置立百官，攻逼州郡。涇州人陳瞻亦聚眾自稱王，號聖明元年。以麗為使持節、都督，與楊椿討之。苟兒率眾十餘萬，屯孤山，別據諸險，圍逼州城。麗出擊，大破之，使進軍水洛。賊徒逆戰，麗夜擊走之。行秦州事李韶破苟兒於孤山，乘勝追掩，獲其父母妻子。諸城之圍，亦悉奔散。苟兒率其王公三十餘人詣麗請罪。麗因平賊之勢，枉掠良善七百餘人。宣武嘉其功，詔有司不聽追檢。

拜雍州刺史，為政嚴酷，吏人患之。其妻崔氏誕一男，麗遂出州獄囚，死及徒、流案未申台者，一時放免。遷冀州刺史，入為尚書左僕射。帝問曰：「聞公在州殺戮無理，枉濫非一，又大殺道人。」對曰：「臣在冀州可殺道人二百許人，亦復何多？」帝曰：「一物不得其所，若納諸隍，況殺道人二百，而言不多！」麗脫冠謝，賜坐。卒，諡曰威。

子顯和，少有節操，曆司徒記室參軍。司徒崔光每見之，曰：「元參軍風流清秀，容止閒雅，乃宰相之器。」除徐州安東府長史。刺史元法僧叛，顯和與戰被禽。執手命與連坐。顯和曰：「顯和與阿翁同源別派，皆是磐石之宗，一朝以地外叛，若遇董狐，能無慚德？」遂不肯坐。法僧猶欲慰喻。顯和曰：「乃可死作惡鬼，不能生為叛臣！」及將殺之，神色自若。建義初，贈秦州刺史。

汝陰王天賜，和平三年封，後為內都大官。孝文初，殿中尚書胡莫寒簡西部敕勒豪富兼丁者，為殿中武士，而大納財貨。眾怒，殺莫寒及高平假鎮將奚陵。於是諸部敕勒悉叛。詔天賜與給事中羅雲討之。前鋒敕勒詐降，雲信之。副將元伏曰：「敕勒色動，恐有變，今不設備，將為所圖。」雲不從。敕勒襲殺雲，天賜僅得自全。累遷懷朔鎮大將。坐貪殘，恕死，削除官爵。卒，孝文哭於思政觀，贈本爵，葬從王禮，諡曰靈王。

子逞，字萬安，卒于齊州刺史，諡曰威。

逞子慶和，東豫州刺史，為梁將所攻，舉城降之。梁武以為北道總督、魏王。至項城，朝廷出師討之，望風退走。梁武責之曰：「言同百舌，膽若鼷鼠。」遂徙合浦。

逞弟泛，字普安，自元士稍遷營州刺史。性貪殘，人不堪命，相率逐之，泛走平州。後除光祿大夫、宗正卿，封東燕縣男。于河陰遇害。

泛弟修義，字壽安，頗有文才。自元士稍遷齊州刺史。修義以齊州頻喪刺史，累表固辭。詔不許，聽隨便立解宇。修義乃移東城。為政寬和。遷秦州刺史。明帝初，表陳庶人禧、庶人愉等，請宥前愆，賜葬陵域。靈太后詔曰：「收葬之恩，事由上旨，籓岳何得越職幹陳！」

在州多受納。累遷吏部尚書。及在銓衡，唯事貨賄，授官大小，皆有定價。時中散大夫高居者，有旨先敘。上党郡缺，居遂求之。修義私已許人，仰居不與。居大言不遜，修義命左右牽曳之。居對大眾呼天唱賊。人問居曰：「白日公庭，安得有賊？」居指修義曰：「此坐上者，違天子明詔，物多者得官，京師白劫，此非大賊乎？」修義失色。居行罵而出，後欲邀車駕論修義罪狀，左僕射蕭寶夤喻之乃止。

二秦反，假修義兼尚書右僕射、西道行台、行秦州事，為諸軍節度。修義性好酒，每飲連日，遂遇風病，神明昏喪，雖至長安，竟無部分之益。元志敗沒，賊東至黑水，更遣蕭寶夤討之，以修義為雍州刺史。卒于州，贈司空，諡曰文。

子均，位給事黃門侍郎。後入西魏，封安昌王，位開府儀同三司。薨，贈司空，諡曰平。

子則，字孝規，襲爵，位義州刺史。仕周為小塚宰、江陵總管。

子文都，性梗直，仕周為右侍上士。隋開皇初，授內史舍人。煬帝即位，累遷御史大夫，坐事免。未幾，授太府卿，甚有當時譽。大業十三年，帝幸江都宮，詔文都與段達、皇甫無逸、韋津等同為東都留守。帝崩，文都與達、津等共推越王侗為帝。侗署文都為內史令、開府儀同三司、光祿大夫、左驍衛大將軍、攝右翊衛將軍、魯國公。

既而宇文化及立秦王浩為帝，擁兵至彭城，所在響震。文都諷侗遣使通于李密。密乃請降，因授官爵，禮其使甚厚。王世充不悅，文都知之，陰有誅世充計。侗以文都領御史大夫，世充固執而止。盧楚說文都誅之，文都遂懷奏入殿。有人以告世充，世充馳還含嘉城。至夜難作，攻東太陽門而入，拜於紫微觀下，曰：「請斬文都，歸罪司寇。」侗見兵勢盛，遣其所署將軍黃桃樹執文都以出。文都顧謂侗曰：「臣今朝亡，陛下亦當夕及。」侗慟哭遣之，左右莫不憫默。出至興教門，世充令左右亂斬之，諸子並見害。

則弟矩，字孝矩，西魏時，襲祖爵始平縣公，拜南豐州刺史。時見元氏將危，陰謂昆季曰：「宇文之心，路人所見。顛而不扶，焉用宗子！」為兄則所遏，乃止。後周文為兄子晉公護娶其妹為妻，情好甚密。及護誅，坐徙蜀。後拜司憲大夫。隋文帝重其門地，娶其女為房陵王妃。及為丞相，拜少塚宰，位柱國，賜爵洵陽郡公。及房陵立為皇太子，立其女為皇太子妃，親禮彌厚，拜夀州總管。時陳將任蠻奴等屢寇江北，復以孝矩領行軍總官，屯兵江上。後以年老，上表乞骸骨。輕涇州刺史。卒官，諡曰簡。子無竭嗣。

矩次弟雅，字孝方，有文武幹用。開皇中，曆左領左右將軍、集沁二州刺史，封順陽郡公。

雅弟褒，字孝整，少有成人量。年十歲而孤，為諸兄所愛養。善事諸兄。諸兄議欲別居，褒泣諫，不從。家素富，多金寶，褒一無所受，脫身而出。仕周，位開府、北平縣公、趙州刺史。從韋孝寬平尉遲迥，以功拜柱國，進封河間郡公。

隋開皇中，拜原州總管。有商人為賊劫，其人疑同宿者而執之。褒察其色冤而辭正，遂舍之。商人詣闕訟褒受金縱賊。隋文帝遣窮之，使者簿責褒何故利金而舍盜。褒引咎無異辭。使者與褒俱詣京師，遂坐免官。其盜尋發他所。上曰：「何至自誣？」褒曰：「臣受委一州，不能息盜，臣罪一也；百姓為人所謗，不付法司，懸即放免，臣罪二也；無顧形跡，至今為物所疑，臣罪三也。臣有三罪，何所逃責！臣又不言受賂，使者復將有所窮究，然則縲絏橫及良善，重臣之罪，是以自誣。」上歎異之，稱為長者。

煬帝即位，拜齊郡太守。及遼東之役，郡官督事者前後相屬。有西曹掾當行，詐疾，褒杖之。掾大言曰：「我將詣行在所，欲有所告。」褒大怒，因杖百餘，數日死。坐免官，卒於家。

樂良王萬壽，和平三年封，拜征東大將軍，鎮和龍。性貪暴，征還，道憂薨，諡曰厲王。子康王樂平襲。薨。子長命襲。坐殺人賜死，國除。

子忠，明帝時，復前爵，位太常少卿。孝武帝泛舟天泉池，命宗室諸王陪宴。忠愚而無智，性好衣服，遂著紅羅襦，繡作領，碧綢褲，錦為緣。帝謂曰：「朝廷衣冠，應有常式，何為著百戲衣？」忠曰：「臣少來所愛，情存綺羅，歌衣舞服，是臣所願。」帝曰：「人之無良乃至此乎？」

廣平王洛侯，和平二年封。薨，諡曰殤。無子，後以陽平幽王第五子匡後之。

匡字建扶，性耿介，有氣節。孝文器之。謂曰：「叔父必能儀形社稷，匡輔朕躬，今可改名為匡，以成克終之美。」宣武即位，累遷給事黃門侍郎。茹皓始有寵，百寮微憚之。帝曾于山陵還，詔匡陪乘，又使皓登車。皓褰裳將上，匡諫，帝推之令下，皓恨匡失色。當時壯其忠謇。宣武親政，除肆州刺史。匡既忤皓，懼為所害，廉慎自修，甚有聲績。遷恆州刺史。徵為大宗正卿、河南邑中正。

匡奏親王及始籓、二籓王妻，悉有妃號。而三籓以下，皆謂之妻。上不得同為妃名，而下不及五品以上有命婦之號，竊以為疑。詔曰：「夫貴于朝，妻榮于室，婦女無定，升從其夫。三籓既啟王封，妃名亦宜同等。妻者齊也，理與己齊，可從妃例。」自是三籓王妻，名號始定。從除度支尚書。匡表引樂陵、章武之例，求紹洛侯封。詔付尚書議。尚書奏聽襲封，以明興絕之義。

時宣武委政于高肇，宗室傾憚，唯匡與肇抗衡。先自造棺，置於聽事，意欲輿棺詣闕，論肇罪惡，自殺切諫。肇聞而惡之。後因與太常卿劉芳議爭權量，遂與肇聲色。御史中尉王顯奏匡曰：

自金行失禦，群偽競興，禮壞樂崩，彝倫攸斁。高祖孝文皇帝以睿聖統天，克復舊典。乃命故中書監高閭，廣旌儒林，推尋樂府，以黍裁寸，將均周、漢舊章。屬雲構中遷，尚未雲就。高祖睿思玄深，參考經、記，以一黍之大，用成分體，准之為尺，宣佈施行。

暨正始中，故太樂令公孫崇輒自立意，以黍十二為寸，別造尺度，定律刊鐘。皆向成訖，表求觀試。時敕太常卿臣芳，以崇造既成，請集朝英，議其得否。芳疑崇尺度與先朝不同，察其作者，于經史復異，推造鮮據，非所宜行。時尚書令臣肇、清河王懌等，以崇造乖謬，與《周禮》不同，遂奏臣芳依《周禮》更造，成訖量校，從其善者。而芳以先朝尺度，事合古典，乃依前詔書，以黍刊寸，並呈朝廷，用裁金石。于時議者多雲芳是。唯黃門侍郎臣孫惠蔚與崇扶同。二途參差，頻經考議。而尚書令臣肇以芳造。崇物故之後，而惠蔚亦造一尺，仍雲扶。以比崇尺，自相乖背。量省二三，謂芳一尺為得。而尚書臣匡表雲，劉、孫二尺，長短相傾，稽考兩律，所容殊異，言取中黍，校彼二家，雲並參差，折中無所，自立一途，請求議判。當時議者，或是于匡，兩途舛駁，未即時定。肇又云：「權斛斗尺，班行已久，今者所論，豈逾先旨，宜仰依先朝故尺為定。」

自爾以後，而匡與肇厲言都坐，聲色相加，高下失其常倫，尊競無復彝序。匡更表列，據己十是，雲芳十非。又云：「肇前被敕旨，共芳營督，規立鐘石之名，希播製作之譽。乃憑樞衡之尊，藉舅氏之勢，與奪任心，臧否自己，阿党劉芳，遏絕臣事。望勢雷同者，接以恩言；依經案古者，即被怒責。雖未指鹿化馬，移天徙日，實使蘊藉之士，聳氣坐端；懷道之夫，結舌筵次。」又言「芳昔與崇競，恆言自作，今共臣論，忽稱先朝。豈不前謂可行，輒欲自取；後知錯謬，便推先朝。殊非大臣之體，深失為下之義。復考校勢臣之前，量度偏頗之手，臣必刖足內朝，抱璞人外。」囂言肆意，彰於朝野。

然匡職當出納，獻替所在，鬥尺權度，正是所司。若己有所見，能練臧否，宜應首唱義端，早辨諸惑，何故默心隨從，不關一言，見芳成事，方出此語？計芳才學，與匡殊懸，所見淺深，不應相匹。今乃始發，恐此由心，借智於人，規成虛譽。況匡表云：「所據銅權，形如古志，明是漢作，非莽別造。」及案權銘，「黃帝始祖，德布于虞；虞帝始祖，德布於新」。若莽佐漢時事，寧有銘偽新之號哉？又尋莽傳，雲莽居攝，即變漢制度。考校二證，非漢權明矣。復云「芳之所造，又短先朝之尺。臣既比之，權然相合。更云「芳尺與千金堰不同。」臣復量比，因見其異，二三浮濫，難可據准。又云「共構虛端，妄為疑似，托以先朝，雲非己制」。臣案此欺詐，乃在於匡，不在於芳。何以言之？

芳先被敕，專造鐘律，管籥優劣，是其所裁，權斛尺度，本非其事。比前門下索芳尺度，而芳牒報云「依先朝所班新尺，復應下黍，更不增損，為造鐘律，調正分寸而已」。檢匡造時，在牒後一歲，芳於爾日，匡未共爭，已有此牒，豈為詐也？計崇造寸，積黍十二，群情共知。而芳造寸，唯止十黍，亦俱見。先朝詔書，以黍成寸，首尾曆然，寧有輒欲自取之理？肇任居端右，百寮是望，言行動靜，必副具瞻。若恃權阿黨，詐托先詔，將指鹿化馬，徙日移天，即是魏之趙高，何以宰物？肇若無此，匡既誣毀宰相，訕謗時政，阻惑朝聽，不敬至甚。請以肇、匡並禁尚書，推窮其原，付廷尉定罪。

詔曰「可」。有司奏匡誣肇，處匡死刑。宣武恕死，降為光祿大夫。又兼宗正卿。出為兗州刺史。匡臨發，帝引見於東堂，勞勉之。匡猶以尺度金石之事，國之大經，前雖為南台所彈，然猶許更議。若議之日，願聽臣暫赴。帝曰：「劉芳學高一時，深明典故。其所據者，與先朝尺乃寸過一黍，何得復雲先朝之意也？兗州既所執不經，後議之日，何待赴都也。」

明帝初，入為御史中尉。匡嚴於彈糾，始奏於忠，次彈高聰等免官，靈太后並不許。違其糾惡之心，又慮匡辭解，欲獎安之，進號安南將軍，後加鎮東將軍。

匡屢請更權衡不已，於是詔曰：「謹權審度，自昔令典，定章革曆，往代良規。匡宗室賢亮，留心既久，可令更集儒貴，以時驗決。必務權衡得衷，令寸籥不舛。」又詔曰：「故廣平殤王洛侯體自恭宗，茂年薨殞，國除祀廢，不祀忽諸。匡親同若子，私繼歲久，宜樹維城，永茲磐石，可特襲王爵，封東平郡王。」匡所制尺度訖，請集朝士議定是非，詔付門下、尚書、三府、九列議定以聞。太師、高陽王雍等議，以為「晉中書監荀勖所造之尺，與高祖所定，毫釐略同。侍中崔光得古象尺，于時亦准議令施用。仰惟孝文皇帝德邁前王，睿明下燭，不刊之式，事難變改。臣等參論，請停匡議，永遵先皇之制。」詔從之。

匡每有奏請，尚書令、任城王澄時致執奪。匡剛隘，內遂不平。先所造棺，猶在僧寺，乃復修事，將與澄相攻。澄頗知之，後將赴省，與匡逢遇，騶卒相撾，朝野駭愕。澄因是奏匡罪狀三十餘條，廷尉處以死刑。詔付八議，特加原宥，削爵除官。三公郎中辛雄奏理之。後特除平州刺史，徙青州刺史。尋為關右都督、兼尚書行台。遇疾，還京。孝昌初，卒，諡曰文貞。後追復本爵，改封濟南王。

第四子獻襲，薨。子祖育襲。武定初，墜馬薨。子勒叉襲。齊受禪，爵例降。


Chinese text: This work was published before January 1, 1923, and is in the
public domain worldwide because the author died at least 100 years ago.
