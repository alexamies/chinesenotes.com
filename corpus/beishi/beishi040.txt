韓麒麟 程駿 李彪 高道悅 甄琛 張纂 高聰
列傳第二十八

韓麒麟程駿李彪孫昶高道悅甄琛高聰

韓麒麟，昌黎棘城人。自雲漢大司馬增之後也。父瑚，秀容、平原二郡太守。麒麟幼而好學，美姿容，善騎射。景穆監國，為東曹主書。文成即位，賜爵漁陽男。父亡，在喪有禮。後參征南慕容白曜軍事。進攻升城，師人多傷。及城潰，白曜將坑之。麒麟諫曰：「今方圖進趣，宜示寬厚，勍敵在前，而便坑其眾，恐三齊未易圖也。」白曜從之，皆令復業，齊人大悅。後白曜表麒麟與房法壽對為冀州刺史。白曜攻東陽，麒麟上義租六十萬斛，並攻戰器械，於是軍須無乏。及白曜被誅，麒麟停滯多年。

孝文時，拜齊州刺史，假魏昌侯。在官寡於刑罰，從事劉普慶說麒麟曰：「明公仗節方夏，無所斬戮，何以示威？」麒麟曰：「人不犯法，何所戮乎？若必須斬斷以立威名，當以卿應之。」普慶慚懼而退。麒麟以親附之人，未階台官，士人沈抑，乃表請守宰有闕，宜推用豪望，增置吏員，廣延賢哲，則華族蒙榮，良才獲敘，懷德安土，庶或在茲。朝議從之。

太和十一年，京都大饑，麒麟表陳時務曰：

古先哲王，經國立政，積儲九稔，謂之太平。故躬藉千畝，以率百姓。用能衣食滋茂，禮教興行。逮於中代，亦崇斯業，入粟者與斬敵同爵，力田者與孝悌均賞。實百王之常軌，為政之所先。今京師人庶，不田者多；遊食之口，三分居二。蓋一夫不耕，或受其饑，況於今者，動以萬計？故頃年山東遭水，而人有餒終，今秋京都遇旱，穀價踴貴，實由農人不勸，素無儲積故也。

伏惟陛下天縱欽明，道高三五，上垂覆載之澤，下有凍餒之人，皆由有司不為其制，長吏不恤其本。自承平日久，豐穰積年，競相矜誇，浸成侈俗。故令耕者日少，田者日荒。谷帛罄於府庫，寶貨盈於市里，衣食匱於室，麗服溢于路。饑寒之本，實在於斯。愚謂凡珍玩之物，皆宜禁斷。吉凶之禮，備為格式，令貴賤有別，人歸樸素。制天下男女，計口受田。宰司四時巡行，台使歲一案檢，勤相勸課，嚴加賞罰。數年之中，必有盈贍，雖遇凶災，免於流亡矣。

往年校比戶貫，租賦輕少。臣所統齊州，租粟才可給俸，略無入倉。雖于人為利，而不可長久。脫有戎役，或遭天災，恐供給之方，無所取濟。請減絹布，增益穀租，年豐多積，歲儉出振。所謂私人之穀，寄積於官；官有宿積，則人無荒年矣。

卒官，遺敕其子，殯以素棺，事從儉約。

麒麟立性恭慎，恆置律令於坐傍。臨終之日，唯有俸絹數十疋，其清貧如此。贈散騎常侍、燕郡公，諡曰康。長子興宗，字茂先。好學有文才，位秘書中散。卒，贈漁陽太守。

子子熙，字元雍。少自修整，頗有學識，為清河王懌郎中令。初，子熙父以爵讓弟顯宗，不受；子熙成父素懷，卒亦不襲。及顯宗卒，子熙別蒙賜爵，乃以先爵讓弟仲穆。兄弟友愛如此。母亡，居喪有禮。子熙為懌所眷遇，遂闕位，待其畢喪後，復引用。及元叉害懌，久不得葬。子熙為之憂悴，屏居田野。每言王若不得復封，以禮遷葬，誓以終身不仕。後靈太后反政，以叉為尚書令，解其領軍。子熙與懌中大夫劉定興、學官令傅靈舣、賓客張子慎伏闕上書，理懌之冤，極言元叉、劉騰誣誷。書奏，靈太后義之，乃引子熙為中書舍人。後遂剖騰棺，賜叉死。尋修國史。建義初，兼黃門，尋為正。

子熙清白自守，不交人事。又少孤，為叔顯宗所撫養。及顯宗卒，顯宗子伯華又幼，子熙愛友等於同生。長猶共居，車馬資財，隨其費用，未嘗見於言色。又上書求析階與伯華，於是除伯華東太原太守。及伯華在郡，為刺史元弼所辱。子熙乃泣訴朝廷。明帝詔遣案檢，弼遂大見詰讓。

爾硃榮之禽葛榮，送至京師。莊帝欲面數之，子熙以為榮既元凶，自知必死，恐或不遜，無宜見之。爾硃榮聞而大怒，請罪子熙。莊帝恕而不責。及邢杲起逆，詔子熙慰勞。杲詐降，子熙信之。遷至樂陵，杲復反，子熙還。坐付廷尉，論以大辟，恕死免官。孝武初，領著作，以奉冊勳，封曆城縣子。天平初，為侍讀，除國子祭酒。子熙儉素安貧，常好退靜。遷鄴之始，百司並給兵力，時以祭酒閑務，止給二人。或有令其陳請者，子熙曰：「朝廷自不與祭酒兵，何關韓子熙事。」論者高之。元象中，加衛大將軍。

先是，子熙與弟娉王氏為妻，姑之女也，生二子。子熙尚未婚，後遂與寡嫗李氏奸合而生三子。王、李不穆，迭相告言。子熙因此慚恨，遂以發疾。卒，遺戒不求贈諡，其子不能遵奉，遂至幹謁。武定初，贈驃騎大將軍、儀同三司、幽州刺史。

興宗弟顯宗，字茂親。剛直，能面折廷諍，亦有才學。沙門法撫，三齊稱其聰悟。嘗與顯宗校試，抄百餘人名，各讀一遍，隨即覆呼，法撫猶有一二舛謬，顯宗了無誤錯。法撫歎曰：「貧道生平以來，唯服郎耳。」

太和初，舉秀才，對策甲科，除著作佐郎。後兼中書侍郎。既定遷都，顯宗上書：

一曰：竊聞輿駕今夏若不巡三齊，當幸中山。竊以為非計也。何者？當今徭役宜早息，洛京宜速成。省費則徭役可簡，並功則洛京易就。願早還北京，以省諸州供帳之費，則南州免雜徭之煩，北都息分析之歎；洛京可以時就，遷者僉爾如歸。

二曰：自古聖帝必以儉約為美，亂主必以奢侈貽患。仰惟先朝，皆卑宮室而致力於經略，故能基宇開廣，業祚隆泰。今洛陽基趾，魏明所營，取譏前代。伏惟陛下損之又損之。頃來北都富室，競以第宅相尚，今因遷徙，宜申禁約，令貴賤有檢，無得逾制。端廣衢路，通利溝洫，使寺署有別，士庶異居，永垂百世不刊之範。

三曰：竊聞輿駕還洛陽，輕將數千騎，臣甚為陛下不取也。夫千金之子，猶坐不垂堂，況萬乘之尊，富有四海乎。清道而行，尚恐銜橛之失，況履涉山河而不加三思哉。

四曰：竊惟陛下耳聽法音，目玩墳典，口對百辟，心慮萬機，晷昃而食，夜分而寢。加以孝思之至，與時而深；文章之業，日成篇卷。雖睿明所用，未足為煩，然非所以嗇神養性，熙無疆之祚。莊周有言：「形有待而智無涯，以有待之形，役無涯之智，殆矣。」此愚臣所不安也。

孝文頗納之。顯宗又上言：

前代取士，必先正名，故有賢良方正之稱。今州郡貢察，徒有秀、孝之名，而無秀、孝之實。而朝廷但檢其門望，不復彈坐。如此則可令別貢門望以敘士人，何假冒秀、孝之名也？夫門望者，是其父祖之遺烈，亦何益於皇家。益于時者，賢才而已。苟有其才，雖屠釣奴虜之賤，聖皇不恥以為臣；苟非其才，雖三後之胤，自墜於皁隸矣。議者或云：今世等無奇才，不若取士於門。此亦失矣。豈可以世無周、邵，便廢宰相而不置哉。但當校其有寸長銖重者，即先敘之，則賢才無遺矣。

又曰：夫帝皇所以居尊以禦下者，威也；兆庶所以徙惡以從善者，法也。是以有國有家，必以刑法為政，生人之命，於是而在。有罪必罰，罰必當辜，則雖以捶撻薄刑，而人莫敢犯。有制不行，人得僥倖，則雖參夷之誅，不足以肅。自太和以來，未多坐盜棄市，而遠近肅清。由此言之，止奸在於防檢，不在嚴刑。今州郡牧守，邀當時之名，行一切之法；台閣百官，亦咸以深酷為無私，以仁恕為容盜。迭相敦厲，遂成風俗。陛下居九重之內，視人如赤子；百司分萬務之要，遇下如仇讎。是則堯、舜止一人，而桀、紂以千百，和氣不至，蓋由於此。宜敕示百官，以惠元元之命。

又曰：昔周王為犬戎所逐，東遷河洛，鎬京猶稱宗周，以存本也。光武雖曰中興，實自草創，西京尚置京尹，亦不廢舊。今陛下光隆先業，遷宅中土，稽古復禮，于斯為盛。按《春秋》之義，有宗廟謂之都，無謂之邑，此不刊之典也。況北代，宗廟在焉，山陵托焉，王業所基，聖躬所載，其為神鄉福地，實亦遠矣。今便同之郡國，臣竊不安。愚謂代京宜建畿置尹，一如故事。崇本重舊，以光萬葉。

又曰：「伏見洛京之制，居人以官位相從，不依族類。然官位非常，有朝榮而夕悴，則衣冠淪於廝豎之邑，臧獲顯於膏腴之裏，物之顛倒，或至於斯。古之聖王，必令四人異居者，欲其業定而志專。業定則不偽，志專則不淫，故耳目所習，不督而就；父兄之教，不肅而成。仰惟太祖道武皇帝，創基撥亂，日不暇給，然猶分別士庶，不令雜居，伎作屠沽，各有攸處。但不設科禁，買賣任情，販貴易賤，錯居渾雜。假令一處彈箏吹笛，緩舞長歌；一處嚴師苦訓，誦《詩》講《禮》，宣令童齔，任意所從，其走赴舞堂者萬數，往就學館者無一。此則伎作不可雜居，士人不宜異處之明驗也。故孔父雲裏仁之美，孟母弘三徙之訓。賢聖明誨，若此之重。今令伎作之家習士人風禮，則百年難成；令士人兒童效伎作容態，則一朝可得。以士人同處，則禮教易興；伎作雜居，則風俗難改。朝廷每選舉人士，則校其一婚一官，以為升降，何其密也。至於伎作官塗，得與膏梁華望接閈連甍，何其略也。今稽古建極，光宅中區，凡所徙居，皆是公地。分別伎作，在於一言，有何為疑，而虧盛美？

又曰：自南偽相承，竊有淮北，欲擅中華之稱，且以招誘邊人，故僑置中州郡縣。自皇風南被，仍而不改，凡有重名，其數甚眾，非所以疆域物士，必也正名之謂也。愚以為可依地理舊名，一皆厘革，小者併合，大者分置。及中州郡縣，昔以戶少並省，今人口既多，亦可復舊。君人者，以天下為家，不得有所私也。故倉庫儲貯，以俟水旱之災，供軍國之用。至於有功德者，然後加賜。爰及末代，乃寵之所隆，賜賚無限。自比以來，亦為太過。在朝諸貴，受祿不輕，土本被綺羅，僕妾厭梁肉，而復厚賚屢加，動以千計。若分賜鰥寡，贍濟實多。如不悛革，豈「周急不繼富」之謂也？

又曰：諸宿衛內直者，宜令武官習弓矢，文官諷書傳。無令繕其蒲博之具，以成褻狎之容，徙損朝儀，無益事實。如此之類，一宜禁止。

帝善之。

孝文曾謂顯宗及程靈虯曰：「著作之任，國書是司。卿等之文，朕自委悉；中省之品，卿等所聞。若欲取況古人，班、馬之徒，固自遼闊。若求之當世，文學之能，卿等應推崔孝伯。」又謂顯宗曰：「校卿才能，可居中第。」謂程靈虯曰：「卿與顯宗，復有差降，可居下上。」顯宗曰：「臣才第短淺，比于崔光，實為隆渥。然臣竊謂陛下貴古而賤今。昔揚雄著《太玄經》，當時不免覆甕之譚，二百年外，則越諸子。今臣所撰，雖未足光述帝載，然萬祀之後，仰觀祖宗巍巍之功，上睹陛下明明之德，亦何謝欽明于《唐典》，慎徽于《虞書》。」帝曰：「假使朕無愧於虞舜，卿復何如堯臣？」顯宗曰：「陛下齊蹤堯、舜，公卿寧非二八之儔。」帝曰：「卿為著作，僅名奉職，未是良史也。」顯宗曰：「臣仰遭明時，直筆無懼，又不受金，安眠美食，此優於遷、固也。」帝哂之。後與員外郎崔逸等參定朝儀。

帝曾詔諸官曰：「近代已來，高卑出身，恆有常分。朕意所為可，復以為不可，宜校量之。」李沖曰：「未審上古已來，置官列位，為欲為膏梁兒地，為欲益政贊時？」帝曰：「俱欲為人。」沖曰：「若欲為人，陛下今日何為專崇門品，不有拔才之詔？」帝曰：「苟有殊人之技，不患不知。然君子之門，假使無當世之用者，要自德行純篤，朕是以用之。」沖曰：「傅岩、呂望，豈可以門見舉？」帝曰：「如此濟世者希，曠代有一兩耳。」沖謂諸卿士曰：「適欲請救諸賢。」秘書令李彪曰：「師旅寡少，未足為援，意有所懷，敢不盡言於聖日。陛下若專以地望，不審魯之三卿，孰若四科？」帝曰：「猶如向解。」顯宗進曰：「陛下光宅洛邑，百禮惟新，國之興否，指此一選。且以國事論之，不審中秘監、令之子，必為秘書郎，頃來為監、令者，子皆可為不？」帝曰：「卿何不論當世膏腴為監、令者？」顯宗曰：「陛下以物不可類，不應以貴承貴，以賤襲賤。」帝曰：「若有高明卓爾，才具俊出者，朕亦不拘此例。」後為本州中正。

二十一年，車駕南征，以顯宗為右軍府長史、統軍。次赭陽，齊戍主成公期遣其軍主胡松、高法援等並引蠻賊，來擊軍營。顯宗拒戰，斬法援首。顯宗至新野，帝曰：「何不作露布也？」顯宗曰：「臣頃見鎮南將軍王肅獲賊二三，驢馬數匹，皆為露布。臣在東觀，私每哂之。近雖仰憑威靈，得摧醜虜，兵寡力弱，禽斬不多。脫復高曳長縑，虛張功捷，尤而效之，其罪彌甚。所以斂毫卷帛，解上而已。」帝笑曰：「如卿此勳，誠合茅社，須赭陽平定，檢審相酬。」新野平，以顯宗為鎮南廣陽王嘉諮議參軍。顯宗上表，頗自矜伐，訴前征勳。詔曰：「顯宗進退無檢，虧我清風，付尚書推列以聞。」兼尚書張彝奏免顯宗官。詔以白衣守諮議，展其後效。顯宗既失意，遇信向洛，乃為五言詩贈御史中尉李彪，以申憤結。二十三年卒。顯宗撰馮氏《燕志》、《孝友傳》各十卷。景明初，追赭陽勳，賜爵章武男。子伯華襲。

程逡，字驎駒，本廣平曲安人也。六世祖良，晉都水使者，坐事流涼州。祖父肇，呂光人部尚書。駿少孤貧，居喪以孝稱。師事劉延明，性機敏好學，晝夜無倦。延明謂門人曰：「舉一隅而以三隅反者，此子亞之也。」駿白延明曰：「今名教之儒，咸謂老莊其言虛誕，不切實要，不可以經世。駿為不然。夫老子著抱一之言，莊生申性本之旨，若斯者，可謂至順矣。人若乖一，則煩偽生；爽性，則沖真喪。」延明曰：「卿年尚幼，言若老成，美哉。」由是聲譽益播。沮渠牧犍擢為東宮侍講。

太延五年，涼州平，遷于京師。為司徒崔浩所知。文成踐阼，為著作郎。皇興中，除高密太守。尚書李敷奏駿實史才，方申直筆，請留之。書奏，從之。獻文屢引駿與論《易》、《老》義，顧謂群臣曰：「朕與此人言，意甚開暢。」問駿年，對曰：「六十一。」帝曰：「昔太公老而遭文王，卿今遇朕，豈非早也。」駿曰：「臣雖才謝呂望，陛下尊過西伯。覬天假餘年，竭《六韜》之效。」

延興末，高麗王璉求納女於掖庭，假駿散騎常侍，賜爵安豐男，持節如高麗迎女。駿至平壤城。或勸璉曰：「魏昔與燕婚，既而伐之，由行人具其夷險故也。今若送女，恐不異于馮氏。」璉遂謬言女喪。駿與璉往復經年，責璉以義方。璉不勝其忿，遂斷駿從者酒食，欲逼辱之，憚而不敢害。會獻文崩，乃還。拜秘書令。

初，遷神主於太廟，有司奏：舊事，廟中執事官例皆賜爵，今宜依舊。詔百寮評議，群臣咸以為宜依舊事。駿獨以為不可，表曰：「臣聞名器為帝王所貴，山河為區夏之重，是以漢祖有約，非功不侯。未見預事於宗廟，而獲賞於疆土。雖復帝王制作，弗相沿襲。然一時恩澤，豈足為長世之軌乎。」書奏，從之。文明太后謂群臣曰：「言事，固當正直而准古典；安可依附暫時舊事乎！」賜駿衣一襲，帛二百匹。又詔曰：「駿曆官清慎，言事每愜。門無挾貨之賓，室有懷道之士。可賜帛六百匹，旌其儉德。」駿悉散之親舊。

性介直，不競時榮。太和九年正月病篤，遺命曰：「吾存尚儉薄，豈可沒為奢厚哉。昔王孫裸葬，有感而然；士安籧篨，頗亦矯厲。可斂以時服，明器從古。」初駿病甚，孝文、文明太后遣使者更問其疾，敕侍御師徐謇診視，賜以湯藥。臨終，詔以小子公稱為中散，從子靈虯為著作佐郎。及卒，孝文、文明太后傷惜之。賜東園秘器、朝服一稱、帛三百匹，贈兗州刺史、曲安侯，諡曰憲。所作文章，自有集錄。

李彪，字道固，頓丘衛國人也，孝文賜名焉。家寒微，少孤貧，有大志，好學不倦。初受業于長樂監伯陽，伯陽稱美之。晚與漁陽高悅、北平陽尼等將隱名山，不果而罷。悅兄閭博學高才，家富典籍，彪遂於悅家手抄口誦，不暇寢食。既而還鄉里。平原王陸睿年將弱冠，雅有志業。娶東徐州刺史博陵崔鑒女，路由冀、相，聞彪名而詣之。修師友之禮，稱之州郡遂。遂舉孝廉，至京師，館而受業焉。高閭稱之朝貴，李沖禮之其厚，彪深宗附之。

孝文初，為中書教學博士。後假散騎常侍、衛國子，使于齊。遷秘書丞，參著作事。自成帝已來，至於太和，崔浩、高允著述國書，編年序錄為《春秋》體，遺落時事。彪與秘書令高祐始奏從遷、固體，創為紀、傳、表、志之目焉。

彪又表上封事七條，曰：

古先哲王之為制也，自天子以至公卿，下及抱關擊柝，其宮室車服，各有差品。小不得僭大，賤不得逾貴。夫然，故上下序而人志定。今時浮華相競，情無常守；大為消功之物，巨制費力之事，豈不謬哉。夫消功者，錦繡雕文是也；費力者，廣宅高宇，壯制麗飾是也。其妨男業害女工者，可勝言哉！漢文時，賈誼上疏，雲今之王政可為長太息者六，此即是其一也。夫上之所好，下必從之。故越王好勇而士多輕死；楚王好瘠而國有饑人。今二聖躬行儉素，詔令殷勤，而百姓之奢猶未革者，豈楚、越之人易變如彼，大魏之士難化如此？此蓋朝制不宣，人未見德使之然耳。臣愚以為第宅車服，自百官以下至於庶人，宜為其等制。使貴不逼賤，卑不僭高，不可以稱其侈意，用違經典。

其二曰：

《易》稱：「主器者莫若長子。」《傳》曰：「太子奉塚嫡之粢盛。」然則祭無主則宗廟無所饗，塚嫡廢則神器無所傳。聖賢知其如此，故垂誥以為長世之法。昔姬王得斯道也，故恢崇儒術以訓世嫡。世嫡於是乎習成懿德，用大協于黎蒸。是以世統黎元，載祀八百。逮嬴氏之君于秦也，弗以義方教厥塚子，塚子於是習成凶德，肆虐以臨黔首。是以饗年不永，二世而亡。亡之與興，道在於師傅。故《禮》云：「塚子生，因舉以禮，使士負之，有司齊肅端冕，見於南郊。」明塚嫡之重，見乎天也。「過闕則下，過廟則趨，」明孝敬之道也。然古之太子，自為赤子而教固以行矣。此則遠世之鏡也。高宗文成皇帝慨少時師不勤教，嘗謂群臣曰：「朕始學之日，年尚幼沖，情未能專。既臨萬機，不遑溫習。今而思之，豈非唯予之咎，抑亦師傅之不勤。」尚書李䐶免冠而謝。此則近日之可鑒也。伏惟太皇太后翼贊高宗，訓成顯祖，使巍巍之功，邈乎前王。陛下幼蒙鞠誨，聖敬日躋，及儲宮誕育，復親撫誥，日省月課，實勞神慮。今誠宜准古立師傅，以詔導太子。詔導正則太子正，太子正則皇家慶，皇家慶則人事幸甚矣。

其三曰：

《記》云：國無三年之儲，謂國非其國。光武以一畝不實，罪及牧守。聖人之憂世重谷，殷勤如彼；明君之恤人勸農，相切若此。頃年山東饑，去歲京師儉，內外人庶，出入就豐。既廢營產，疲困乃加，又於國體，實有虛損。若先多積穀，安而給之，豈有驅督老弱，糊口千里之外。以今況古，誠可懼也。臣以為宜析州郡常調九分之二，京都度支歲用之餘，各立官司。年豐糴積于倉，時儉則加私之二，糶之於人。如此，人必事田以買官絹，又務貯財以取官粟。年登則常積，歲凶則直給。又別立農官，取州郡戶十分之一以為屯人。相水陸之宜，料頃畝之數，以贓贖雜物余財市牛科給，令其肆力。一夫之田，歲責六十斛，甄其正課並征戍雜役。行此二事，數年之中，則穀積而人足，雖災不害。

臣又聞前代明王皆務懷遠人，禮賢引滯。故漢高過趙，求樂毅之胄；晉武廓定，旌吳、蜀之彥。臣謂宜於河表七州人中，擢其門才，引令赴闕，依中州官比，隨能序之。一可以廣聖朝均新舊之義，二可以懷江、漢歸有道之情。

其四曰：

漢制，舊斷獄報重盡季冬，至孝章時改盡十月，以育三微。後歲旱，論者以不十月斷獄，陰氣微，陽氣泄，以故致旱，事下公卿。尚書陳寵曰：「冬至陽氣始萌，故十一月有射幹芸荔之應，周以為春。十二月陽氣上通，雉雊雞乳，殷以為春。十三月陽氣已至，蟄蟲皆震，夏以為春。三微成著，以通三統。三統之月斷獄流血，是不稽天意也。」章帝善其言，卒以十月斷。今京都及四方斷獄報重，常竟季冬，不推三正以育三微。寬宥之情，每過於昔，遵之典憲，猶或闕然。今豈所謂助陽發生，垂奉微之仁也？誠宜遠稽周典，近采漢制，天下斷獄起自初秋，盡于孟冬。不於三統之春，行斬絞之刑。如此則道協幽顯，仁垂後昆矣。

其五曰：

古者大臣有坐不廉而廢者，不謂之不廉，乃曰簠簋不飾。此君之所以禮貴臣，不明言其過也。臣有大譴，則白冠氂纓盤水加劍，造室而請死，此臣之所以知罪而不敢逃刑也。聖朝賓遇大臣，禮崇古典，自太和降，有負罪當陷大辟者，多得歸第自盡。遣之日，深垂隱湣，言發淒淚，百官莫不見，四海莫不聞，誠足以感將死之心，慰戚屬之情。然恩發於衷，未著永制，此愚臣所以敢陳末見。

昔漢文時，人有告丞相勃謀反者，逮系長安獄，頓辱之與皁隸同。賈誼乃上書，極陳君臣之義，不宜如是。夫貴臣者，天子為其改容而體貌之，吏人為共俯伏而敬貴之。其有罪過，廢之可也，賜之死可也；若束縛之，輸之司寇，搒笞之，小吏詈罵之，殆非所以令眾庶見也。及將刑也，臣則北面再拜，跪而自裁。天子曰：「子大夫自有過耳，吾遇子有禮矣。上不使人抑而刑之也。」孝文深納其言。是後大臣有罪，皆自殺不受刑。至孝武時，稍復下獄。良由孝文行之當時，不為永制故耳。今天下有道，庶人不議之時，安可陳瞽言於朝？且恐萬世之後，繼體之主有若漢武之事。焉得行恩當時，不著長世之制乎。

其六曰：

《孝經》稱父子之道天性，蓋明一體而同氣，可共而不右離者也。及其有罪不相及者，乃君上之厚恩也。而無情之人，父兄系獄，子弟無慘惕之容；子弟即刑，父兄無愧恧之色。宴安榮位，游從自若，軍馬仍華，衣冠猶飾。寧是同體共氣，分憂均戚之理也？臣愚以為父兄有犯，宜令子弟素服肉袒，詣闕請罪；子弟有坐，宜令父兄露板引咎，乞解所司。若職任必要，不宜許者，慰勉留之。如此，足以敦厲凡薄，使人知有所恥矣。

其七曰：

《禮》云：臣有大喪，君三年不呼其門。此聖人緣情制禮，以終孝子之情也。周季陵夷，喪禮稍亡，是以要糸至即戎，素冠作刺。逮乎虐秦，殆皆泯矣。漢初，軍旅屢興，未能遵古。至宣帝時，人當從軍屯者，遭大父母、父母死，未滿三月，皆弗徭役。其朝臣喪制，未有定聞。至後漢元初中，大臣有重憂，始得去官終服。暨魏武、孫、劉之世，日尋干戈，前世禮制，復廢不行。晉時鴻臚鄭默喪親，固請終服，武帝感其孝誠，遂著令以為常。

聖魏之初，撥亂反正，未遑建終喪之制。今四方無虞，百姓安逸，誠是孝慈道洽，禮教興行之日也。然愚臣所懷，竊有未盡。伏見朝臣丁大憂者，假滿赴職，衣錦乘軒，從效廟之祀；鳴玉垂緌，同節慶之宴。傷人子之道，虧天地之經。愚謂如有遭父母喪者，皆得終服。若無其人有曠官者，則優旨慰喻，起令視事。但綜理所司，出納敷奏而已，國之吉慶，一令無預。其軍戎之警，墨縗從役，雖愆於禮，事所宜行也。

帝覽而善之，尋皆施行。彪稍見禮遇。詔曰：「彪雖宿非清第，代闕華資，然識性嚴聰，學博墳籍，剛辯之才，頗堪時用。兼優吏職，載宣朝美，若不賞庸敘績，將何以勸獎勤能。特遷秘書令。以參議律令之勤，賜帛五百匹，馬一匹、牛二頭。」其年，加員外散騎常侍，使于齊。

齊遣其主客郎劉繪接對，並設宴樂。彪辭樂。及坐，彪曰：「向辭樂者，卿或未相體。我皇孝性自天，追慕罔極，故有今者喪除之議。去三月晦，朝臣始除縗裳，猶以素服從事。裴、謝在北，固應具此。今辭樂，想卿無怪。」繪答言：「請問魏朝喪禮竟何所依？」彪曰：「高宗三年，孝文逾月。今聖上追鞠育之深恩，感慈訓之厚德，報于殷、漢之間，可謂得禮之變。」繪復問：「若欲遵古，何不終三年？」彪曰：「萬機不可久曠，故割至慕，俯從群議。服變不異三年，而限同一期，可謂失禮？」繪言：「汰哉叔氏，專以禮許人。」彪曰：「聖朝自為曠代之制，何關許人。」繪言：「百官總己聽於塚宰，萬機何慮於曠？」彪曰：「五帝之臣，臣不若君，故君親攬其事。三王君臣智等，故共理機務。主上親攬，蓋遠軌軒、唐。」彪將還，齊主親謂彪曰：「卿前使還日，賦阮詩云：'但願長閒暇，後歲復來遊。'果如今日。卿此還也，復有來理否？」彪答：「請重賦阮詩曰：'宴衍清都中，一去永矣哉。'」齊主惘然曰：「清都可爾，一去何事！觀卿此言，似成長闊。朕當以殊禮相送。」遂親至琅邪城，登山臨水，命群臣賦詩以送別。其見重如此。彪前後六度銜命，南人奇其謇博。後為御史中尉，領著作郎。

彪既為孝文所寵，性又剛直，遂多劾糾，遠近畏之。豪右屏氣。帝常呼為李生，從容謂群臣曰：「吾之有李生，猶漢之有汲黯。」後除散騎常侍，領御史中尉，解著作事。帝宴群臣于流化池，謂僕射李沖曰：「崔光之博，李彪之直，是我國得賢之基。」

車駕南伐，彪兼度支尚書，與僕射李沖、任城王澄等參理留台事。彪素性剛豪，與沖等意議乖異，遂形於聲色，殊無降下之心。沖積其前後罪過，乃於尚書省禁止彪，上表曰：「案臣彪昔於凡品，特以才拔，等望清華，司文東觀，綢繆恩眷，繩直憲台，左加金璫，右珥蟬冕。東省。宜感恩厲節，忠以報德。而竊名忝職，身為違傲，矜勢高亢，公行僭逸。坐與禁省，冒取官材，輒駕乘黃，無所憚懼。肆志傲然，愚聾視聽。此而可忍，誰不可懷。臣今請以見事免彪所居職，付廷尉獄。」沖又表曰：

臣與彪相識以來，垂二十二載。彪始南使之時，見其色厲辭辯，臣之愚識，謂是拔萃之一人。及彪官位升達，參與言宴，聞彪平章古今，商略人物。興言於侍筵之次，啟論于眾英之中；賞忠識正，發言懇惻，惟直是語，辭無隱避。臣雖下愚，輒亦欽其正直。及其始居司直，執志徑行，其所彈劾，應弦而倒。赫赫之威，振于下國；肅肅之稱，著自京師；天下改目，貪暴僉槠手。然時有私於臣雲其威暴者，臣以直繩之官，人所忌疾，風謗之際，易生音謠，心不承信。

往年以河陽事，曾與彪在領軍府共太尉、司空及領軍諸卿等集閱廷尉所問囚徒。時有人訴枉者，二公及臣少欲聽采。語理未盡，彪便振怒，東坐攘袂揮赫，口稱賊奴，叱吒左右。高聲大呼曰：「南台中取我木手去，搭奴肋折！」雖有此言，終竟不取。即言：「南台所問，唯恐枉活，終無枉死。」時諸人以所枉至重，有首實者多，又心難彪，遂各默爾。因緣此事，臣遂心疑有濫，知其威虐。猶謂益多損少，故不以申徹，實失為臣知無不聞之義。及去年大駕南行以來，彪兼尚書，日夕共事，始乃知其言與行舛，是己非人，專恣無忌，尊身忽物。臣與任城卑躬曲己，其所欲者無不屈從。依事求實，悉有成驗。如臣列得實，宜亟投彪於有北，以除奸矯之亂政；如臣列無證，宜放臣於四裔，以息青蠅之白黑。

帝在懸瓠，覽表歎愕曰：「何意留京如此也！」有司處彪大辟；帝恕之，除名而已。

彪尋歸本鄉。帝北幸鄴，彪野服稱草茅臣，拜迎鄴南。帝曰：「朕以卿為已死。」彪對曰：「子在，回何敢死。」帝悅，因謂曰：「朕期卿每以貞松為志，歲寒為心，卿應報國，盡心為用，近見彈文，殊乖所以。卿罹此譴，為朕與卿？為宰事？為卿自取？」彪曰：「臣愆由己至，罪自身招，實非陛下橫與臣罪，又非宰事無辜濫臣。臣罪既如此，宜伏東皋之下，不應遠點屬車之清塵。但伏承聖躬不豫，臣肝膽塗地，是以敢至，非謝罪而來。」帝曰：「朕欲用卿，憶李僕射不得。」帝尋納宋弁之言，將復採用。會留台表至，言彪與御史賈尚往窮庶人恂事，理有誣抑，奏請收彪。彪自言事枉，帝明彪無此，遣左右慰勉之。聽以牛車散載，送之洛陽。會赦得免。

宣武踐阼，彪自托于王肅，又與郭祚、崔光、劉芳、甄琛、邢巒等詩書往來，迭相稱重。因論求復舊職，修史官之事，肅等許為左右。彪乃表曰：

惟我皇魏之奄有中華也，歲越百齡，年幾十紀，史官敘錄，未充其盛。加以東觀中圮，冊勳有闕，美隨日落，善因月稀。故諺曰：「一日不書，百事荒蕪。」至於太和之十一年，先帝，先後召名儒博達之士，以充麟閣之選。于時忘臣眾短，采臣片志，令臣出納，授臣丞職，猥屬斯事，無所與讓。高祖時詔臣曰：「平爾雅志，正爾筆端，書而不法，後世何觀。」臣奉以周旋，不敢失墜。

伏惟孝文皇帝承天地之寶，崇祖宗之業，景功未就，奄焉崩殂，凡百黎萌，若無天地。賴遇陛下體明睿之真，應保合之量，恢大明以燭物，履靜恭以和邦。天清其氣，地樂其靜，可謂重明疊聖，元首康哉。《記》曰：「善跡者欲人繼其行，善歌者欲人繼其聲。」故《傳》曰：「文王基之，周公成之。」然先皇之茂勳聖達，今王之懿美洞鑒，准之前代，其德靡悔也。時哉時哉，可不光昭哉！合德二儀者，先皇之陶鈞也。齊明日月者，先皇之洞照也。慮周四時者，先皇之茂功也。合契鬼神者，先皇之玄燭也。遷都改邑者，先皇之達也。變是協和者，先皇之鑒也。思同書軌者，先皇之遠也。守在四夷者，先皇之略也。海外有截者，先皇之威也。禮由岐陽者，先皇之義也。張樂岱郊者，先皇之仁也。鑾幸幽漠者，先皇之智也。燮伐南荊者，先皇之禮也。升中告成者，先皇之肅也。親虔宗社者，先皇之敬也。兗實無闕者，先皇之德也。開物成務者，先皇之貞也。觀乎人文者，先皇之蘊也。革弊創新者，先皇之志也。孝慈道洽者，先皇之衷也。先皇有大功二十，加以謙尊而光，為而弗有者，可謂四三皇而六五帝矣。誠宜功書於竹素，聲播于金石。

臣竊謂史官之達者，大則與日月齊其明，小則與四時並其茂，故能聲流無窮，義昭來裔。是以金石可滅，而風流不泯者，其唯載籍乎。諺曰：「相門有相，將門有將。」斯不唯其性，蓋言習之所得也。竊謂天文之官，太史之職，如有其人，宜其世矣。是以談、遷世事而功立，彪、固世事而名成，此乃前鑒之軌轍，後鏡之蓍龜也。然前代史官之不終業者，皆陵遲之世，不能容善。是以平子去史而成賦，伯喈違閣而就志。近僭晉之世，有佐郎王隱，為著作虞預所毀，亡官在家。晝則樵薪供爨，夜則觀文屬綴，集成《晉書》，存一代之事。司馬紹敕尚書唯給筆劄而已。國之大籍，成於私家，末世之弊，乃至如此。此史官之不遇時也。今大魏之史，職則身貴，祿則親榮，優哉遊哉，式穀令爾休矣！而典謨弗恢者，其有以也。而故著作漁陽傅毗、北平陽尼、河間邢產、廣平宋弁、昌黎韓顯宗並以文才見舉，注述是同，並登年不永，弗終茂績。前著作程靈虯同時應舉，共掌此務，今徙他職，官非所司。唯著作崔光一人，雖不移任，然侍官兩兼，故載述致闕。

臣聞載籍之興，由於大業；雅頌垂薦，起於德美。昔史談誡其子遷曰：「當世有美而不書，汝之罪也。」是以久而見美。孔明在蜀，不以史官留意，是以久而受譏。《書》稱「無曠庶官，」《詩》有「職思其憂」，臣雖今非所司，然昔忝斯任，故不以草茅自疏，敢言及於此。語曰：「患為之者不必知，知之者不得為。」臣誠不知，強欲為之耳。竊尋先朝賜臣名彪者，遠則擬《漢史》之叔皮，近則准《晉史》之紹統，推名求義，欲罷不能。今求都下乞一靜處，綜理國籍，以終前志。官給事力，以充所須。雖不能光啟大錄，庶不為飽食終日耳。近則期月可就，遠則三年有成，正本蘊之麟閣，副貳藏之名山。

時司空北海王詳、尚書令王肅許之。肅以其無祿，頗相賑餉。遂在秘書省，同王隱故事，白衣修史。

宣武親政，崔光表曰：「臣昔為彪所致，與之同業積年，其志力貞強，考述無倦。頃來契闊，多所廢離，近蒙收起，還綜厥事。老而彌厲，史才日新。若克復舊職，專功不殆，必能昭明《春秋》，闡成皇籍。既先帝厚委，宿曆高班，纖負微愆，應從滌洗。愚謂宜申以常伯，正綰著作。」宣武不許。詔彪兼通直散騎常侍、行汾州事，非彪好也，固請不行。卒於洛陽。

始彪為中尉，號為嚴酷。以奸款難得，乃為木手擊其脅腋，氣絕而復屬者時有焉。又慰喻汾州叛胡，得其凶渠，皆鞭面殺之。及彪病，體上往往瘡潰，痛毒備極。贈汾州刺史，諡曰剛憲。彪在秘書歲餘，史業竟未及就，然區分書體，皆彪之功。述《春秋三傳》，合成十卷。其餘著詩頌賦誄章表別有集。

彪雖與宋弁結管、鮑交，弁為大中正，與孝文私議，猶以寒地處之，殊不欲微相優假。彪亦知之，不以為恨。弁卒，彪痛之無已，為之哀誄，備盡辛酸。郭祚為吏部，彪為子志求官，祚乃以舊第處之。彪以位經常伯，又兼尚書，謂祚應以貴遊拔之，深用忿怨，形於言色。時論以此非祚。祚每曰：「爾與義和至友，豈能饒爾而怨我乎。」任城王澄與彪先亦不穆，及為雍州，彪詣澄，為志求其府寮。澄釋然為啟，得為列曹行參軍，時稱澄之美。

志字鴻道，博學有才幹，年十餘，便能屬文。彪奇之，謂崔鴻曰：「子宜與鴻道為二鴻於洛陽。」鴻遂與交款往來。

彪有女，幼而聰令。彪每奇之，教之書學，讀誦經傳。嘗竊謂所親曰：「此當興我家，卿曹容得其力。」彪亡後，宣武聞其名，召為婕好。在宮常教帝妹書，誦授經史。始彪奇志及婕妤，特加器愛。公私坐集，必自稱詠，由是為孝文所貴。及彪亡後，婕妤果入掖廷，後宮咸師宗之。宣武崩後，為比丘尼，通習經義，法座講說，諸僧歎重之。

志曆官所在著績。桓叔興外叛，南荊荒毀，領軍元叉舉其才任撫導，抉為南荊州刺史。建義初，叛入梁。

志弟游，有才行。隨兄志在南荊州，屬爾硃之亂，與志俱奔江左。子昶。

昶小名那。性峻急，不雜交遊。幼年已解屬文，有聲洛下。時洛陽初置明堂，昶年十數歲，為《明堂賦》，雖優洽未足，才制可觀。見者咸曰有家風也。初謁周文，周文深奇之，厚加資給，令入太學。周文每見學生，必問才行於昶。昶神情清悟，應對明辯，周文每稱歎之。綏德公陸通盛選僚采，請以昶為司馬，周文許之。昶雖年少，通特加接待，公私之事，咸取決焉。又兼二千石郎中，典儀注。累遷都官郎中、相州大中正。昶雖處郎官，周文恆欲以書記委之。於是以為丞相府記室參軍、著作郎、修國史，轉大行台郎中、中書侍郎，又轉黃門侍郎，對臨黃縣伯。嘗謂曰：「卿祖昔在中朝，為御史中尉；卿操尚貞固，理應不墜家風。但孤以中尉彈劾之官，愛憎所在，故未即授卿耳。然此職久曠，無以易卿。」乃奏昶為御史中尉，賜姓宇文氏。

六官建，拜內史下大夫，進爵為侯。明帝初，行禦伯中大夫。武成元年，除中外府司錄。保定初，進驃騎大將軍、開府儀同三司，轉禦正中大夫。時以近侍清要，盛選國華，乃以昶及安昌西元則、中都公陸逞、臨淄公唐瑾等並為納言。尋進爵為公。五年，出為昌州刺史。在州遇疾，求入朝，詔許之。未至京，卒，贈相、瀛二州刺史。

昶，周文世已當樞要。兵馬處分，專以委之；詔冊文筆，皆昶所作也。及晉公護執政，委任如舊。昶常曰：「文章之事，不足流於後世，經邦致化，庶及古人。」故所作文筆，了無槁草，唯留心政事而已。又以父在江南，身寓關右，自少及終，不飲酒聽樂。時論以此稱焉。子丹嗣。

高道悅，字文欣，遼東新昌人也。曾祖策，馮跋散騎常侍、新昌侯。祖育，馮弘建德令。太武東討，率部歸命，授建忠將軍、齊郡建德二郡太守，賜爵肥如子。父玄起，武邑太守，遂居勃海蓧縣。

道悅少為中書學生、侍御主文中散。後為諫議大夫，正色當官，不憚強禦。車駕南征，徵兵秦、雍，大期秋季閱集洛陽。道悅以使者書侍御史薛聰、侍御史主文中散元志等稽違期會，奏舉其罪。又奏兼左僕射、吏部尚書、任城王澄，位總朝右，任屬戎機，兵使會否，曾不檢奏。尚書左丞公孫良職綰樞轄，蒙冒莫舉。請以見事免澄、良等所居官。時道悅兄觀為外兵郎中，澄奏道悅有党兄之負，孝文詔責。然以事經恩宥，遂寢而不論。詔曰：「道悅資性忠篤，稟操貞亮。居法樹平肅之規，處諫著必犯之節。王公憚其風鯁，朕實嘉其一至，謇諤之誠，何愧黯、鮑也。其以為主爵下大夫，諫議如故。」

車駕幸鄴，又兼御史中尉，留守洛京。時宮闕初基，廟庫未構，車駕將水路幸鄴。已詔都水回營構之材，以造舟楫。道悅表諫，以為闕居宇之功，作遊嬉之用，損耗殊倍。又深薄之危，古今共慎。於是帝遂從陸路。轉道悅太子中庶子，正色立朝，嚴然難犯，宮官上下，咸畏憚之。

太和二十年秋，車駕幸中嶽，詔太子恂入居金墉。而恂潛謀還代，忿道悅前後規諫，遂於禁中殺之。帝甚加悲惜，贈散騎常侍、營州刺史，並遣王人慰其妻子，又詔使者監護喪事。葬於舊塋，諡曰貞侯。宣武又追錄忠概，拜長子顯族給事中。顯族亦以忠厚見稱，卒于右軍將軍。

顯族弟敬猷，有風度。蕭寶夤西征，引為驃騎司馬。及寶夤謀逆，敬猷與行台郎中封偉伯等潛圖義舉，謀泄見殺。贈滄州刺史，聽一子出身。道悅長兄嵩，字昆侖，魏郡太守。

嵩弟雙，清河太守。坐黷貨，將刑於市，遇赦免。時北海王詳為錄尚書事，雙多納金寶，除司空長史。後為涼州刺史，專肆貪暴，以罪免。後貨高肇，復起為幽州刺史。以貪穢被劾，罪未判，遇赦復任。未幾而卒。

雙弟觀，尚書左外兵郎中、城陽王鸞司馬。南征赭陽，先驅而歿，諡曰閔。

甄琛，字思伯，中山毋極人，漢太保邯之後也。父凝，州主簿。琛少敏悟。閨門之內，兄弟戲狎，不以禮法自居。學覽經史，稱有刀筆。而形貌短陋，鮮風儀。舉秀才，入都積歲，頗以奕棋棄日，至乃通夜不止。手下倉頭，常令執燭，或時睡頓，大加其杖，如此非一。奴後不勝楚痛，乃曰：「郎君辭父母仕宦，若為讀書執燭，不敢辭罪，乃以圍棋，日夜不息，豈是向京之意？而賜加杖罰，不亦非理！」琛悵然慚感。遂從許赤彪假書研習，聞見日優。太和初，拜中書博士，遷諫議大夫，時有所陳，亦為孝文知賞。宣武踐阼，以琛為中散大夫，兼御史中尉。琛表曰：

《月令》稱山林藪澤，有能取蔬食禽獸者，皆野虞教導之。其迭相侵奪者，罪之無赦。此明導人而弗禁，通有無以相濟也。《周禮》雖有川澤之禁，正所以防其殘盡，必令取之有時。斯所謂鄣護在公，更所以為人守之耳。今者天為黔首生鹽，國為黔首鄣護。假獲其利，猶是富專口齗，不及四體也。且天下夫婦，歲貢粟帛，四海之有，備奉一人；軍國之資，取給百姓，天子亦何患乎貧，而苟禁一池？臣每觀上古愛人之跡，時讀中葉驟稅之書，未嘗不歎彼遠大，惜此近狹。今偽弊相承，仍崇關廛之稅。大魏宏博，唯受穀帛之輸。是使遠方聞者，莫不歌德。語稱出內之吝，有司之福；施惠之難，人君之禍。夫以府藏之物，猶以不施而為災，況府外之利，而可吝之於黔首？願弛鹽禁，使沛然遠及。依《周體》置川衡之法，使之監導而已。

詔付八坐議可否以聞。彭城王勰、兼尚書邢巒等奏：

琛之所列，但恐坐談則理高，行之則事闕，是用遲回，未謂為可。竊惟大道既往，恩惠生焉，下奉上施，卑高理睦。恆恐財不賙國，澤不厚人，故多方以達其情，立法以行其志。至乃取貨山澤，輕在人之貢；立稅關市，裨十一之儲。收此與彼，非利己也；回彼就此，非為身也。所謂集天地之產，惠天地之人，藉造物之富，賑造物之貧。禁此泉池，不專太官之禦；僉槠此匹帛，豈為後宮之資。既潤不在己，彼我理一，積而散之，將焉所吝。然自行以來，典司多怠，出入之間，事不如法。此乃用之者無方，非興之者有謬。至使朝廷識者，聽營其間。今而罷之，懼失前旨。宜依前式。

詔曰：「司鹽之稅，乃自古通典，然興制利人，亦世或不同。甄琛之表，實所謂助政毗俗者也。可從其前計，尚書嚴為禁豪強之制也。」

詔琛參八坐議事，尋正中尉。遷侍中，領中尉。琛俛眉畏避，不能繩糾貴遊，凡所劾者，率多下吏。于時趙修寵貴，琛傾身事之。琛父凝為中散大夫，弟僧林為本州別駕，皆托修申達。至修奸詐事露，明當收考，今日乃舉其罪。及監決修鞭，猶相隱惻，然告人曰：「趙修小人，背如土牛，殊耐鞭杖。」有識以此非之。修死之明日，琛與黃門郎李憑以朋黨被召詣尚書。兼尚書元英、邢巒窮其阿附之狀。琛曾拜官，諸賓悉集，巒乃晚至。琛謂巒：「何處放蛆來，今晚始顧？」雖以言戲，巒變色銜忿。及此，大相推窮。司徒、錄尚書事、北海王詳等奏曰：

謹案侍中、領御史中尉甄琛，身居直法，糾擿是司。風邪響黷，猶宜劾糾，況趙修侵公害私，朝野切齒？而琛嘗不陳奏，方更往來，中外影響，致其談譽。令布衣之父，超登正四之官；七品之弟，越陟三階之祿。虧先皇之選典，塵聖明之官人。又與黃門郎李憑，相為表裏。憑兄叨封，知而不言。及修釁彰，方加彈奏。生則附其形勢，死則就地排之。竊天之功，以為己力，仰欺朝廷，俯罔百司。其為鄙詐，於茲甚矣。謹依律科從，請以職除。其父中散，實為叨越，雖皇族帝孫，未有此例。既得不以倫，請下收奪。李憑朋附趙修，是親是仗，緇點皇風，塵鄙正化，此而不糾，將何以肅整阿諛，獎厲忠概？請免所居官以肅風軌。

奏可。琛遂免歸本郡。左右相連死黜者二十餘人。

始琛以父母老，常求解官扶侍，故孝文授以本州長史。及貴達，不復請歸，至是乃還。供養數年，遭母憂。母钜鹿曹氏，有孝性。夫氏去家，路逾百里，每得魚肉菜果珍美口實者，必令僮僕走奉其母，乃後食焉。琛母服未闋，復喪父。琛於塋兆內手種松柏，隆冬負掘水土。鄉老哀之，咸助加力。十餘年中，墳成木茂。與弟僧林誓以同居沒齒，專事產業，躬親農圃，時以鷹犬馳逐自娛。朝廷有大事，猶上表陳情。

久之，復除散騎常侍，領給事黃門侍郎、定州大中正，大見親寵。委以門下庶事，出參尚書，入廁帷幄。孝文時，琛兼主客郎，迎送齊使彭城劉纘。琛欽其器貌，常歎詠之。纘子昕為朐山戍主。昕死，家屬入洛。有女年未二十，琛乃納昕女為妻。婚日，詔給廚費。琛所好悅，宣武時調戲之。遷河南尹，黃門、中正如故。琛表曰：

國家居代，患多盜竊。世祖太武皇帝親自發憤，廣置主司，裏宰皆以下代令長及五等散男有經略者乃得為之。又多置吏士，為其羽翼。崇而重之，始得禁止。今遷都已來，天下轉廣；四遠赴會，事過代都。寇盜公行，劫害不絕。此由諸坊混雜，厘比不精，主司闇弱，不堪檢察故也。今擇尹既非南金，裏尉鉛刀而割，欲望清肅都邑，不可得也。里正乃流外四品，職輕任碎，多是下才。人懷苟且，不能督察，故使盜得容奸，百賦失理。邊外小縣，所領不過百戶，而令長皆以將軍居之。京邑諸坊，大者或千戶、五百戶，其中皆王公卿尹，貴勢姻戚，豪猾僕隸，廕養奸徒，高門邃宇，不可幹問。比之邊縣，難易不同。今難彼易此，實為未愜。

王者立法，隨時從宜；先朝立品，不必即定。施而觀之，不便則改。今閑官靜任，猶聽長兼，況煩劇要務，不得簡能下領。請取武官中八品將軍以下幹用貞濟者，以本官俸恤領裏尉之任，各食其祿。高者領六部尉，中者領經途尉，下者領里正。不爾，請少高裏尉之品，選下品中應遷者，進而為之。則督責有所，輦轂可清。

詔曰：「里正可進至勳品、經途從九品、六部尉正九品諸職中簡取，何必須武人也。」琛又奏以羽林為游軍，于諸坊巷司察盜賊。於是京邑清靜，後皆踵焉。

轉太子少保，黃門如故。及高肇死，琛以黨不宜復參朝政，出為營州刺史，遷涼州刺史。猶以高氏之昵，不欲處之於內。久之，為吏部尚書。未幾，除定州刺史。固辭曰：「陛下在東宮，崔光為少傅，臣為少保，今光為車騎大將軍、儀同三司、開國公。故僕射游肇時為侍中，與臣官階相似；肇在省為僕射，死贈車騎將軍、儀同三司、冀州刺史。臣今適為征北將軍、定州刺史。生師保不如死遊肇。」詔書慰遣之。琛既至鄉，衣錦晝遊，大為稱滿；政體嚴細，甚無聲譽。

崔光辭司徒之授也，琛與光書，外相抑揚，內實附會。光亦揣其意，復書以悅之。徵為車騎將軍、特進，又拜侍中。以其衰老，詔賜禦府杖，朝直杖以出入。卒，詔給東園秘器，贈司徒公、尚書左僕射，加後部鼓吹。太常議諡文穆，吏部郎袁翻奏曰：

案禮，諡者行之跡也；號者功之表也；車服者位之章也。是以大行受大名，細行受細名。行生於己，名生於人。故闔棺然後定諡，皆累其生時美惡，所以為將來勸戒；身雖死，使名常存也。凡薨亡者，屬所即言大鴻臚，移本郡大中正。條其行跡功過，承中正移，言公府，下太常部博士評議，為諡列上。諡不應法者，博士坐如選舉不以實論。若行狀失實，中正坐如博士。自古帝王，莫不殷勤重慎，以為褒貶之實也。今之行狀，皆出自其家，任其臣子自言君父之行，無復是非之事。臣子之欲光揚君父，但苦跡之不高，行之不美，是以極辭肆意，無復限量。觀其狀也，則周、孔聯鏕，伊顏接衽。論其諡也，雖窮文盡武，無或加焉。然今之博士與古不同，唯知依其行狀，又先問其家人之意；臣子所求，便為議上。都不復斟酌與奪，商量是非。致號諡之加，與泛階莫異；專以極美為稱，無復貶降之名。禮官之失，一至於此。案甄司徒行狀，至德與聖人齊蹤，鴻名共大賢比跡，文穆之諡，何足加焉。但比來贈諡，於例普重，如甄之流，無不復諡。謂宜依諡法，慈惠愛人曰孝，宜諡曰孝穆公。

自今以後，明勒太常、司徒，有行狀如此，言辭流宕，無復節限者，悉請裁量，不聽為受。仍踵前來之失者，皆付法司科罪。

詔從之。琛祖載，明帝親送，降車就輿，吊服哭之，遣舍人慰其諸子。

琛性輕簡，好嘲謔，故少風望。然明解有幹具，在官清白。自孝文、宣武，咸相知待。明帝以師傅之義而加禮焉。所著文章，鄙碎無大體，時有理詣。《磔四聲》、《姓族廢興》、《會通緇素三論》及《家晦》二十篇，《篤學文》一卷，頗行於世。

琛長子侃，字道正，位秘書郎。性險薄，多與盜劫交通。隨琛在京，以酒色夜宿洛水亭舍，毆擊主人。為司州所劾，淹在州獄。琛大以慚慨。廣平王懷為牧，與琛先不協，欲具案窮推。琛托左右以聞，宣武敕懷寬放。懷固執之，久乃特旨出侃。自此沈廢，卒家。

侃弟楷，字德方。粗有文學，頗更吏事。琛啟除秘書郎。宣武崩，未葬，楷與河南尹丞張普惠等飲戲，免官。後稍遷尚書儀曹郎。有當官之稱。明帝末，丁憂在鄉，定州刺史廣陽王深召楷兼長史，委以州任。尋屬鮮于修禮、毛普賢等率北鎮流人反於州西北之左人城，屠村掠野，引向州城。州城內先有燕、恆、雲三州避難戶，修禮等聲雲，欲將此輩共為舉動。楷見人情不安，慮有變起，乃走收三州人中粗暴者殺之，以威外賊。及刺史元冏、大都督揚津等至，楷乃還家。後修禮等忿楷屠害北人，遂掘其父墓，載棺巡城，示相報復。孝莊時，徵為中書侍郎。後齊文襄取為儀同府諮議參軍。卒，贈驃騎將軍、秘書監、滄州刺史。

琛從父弟密，字叔雍。清謹少嗜欲，頗涉書史。疾世俗貪競，乾沒榮寵，曾為《風賦》以見意。後參中山王英軍事。英鐘離敗退，鄉人蘇良沒於賊中，密盡私財以贖之。良歸，傾資報密。密一皆不受，曰：「濟君之日，本不求貨，豈相贖之意。」及葛榮侵擾河北，詔密為相州行台，援守鄴城。莊帝以密全鄴勳，賞安市縣子。孝靜初，為衛尉卿，在官有平直之譽。出為北徐州刺史，卒官。贈驃騎將軍、儀同三司、瀛州刺史，諡曰靖。

琛同郡張纂，字伯業。祖珍，字文表，慕容寶度支尚書。道武平中山，入魏，卒于涼州刺史，諡曰穆。纂頗涉經史，雅有氣尚，交結勝流。為樂陵太守，在郡多所受納。聞御史至，棄郡逃走，於是除名，乃卒。天平初，贈定州刺史。纂叔感，字崇仁，有器業，不應州郡之命。

子宣軌，少孤，事母以孝聞。累遷相州撫軍府司馬。宣軌性通率，輕財好施。屬葛榮圍城，與刺史李神有固守效，以功賜爵中山公。後坐事死鄴。纂從弟元賓，位奉朝請。及外生高昂貴達，啟贈瀛州刺史。

高聰，字僧智，本勃海人也。曾祖軌，隨慕容德徙青州，因居北海之劇縣。父法昂，少隨其車騎將軍王玄謨征伐，以功至員外郎，早卒。聰生而喪母，祖母王撫育之。大軍攻克東陽，聰徙平城，與蔣少遊為雲中兵戶，窘困無所不為。族祖允視之若孫，大加賙給。聰涉獵經史，頗有文才。允嘉之，數稱其美，言之朝廷，由是與少遊同拜中書博士。轉侍郎，為高陽王雍傅，稍為孝文知賞。太和十七年，兼員外散騎常侍，使于齊。後兼太子左率。

聰微習弓馬，乃以將略自許。孝文銳意南討，專訪王肅以軍事。聰托肅，願以偏裨自效。肅言於帝，故假聰輔國將軍，受肅節度，同援渦陽。聰躁怯少威重，及與賊交，望風退敗。孝文恕死，徙平州。行屆瀛州，刺史王質獲白兔，將獻，托聰為表。帝見表，顧王肅曰：「在下那得有此才，令朕不知。」肅曰：「比高聰北徙，或其所制。」帝悟曰：「必應然也。」

宣武初，聰復竊還京師，說高肇廢六輔。宣武親政，除給事黃門侍郎，後加散騎常侍。及幸鄴還，於河內懷界，帝射矢一里五十餘步。侍中高顯等奏，盛事奇跡必宜表述，請勒銘射宮，永彰聖藝。遂刊銘射所，聰為之詞。趙修嬖境，聰深朋附。及詔追贈修父，聰為碑文，出入同載，觀視碑石。聰每見修，迎送盡禮。聰又為修作表，陳當時便宜，教其自安之術，由是迭相親狎。修死，甄琛、李憑皆被黜落，聰深用危慮，而先以疏宗之情，曲事高肇，竟獲自免，肇之力也。修之任勢，聰傾身事之；及死，言必毀惡。茹皓之寵，聰又媚附，每相招命，稱皓才識非修之儔。乃因皓啟請田宅，皆被遂許。及皓見罪戮，聰以為死之晚也。其薄於情義皆如此。

侍中高顯為護軍，聰代兼其任。顯與兄肇疑聰間構而求之。聰居兼十餘旬，出入機要，言即真，無遠慮，藉貴因權，耽於聲色，賄納之音，聞於遐邇。中尉崔亮知肇微恨，遂面陳聰罪，出為并州刺史。聰善於去就，知肇嫌之，側身承奉，肇遂待之如舊。聰在并州數歲，多不率法，又與太原太守王椿有隙，再為大使御史舉奏。肇每以宗私相援，事得寢緩。宣武末，拜散騎常侍、平北將軍。

明帝踐阼，以其素附高肇，出為幽州刺史。尋以高肇之党，與王世義、高綽、李憲、崔楷、蘭氛之為中尉元匡所彈，靈太后並特原之。聰遂廢於家，斷絕人事，唯修營園果，世稱高聰梨，以為珍異。又唯以聲色自娛。後拜光祿大夫，卒。靈太后聞其亡，嗟惋良久。贈青州刺史，諡曰獻。

聰有妓十餘人，有子無子皆注籍為妾，以悅其情。及病，欲不適他人，並令燒指吞炭，出家為尼。聰所作文筆二十卷。長子雲，字彥鴻，位輔國將軍、中散大夫。河陰遇害，贈兗州刺史。

論曰：韓麒麟由才器識用，遂見紀于齊士。顯宗以文學自立，而時務屢陳；至於實錄之功，未之聞也。子熙清尚自守，榮過其器。程駿才業見知，蓋當時之長策。李彪生自微族，見擢明世，輶軒驟指，聲駭江南，執筆立言，遂為良史。逮於直繩在手，厲氣明目，持堅無術，末路蹉跎。行百里者半於九十，彪之謂也。高道悅謇直之風，見憚於世，醜正貽禍，有可悲乎！甄琛以學尚刀筆，早樹聲名；受遇三朝，終至崇重。高聰才尚見知，名位顯著。而異軌同奔，咸經于危覆之轍，惜乎！


Chinese text: This work was published before January 1, 1923, and is in the
public domain worldwide because the author died at least 100 years ago.
