魏神元皇后竇氏 文帝皇后封氏 桓皇后惟氏 平文皇后王氏 昭成皇后慕容氏 獻明皇后賀氏 道武皇后慕容氏 道武宣穆皇后劉氏 明元昭哀皇后姚氏 明元密皇后杜氏 太武皇后赫連氏 太武敬哀皇后賀氏 景穆恭皇后郁久閭氏 文成文明皇后馮氏 文成元皇后李氏 獻文思皇后李氏 孝文貞皇后林氏 孝文廢皇后馮氏 孝文幽皇后馮氏 孝文文昭皇后高氏 宣武順皇后于氏 宣武皇后高氏 宣武靈皇后胡氏 孝明皇后胡氏 孝武皇后高氏 文帝文皇后乙弗氏 文帝悼皇后郁久閭氏 廢帝皇后宇文氏 恭帝皇后若干氏 孝靜皇后高氏
序
漢因秦制，帝之祖母曰太皇太后，母曰皇太后，妃曰皇后，餘則多稱夫人，隨世增損，非如《周禮》有夫人、嬪婦、御妻之數焉。魏、晉相因，時有升降，前史言之具矣。

魏氏王業之兆，雖始於神元，然自昭成之前，未具言六宮之典；而章、平、思、昭、穆、惠、煬、烈八帝妃後無聞。道武追尊祖妣，皆從帝諡為皇后。始立中宮，餘妾或稱夫人，多少無限，然皆有品次。太武稍增左右昭儀及貴人、椒房等，後庭漸已多矣。又魏故事，將立皇后，必令手鑄金人，以成者為吉，不則不得立也。又太武、文成，保母劬勞之恩，並極尊崇之義，雖事乖典禮，而觀過知仁。孝文改定內官：左右昭儀位視大司馬，三夫人視三公，三嬪視三卿，六嬪視六卿，世婦視中大夫，御女視元士。後置女職，以典內司。內司視尚書令、僕。作司、大監、女侍中三官視二品。監、女尚書、美人，女史、女賢人、女書史、書女、小書女五官視三品。中才人、供人、中使、女生才人、恭使宮人視四品。青衣、女酒、女饗、女食、奚官女奴視五品。及齊神武、文襄，俱未踐尊極。神武嫡妻稱妃，其所娉蠕蠕女稱為蠕蠕公主。文襄既尚魏朝公主，故無別號。兩宮自余姬侍，並稱娘而已。文宣後庭雖有夫人、嬪、御之稱，然未具員數。孝昭內職甚少，唯楊嬪才貌兼美，復是貴家，襄城王母桑氏有德行，並蒙恩禮，其餘無聞焉。

河清新令：內命婦依古制有三夫人、九嬪、二十七世婦、八十一御女。又准漢制置昭儀，有左右二人，比丞相。其弘德、正德、崇德為三夫人，比三公。光猷、昭訓、隆徽為上嬪，比三卿。宣徽、凝暉、宣明、順華、凝華、光訓為下嬪、比六卿。正華、令側、修訓、曜儀、明淑、芳華、敬婉、昭華、光正、昭甯、貞範、弘徽、和德、弘猷、茂光、明信、靜訓、曜德、廣訓、暉範、敬訓、芳猷、婉華、明範、豔儀、暉則、敬信為二十七世婦，比從三品。穆光、茂德、貞懿、曜光、貞凝、光範、令儀、內范、穆閨、婉德、明婉、豔婉、妙范、暉章、敬茂、靜肅、瓊章、穆華、慎儀、妙儀、明懿、崇明、麗則、婉儀、彭媛、修閑、修靜、弘慎、豔光、漪容、徽淑、秀儀、芳婉、貞慎、明豔、貞穆、修范、肅容、茂儀、英淑、弘豔、正信、凝婉、英範、懷順、修媛、良則、瑤章、訓成、潤儀、寧訓、淑懿、柔則、穆儀、修禮、昭慎、貞媛、肅閨、敬順、柔華、昭順、敬寧、明訓、弘儀、崇敬、修敬、承閑、昭容、麗儀、閑華、思柔、媛光、懷德、良媛、淑猗、茂範、良信、豔華、徽娥、肅儀、妙則為八十一御女，比正四品。武成好內，並具其員，自外又置才人，采女，以為散號。後王既立二後，昭儀以下皆倍其數。又置左右娥英，比左右丞相，降昭儀比二大夫。尋又置淑妃一人，比相國。周氏率由姬制，內職有序。文帝創基，修衽席以儉約；武皇嗣曆，節情欲於矯枉。宮闈有貫魚之美，戚裏無私溺之尤，可謂得君人之體也。宣皇外行其志，內逞其欲，溪壑難滿，采擇無厭；恩之所加，莫限廝皁；榮之所及，無隔險詖。於是升蘭殿以正位，踐椒庭而齊體者，非一人焉；階房帷而拖青紫，緣恩幸而擁玉帛，非一族焉。雖辛、癸之荒淫，趙、李之傾惑，曾未足比其仿佛也。人厭苛政，弊事實多，文帝之祀忽諸，特由於此。

隋文思革前弊，大矯其違，唯皇后當室，傍無私寵；婦官位號，未詳備焉。開皇二年著內官之式，略依《周禮》，省減其數。嬪三員，掌教四德，視正三品；世婦九員，掌賓客祭祀，視正五品；女御三十八員，掌女功絲枲，視正七品。又采漢、晉舊儀，置六尚、六司、六典，遞相統攝，以掌宮掖之政。一曰尚宮，掌導引皇后及閨閣稟賜。管司令三人，掌圖籍法式，糾察宣奏；典琮三人，掌琮璽器玩。二曰尚儀，掌禮儀教學。管司樂三人，掌音律之事；典贊三人，掌導引內外命婦朝見。三曰尚服，掌服章寶藏。管司飾三人，掌簪珥花嚴；典櫛三人，掌巾櫛膏沐。四曰尚食，掌進膳先嘗。管司醫三人，掌方藥卜筮；典器三人，掌樽彝器皿。五曰尚寢，掌帷帳床褥。管司筵三人，掌鋪設灑掃；典執三人，掌扇傘燈燭。六曰尚工，掌營造百役。管司制三人，掌衣服裁縫；典會三人，掌財帛出入。六尚各三員視從九品，六司視勳品，六典視流外二品。

初，文獻皇后功參曆試，外預朝政，內擅宮闈；懷嫉妒之心，虛嬪妾之位；不設三妃，防其上逼。自嬪以下，置六十員。加又抑損服章，降其品秩。至文獻崩後，始置貴人三員，增嬪至九員，世婦二十七員，御女八十一員。貴人等關掌宮闈之務，六尚以下皆分泰焉。

煬帝時，后妃嬪御無厘婦職，唯端容麗飾，陪從宴遊而已。帝又參詳典故，自製嘉名，著之於令。貴妃、淑妃、德妃是為三夫人，品正第一。順儀、順容、順華、修儀、修容、修華、充儀、充容、充華，是為九嬪，品正第二。婕妤一十二員，品正第三。美人、才人一十五員，品正第四，是為世婦。寶林二十員，品正第五。御女二十四員，品正第六。采女三十七員，品正第七，是為女御，總一百二十，以敘於宴寢。又有承衣刀人，皆趨侍左右，並無員數，視六品以下。時又增置女官，准尚書省，以六局管二十四司。一曰尚宮局，管司言，掌宣傳奏啟；司簿，掌名錄計度；司正，掌格式推罰；司闈，掌門閣管籥。二曰尚儀局，管司籍，掌經史教學，紙筆几案；司樂，掌音律；司賓，掌賓客；司贊，掌禮儀贊相導引。三曰尚服局，管司璽，掌琮璽符節；司衣，掌衣服；司飾，掌湯沐巾櫛玩弄；司仗，掌仗衛戎器。四曰尚食局，管司膳，掌膳羞；司醖，掌酒醴晗益醢；司藥，掌醫巫藥劑；司饎，掌廩餼柴炭。五曰尚寢局，管司設，掌床席帷帳，鋪設灑掃；司輿，掌輿輦傘扇，執持羽儀；司苑，掌園御種植，蔬菜瓜果；司燈，掌火燭。六曰尚工局，管司制，掌營造裁縫；司寶，掌金玉珠璣錢貨；司彩，掌繒帛；司織，掌織染。六尚二十二司，員各二人，唯司樂、司膳員各四人。每司又置典及掌，以貳其職。六尚十人，品從第五。司二十八人，品從第六。典二十八人，品從第七。掌二十八人，品從第九。女史流外，量局閑劇，多者十人以下，無定員數。聯事分職，各有司存焉。

北朝魏
魏神元皇后竇氏，沒鹿回部大人賓之女也。賓臨終，誡其二子速侯、回題，令善事帝。及賓卒，速侯等欲因帝會喪為變。語泄，帝聞之，晨起以佩刀殺后。馳使告速侯等，言后暴崩。速侯等來赴，因執殺之。文帝皇后封氏，生桓、穆二帝，早崩。桓帝立，乃葬焉。文成初，穿天泉池，獲一石銘，稱桓帝葬母氏，遠近赴會二十餘萬。有司以聞，命藏之太廟。次妃蘭氏，是生思帝。

桓皇后惟氏，生三子，長曰普根，次惠帝，次煬帝。平文崩。后攝國事，時人謂之曰「女國」。后性猛忌，平文之崩，后所為也。

平文皇后王氏，廣寧人也。年十三，因事入宮，得幸于平文，生昭成帝。平文崩，昭成在繈褓，時國有內難，將害帝子。后匿帝於褲中，咒曰：「若天祚未終者，汝無聲。」遂良久不啼，得免於難。昭成初欲定都於氵壘源川，築城郭，起宮室，議不決。后聞之曰：「國自上世，遷徙為業。今事難之後，基業未固，若郭而居，一旦寇來，難卒遷動。」乃止。烈帝之崩，國祚殆危；興復大業，后之力也。崩，葬雲中金陵。道武即位，配饗太廟。

昭成皇后慕容氏，慕容晃之女也。初，帝納晃妹為妃，未幾而崩。晃後請繼好。遣大人長孫秩逆后，晃送於境上。后至，有寵，生獻明帝及秦明王。后性聰敏多智，專夕理內，每事多從。初，昭成遣衛辰兄悉勿祈還部落也，后誡之曰：「汝還，必深防衛辰。辰奸猾，終當滅汝。」悉勿祈死，其子果為衛辰所殺，卒如后言。建國二十三年，崩。道武即位，配饗太廟。

獻明皇后賀氏，東部大人野幹女也。少以容儀選入東宮，生道武。苻洛之內侮也，后與道武及故臣吏避難北徙。俄而高車來抄掠，后乘車避賊而南，中路失道，乃仰天曰：「國家胤胄豈正爾絕滅也！惟神靈扶助。」遂馳，輪正不傾。行百餘里，至七個山南而免難。

後劉顯使人將害帝，帝姑為顯弟亢掞妻，知之，密以告后。梁眷亦來告難。后乃令帝去之。后夜飲顯醉，向晨，故驚廄中群馬，使起視馬，后泣謂曰：「吾諸子始皆在此，今盡亡失，汝等誰殺之？」故顯使不急追。道武得至賀蘭部，群情未甚歸附。后從弟外朝大人悅舉部隨從，供奉盡禮。顯怒，將害后，后奔亢掞家，匿神車中三日。亢掞舉室請救，乃得免。會劉顯部亂，始得亡歸。後后弟染幹忌道武之得人心，舉兵圍逼行宮。后出謂染幹曰：「汝等今安所置我，而欲殺吾子也？」染幹慚而去。後后少子秦王觚使于燕，慕容垂止之。后以觚不反，憂念寢疾。皇始元年，崩，祔葬于盛樂金陵。后追加尊諡，配饗焉。

道武皇后慕容氏，寶之季女也。中山平，入充掖庭，得幸。左丞相、衛王儀等奏請立皇后。帝從儀，令后鑄金人成，乃立之。封后母孟為漂陽君。后崩。

道武宣穆皇后劉氏，劉眷女也。登國初，納為夫人，生華陰公主，后生明元。后專理內事，寵待有加，以鑄金人不成，故不登后位。魏故事，後宮產子，將為儲貳，其母皆賜死。道武末年，后以舊法薨。明元即位，追遵諡位，配饗太廟。自此後，宮人為帝母，皆正配饗焉。

明元昭哀皇后姚氏，姚興女西平長公主也。明元以后納之，後為夫人。后以鑄金人不成，未升尊位，然帝寵禮如后。是後猶欲正位，后謙不當。泰常五年，薨。帝追恨之，贈皇后璽綬而加諡焉。葬雲中金陵。

明元密皇后杜氏，魏郡鄴人，陽平王超之妹也。初以良家子選入太子宮，有寵，生太武。及明元即位，拜貴嬪。泰常五年，薨，諡曰貴嬪，葬雲中金陵。太武即位，追尊號諡，配饗太廟。又立廟于鄴，刺史四時薦祀。以魏郡，太后所生之邑，復其調役。後甘露降於廟庭。文成時，相州刺史高閭表修后廟，詔曰：「婦人外成，理無獨祀；陰必配陽，以成天地，未聞有莘之國立大姒之饗。此乃先皇所立，一時之至感，非經世之遠制，便可罷祀。」先是，太武保母竇氏，初以夫家坐事誅，與二女俱入宮；操行純備，進退以禮，明元命為太武保母。性仁慈，帝感其恩訓，奉養不異所生。及即位，尊為皇太后，封其弟漏頭為遼東王。太后訓厘內外，甚有聲稱。性恬素寡欲，喜怒不形於色，好揚人之善，隱人之過。帝征涼州，蠕蠕吳堤入寇，太后命諸將擊走之。真君元年，崩。詔天下大臨三日，太保盧魯元監護喪事，諡曰惠。葬崞山，從后意也。初，后嘗登崞山，顧謂左右曰：「吾母養帝躬，敬神而愛人，若死而不滅，必不為賤鬼。然於先朝，本無位次，不可違禮以從園陵。此山之上，可以終托。」故葬焉。別立后寢廟於崞山，建碑頌德。

太武皇后赫連氏，屈丐女也。太武平統萬，納后及二妹，俱為貴人，後立為皇后。文成初，崩，祔葬金陵。

太武敬哀皇后賀氏，代人也。初為夫人，生景穆。神蒨元年，薨，追贈貴嬪，葬雲中金陵。後追號尊諡，配饗太廟。

景穆恭皇后郁久閭氏，河東王毗妹也。少以才，選入東宮。有寵，生文成皇帝而薨。文成即位，追尊號諡，葬雲中金陵，配饗太廟。

又文成乳母常氏，本遼西人，因事入宮，乳帝，有劬勞保護之功。文成即位，尊為保太后，尋尊為皇太后，告于郊廟。和平元年，崩。詔天下大臨三日，諡曰昭。葬于廣寧磨笄山，俗謂之鳴雞山，太后遺志也。依惠太后故事，別立寢廟，置守陵二百家，樹碑頌德。

文成文明皇后馮氏，長樂信都人也。父朗，秦、雍二州刺史、西城郡公。母樂浪王氏。後生于長安，有神光之異。朗坐事誅，后遂入宮。太武左昭儀，后之姑也，雅有母德撫養教訓。年十四，文成踐極，以選為貴人，后立為皇后。文成崩，故事國有大喪，三日後御服器物一以燒焚，百官及中宮皆號泣而臨之。后悲叫自投火，左右救之，良久乃蘇。獻文即位，尊為皇太后。丞相乙渾謀逆，獻文年十二，居於諒闇，太后密定大策，誅渾，遂臨朝聽政。及孝文生，太后躬親撫養。是後罷令不聽政事。太后行不正，內寵李弈，獻文因事誅之。太后不得意，遂害帝。承明元年，尊曰太皇太后，復臨朝聽政。后性聰達。自入宮掖，粗學書計；及登尊極，省決萬機。孝文詔罷鷹師曹，以其地為太后立報德佛寺。太后與孝文游于方山，顧川阜有終焉之志。因謂群臣曰：「舜葬蒼梧，二妃不從，豈必遠祔山陵，然後為貴哉？吾百歲後，神其安此。」孝文乃詔有司營建壽陵于方山，又起永固石室，將終為清廟焉。太和五年起作，八年而成，刊石立碑，頌太后功德。

太后以帝富於春秋，乃作《勸戒歌》三百餘章，又作《皇誥》十八篇，文多不載。太后立文宣王廟于長安，又立思燕佛圖于龍城，皆刊石立碑。太后又制，內屬五廟之孫、外戚六親緦麻，皆受復除。性儉素，不好華飾，躬御縵繪而已。宰人上膳，案裁徑尺，羞膳滋味，減於故事十分之八。太后嘗以體不安，服庵閭子，宰人昏而進粥，有蜒在焉，后舉匕得之。帝時侍側，大怒，將加極罰，太后笑而釋之。

自太后臨朝專政，孝文雅性孝謹，不欲參決；事無巨細，一稟于太后。太后多智，猜忍，能行大事；殺戮賞罰，決之俄頃，多有不關帝者。是以威福兼作，震動內外。故杞道德、王遇、張祐、苻承祖等拔自微閹，歲中而至王公。王睿出入臥內，數年便為宰輔。賞齎千萬億計，金書鐵券，許以不死之詔。李沖以器能受任，亦由見寵幃幄，密加錫齎，不可勝數。后性嚴明，假有寵侍，亦無所縱。左右纖介之愆，動加棰楚，多至百餘，少亦數十。然性不宿憾，尋亦待之如初；或因此更加富貴，是以人人懷於利欲，至死而不思退。

太后曾與孝文幸靈泉池，宴群臣及蕃國使人、諸方渠帥，各令為其方舞。孝文上壽，太后忻然作歌，帝亦和歌，遂命群臣各言其志，於是和歌者九十人。太后外禮人望，元丕、遊明根等頒賜金帛輿馬；每至褒美睿等，皆引丕參之，以示無私。又自以過失，懼人議己，小有疑忌，便見誅戮。迄后之崩，孝文不知所生。至如李䐶、李惠之徒，猜嫌覆滅者十餘家，死者數百人，率多枉濫，天下冤之。

十四年，崩於太和殿，年四十九。其日有雄雉集于太華殿。帝酌飲不入口五日，毀慕過禮。諡曰文明太皇太后。葬于永固陵，日中而反，虞于鑒玄殿。詔曰：

尊旨從儉，不申罔極之痛；稱情允禮，仰損儉訓之德；進退思惟，倍用崩感。又山陵之節，亦有成命；內則方丈，外裁奄坎。脫於孝子之心有所不盡者，室中可二丈，墳不得過三十步。今以陵萬世所仰，復廣為六十步。孤負遺旨，益以痛絕！其幽房大小，棺槨質約，不設明器。至於素帳縵茵瓷瓦之物，亦皆不置。此則遵先志，從冊令。俱奉遺事，而有從有違，未達者或以致怪。梓宮之裏，玄堂之內，聖靈所憑，已一一奉遵，仰昭儉德。其餘外事，有所不從，以盡痛慕之情。其宣示遠近，著告群司，上明儉誨之美，下彰違命之失。

及卒哭，孝文服衰，近臣從服。三司以下外臣衰服者，變服就練；七品以下，盡除即吉。設附祭於太和殿，公卿以下始親公事。帝毀瘠，絕酒肉不御者三年。

初，帝孝于太后，乃于永固陵東北里餘營壽宮，遂有終焉瞻望之志。及遷洛陽，乃自表瀍西以為山園之所，而方山虛宮號曰萬年堂云。

文成元皇后李氏，梁國蒙縣人，頓丘王峻之妹也。后之生也，有異于常。父方叔，恆言此女當大貴。及長，姿質美麗。太武南征，永昌王仁出壽春，軍至后宅，因得后。及仁鎮長安，遇事誅，后與其家人送平城宮。高祖登白樓望見，美之。乃下臺，后得幸於齋庫中，遂有娠。常太后後問后，知之，時守庫者亦私書於壁記之，別加驗問，皆符同。及生獻文，拜貴人。太安二年，太后令依故事。令后具條記在南兄弟，及引所結宗兄洪之，悉以付託。臨決，每一稱兄弟，拊胸慟泣，遂薨。后諡曰元皇后，葬金陵，配饗太廟。

獻文思皇后李氏，中山安喜人，南郡王惠之女也。姿德婉淑，年十八。以選入東宮。獻文即位，為夫人，生孝文帝。皇興三年，薨，葬金陵。承明元年，追崇號諡，配饗太廟。

孝文貞皇后林氏，平涼人也。父勝，位平涼太守。叔父金閭，起自閹官。獻文初，為定州刺史，為乙渾所誅，及勝兄弟皆死。勝無子，有二女入掖庭。后容色美麗，得幸于孝文，生皇子恂。以恂將為儲貳，太和七年，后依舊制薨。帝仁恕不欲襲前事，而稟文明太后意，故不果行。諡曰貞皇后，葬金陵。及恂以罪賜死，有司奏追廢后為庶人。

孝文廢皇后馮氏，太師熙之女也。太和十七年，孝文既終喪，太尉元丕等表以長秋未建，六宮無主，請正內位。孝文從之，立后為皇后，恩遇甚厚。孝文后重引后姊昭儀至洛，稍有寵，后禮愛漸衰。昭儀自以年長，且前入宮掖，素見待念，輕后而不率妾禮。后雖性不妒忌，時有愧恨之色。照儀規為內主，譖構百端，尋廢后為庶人。后貞謹有德操，遂為練行尼，後終於瑤光佛寺。

孝文幽皇后亦馮熙女。母曰常氏。本賤微，得幸於熙，熙元妃公主薨後，遂主家事。生后與北平公夙。文明太皇太后欲家世貴寵，乃簡熙二女，俱入掖庭，時年十四。其一早卒。后有姿媚，偏見愛幸。未幾，疾病。太后乃遣還家為尼，帝猶留念焉。歲余而太后崩，帝服終，頗存訪之。又聞后素疹痊除，遣閹官雙三念璽書勞問，遂迎赴洛陽。及至，寵愛過本初。當夕，宮人稀復進見。拜為左昭儀，後立為皇后。

帝頻歲南征，后遂與中官高菩薩私亂。及帝在汝南不豫，后便公然醜恣，中常侍雙蒙等為其心腹。是時彭城公主，宋王劉昶子婦也，年少嫠居。北平公馮夙，后之周母弟也。后求婚于孝文，孝文許之。公主志不願，后欲強之，婚有日矣。公主密與侍婢及僮從十餘人，乘輕車，冒霖雨，赴懸瓠，奉謁孝文，自陳本意。因言后與菩薩亂狀。帝聞，因駭愕，未之信，而秘匿之。此後后漸憂懼。與母常氏求托女巫，禱厭孝文疾不起；一旦得如文明太后輔少主稱命者，賞報不貲。又取三牲，宮中祆祠，假言祈福，專為左道。母常或自詣宮中，或遣侍婢與相報答。

帝至洛，執問菩薩、雙蒙等，具得情狀。帝以疾臥含溫室，夜引后，並列菩薩等於戶外。后臨入，令搜衣中，稱有寸刃便斬。后頓首泣謝，乃賜坐東楹，去御筵二丈餘。孝文令菩薩等陳狀，又讓后曰：「汝有妖術，可具言之。」后乞屏左右，有所密狀。孝文敕中常侍悉出，唯令長秋卿白整在側，取衛直刀拄之。后猶不言。孝文乃以綿堅塞整耳，自小語再三呼整，無所應，乃令后言。事隱，人莫知之。高祖乃喚彭城、北海二王令入坐，言：「昔是汝嫂，今便他人，但入勿避。」又曰：「此老嫗欲白刃插我肋上，可窮問本未，勿有所難。」又云：「馮家女不能復相廢逐，且使在宮中空坐，有心乃能自死，汝等勿謂吾猶有情也。」帝素至孝，猶以文明太后故，未行廢。二王出，乃賜后辭死訣，再拜稽首涕泣。及入宮後，帝命中官有問於后，后罵曰：「我天子婦，當面對，豈令汝傳也！」帝怒，敕后母常入，示與后狀，常撻之百餘乃止。

帝尋南伐，且留京師。雖以罪失寵，而夫人嬪妾奉之如法。唯令世宗在東宮，無朝謁之事。帝疾甚，謂彭城王勰曰：「後宮久乖陰德，自絕於天，吾死後可賜自盡別宮，葬以后禮，庶掩馮門之大過。」帝崩，梓宮達魯陽，乃行遺詔。北海王詳奉宣遺旨，長秋卿白整等入授后藥。后走呼，不肯引決，曰：「官豈有此也！是此諸王輩殺我耳。」整等執持強之，乃含椒而盡。梓宮次洛南，咸陽王禧等知審死，相視曰：「若無遺詔，我兄弟亦當作計去之。豈可令失行婦人宰製天下，殺我輩也？」諡曰幽皇后，葬長陵塋內。

孝文文昭皇后高氏，司徒公肇之妹也。父揚，母蓋氏，凡四男三女，皆生於東裔。孝文初，乃舉室西歸。近龍城鎮，鎮表后德色婉豔。及至，文明太后親幸北部曹見后，奇之，入掖庭，時年十三。初，后幼曾夢在堂內立，而日光自窗中照之，灼灼而熱，后東西避之，光猶斜照不已。如是數夕，怪之，以白其父颺。颺以問遼東人閔宗。宗曰：「此奇徵也。昔有夢月入懷，猶生天子，況日照之徵！此女將被帝命，誕育人君之象也。」后生宣武及廣平王懷、長樂公主。馮昭儀寵盛，密有母養帝心。后自代如洛陽，暴薨於汲郡之共縣，或云昭儀所賊也。宣武之為皇太子，二日一朝幽后，后拊念慈愛有加。孝文出征，宣武入朝，必久留後宮，親視櫛沐，母道隆備。

其後有司奏請加號，諡曰文昭貴人。孝文從之。宣武踐阼，追尊配饗。后先葬在長陵東南，陵制卑局，因就起山陵，號終寧陵。置邑戶五百家。明帝時，更上尊號太后，以同漢、晉之典，正姑婦之禮，廟號如舊文昭。遷靈櫬於長陵兆內西北六十步。初，開終寧陵數丈，于梓宮上獲大蛇，長丈餘，黑色，頭有王字，蟄而不動；靈櫬既遷，還置蛇舊處。

宣武順皇后于氏，太尉烈弟勁之女也。宣武始親政事，烈時為領軍，總心膂之任。以嬪御未備，左右諷諭，稱后有容德，帝乃迎入為貴人。時年十四，甚見寵愛，立為皇后。后靜默寬容，性不妒忌。生皇子，三歲夭沒。其後暴崩，宮禁事秘，莫能知悉，而世議歸咎于高夫人。葬永泰陵，諡曰順皇后。

宣武皇后高氏，文昭皇后弟偃之女也。宣武納為貴嬪，生皇子，早夭；又生建德公主。後拜為皇后，甚見禮重。性妒忌，宮人希得進御。及明帝即位，上尊號曰皇太后。尋為尼，居瑤光寺。非大節慶不入宮中。建德公主始五六歲，靈太后出覲母武邑君，時天文有變，靈太后欲以當禍，是夜暴崩，天下冤之。喪還瑤光佛寺，殯皆以尼禮。

初，孝文幽后之寵也，欲專其愛，後宮接御，多見阻遏。孝文時言於近臣，稱婦人妒防，雖王者亦不能免，況士庶乎。宣武高后悍忌，嬪御有至帝崩不蒙侍接者。由是在洛二十餘年，皇子全育者唯明帝而已。

宣武靈皇后胡氏，安定臨涇人，司徒國珍女也。母皇甫氏，產后之日，赤光四照。京兆山北縣有趙胡者，善於卜相，國珍問之，胡云：「賢女有大貴之表，方為天地母，生天地主，勿過三人知也。」后姑為尼，頗能講道。宣武初，入講禁中。積歲，諷左右稱后有姿行。帝聞之，乃召入掖庭，為充華世婦。而椒庭之中，以國舊制，相與祈祝，皆願生諸王、公主，不願生太子。唯后每稱：「夫人等言，何緣畏一身之死而令皇家不育塚嫡也？」明帝在孕，同列猶以故事相恐，勸為諸計。后固意確然，幽夜獨誓，但使所懷是男，次第當長子，子生，身死不辭。既誕明帝，進為充華嬪。先是，宣武頻喪皇子，自以年長，深加慎護，為擇乳保，皆取良家宜子者，養于別宮，皇后及充華皆莫得而撫視焉。

及明帝踐阼，尊后為皇太妃，后尊為皇太后。臨朝聽政，猶曰殿下，下令行事。后改令稱詔，群臣上書曰陛下，自稱曰朕。太后以明帝沖幼，未堪親祭，欲傍《周禮》夫人與君交獻之義，代行祭禮。禮官博議以為不可，而太后欲以幃幔自鄣，觀三公行事。重問侍中崔光，光便據漢和熹鄧后薦祭故事。太后大悅，遂攝行初祀。太后性聰悟，多才藝，姑既為尼，幼相依託，略得佛經大義。親覽萬機，手筆斷決。幸西林園法流堂，命侍臣射，不能者罰之。又自射針孔，中之，大悅，賜左右布帛有差。先是，太后敕造申訟車，時御焉。出自雲龍大司馬門，從宮西北，入自千秋門，以納冤訟。又親策孝、秀、州郡計吏於朝堂。太后與明帝幸華林園，宴群臣於都亭曲水，令王公以下賦七言詩。太后詩曰：「化光造物含氣貞。」明帝詩曰：「恭己無為賴慈英。」王公以下賜帛有差。太后父薨，百僚表請公除，太后不許。尋幸永寧寺，觀建刹於九級之基，僧尼士女赴者數萬人。及改葬文昭高后，太后不欲令明帝主事，乃自為喪主。出至終寧陵，親奠遣事，還哭於太極殿，至於訖事，皆自主焉。后幸嵩高山，夫人、九嬪、公主以下從者數百人，升於頂中。廢諸淫祀，而胡天神不在其例。尋幸闕口溫水，登雞頭山，自射象牙簪，一發中之，敕示文武。

時太后逼幸清河王懌，淫亂肆情，為天下所惡。領軍元叉、長秋卿劉騰等奉明帝于顯陽殿，幽太后于北宮，於禁中殺懌。其後太后從子都統僧敬與備身左右張車渠等數十人謀殺叉，復奉太后臨朝。事不克，僧敬坐徙邊，車渠等死，胡氏多免黜。後明帝朝太后于西林園，宴文武侍臣，飲至日夕，叉乃起至太后前自陳，外雲太后欲害己及騰。太后答云：「無此語。」遂至於極昏。太后乃起執明帝手下堂，言：「母子不聚久，今暮共一宿，諸大臣送我入。」太后與帝向東北小閣，左衛將軍奚康生謀殺叉不果。

自劉騰死，叉又寬怠，太后與明帝及高陽王雍為計，解叉領軍。太后復臨朝，大赦改元。自是朝政疏緩，威恩不立，天下牧守，所在貪婪。鄭儼汙亂宮掖，勢傾海內；李神軌、徐紇並見親侍，一二年中，位總禁要。手握王爵，輕重在心，宣淫於朝，為四方之所穢。文武解體，所在亂逆，土崩魚爛，由於此矣。僧敬又因聚集親族，遂涕泣諫曰：「陛下母儀海內，豈宜輕脫如此！」太后大怒，自是不召僧敬。內為朋黨，防弊耳目，明帝所親幸者，太后多以事害焉。有蜜多道人，能胡語，帝置於左右。太后慮其傳致消息，三月三日，于城南大巷中殺之，方懸賞募賊。又於禁中殺領左右、鴻臚少卿穀會、紹達，並帝所親也。母子之間，嫌隙屢起。鄭儼慮禍，乃與太后計，因潘嬪生女，妄言皇子，便大赦，為武泰元年，復陰行鴆毒。其年二月，明帝暴崩，乃奉潘嬪女，言太子即位。經數日，見人心已安，始言潘嬪本實生女，今宜更擇嗣君，遂立臨洮王子釗為主，年始二、三歲，天下愕然。

及爾硃榮稱兵度河，太后盡召明帝六宮，皆令入道，太后亦自落發。榮遣騎拘送太后及幼主于河陰。太后對榮多所陳說，榮拂衣而起。太后及幼主並沈於河。太后妹馮翊君收瘞於雙靈寺。武帝時，始葬以后禮，而追加諡曰靈。

孝明皇后胡氏，靈太后從兄冀州刺史盛之女。靈太后欲榮重門族，故立為皇后。明帝頗有酒德，專嬖充華潘氏，后及嬪御並無過寵。太后為帝選納，抑屈人流。時博陵崔孝芬、范陽盧道約、隴西李瓚等女，俱為世婦。諸人訴訟，咸見忿責。武泰初，后既入道，遂居於瑤光寺。

孝武皇后高氏，齊神武長女也。帝見立，乃納為后。及帝西幸關中，降為彭城王韶妃。

文帝文皇后乙弗氏，河南洛陽人也。其先世為吐谷渾渠帥，居青海，號青海王。涼州平，后之高祖莫瑰擁部落入附，拜定州刺史，封西平公。自莫瑰後，三世尚公主，女乃多為王妃，甚見貴重。父瑗，儀同三司、兗州刺史。母淮陽長公主，孝文之第四女也。后美容儀，少言笑，年數歲，父母異之，指示諸親曰：「生女何妨也。若此者，實勝男。」年十六，文帝納為妃。及帝即位，以大統元年冊為皇后。后性好節儉，蔬食故衣，珠玉羅綺絕於服玩。又仁恕不為嫉妒之心，帝益重之。生男女十二人，多早夭，唯太子及武都王戊存焉。時新都關中，務欲東討，蠕蠕寇邊，未遑北伐，故帝結婚以撫之。於是更納悼后，命后遜居別宮，出家為尼。悼后猶懷猜忌，復徙后居秦州，依子秦州刺史武都王。帝雖限大計，恩好不忘，後密令養髮，有追還之意。然事秘禁，外無知者。六年春，蠕蠕舉國度河，前驅已過夏，頗有言虜為悼后之故興比役。帝曰：「豈有百萬之眾為一女子舉也？雖然，致此物論，朕亦何顏以見將帥邪！」乃遣中常侍曹寵齎手敕令后自盡。后奉敕，揮淚謂寵曰：「願至尊享千萬歲，天下康寧，死無恨也。」因命武都王前，與之決。遺語皇太子，辭皆悽愴，因慟哭久之。侍御咸垂涕失聲，莫能仰視。召僧設供，令侍婢數十人出家，手中落發。事畢，乃入室，引被自覆而崩，年三十一。鑿麥積崖為龕而葬，神柩將入，有二叢雲先入龕中，頃之一滅一出，后號寂陵。及文帝山陵畢，手書雲，萬歲後欲令兵配饗。公卿乃議追諡曰文皇后，祔于太廟。廢帝時，合葬於永陵。

文帝悼皇后郁久閭氏，蠕蠕主阿那瑰之長女也。容貌端嚴，夙有成智。大統初，蠕蠕屢犯北邊，文帝乃與約，通好結婚，扶風王孚受使奉迎。蠕蠕俗以東為貴，后之來，營幕戶席，一皆東向。車七百乘，馬萬匹，駝千頭。到黑鹽池，魏朝鹵簿文物始至。孚奏請正南面，后曰：「我未見魏主，故蠕蠕女也。魏仗向南，我自東面。」孚無以辭。

四年正月，至京師，立為皇后，時年十四。六年，后懷孕將產，居於瑤華殿，聞上有狗吠聲，心甚惡之。又見婦人盛飾來至后所，后謂左右：「此為何人？」醫巫傍侍，悉無見者，時以為文后之靈。產訖而崩，年十六，葬于少陵原。十七年，合葬永陵。當會橫橋北，后梓宮先至鹿苑，帝巉輬後來，將就次所，軌折不進。

廢帝皇后宇文氏，周文帝女也。后初產之日，有雲氣滿室，芬氳久之。幼有風神，好陳列女圖，置之左右。周文曰：「每見此女，良慰人意。」廢帝之為太子，納為妃。及即位，立為皇后。志操明秀，帝深重之，專寵後宮，不置嬪御。帝既廢崩，后亦以忠於魏室罹禍。

恭帝皇后若干氏，司空長樂正公惠之女也。有容色，恭帝納之為妃。及即位，立為皇后。後出家為尼，在佛寺薨，竟無諡。

孝靜皇后高氏，齊神武之第二女也。天平四年，詔娉以為皇后，神武前後固辭，帝不許。興和初，詔司徒孫騰、司空襄城王昶等奉詔致禮，以后駕迎于晉陽之丞相第。五月，立為皇后，大赦。齊受禪，降為中山王妃。后降于尚書左僕射楊遵彥。


Chinese text: This work was published before January 1, 1923, and is in the
public domain worldwide because the author died at least 100 years ago.
