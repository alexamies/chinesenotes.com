陸俟 源賀 劉尼 薛提
陸俟源賀曾孫彪玄孫師師從叔雄劉尼薛提

陸俟，代人也。曾祖幹，祖引，世領部落。父突，道武初帥部人從征伐，數有戰功，位離石鎮將、上党太守、關內侯。俟少聰慧。明元踐祚，襲爵關內侯，位給事中，典選部、蘭台事，當官無所撓。太武征赫連昌，詔俟督諸軍鎮以備蠕蠕。與西平公安頡攻克武牢，賜爵建鄴公，拜冀州刺史。時考州郡，唯俟與河內太守丘陳為天下第一。轉武牢鎮大將。平涼休屠金崖、羌狄子玉等叛，復轉為安定鎮大將，追討崖等，皆獲之。遷懷荒鎮大將。未期，諸高車莫弗懼俟嚴急，請前鎮將郎孤。太武許之。征俟，至京朝見，言不過周年，孤身必敗，高車必叛。帝疑不實，切責之，以公歸第。明年，諸莫弗果殺孤以叛。帝聞之大驚，召俟問其故。俟曰：「夫高車之俗，上下無禮，無禮之人，難為其上。臣蒞以威嚴，節之憲網，欲漸加訓導，使知分限。而惡直醜正，實繁有徒，故訟臣無恩，稱孤之美。孤獲還鎮，欣其名譽，必加恩于百姓，譏臣為失，專欲以寬惠臨之，仁恕待之。無禮之人，易生陵傲，不過期年，無復上下。既無上下，然後收之以威，則人懷怨憝。怨憝既多，敗亂彰矣。」帝歎曰：「卿身乃短，慮何長也！」即日復除散騎常侍。

帝征蠕蠕，破涼州，常隨駕別督輜重。又與高涼王那復渡河南略地。仍遷長安鎮大將。與高涼王那擊蓋吳於杏城，獲吳二叔。諸將欲送京師，俟獨不許，曰：「若不斬吳，恐長安之變未已。一身藏竄，非其親信，誰能獲之？若停十萬眾追一人，非上策也。不如私許吳叔，免其妻子，使自追吳。」諸將咸曰：「今獲其二叔，唯吳一人，何所復至？」俟曰：「諸君不見毒蛇乎？不斷其頭，猶能為害。況除腹心之疾，而曰必遺其類，可乎？」遂舍吳二叔，與之期。及期，吳叔不至，諸將皆咎俟。俟曰：「此未得其便耳，必不背也。」後數日，果斬吳以至，皆如其言。俟之明略獨決，皆此類也。遷內都大官。

安定盧水劉超等叛，太武以俟威恩被關中，詔以本官加都督秦、雍諸軍，鎮長安。帝曰：「超等恃險，不順王命，朕若以重兵與卿，則超等必合為一；若以輕兵與卿，則不制矣。今使卿以方略定之。」於是俟單馬之鎮。既至，申揚威信，示以成敗，超猶無降意。俟乃率其帳下見超。超使人逆曰：「三百人以外，當以弓馬相待；三百人以內，當以酒食相供。」乃將二百騎詣超。超備甚嚴，遂縱酒，盡醉而還。後偽獵，詣超。與士卒約曰：「今會發機，當以醉為限。」俟乃詐醉，上馬大呼，斬超首。士卒應聲縱擊，遂平之。帝大悅，徵拜外都大官。

文成踐祚，以子麗有定策勳，進爵東平王。薨，年六十七，諡成王。有子十二人。

長子珝，多智，有父風。文成見而悅之，謂朝臣曰：「吾常歎其父智過其軀，是復逾于父矣！」少為內都下大夫。奉上接下，行止取與，每能逆曉人意。與其從事者無不愛之。興安初，賜爵聊城侯。出為相州刺史，假長廣公。為政清平，抑強扶弱。州中有德宿老名望素重者，以友禮待之。詢之政事，責以方略，如此者十人，號曰十善。又簡取諸縣強門百餘人以為假子。誘接殷勤，賜以衣服，令各歸家為耳目。於是發奸擿伏，事無不驗。百姓以為神明，無敢劫盜者。在州七年，家至貧約。徵為散騎常侍，百姓乞留珝者千餘人。獻文不許，謂群臣曰：「珝之善政，雖古人何以加之。」賜絹五百匹，奴婢十口。珝之代還也，吏人大斂布帛以遺之。珝皆不受，人亦不取，於是以此物起佛寺焉，因名長廣公寺。後襲父爵，改封建安王。

時宋司州刺史常珍奇以懸瓠內附，新人猶懷去就。珝銜旨撫慰，諸有陷軍為奴婢者，珝皆免之。百姓欣悅，人情乃定。車駕討蠕蠕，詔珝為選部尚書，錄留台事。及獻文將禪位於京兆王子推，任城王雲、隴西王源賀並固諫。珝抗言曰：「皇太子聖德承基，四海瞻望，不可橫議，幹國之紀。臣請刎頸殿庭，有死無貳。」久之，帝乃解。詔曰：「珝直臣也，其能保吾子乎？」遂以珝為太保，與太尉源賀持節奉皇帝璽紱傳位於孝文。延興四年薨，贈以本官，諡曰貞王。珝有六子，琇、凱知名。

琇字伯琳，珝第五子也。母赫連氏身長七尺九寸，甚有婦德。珝有以爵傳琇之意。琇年九歲，珝謂之曰：「汝祖東平王有十二子，我為嫡長，承襲家業。今已年老，屬汝幼沖，詎堪為陸氏宗首乎？」琇對曰：「苟非鬥力，何患童幼！」珝奇之，遂立琇為世子。珝薨，襲爵。琇沈毅少言，雅好讀書。以功臣子孫，為侍御長，累遷祠部尚書、司州大中正。會從兄睿事，免官。景明初，試守河內郡。咸陽王禧謀反，令子曇和等先據河內。琇聞禧反，斬曇和首。時以琇不先送曇和，禧敗始斬，責其通情，徵詣廷尉。少卿崔振窮罪狀，案琇大逆。陸宗大小，咸見收捕。會將赦，先斃於獄。琇弟凱仍上書訴冤，宣武詔復琇爵，子景詐襲。

凱字智君，謹重好學。位太子庶子、給事黃門侍郎。凱在樞要十餘年，以忠厚見稱。後遇患，頻上書乞骸骨。除正平太守，在郡七年，號為良吏。

初，孝文將議革變舊風，大臣並有難色。又每引劉芳、郭祚等，常與規謀，共論政事。而國戚謂遂疏己，怏怏有不平之色。帝乃令凱私喻之曰：「至尊但欲廣知前事，直當問其古式耳。終無寵彼而疏國戚舊人意。」乃稍解。及兄琇陷罪，凱亦被收，遇赦乃免。凱痛兄之死，哭無時節，目幾失明，訴冤不已。至正始初，宣武復琇官爵。凱大喜，置酒集諸親曰：「吾所以數年之中抱病忍死者，顧門計耳，今願已遂。」以其年卒，贈龍驤將軍、南青州刺史，諡曰惠。

長子痈，字道暉，與弟恭之並有時譽。洛陽令賈禎見其兄弟，歎曰：「僕以老年，更睹雙璧。」又嘗兄弟共候黃門郎孫惠蔚。謂諸賓曰：「不意二陸，復在坐隅。吾德謝張公，無以延譽。」痈位尚書右戶、三公郎，坐事免。後除伏波將軍。卒，贈冠軍、恆州刺史。痈擬《急就篇》為《悟蒙章》，及《七誘》、《十醉》，章表數十篇。痈與恭之晚不和睦，為時所鄙。

子元規位尚書郎。元規子撥，陰陽律曆，多所通解，位并州長流參軍。

恭之字季順，有操尚，位東荊州刺史。贈吏部尚書，諡曰懿。恭之所著文章詩賦凡千餘篇。子曄，字仁崇，篤志文學，《齊律》序則仁崇之詞。位終通直散騎常侍。弟寬，字仁惠，太子中舍人，待詔文林館。寬兄弟並有才品，議者稱為三武。

珝弟歸，位東宮舍人、駕部校尉。子珍，夏州刺史，贈太僕卿，諡曰靜。

珍子旭，性雅淡，好《易》、緯候之學，撰《五星要決》及《兩儀真圖》，頗得其指要。太和中，徵拜中書博士，稍遷散騎常侍。知天下將亂，遂隱於太行山，屢征不起。卒後，贈並、汾、恆、肆四州刺史。子騰。

騰字顯聖，少慷慨有大節。從爾硃榮平葛榮，以功賜爵清河縣伯。稍遷通直散騎常侍。及孝武西遷，時使青州，遂留鄴，為陽城郡守。

大統九年，大軍東討陽城，被執。周文帝釋而與語，騰盛論東州人物，又敘述時事，辭理抑揚。周文歎曰：「卿真不背本也！」即拜帳內大都督。未幾，除太子庶子，遷武衛將軍。騰既為周文所知，國欲立功，不願內職。

及安康賊黃眾寶等作亂，攻圍東梁州。城中糧盡，詔騰率軍大破之。軍還，拜龍州刺史。使通江油路，直出南秦。周文謂曰：「此是卿取柱國之日。」即解所服金帶賜之。州人李廣嗣、李武等憑據岩險，曆政不能制。騰密令多造飛梯，夜襲破之，執廣嗣等於鼓下。其党有任公忻，圍逼州城，請免廣嗣及武，即散兵請罪。騰謂將士曰：「吾不殺廣嗣等，可謂墮軍實而長寇仇。」即斬廣嗣及武，以首示之。於是出兵奮擊，盡獲之。進位驃騎大將軍、開府儀同三司，轉江州刺史，進爵上庸縣公。陵州木籠獠恃險，每行抄劫，詔騰討之。獠因山為城，攻之未可拔。騰遂於城下多設聲樂及諸雜伎，示無戰心。諸賊果棄其兵仗，或攜妻子臨城觀樂。騰知其無備，遂縱兵討擊，盡殺破之。

周明帝初，陵、眉等八州夷夏並反，攻破郡縣，騰率兵討平之。及齊公憲作鎮於蜀，以騰為隆州刺史，令憲入蜀兵馬鎮防，皆委騰統攝。赴公招代憲，復請留之。遷隆州總管，領刺史。

保定二年，資州石槃人反，殺郡守，據險自守，州軍不能制。騰率軍討擊，盡破斬之。而蠻子反，所在蜂起，山路險阻，難得掩襲。遂量山川形勢，隨便開道。蠻獠畏威，承風請服。所開之路，多得古銘，並是諸葛亮、桓溫舊道。是年，鐵山獠抄斷內江路，使驛不通。騰乃進軍討之，一日下其三城，招納降附者三萬戶。帝以騰母在齊，未令東討。適有其親屬自齊還朝者，晉公護奏令告騰云：「齊已誅公母兄。」蓋欲發其怒也。騰乃發哀泣血，志在復仇。四年，齊公憲與晉公護東征，請騰為副。趙公招時在蜀，復欲留之。晉公護與招書，於是令騰馳傳還朝，副憲東伐。

天和初，信州蠻、蜑據江硤反叛，連結二千餘里，又詔騰討之。騰沿江南而下，軍至湯口，分道奮擊，所向摧破。乃築京觀，以旌武功。涪陵郡守蘭休祖又阻兵為亂，方二千餘里。復詔騰討之，巴蜀悉定，詔令樹碑紀功績焉。騰自在龍州至是，前後破平諸賊，凡賞得奴婢八百口，馬牛稱是。

四年，遷江陵總管。陳遣其將章昭達圍江陵，衛王直聞有陳寇，遣大將軍趙訚、李遷哲等率步騎赴之，並受騰節度。時遷哲等守外城，陳將程文季、雷道勤夜來掩襲，遷哲等驚亂，不能抗禦。騰夜遣開門奮擊，大破之。陳人奔潰，道勤中流矢而斃。陳人決龍川寧朔堤，引水灌江陵城。騰親率將士，戰於西堤，破之，陳人乃遁。加位柱國，進爵上庸郡公。建德二年，徵拜大司空，尋出為涇州總管。宣政元年冬，薨于京師，贈太尉公，諡曰定。子玄嗣。

玄字士鑒，入關時，年七歲。仕齊為奉朝請、成平縣令。齊平，武帝見玄，特加勞勉，即拜地官府都上士。大象末，為隋文帝相府內兵參軍。

玄弟融，字士傾，最知名，少曆顯職。大象末，位至大將軍、定陵縣公。

弟麗，少以忠謹，入侍左右，太武特親昵之。舉動審慎，初無愆失。賜爵章安子，稍遷南部尚書。太武崩，南安王餘立。既而為中常侍宗愛等所殺。百寮憂惶，莫知所立。麗首建大議，與殿中尚書長孫渴侯、尚書源賀、羽林中郎劉尼奉迎文成于苑中而立之。社稷獲安，麗之謀也。由是受心膂之任，在朝者無出其右。興安初，封平原王。麗頻讓，不聽，乃啟以讓父。文成曰：「朕為天下主，豈不能得二王封卿父子也？」以其父俟為東平王。麗尋遷侍中、撫軍大將軍、司徒公，復其子孫，賜妻妃號。麗以優寵既頻，固辭不受，帝益重之。領太子太傅。麗好學愛士，常以講習為業。甚孝，遭父憂，毀瘠過禮。

和平六年，文成崩。先是，麗療疾于代郡溫泉，聞凶欲赴。左右止之曰：「宮車晏駕，王德望素重，奸臣若疾人譽，慮有不測之禍。」麗曰：「安有聞君父之喪，方慮禍難！」便馳赴。初，乙弗渾悖傲，每為不法，麗數諍之，由是見忌，害之。諡曰簡王，陪葬金陵。孝文追錄先朝功臣，以麗配饗廟庭。

麗二妻，長曰杜氏，次張氏。長子定國，杜氏所生；次睿，張氏所出。

定國在繈抱，文成幸其第，詔養宮內。至於游止，常與獻文同處。年六歲，為中庶子。及獻文踐祚，拜散騎常侍，賜封東郡王。定國以承父爵，辭，不許。又以父爵讓弟睿，乃聽之。俄遷侍中、儀曹尚書，轉殿中尚書。前後大駕征巡，擢為行台，錄都曹事，超遷司空。定國恃恩，不循法度，延興五年，坐事免官爵為兵。大和初，復除侍中、鎮南將軍、秦益二州刺史，復王爵。八年，薨於州。贈以本官，諡曰莊王。

子昕之，字慶始，風望端雅。襲爵，例降為公。尚獻文女常山公主，拜駙馬都尉，曆通直郎。景明中，以從叔琇罪，免官。尋以主婿，除通直散騎常侍。曆兗、青二州刺史，並有政績。轉安北將軍、相州刺史。卒，贈鎮東將軍、冀州刺史，諡曰惠。初，定國娶河東柳氏，生子安保。後娶范陽盧度世女，生昕之。二室俱為舊族，而嫡妾不分。定國亡後，兩子爭襲父爵。僕射李沖有寵于時，與度世子伯源婚親相好。沖遂左右助之，昕之由是承爵，尚主，職位赫弈。安保沈廢貧賤，不免饑寒。昕之容貌柔謹，孝文以其主婿，特垂昵眷。宣武時，年未四十，頻撫三籓，當世以此榮之。昕之卒後，母盧悼念，傷過而亡。公主奉姑有孝稱。神龜初，與穆氏琅邪長公主並為女侍中。又性不妒忌，以昕之無子，為納妾媵，而皆育女。公主有三女，無男，以昕之從兄希道第四子子彰為後。

子彰字明遠，本名士沈。年十六出後，事公主盡禮。丞相、高陽王雍常言曰：「常山妹雖無男，以子彰為兒，乃過自生矣。」正光中，襲爵東郡公，累遷給事黃門侍郎。子彰妻即咸陽王禧女。禧誅，養于彭城王第，莊帝親之，略同諸姊。建義初，爾硃榮欲循舊事，庶姓封王，由是封子彰濮陽郡王。尋而詔罷，仍復先爵。天平中，拜衛將軍、潁州刺史，以母憂去職。元象中，以本將軍除齊州刺史，又加驃騎將軍，行懷州事，轉北豫州刺史，仍除徐州刺史，將軍並如故。一年曆三州，當世榮之。還朝，除衛大將軍、右光祿大夫，行瀛州事。尋拜侍中，復行滄州事。進號驃騎大將軍。行冀州事。除侍讀，兼七兵尚書，行青州事。

子彰初為州，以聚斂為事，晚節修改，自行青、冀、滄、瀛，甚有時譽。加以虛己納物，人士敬愛之。除中書監。卒，贈開府儀同三司，諡曰文宣。子彰崇好道術，曾嬰重病藥中須桑螵蛸。子彰不忍害物，遂不服焉，其仁如此。教訓六子，雅有法度。子仰。

仰字雲駒，少機悟，美風神。好學不倦，博覽群書，《五經》多通大義。善屬文，甚為河間邢邵所賞。劭又與子彰交遊，嘗謂子彰曰：「吾以卿老蜯遂出明珠，意欲為群拜紀可乎？」由是名譽日高，雅為搢紳所推許。起家員外散騎侍郎，曆文襄大將軍主簿、中書舍人、兼中書侍郎，以本職兼太子洗馬。自梁、魏通和，歲有交聘，仰每兼官宴接。在席賦詩，仰必先成，雖未能盡工，以敏速見美。除中書侍郎，修國史。以父憂去職。居喪盡禮，哀毀骨立，詔以本官起。文襄時鎮鄴，嘉其至行，親詣門以慰勉之。

仰母，魏上庸公主。初封藍田，高明婦人也。甚有志操。仰昆季六人，並主所出，故邢邵常謂人云：「藍田生玉，固不虛矣。」主教訓諸子，皆以義方。雖創巨痛深，出於天性；然動依禮度，亦母氏之訓焉。仰兄弟相率廬于墓側，負土成墳。朝廷所嗟尚，發詔褒揚，改其所居裏為孝終裏。服竟，當襲，不忍嗣侯。使迄未應受。

齊天保初，常山王薦仰器幹，文宣面授給事黃門侍郎。遷吏部郎中。上洛王思宗為清都尹，辟為邑中正，食貝丘縣幹。遭母喪，哀慕毀悴，殆不勝喪，遂至沈篤，頓伏床枕，又成風疾。第五弟摶遇疾，臨終，謂其兄弟曰：「大兄尪病如此，性至慈愛，摶之死日，必不得使大兄知之，哭泣聲必不可聞徹，致有感動。」家人至於祖載，方始告之。仰聞而悲痛，一慟便絕。年四十八。

仰自在朝行，篤慎周密。不說人短，不伐己長，言論清遠，有人倫鑒裁，朝野甚悲惜之。贈衛將軍、青州刺史，諡曰文。所著文章十四卷，行於世。齊之郊廟諸歌，多仰所制。

子乂字旦，襲爵始平侯。乂聰敏博學，有文才，年十九舉司州秀才。曆秘書郎、南陽王文學、通直散騎侍郎，待詔文林館，兼散騎侍郎。迎陳使，還，兼中書舍人，加通直散騎常侍。乂於《五經》最精熟，館中謂之石經。人為之語曰：「《五經》無對，有陸乂。」

仰第二弟駿，字雲驤。自中書舍人曆黃門侍郎、散騎常侍，卒于東廣州刺史。

駿弟杳，字雲邁，亦曆中書舍人、黃門常侍，假儀同三司、秦州刺史。武平中，為寇所圍。經百餘日，就加開府儀同三司。城中多疫癘，死者過半，人無異心。遇疾卒。及城陷，陳將吳明徹以杳有善政，吏人所懷，啟陳主，還其屍，家累貲物無所犯。贈開府儀同三司、尚書僕射。子玄卿，位尚書膳部郎。

杳弟騫，字雲儀，亦曆中書舍人、黃門常侍。武平末，吏部郎中。

騫弟摶，字雲征，好學有行檢，卒于著作佐郎。

摶弟彥師，字雲房，少以行檢稱。及長好學，解屬文。魏襄城王元旭引為參軍事，以父艱去職。哀毀殆不勝喪，與兄仰廬于墓次。鄉人重之，皆就墓側存問；晦朔之際，車馬不絕。中書令河間邢邵表薦之。未報，彭城王浟為司州牧，召補主簿。後曆中外府東閣祭酒。兄仰當襲父始平侯，以彥師昆弟中最幼，表讓封焉，彥師固辭而止。世稱友悌孝義，總萃一門。為中書舍人、通直散騎侍郎。每陳使至，必高選主客，彥師所接對者，前後六輩。曆中書、黃門侍郎。後以不阿宦者，遇讒，出為中山太守，有惠政。數年，徵為吏部郎中、散騎常侍，又拜銀青光祿大夫，假儀同三司，行鄭州刺史，尋除給事黃門侍郎。武平末，車駕如晉陽，北平王鎮鄴，委彥師留台機密，以重慎見知。周武帝平齊，授彥師下大夫，轉少納言，賜爵臨水縣男。及隋文為丞相，彥師遇疾，請假還鄴。尉遲迥將為亂，彥師知之，遂將妻子潛歸長安。文帝嘉之，授內史下大夫，拜上儀同。及帝受禪，拜尚書左丞，進爵為子。彥師素多病，未幾，以務劇病動，乞解所職，有詔聽以本官就第。歲餘，轉吏部侍郎。隋承周制，官無清濁，彥師在職，凡所任人，頗甄別於士庶，論者美之。後復以病出為汾州刺史，卒官。

睿字思弼，年十餘，襲爵撫軍大將軍、平原王。沈雅好學，折節下士。年未二十，時人便以宰輔許之。娶東徐州刺史博陵崔鑒女。時孝文尚未改北人姓，鑒謂所親云：「平原王才度不惡，但恨其姓名殊為重復。」睿婚，自東徐還經鄴，見李彪，甚敬悅之。仍與趣京，以為館客。後為北征都督，擊蠕蠕，大破之。遷侍中、都曹尚書。時蠕蠕又犯塞，詔睿討之，追至石磧，禽其帥赤阿突等數百人。還，加散騎常侍，遷尚書左僕射，領北部尚書。

十六年，降五等之爵，以麗勳著前朝，封睿钜鹿郡公。尋為使持節、鎮北大將軍、尚書令、衛將軍，討蠕蠕，大破之而還。以母憂解。孝文將有南伐之事，以本官起授征南將軍。睿固辭，請終情禮，敕有司敦喻不許。復除使持節、都督恆州刺史，行尚書令。時車駕南征，上表諫，帝不從。睿又表請車駕還代，親臨太師馮熙葬，坐削奪都督三州諸軍事。尋進號征北大將軍。以有順遷之表，加邑四百戶。時穆泰為定州刺史，以疾病，請恆州自效，乃以睿為定州刺史。未發，遂與泰等同謀構逆，賜死獄中。聽免孥戮，徙其妻子于遼西。

睿長子希道，字洪度。有風貌，美須髯，曆覽經史，頗有文致。初拜中散，遷通直郎。坐父事，徙於遼西。于後得還，從征自效，以軍功賜爵淮陽男，拜諫議大夫。累遷前將軍、郢州刺史。希道善於馭邊，甚有威略。轉平西將軍、涇州刺史。卒官，贈撫軍將軍、定州刺史。

希道有六子：士懋字元偉。天平中以其曾祖麗有翼戴之勳，詔特復钜鹿郡公，令士懋襲。位營州刺史。士懋弟士宗，字仲彥，尚書左外兵郎中。士宗弟士述，字幼文，符璽郎中。建義初，並于河陰遇害。士述弟士沈，出繼叔昕之。士沈弟士廉，字季脩，建州平北府長史。永安末，爾硃世隆攻陷州城，見害。士廉弟士佩，字季偉，武定中，安東將軍、司州從事。

希道弟希悅，尚書外兵郎中。麗季弟騏驎，侍御中散，轉侍御史。太和初，新平太守。子高貴，孝昌中，兗州鎮東府法曹參軍。

高貴子操，字仲志，高簡有風格，早以學業知名，雅好文。操仕魏，兼散騎常侍聘梁。使還，為廷尉卿。齊文襄為世子，甚好色，崔季舒為掌媒焉。薛氏寘書妻元氏有色，迎入欲通之。元氏正辭，且哭。世子使季舒送付廷尉罪之。操曰：「廷尉守天子法，須知罪狀。」世子怒，召操，命刀環築之，更令科罪。操終不撓，乃口責之。後徙御史中丞。天保中，卒于殿中尚書。子孔璋，武平中，卒于高陽太守。

高貴弟孟遠，位奉朝請。孟遠子概之，位司農卿。

概之子爽，字開明。少聰敏，年九歲就學，日誦二千餘言。齊尚書僕射楊遵彥見而異之曰：「陸氏世有人焉。」仕齊，位中書侍郎。齊滅，周武帝聞其名，與陽休之、袁叔德等俱征入關。諸人多將輜重，爽獨載數千卷書。至長安，授宣納上士。隋文帝受禪，頻遷太子洗馬，與左庶子宇文愷等撰《東宮典記》七十卷。朝廷以其博學有口辯，陳人至境，常令迎勞。卒官，贈上儀同、宣州刺史。

子法言，敏學有家風，釋褐承奉郎。初，爽之為洗馬，常奏文帝云：「皇太子諸子未有嘉名，請依《春秋》之義，更立名字。」上從之。及太子廢，上追怒爽曰：「我孫制名，甯不自解？陸爽乃爾多事！扇惑於勇，亦由此人。其身雖故，子孫並宜屏黜，終身不齒。」法言竟坐除名。

源賀，西平樂都人，私署河西王禿發傉檀之子也。傉檀為乞伏熾盤所滅，賀自樂都奔魏。賀偉容貌，善風儀。太武素聞其名。及見，器其機辯，賜爵西平侯。謂曰：「卿與朕同源，因事分姓，今可為源氏。」從擊叛胡白龍，又討吐京胡，皆先登陷陣。以功進號平西將軍。太武征涼州，以為鄉導，問攻戰之計。賀曰：「姑臧外有四部鮮卑，各為之援，然皆臣祖父舊人。臣願軍前宣國威信，必相率請降。外援既服，然後攻其孤城，拔之如反掌耳。」帝曰：「善。」乃遣賀招慰，下三萬餘落。及圍姑臧，由是無外慮，故得專力攻之。涼州平，以功進爵西平公。又從征蠕蠕，擊五城吐京胡，討蓋吳諸賊，皆有功，拜散騎常侍。從駕臨江，為前鋒大將，善撫士卒，加有料敵制勝之謀。

賀為人雄果，每遇強寇，輙自奮擊，帝深誡之。賀本名破羌，是役也，帝謂曰：「人之立名，宜保其實，何可濫也？」賜名賀焉。拜殿中尚書。南安王余為宗愛所殺，賀部勒禁兵，靜遏外內，與南部尚書陸麗決議定策，翼戴文成。令麗與劉尼馳詣苑中奉迎，賀營中為內應。俄而麗抱文成，單騎而至。及即位，賀有力焉。以定策勳，進爵西平王。及班賜百寮，敕賀任意取之，辭以江南未賓，漢北不款，府庫不宜致匱。固使取之，唯取戎馬一疋。

時斷獄多濫。賀上書曰：「案律，謀反之家，其子孫雖養他族，追還就戮所以絕罪人之類，彰大逆之辜。其為劫賊應誅者，兄弟子侄在遠道隔關津皆不坐。竊惟先朝制律之意，以不同謀，非絕類之罪，故特垂不死之詔。若年十三已下，家人首惡，計所不及。臣愚以為可原其命，沒入官。」帝納之。

出為冀州刺史，改封隴西王。既受除，上書曰：「臣聞人之所寶，莫寶於生命；德之厚者，莫厚於宥死。然犯死之罪，難以盡恕。權其輕重，有可矜恤。今勍寇游魂於北，狡賊負險于南，其在疆場，猶須戍防。臣愚以為自非大逆、赤手殺人之罪，其坐贓及盜與過誤之愆應入死者，皆可原命，謫守邊境。是則已斷之體，更受生成之恩；徭役之家，漸蒙休息之惠。刑措之化，庶幾在茲。」帝喜納之，已後入死者，皆恕死徙邊。久之，帝謂群臣曰：「昔源賀勸朕，宥諸死刑，徙充北籓諸戍。自爾至今，一歲所活，殊為不少。濟命之理既多，邊戍之兵有益。苟人人如賀，朕臨天下，復何憂哉！」群臣咸曰：「非忠臣不能進此計，非聖明不能納此言。」

賀之臨州，鞫獄以情，徭役簡省，清約寬裕，甚得人心。時武邑郡奸人石華告沙門道可與賀謀反，有司以聞。文成曰：「賀保無此。」乃精加訊檢，華果引誣。乃遣使慰勉之。帝顧左右曰：「賀忠誠，尚致誣謗，其不若是者，可無慎乎！」時考殿最，賀政為上第，賜衣馬器物，班宣天下。後徵拜太尉。蠕蠕寇邊，賀從駕討破之。及獻文將傳位於京兆王子推，時賀都督諸軍事屯漠南，乃馳傳征賀。賀至，正色固執不可。即詔持節奉皇帝璽綬以授孝文。是歲，河西叛，敕遣賀討之，多所降破。賀依古今兵法及先儒耆舊說，略采至要，為十二陳圖，上之，獻文覽而嘉焉。又都督三道諸軍屯漠南。

時每歲秋冬，遣軍三道並出，以備北寇，至春中乃班師。賀以勞役京都，又非禦邊長計，乃上言，請募諸州鎮有武勇者三萬人，復其徭賦，厚加振恤，分為三部。二鎮之間築城，城置萬人，給強弩十二床，武衛三百乘。弩一床給牛六頭，武衛一乘給牛二頭。多造馬槍及諸器械，使武略大將二人以鎮撫之。冬則講武，春則種植，並戍並耕，則兵未勞而有盈蓄矣。又于白道南三處立倉，運近州鎮租粟以充之。足食足兵，以備不虞，於事為便。不可歲常舉眾。事寢不報。

上書稱病乞骸骨，至於再三，乃許之。朝有大議，皆就詢訪，又給衣藥珍羞。太和元年二月，療疾于溫湯。孝文、文明太后遣使屢問消息，太醫視疾。患篤，還于京師。乃遺令諸子曰：「吾頃以老患辭事，不悟天慈降恩，爵逮於汝。汝其毋傲吝，毋荒怠，毋奢越，毋嫉妒。疑思問，言思審，行思恭，服思度。遏惡揚善，親賢遠佞，目觀必真，耳屬必正，忠勤以事君，清約以臨己。吾終之後，所葬，時服單櫝，足申孝心，皞靈明器，一無用也。」三年，薨，贈侍中、太尉、隴西王印綬，諡曰宣王。賜巉輬車及命服、溫明秘器，陪葬金陵。

長子延，性謹厚，少好學，位侍御中散，賜爵廣武子。卒，贈涼州刺史，廣武侯，諡曰簡。子鱗襲。

延弟思禮，後賜名懷，謙恭寬雅有大度。文成末，為侍御中散。父賀辭老，詔受父爵。後持節督諸軍屯于漠南，蠕蠕甚憚之。還，除殿中尚書，出為長安鎮將、雍州刺史。清儉有惠政，善撫恤，劫盜息止。復拜殿中尚書，加侍中，參都曹事。又督諸軍征蠕蠕，六道大將，咸受節度。遷尚書令，參議律令。後便降為公。除司州刺史。又從駕南征，加衛大將軍，領中軍事。以母憂去職，賜帛三百匹，谷一千石。車駕幸代，詔使者吊慰。

景明二年，除尚書左僕射，加位特進。時詔以奸吏犯罪，每多逃遁，肆眚乃出，並皆釋然。自今犯罪，不問輕重，藏竄者，悉皆遠流。若永避不出，兄弟代徙。懷乃奏曰：「謹案條例，逃吏不在赦限。竊惟聖朝之恩，事異前宥，諸流徙在路，尚蒙旋返，況有未發，而仍遣邊戍？案守宰犯罪，逃走者眾，祿潤既優，尚有茲失，及蒙恩宥，卒然得還。今獨苦此等，恐非均一之法。」書奏，門下以成式既班，駁奏不許。懷重奏曰：「臣以為法貴經通，政尚簡要，刑憲之設，所以網羅罪人，苟理之所備，不在繁典。伏尋條例，勳品以下，罪發逃亡，遇恩不宥。雖欲抑絕奸途，匪為通式。謹按事條，侵官敗法，專據流外，豈九品已上，人皆貞白也？其諸州守宰，職任清流，至有貪濁，事發逃竄，而遇恩免罪；勳品已下，獨求斯例。如此，則寬縱上流，法切於下，育物有差，惠罰不等。又謀逆滔天，經恩尚免，吏犯微罪，獨不蒙赦，使大宥之經不通，開生之路致壅；進違古典，退乖今律。臣少踐天官，老荷樞要，每見訴訟，出入嗟苦，輒率愚見，以為宜停。」書奏，宣武納之。其年，除車騎大將軍、涼州大中正。

懷又表曰：「昔世祖升遐，南安在位，出拜東廟為賊臣宗愛所賊。時高宗避難，龍潛苑中，宗愛異圖，神位未立。先臣賀與長孫渴侯、陸麗等奉迎高宗，纂徽寶命。麗以扶負聖躬，親所見識，蒙授撫軍、司徒公、平原王。興安二年，追論定策之勳，進先臣爵西平王。皇興季年，顯祖將傳大位於京兆王，先臣時都督諸將屯于武川，被征詣京，特見顧問。先臣固執不可，顯祖久乃許之，遂命先臣持節授皇帝璽綬于高祖。至太和十六年，麗息睿狀秘書，稱其亡父與先臣援立高宗，朝廷追錄，封睿钜鹿郡開國公。臣時丁艱草土，不容及例。至二十年，除臣雍州刺史。臨發奉辭，面奏先帝，申先臣舊勳。時蒙敕旨，但赴所臨，尋當別判。至二十一年，車駕幸雍，臣復陳聞。時蒙敕旨，征還當授。自宮車晏駕，遂爾不申。竊惟先臣，遠則授立高宗，寶曆不墜；近則陳力顯祖，神器有歸。如斯之勳，超世之事也。麗以父功，而獲山河之賞；臣有家勳，不沾茅土之錫。得否相懸，請垂裁處。」詔曰：「宿老元臣，雲如所訴，訪之史官，頗亦言此。可依授北馮翊郡開國公，食邑九百戶。」

又詔為使持節，加侍中、行台，巡行北邊六鎮，恆、北、朔三州，賑給貧乏，兼采風謠，考論殿最，事之得失，先決後聞。自京師遷洛，邊朔遙遠，加以連年旱儉，百姓困弊。懷銜命撫導，存恤有方，便宜運轉，有無通濟。時後父于勁勢傾朝野，勁兄子祚與懷宿昔通婚，時為沃野鎮將，頗有受納。將入鎮，祚郊迎道左，懷不與相聞，即劾祚免官。懷朔鎮將元尼須與懷少舊，亦貪穢狼籍。置酒請懷，曰：「命之長短，由卿之口，豈可不相寬貸？」懷曰：「今日之集，乃是源懷與故人飲酒之坐，非鞫獄之所也。明日公庭，始為使人檢鎮將罪狀之處。」尼須揮淚而已，無以對之。既而懷錶劾尼須。其奉公不撓，皆此類也。時百姓為豪強陵壓，積年枉滯，一朝見申者，日有百數。所上事宜，便於北邊者，凡三十餘條，皆見嘉納。

正始元年九月，有告蠕蠕率十二萬騎，六道並進，欲直趣沃野、懷朔，南寇恆、代。詔懷以本官加使持節、侍中，出據北蕃。指授規略，隨須徵發，諸所處分，皆以便宜從事。又詔懷子直寢徵隨懷北行。詔賜馬一匹、細鎧一具、禦槊一枚。懷拜受既訖，乃於其庭，跨鞍執槊，躍馬大呼。顧謂賓客曰：「氣力雖衰，尚得如此。蠕蠕雖畏壯輕老，我亦未便可欺。今奉廟勝之規，總驍捍之眾，足以擒其酋帥，獻俘闕下耳。」時年六十一。懷至雲中，蠕蠕亡遁。旋至恆、代，乃案視諸鎮左右要害之地，可以築城置戍之處，皆量其高下，揣其厚薄，及儲糧積仗之宜，犬牙相救之勢，凡表五十八條，宣武並從之。卒，贈司徒公，諡曰惠。

懷性寬簡，不好煩碎。恆語人曰：「為政貴當舉綱，何必須太子細也！如為屋，但外望高顯，楹棟平正，足矣。斧斤不平，非屋病也。」性不飲酒，而喜以飲人。好接賓客，雅善音律，雖在白首，至宴居之暇，常自操絲竹。

子子邕，字靈和。少好文雅，篤志於學，推誠待士，士多歸之。累遷夏州刺史。時沃野鎮人破六韓拔陵首為反亂，統萬逆徒，寇害應接。子邕嬰城自守，城中糧盡，煮馬皮而食之。子邕善綏撫，無有離貳。以饑饉轉切，欲自出求糧，留子延伯據守。僚屬僉雲，未若棄城俱去，更展規略。子邕泣請於眾曰：「吾世荷國恩，此是吾死地，更欲何求！」遂自率羸弱向東夏運糧。延伯與將士送出城，哭而拜辭，三軍莫不嗚咽。子邕為朔方胡帥曹阿各拔所邀，力屈被執。乃密遣人齎書間行與城中云：「大軍在近，汝其奉忠，勿移其操。」子邕雖被囚束，雅為胡人所敬，常以百姓禮事之。子邕為陳安危禍福之端，勸阿各拔令降。將從之，未果而死。拔弟桑生代總部眾，竟隨子邕降。時北海王顥為大行台，子邕具陳諸賊可滅狀。顥給子邕兵，令其先出。時東夏合境反叛，所在屯結。子邕轉戰而前，九旬之中，凡數十戰，乃平東夏。徵稅租粟，運糧統萬，於是二夏漸寧。及蕭寶夤等為賊所敗，關右騷擾，時子邕新平黑城，遂率士馬並夏州募義人，鼓行南出。賊帥康維摩守鋸穀，斷絕<嬰瓦>棠橋。子邕與戰，大破之，禽維摩。又攻破賊帥契官斤于楊氏堡。出自西夏，至於東夏，轉戰千里。至是，朝廷始得委問。除兼行台尚書。復破賊帥紇單步胡提于曲沃，明帝璽書勞勉之。子邕在白水郡破賊率宿勤明達子阿非軍，多所斬獲。除給事黃門侍郎，封樂平縣公。

以葛榮久逼信都，詔子邕為北討都督。時相州刺史、安樂王鑒據鄴反，敕子邕與都督李神軌先討平之。改封陽平縣公。遂與裴衍發鄴，討葛榮。而信都城陷，除子邕冀州刺史，與裴衍俱進。子邕戰敗而歿，贈司空，諡曰莊穆。

子邕弟子恭，字靈順，聰敏好學。稍遷尚書北主客郎，攝南主客事。時梁亡人許周自雲梁給事黃門侍郎，朝士咸共信待。子恭奏以為真偽難辨，請下徐、楊二州密訪。周果以罪歸闕，詐假職位，如子恭所疑。河州羌卻鐵匆反，詔子恭為行台討之。子恭示以威恩，兩旬間悉降。朝廷嘉之。正光元年，為行台左丞，巡北邊。轉為起部郎中。明堂、辟雍並未建就，子恭上書，求加經綜。書奏，從之。稍遷豫州刺史。頻以軍功，加鎮南將軍，兼尚書行台。元顥之入洛也，加子恭車騎將軍；子恭不敢拒之，而頻遣間使參莊帝動靜。未幾，顥敗，車駕還洛，錄前後征討功，封臨潁縣侯，侍中。

爾硃榮之死也，世隆、度律斷據河橋，詔子恭為都督以討之。尋而太府卿李苗夜燒河橋，世隆退走，以子恭兼尚書僕射，為大行台、大都督。節閔帝初，以預定策勳，封臨汝縣子。永熙中，入為吏部尚書。以子恭前在豫州戰功，追賞襄城縣男。又論子恭余效，封新城縣子。子恭尋表請轉授第五子文盛，許之。

天平初，除中書監。三年，拜魏尹，又為齊神武王軍司。卒，贈司空公，諡曰文獻。子彪。

彪字文宗，學涉機警，少有名譽。魏永安中，以父功賜爵臨潁縣伯。天平四年，為涼州大中正。及齊文襄攝選，沙汰台郎，以文宗為尚書祠部郎中。皇建二年，累遷涇州刺史。文宗以恩信待物，甚得邊境之和，為鄰人所欽服，前政被抄掠者，多被放遣。累遷秦州刺史，乘傳之府，特給後部鼓吹。時李貞聘陳，陳主云：「齊朝還遣源涇州來在瓜步，真可謂通和矣。」武平三年，授秘書監。

陳將吳明徹寇淮南，曆陽、瓜步相尋失守。趙彥深於起居省密訪文宗討捍之計。文宗曰：「國家待遇淮南，失之同於蒿箭。以為宜以淮南委之王琳。琳於曇頊，不肯北面事之明矣。」彥深曰：「弟此良圖。但以口舌爭來十日，已是不見從。時事如此，安可盡言！」因相顧流涕。及齊平，與陽休之等十八人入京，授儀同大將軍、司成下大夫。隋開皇中，拜莒州刺史。遇病去官，卒。

文宗以貴族子弟升朝列，才識敏贍，以幹局見知。然好遊貴要之門，時論以為善附會。

子師，字踐言。少知名，明辯有識悟，尤以吏事自許。仕齊為尚書左外兵郎中，又攝祠部。後屬孟夏，以龍見請雩。時高阿那肱為錄尚書事，謂為真龍出見，大驚喜。問龍所在，云：「作何顏色？」師整容云：「此是龍星初見，依禮當雩祭郊壇，非謂真龍別有所降。」阿那肱忿然作色曰：「漢兒多事，強知星宿！」祭事不行。師出，竊歎曰：「國家大事，在祀與戎，禮既廢也，其能久乎？齊亡無日矣！」尋周武帝平齊，授司賦上士。

隋文帝受禪，累遷尚書左丞，以明幹著稱。時蜀王秀頗違法度，乃以師為益州總管司馬。俄而秀被征，秀恐京師有變，將謝病。師數勸之，不可違命。秀乃作色曰：「此我家事，何預卿也？」師垂涕苦諫，秀乃從征。秀髮後，州官屬多相連坐，師以此獲免。後加儀同三司。

煬帝即位，拜大理少卿。帝在顯仁宮，敕宮外衛士，不得輒離所守。有一主帥，私令衛士出外，帝付大理。師據法奏徒。帝令斬之。師奏曰：「若陛下初便殺之，自可不關文墨。既付有司，義歸恆典。脫宿衛近侍者更有此犯，將何以加之？」帝乃止。

師居職強明，有口辯，而無廉平之稱。卒于刑部侍郎。

子恭弟纂，字靈秀，位太府少卿。遇害河陰，贈定州刺史。子雄。

雄字世略，少寬厚，美姿容。初仕魏，歷位秘書郎。在周以伐齊功，封朔方公，曆冀、平二州刺史，檢校徐州總管。及尉遲迥作亂，時雄家累在相州，迥潛以書誘之。雄卒不顧。隋文帝遺書慰勉之。迥遣其將畢義緒據蘭陵，席毗陷昌慮下邑，雄遣眾悉平之。陳人見中原多故，遣其將陳紀、蕭摩訶、任蠻奴、周羅碶、樊毅等侵江北。自江陵，東距壽陽，人多應之，攻陷城鎮。雄與吳州總管于顗等擊走之。悉復故地。進位上大將軍，拜徐州總管，遷朔州總管。平陳之役，從秦王俊出信州道。陳平，以功進位上柱國，賜子崇爵端氏縣伯，褒為安化縣伯，復鎮朔方。後歲，上表乞骸骨，征還京師，卒於家。

子嵩嗣，大業中，為尚書虞部郎，討北海賊。力戰死之，贈正議大夫。

劉尼，代人也。曾祖敦，有功于道武，為方面大人。父婁，為冠軍將軍。尼勇果善射，太武見而善之，拜羽林中郎，賜爵昌國子。宗愛既殺南安王余於東廟，秘之，唯尼知狀。尼勸愛立文成。愛自以負罪于景穆，聞而驚曰：「君大癡人！皇孫若立，豈忘正平時事乎？」尼曰：「若爾，立誰？」愛曰：「待還宮，擢諸王子賢者而立之。」尼懼其有變，密以狀告殿中尚書源賀。時與尼俱典兵宿衛，仍共南部尚書陸麗謀，密奉皇孫。於是，賀與尚書長孫渴侯嚴兵守衛，尼與麗迎文成于苑中。麗抱文成於馬上，入於京城。尼馳還東廟，大呼曰：「宗愛殺南安王，大逆不道。皇孫已登大位。有詔，宿衛之士，皆可還宮。」眾咸唱萬歲。賀及渴侯登執宗愛、賈周等，勒兵而入，奉文成于宮門外，入登永安殿。以尼為內行長，封東安公。尋遷尚書右僕射，為定州刺史。在州清慎，然率多酒醉。文成末，為司徒。獻文即位，以尼有大功於先朝，特加尊重，賜別戶四十。皇興四年，車駕北征，帝親誓眾，而尼昏醉，兵陳不整。帝以其功重，特恕之，免官而已。延興四年薨，子社生襲。

薛提，太原人，皇始中，補太學生，拜侍御史，累遷晉王丕衛兵將軍、冀州刺史，封太原公。有政績，徵拜侍中，攝都曹事。太武崩，秘不發喪，尚書左僕射蘭延、侍中和延等議。以皇孫幼沖，宜立長君，征秦王翰置之秘室。提曰：「皇孫有世嫡之重，人望所系，春秋雖少，令問聞於天下。廢所宜立而更別求，必有不可。」延等未決，中常侍宗愛知其謀，矯皇后令，征提等入，殺之。文成即位，以提有謀立之誠，詔提弟浮子襲先爵太原公，有司奏降為侯。

論曰：陸俟以智識見稱，珝乃不替風範，雅杖名節，自立功名；其傳芳銘典，豈徒然也？麗忠國奉主，郁為梁棟。資忠履義，赴難如歸，世載克昌，名不虛得。睿、琇以沈雅顯達，何末亦披猖？子彰令終之美，家聲孔振。仰及彥師俱以孝為本，出處之譽，並可作範人倫。爽學業有聞，亦人譽也。源賀堂堂，非徒武節、觀其翼佐文成，廷抑禪讓，殆乎社稷之臣。懷幹略兼舉，出內馳譽，繼跡賢孝，不墮先業。子邕功立夏方，身亡冀野。彪著名齊朝。師、雄官成隋代，美矣。劉尼忠國，豈徒驍猛之用？薛提正議忠謀，見害奸閹，痛乎！


Chinese text: This work was published before January 1, 1923, and is in the
public domain worldwide because the author died at least 100 years ago.
