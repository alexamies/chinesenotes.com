北魏
敬宗孝莊帝
敬宗孝莊皇帝諱子攸，彭城王勰之第三子也。母曰李妃。明帝初，以勰有魯陽翼衛之勛，封帝武城縣公。幼侍明帝書於禁中；及長，風神秀慧，姿貌甚美，雅為明帝親待。孝昌二年八月，進封長樂王，歷位侍中、中軍將軍。以兄彭城王劭事，轉為衛將軍、左光祿大夫、中書監，實見出也。武泰元年二月，明帝崩。大都督爾朱榮謀廢立。以帝家有忠勛，且兼人望，陰與帝通，率眾來赴。帝與兄弟夜北度河，會榮於河陽。

永安元年夏四月戊戌，帝南濟河，即皇帝位。以皇兄彭城王劭為無上王，皇弟霸城公子正為始平王。以爾朱榮為使持節、侍中、都督中外諸軍事、大將軍、尚書令、領軍將軍、領左右，封太原王。己亥，百僚相率，有司奉璽綬，備法駕，奉迎於河梁。西至陶渚，榮以兵權在己，遂有異志。乃害靈太后及幼主，次害無上王劭、始平王子正，又害丞相、高陽王雍已下王公卿士二千人，列騎衛帝，遷於便幕。榮尋悔，稽顙謝罪。

辛丑，車駕入宮，御太極殿。大赦，改武泰為建義元年。壬寅，榮表請追謚無上王為皇帝。餘死河陰者，諸王、刺史贈三司，三品者令僕，五品者刺史，七品已下及庶人，郡、鎮。諸死者子孫，聽立後，授封爵。詔從之。癸卯，以前太尉、江陽王繼為太師、司州牧。相州刺史、北海王顥為太傅、開府，仍刺史。封光祿大夫、清泉縣侯李延實為陽平王，位太保，遷太傅；以并州刺史元天穆為太尉，封上黨王。

以儀同三司楊椿為司徒。以儀同三司、頓丘郡公穆紹為司空，領尚書令，進爵為王。

以雍州刺史長孫承業為開府儀同三司，進封馮翊王。以殿中尚書元諶為尚書右僕射，封魏郡王。以給事黃門侍郎元填為東海王。甲辰，以敷城王坦為咸陽王。以諫議大夫元貴平為東萊王。以直閣將軍元肅為魯郡王。以秘書郎中元曄為長廣王。以馮翊郡公源紹景復先爵隴西王。扶風郡公馮冏、東郡公陸子彰、北平公長孫悅並復先王爵。以北平王超還復為安定王。丁未，詔中外解嚴。庚戌，封大將軍爾朱榮次子義羅為梁郡王。詔蠕蠕王阿那瑰贊拜不名，上書不稱臣。是月，汝南王悅、北海王顥、臨淮王彧前後奔梁。五月丁巳朔，以右僕射元羅為東道大使，光祿勛元欣副之。循方黜陟，先行後聞。辛酉，大將軍爾朱榮還晉陽，帝餞於邙陰。六月癸卯，以高昌王世子光為平西將軍、瓜州刺史，襲爵泰臨縣伯、高昌王。帝以寇難未夷，避正殿，責躬撤膳。又班募格，收集忠勇。有直言正諫之士者，集華林園，面論時事。幽州平北府主簿河間邢杲率河北流移人萬餘戶，反於北海，自署漢王，年號天統。秋七月乙丑，加大將軍爾朱榮柱國大將軍、錄尚書事。壬子，光州人劉舉聚眾反於濮陽，自稱皇武大將。是月，高平鎮人万俟醜奴僭稱大位。臨淮王彧自江南還朝。八月，太山太守羊侃據郡反。甲辰，詔大都督宗正珍孫討劉舉。平之。九月己巳，以齊州刺史元欣為沛郡王。壬申，柱國大將軍爾朱榮率騎七千討葛榮於滏口，破禽之。冀、定、滄、瀛、殷五州平。乙亥，以葛榮平，大赦，改元為永安。辛巳，以爾朱榮為大丞相，進榮子平昌郡公文殊、昌樂郡公文暢爵並為王。以司徒楊椿為太保，城陽王徽為司徒。冬十月丁亥，爾朱榮檻送葛榮於京師。帝臨閶闔門，榮稽顙謝罪，斬於都市。戊戌，江陽王繼薨。癸丑，復膠東縣侯李侃希祖爵南郡王。是月，大都督費穆大破梁軍。禽其將曹義宗，檻送京師。梁以北海王顥為魏主，年號孝基，入據南兗之铚城。十一月戊午，以無上王世子韶為彭城王；陳留王子寬為陳留王；寬弟剛為浮陽王；剛弟質為林慮王。癸亥，行臺于暉等大破羊侃於瑕丘。侃奔梁。戊寅，封前軍元凝為東安王。是歲，葛榮餘黨韓樓復據幽州反。

二年春二月甲午，追尊皇考為文穆皇帝，廟號肅祖。皇妣為文穆皇后。夏四月癸未，遷文穆皇帝及文穆皇后神主於太廟，降畿內死罪已下刑。辛丑，上黨王天穆大破邢杲於濟南。杲降，送於京師，斬於都市。五月壬子朔，元顥克梁國。乙丑，內外戒嚴。癸酉，元顥陷滎陽。甲戌夜，車駕北巡。乙亥，幸河內。丙子，元顥入洛。丁丑，進封城陽縣公元祉為平原王；安昌縣公元鷙為華山王。戊寅，太原王爾朱榮會車駕於長子，即日反旆。上黨王天穆北渡，會車駕於河內。秋七月戊辰，都督爾朱兆、賀拔勝從硤石夜濟。破顥子冠受及安豐王延明軍。元顥敗走。庚午，車駕入居華林園，升大夏門大赦。壬申，以柱國大將軍、太原王爾朱榮為天柱大將軍。

癸酉，臨潁縣卒江豐斬元顥，傳首京師。甲戌，以大將軍、上黨王天穆為太宰，以司徒、城陽王徽為大司馬、太尉。己卯，以南青州刺史元旭為襄城王；南兗州刺史元暹為汝陽王。閏月辛巳，帝始居宮內。辛卯，以兼吏部尚書楊津為司空。八月己未，以太傅李延實為司徒。丁卯，封瓜州刺史元太宗為東陽王。九月，大都督侯深破韓樓於薊，斬之。幽州平。冬十月己酉朔，日有蝕之。丁丑，以前司空、丹楊王蕭贊為司徒。十一月己卯，就德興自榮州遣使請降。丙午，以大司馬、太尉、城陽王徽為太保，以司徒、丹楊王蕭贊為太尉，以雍州刺史長孫承業為司徒。

三年夏四月丁卯，雍州刺史爾朱天光討万俟醜奴、蕭寶夤於安定。破禽之，囚送京師。甲戌，以關中平，大赦。斬醜奴於都市，賜寶夤死。六月戊午，嚈噠國獻師子一。是月，白馬龍泗胡王慶雲僭稱帝號於永洛城。秋七月丙子，爾朱天光平水洛城，禽慶雲。九月辛卯，天柱大將軍爾朱榮、上黨王天穆自晉陽來朝。戊戌，帝殺榮、天穆於明光殿，及榮子菩提。乃升閶闔門，大赦。遣武衛將軍奚毅、前燕州刺史侯深率眾鎮北中。是夜，左僕射爾朱世隆、榮妻鄉郡長公主率榮部曲，自西陽門出屯河陰。己亥，攻河橋，禽毅等，屠害之。據北中城，南逼京師。冬十月癸卯朔，封大鴻臚卿寶炬為南陽王，汝陽縣公修為平陽王，新陽伯誕為昌樂王，瑯邪公昶為太原王。甲辰，徙封魏郡王諶為趙郡王，諶弟子趙郡王宣為平昌王。戊申，皇子生，大赦。乙卯，通直散騎常侍李苗以火船焚河橋，爾朱世隆退走。壬申，世隆停建興之高都，爾朱兆自晉陽來會之，共推長廣王曄為主。大赦所部，年號建明。

徐州刺史爾朱仲遠反，率眾向京師。十一月乙亥，以司徒長孫承業為太尉，以臨淮王彧為司徒。丙子，進雍州刺史、廣宗郡公爾朱天光爵為王。十二月甲辰，爾朱兆、爾朱度律自富平津上，率騎涉度以襲京城。事出倉卒，禁衛不守。帝步出雲龍門。

兆逼帝幸永寧寺，殺皇子。亂兵殺司徒臨淮王彧、左僕射范陽王誨。戊申，爾朱度律自鎮京師。甲寅，爾朱兆遷帝於晉陽。甲子，帝遇弒於城內三級佛寺，時年二十四。並害陳留王寬。中興二年，廢帝奉謚為武懷皇帝。及孝武立，又以廟諱故，改謚孝莊皇帝，廟號敬宗。葬靜陵。

節閔帝
節閔皇帝諱恭，字修業，廣陵惠王羽之子也。母曰王氏。帝少有誌度，事祖母、嫡母以孝聞。正始中，襲爵。位給事黃門侍郎。帝以元叉擅權，托稱喑病，絕言垂一紀。居於龍花佛寺，無所交通。永安末，有白莊帝，言帝不語，將有異圖。人間遊聲，又云常有天子氣。帝懼禍，遂逃匿上洛。尋見追躡，送京師，拘禁多日，以無狀獲免。及莊帝崩，爾朱世隆等以元曄疏遠，又非人望所推，以帝有過人之量，將謀廢立。恐實不語，乃令帝所親申意，兼迫脅。帝曰：「天何言哉。」世隆等大悅。及元曄至邙南，世隆等奉帝東郭外，行禪讓禮。太尉爾朱度律奉路車，進璽紱。

服袞冕，百官侍衛，入自建春、雲龍門。

普泰元年春二月己巳，皇帝即位於太極前殿，群臣拜賀。禮華，遂登閶闔門大赦。以魏為大魏。改建明二年為普泰元年。罷稅市及稅鹽之官。庚午，詔曰：「自秦之末競為皇帝，忘負乘之深殃，垂貪鄙於萬葉。予今稱帝，已為褒矣！可普告令知。」是月，鎮遠將軍清河崔祖螭聚青州七郡之眾圍東陽。幽州刺史劉靈助起兵於薊。河北大使高幹及其弟昂夜襲冀州。執刺史元嶷，共推前河內太守封隆之行州事。

三月癸酉，封長廣王曄為東海王。以青州刺史、魯郡王肅為太師。沛郡王欣為太傅、司州牧，改封淮陽王。以徐州刺史彭城王爾朱仲遠、雍州刺史隴西王爾朱天光並為大將軍。以柱國大將軍。并州刺史、潁川王爾朱兆為天柱大將軍。封晉州刺史、平陽郡公高歡為勃海王。以特進、清河王亶為太傅。以尚書令、樂平王爾朱世隆為太保。以趙郡王諶為司空。丙申，定州刺史侯深破劉靈助於安國城。斬之，傳首京師。

夏四月壬子，享太廟。癸亥，隴西王爾朱天光破宿勤明達。禽送京師，斬之。丙寅，以侍中爾朱彥伯為司徒。詔有司不得復稱偽梁。罷細作之條，無禁鄰國還往。五月丙子，爾朱仲遠使其都督魏僧勖等討崔祖螭於東陽，斬之。六月己亥朔，日有蝕之。

庚申，勃海王高歡起兵信都，以誅爾朱氏為名。秋七月壬申，爾朱世隆等害前太保楊椿、前司空楊津。丙戌，司徒爾朱彥伯以旱遜位。九月，以彭城王爾朱仲遠為太宰。庚辰，以隴西王爾朱天光為大司馬。癸巳，追尊皇考為先帝，皇妣王氏為先太妃。封皇弟永業為高密王，皇子子恕為勃海王。冬十月壬寅，高歡推勃海太守元朗即皇帝位於信都。

二年春閏二月，高歡敗爾朱天光等於韓陵。夏四月辛巳，高歡與廢帝至芒山。

使魏蘭根慰喻洛邑，且觀帝之為人。蘭根忌帝雅德，還致毀謗，竟從崔陵議，廢帝於崇訓佛寺。而立平陽王修，是為孝武帝。帝既失位，乃賦詩曰：「朱門久可患，紫極非情玩。顛覆立可待，一年三易換。時運正如此，唯有修真觀。」五月丙申，帝遇弒，殂於門下外省，時年三十五。孝武帝詔百司赴會，葬用王禮。加九旒、鑾輅、黃屋、左纛，班劍百二十人。後西魏追謚節閔皇帝。

廢帝朗
廢帝諱朗字仲哲，章武王融第三子也。母曰程氏。帝少稱明悟。元曄建明二年正月戊子，為勃海太守。普泰元年十月，勃海王高歡奉帝以主號令。

中興元年冬十月壬寅，皇帝即位於信都西。大赦，改普泰元年為中興。以勃海王高歡為丞相，都督中外諸軍事。以河北大使高幹為司空。辛亥，高歡大破爾朱兆於廣阿。十一月，梁將元樹入據譙城。

二年春二月甲子，以勃海王高歡為大丞相、柱國大將軍、太師。及歡敗爾朱氏於韓陵，四月辛巳，帝於河陽遜位於別邸。五月，孝武封帝為安定郡王。十一月，殂於門下外省。時年二十。永熙二年，葬於鄴西南野馬崗。

孝武帝
孝武皇帝諱修，字孝則，廣平武穆王懷之第三子也。母曰李氏。帝性沈厚，學涉，好武事，遍體有鱗文。年十八，封汝陽縣公。夢人有從諱謂己曰：「汝當大貴，得二十五年。」永安三年，封平陽王。普泰中，為侍中、尚書左僕射。

中興二年，高歡既敗爾朱氏，廢帝自以疏遠，請遜大位。歡乃與百寮議。以孝文不可無後，時召汝南王悅於梁。至，將立之，宿昔而止。又諸王皆逃匿，帝在田舍。先是，嵩山道士潘彌望見洛陽城西有天子氣，候之乃帝也。於是造第密言之。

居五旬而高歡使斛斯椿求帝。椿從帝所親王思政見帝。帝變色曰：「非賣我耶？」

椿遂以白歡。歡遣四百騎奉迎帝入氈帳，陳誠，泣下沾襟。讓以寡德。歡再拜，帝亦拜。歡出，備服御，進湯沐。達夜嚴警。昧爽，文武執鞭以朝。使斛斯椿奉勸進表。椿入帷門，罄折延首而不敢前。帝令思政取表，曰：「視，便不得不稱朕矣。」

於是假廢帝安定王詔策而禪位焉。即位於東郭之外。用代都舊制，以黑氈蒙七人，歡居其一。帝於氈上西向拜天訖，自東陽、雲龍門入。

永熙元年夏四月戊子，皇帝御太極前殿，群臣朝賀。禮畢，升閶闔門大赦。改中興二年為太昌元年。壬辰，高歡還鄴。五月丙申，節閔帝殂。以太傅、淮陽王欣為太師，改封沛郡王。以司徒、趙郡王諶為太保。以司空、南陽王寶炬為太尉。以太保長孫承業為太傅。辛丑，復前司空高乾位。己酉，以儀同三司、清河王亶為司徒。乙卯，內外解嚴。六月癸亥朔，帝於華林園納訟。丁卯，南陽王寶炬坐事，降為驃騎大將軍，開府，以王歸第。己卯，臨顯陽殿納訟。丙戌，詔曰：「間者，凶權誕恣，法令變常，遂立夷貊輕賦，冀收天下之意。隨以箕斂之重，終納十倍之征，掩目捕雀，何能過此！今歲租調，且兩收一丐，明年復舊。」秋七月庚子，以南陽王寶炬為太尉。乙卯，帝臨顯陽殿，親理冤獄。是月，東南道大行臺樊子鵠大破梁軍於譙城，禽其將元樹。八月丁卯，封西中郎將元寧為高平王。九月癸卯，進燕郡公賀拔允爵為王。癸丑，改封沛郡王欣為廣陵王；節閔子勃海王子恕為沛郡王。冬十月辛酉朔，日有蝕之。十一月丁酉，祀圓丘。甲辰，殺安定王朗及東海王曄。己酉，以汝南王悅為侍中、大司馬，開府。葬太后胡氏。十二月丁亥，殺大司馬、汝南王悅。大赦，改元為永興。以同明元時年號，尋改為永熙。是歲，蠕蠕、嚈噠、高麗、契丹、庫莫奚、高昌等國並遣使朝貢。

二年春正月庚寅朔，朝饗群臣於太極前殿。丁酉，勃海王高歡大敗爾朱氏，山東平。罷諸行臺。丁巳，追尊皇考為武穆皇帝，太妃馮氏為武穆皇后，皇妣李氏曰皇太妃。二月，以咸陽王坦為司空。三月甲午，太師、魯郡王肅薨。丁巳，以太保、趙郡王諶為太尉。以太尉、南陽王寶炬為尚書令、太保，開府。是月，阿至羅十萬戶內附。詔復以勃海王高歡為大行臺，隨機裁處。夏四月己未朔，日有蝕之。秋七月壬辰，以太師、廣陵王欣為大司馬，以太尉、趙郡王諶為太師，並開府。庚戌，以前司徒、燕郡王賀拔允為太尉。冬十月癸未，以衛將軍、瓜州刺史、泰臨縣伯、高昌王麹子堅為儀同三司，進爵郡公。十二月丁巳，狩於嵩陽，士卒寒苦。己巳，遂幸溫湯。丁丑，還宮。

三年春二月壬戌，大赦。壬午，封左衛將軍元斌之為潁川王。夏四月癸丑朔，日有蝕之。辛未，高平王寧坐事降爵為公。五月丙戌，置勛府庶子，箱別六百人；騎官，箱別二百人；閣內部曲，數千人。帝內圖高歡，乃以斛斯椿為領軍，使與王思政等統之，以為心膂。軍謀朝政，咸決於椿。分置督將及河南、關西諸刺史。辛卯，下詔戒嚴，楊聲伐梁，實謀北討。是夏，契丹、高麗、吐谷渾並遣使朝貢。秋七月己丑，帝親總六軍十餘萬，次河橋。高歡引軍東渡。丙午，帝率南陽王寶炬、清河王亶、廣陽王湛、斛斯椿以五千騎宿於瀍西楊王別舍。沙門都維那惠臻負璽持千牛刀以從。有牛百頭，盡殺以食軍士。眾知帝將出，其夜亡者過半。清河、廣陽二王亦逃歸。略陽公宇文泰遣都督駱超、李賢和各領數百騎赴。駱超先至。甲戌，賢和會帝於崤中。己酉，高歡入洛，遣婁昭及河南尹元子思領左右侍官追帝，請回駕。高昂率勁騎及帝於陜西。帝鞭馬長騖至湖城，饑渴甚，有王思村人以麥飯壺漿獻帝。帝甘之，復一村十年。是歲二月，熒惑入南斗，眾星北流，群鼠浮河向鄴。梁武跣而下殿，以禳星變。及聞帝之西，慚曰：「虜亦應天乎？」帝至稠桑，潼關大都督毛洪賓迎獻食。八月，宇文泰遣大都督趙貴、梁禦甲騎二千來赴，乃奉迎。

帝過河謂禦曰：「此水東流而朕西上，若得重謁洛陽廟，是卿等功也。」帝及左右皆流涕。宇文泰迎帝於東陽，帝勞之，將士皆呼萬歲。遂入長安。以雍州公廨為宮，大赦。甲寅，高歡推司徒、清河王亶為大司馬，承制總萬機，居尚書省。歡追車駕至潼關。九月己酉，歡東還洛陽。帝親督眾攻潼關，斬其行臺華長瑜，又克華州。

其冬十月，高歡推清河王亶子善見為主，徙都鄴，是為東魏。魏於此始分為二。

帝之在洛也，從妹不嫁者三：一曰平原公主明月，南陽王同產也；二曰安德公主，清河王懌女也；三曰蒺藜，亦封公主。帝內宴，命諸婦人詠詩。或詠鮑照樂府曰：「朱門九重門九閨，願逐明月入君懷。」帝既以明月入關。蒺藜自縊。宇文泰使元氏諸王取明月殺之。帝不悅，或時彎弓，或時推案，君臣由此不安平。閏十二月癸巳，潘彌奏言：「今日當慎有急兵。」其夜，帝在逍遙園宴阿至羅，顧侍臣曰：「此處仿佛華林園，使人聊增淒怨。」命取所乘波斯騮馬，使南陽王躍之。將攀鞍，蹶而死，帝惡之。日晏還宮，至後門，馬驚不前，鞭打入。謂潘彌曰：「今日幸無他不？」彌曰：「過夜半則大吉。」須臾，帝飲酒，遇鴆而崩，時年二十五。謚曰孝武。殯於草堂佛寺。十餘年乃葬雲陵。始宣武、孝明間謠曰：「狐非狐，貉非貉，焦梨狗子嚙斷索。」識者以為索謂本索髮，焦梨狗子指宇文泰，俗謂之黑獺也。

西魏
文帝
文皇帝諱寶炬，孝文皇帝之孫，京兆王愉之子也。母曰楊氏。帝正始初坐父愉罪，兄弟皆幽宗正寺。及宣武崩，乃得雪。正光中，拜直閣將軍。時胡太后多嬖寵，帝與明帝謀誅之。事泄，免官。武泰中，封邵縣侯。永安三年，進封南陽王。孝武即位，拜太尉，加侍中。永熙二年，進位太保、開府、尚書令。三年，孝武與高歡構難，以帝為中軍四面大都督。及從入關，拜太宰、錄尚書事。孝武崩，丞相、略陽公宇文泰率群公卿士奉表勸進，三讓乃許焉。

大統元年春正月戊申，皇帝即位於城西，大赦，改元。追尊皇考為文景皇帝，皇妣楊氏為皇后。己酉，進丞相、略陽公宇文泰都督中外諸軍、錄尚書事、大行臺，改封安定郡公。以尚書令斛斯椿為太保，廣平王贊為司徒。乙卯，立妃乙氏為皇后，立皇子欽為皇太子。甲子，以廣陵王欣為太傅，以儀同三司万俟壽樂幹為司空。東魏將侯景攻陷荊州。二月，前南青州刺史大野拔斬兗州刺史樊子鵠，以州降東魏。

夏五月，降罪人。加安定公宇文泰位柱國。秋七月，以開府儀同三司念賢為太尉，以司空万俟壽樂幹為司徒；以開府儀同三司越勒肱為司空。梁州刺史元羅以州降梁。

九月，有司詔煎禦香澤，須錢萬貫。帝以軍旅在外，停之。冬十月，太師、上黨王長孫承業薨。十二月，以太尉念賢為太傅，以河州刺史梁景睿為太尉。

二年春正月辛亥，祀南郊，改以神元皇帝配。東魏攻陷夏州。二月，儀同三司段敬討叛羌梁定平之。三月，以涼州刺史李叔仁為司徒，以司徒万俟壽樂幹為太宰。夏五月，司空越勒肱薨。秦州刺史、建忠王万俟普撥及其子太宰壽樂幹率所部奔東魏。秋九月，以扶風王孚為司空，以太保斛斯椿為太傅。冬十一月，追改始祖神元皇帝為太祖，道武皇帝為烈祖。是歲，關中大饑，人相食，死者十七八。

三年春二月，槐里獲神璽，大赦。夏四月，太傅斛斯椿薨。五月，以廣陵王欣為太宰，賀拔勝為太師。六月，以司空、扶風王孚為太保，以太尉梁景睿為太傅，以司徒、廣平王贊為太尉，以開府儀同三司王盟為司空。冬十月，安定公宇文泰大破東魏軍於沙苑，拜泰柱國大將軍。十二月，司徒李叔仁自涼州通使於東魏，建昌太守賀蘭植攻斬之。

四年春正月辛酉，拜天於清暉室，終帝世遂為常。二月，東魏攻陷南汾、潁、豫、廣四州。廢皇后乙氏。三月，立蠕蠕女郁久閭氏為皇后，大赦。以司空王盟為司徒。秋七月，東魏將侯景等圍洛陽，帝與安定公宇文泰東伐。九月，車駕至自東伐。以撫軍將軍梁定為南洮州刺史，安西蕃。

五年春二月，赦京城內。夏五月，以開府儀同三司李弼為司空。免妓樂雜役之徒，皆從編戶。秋七月，詔自今恒以朔望親閱京師見禁囚徒。以司空、扶風王孚為太尉。冬十月，於陽武門外縣鼓，置紙筆，以求得失。

六年春正月庚戌，朝群臣。自西遷至此，禮樂始備。太尉、扶風王孚薨。二月，鑄五銖錢。降罪人。冬十一月，太師念賢薨。

七年春二月，幽州刺史、順陽王仲景以罪賜死。三月，夏州刺史劉平謀反，大都督於謹討禽之。秋九月，詔班政事之法六條。冬十一月，叛羌梁定徒黨屯於赤水城，秦州刺史獨孤信擊平之。尚書奏班十二條制。十二月，御憑雲觀。引見諸王，敘家人之禮。手詔為宗誡十條以賜之。

八年春三月，初置六軍。夏四月，鄯善王兄鄯朱那率眾內附。秋八月，以太尉王盟為太保。冬十月，詔皇太子鎮河東。十二月，行幸華州，起萬壽殿於沙苑北。

九年春正月，降罪人。禁中外及從母兄弟姊妹為婚。閏月，車駕至自華州。二月，東魏北豫州刺史高仲密據武牢內附，以仲密為侍中、司徒，封勃海郡公。秋七月，大赦。以太保王盟為太傅，以太尉、廣平王贊為司空。冬十二月，以司空李弼為太尉。

十年春正月甲子，詔公卿已下，每月上封事三條，極言得失。刺史二千石銅墨已上，有讜言嘉謀，勿有所諱。夏五月，太師賀拔勝薨。秋七月，更權衡度量。

十一年夏五月，太傳王盟薨。詔諸鞫大辟獄，皆命三公覆審，然後加刑。冬，始築圓丘於城南。封皇子儉。

十二年春二月，涼州刺史宇文仲和反，秦州刺史獨孤信討平之。三月，鑄五銖錢。夏五月，詔女年不滿十三以上，勿得以嫁。秋九月，東魏勃海王高歡攻玉壁，晉州刺史韋孝寬力戰禦之。冬十二月，歡燒營而退。

十三年春正月，開白渠以溉田。二月，詔自今應宮刑者，直沒官，勿刑。亡奴婢應黥者，止科亡罪。以開府儀同三司若干惠為司空。東魏勃海王高歡薨。其司徒侯景據潁川率河南六州內附。授景太傅、河南大行臺、上谷郡公。三月，大赦。夏五月，以太傅侯景為大將軍，以開府儀同三司獨孤信為大司馬。晉王謹薨。秋七月，司空若干惠薨。大將軍侯景據豫州叛。封皇子寧為趙王。

十四年春正月，赦潁、豫、廣、北、洛、東荊、襄等七州。以開府儀同三司趙貴為司空。皇孫生，大赦。夏五月，以安定公宇文泰為太師，廣陵王欣為太傅，太尉李弼為大宗伯，前太尉趙貴為大司寇，以司空于謹為大司空。

十五年己巳五月，侯景殺梁武帝。初，詔諸代人太和中改姓者，並令復舊。六月，東魏勃海王高澄攻陷潁川。秋八月，盜殺東魏勃海王高澄。冬十二月，封梁雍州剌史、岳陽王蕭察為梁王。

十六年夏四月，封皇子儒為燕王，公為吳王。五月，東魏靜帝遜位於齊。秋七月，安定公宇文泰東伐，至恒農。齊師不出，乃還。九月，大赦。

十七年春三月庚戌，帝崩於乾安殿，時年四十五。夏四月庚辰，葬於永陵，上謚曰文皇帝。

帝性強果，始為太尉時，侍中高隆之恃勃海王高歡之黨，驕狎公卿。因公會，帝勸酒不飲，怒而毆之。罵曰：「鎮兵，何敢爾也！」孝武以歡故，免帝太尉。歸第，命羽林守衛，月餘復位。及歡將改葬其父，朝廷追贈太師，百僚會吊者盡拜。帝獨不屈，曰：「安有生三公而拜贈太師耶！」及躋大位，權歸周室。嘗登逍遙觀望嵯峨山，因謂左右曰：「望此，令人有脫屣之意。若使朕年五十，便委政儲宮，尋山餌藥，不能一日萬機也。」既而大運未終，竟保天祿云。

廢帝欽
廢帝諱欽，文皇帝之長子也。母曰乙皇后。大統元年正月乙卯，立為皇太子。

十七年三月，即皇帝位。是月，梁邵陵王蕭綸侵安陸，大將軍楊忠討禽之。

元年冬十一月，梁湘東王蕭繹討侯景，禽之。遣其舍人魏彥來告，仍嗣位於江陵。

二年秋八月，大將軍尉遲迥克成都，劍南平。冬十一月，安定公宇文泰殺尚書元烈。

三年春正月，安定公宇文泰廢帝而立齊王廓。帝自元烈之誅，有怨言。淮安王育、廣平王贊等並垂泣諫，帝不聽，故及於辱。

恭帝
恭皇帝諱廓，文皇之第四子也。大統十四年，封為齊王。廢帝三年正月，即皇帝位，改元。

元年夏四月，蠕蠕乙旃達官寇廣武。五月，柱國李弼追擊之，斬首數千級，收輜重而還。冬十一月，魏師滅梁，戕梁元帝。梁太尉王僧辯奉元帝子方智為王，承制，居建業。

二年秋七月，梁太尉王僧辯納貞陽侯蕭明於齊，奉以為主。梁王方智為太子。

九月，梁司空陳霸先殺僧辯，廢蕭明，復奉方智為帝。是歲，梁廣州刺史王琳寇邊，大將軍豆盧寧帥師討之。

三年春正月丁丑，初行《周禮》，建六官，以安定公宇文泰為太師、冢宰；以柱國李弼為大司徒；趙貴為太保、大宗伯；以尚書令獨孤信為大司馬；以于謹為大司寇；以侯莫陳崇為大司空。冬十月乙亥，安定公宇文泰薨。十二月庚子，帝遜位於周。周閔帝元年正月，封帝為宋公，尋殂。

東魏
孝靜帝
東魏孝靜皇帝諱善見，清河文宣王亶之世子也。母曰胡妃。永熙三年八月，拜開府儀同三司。孝武帝既入關，勃海王高歡乃與百僚會議，推帝以奉明帝之後，時年十一。

天平元年冬十月丙寅，皇帝即位於城東北。大赦，改元。庚午，以太師、趙郡王諶為大司馬；以司空、咸陽王坦為太尉；以開府儀同三司高盛為司徒；以開府儀同三司高昂為司空。壬申，享太廟。丙子，車駕北遷於鄴。詔勃海王高歡留後部分。改司州為洛州。以尚書令元弼為儀同三司、洛州刺史，鎮洛陽。十一月兗州刺史樊子鵠、南青州刺史大野拔據瑕丘反。庚寅，車駕至鄴，居北城相州之廨。改相州刺史為司州牧，魏郡太守為魏尹。徙鄴舊人西徑百里，以居新遷人。分鄴置臨漳縣。以魏郡、林慮、廣平、陽丘、汲郡、黎陽、東濮陽、清河、廣宗等郡為皇畿。十二月丁卯，燕郡王賀拔允薨。庚午，詔內外戒嚴，百司悉依舊章，從容雅服，不得以務衫從事。丙子，進侍中封隆之等五人為大使，巡喻天下。丁丑，赦畿內。閏月，梁以元慶和為魏王，入據平瀨鄉。孝武崩於長安。初置四中郎將，於礓石橋置東中，蒲泉置西中，濟北置南中，洺水置北中。

二年春正月乙亥，兼尚書右僕射、東南道行臺元晏討元慶和，破走之。二月壬午，以太尉、咸陽王坦為太傅，以司州牧、西河王悽為太尉。己丑，前南青州刺史大野拔斬樊子鵠以降，兗州平。戊戌，梁司州刺史陳慶之寇豫州，刺史堯雄擊走之。三月辛酉，以司徒高盛為太尉，以司空高昂為司徒，濟陰王暉業為司空。勃海王高歡討平山胡劉蠡升。辛未，以旱故，詔京邑及諸州郡縣收瘞骸骨。是春，高麗、契丹並遣使朝貢。夏四月，前青州刺史侯梁反，攻掠青、齊。癸未，濟州刺史蔡俊討平之。壬辰，降京師見囚。夏五月，大旱。勒城門殿門及省府寺署坊門澆人，不簡王公，無限日，得雨乃止。六月，元慶和寇南頓，豫州刺史堯雄大破之。秋七月甲戌，封汝南王悅孫綽為瑯邪王。八月辛卯，司空、濟陰王暉業坐事免。甲午，發眾七萬六千人營新宮。九月丁巳，以開府儀同三司、襄城王旭為司空。冬十一月丁未，梁柳仲禮寇荊州，刺史王元擊破之。癸丑，祀圓丘。甲寅，閶闔門災。龍見并州人家井中。十二月壬午，車駕狩於鄴東。甲午，文武百官量事各給祿。是歲，西魏文帝大統元年也。

三年春正月癸卯朔，饗群臣於前殿。戊申，詔百官舉士。舉不稱才者，兩免之。二月丁未，梁光州刺史郝樹以州內附。丁酉，加勃海王世子澄為尚書令、大行臺、大都督。三月甲寅，以開府儀同三司、華山王鷙為大司馬。丁卯，陽夏太守盧公纂據郡南叛，大都督元整破之。夏四月丁酉，昌樂王誕薨。五月癸卯，賜鰥寡孤獨貧窮者衣物各有差。丙辰，以錄尚書事、西河王悽為司州牧。戊辰，太尉高盛薨。六月辛巳，趙郡王諶薨。秋七月庚子，大赦。梁夏州刺史田獨鞞、潁川防城都督劉鸞慶並以州內附。八月，并、泗、涿、建四州霜隕，大饑。九月壬寅，以定州刺史侯景兼尚書右僕射、南道行臺，節度諸軍南討。丙辰，平陽人路季禮聚眾反。辛酉，御史中尉竇泰討平之。。冬十一月戊申，詔遣使巡檢河北流移饑人。侯景攻克梁楚州，獲刺史桓和。十二月，以并州刺史尉景為太保。辛未，遣使者板假老人官，百歲已下，各有差。壬申，大司馬、清河王亶薨。癸未，以太傅、咸陽王坦為太師。是歲，高麗、勿吉並遣使朝貢。

四年春正月，以汝陽王暹為錄尚書事。夏四月辛未，遷七帝神主入新廟。大赦，內外百官普進一階。先是，滎陽人張儉等聚眾反於大騩山，通西魏。壬辰，武衛將軍高元咸討破之。六月己巳，幸華林園理訟。辛未，詔尚書掩骼埋胔，推錄囚徒。壬午，閶闔門災。秋七月甲辰，遣兼散騎常侍李楷聘於梁。八月，西魏克陜州，刺史李徽伯死之。九月，侍中元子思與其弟子華謀西入，並賜死。閏月乙丑，衛將軍、右光祿大夫蔣天樂謀反，伏誅。禁京師酤酒。冬十月，以咸陽王坦為錄尚書事。壬辰，勃海王高歡西討，敗於沙苑。己酉，西魏行臺宮景壽、都督楊白駒寇洛州，大都督韓賢大破之。西魏又遣其大行臺元季海、大都督獨孤信逼洛州，刺史廣陽王湛棄城歸闕，季海、信遂據金墉。十一月丙子，以驃騎大將軍、儀同三司万俟普為太尉。十二月甲寅，梁人來聘。河間人邢磨納、范陽人盧仲禮等各聚眾反。是歲，高麗、蠕蠕並遣使朝貢。

元象元年春正月辛酉朔，日有蝕之。有巨象自至碭郡陂中，南兗州獲送於鄴。丁卯，大赦，改元。二月丙辰，遣兼散騎常侍鄭伯猷聘於梁。夏四月庚寅，曲赦畿內，開酒禁。六月壬辰，帝幸華林都堂，聽訟。是夏，山東大水，蝦蟆鳴於樹上。秋七月乙亥，高麗遣使朝貢。八月辛卯，大敗西魏於河陰。九月，大都督賀拔仁擊邢磨納、盧仲禮等破平之。冬十月，梁人來聘。十二月庚寅，遣陸操聘於梁。

興和元年春正月辛酉，以尚書令孫騰為司徒。三月甲寅朔，封常山郡王第二子曜為陳郡王。五月甲戌，立皇后高氏。乙亥，大赦。是月，高麗遣使朝貢。六月乙酉，以尚書左僕射司馬子如為山東黜陟大使，尋為東北道行臺，差選勇士。庚寅，前潁州刺史奚思業為河南大使，簡發勇士。丁酉，梁人來聘。戊申，開府儀同三司、汝陽王暹薨。秋八月壬辰，遣兼散騎常侍王元景聘於梁。九月甲子，發畿內十萬人城鄴，四十日罷。辛未，曲赦畿內死罪已下，各有差。冬十一月癸亥，以新宮成，大赦，改元。八十已上賜綾帽及杖。七十旁無期親及有疾廢者，各賜粟帛。築城之夫，給復一年。

二年春正月壬申，以太保尉景為太傅，以驃騎大將軍、開府儀同三司厙狄幹為太保。丁丑，庫御新宮，大赦。內外百官普進一階，營構主將別優一階。三月乙卯，梁人來聘。夏五月己酉，西魏行臺宮延和、陜州剌史宮元慶率戶內屬，置之河北馬場，振廩各有差。壬子，遣兼散騎常侍李象聘於梁。閏月丁丑朔，日有蝕之。己丑，封皇兄景植為宜陽王，皇弟威為清河王。謙為潁川王。六月壬子，大司馬、華山王鷙薨。冬十月丁未，梁人來聘。十二月乙卯，遣兼散騎常侍崔長謙聘於梁。是歲，高麗、蠕蠕、勿吉並遣使朝貢。

三年春二月甲辰，阿至羅出吐拔那渾大率部來降。三月乙酉，梁州人公孫貴賓聚眾反，自號天王，陽夏鎮將討禽之。夏四月戊申，阿至羅國主副伏羅越君子去賓來降，封為高車王。六月乙丑，梁人來聘。秋七月己卯，宜陽王景植薨。八月甲子，遣兼散騎常侍李騫聘於梁。先是，詔群官於麟趾閣；議定新制，冬十月甲寅，班於天下。己巳，發夫五萬人築漳濱堰，三十五日罷。癸亥，車駕狩於西山。十一月戊寅，還宮。丙戌，以開府儀同三司、彭城王韶為太尉，以度支尚書胡僧敬為司空。是歲，蠕蠕、高麗、勿吉國並遣使朝貢。

四年春正月丙辰，梁人來聘。夏四月丙寅，遣兼散騎常侍李繪聘於梁。乙酉，以侍中、廣陽王湛為太尉，以尚書右僕射高隆之為司徒，以太尉、彭城王韶為錄尚書事。丁亥，太傅尉景坐事，降為驃騎大將軍、開府儀同三司。辛卯，以太保庫狄幹為太傅，以領軍將軍婁昭為大司馬，封祖裔為尚書右僕射。六月丙申，復前侍中、樂良王忠爵。丁酉，復陳留王景皓、常山王紹宗、高密王永業爵。秋八月庚戌，以開府儀同三司、吏部尚書侯景為兼尚書僕射、河南行臺、隨機討防。冬十月甲寅，梁人來聘。十一月壬午，驃騎大將軍、開府儀同三司、青州刺史、西河王悽薨。十二月辛亥，使兼散騎常侍陽斐使於梁。是歲，蠕蠕、高麗、吐谷渾並遣使朝貢。

武定元年春正月壬戌朔，大赦，改元。己巳，車駕搜於邯鄲之西山。癸酉，還宮。二月壬申，北豫州刺史高仲密據武牢西叛。三月丙午，帝親納訟。戊申，勃海王高歡大敗西魏師於邙山，追奔至恒農而還。豫、洛二州平。夏四月，封彭城王韶弟襲為武安王。五月壬辰，以克復武牢，降天下死罪已下囚。乙未，以吏部尚書侯景為司空。六月乙亥，梁人來聘。戊寅，封前員外散騎侍郎元長春為南郡王。八月乙丑，以汾州刺史斛律金為大司馬。壬午，遣兼散騎常侍李渾聘於梁。冬十一月甲午，車駕狩於西山。乙巳，還宮。是歲，吐谷渾、高麗、蠕蠕並遣使朝貢。

二年春二月丁卯，徐州人劉烏黑聚眾反，遣行臺慕容紹宗討平之。三月，梁人來聘。以旱故，宥死罪已下囚。丙午，以開府儀同三司孫騰為太保。壬子，以勃海王世子高澄為大將軍，領中書監。元弼為錄尚書事。以尚書左僕射司馬子如為尚書令。以太原公高洋為左僕射。夏五月甲午，遣散騎常侍魏季景聘於梁。丁酉，太尉、廣陽王湛薨。秋八月癸酉，尚書令司馬子如坐事免。九月甲申，以開府儀同三司、濟陰王暉業為太尉。太師、咸陽王坦坐事免，以王還第。冬十月丁巳，太保孫騰、大司馬高隆之各為括戶大使，凡獲逃戶六十餘萬。十一月，西河地陷，有火出。甲申，以司徒高隆之為尚書令，以前大司馬婁昭為司徒。庚子，祀圓丘。辛丑，梁人來聘。是歲，吐谷渾、地豆幹、室韋、高麗、蠕蠕、勿吉等並遣使朝貢。

三年春正月丙申，遣兼散騎常侍李獎聘於梁。二月庚申，吐谷渾國奉其從妹以備後庭，納為容華嬪。夏五月甲辰，大赦。秋七月庚子，梁人來聘。冬十月，遣中書舍人尉瑾聘於梁。十二月，以司空侯景為司徒，以中書令韓軌為司空。戊子，以太保孫騰為錄尚書事。是歲，高麗、吐谷渾、蠕蠕並遣使朝貢。

四年夏五月壬寅，梁人來聘。六月庚子，以司徒侯景為河南大行臺，應機討防。秋七月壬寅，遣兼散騎常侍元廓聘於梁。八月，移洛陽漢魏石經於鄴。是歲，室韋、勿吉、地豆幹、高麗、蠕蠕並遣使朝貢。

五年春正月己亥朔，日有蝕之。丙午，勃海王高歡薨。辛亥，司徒侯景降於西魏以求救。西魏遣其將李弼、王思政赴之。思政等入據潁川，景乃出走豫州。乙丑，梁人來聘。二月，侯景復背西魏歸梁。夏四月壬申，大將軍高澄來朝。甲午，遣兼散騎常侍李緯聘於梁。五月丁酉朔，大赦。戊戌，以尚書右僕射、襄城王旭為太尉。

甲辰，以太原公高洋為尚書令，領中書監。以青州刺史尉景為大司馬。以開府儀同三司庫狄幹為太師。以錄尚書事孫騰為太傅。以汾州刺史賀拔仁為太保。以司空韓軌為司徒。以領軍將軍可朱渾道元為司空。以司徒高隆之錄尚書事，以徐州刺史慕容紹宗為尚書左僕射，高陽王斌為右僕射。戊午，大司馬尉景薨。六月乙酉，帝為勃海王舉哀於東堂，服緦衰。秋九月辛丑，梁貞陽侯蕭明寇徐州，堰泗水於寒山，灌彭城，以應侯景。冬十一月乙酉，以尚書左僕射慕容紹宗為東南道行臺，與大都督高嶽、潘相樂大破禽之，及其二子瑀道。十二月乙亥，蕭明至，帝御閶闔門，讓而宥之。嶽等回師討侯景。是歲，高麗、勿吉並遣使朝貢。

六年春正月己亥，大都督高嶽等於渦陽大破侯景。俘斬五萬餘人，其餘溺死於渦水，水為不流。景走淮南。二月己卯。梁遣使求和。許之。三月癸巳，以太尉、襄城王旭為大司馬，以開府儀同三司高嶽為太尉。辛亥，以冬春亢旱，赦罪人各有差。夏四月甲子，吏部令史張永和、青州人崔闊等偽假人官，事覺糾檢，首者六萬餘人。甲戌，太尉高嶽、司徒韓軌、大都督劉豐等討王思政於潁川，引洧水灌其城。九月乙酉，梁人來聘。冬十月戊申，侯景濟江，推梁臨賀王正德為主，以攻建業。是歲，高麗，室韋、蠕蠕、吐谷渾並遣使朝貢。

七年春正月戊辰，梁北徐州刺史、中山侯蕭正表以鎮內附，封蘭陵郡公、吳郡王。三月丁卯，侯景克建業。夏五月丙辰，侯景殺梁武帝。戊寅，勃海王高澄帥師赴潁川。六月，克之，獲西魏大將軍王思政等。秋八月辛卯，立皇子長仁為太子。盜殺勃海王高澄。癸巳，大赦，內外百官並進二級。甲午，太原公高洋如晉陽。冬十月癸未，以開府儀同三司、咸陽王坦為太傅。甲午，以開府儀同三司潘相樂為司空。十二月甲辰，吳郡王蕭正表薨。己酉，以并州刺史彭樂為司徒。是歲，蠕蠕、地豆幹、室韋、高麗、吐谷渾並遣使朝貢。

八年春正月辛酉，帝為勃海王高澄舉哀於東堂。戊辰，詔太原公高洋嗣事，徙封齊郡王。甲戌，地豆幹、契丹並遣使朝貢。二月庚寅，以尚書令高隆之為太保。三月庚申，進齊郡王高洋爵為齊王。夏四月乙巳，蠕蠕遣使朝貢。五月甲寅，詔齊王為相國，總百揆，備九錫之禮。以齊國太妃為王太后，王妃為王后。丙辰，遜帝位於齊。天保元年己未，封帝為中山王，邑一萬戶，上書不稱臣，答不稱詔，載天子旌旗，行魏正朔，乘五時副車。封王諸子為縣公，邑各一千戶。奉絹一萬疋，錢一萬貫。粟二萬石，奴婢三百人，水碾一具，田百頃，園一所，於中山國立魏宗廟。

二年十二月己酉，中山王殂，時年二十八。三年二月，奉謚曰孝靜皇帝。葬於鄴西漳北。其後發之，陵崩，死者六十人。

帝好文，美容儀。力能挾石師子以逾墻，射無不中。嘉辰宴會，多命群臣賦詩。從容沈雅，有孝文風。勃海王高澄嗣事，甚忌焉。以大將軍中兵參軍崔季舒為中書、黃門侍郎，令監察動靜，小大皆令季舒知。澄與季舒書曰：「癡人復何似？癡勢小差未？」帝嘗與獵於鄴東，馳逐如飛。監衛都督烏那羅受工伐從後呼帝曰：「天子莫走馬，大將軍怒！」澄嘗侍帝飲，大舉觴曰：「臣澄勸陛下。」帝不悅曰：「自古無不亡之國，朕亦何用此活！」澄怒曰：「朕，朕，狗腳朕！」澄使季舒毆帝三拳，奮衣而出。明日，澄，使季舒勞帝，帝亦謝焉。賜絹，季舒未敢受，以啟澄。澄使取一段。帝束百疋以與之，曰：「亦一段爾。」

帝不堪憂辱，詠謝靈運詩曰：「韓亡子房奮，秦帝魯連恥。本自江海人，誌義動君子。」常侍、侍講荀濟知帝意，乃與華山王大器、元瑾密謀於宮中。偽為山而作地道向北城。至千秋門，門者覺地下響動，以告澄。澄勒兵入營，曰：「陛下何意反耶？臣父子功存社稷，何負陛下耶？」及將殺諸妃嬪。帝正色曰：「王自欲反，何關於我？我尚不惜身，何況妃嬪！」澄下床叩頭，大啼，謝罪。於是酣飲，夜久乃出。居三日，幽帝於含章堂。大器、瑾等皆見烹於市。

及將禪位於文宣，襄城王昶及司徒潘相樂、侍中張亮、黃門郎趙彥深等求入奏事。帝在昭陽殿見之。旭曰：「五行遞運，有始有終。齊王聖德欽明，萬姓歸仰。臣等昧死聞奏，願陛下則堯禪舜。」帝便斂容答曰：「此事推挹已久，謹當遜避。」又云：「若爾，須作詔書。」侍郎崔劼、裴讓之奏云：「詔已作訖。」即付楊愔進於帝，凡十條。書訖，曰：「將安朕何所？復若為而去？」楊愔對曰：「在北城，別有館宇，還備法駕，依常仗衛而去。」帝乃下御座，步就東廊。口詠範蔚宗《後漢書贊》云：「獻生不辰，身播國屯，終我四百，永作虞賓。」所司奏請發。帝曰：「古人念遺簪弊履，欲與六宮別，可乎？」高隆之曰：「今天下猶陛下之天下，況在後宮！」乃與夫人嬪以下訣，莫不欷歔掩涕。嬪趙國李氏誦陳思王詩云：「王其愛玉體，俱享黃髮期。」皇后已下皆哭。直長趙德以故犢車一乘，候於東上閣。帝上車，德超上車，持帝。帝肘之，曰：「朕畏天順人，授位相國，何物奴，敢逼人！」趙德尚不下。及出雲龍門，王公百僚衣冠拜辭。帝曰：「今日不減常道鄉公、漢獻帝。」眾皆悲愴，高隆之泣灑。遂入北城，下司馬子如南宅。及文宣行幸，常以帝自隨。帝后封太原公主，常為帝嘗食，以護視焉。竟遇鴆而崩。

評論
論曰：莊帝運接交喪，招納勤王。雖時事孔棘，而卒有四海。猾逆剪除，權強擅命，神慮獨斷，芒刺未除；而天未忘亂，禍不旋踵。自茲之後，魏室土崩。始則制屈強胡，終乃權歸霸政。主祭祀者不殊於寄坐，遇黜辱者有甚於弈棋。雖以節閔之明，孝武之長，祗以速是奔波。文帝以剛強之質，終以守雌自寶。靜、恭運終天祿，高蹈唐、虞，各得其時也。


Chinese text: This work was published before January 1, 1923, and is in the
public domain worldwide because the author died at least 100 years ago.
