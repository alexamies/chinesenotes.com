劉昉 柳裘 皇甫績 郭衍 張衡 楊汪 裴蘊 袁充 李雄
列傳第六十二

劉昉柳裘皇甫績郭衍張衡楊汪裴蘊袁充李雄

劉昉，博陵望都人也。父孟良，仕魏，位大司農卿。從武帝入關，為梁州刺史。昉輕狡，有奸數。周武帝時，以功臣子入侍皇太子。及宣帝嗣位，以技佞見狎，出入宮掖，寵冠一時。位小禦正，與禦正中大夫顏之儀並見親信。及帝不悆，召昉及之儀俱入臥內，屬以後事。帝失喑，不復能言。昉見靜帝幼沖，又素奇隋文帝。時文帝以後父故，有重名於天下，昉遂與鄭譯謀，引帝輔政。帝固讓，不敢當，昉曰：「公若為，當速為之。如不為，昉自為也。」帝乃從之，及帝為丞相，以昉為司馬。時宣帝弟漢王贊居要衝，每與帝同帳而坐。昉飾美妓進贊，贊甚悅之。昉因說贊曰：「大王，先帝之弟，時望所歸。孺子幼沖，豈堪大事！今先帝初崩，群情尚擾，王且歸第。待事寧後，入為天子，此萬全計也。」贊時年未弱冠，性識庸下，以為信然，遂從之。文帝以昉有定策功，拜上大將軍，封黃國公，與沛國公鄭譯皆為心膂。前後賞賜钜萬，出入以甲士自衛，朝野傾矚，稱為黃、沛。時人語曰：「劉昉牽前，鄭譯推後。」

昉自恃功，有驕色。然性粗疏，溺於財利，富商大賈朝夕盈門。于時尉遲迥起兵，帝令韋孝寬討之。至武陟，諸將不一。帝欲遣昉、譯一人往監軍，因謂之曰：「須得心膂以統大軍，公兩人誰行？」昉辭未嘗為將，譯以母老為請，帝不懌。而高熲請行，遂遣之。由是恩禮漸薄。又王謙、司馬消難相繼反，文帝憂之，忘寢與食。昉逸遊縱酒，不以職司為意，相府事多所遺落。帝深銜之，以高熲代司馬。是後益見疏忌。及受禪，進柱國，改封舒國公，閒居無事，不復任使。昉自以佐命元功，中被疏遠，甚不自安。後遇京師饑，上命禁酒。昉使妾賃屋，當壚酤酒。治書侍御史梁毗劾奏之，有詔不問。昉鬱鬱不得志。

時上柱國梁士彥、宇文忻俱失職怨望，時昉並與之交，數相往來。士彥妻有美色，昉與私通，士彥不之知也，情好彌協，遂相與謀反，許推士彥為帝。後事泄，帝窮問之。昉自知不免，默無所封。詔誅之曰：

上柱國郕國公梁士彥、杞國公宇文忻、柱國舒國公劉昉等，朕受命之初，並展勤力，酬勳報效，榮高祿重。朝夕宴言，備知朕意。但心如溪壑，志等豺狼，不荷朝恩，忽謀逆亂。

士彥稱有相者，雲其應籙，年過六十，必據九五。初平尉遲迥，暫臨相州，已有反心，彰于道路。朕即遣人代之，不聲其罪。入京之後，逆意轉深。忻、昉之徒，言相扶助。士彥許率僮僕，克期不遠，欲於蒲州起事。即斷河橋，捉黎陽之關，塞河陽之路。自謂一朝奮發，無人當者，其第二子剛，每常苦諫，第三子叔諧，固深勸獎。朕既聞知，猶恐枉濫，及授晉部之任，欲驗蒲州之情。士彥得以欣然，雲是天贊。

忻往定鄴城，自矜不已，位極人臣，猶恨賞薄。朕深念其功，不計無禮，任以武候，授以領軍，寄之爪牙，委之心腹。忻密為異計，樹党宮闈，多奏交友，入參宿衛。朕推心待物，言必依許。為而弗止，心跡漸彰，仍解禁兵，令其改悔。而志規不逞，愈結於懷，乃與士彥情意偏厚，俱營賊逆，逢則交謀。委士彥河東，自許關右，蒲津事建，即望從征討，兩軍結東西之旅，一舉合連橫之勢，然後北破晉陽，還圖宗社。

昉入佐相府，便為非法，三度事發，二度其婦自論。常雲姓是「卯金刀」，名是「一萬日」，劉氏應王，為萬日天子。朕訓之導之，望其修改。口請自新，志存如舊，亦與士彥情好深重，逆節奸心，盡探肝膈。嘗共士彥論太白所犯，問東井之間，思秦地之亂，訪軒轅之裏，願宮掖之災。唯侍蒲阪事興，欲在關內應接，殘賊之策，千端萬緒。

惟忻及昉，名位並高，寧肯北面曲躬，臣於士彥？乃是各懷不遜，圖成亂階，一得擾攘之基，方逞吞併之事。士彥、忻、昉身為謀首，叔諧贊成父意，議實難容，並已處盡。士彥、忻、昉兄弟叔侄，特恕其命。

臨刑，至朝堂，宇文忻見高熲，向之叩頭求哀。昉勃然謂忻曰：「事形如此，何叩頭之有！」於是伏誅，籍沒其家。後數日，帝素服臨射殿，盡取三家資物置於前，命百僚射取之，以為鑒戒云。

柳裘，字茂和，河東解人，南齊司空世隆之曾孫也。祖惔，梁尚書左僕射。父明，太子舍人、義興太守。裘少聰慧，弱冠有令名。在梁，歷位尚書郎、駙馬都尉。梁元帝為魏軍所逼，遣裘請和于魏。俄而江陵平，遂入關中。周明、武間，自麟趾學士累遷太子侍讀，封昌樂縣侯。宣帝即位，進爵為公，轉禦飾大夫。及帝不悆，留侍禁中，與劉昉、韋暮、皇甫績同謀引隋文帝，曰：「時不可失，今事已然，宜早定大計。天與不取，反受其殃。」帝從之。進上開府、內史大夫，委以機密。及尉遲迥作亂，天下騷動，并州總管李穆頗懷猶豫，帝令裘往喻之。裘見穆盛陳利害，穆遂歸心。以奉使功，賜彩三百匹，金九環帶一腰。時司馬消難奔陳，帝即令裘隨便安集淮南，賜馬及雜物。開皇元年，進位大將軍，拜許州刺史。在官清簡，人懷之，轉曹州刺史。後帝思裘定策功，欲加榮秩，將征之，顧朝臣曰：「曹州刺史何當入朝」？或曰：「即今冬也。」乃止。裘尋卒，帝傷惜者久之，諡曰安。子惠音嗣。

皇甫績，字功明，安定朝那人也。祖穆，魏隴東太守。父道，周湖州刺史、雍州都督。績三歲而孤，為外祖韋孝寬所鞠養。孝寬以諸子墮業，督以嚴訓，湣績孤幼，特舍之。績歎曰：「我無庭訓，養於外氏，不能克躬勵已，何以成立！」深自感激，命左右自杖三十。孝寬聞而對之流涕。於是專精好學，略涉經史。周武帝為魯公時，引為侍讀。建德初，轉宮尹中士。武帝嘗避暑雲陽宮，時宣帝為太子監國。衛剌王作亂，城門已閉，百僚多有遁者。績聞難赴之，於玄武門遇皇太子，下樓執績手，悲喜交集。帝聞而善之，遷小宮尹。宣政初，錄前後功，封義陽縣男，累轉禦正下士。宣帝崩，隋文帝總己，績有力焉。加上開府，轉內史中大夫，進封郡公。拜大將軍。開皇元年，出為豫州刺史。尋拜都官尚書。轉晉州刺史。將之官，稽首言陳有三可滅。帝問其狀，績曰：「大吞小，一也。以有道伐無道，二也。納叛臣蕭岩，於我有詞，三也。陛下若命鷹揚之將，臣請預戎行。」上嘉勞而遣之。陳平，拜蘇州刺史。高智慧作亂江南，州人顧子元等發兵應之，因以攻績，相持八旬。子元素感績恩，於冬至日遣使奉牛酒。績遺之書。子元得書，於城下頓首陳謝。楊素援兵至，合擊破之。拜信州總管。俄以病乞骸骨，詔徵還京師，賜以禦藥，中使相望，顧問不絕。卒于家，諡曰安。

子偲嗣。大業中，位尚書主爵郎。

郭衍，字彥文，自雲太原介休人也。父崇，以舍人從魏孝武帝入關，位侍中。衍少驍武，善騎射。建德中，以軍功累遷儀同大將軍。又從周武帝平并州，以功加開府，封武強縣公，賜姓叱羅氏。宣政元年，為右中軍熊渠中大夫。尉遲迥之亂，從韋孝寬討之，以功授上柱國，封武山郡公。密勸隋文帝殺周室諸王，早行禪代，由是大被親昵。開皇元年，衍復舊姓為郭氏。突厥犯塞，以衍為行軍總管，領兵屯平涼。數歲，虜不入境。徵為開漕渠大監。部率水工，鑿渠引渭水，經大興城北，東至潼關，漕運四百餘里，關中賴之，名曰富人渠。五年，授瀛州刺史，遇秋霖大水，其屬縣多致漂沒，人皆上高樹，依大塚。衍親備船筏，並齊糧食拯救之，民多獲濟。衍先開倉賑恤，後始聞奏。上大善之，遷授朔州總管。所部有恆安鎮，北接蕃境，常勞轉運。衍乃選沃饒地，置屯田，歲嬴萬餘石，人免轉輸之勞。又築桑乾鎮，皆稱旨。十年，從晉王廣出鎮揚州。遇江表構逆，命衍為總管，先屯京口。于貴洲南與賊戰，敗之。仍討東陽、永嘉、宣城、黟、歙諸洞，盡平之。授蔣州刺史。

衍臨下甚倨，事上甚卑。晉王愛昵之，宴賜隆厚。遷洪州總管。王有奪宗之謀，托衍心腹，遣宇文述以情告之。衍大喜曰：「若所謀事果，自可為皇太子。如其不諧，亦須據淮海，復梁、陳之舊。副君酒客，其如我何！」王因召衍，陰共計議。又恐人疑無故來往，托以妻患癭，王妃蕭氏有術能療之。以狀奏帝，聽共妻向江都，往來無度。衍又詐稱廣州俚反，王乃奏衍行兵討之。由是大修甲仗，陰養士卒。及王入為太子，徵授左監門率，轉左宗衛率。文帝于仁壽宮將大漸，太子與楊素矯詔令衍、宇文述領東宮兵，帖上臺宿衛，門禁並由之。及上崩，漢王起逆，而京師空虛，使衍馳還，總兵居守。

大業元年，拜左武衛大將軍。帝幸江都，令統左軍，改授光祿大夫，又從征吐谷渾，出金山道，納降二萬餘戶。衍能揣上意，阿諛順旨，帝每謂人曰：「唯郭衍心與朕同。」又嘗勸帝取樂，五日一視事，無得效高祖空自劬勞。帝從之，益稱其孝順。初，新令行，衍封爵從例除。六年，以恩舊封真定侯。從往江都，卒。贈左衛大將軍。諡曰襄。

長子臻，武牙郎將。次子嗣本，孝昌令。

張衡，字建平，河內人也。祖嶷，魏河陽太守。父允，周萬州刺史。衡幼懷志尚，有骨梗風。十五，詣太學受業，研精覃思，為同輩所推。周武帝居太后憂，與左右出獵，衡露髻輿櫬，扣馬切諫。帝嘉焉，賜衣一襲，馬一匹，擢拜漢王侍讀。衡又就沈重受《三禮》，略究大旨。累遷掌朝大夫。

隋文帝受禪，拜司門侍郎。及晉王廣為河北行台，衡曆刑部、度支二曹郎。行台廢，拜并州總管掾。王轉牧揚州，衡復為掾。王甚親任之，衡亦竭慮盡誠。奪宗之計，多衡所建。遷揚州總管司馬。熙州李英林反，署置百官，以衡為行軍總管討平之，拜開府。及王為皇太子，拜衡右庶子。

煬帝嗣位，除給事黃門侍郎、銀青光祿大夫。遷御史大夫，甚見親重。大業三年，帝幸榆林郡，還至太原，謂衡曰：「朕欲過公宅，可為朕作主人也。」衡馳至河內，與宗族具牛酒。帝上太行，開直道九十里，以抵其宅。帝悅其山泉，留宴三日，因謂衡曰：「往從先皇拜太山之始，途經洛陽，瞻望於此，深恨不得相過，不謂今日得諧宿願。」衡俯伏辭謝，奉觴上壽。帝益歡，賜其宅傍田三十頃、良馬一匹、金帶、縑彩六百段、衣一襲、禦食器一具。衡固讓，帝曰：「天子所至稱幸者，蓋為此也，不足為辭。」衡復獻食於帝，帝令頒賜公卿，下至衛士，無不沾給。衡以籓邸之舊，恩寵莫與為比，頗自驕貴。明年，帝幸汾陽宮。時帝欲大汾陽宮，令衡與紀弘整具圖奏之。衡承間進諫，以比年勞役，百姓疲敝為請。帝意甚不平。後嘗目衡謂侍臣曰：「張衡自謂由甚計畫，令我有天下。」時齊王暕失愛於上，帝密令人求其罪。有人譖暕違制，將伊闕令皇甫詡從之汾陽宮。又錄前幸涿郡及祠恆岳時，父老謁見者，衣冠不整。帝譴衡以憲司皆不能舉正，出為榆林太守。

明年，帝復幸汾陽宮，衡督役築樓煩城，因而謁帝。帝惡衡不損瘦，以為不念咎，因謂曰：「公甚肥澤，宜且還郡。」衡復之榆林。俄而敕衡督役江都宮。有人詣衡訟宮監者，衡不為理，還以訟書付監，其人大為監所困。禮部尚書楊玄感使至江都，其人詣玄感稱冤。玄感固以衡為不可。」及與相見，未有所言，又先謂玄感曰：「薛道衡真為枉死。」玄感具上其事。江都郡丞王世充又奏衡頻減頓具。帝怒，鎖衡詣江都市，將斬之。既而除名，放還田里。帝每令親人覘衡所為。

八年，帝自遼東還都，妄言衡怨望，謗訕朝政，帝賜死於家。臨死，大言曰：「我為人作何物事，而望久活！」監刑者塞耳，促令殺之。武德初，以為死非其罪，贈大將軍、南陽郡公，諡曰忠。子希玄。

楊汪，字元度，本弘農華陰人也。曾祖順，居河東。父琛，儀同三司。及汪貴，追贈平鄉縣公。汪少凶疏，與人群鬥，拳所毆擊，無不顛踣。長更折節勤學，專精《左氏傳》，通《三禮》。解褐周冀王侍讀，王甚重之，每曰：「楊侍讀德業優深，孤之穆生也。」後問《禮》於沈重，受《漢書》于劉臻，二人曰：「吾弗如也。」由是知名。累遷夏官府都上士。

隋文帝居相，引知兵事，遷掌朝下大夫。及受禪，賜爵平鄉縣伯，曆秦州總管府長史。每聽政暇，必延生徒講授，時人稱之。入為尚書兵部侍郎。數年，帝謂諫議大夫王達曰：「卿為我覓一好左丞。」達遂私于汪曰：「我當薦君為左丞，若事果，當以良田相報也。」汪以達言奏之，達竟獲罪，卒拜汪尚書左丞。汪明習法令，果於剖斷，當時號為稱職。未幾，坐事免。後拜洛州長史，轉荊州長史。煬帝即位，追為尚書左丞，尋守大理卿。視事二日，帝將親省囚徒。時系囚二百餘人，汪通宵究審，詰朝而奏，曲盡事情，一無遺誤，帝甚嘉之。歲餘，拜國子祭酒。帝令百僚就學，與汪講論。天下通儒碩學多萃焉，論難鋒起，皆不能屈。帝令御史書其問答奏之，省而大悅，賜良馬一匹。後加銀青光祿大夫。

及楊玄感反，河南贊務裴弘策出師禦之，戰不利，奔還，遇汪而屏人交語。既而留守樊子蓋斬弘策，以狀奏汪，帝疑之，出為梁郡通守。後煬帝崩，王世充推越王侗為主，徵拜吏部尚書，頗見親委。及世充僭號，汪復用事。世充平，遂以凶黨伏誅。

裴蘊，河東聞喜人也。祖之平，父忌，並《南史》有傳。忌在陳，與吳明徹同見俘于周，周賜爵江夏公，在隋十餘年而卒。蘊明辯有吏幹，仕陳，曆直閣將軍、興甯令。以父在北，陰奉表于隋文帝，請為內應。及陳平，上悉閱江南衣冠之士，次至蘊，以夙有向化心，超授儀同。僕射高熲不悟上旨，諫曰：「蘊無功于國，寵逾倫輩，臣未見其可。」又加上儀同，復諫。上曰：「可加開府。」乃不敢復言。即日拜開府儀同三司，禮賜優洽。曆洋、直隸三州刺史，俱有能名。

大業初，考績連最。煬帝聞其善政，徵為太常少卿。初，文帝不好聲技，遣牛弘定樂，非正聲清商及九部四舞之色，皆罷遣從百姓。至是，蘊揣知帝意，奏括天下周、齊、梁、陳樂家子弟，皆為樂戶。其六品已下，至於凡庶，有善音樂及倡優百戲者，皆直太常。是後異技淫聲咸萃樂府，皆置博士，遞相教傳，增益樂人至三萬餘。帝大悅，遷戶部侍郎。時猶承文帝和平後，禁網疏闊，戶口多漏。或年及成丁，猶詐為小，未至於老，已免租賦。蘊曆為刺史，素知其情，因是條奏，皆令貌閱。若一人不實，則官司解職，鄉正、里長皆遠流配。又許民相告，若糾得一丁者，令被糾之家代輸賦役。是歲大業五年也。諸郡計帳，進丁二十四萬三千，新附口六十四萬一千五百。帝臨朝覽狀，謂百官曰：「前代無好人，致此罔冒。今進民口皆從實者，全由裴蘊一人用心。古語雲，得賢而理，驗之信矣。」由是漸見親委，拜京兆贊務，發扌適纖毫，吏民懾憚。

未幾，擢授御史大夫，與裴矩、虞世基參掌機密。蘊善候伺人主微意，若欲罪者，則曲法順情，鍛成其罪；所欲宥者，則附從輕典，因而釋之。是後大小之獄皆以付蘊，憲部、大理莫敢與奪，必稟承進止，然後決斷。蘊亦機辯，所論法理，言若懸河，或重或輕，皆由其口，剖析明敏，時人不能致詰。楊玄感之反也，帝遣蘊推其黨與，謂蘊曰：「玄感一呼，從者十萬。益知天下人不欲多，多即相聚為盜耳。不盡加誅，則後無以勸。」蘊由是乃峻法理之，所戮者數萬人，皆籍沒其家。帝大稱善，賜奴婢十五口。司隸大夫薛道衡以忤意獲譴，蘊知帝惡之，乃奏曰：「道衡負才恃舊，有無君之心。見詔書每下，便腹非私議，推惡于國，妄造禍端。論其罪名，似如隱昧，源其情意，深為悖逆。」帝曰：「然。我少時與此人相隨行役，輕我童稚，共高熲、賀若弼等外擅威權。自知罪當誣罔，及我即位，懷不自安，賴天下無事，未得反耳。公論其逆。妙體本心。」於是誅道衡。又帝問蘇威以討遼之策，威不願帝復行，且欲令帝知天下多賊，乃詭答：「今者之役，不願發兵，但詔赦群盜，自可得數十萬。遣關內奴賊及山東曆山飛、張金稱等頭別為一軍，出遼西道；諸河南賊王薄、孟讓等十餘頭，並給舟楫，浮滄海道。必喜於免罪，競務立功，一歲之間，可滅高麗矣。」帝不懌曰：「我去尚猶未克，鼠竊安能濟乎！」威出後，蘊奏曰：「此大不遜，天下何處有許多賊！」帝悟曰：「老革多奸，將賊脅我。欲搭其口，但隱忍之，誠極難耐。」蘊知上意，遣張行本奏威罪惡，帝付蘊推鞫之，乃處其死。帝曰：「未忍便殺。」遂父子及孫三世並除名。

蘊又欲重己權勢，令虞世基奏罷司隸刺史以下官屬，增置御史百餘人。於是引致奸黠，共為朋黨，郡縣有不附者，陰中之。于時軍國多務，凡是興師動眾，京都留守，及與諸蕃互市，皆令御史監之。賓客附隸，遍于郡國，侵擾百姓，帝弗之知也。以度遼之役，進位銀青光祿大夫。及司馬德戡將為亂也，江陽長張惠紹夜弛告之。蘊共惠紹謀，欲矯詔發郭下兵民，盡取榮公護兒節度，收在外逆党宇文化及等，仍發羽林殿腳，遣范富婁等入自西苑，取梁公蕭钜及燕王處分，扣門援帝。謀議已定，遣報虞世基。世基疑反者不實，抑其計。須臾，難作。蘊歎曰：「謀及播郎，竟誤人事！」遂見害。子愔，為尚輦直長，亦同日死。

袁充，字德符，本陳郡陽夏人也。其後寓居丹陽。祖昂，父君正，俱為梁侍中。充少警悟，年十餘歲，其父党至門，時冬初，充尚衣葛衫。客戲充曰：「袁郎子，絺兮綌兮，淒其以風。」充應聲答曰：「唯絺與綌，服之無斁。」以是大見嗟賞。仕陳，年十七，為秘書郎。曆太子舍人、晉安王文學、吏部侍郎、散騎常侍。及陳滅歸國，曆蒙、鄜二州司馬。充性好道術，頗解占候，由是領太史令。時上將廢皇太子，正窮東宮官屬，充見上雅信符應，因希旨進曰：「比觀玄象，皇太子當廢。」上然之。充復表奏隋興以後，日景漸長，曰：「開皇元年，冬至日影一丈二尺七寸二分，自爾漸短。至十七年，冬至影一丈二尺六寸三分。四年冬至，在洛陽測影，一丈二尺八寸八分。二年，夏至影一尺四寸八分，自爾漸短。至十六年，夏至影一尺四寸五分。《周官》以土圭之法正日影，日至之影尺有五寸。鄭玄云：' 冬至之影一丈三尺。'今十六年夏至之影，短於舊影五分，十七年冬至之影，短於舊影三寸七分。日去極近，則影短而日長；去極遠，則影長而日短。行內道，則去極近；外道，則去極遠。《堯典》曰：'日短星昴，以正仲冬。'據昴星昏中，則知堯時仲冬，日在須女十度。以歷數推之，開皇已來冬至，日在鬥十一度，與唐堯之代，去極並近。謹案《春秋元命包》云：'日月出內道，璿璣得常，天帝崇靈，聖王相功。'京房《別對》曰：'太平日行上道，升平行次道，霸世行下道。'伏惟大隋啟運，上感乾元，影短日長，振古未之有也。」上大悅，告天下。將作役功，因加程課，丁匠苦之。

仁壽初，充言上本命與陰陽律呂合者六十餘條而奏之，因上表曰：「皇帝載誕之初，非止神光瑞氣，嘉祥應感。至於本命行年，生月生日，並與天地日月、陰陽律呂，運轉相符，表裏合會。此誕聖之異，寶曆之元。今與物更新，改年仁壽，歲月日子，還共誕聖之時並同，明合天地之心，得仁壽之理。故知洪基長算，永永無窮。」上大悅，賞賜優崇，儕輩莫之比。

仁壽四年甲子歲，煬帝初即位，充及太史丞高智寶奏言：「去歲冬至，日景逾長。今歲皇帝即位，與堯受命年合。昔唐堯受命四十九年，到上元第一紀甲子，天正十一月庚戍冬至；陛下即位，其年即當上元第一紀甲子，天正十一月庚戍冬至，正與唐堯同。自放勳以來，凡經八上元，其間綿代，未有仁壽甲子之合。謹案：第一紀甲子，太一在一宮，天目居武德，陰陽曆數，並得符同唐堯。唐堯丙辰生，丙子年受命，止合三五。未若己丑甲子，支干並當六合。允一元三統之期，合五紀九章之會，共帝堯同其數，與皇唐比其蹤。信所謂皇哉唐哉，唐哉皇哉者矣。」仍諷齊王暕率百官拜表奉賀。後熒惑守太微者數旬，時繕修宮室，征役繁重，充乃上表稱「陛下修德，熒惑退舍」。百僚畢賀。帝大喜，前後賞賜將萬計。時軍國多務，充候帝意欲有所為，便奏稱天文見象，須有改作，以是取媚於上。大業六年，遷內史舍人。從征遼東，拜朝請大夫、秘書少監。

後天下大亂，帝初罹雁門之厄，又盜賊益起，心不自安。充復托天文，上表陳嘉瑞以媚上曰：

伏惟陛下握錄圖而馭黔首，提萬善而化八紘，以百姓為心，匪一人受慶，先天罔違所欲，後天必奉其時。是以初膺寶曆，正當上元之紀；乾之初九，又與本命符會。斯則聖人冥契，故能動合天經。謹案去年已來，玄象星瑞，毫釐無爽。謹錄尤異，上天降祥、破突厥等狀七事。

其一，去八月二十八日夜，大流星如鬥，出王良北，正落突厥營，聲如崩牆。其二，八月二十九日夜，復有大流星如鬥，出羽林，向北流，正當北方。依占，頻二夜流星墜賊所，賊必敗散。其三，九月四日夜，頻有兩星大如鬥，出北斗魁，向東北流。依占，北斗主殺伐，賊必破敗。其四，歲星主福德，頻行京都二處分野。依占，國家之福。其五，去七月內，熒惑守羽林，九月七日已退舍。依占，不出三日，賊必敗散。其六，去年十一月二十日夜，有流星赤如火，從東北向西南，落賊帥盧明月營，破其橦車。其七，十二月十五日夜，通漢鎮北有赤氣互北方，突厥將亡之應也。依勘《城錄》，河南、洛陽並當甲子，與乾元初九爻及上元甲子符合。此是福地，永無所慮。旋觀往政，側聞前古，彼則異時間出，今則一朝總萃。豈非天贊有道，助殲凶孽？方清九夷於東濊，沉五狄於北溟，告成岱岳，無為汾水。

書奏，帝大悅，超拜秘書令。親待逾昵，每欲征討，充皆預知之，乃假託星象，獎成帝意，在位者皆切患之。宇文化及弑逆之際，並誅充。

李雄，勃海蓚人也。父棠，名列《誠義傳》。雄少慷慨，有壯志。弱冠，從周武帝平齊，以功授帥都督。隋文帝作相，從韋孝寬破尉遲迥，拜上開府，賜爵建昌縣公。伐陳之後，以功進位大將軍。曆郴江二州刺史，並有能名。後坐事免。漢王諒之反，煬帝將發幽州兵討之。時竇抗為幽州總管，帝恐其貳，問可任者於楊素。素遂進雄，授上大將軍，拜廉州刺史。馳至幽州，止傳舍，召募得千餘人。抗恃素貴，不時相見。雄遣人諭之，後二日，抗從鐵騎二千來詣雄所。雄伏甲禽抗，悉發幽州兵步騎三萬，自井陘討諒。遷幽州總管。尋徵拜戶部尚書。雄明辯有器幹，帝甚任之。新羅嘗遣使朝貢，雄至朝堂與語，因問其冠制所由。其使者曰：「古弁遺象，安有大國君子不識？」雄因曰：「中國無禮，求諸四夷。」使者曰：「自至已來，此言外未見無禮。」憲司以雄失辭，奏劾其事，竟坐免。俄而復職。從幸江都，帝以仗衛不整，顧雄部伍之。雄立指麾，六軍肅然。帝大悅曰：「公真武侯才也。」尋轉右候衛大將軍。復坐事除名。遼東之役，帝令從軍自效，因從來護兒自東萊將指滄海。會楊玄感反于黎陽，帝疑之，詔鎖雄送行在所。雄殺使亡歸玄感，玄感每與計焉。及玄感敗，伏誅，籍沒其家。

論曰：隋文肇基王業，劉昉實啟其謀，于時當軸執鈞，物無異論。不能忘身急病，以義斷恩，方乃慮難求全，偷安懷祿。其在周也，靡忠貞之節；其奉隋也，愧竭命之誠。非義掩其前功，蓄怨興其後釁，而望不陷刑辟，保貴全生，難矣。柳裘、皇甫績，因人成事，好亂樂禍，大運光啟，並參樞要。斯固在人欲其悅己，在我欲其罵人，理自然也。晏嬰有言曰：「一心可以事百君，百心不可以事一君。」於昉等見之矣。郭衍，文皇締構之始，當爪牙之寄；煬帝經綸之際，參心膂之謀。而如脂如韋，以水濟水，君所謂可，亦曰可焉，君所謂不，亦曰不焉，功雖居多，名不見重。然則立身行道，可不慎歟！語曰：「無為權首，將受其咎。」又曰：「無始禍，無兆亂。」夫忠為令德，施非其人尚或不可，況托足邪徑，又不得其人者歟！張衡奪宗之計，實兆其謀，夫動不以順，能無及於此也？楊汪以學業自許，其終不令，惜乎！裴蘊素懷奸險，巧於附會，作威作福，唯利是視，滅亡之禍，其可免乎！袁充少在江東，初以警悟見許，委質隋氏，更以玄象自矜，要求時幸，幹進附入，變動星占，謬增晷景，厚誣天道，亂常侮眾。刑茲勿舍，其在斯乎！李雄斯言為玷，取譏夷翟，以亂從亂，何救誅夷。


Chinese text: This work was published before January 1, 1923, and is in the
public domain worldwide because the author died at least 100 years ago.
