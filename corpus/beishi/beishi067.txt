崔彥穆 楊纂 段永 令狐整 唐永 柳敏 王士良
列傳第五十五

崔彥穆楊纂段永令狐整子熙唐永子瑾柳敏子昂王士良

崔彥穆，字彥穆，清河東武城人，魏司空安陽侯林之九世孫也。曾祖顗，後魏平東府諮議參軍。祖蔚，遭從兄司徒浩之難，南奔江左。仕宋，為給事黃門侍郎、汝南義陽二郡守。延興初，復歸於魏，拜潁川郡守，因家焉。後終於郢州刺史。父幼，位終永昌郡守。隋開皇初，以獻皇后外曾祖，追贈上開府儀同三司、新州刺史。

彥穆幼明悟。神彩卓然。魏吏部尚書隴西李神亻雋，有知人之鑒，見而歎曰：「王佐才也。」永安末，除司徒府參軍事，再遷大司馬從事中郎。孝武西遷，彥穆時不得從。大統三年，乃與兄彥珍于成皋舉義，因攻拔滎陽，禽東魏郡守蘇淑。仍與鄉郡王元洪威攻潁川，斬其刺史李景遺。即拜滎陽郡守，尋賜爵千乘縣侯。十四年，授散騎常侍、司農卿。時軍國草創，眾務殷繁，周文乃引彥穆入幕府，兼掌文翰。及於謹伐江陵，彥穆以本官從平之。周明帝初，進驃騎大將軍、開府儀同三司。俄拜安州刺史，總管十二州諸軍事。入為禦正大夫。陳氏請敦鄰好。詔彥穆使焉。彥穆風韻閑曠，器度方雅，善玄言，解談謔，甚為江表所稱。轉戶部中大夫，進爵為公。天和三年，聘齊還，除金州刺史，總管七州諸軍事，進位大將軍。尋徵拜小司徒。

及宣帝崩，隋文帝輔政，三方起兵，以彥穆為行軍總管，與襄州總管王誼討司馬消難。軍次荊州，總管獨孤永業有異志，遂收而戮之。及事平，隋文帝徵王誼入朝，即以彥穆為襄州刺史，總管六州諸軍事，加授上大將軍，進爵東郡公。頃之，永業家自理得雪，彥穆坐除名。尋復官爵。開皇元年卒。子君綽嗣。

君綽性夷簡，博覽經史，有父風。大象末，丞相府賓曹參軍。

君綽弟君肅，解巾道王侍讀，大象末，潁川郡守。

楊纂，廣寧人也，父安仁，魏朔州鎮將。纂少慷慨有志略，勇力兼人。年二十，從齊神武起兵於信都，以軍功。稍遷武州刺史。自以賞薄，志懷怨憤，每歎曰：「大丈夫富貴何必故鄉！若以妻子經懷，豈不沮人雄志！」大統初，乃間行入關。周文執纂手曰：「人所貴者忠義也，所懼者危亡也，其能不憚危亡，蹈茲忠義者，今方見之於卿耳。」即授征南將軍、大都督，封永興縣侯。從周文解洛陽圍，經河橋、芒山之戰，纂每先登，軍中咸推其敢勇，累遷驃騎大將軍、開府儀同三司，加侍中，進爵為公，賜姓莫胡盧氏。俄授岐州刺史。周孝閔帝踐阼，進爵宋熙郡公。保定元年，位大將軍，改封隴東郡公，除隴州刺史。從隋公楊忠東伐，至并州而還。天和六年，進授柱國大將軍，轉華州刺史。纂性質樸，又不識文字，前後蒞職，但推誠信而已。吏人以其忠恕，頗亦懷之。尋卒於州。

子睿，位至上柱國、漁陽郡公。

段永，字永賓，其先遼西石城人，晉幽州刺史疋磾之後也，曾祖愄，仕魏黃龍鎮將，因徙高陸之河陽焉。永幼有志操，閭里稱之。魏正光末，北鎮擾亂，遂攜老幼，避地中山。後赴洛陽，拜平東將軍，封沃陽縣伯。青州人崔社客舉兵反，永討平之。進爵為侯，除左光祿大夫。時有賊魁元伯生，西自崤、潼，東至鞏、洛，屠陷城壁，所在為患。孝武遣京畿大都督疋婁昭討之，昭請以五千人行。永進曰：「此賊既無城柵，唯以寇抄為資，取之在速，不在眾也。若星馳電發，出其不虞，精騎五百足矣。」帝然其計，於是命永代昭，以五百騎倍道兼進，遂破平之。及帝西遷，永時不及從。大統初，乃結宗人，潛謀歸款。密與都督趙業等襲斬西中郎將慕容顯和，傳首京師。以功別封昌平縣子，徐州刺史。從禽竇泰，復弘農，破沙苑，並有戰功，進爵為公。河橋之役，永力戰先登，授南汾州刺史。累遷驃騎大將軍、開府儀同三司，賜姓爾綿氏。廢帝元年，授恆州刺史。于時朝貴多其部人，謁永之日，冠蓋盈路，當時榮之。周孝閔帝踐阼，進爵廣城郡公。曆文、瓜二州刺史，戶部中大夫。保定四年，拜大將軍。永歷任內外，所在頗有聲稱，輕財好士，朝野以此重焉。天和四年，授小司寇。尋為右二軍總管，率兵北道講武。遇疾，卒于賀葛城。喪遠，武帝親臨，贈使持節、柱國大將軍、同華等五州刺史，諡曰基。

子岌嗣。位至儀同三司、兵部下大夫。

令狐整，字延保，敦煌人也，本名延。世為西士冠冕。曾祖嗣，祖紹安，官至郡守，咸為良二千石。父虯，早以名德著聞，仕歷瓜州司馬、敦煌郡守、郢州刺史，封長城縣子。魏大統末，卒於家。周文帝傷悼之，遣使者監護喪事，又敕鄉人為營墳壟。贈龍驤將軍、瓜州刺史。整幼聰敏，沈深有識量，學藝騎射並為河右所推。刺史魏東陽王元榮辟整為主簿，加蕩寇將軍。整進趨詳雅，對揚辯暢，謁見之際，州府傾目。榮器整德望，嘗謂僚屬曰：「令狐延保，西州令望，方成重器，豈州郡之職所可縶維？但一日千里，必基武步，寡人當委以庶務，畫諾而已。」頃之，孝武西遷，河右擾亂。榮仗整防扞，州境獲寧。及鄧彥竊據瓜州，拒不受代，整與開府張穆等密應使者申徽，執彥送京師。周文嘉其忠節，表為都督。尋而城人張保又殺刺史成慶，與涼州刺史宇文仲和構逆，規據河西。晉昌人呂興復害郡守郭肆，以郡應保。初，保等將圖為亂，慮整守義不從，既殺成慶，因欲及整。然人之望，復恐其下叛之，遂不敢害。雖外加禮敬，內甚忌整。整亦偽若親附，而密欲圖之。陰令所親說保曰「郡與仲和結為脣齒，令東軍漸逼涼州，彼勢孤危，恐不能敵。若或摧衄，則禍及此土。宜分遣銳師，星言救援。二州合勢，則東軍可圖。然後保境息人，計之上者。」保然之，而未知所任。整又令說保曰：「曆觀成敗，在於任使，所擇不善，旋致傾危。令狐延保兼資文武，才堪統御，若使為將，蔑不濟矣。」保納其計，且以整父兄等並在城中，弗之疑也，遂令整行。整至玉門郡，召集豪傑，說保罪逆，馳還襲之。先定晉昌，斬呂興，進軍擊保。州人素服整威名，並棄保來附。保遂奔吐谷渾。眾議推整為刺史。整曰：「本以張保肆逆，殺害無辜，闔州之人，俱陷不義。今者同心，務在除凶，若共相推薦，復恐效尤致禍。」於是乃波斯使主張道義行州事。具以狀聞。詔以申徽為刺史。徵整赴闕，授壽昌郡守，封襄武縣男。周文謂整曰：「卿早建殊勳，今官位未足酬賞，方當與卿共平天下，同取富貴。」遂立為瓜州義首。整以國難未甯，常願舉宗效力，遂率鄉親二千餘人入朝，隨軍征討。整善於撫馭，躬同豐約，是以士眾並忘羈旅，盡其力用。周文嘗從容謂整曰：「卿遠祖立忠而來，可謂積善余慶，世濟其美者也。」整遠祖漢建威將軍邁，不為王莽屈，其子稱避地河右，故周文稱之云。累遷驃騎大將軍、開府儀同三司，加侍中。周文又謂整曰：「卿勳同婁、項，義等骨肉，立身敦雅，可以範人。」遂賜姓宇文氏，並賜名整焉。宗人二百餘戶，並列屬籍。

周孝閔帝踐阼，拜司憲中大夫，處法平允，為當時所稱。進爵彭城縣公。初，梁興州刺史席固以州來附，周文以固為豐州刺史。固蒞職既久，猶忌梁法，凡所施為，多虧政典。朝議密欲代之，而難其選。令整權鎮豐州，委以代固之略。整廣布威恩，傾身撫接，數月之間，化洽州府。於是除整豐州刺史，以固為湖州。豐州舊不居民中，賦役參集，勞逸不均。整請移居武當，詔可其奏。獎勵撫導，遷者如歸，旬月之間，城府周備。固之遷也，其部曲多願留為整左右，整諭以朝制，弗之許焉，莫不流涕而去。及整秩滿代至，人吏戀之，老幼送整，遠近畢集，數日停留，方得出界。其得人心如此。拜禦正中大夫，出為中華郡守，轉同州司會，遷始州刺史。整雅識情偽，尤明政術，恭謹廉慎，常懼盈滿，故曆居內外，所在見稱。進位大將軍。晉公護之初執政也，欲委整以腹心。整辭不敢當，頗忤其意，護以此疏之。及護誅，附會者咸伏法，而整獨保全。時人稱其先覺。卒。贈本官，加四州諸軍事、鄜州刺史，諡曰襄。子熙嗣。

熙字長熙。性嚴重，有雅量，雖在私室，終日儼然。不妄通賓客，凡所交結，必一時名士。博覽群書，尤明三禮，善騎射，頗知音律。起家以通經為吏部上士，轉夏官府都上士，俱有能名。以母憂去職，殆不勝喪。其父戒之曰：「大孝在於安親，義不絕嗣。吾今見存，汝又只立，何得過爾毀頓，貽吾憂也？」熙自是稍加饘粥。服闋，除少駕部。復丁父憂，非杖不起。人有聞其哭聲，莫不為之下泣。河陰之役，詔令墨衰從事，授職方下大夫，襲彭城縣公。及武帝平齊，以留守功，進位儀同。曆司勳、吏部二曹中大夫，甚有當時譽。隋文帝受禪之際，熙以本官行納言事。尋除司徒左長史，加上儀同，進爵河南郡公。時吐谷渾寇邊，以行軍長史從元帥元諧討之，以功進上開府。後拜滄州刺史，在職數年，風教大洽，稱為良二千石。開皇四年，上幸洛陽。熙來朝，吏人恐其遷，悲泣於道。及還，百姓出境迎謁，歡叫盈路。在州獲白烏、白麞、嘉麥，甘露降於庭前柳樹。八年，徙為河北道行台度支尚書。吏人追思，相與立碑頌德。及行台廢，累遷鴻臚卿。後以本官兼吏部尚書，往判五曹尚書事，民為明幹。上甚任之，用上祠太山，還次汴州，惡其殷盛，多有奸俠，以熙為汴州刺史。下車，禁遊食，抑工商，人有向術開門者杜之，船客停于郭外，星居者勒為聚落，僑人逐令歸本，其有滯獄，並決遣之，令行禁止。上聞而嘉之，顧侍臣曰：「鄴都，天下難臨處，敕相州刺史豆處通，令習熙法。」其年來朝，考績為天下之最。賜帛三百疋，頒告天下。

以嶺南夷數起亂，徵拜桂州總管、十七州諸軍事，許以便宜從事，刺史已下官，得承制補授，給帳內五百人。賜帛五百疋，發傳送其家累，改封武康郡公。熙至部，大弘恩信。其溪洞渠帥更相謂曰：「前總管皆以兵威相脅，今者乃以手教相諭，我輩其可違乎！」於是相率歸附。先是州縣生梗，長吏多不得之官，寄政于總管府。熙悉遣之，為建城邑，開設學校，人夷感化焉。

時有寧猛力者，與陳後主同日生，自言貌有貴相，在陳世已據南海。平陳後，文帝因而撫之，即拜安州刺史。然驕倨恃險，未常參謁。熙手書諭之，申以交友之分。其母有疾，熙復遺以藥。猛力感之，詣府請謁，不敢為非。熙以州縣多有同名，於是奏改安州為欽州，黃州為峰州，利州為智州，德州為歡州，東寧州為融州。上皆從之。在職數年，上表以年老疾患，請解所任。優詔不許，賜以醫藥。

熙奉詔令交州梁帥李佛子入朝，佛子欲為亂，請至仲冬上道。熙意在羈縻，遂從之。有人詣闕，訟熙受佛子賂而舍之。上聞。佛子反問至，上大怒，以為信然，遣使鎖熙詣闕。熙性素剛，鬱鬱不得志，行至永州，憂憤病卒。上怒不解，沒其家財。及行軍總管劉方禽佛子送京師，言熙實無贓。上悟，乃召其四子聽仕。少子德棻最知名。

整弟休，幼聰敏，有文武材用。與整同起兵逐張保，授帥都督。後為中外府樂曹參軍。時諸功臣多為本州刺史。晉公護謂整曰：「以公勳望，應得本州，但朝廷藉公委任，無容遠出。然公一門之內，須有衣錦之榮。」乃以休為敦煌郡守。在郡十餘年，甚有政績。卒于合州刺史。

唐永，北海平壽人也。本居晉昌之憤安縣，晉亂，徙于丹楊。祖揣，始遠魏，官至北海太守，因家焉。父倫，青州刺史。永身長八尺，少耿介，有將帥才，讀《班超傳》，慨然有萬里之志。正光中，為北地太守，當郡別將。俄而賊將宿勤明達、車金雀等寇郡境，永擊破之，境內稍安。永善馭下，士人競為之用。熙陣常著帛裙襦，把角如意以指麾處分，辭色自若。在北地四年，與賊數十戰，未常敗北。時人語曰：「莫陸梁，恐爾逢唐將。」永所營處，至今猶稱唐公壘也。行台蕭寶夤表永為南幽州刺史，夷人送故者，莫不垂淚，當路遮留，隨數日，始得出境。大統元年，拜東雍州刺史，尋加衛將軍，封平壽伯。卒，贈司空公。永性清廉，家無蓄積，妻子不免饑寒，世以此稱之。

子陵，少習武藝，頗閑吏職，位大都督、應州刺史、車騎大將軍、儀同三司。

陵子悟，美風儀，博涉經史，文詠可觀。周大象中，頗被宣帝任遇，位至內史下大夫、漢陽公。隋文帝得政，廢於家而卒。陵弟瑾。

瑾字附璘。性溫恭，有器量，博涉經史，雅好屬文。身長八尺二寸，容貌甚偉。年十七，周文聞其名，乃貽永書曰：「聞公有二子，曰陵、曰瑾，陵從橫多武略，瑾雍容富文雅，可並遣入朝，孤欲委以文武之任。」因召拜尚書員外郎、相府記室參軍事。軍書羽檄，瑾多掌之。從破沙苑，戰河橋，並有功，封姑藏縣子。累遷尚書右丞、吏部郎中。于時魏室播遷，庶務草創，朝章國典，瑾並參之。遷戶部尚書，進位驃騎大將軍、開府儀同三司，賜姓宇文氏。

時燕公於謹，勳高望重，朝野所屬。白周文，言瑾學行兼修，願與之同姓，結為兄弟，庶子孫承其餘論，有益義方。周文歎異者久之，更賜瑾姓萬紐於氏。謹乃深相結納，敦長幼之序；瑾亦庭羅子孫，行弟侄之敬。其為朝望所宗如此。進爵臨淄縣伯。轉吏部尚書，銓綜衡流，雅有人倫之鑒。以父憂去職，尋起令視事。時六尚書皆一時之秀，周文自謂得人，號為六俊，然瑾尤見器重。于謹南伐江陵，以瑾為元帥府長史，軍中謀略，多出瑾焉。江陵既平，衣冠仕伍，並沒為僕隸。瑾察其才行有片善者，輒議免之，賴瑾獲濟者甚眾。時論多焉。及軍還，諸將多因虜掠，大獲財物。瑾一無所取，唯得書兩車，載之以歸。或白周文曰：「唐瑾大有輜重，悉是梁朝珍玩。」周文初不信之，然欲明其虛實，密遣使檢閱之，唯見墳籍而已。乃歎曰：「孤知此人來二十許年，明其不以利幹義。向若不令檢視，恐常人有投杼之疑。孤所以益明之耳。凡受人委任當如此也。」論平江陵功，進爵為公。

六官建，授禮部中大夫。出為蔡州刺史，曆拓州、硤州，所在皆有德化，人吏稱之。轉荊州總管府長史。入為吏部中大夫，曆禦正、納言、內史中大夫。曾未十旬，遂遷四職，搢紳咸以為榮。久之，除司宗中大夫，兼內史。尋卒於位。贈小宗伯，諡曰方。

瑾性方重，有風格，退朝休假，恆著衣冠以對妻子，遇迅雷風烈，雖閑夜晏寢，必起，冠帶端笏危坐。又好施與，家無餘財，所得祿賜，常散之宗族，其尤貧乏者，又割膏腴田宅以振之。所留遺子孫者，並墝埆之地。朝野以此稱之。撰《新儀》十篇，所著賦、頌、碑、誄二十餘萬言。孫大智嗣。

瑾次子令則，性好篇章，兼解音律，文多輕豔，為時人所傳。天和初，以齊馭下大夫使于陳。大象中，官至樂部下大夫。仕隋，位太子左庶子。皇太子勇廢，被誅。

柳敏，字白澤，河東解縣人，晉太常純之七世孫也。父懿，魏車騎大將軍、儀同三司、汾州刺史。敏九歲而孤，事母以孝聞。性好學，涉獵經史，陰陽卜筮之術，靡不習焉。年未弱冠，起家員外散騎侍郎。累遷河東郡丞。朝議以敏之本邑，故有此授。敏雖統御鄉里，而處物平允，甚得時譽。及周文克復河東，見而器異之，乃謂之曰：「今日不喜得河東，喜得卿也。」即拜丞相府參軍事。俄轉戶曹參軍，兼記室。每有四方賓客，恆令接之，爰及吉凶禮儀，亦令監綜。又與蘇綽等修撰新制，為朝廷政典。遷禮部郎中，封武城縣子，加帥都督，領本鄉兵。俄進大都督。遭母憂，居喪，旬日之間，鬢髮半白。尋起為吏部郎中，毀瘠過禮，杖而後起。周文見而歎異之，特加稟賜。及尉遲迥伐蜀，以敏為行軍司馬，軍中籌略，並以委之。益州平，進驃騎大將軍、開府儀同三司，加侍中，遷尚書，賜姓宇文氏。六官建，拜禮部中大夫。

周孝閔帝踐阼，進爵為公。又除河東郡守，尋復徵拜禮部。出為郢州刺史，甚得物情。及將還朝，夷夏士人，感其惠政，並齎酒肴及物產候之于路。敏乃從他道而還。復拜禮部，後改禮部為司宗，仍以敏為之。敏操履方正，性又恭勤，每日將朝，必夙興待旦。又久處台閣，明練故事，近儀或乖先典者，皆案據舊章，刊正取中。遷小宗伯，監修國史。轉小司馬，又監修律令。進位大將軍，出為鄜州刺史，以疾不之部。武帝平齊，進爵武德郡公。敏自建德以後，寢疾積年，武帝及宣帝並親幸其第問疾焉。開皇元年，進位上大將軍、太子太保。其年卒。贈五州諸軍事、晉州刺史。臨終戒其子等，喪事所須，務從簡約。其子等並涕泣奉行。少子昂。

昂字千里。幼聰穎有器識，幹局過人。周武帝時，為內史中大夫、開府儀同三司，賜爵文城郡公，當途用事，百僚皆出其下。昂竭誠獻替，知無不為，謙虛自處，未嘗驕物，時論以此重之。武帝崩，受遺輔政，稍被宣帝疏，然不離本職。隋文帝為丞相，深自結納。文帝以為大宗伯。拜日，遂得偏風，不能視事。文帝受禪，疾愈，加上開府，拜潞州刺史。昂見天下無事，上表請勸學行禮。上覽而善之，優詔答昂，自是天下州縣皆置博士習禮焉。昂在州，甚有惠政，卒官。

子調，曆秘書郎、侍御史。左僕射楊素嘗於朝堂見調，因獨言日：「柳條通體弱，獨搖不須風」調斂版正色曰：「調信無取，公不當以為侍御；信有可取，不應發此言。公當具瞻之地，樞機何可輕發！」素甚奇之。煬帝嗣位，累遷尚書左司郎中。時王綱不振，朝士多贓貨，唯調清素守常，為時所美，然幹用非其所長。

王士良，字君明，其先太原晉陽人也。後因晉亂，避地涼州。魏太武平沮渠氏，曾祖景仁歸魏，為敦煌鎮將。祖公禮，平城鎮司馬，因家於代。父延，蘭陵郡守。士良少修謹，不妄交遊。孝莊末，爾硃仲遠啟為府參軍事。曆大行台郎中、諫議大夫，封石門縣男。後與紇豆陵步籓交戰，軍敗，為籓所禽，遂居河右。偽行台紇豆陵伊利欽其才，擢授右丞，妻以孫女。士良既為姻好，便得盡言，遂曉以禍福，伊利等即歸附。朝廷嘉之。太昌初，進爵晉陽縣子，尋進爵琅邪縣侯，授太中大夫、右將軍。出為殷州車騎府司馬。東魏徙鄴之後，置京畿府，專典兵馬。時齊文襄為大都督，以士良為司馬，領外兵參軍。尋遷長史，加安西將軍，徙封符壘縣侯。武定初，除行台右中兵郎中，又轉大將軍府屬、從事中郎，仍攝外兵事。王思政鎮穎川，齊文襄率眾攻之。授士良大行台左丞，加鎮西將軍，進爵為公，令輔其弟演于并州居守。

齊文宣即位，入為給事黃門侍郎，領中書舍人，仍總知并州兵馬事，加征西將軍，別封新豐縣子。俄除驃騎將軍、尚書吏部郎中。文宣自晉陽赴鄴宮，復以士良為尚書左丞，統留後事。仍遷御史中丞。轉七兵尚書。未幾，入為侍中，轉殿中尚書。頃之，復為侍中、吏部尚書。士良少孤，事繼母梁氏以孝聞。及卒，居喪合禮。文宣尋起令視事，士良屢表陳誠，再三不許，方應命。文宣見其毀瘠，乃許之。因此臥疾歷年，文宣每自臨視。疾愈，除滄州刺史。乾明初，徵還鄴，授儀同三司。孝昭即位，遣三道使搜揚人物。士良與尚書令趙郡王高睿、太常卿崔昂分行郡國，但有一介之善者，無不以聞。齊武成初，除太子少傅、少師，復除侍中，轉太常卿，尋加開府儀同三司。出為豫州道行台、豫州刺史。

保定四年，晉公護東伐，權景宣以山南兵圍豫州，士良舉城降。授大將軍、小司徒，賜爵廣昌郡公。尋除荊州總管，行荊州刺史，復入為小司徒。俄除鄜州史，轉荊州刺史。士良去鄉既久，忽臨本州，耆老故人，猶有存者，遠近咸以為榮。加授上大將軍，以老病乞骸骨，優詔許之。開皇元年卒，時年八十二。

子德衡，大象末，儀同大將軍。

論曰：昔陽貨外叛，庶其竊邑，而《春秋》譏之；韓信背項，陳平歸漢，而史遷美之。蓋以運屬既安，君道已著，則徇利忘德者罪也；時逢擾攘，臣禮未備，則轉禍為福者可也。崔彥穆、楊纂、段永等昔在山東，沈渝下位，並以羈旅之士，邅回于燕雀之伍，終佩龜組，可謂見機者乎？令狐整幹用確然，雅望重於河右，處州裏則勳著方隅，升朝廷則績宣出內，而畏避權寵，克保終吉，不然，何以自致顯名而取高位也？熙曆職流譽，風政克舉，雖古之循吏，亦何以加茲，而毫釐為爽，丘山成過，唯命也夫！唐永良能之名，所在著美，清白之譽，顯於累職，所謂幹能之士也。瑾、敏並挺郐巳梓之林，蘊瑚璉之器，博觀載籍，多識舊章，固乃國之名臣，時之領袖，周無君子，斯焉取斯。王士良之仕于齊，職居卿牧，而失忠與義，臨難苟免，其背叛之徒歟！


Chinese text: This work was published before January 1, 1923, and is in the
public domain worldwide because the author died at least 100 years ago.
