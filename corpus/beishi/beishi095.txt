蠻 獠 林邑 赤土 真臘 婆利
列傳第八十三

蠻獠林邑赤土真臘婆利

蠻之種類，蓋盤瓠之後。在江、淮之間，部落滋蔓，布於數州，東連壽春，西通巴、蜀，北接汝、潁，往往有焉。其于魏氏，不甚為患，至晉之末，稍以繁昌，漸為寇暴矣。自劉、石亂後，諸蠻無所忌憚，故其族漸得北遷，陸渾以南，滿于山谷，宛、洛蕭條，略為丘墟矣。

道武既定中山，聲教被於河表。泰常八年，蠻王梅安率渠帥數千朝京師，求留質子，以表忠款。始光中，拜安侍子豹為安遠將軍、江州刺史、順陽公。興光中，蠻王文武龍請降，詔褒慰之，拜南雍州刺史、魯陽侯。

延興中，大陽蠻首桓誕擁沔水以北，滍葉以南，八萬餘落，遣使內屬。孝文嘉之，拜誕征南將軍、東荊州刺史、襄陽王，聽自選郡縣。誕字天生，桓玄之子也。初，玄西奔至枚迥洲被殺，誕時年數歲，流竄大陽蠻中，遂習其俗。及長，多智謀，為群蠻所歸。誕既內屬，居朗陵。太和四年，王師南伐，誕請為前驅。乃授使持節、南征西道大都督，討義陽，不果而還。十年，移居潁陽。十六年，依例降王為公。十七年，加征南將軍、中道大都督，征竟陵。遇遷洛，師停。是時，齊征虜將軍、直閣將軍蠻首田益宗率部曲四千餘戶內屬。襄陽首雷婆思等十一人率戶千餘內自徙，求居大和川，詔給廩食。後開南陽，令有沔北之地，蠻人安堵，不為寇賊。十八年，誕入朝，賞遇隆厚。卒，諡曰剛。子暉，字道進，位龍驤將軍、東荊州刺史，襲爵。景明初，大陽蠻首田育丘等二萬八千戶內附，詔置四郡十八縣。暉卒。贈冠軍將軍。

三年，魯陽蠻魯北燕等聚眾攻逼，頻詔左衛將軍李崇討平之，徙萬餘家于河北諸州及六鎮。尋叛南走，所在追討，比及河，殺之皆盡。四年，東荊州蠻樊素安反，僭帝號。正始元年，素安弟秀安復反，李崇、楊大眼悉討平之。二年，梁沔東太守田清喜擁七郡三十一縣、戶萬九千，遣使內附，乞師討梁。其雍州以東，石城以西，五百餘里水陸援路，請率部曲斷之。四年，梁永甯太守文雲生六部，自漢東遣使歸附。

永平初，東荊州表太守桓叔興前後招慰大陽蠻，歸附者一萬七百戶，請置郡十六、縣五十，詔前鎮東府長史酈道元檢行置之。叔興即暉弟也，延昌元年，拜南荊州刺史，居安昌，隸于東荊。三年，梁遣兵討江、沔，破掠諸蠻，百姓擾動。蠻自相督率二萬餘人，頻請統帥，蠻以為聲勢。叔興給一統並威儀，為之節度，蠻人遂安。其年，梁雍州刺史蕭藻遣其將蔡令孫等三將寇南荊之西南，沿襄、沔上下，破掠諸蠻，蠻首梁龍驤將軍樊石廉叛梁，來請援。遣叔興與石廉督集蠻夏二萬餘人擊走之，斬令孫等三將。藻又遣其新陽太守邵道林，于沔水之南石城東北立清水戍，為抄掠之基，叔興遣諸蠻擊破之。四年，叔興上表，請不隸東荊，許之。梁人每有寇抄，叔興必摧破之。

正光中，叔興擁所部南叛。蠻首成龍強率戶數千內附，拜刺史；蠻帥田牛生率戶二千內徙揚州，拜為郡守。梁義州刺史邊城王文僧明、鐵騎將軍邊城太守田官德等率戶萬餘，舉州內屬。拜僧明平南將軍、西豫州刺史，封開封侯；官德龍驤將軍、義州刺史；自余封授各有差。僧明、官德併入朝。蠻出山至邊城、建安者，八九千戶。義州尋為梁將裴邃所陷。梁定州刺史田超秀亦遣使求附，請援歷年，朝廷恐輕致邊役，未之許。會超秀死，其部曲相率內附，徙之。六鎮、秦、隴所在反叛，二荊、西郢蠻大擾動，斷三鵶路，殺都督，寇盜至於襄城、汝水，百姓多被其害。梁遣將圍廣陵，楚城諸蠻，並為前驅。自汝水以南，恣其暴掠，連年攻討，散而復合，其暴滋甚。

又有冉氏、向氏、田氏者，陬落尤盛。余則大者萬家，小者千戶，更相崇樹，僭稱王侯。屯據三峽，斷遏水路，荊蜀行人，至有假道者。周文略定伊、瀍，聲教南被，諸蠻畏威，靡然向風矣。大統五年，蔡陽蠻王魯超明內屬，授南雍州刺史，仍世襲焉。十一年，蠻酋梅勒特來貢其方物。尋而蠻帥田杜青及江、漢諸蠻擾動，大將軍楊忠擊破之。其後蠻帥杜青和自稱巴州刺史，入附，朝廷因其所稱而授之。杜青和後遂反，攻圍東梁州。其唐州蠻田魯嘉亦叛，自號豫州伯。王雄、權景宣等前後討平之。

廢帝初，蠻首樊舍舉落內附，以為督淮北三州諸軍事、淮州刺史、淮安郡公。于謹等平江陵，諸蠻騷動，詔豆盧甯、蔡祐等討破之。恭帝二年，蠻酋宜人王田興彥、北荊州刺史梅季昌等相繼款附。以興彥、季昌並為開府儀同三司，加季昌洛州刺史，賜爵石台縣公。其後，巴西人譙淹扇動君蠻以附梁，蠻帥向鎮侯、向白虎等應之；向五子王又攻陷信州；田烏度、田唐等抄斷江路；文子榮復據荊州之汶陽郡，自稱仁州刺史；並鄰州刺史蒲微亦舉兵逆命。詔田弘、賀若敦、潘招、李遷哲等討破之。周武成初，文州蠻叛，州軍討定之。尋而冉令賢、向五子王等又攻陷白帝，殺開府楊長華，遂相率作亂。前後遣開府元契、趙剛等總兵出討，雖頗翦其族類，而元惡未除。天和元年，詔開府陸騰督王亮、司馬裔等討之。騰水陸俱進，次於湯口，先遣喻之。而令賢方增浚城池，嚴設扞禦，遣其長子西黎、次子南王領其支屬，於江南險要之地，置立十城，遠結涔陽蠻為其聲援。令賢率其卒，固守水邏城。騰乃總集將帥謀進趣，咸欲先取水邏，然後經略江南。騰言於眾曰：「令賢內恃水邏金湯之險，外托涔輔車之援，兼復資糧充實，器械精新。以我懸軍，攻其嚴壘，脫一戰不克，更成其氣。不如頓軍湯口，先取江南，翦其毛羽，然後游軍水邏，此制勝之計也。」眾皆然之。乃遣開府王亮率眾渡江，旬日攻拔其八城，凶黨奔散，獲賊帥冉承公並生口三千人，降其部眾一千戶。遂簡募驍勇，數道分攻水邏。路經石壁城，險峻，四面壁立，故以名焉。唯有一小路，緣梯而上，蠻蜒以為峭絕，非兵眾所行。騰被甲先登，眾軍繼進，備經危阻，累日乃得舊路。且騰先任隆州總管，雅知其路蠻帥冉伯犁、冉安西與令賢有隙。騰乃招誘伯犁等，結為父子，又多遺錢帛。伯犁等悅，遂為鄉導。水邏側又有石勝城者，亦是險要，令賢使其兄龍真據之。勝又密告龍真雲，若平水邏，使其代令賢處之。龍真大悅，遣其子詣騰。乃厚加禮接，賜以金帛。蠻貪利既深，仍請立效，乃謂騰曰：「欲翻所據城，恐人力寡少。」騰許以三百兵助之。既而遣二千人，銜枚夜進，龍真力不能禦，遂平石勝城。晨至水邏，蠻眾大潰，斬首萬餘級。令賢遁走，追而獲之。司馬裔又別下其二十餘城，獲蠻帥冉三公等。騰乃積其骸骨于水邏城側為京觀，後蠻蜒望見輒大哭，自此狼戾之心輟矣。

時向五子王據石墨城，令其子寶勝據雙城。水邏平後，頻遺喻之，而五子王猶不從命。騰又遣王亮屯牢坪，司馬裔屯雙城以圖之。騰慮雙城孤峭，攻未可拔，賊若委城遁散，又難追討。乃令諸軍周回立柵，遏其走路，賊乃大駭。於是縱兵擊破之，禽五子王於石墨，獲寶勝於雙城，悉斬諸向首領，生禽萬餘口。信州舊居白帝，騰更于劉備故宮城南，八陳之北，臨江岸築城，移置信州。又以巫縣、信陵、秭歸併築城置防，以為襟帶焉。

天和六年，蠻渠冉祖裛、冉龍驤又反，詔大將軍趙訚討平之。自此群蠻懼息，不復為寇。

獠者，蓋南蠻之別種，自漢中達於邛、笮，川洞這間，所在皆有。種類甚多，散居山谷，略無氏族之別。又無名字，所生男女，唯以長幼次第呼之。其丈夫稱阿謨、阿段，婦人阿夷、阿等之類，皆語之次第稱謂也。依樹積木，以居其上，名曰幹闌，幹闌大小，隨其家口之數。往往推一長者為王，亦不能遠相統攝。父死則子繼，若中國之貴族也。獠王各有鼓角一雙，使其子弟自吹擊之。好相殺害，多死，不敢遠行。能臥水底持刀刺魚，其口嚼食並鼻飲。死者，豎棺而埋之。性同禽獸，至於忿怒，父子不相避，唯手有兵刃者先殺之。若殺其父，走避外，求得一狗以謝，不復嫌恨。若報怨相攻擊，必殺而食之；平常劫掠，賣取豬狗而已。親戚比鄰，指授相賣。被賣者號哭不服，逃竄避之，乃將買人指捕，逐若亡叛，獲便縛之。但經被縛者，即服為賤隸，不敢稱良矣。亡失兒女，一哭便止，不復追思。唯執楯持矛，不識弓矢。用竹為簧，群聚鼓之，以為音節。能為細布，色至鮮淨。大狗一頭，賣一生口。其俗畏鬼神，尤尚淫祀。所殺之人美鬢髯者，乃剝其面皮，籠之於竹，及燥，號之曰鬼，鼓舞祀之，以求福利。至有賣其昆季妻孥盡者，乃自賣以供祭焉。鑄銅為器，大口寬腹，名曰銅爨，既薄且輕，易於熟食。

建國中，李勢在蜀，諸獠始出巴西、渠川、廣漢、陽安、資中，攻破郡國，為益州大患。勢內外受敵，所以亡也。自桓溫破蜀之後，力不能制。又蜀人東流，山險之地多空，獠遂挾山傍穀。與夏人參居者，頗輸租賦；在深山者，仍不為編戶。梁、益二州歲伐獠，以裨潤公私，頗藉為利。

正始中，夏侯道遷舉漢中內附，宣武遣尚書邢巒為梁、益二州刺史以鎮之，近夏人者安堵樂業，在山谷者不敢為寇。後以羊祉為梁州，傅豎眼為益州。祉性酷虐，不得物情。梁輔國將軍范季旭與獠王趙清荊率眾屯孝子穀，祉遣統軍魏胡擊走之。後梁甯朔將軍姜白復擁夷獠入屯南城，梁州人王法慶與之通謀，眾屯於固門川。祉遣征虜將軍討破之。豎眼施恩布信，大得獠和。後以元法僧代傅豎眼為益州，法僧在任貪殘，獠遂反叛，勾引梁兵，圍逼晉壽。朝廷憂之，以豎眼先得物情，復令乘傳往撫。獠聞豎眼至，莫不欣然，拜迎道路，於是而定。及元桓、元子真相繼為梁州，並無德績，諸獠苦之。其後，朝廷以梁、益二州控攝險遠，乃立巴州以統諸獠。後以巴酋嚴始欣為刺史。又立隆城鎮，所綰獠二十萬戶。彼謂北獠，歲輸租布，又與外人交通貿易。巴州生獠，並皆不順，其諸頭王，每于時節謁見刺史而已。孝昌初，諸獠以始欣貪暴，相率反叛，攻圍巴州。山南行台魏子建勉喻，即時散罷。自是獠諸頭王，相率詣行台者相繼，子建厚勞賚之。始欣見中國多事，又失彼心，慮獲罪譴，時梁南梁州刺史陰子春扇惑邊陲，始欣謀將南叛。始欣族子愷時為隆城鎮將，密知之，嚴設邏候，遂禽梁使人，並封始欣詔書、鐵券、刀劍、衣冠之屬，表送行台。子建乃啟以豎眼久病，其子敬紹納始欣重賂，使得還州。始欣乃起眾攻愷，屠滅之，據城南叛。梁將蕭玩，率眾援接。時梁、益二州並遣將討之，攻陷巴州，執始欣，遂大破玩軍。及斬玩，以傅曇表為刺史。後元羅在梁州，為所陷，自此遂絕。

及周文平梁、益之後，令在所撫慰，其與華人雜居者，亦頗從賦役。然天性暴亂，旋致擾動。每歲命隨近州鎮，出兵討之，獲其生口，以充賤隸，謂之為壓獠焉。後有商旅往來者，亦資以為貨，公卿達於人庶之家，有獠口者多矣。恭帝三年，陵州木籠獠反，詔開府陸騰討破之。周保定二年，鐵山獠又反，抄斷江路，陸騰又攻拔其三城。天和三年，梁州恆棱獠叛，總管長史趙文表討之。軍次巴州，文表欲率眾徑進。軍吏等曰：「此獠旅拒日久，部眾甚強，討之者四面攻之，以分其勢。今若大軍直進，不遣奇兵，恐亻並力於我，未可制勝。」文表曰：「往者既不能制之，今須別為進趣。若四面遣兵，則獠降走路絕，理當相率以死拒戰；如從一道，則吾得示威恩，分遣人以理曉諭，為惡者討之，歸善者撫之，善惡既分，易為經略。事有變通，奈何欲遵前轍也？」文表遂以此意，遍令軍中。時有從軍熟獠，多與恆棱親識，即以實報之。恆棱獠相與聚議，猶豫之間，文表軍已至其界。獠中先有二路，一路稍平，一路極險。俄有生獠酋帥數人來見文表曰：「我恐官軍不識山川，請為鄉導。」文表謂之曰：「此路寬平，不須導引，卿但先去，好慰喻子弟也。」乃遣之。文表謂其眾曰：「向者獠帥，謂吾從寬路而行，必當設伏險要。若從險路，出其不慮，獠眾自離散矣。」於是勒兵從險道進，其有不通之處，即平之。乘高而望，果見其伏兵。獠既失計，爭攜妻子，退保險要。文表頓軍大蓬山下，示禍福，遂相率來降。文表皆撫慰之，仍征其租稅，無敢動者。後除文表為蓬州刺史，又大得人和。

建德初，李暉為蓬、梁州總管，諸獠亦望風從附。然其種滋蔓，保據嚴壑，依山走險，若履平地，雖屢加兵，弗可窮討。性又無知，殆同禽獸，諸夷之中，最難以道招懷者也。

林邑，其先所出，事具《南史》。其國延袤數千里，土多香木、金寶，物產大抵與交趾同。以磚為城，蜃灰塗之，東向戶。尊官有二，其一曰西那婆帝，其二曰薩婆地歌。其屬官三等，其一曰倫多姓，次歌倫致帝，次乙地伽蘭。外官分為二百餘部，其長官曰弗羅，次曰可輪，如牧宰之差也。王戴金花冠，形如章甫，衣朝霞布，珠璣纓絡，足躡革履，時服錦袍。良家子侍衛者二百許人，皆執金裝。兵有弓、箭、刀、槊。以為竹為弩，傅毒於矢。樂有琴、笛、琵琶、五弦，頗與中國同。每擊鼓以警眾，吹蠡以即戎。其人深目高鼻，發拳色黑。俗皆徒跣，以幅巾纏身，冬月衣袍。婦人椎髻。施椰葉席。每有婚媾，令媒者齎金銀釧、酒二壺、魚數頭至女家，於是擇日，夫家會親賓，歌舞相對，女家請一婆羅門送女至男家，婿盥手，因牽女授之。王死，七日而葬；有官者，三日；庶人，一日。皆以函盛屍，鼓舞導從，輿至水次，積薪焚之。收其餘骨，王則內金罌中，沉之於海；有官者，以銅罌，沉之海口；庶人以瓦，送之于江。男女皆截發，哭至水次，盡哀而止，歸則不哭。每七日，燃香散花，復哭盡哀而止，百日、三年皆如之。人皆奉佛，文字同於天竺。

隋文帝既平陳，乃遣使獻方物，後朝貢遂絕。時天下無事，群臣言林邑多奇寶者。仁壽末，上遣大將軍劉方為驩州道行軍總管，率欽州刺史甯長真、驩州刺史李暈、開府秦雄步騎萬餘，及犯罪者數千人擊之。其王梵志乘巨象而戰，方軍不利。方乃多掘小坑，草覆其上，因以兵挑之。方與戰偽北，梵志逐之，其象陷，軍遂亂，方大破之，遂棄城走。入其都，獲其廟主十八枚，皆鑄金為之，盡其國有十八世。方班師，梵志復其故地，遣使謝罪，於是朝貢不絕。

赤土國，扶南之別種也。在南海中，水行百餘日而達。所都土色多赤，因以為號。東波羅刺國，西婆羅娑國，南訶羅旦國，北拒大海，地方數千里。其王姓瞿曇氏，多利富多塞，不知有國近遠。稱其父釋王位，出家為道，傳位於利富多塞，在位十六年矣。有三妻，並鄰國女也。居僧祗城，有門三重，相去各百許步。每門圖畫菩薩飛仙之象，懸金花鈴眊，婦人數十人，或奏樂，或捧金花。又飾四婦人，容飾如佛塔邊金剛力士之狀，夾門而立，門外者持兵仗，門內者執白拂。夾道垂素網，綴花。王宮諸屋，悉是重閣北戶。北面而坐三重之榻，衣朝霞布，冠金花冠，垂雜寶纓絡，四女子立侍左右，兵衛百餘人。王榻後作一木龕，以金銀五香木雜鈿之，龕後懸一金光焰；夾榻又樹二金鏡，鏡前並陳金甕，甕前各有金香爐；當前置一金伏牛，前樹一寶蓋，左右皆有寶扇。婆羅門等數百人，東西重行，相向而坐。其官：薩陀加邏一人，陀拏達叉一人，迦利密迦三人，共掌政事；俱羅末帝一人，掌刑法。每城置那邪迦一人，缽帝十人。

其俗，皆穿耳翦發，無跪拜之禮，以香油塗身。其俗敬佛，尤重婆羅門。婦人作髻于項後，男女通以朝霞朝雲雜色布為衣。豪富之室，恣意華靡，唯金鎖非王賜不得服用。每婚嫁，擇吉日，女家先期五日，作樂飲酒，父執女手以授婿，七日乃配。既娶，即分財別居，唯少子與父居。父母兄弟死，則剔發素服，就水上構竹木為棚，棚內積薪，以屍置上，燒香建幡，吹蠡擊鼓以送，火焚薪，遂落于水。貴賤皆同、唯國王燒訖收灰，貯以金瓶，藏於廟屋。冬夏常溫，雨多霽少，種植無時。特宜稻、穄、白豆、黑麻，自餘物產，多同於交趾。以甘蔗作酒，雜以紫瓜根，酒色黃赤，味亦香美。亦以椰漿為酒。

隋煬帝嗣位，募能通絕域者。大業三年，屯田主事常駿、虞部主事王君政等請使赤土。帝大悅，遣齎物五千段以賜赤土王。其年十月，駿等自南海郡乘舟，晝夜二旬，每日遇便風。至焦石山而過，東南詣陵伽缽拔多洲，西與林邑相對，上有神祠焉。又南行，至師子石。自是島嶼連接。又行二三日，西望見狼牙須國之山，於是南達雞籠島，至於赤土之界。

其王遣婆羅門鳩摩羅，以舶三百艘來迎，吹蠡擊鼓樂隋使，進金鎖以纜船。月餘，至其都。王遣其子那邪迦請與駿等禮見。先遣人送金盤貯香花並鏡鑷，金合二枚貯香油，金瓶二枚貯香水，白疊布四條，以擬供使者盥洗。其日未時，那邪迦又將象二頭，持孔雀獸以迎使人，並致金盤、金花，以藉詔函，男女百人奏蠡鼓，婆羅門二人導路。至王宮，駿等奉詔書上閣，王以下皆坐，宣詔訖，引駿等坐，奏天竺樂，事畢，駿等還館。又遣婆羅門就館送食，以草葉為盤，其大方丈。因謂駿曰：「今是大國臣，非復赤土國矣。」後數日，請駿等入宴，儀衛導從如初見之禮。王前設兩床，床上並設草葉盤，方一丈五尺，上有黃、白、紫、赤四色之餅，牛、羊、魚、鱉、豬、蝳蝐之肉百餘品。延駿升床，從者于地席，各以金鍾置酒，女樂迭奏，禮遺甚厚。

尋遣那邪迦隨貢方物，並獻金芙蓉冠、龍腦香，以鑄金為多羅葉，隱起成文以為表，金函封之，令婆羅門以香花奏蠡鼓而送之。既入海，見綠魚群飛水上。浮海十餘日，至林邑東南，並山而行。其海水色黃氣腥，舟行一日不絕，雲是大魚糞也。循海北岸，達於交趾。駿以六年春與那邪迦于弘農謁帝。帝大悅，授駿等執戟都尉，那邪迦等官賞各有差。

真臘國，在林邑西南，本扶南之屬國也，去日南郡舟行六十日而至。南接車渠國，西有硃江國。其王姓刹利氏，名質多斯那。自其祖漸已強盛，至質多斯那隧兼扶南而有之。死，子伊奢那先代立。居伊奢那城，郭下二萬餘家。城中有一大堂，是其王聽政所。總大城三十所，城有數千家，各有部帥，官名與林邑同。

其王三日一聽朝，坐五香七寶床，上施寶帳，以文木為竿，象牙金鈿為壁，狀如小屋，懸金光焰，有同於赤土。前有金香，命二人侍側。王著朝霞古貝，瞞絡腰腹，下垂至脛，頭載金寶花冠，被真珠纓絡，足履革屣，耳懸金鐺。常服白疊，以象牙為屩。若露發，則不加纓絡。臣下服制，大抵相類。有五大臣，一曰孤落支，二曰相高憑，三曰婆何多陵，四曰舍摩陵，五曰髯羅婁，及諸小臣。朝于王者，輒於階下三稽首，王呼上階，則跪，以兩手抱膊，繞王環坐。議政事訖，跪伏而去。階庭門閣，侍衛有千餘人，被甲持仗。其國與參半、硃江二國和親，數與林邑、陀桓二國戰爭。其人行止，皆持甲仗，若有征伐，因而用之。

其俗，非王正妻子，不得為嗣。王初立日，所有兄弟，並刑殘之，或去一指，或劓其鼻，別處供給，不得仕進。人形小而色黑，婦人亦有白者。悉拳發垂耳，性氣捷勁。居處器物，頗類赤土。以右手為淨，左手為穢。每旦澡洗，以楊枝淨齒，讀誦經咒，又澡灑乃食。食罷還用楊枝淨齒，又讀經咒。飲食多蘇酪、沙糖、秔粟、米餅。欲食之時，先取雜肉羹與餅相和，手擩而食。娶妻者唯送女人女，擇日遣媒人迎婦。男女二家，各八日不出，晝夜燃燈不息。男婚禮畢，即與父母分財別居。父母死，小兒未婚者，以餘財與之。若婚畢，財物入官。喪葬，兒女皆七日不食，剔發而喪，僧尼、道士、親故皆來聚會，音樂送之。以五香木燒屍，收灰，以金銀瓶盛，送大水之內；貧者或用瓦，而以五彩色畫之。亦有不焚，送屍山中，任野獸食者。

其國北多山阜，南有水澤。地氣尤熱，無霜雪，饒瘴癘毒蜇。宜粱、稻，少黍、粟。果菜與日南、九真相類。異者，有婆羅那娑樹，無花，葉似柿，實似冬瓜；庵羅樹，花、葉似棗，實似李；毗野樹，花似木瓜，葉似杏，實似楮；婆田羅樹，花、葉、實並似棗而小異；歌畢佗樹，花似林檎，葉似榆而厚大，實似李，其大如升。自餘多同九真。海有魚名建同，四足無鱗，鼻如象，吸水上噴，高五六十尺。有浮胡魚，形似鲠且，嘴如鸚鵡，有八足。多大魚，半身出，望之如山。每五六月中，毒氣流行，即以白豬、白牛、羊於城西門外祠之。不然，五穀不登，畜多死，人疾疫。近都有陵伽缽婆山，上有神祠，每以兵二千人守衛之。城東神名婆多利，祭用人肉。其王年別殺人，以夜祠禱，亦有守衛者千人。其敬鬼如此。多奉佛法，尤信道士。佛及道士，並立像於其館。

隋大業十二年，遣使貢獻，帝禮之甚厚，於後亦絕。

婆利國，自交趾浮海，南過赤土、丹丹，乃至其國。國界，東西四月行，南北四十五日行。王姓刹利邪伽，名護濫那婆。官曰獨訶邪拿，次曰獨訶氏拿。國人善投輪，其大如鏡，中有竅，外鋒如鋸，遠以投人，無不中。其餘兵器，與中國略同，俗類真臘，物產同于林邑。其殺人及盜，截其手；奸者，鎖其足，期年而止。祭祀必以月晦，盤貯酒肴，浮之流水。每十一月必設大祭。海出珊瑚。有鳥名舍利，解人語。

隋大業十二年，遣使朝貢，後遂絕。

于時南荒有丹丹、盤盤二國，亦來貢方物，其風俗、物產，大抵相類云。

論曰：《禮》云：「南方曰蠻，有不火食者矣。」然其種類非一，與華人錯居，其流曰蜒，曰獽，曰俚，曰獠，曰厓。居無君長，隨山洞而居。其俗，斷發文身，好相攻討。自秦並三楚，漢平百越，地窮丹徼，景極日南，水陸可居，咸為郡縣。洎乎境分南北，割據各殊，蠻、獠之族，遞為去就。至於林邑、赤土、真臘、婆利則地隔江嶺，莫通中國。及隋氏受命，克平九宇，煬帝纂業，威加八荒，甘心遠矣，志求珍異。故師出流求，兵加林邑，威振殊俗，過於秦、漢遠矣。雖有荒外之功，無救域中之敗。《傳》曰：「非聖人，外甯必有內憂。」誠哉斯言也。

大業中，南荒朝貢者十餘國，其事蹟湮滅，今可知者四國而已。


Chinese text: This work was published before January 1, 1923, and is in the
public domain worldwide because the author died at least 100 years ago.
