高麗 百濟 新羅 勿吉 奚 契丹 室韋 豆莫婁 地豆幹 烏洛侯 流求 倭
　　蓋天地之所覆載至大，日月之所照臨至廣。萬物之內，生靈寡而禽獸多；兩儀之間，中土局而殊俗曠。人寓形天地，稟氣陰陽，愚智本于自然，剛柔系於水土。故霜露所會，風氣所通，九川爲紀，五嶽作鎮，此之謂諸夏，生其地者，則仁義所出；昧穀嵎夷，孤竹北戶，限以丹徼紫塞，隔以滄海交河，此之謂荒裔，感其氣者，則凶德行稟。若夫九夷、八狄，種落繁熾，七戎、六蠻，充牣邊鄙，雖風土殊俗，嗜欲不同，至於貪而無厭，狠而好亂，強則旅拒，弱則稽服，其揆一也。

　　秦皇鞭笞天下，黷武于遐方；漢武士馬強盛，肆志於遠略。匈奴已卻，其國乃虛；天馬既來，其人亦困。是知雁海龍堆，天所以絕夷夏也；炎方朔漠，地所以限內外也。況乎時非秦、漢，志甚嬴、劉，逆天道以求其功，殫人力而從所欲，顛墜之釁，固不旋踵。是以先王設教，內諸夏而外夷狄；往哲垂範，美樹德而鄙廣地。雖禹跡之東漸西被，不過海及流沙；《王制》之自北徂南，裁猶穴居交趾。豈非道貫三古，義高百代者乎！自魏至隋，市朝屢革，其四夷朝享，亦各因時。今各編次，備《四夷傳》云。

目录
1	高麗
2	百濟
3	新羅
4	勿吉
5	奚
6	契丹
7	室韋
8	豆莫婁
9	地豆幹
10	烏洛侯
11	流求
12	倭
高麗
　　高句麗，其先出夫餘。王嘗得河伯女，因閉於室內，爲日所照，引身避之，日影又逐，既而有孕，生一卵，大如五升。夫餘王棄之與犬，犬不食；與豕，豕不食；棄于路，牛馬避之；棄於野，衆鳥以毛茹之。王剖之不能破，遂還其母。母以物裹置暖處，有一男破而出。及長，字之曰硃蒙。其俗言「硃蒙」者，善射也。夫餘人以硃蒙非人所生，請除之。王不聽，命之養馬。硃蒙私試，知有善惡，駿者減食令瘦，駑者善養令肥。夫餘王以肥者自乘，以瘦者給硃蒙。後狩于田，以硃蒙善射，給之一矢。硃蒙雖一矢，殪獸甚多。夫餘之臣，又謀殺之，其母以告硃蒙，硃蒙乃與焉違等二人東南走。中道遇一大水，欲濟無梁。夫餘人追之甚急，硃蒙告水曰：「我是日子，河伯外孫，今追兵垂及，如何得濟？」於是魚鱉爲之成橋，硃蒙得度。魚鱉乃解，追騎不度。硃蒙遂至普述水，遇見三人，一著麻衣，一著衲衣，一著水藻衣，與硃蒙至紇升骨城，遂居焉。號曰高句麗，因以高爲氏。其在夫餘妻懷孕，硃蒙逃後，生子始閭諧。及長，知硃蒙爲國王，即與母亡歸之。名曰閭達，委之國事。

　　硃蒙死，子如栗立。如栗死，子莫來立，乃並夫餘。

　　漢武帝元封四年，滅朝鮮，置玄菟郡，以高句麗爲縣以屬之。漢時賜衣幘朝服鼓吹，常從玄菟郡受之。後稍驕，不復詣郡，但於東界築小城受之，遂名此城爲幟溝漊。「溝漊婁」者，句麗「城」名也。王莽初，發高句麗兵以伐胡，而不欲行，莽強迫遣之，皆出塞爲寇盜。州郡歸咎于句麗侯騶，嚴尤誘而斬之。莽大悅，更名高句麗，高句麗侯。光武建武八年，高句麗遣使朝貢。

　　至殤、安之間，莫來裔孫宮，建寇遼東。玄菟太守蔡風討之，不能禁。

　　宮死，子伯固立。順、和之間，復數犯遼東，寇抄。靈帝建寧二年，玄菟太守耿臨討之，斬首虜數百級，伯固乃降，屬遼東。公孫度之雄海東也，伯固與之通好。

　　伯固死，子伊夷摸立。伊夷摸自伯固時，已數寇遼東，又受亡胡五百餘戶。建安中，公孫康出軍擊之，破其國，焚燒邑落，降胡亦叛。伊夷摸更作新國。其後伊夷摸復擊玄菟，玄菟與遼東合擊，大破之。

　　伊夷摸死，子位宮立。始位宮曾祖宮，生而目開能視，國人惡之。及長凶虐，國以殘破。及位宮亦生而視人，高麗呼相似爲「位「，以爲似其曾祖宮，故名位宮。位宮亦有勇力，便鞍馬，善射獵。魏景初二年，遣太傅、司馬宣王率衆討公孫文懿，位宮遣主簿、大加將數千人助軍。正始三年，位宮寇遼西安平。五年，幽州刺史毋丘儉將萬人出玄菟，討位宮，大戰於沸流。敗走，儉追至赬峴，懸車束馬登丸都山，屠其所都。位宮單將妻息遠竄。六年，儉復討之，位宮輕將諸加奔沃沮。儉使將軍王頎追之，絕沃沮千餘里，到肅慎南，刻石紀功。又刊丸都山、銘不耐城而還。其後，復通中夏。

　　晉永嘉之亂，鮮卑慕容廆據昌黎大棘城，元帝授平州刺史。位宮玄孫乙弗利頻寇遼東，廆不能制。

　　弗利死，子釗代立。魏建國四年，慕容廆子晃伐之，入自南陝，戰於木底，大破釗軍。追至丸都。釗單馬奔竄，晃掘釗父墓，掠其母妻、珍寶、男女五萬餘口，焚其室，毀丸都城而還。釗後爲百濟所殺。

　　及晉孝武太元十年，句麗攻遼東、玄菟郡。後燕慕容垂遣其弟農伐句麗，復二郡。垂子寶以句麗王安爲平州牧，封遼東、帶方二國王，始置長史、司馬、參軍官。後略有遼東郡。

　　太武時，釗曾孫璉始遣使者詣安東，奉表貢方物，並請國諱。太武嘉其誠款，詔下帝系名諱于其國。使員外散騎侍郎李敖拜璉爲都督遼海諸軍事、征東將軍、領東夷中郎將、遼東郡公、高句麗王。敖至其所，居平壤城，訪其方事，云：去遼東南一千餘里，東至柵城，南至小海，北至舊夫餘，人戶參倍于前魏時。後貢使相尋。歲致黃金二百斤、白銀四百斤。時馮弘率衆奔之，太武遣散騎常侍封撥詔璉，令送弘。璉上書稱當與弘俱奉王化，竟不遣。太武怒，將往討之。樂平王丕等議等後舉，太武乃止。而弘亦壽爲璉所殺。

　　後文明太后以獻文六宮未備，敕璉令薦其女。璉奉表云：女已出，求以弟女應旨。朝廷許焉，乃遣安樂王真、尚書李敷等至境送幣。璉惑其左右之說，云朝廷昔與馮氏婚姻，未幾而滅其國。殷鑒不遠，宜以方便辭之。璉遂上書，妄稱女死。朝廷疑其矯拒，又遣假散騎常侍程駿切責之，若女審死，聽更選宗淑。璉云：「若天子恕其前愆，謹當奉詔。」會獻文崩，乃止。至孝文時，璉貢獻倍前，其報賜亦稍加焉。時光州於海中得璉遣詣齊使餘奴等，送闕。孝文詔責曰：「道成親殺其君，竊號江左，朕方欲興滅國於舊邦，繼絕世于劉氏。而卿越境外鄉，交通篡賊，豈是籓臣守節之義？今不以一過掩舊款，即送還籓。其感恕思愆，祗承明憲，輯寧所部，動靜以聞。」

　　太和十五年，璉死，年百餘歲。孝文舉哀於東郊，遣謁者僕射李安上策贈車騎大將軍、太傅、遼東郡公、高句麗王，諡曰康。又遣大鴻臚拜璉孫雲使持節、都督遼海諸軍事、征東將軍、領護東夷中郎將、遼東郡公、高句麗王。賜衣冠服物車旗之飾。又詔雲遣世子入朝，令及郊丘之禮。雲上書辭疾，遣其從叔升于隨使詣闕嚴責之，自此，歲常貢獻。正始中，宣武於東堂引見其使芮悉弗，進曰：「高麗系誠天極，累葉純誠，地產土毛，無愆王貢。但黃金出夫餘，珂則涉羅所產。今夫餘爲勿吉所逐，涉羅爲百濟所並。國王臣雲惟繼絕之義，悉遷於境內。二品所以不登王府，實兩賊之爲。」宣武曰：「高麗世荷上將，專制海外，九夷黠虜，實得征之。昔方貢之愆，責在連率。宜宣朕旨於卿主，務盡威懷之略，使二邑還復舊墟，土毛無失常貢也。」

　　神龜中，雲死，靈太后爲舉哀於東堂。遣使策贈車騎大將軍、領護東夷校尉、遼東郡公、高麗王。又拜其世子安爲鎮東將軍、領護東夷校尉、遼東郡公、高麗王。正光初，光州又於海中執得梁所授安寧東將軍衣冠劍珮，及使人江法盛等，送京師。

　　安死，子延立。孝武帝初，詔加延使持節、散騎常侍、車騎大將軍、領護東夷校尉、遼東郡公、高句麗王。天平中，詔加延侍中、驃騎大將軍，余悉如故。

　　延死，子成立。訖于武定已來，其貢使無歲不至。大統十二年，遣使至西魏朝貢。及齊受東魏禪之歲，遣使朝貢于齊。齊文宣加成使持節、侍中、驃騎大將軍，領東夷校尉、遼東郡公、高麗王如故。天保三年，文宣至營州，使博陵崔柳使於高麗，求魏末流人。敕柳曰：「若不從者，以便宜從事。」及至，不見許。柳張目叱之，拳擊成墜於床下，成左右雀息不敢動，乃謝服，柳以五千戶反命。

　　成死，子湯立。乾明元年，齊廢帝以湯爲使持節、領東夷校尉、遼東郡公、高麗王。周建德六年，湯遣使至周，武帝以湯爲上開府儀同大將軍、遼東郡公、遼東王。隋文帝受禪，湯遣使詣闕，進授大將軍，改封高麗王。自是，歲遣使朝貢不絕。

　　其國，東至新羅，西度遼，二千里；南接百濟，北鄰靺鞨，一千餘里。人皆士著，隨山谷而居，衣布帛及皮。土田薄瘠，蠶農不足以自供，故其人節飲食。其王好修宮室，都平壤城，亦曰長安城，東西六里，隨山屈曲，南臨浿水。城內唯積倉儲器備，寇賊至日，方入固守。王別爲宅於其側，不常居之。其外復有國內城及漢城，亦別都也。其國中呼爲三京。復有遼東、玄菟等數十城，皆置官司以統攝。與新羅每相侵奪，戰爭不息。

　　官有大對盧、太大兄、大兄、小兄、竟侯奢、鳥拙、太大使者、大使者、小使者、褥奢、翳屬、仙人，凡十二等，分掌內外事。其大對盧則以強弱相陵奪而自爲之，不由王署置。復有內評、五部褥薩。人皆頭著折風，形如弁，士人加插二鳥羽。貴者，其冠曰蘇骨，多用紫羅爲之，飾以金銀。服大袖衫、大口袴、素皮帶、黃革履。婦人裙襦加襈。書有《五經》、《三史》、《三國志》、《晉陽秋》。兵器與中國略同。及春秋校獵，王親臨之。稅，布五疋、谷五石；遊人則三年一稅，十人共細布一疋。租，戶一石，次七斗，下五斗。其刑法，叛及謀逆者，縛之柱，爇而斬之，籍沒其家；盜則償十倍，若貧不能償者樂及公私債負，皆聽評其子女爲奴婢以償之。用刑既峻，罕有犯者。樂有五弦、琴、箏、篳篥、橫吹、簫、鼓之屬，吹蘆以和曲。每年初，聚戲浿水上，王乘腰輦、列羽儀觀之。事畢，王以衣入水，分爲左右二部，以水石相濺擲，喧呼馳逐，再三而止。俗潔淨自喜，尚容止，以趨走爲敬。拜則曳一腳，立多反拱，行必插手。性多詭伏，言辭鄙穢，不簡親疏。父子同川而浴，共室而寢。好歌舞，常以十月祭天，其公會衣服，皆錦繡金銀以爲飾。好蹲踞，食用俎機。出三尺馬，云本朱蒙所乘馬種，即果下也。風俗尚淫，不以爲愧，俗多遊女，夫無常人，夜則男女群聚而戲，無有貴賤之節。有婚嫁，取男女相悅即爲之。男家送豬酒而已，無財聘之禮；或有受財者，人共恥之，以爲賣婢。死者，殯在屋內，經三年，擇吉日而葬。居父母及夫喪，服皆三年，兄弟三月。初終哭泣，葬則鼓舞作樂以送之。埋訖，取死者生時服玩車馬置墓側，會葬者爭取而去。信佛法，敬鬼神，多淫祠。有神廟二所：一曰夫餘神，刻木作婦人像；一曰高登神，雲是其始祖夫餘神之子。並置官司，遣人守護，蓋河伯女、硃蒙云。

　　及隋平陳後，湯大懼，陳兵積穀，爲守拒之策。開皇十七年，上賜璽書，責以每遣使人，歲常朝貢，雖稱籓附，誠節未盡。驅逼靺鞨，禁固契丹。昔年潛行貨利，招動群小，私將弩手，巡竄下國，豈非意欲不臧，故爲竊盜？坐使空館，嚴加防守；又數遣馬騎，殺害邊人。恆自猜疑，密覘消息，殷勤曉示，許其自新。湯得書惶恐，將表陳謝。會病卒。

　　子元嗣。文帝使拜元爲上開府儀同三司，襲爵遼東公，賜服一襲。元奉表謝恩，並賀祥瑞，因請封王。文帝優冊爲王。明年，率靺鞨萬餘騎寇遼西，營州總管韋世衝擊走之。帝大怒，命漢王諒爲元帥，總水陸討之，下詔黜其爵位。時饋運不繼，六軍乏食，師出臨渝關，復遇疾疫，王師不振。及次遼水，元亦惶懼，遣使謝罪，上表稱「遼東糞土臣元」云云。上於是罷兵，待之如初。元亦歲遣朝貢。

　　煬帝嗣位，天下全盛，高昌王、突厥啟人可汗並親詣闕貢獻，於是征元入朝。元懼，蕃禮頗闕。大業七年，帝將討元罪，車駕度遼水，止營於遼東地，分道出師，各頓兵於其城下。高麗出戰多不利，皆嬰城固守。帝令諸軍攻之，又敕諸將，高麗若降，即宜撫納，不得縱兵入。城將陷，賊輒言降，諸將奉旨，不敢赴機。先馳奏，比報，賊守禦亦備，復出拒戰。如此者三，帝不悟。由是食盡師老，轉輸不繼，諸軍多敗績，於是班師。是行也，唯于遼水西拔賊武厲邏，置遼東郡及通定鎮而還。九年，帝復親征，敕諸軍以便宜從事。諸將分道攻城，賊勢日蹙。會楊玄感作亂，帝大懼，即日六軍並還。兵部侍郎斛斯政亡入高麗，高麗具知事實，盡銳來追，殿軍多敗。十年，又發天下兵，會盜賊蜂起，所在阻絕，軍多失期。至遼水，高麗亦困弊，遣使乞降，因送斛斯政贖罪。帝許之，頓懷遠鎮受其降，仍以俘囚軍實歸。至京師，以高麗使親告太廟，因拘留之。仍徵元入朝，元竟不至。帝更圖後舉，會天下喪亂，遂不復行。

百濟
　　百濟之國，蓋馬韓之屬也，出自索離國。其王出行，其侍兒於後妊娠，王還，欲殺之。侍兒曰：「前見天上有氣如大雞子來降，感，故有娠。」王舍之。後生男，王置之豕牢，豕以口氣噓之，不死；後徙于馬闌，亦如之。王以爲神，命養之，名曰東明。及長，善射，王忌其猛，復欲殺之。東明乃奔走，南至淹滯水，以弓擊水，魚鱉皆爲橋，東明乘之得度，至夫餘而王焉。東明之後有仇台，篤於仁信，始立國于帶方故地。漢遼東太守公孫度以女妻之，遂爲東夷強國。初以百家濟，因號百濟。

　　其國東極新羅，北接高句麗，西南俱限大海，處小海南，東西四百五十里，南北九百餘里。其都曰居拔城，亦曰固麻城。其外更有五方：中方曰古沙城，東方曰得安城，南方曰久知下城，西方曰刀先城，北方曰熊津城。王姓餘氏，號「于羅瑕」，百姓呼爲「鞬吉支」，夏言並王也。王妻號「于陸」，夏言妃也。官有十六品：左平五人，一品；達率三十人，二品；恩率，三品；德率，四品；杅率，五品；奈率，六品。已上冠飾銀華。將德，七品，紫帶。施德，八品，皁帶。固德，九品，赤帶。季德，十品，青帶。對德，十一品；文督，十二品，皆黃帶。武督，十三品；佐軍，十四品；振武，十五品；克虞，十六品，皆白帶。自恩率以下，官無常員。各有部司，分掌衆務。內官有前內部、穀內部、內掠部、外掠部、馬部、刀部、功德部、藥部、木部、法陪、後宮部。外官有司軍部、司徒部、司空部、司寇部、點口部、客部、外舍部、綢部、日官部、市部，長吏三年一交代。都下有萬家，分爲五部，曰上部、前部、中部、下部、後部，部有五巷，士庶居焉。部統兵五百人。五方各有方領一人，以達率爲之，方佐貳之。方有十郡，郡有將三人，以德率爲之。統兵一千二百人以下，七百人以上。城之內外人庶及余小城，咸分隸焉。

　　其人雜有新羅、高麗、倭等，亦有中國人。其飲食衣服，與高麗略同。若朝拜祭祀，其冠兩廂加翅，戎事則不。拜謁之禮，以兩手據地爲禮。婦人不加粉黛，女辮髪垂後，已出嫁，則分爲兩道，盤於頭上。主似袍而袖微大。兵有弓箭刀槊。俗重騎射，兼愛墳史，而秀異者頗解屬文，能吏事。又知醫藥、蓍龜，與相術、陰陽五行法。有僧尼，多寺塔，而無道士。有鼓角、箜篌、箏竽、篪笛之樂，投壺、樗蒲、弄珠、握槊等雜戲。尤尚奕棋。行宋《元嘉曆》，以建寅月爲歲首。賦稅以布、絹、絲、麻及米等，量歲豐儉，差等輸之。其刑罰，反叛、退軍及殺人者，斬；盜者，流，其贓兩倍征之；婦犯奸，沒入夫家爲婢。婚娶之禮，略同華俗。父母及夫死者，三年居服，餘親則葬訖除之。土田濕，氣候溫暖，人皆山居。有巨栗，其五穀、雜果、菜蔬及酒醴肴饌之屬，多同於內地。唯無駝、騾、驢、羊、鵝、鴨等。國中大姓有八族，沙氏、燕氏、刕氏、解氏、真氏、國氏、木氏、苗氏。其王每以四仲月祭天及五帝之神。立其始祖仇台之廟于國城，歲四祠之。國西南，人島居者十五所，皆有城邑。

　　魏延興二年，其王余慶始遣其冠軍將軍駙馬都尉弗斯侯、長史余禮、龍驤將軍、帶方太守司馬張茂等上表自通，云：「臣與高麗，源出夫餘，先世之時，篤崇舊款。其祖釗，輕廢鄰好，陵踐臣境。臣祖須，整旅電邁，梟斬釗首。自爾以來，莫敢南顧。自馮氏數終，餘燼奔竄，丑類漸盛，遂見陵逼，構怨連禍，三十餘載。若天慈曲矜，遠及無外，速遣一將，來救臣國。當奉送鄙女，執掃後宮，並遣子弟，收圉外廄，尺壤疋夫，不敢自有。去庚辰年後，臣西界海中，見屍十餘，並得衣器鞍勒。看之，非高麗之物。後聞乃是王人來降臣國，長蛇隔路，以阻於海。今上所得鞍一，以爲實矯。」

　　獻文以其僻遠，冒險入獻，禮遇優厚，遣使者邵安與其使俱還。詔曰：「得表聞之無恙。卿與高麗不睦，至被陵犯，苟能順義，守之以仁，亦何憂於寇讎也。前所遣使，浮海以撫荒外之國，從來積年，往而不反，存亡達否，未能審悉。卿所送鞍，比校舊乘，非中國之物。不可以疑似之事，以生必然之過。經略權要，已具別旨。」又詔曰：「高麗稱籓先朝，供職日久，於彼雖有自昔之釁，于國未有犯令之愆。卿使命始通，便求致伐，尋討事會，理亦未周。所獻錦布海物，雖不悉達，明卿至心。今賜雜物如別。」又詔璉護送安等。至高麗，璉稱昔與余慶有讎，不令東過。安等於是皆還，乃下詔切責之。五年，使安等從東萊浮海，賜余慶璽書，褒其誠節。安等至海濱，遇風飄蕩，竟不達而還。

　　自晉、宋、齊、梁據江左，亦遣使稱籓，兼受拜封。亦與魏不絕。

　　及齊受東魏禪，其王隆亦通使焉。淹死，子餘昌亦通使命于齊。武平元年，齊後主以餘昌爲使持節、侍中、車騎大將軍，帶方郡公、百濟王如故。二年，又人餘昌爲持節、都督東青州諸軍事、東青州刺史。

　　周建德六年，齊滅，餘昌始遣使通周。宣政元年，又遣使爲獻。

　　隋開皇初，餘昌又遣使貢方物，拜上開府、帶方郡公、百濟王。平陳之歲，戰船漂至海東耽牟羅國。其船得還，經於百濟，昌資送之甚厚，並遣使奉表賀平陳。文帝善之，下詔曰：「彼國懸隔，來往至難，自今以後，不須年別入貢。」使者舞蹈而去。十八年，餘昌使其長史王辯那來獻方物。屬興遼東之役，遣奉表，請爲軍導。帝下詔，厚其使而遣之。高麗頗知其事，兵侵其境。余昌死，子餘璋立。大業三年，餘璋遣使燕文進朝貢。其年，又遣使王孝鄰入獻，請討高麗。煬帝許之，命覘高麗動靜。然餘璋內與高麗通和，挾詐以窺中國。七年，帝親征高麗，餘璋使其臣國智牟來請軍期。帝大悅，厚加賞賜，遣尚書起部郎席律詣百濟，與相知。明年，六軍度遼，餘璋亦嚴兵於境，聲言助軍，實持兩端。尋與新羅有隙，每相戰爭。十年，復遣使朝貢。後天下亂，使命遂絕。

　　其南，海行三月有耽牟羅國，南北千餘里，東西數百里，土多麞鹿，附庸於百濟。西行三日，至貊國千餘里云。

新羅
　　新羅者，其先本辰韓種也。地在高麗東南，居漢時樂浪地。辰韓亦曰秦韓。相傳言秦世亡人避役來適，馬韓割其東界居之，以秦人，故名之曰秦韓。其言語名物，有似中國人，名國爲邦，弓爲弧，賊爲寇，行酒爲行觴，相呼皆爲徒，不與馬韓同。又辰韓王常用馬韓人作之，世世相傳，辰韓不得自立王，明其流移之人故也。恆爲馬韓所制。辰韓之始，有六國，稍分爲十二，新羅則其一也。或稱魏將毋丘儉討高麗破之，奔沃沮，其後復歸故國，有留者，遂爲新羅，亦曰斯盧。其人雜有華夏、高麗、百濟之屬，兼有沃沮、不耐、韓、滅之地。其王本百濟人，自海逃入新羅，遂王其國。初附庸於百濟，百濟征高麗，不堪戎役，後相率歸之，遂致強盛。因襲百濟，附庸于迦羅國焉。傳世三十，至真平。以隋開皇十四年，遣使貢方物。文帝拜真平上開府、樂浪郡公、新羅王。

　　其官有十七等：一曰伊罰幹，貴如相國，次伊尺幹，次迎幹，次破彌幹，次大阿尺幹，次阿尺幹，次乙吉幹，次沙咄幹，次及伏幹，次大奈摩幹，次奈摩，次大舍，次小舍，次起士，次大烏，次小烏，次造位。外有郡縣。其文字、甲兵，同於中國。選人壯健者悉入軍，烽、戍、邏俱屯營部伍。風俗、刑政、衣服略與高麗、百濟同。每月旦相賀，王設宴會，班賚群官。其日，拜日月神主。八月十五日設樂，令官人射，賞以馬、布。其有大事，則聚官詳議定之。服色尚畫素，婦人辮髪繞頸，以雜彩及珠爲飾。婚嫁禮唯酒食而已，輕重隨貧富。新婦之夕，女先拜舅姑，次即拜大兄、夫。死有棺斂，葬送起墳陵。王及父母妻子喪，居服一年。田甚良沃，水陸兼種。其五穀、果菜、鳥獸、物產，略與華同。

　　大業以來，歲遣朝貢。新羅地多山險，雖與百濟構隙，百濟亦不能圖之也。

勿吉
　　勿吉國在高句麗北，一曰靺鞨。邑落各自有長，不相總一。其人勁悍，於東夷最強，言語獨異。常輕豆莫婁等國，諸國亦患之。去洛陽五千里。自和龍北二百餘里有善玉山，山北行十三日至祁黎山，又北行七日至洛環水，水廣里餘，又北行十五日至太岳魯水，又東北行十八日到其國。國有大水，闊三里餘，名速末水。其部類凡有七種：其一號粟末部，與高麗接，勝兵數千，多驍武，每寇高麗；其二伯咄部，在粟末北，勝兵七千；其三安車骨部，在伯咄東北；其四拂涅部，在伯咄東；其五號室部，在拂涅東；其六黑水部，在安車骨西北，其七白山部，在粟末東南。勝兵並不過三千，而黑水部尤爲勁健。自拂涅以東，矢皆石鏃，即古肅慎氏也。東夷中爲強國。所居多依山水。渠帥曰大莫弗瞞咄。國南有從太山者，華言太皇，俗甚敬畏之，人不得山上溲汙，行經山者，以物盛去。上有熊羆豹狼，皆不害人，人亦不敢殺。地卑濕，築土如堤，鑿穴以居，開口向上，以梯出入。其國無牛，有馬，車則步推，相與偶耕。土多粟、麥、穄，菜則有葵。水氣堿，生鹽于木皮之上，亦有鹽池。其畜多獵，無羊。嚼米爲酒，飲之亦醉。婚嫁，婦人服布裙，男子衣豬皮裘，頭插武豹尾。俗以溺洗手面，于諸夷最爲不潔。初婚之夕，男就女家，執女乳而罷。妒，其妻外淫，人有告其夫，夫輒殺妻而後悔，必殺告者。由是姦淫事終不發。人皆善射。以射獵爲業。角弓長三尺，箭長尺二寸，常以七八月造毒藥，傅矢以射禽獸，中者立死。煮毒藥氣亦能殺人。其父母春夏死，立埋之，塚上作屋，令不雨濕；若秋冬死，以其屍捕貂，貂食其肉，多得之。

　　延興中，遣乙力支朝獻。太和初，又貢馬五百匹。乙力支稱：初發其國，乘船溯難河西上，至太濔河，沈船于水。南出陸行，度洛孤水，從契丹西界達和龍。自云其國先破高句麗十落，密共百濟謀，從水道並力取高麗，遣乙力支奉使大國，謀其可否。詔敕：「三國同是籓附，宜共和順，勿相侵擾。」乙力支乃還。從其來道，取得本船，泛達其國。九年，復遣使侯尼支朝。明年，復入貢。其傍有大莫盧國、覆鐘國、莫多回國、庫婁國、素和國、具弗伏國、匹黎爾國、拔大何國、郁羽陵國、庫伏真國、魯婁國、羽真侯國，前後各遣使朝獻。太和十二年，勿吉復遣使貢楛矢、方物于京師。十七年，又遣使人婆非等五百餘人朝貢。景明四年，復遣使侯力歸朝貢。自此迄於正光，貢使相尋。爾後中國紛擾，頗或不至。興和二年六月，遣石文雲等貢方物。以至於齊，朝貢不絕。

　　隋開皇初，相率遣使貢獻。文帝詔其使曰：「朕聞彼土人勇，今來實副朕懷。視爾等如子，爾宜敬朕如父。」對曰：「臣等僻處一方，聞內國有聖人，故來朝拜。既親奉聖顏，願長爲奴僕。」其國西北與契丹接，每相劫掠，後因其使來，文帝誡之，使勿相攻擊。使者謝罪。文帝因厚勞之，令宴飲于前，使者與其徒皆起舞，曲折多戰鬥容。上顧謂侍臣曰：「天地間乃有此物，常作用兵意。」然其國與隋懸隔，唯粟末、白山爲近。煬帝初，與高麗戰，頻敗其衆。渠帥突地稽率其部降，拜右光祿大夫，居之柳城。與邊人來往，悅中國風俗，請被冠帶，帝嘉之，賜以錦綺而褒寵之。及遼東之役，突地稽率其徒以從，每有戰功，賞賜甚厚。十三年，從幸江都，尋放還柳城。李密遣兵邀之，僅而得免。至高陽，沒于王須拔。未幾，遁歸羅藝。

奚
　　奚，本曰庫莫奚，其先東部胡宇文之別種也。初爲慕容晃所破，遺落者竄匿松漠之間。俗甚不潔淨，而善射獵，好爲寇抄。登國三年，道武親自出討，至弱水南大破之，獲其馬、牛、羊、豕十餘萬。帝曰：「此群狄諸種，不識德義，鼠竊狗盜，何足爲患？今中州大亂，吾先平之，然後張其威懷，則無所不服矣。」既而車駕南遷，十數年間，諸種與庫莫奚亦皆滋盛。及開遼海，置戍和龍，諸夷震懼，各獻方物。文成、獻文之世，庫莫奚歲致名馬、文皮。孝文初，遣使朝貢。太和四年，輒入塞內，辭以畏地豆幹抄掠，詔書切責之。二十二年，入寇安州，時營、燕、幽三州兵數千人擊走之。後復款附，每求入塞交易。宣武詔曰：「庫莫奚去太和二十一年以前，與安、營二州邊人參居，交易往來，並無欺貳。至二十二年叛逆以來，遂爾遠竄。今雖款附，猶在塞表，每請入塞，與百姓交易。若抑而不許，乖其歸向之心；信而不慮，或有萬一之驚。交市之日，州遣士監之。」自此已後，歲常朝獻，至武定已來不絕。齊受魏禪，歲時來朝。

　　其後種類漸多，分爲五部：一曰辱紇主，二曰莫賀弗，三曰契個，四曰木昆，五曰室得。每部俟斤一人爲其帥。隨逐水草，頗同突厥。有阿會氏，五部中最盛，諸部皆歸之。每與契丹相攻擊，虜獲財畜，因遣使貢方物。

契丹
　　契丹國，在庫莫奚東，與庫莫奚異種同類。並爲慕容晃所破，俱竄於松漠之間。登國中，魏大破之，遂逃迸，與庫莫奚分住。經數十年，稍滋蔓，有部落，于和龍之北數百里爲寇盜。真君以來，歲貢名馬。獻文時，使莫弗紇何辰來獻，得班饗于諸國之末。歸而相謂，言國家之美，心皆忻慕，於是東北群狄聞之，莫不思服。悉萬丹部、何大何部、伏弗鬱部、羽陵部、日連部、匹潔部、黎部、吐六幹部等各以其名馬、文皮獻天府。遂求爲常，皆得交市于和龍、密雲之間，貢獻不絕。太和三年，高句麗竊與蠕蠕謀，欲取地豆幹以分之。契丹舊怨其侵軼，其莫賀弗勿幹率其部落，車三千乘、衆萬餘口，驅徙雜畜求內附，止于白狼水東。自此歲常朝貢。後告饑，孝文聽其入關市糴。及宣武、孝明時，恆遣使貢方物。熙平中，契丹使人初真等三十人還，靈太后以其俗嫁娶之際以青𧦬爲上服，人給青𧦬兩匹，賞其誠款之心，餘依舊式朝貢。及齊受東魏禪，常不斷絕。

　　天保四年九月，契丹犯塞，文宣帝親戎北討。至平州，遂西趣長塹。詔司徒潘相樂帥精騎五千，自東道趣青山；復詔安德王韓軌帥精騎四千東趣，斷契丹走路。帝親逾山嶺，奮擊大破之，虜十餘萬口、雜畜數十萬頭。相樂又于青山大破契丹別部。所虜生口，皆分置諸州。其後復爲突厥所逼，又以萬家寄於高麗。

　　其俗與靺鞨同，好爲寇盜。父母死而悲哭者，以爲不壯。但以其屍置於山樹之上，經三年後，乃收其骨而焚之。因酌酒而祝曰：「冬月時，向陽食。若我射獵時，使我多得豬、鹿。」其無禮頑囂，于諸夷最甚。

　　隋開皇四年，率莫賀弗來謁。五年，悉其衆款塞，文帝納之，聽居其故地。責讓之，其國遣使詣闕，頓顙謝罪。其後，契丹別部出伏等背高麗，率衆內附。文帝見來，憐之。上方與突厥和好，重失遠人之心，悉令給糧還本部，敕突厥撫納之。固辭不去。部落漸衆，遂北徙，逐水草，當遼西正北二百里，依託紇臣水而居，東西亙三百里，分爲十部。兵多者三千，少者千餘。逐寒暑，隨水草畜牧。有征伐，則曾帥相與議之，興兵動衆，合如符契。突厥沙缽略可汗遣吐屯潘垤統之，契丹殺吐屯而遁。大業七年，遣使朝，貢方物。

室韋
　　室韋國，在勿吉北千里，去洛陽六千里。「室」或爲「失」，蓋契丹之類，其南者爲契丹，在北者號爲失韋。路出和龍千餘里，入契丹國，又北行十日至啜水，又北行三日有善水，又北行三日有犢了山，其山高大，周回三百里。又北行三百餘里，有大水名屈利，又北行三日至刃水，又北行五日到其國。有大水從北而來，廣四里餘，名㮈水。國土下濕，語與庫莫奚、契丹、豆莫婁國同。頗有粟、麥及穄。夏則城居，冬逐水草，多略貂皮。丈夫索發，用角弓，其箭尤長。女婦束發作叉手髻。其國少竊盜，盜一征三；殺人者責馬三百匹。男女悉衣白鹿皮襦袴。有曲，釀酒。俗愛赤珠，爲婦人飾，穿掛於頸，以多爲貴。女不得此，乃至不嫁。父母死，男女衆哭三年，屍則置於林樹之上。

　　武定二年四月，始遣使張烏豆伐等獻其方物。迄武定末，貢使相尋。及齊受東魏禪，亦歲時朝聘。

　　其後分爲五部，不相總一，所謂南室韋、北室韋、缽室韋、深末怛室韋、大室韋，並無君長。人貧弱，突厥以三吐屯總領之。

　　南室韋在契丹北三千里，土地卑濕，至夏則移向北。貸勃、欠對二山多草木，饒禽獸，又多蚊蚋，人皆巢居，以避其患。漸分爲二十五部，每部有餘莫弗瞞咄，猶酋長也。死則子弟代之，嗣絕則擇賢豪而立之。其俗，丈夫皆被髮，婦女盤發，衣服與契丹同。乘牛車，以蘧蒢爲屋，如突厥氈車之狀。度水則束薪爲栰，或有以皮爲舟者。馬則織草爲韉，結繩爲轡。匡寢則屈木爲室，以蘧蒢覆上，移則載行。以豬皮爲席，編木爲藉，婦女皆抱膝坐。氣候多寒，田收甚薄。無羊，少馬，多豬、牛。與靺鞨同俗，婚嫁之法，二家相許竟，輒盜婦將去，然後送牛馬爲聘，更將婦歸家，待有孕，乃相許隨還舍。婦人不再嫁，以爲死人之妻，難以共居。部落共爲大棚，，人死則置其上。居喪三年，年唯四哭。其國無鐵，取給於高麗。多貂。

　　南室韋北行十一日至北室韋，分爲九部落，繞吐紇山而居。其部落渠帥號乞引莫賀咄。每部有莫何弗三人以貳之。氣候最寒，雪深沒馬。冬則入山居土穴，土畜多凍死。饒麞鹿，射獵爲務，食肉衣皮，鑿冰沒水中而網取魚鱉。地多積雪，懼陷坑阱，騎木而行，亻答即止。皆捕貂爲業，冠以狐貂，衣以魚皮。

　　又北行千里至缽室韋，依胡布山而住，人衆多北室韋，不知爲幾部落。用樺皮蓋屋，其餘同北室韋。

　　從缽室韋西南四日行，至深末怛室韋，因水爲號也。冬月穴居，以避太陰之氣。

　　又西北數千里至大室韋，徑路險阻，言語不通。尤多貂及青鼠。

　　北室韋時遣使貢獻，餘無至者。

豆莫婁
　　豆莫婁國，在勿吉北千里，舊北夫餘也。在室韋之東，東至於海，方二千餘里。其人土著，有居室倉庫。多山陵廣澤，於東夷之域，最爲平敞。地宜五穀，不生五果。其人長大，性強勇謹厚，不冠抄。其君長皆六畜名官，邑落有豪帥。飲食亦用俎豆。有麻布，衣制類高麗而帽大。其國大人，以金銀飾之。用刑嚴急，殺人者死，沒其家人爲奴婢。俗淫，尤惡妒者，殺之屍于國南山上，至腐，女家始得輸牛馬，乃與之。或言濊貊之地也。

地豆幹
　　地豆幹國，在室韋西千餘里。多牛、羊，出名馬，皮爲衣服，無五穀，唯食肉酪。延興二年八月，遣使朝貢，至於太和六年，貢使不絕。十四年，頻來犯塞，孝文詔征西大將軍陽平王頤擊走之。自後時朝京師，迄武定末，貢使不絕。及齊受禪，亦來朝貢。

烏洛侯
　　烏洛侯國，在地豆幹北，去代都四千五百餘里。其地下濕，多霧氣而寒。入冬則穿地爲室，夏則隨原阜畜牧。多豕，有谷、麥。無大君長，部落莫弗，皆世爲之。其俗，繩發皮服，以珠爲飾。人尚勇，不爲奸竊，故慢藏野積而無寇盜。好射獵。樂有箜篌，木槽革面而施九弦。其國西北有完水，東北流合于難水，其小水，皆注於難，東入海。又西北二十日行，有于巳尼大水，所謂北海也。

　　太武真君四年來朝，稱其國西北有魏先帝舊墟石室，南北九十步，東西四十步，高七十尺，室有神靈，人多祈請。太武遣中書侍郎李敞告祭焉，刊祝文於石室之壁而還。

流求
　　流求國，居海島，當建安郡東。水行五日而至。土多山洞。其王姓歡斯氏，名渴刺兜，不知其由來有國世數也。彼土人呼之爲可老羊，妻曰多拔茶。所居曰波羅檀洞，塹柵三重，環以流水，樹棘爲籓。王所居舍，其大一十六間，雕刻禽獸。多鬥鏤樹，似橘而葉密，條纖如發之下垂。國有四五帥，統諸洞，洞有小王。往往有村，村有鳥了帥，並以善戰者爲之，自相樹立，主一村之事。男女皆白糸寧繩纏發，從項後盤繞至額。其男子用鳥羽爲冠，裝以珠貝，飾以赤毛，形制不同。婦人以羅紋白布爲帽，其形方正。織鬥鏤皮並雜毛以爲衣，制裁不一。綴毛垂螺爲飾，雜色相間，下垂小貝，其聲如珮。綴璫施釧，懸珠於頸。織藤爲笠，飾以毛羽。有刀槊、弓箭、劍鈹之屬。其處少鐵，刀皆薄小，多以骨角輔助之。編糸寧爲甲，或用熊豹皮。王乘木獸，令左右輿之，而導從不過十數人。小王乘機，鏤爲獸形。國人好相攻擊，人皆驍健善走，難死耐創。諸洞各爲部隊，不相救助。兩軍相當，勇者三五人出前跳噪，交言相罵，因相擊射。如其不勝，一軍皆走，遣人致謝，即共和解。收取鬥死者聚食之，仍以髑髏將向王所，王則賜之以冠，便爲隊帥。

　　無賦斂，有事則均稅。用刑亦無常准，皆臨事科決。犯罪皆斷于鳥了帥，不伏則上請于王，王令臣下共議定之。獄無枷鎖，唯用繩縛。決死刑以鐵錐大如筋，長尺餘，鑽頂殺之，輕罪用杖。俗無文字，望月虧盈，以紀時節，草木榮枯，以爲年歲。人深目長鼻，類于胡，亦有小慧。無君臣上下之節，拜伏之禮。父子同床而寢。男子拔去髭須，身上有毛處皆除去。婦人以黑黥手爲蟲蛇之文。嫁娶以酒、珠貝爲聘，或男女相悅，便相匹偶。婦人產乳，必食子衣，產後以火自灸，令汗出，五日便平復。以木槽中暴海水爲鹽，木汁爲酢，米麵爲酒，其味甚薄。食皆用手。遇得異味，先進尊者。凡有宴會，執酒者必待呼名而後飲，上王酒者，亦呼王名後銜杯共飲，頗同突厥。歌呼蹋蹄，一人唱，衆皆和，音頗哀怨。扶女子上膊，搖手而舞。其死者氣將絕，輦至庭前，親賓哭泣相吊。浴其屍，以布帛縛纏之，裹以葦席，襯土而殯，上不起墳。子爲父者，數月不食肉。其南境風俗少異，人有死者，邑里共食之。有熊、豺、狼，尤多豬、雞、無羊、牛、驢、馬。厥田良沃，先以火燒，而引水灌，持一鍤，以石爲刃，長尺餘，闊數寸，而墾之。宜稻、粱、禾、黍、麻、豆、赤豆、胡黑豆等。木有楓、栝、樟、松、楩、楠、枌、梓。竹、藤、果、藥，同于江表。風土氣候，與嶺南相類。俗事山海之神，祭以肴酒。戰鬥殺人，便將所殺人祭其神。或依茂樹起小屋，或懸髑髏於樹上，以箭射之，或累石系幡，以爲神主。王之所居，壁下多聚髑髏以爲佳。人間門戶上，必安獸頭骨角。

　　隋大業元年，海師何蠻等，每春秋二時，天清風靜，東望依稀，似有煙霧之氣，亦不知幾千里。三年，煬帝令羽騎尉硃寬入海求訪異俗，何蠻言之，遂與蠻俱往。同到流求國，言不通，掠一人而反。明年，復令寬慰撫之，不從。寬取其布甲而歸。時倭國使來朝見之，曰：「此夷邪夕國人所用。」帝遣武賁郎將陳稜、朝請大夫張鎮州率兵自義安浮海至高華嶼，又東行二日到{句黽}鼊嶼，又一日，便至流求。流求不從，稜擊走之。進至其都，焚其官室，虜其男女數千人，載軍實而還。自爾遂絕。

倭
　　倭國，在百濟、新羅東南，水陸三千里，于大海中依山島而居。魏時，譯通中國三十餘國，皆稱子，夷人不知里數，但計以日。其國境，東西五月行，南北三月行，各至於海。其地勢，東高西下。居於邪摩堆，則《魏志》所謂邪馬台者也。又云：去樂浪郡境及帶方郡並一萬二千里，在會稽東，與儋耳相近。俗皆文身，自云太伯之後。計從帶方至倭國，循海水行，歷朝鮮國，乍南乍東，七千餘里，始度一海。又南千餘里，度一海，闊千餘里，名瀚海，至一支國。又度一海千餘里，名末盧國。又東南陸行五百里，至伊都國。又東南百里，至奴國。又東行百里，至不彌國。又南水行二十日，至投馬國。又南水行十日，陸行一月，至邪馬台國，即倭王所都。

　　漢光武時，遣使入朝，自稱大夫。安帝時，又遣朝貢，謂之倭奴國。靈帝光和中，其國亂，遞相攻伐，歷年無主。有女子名卑彌呼，能以鬼道惑衆，國人共立爲王。無夫，有二男子，給王飲食，通傳言語。其王有宮室、樓觀、城柵，皆持兵守衛，爲法甚嚴。魏景初三年，公孫文懿誅後，卑彌呼始遣使朝貢。魏主假金印紫綬。正始中，卑彌呼死，更立男王。國中不服，更相誅殺，復立卑彌呼宗女台與爲王。其後復立男王，並受中國爵命。江左曆晉、宋、齊、梁，朝聘不絕。

　　及陳平，至開皇二十年，倭王姓阿每，字多利思比孤，號阿輩雞彌，遣使詣闕。上令所司訪其風俗，使者言倭王以天爲兄，以日爲弟，天明時出聽政，跏趺坐，日出便停理務，雲委我弟。文帝曰：「此大無義理。」於是訓令改之。王妻號雞彌，後宮有女六七百人，名太子爲利歌彌多弗利。無城郭，內官有十二等：一曰大德，次小德，次大仁，次小仁，次大義，次小義，次大禮，次小禮，次大智，次小智，次大信，次小信，員無定數。有軍尼一百二十人，猶中國牧宰。八十戶置一伊尼翼，如今里長也。十伊尼翼屬一軍尼。其服飾，男子衣裙襦，其袖微小；履如屨形，漆其上，系之腳。人庶多跣足，不得用金銀爲飾。故時，衣橫幅，結束相連而無縫，頭亦無冠，但垂發於兩耳上。至隋，其王始制冠，以錦彩爲之，以金銀鏤花爲飾。婦人束發於後，亦衣裙襦，裳皆有襈。扡竹聚以爲梳。編草爲薦，雜皮爲表，緣以文皮。有弓、矢、刀、槊、弩、䂎、斧，漆皮爲甲，骨爲矢鏑。雖有兵，無征戰。其王朝會，必陳設儀仗，奏其國樂。戶可十萬。俗，殺人、強盜及奸，皆死；盜者計贓酬物，無財者，沒身爲奴；自餘輕重，或流或杖。每訊冤獄，不承引者，以木壓膝；或張強弓，以弦鋸其項。或置小石于沸湯中，令所競者探之，云理曲者即手爛；或置蛇甕中，令取之，云曲者即螫手。人頗恬靜，罕爭訟，少盜賊。樂有五弦、琴、笛。男女皆黥臂，點面，文身。沒水捕魚。無文字，唯刻木結繩。敬佛法，於百濟求得佛經，始有文字，知卜筮，尤信巫覡。每至正月一日，必射戲飲酒，其餘節，略與華同。好棋博、握槊、樗蒱之戲。氣候溫暖，草木冬青。土地膏腴，水多陸少。以小環掛鸕鷀項，令入水搏魚，日得百餘頭。俗無盤俎，藉以槲葉，食用手餔之。性質直，有雅風。女多男少，婚嫁不取同姓，男女相悅者即爲婚。婦入夫家，必先跨火，乃與夫相見。婦人不淫妒。死者斂以棺椁，親賓就屍歌舞，妻子兄弟以白布制服。貴人三年殯，庶人卜日而痤。及葬，置屍船上，陸地牽之，或以小輿。有阿蘇山，其石無故火起接天者，俗以爲異，因行祭禱。有如意寶珠，其色青，大如雞卵，夜則有光，云魚眼睛也。新羅、百濟皆以倭爲大國，多珍物，並仰之，恆通使往來。

　　大業三年，其王多利思比孤遣朝貢，使者曰：「聞海西菩薩天子重興佛法，故遣朝拜，兼沙門數十人來學佛法。」國書曰：「日出處天子致書日沒處天子，無恙。」云云。帝覽不悅，謂鴻臚卿曰：「蠻夷書有無禮者，勿復以聞。」明年，上遣文林郎裴世清使倭國，度百濟，行至竹島，南望耽羅國，經都斯麻國，迥在大海中。又東至一支國，又至竹斯國。又東至秦王國，其人同于華夏，以爲夷洲，疑不能明也。又經十餘國，達於海岸。自竹斯國以東，皆附庸於倭。倭王遣小德何輩台從數百人，設儀仗，鳴鼓角來迎。後十日，又遣大禮哥多毗從二百餘騎，郊勞。既至彼都，其王與世清。來貢方物。此後遂絕。

　　論曰：廣谷大川異制，人生其間異俗，嗜欲不同，言語不通，聖人因時設教，所以達其志而通其俗也。九夷所居，與中夏懸隔，然天性柔順，無橫暴之風，雖綿邈山海，而易以道禦。夏、殷之世，時或來王。暨箕子避地朝鮮，始有八條之禁，疏而不漏，簡而可入，化之所感，千載不絕。今遼東諸國，或衣服參冠冕之容，或飲食有俎豆之器，好尚經術，愛樂文史，遊學於京都者，往來繼路，或沒世不歸，非先哲之遺風，其孰能致於斯也？故孔子曰：「言忠信，行篤敬，雖蠻貊之邦行矣。」誠哉斯言。其俗之可采者，豈楛矢之貢而已乎？自魏迄隋，年移四代，時方爭競，未遑外略。洎開皇之末，方征遼左，天時不利，師遂無功。二代承基，志苞宇宙，頻踐三韓之地，屢發千鈞之弩。小國懼亡，敢同困獸，兵不載捷，四海騷然，遂以土崩，喪身滅國。兵志有之曰：「務廣德者昌，務廣地者亡。」然遼東之地，不列於郡縣久矣，諸國朝正奉貢，無闕于歲時。二代震而矜之，以爲人莫己若，不能懷以文德，遽動干戈，內恃富強，外思廣地，以驕取怨，以怒興師，若此而不亡，自古未聞也。然四夷之戒，安可不深念哉！其豆莫婁、地豆幹、烏洛侯，曆齊周及隋，朝貢遂絕，其事故莫顯云。


Chinese text: This work was published before January 1, 1923, and is in the
public domain worldwide because the author died at least 100 years ago.
