太祖道武帝 太宗明元帝
　　魏之先，出自黃帝軒轅氏。黃帝子曰昌意，昌意之少子受封北國，有大鮮卑山，因以為號。其後世為君長，統幽都之北廣莫之野，畜牧遷徙，射獵為業，淳樸為俗，簡易為化，不為文字，刻木結繩而已。時事遠近，人相傳授，如史官之紀錄焉。黃帝以土德王。北俗謂土為托，謂後為跋，故以為氏。其裔始均，仕堯時，逐女魃于弱水，北人賴其勳，舜命為田祖。曆三代至秦、漢，獯鬻、獫狁、山戎、匈奴之屬，累代作害中州。而始均之裔不交南夏，是以載籍無聞。積六七十代，至成皇帝諱毛立，統國三十六，大姓九十九，威振北方。成帝崩，節皇帝貸立。節帝崩，莊皇帝觀立。莊帝崩，明皇帝樓立。明帝崩，安皇帝越立。安帝崩，宣皇帝推寅立。宣帝南遷大澤，方千餘里，厥土昏冥沮洳，謀更南徙，未行而崩。景皇帝利立。景帝崩，元皇帝俟立。元帝崩，和皇帝肆立。和帝崩，定皇帝機立。定帝崩，僖皇帝蓋立。僖帝崩，威皇帝儈立。威帝崩，獻皇帝鄰立。時有神人，言此土荒遐，宜徙建都邑。獻帝年老，乃以位授于聖武皇帝，命南移。山谷高深，九難八阻，於是欲止。有神獸，似馬，其聲類牛，導引歷年乃出，始居匈奴故地。其遷徙策略，多出宣、獻二帝，故時人並號曰推寅，蓋俗雲鑽研之義。

　　聖武皇帝諱詰汾，嘗田於山澤，欻見輜軿自天而下。既至，見美婦人自稱天女，受命相偶。旦日請還，期年周時復會於此，言終而別。及期，帝至先田處，果見天女，以所生男授帝，曰：「此君之子也，當世為帝王。」語訖而去。即始祖神元皇帝也。故時人諺曰：「詰汾皇帝無婦家，力微皇帝無舅家。」帝崩，神元皇帝立。

　　神元皇帝諱力微。元年，歲在庚子，先是西部內侵，依于沒鹿回部大人竇賓。神元有雄傑之度，後與賓攻西部，賓軍敗，失馬步走，神元使以所乘駿馬給之。賓歸，求馬主，帝隱而不言。賓後知，大驚，將分國之半奉帝，帝不受，乃進其愛女。賓猶思報恩，乃從帝所欲，徙所部北居長川。積數年，舊部人咸來歸附。及賓臨終，戒其二子，使謹奉神元。其子不從，乃陰謀逆。帝召殺之，盡並其眾。諸部大人悉服，控弦之士二十餘萬。三十九年，遷於定襄之盛樂。四月祭天，諸部君長皆來助祭，唯白部大人觀望不至。征而戮之，遠近肅然。帝乃告諸大人，為與魏和親計。四十二年，遣子文帝如魏，且觀風土。是歲，魏景元二年也。

　　文帝諱沙漠汗，以國太子留洛陽。後文帝以神元春秋已高，求歸。晉武帝具禮護送。五十六年，文帝復如晉，其冬還國。晉征北將軍衛瓘以文帝雄異，恐為後患，請留不遣。復請以金錦賂國之大人，令致間隙。五十八年方遣帝。神元使諸部大人詣陰館迎帝。酒酣，帝仰視飛鳥，飛丸落之。時國俗無彈，眾大驚，相謂曰：「太子被服同南夏，兼奇術絕人。若繼國統，變易舊俗，吾等必不得志。」乃謀危害帝，並先馳還，曰：「太子引空弓而落飛鳥，似得晉人異法。」自帝在晉後，諸子愛寵，神元頗有所惑。及聞諸大人請，因曰：「當便除之。」於是諸大人馳詣塞南，矯害帝。

　　其年，神元不豫。烏丸王庫賢親近任勢。先受衛瓘之貨，欲沮動諸部，因於庭中礪鉞斧，曰：「上恨汝曹讒殺太子，欲盡收諸大人長子殺之。」大人皆信，各各散走。神元尋崩，凡饗國五十八年，年一百四歲。道武即位，尊為始祖。子章皇帝悉鹿立，時諸部離叛。帝九年而崩。弟平皇帝綽立，七年而崩。文帝少子思皇帝立，思皇帝諱弗。政崇寬簡，百姓懷服。一年而崩。神元子昭帝祿官立。帝元年，分國為三部：一居上穀北，濡源西，東接宇文部，自統之；一居代郡之參合陂北，使文帝長子桓帝諱猗厓統之；一居定襄之盛樂故城，使桓帝弟穆帝猗盧統之。

　　自神元以來，與晉和好。是歲，穆帝始出并州，遷雜胡北徙雲中、五原、朔方。又西度河，擊匈奴、烏丸諸部。自杏城以北八十里，迄長城原，夾道立碣，與晉分界。

　　二年，葬文帝及皇后封氏。初，思帝欲改葬，未果而崩，至是述成前意焉。

　　三年，桓帝度漠北巡，因西略諸國，凡積五歲，諸部降附者三十餘國。桓帝英傑魁岸，馬不能勝，常乘安車，駕大牛，牛角容一石。帝曾中蠱，嘔吐之地仍生榆，參合陂土無榆，故時人異之。

　　十年，匈奴別種劉元海反晉于離石，自號漢王。并州刺史司馬騰來乞師，桓帝與帝大舉以助之，大破元海眾於西河、上黨。桓帝與騰盟於汾東而還，乃使輔相衛雄、段繁，於參合陂西累石為亭，樹碑以記行焉。

　　十一年，晉假桓帝大單于金印紫綬。是歲，桓帝崩。桓帝統部凡十一年。後定襄侯衛操樹碑於大邗城，以頌功德。子普根代立。

　　十三年，昭帝崩。穆帝遂總攝三部為一統。帝天姿英峙，勇略過人。

　　元年，劉元海僭帝號，自稱大漢。

　　三年，晉并州刺史劉琨遣子遵為質，乞師。帝使弟子平文皇帝助琨，破白部大人，次攻鐵弗劉武。晉懷帝進帝大單于，封代公。帝以封邑去國縣遠，從琨求句注陘北地。琨大喜，乃徙馬邑、陰館、樓煩、繁畤、崞五縣人于陘南，更立城邑，盡獻其地。東接代郡，西連西河、朔方數百百。帝乃徙十萬家以充之。

　　六年，城盛樂以為北都，修故平城以為南都。帝登平城西山，觀望地勢，乃更南百里，于氵壘水之陽黃瓜堆築新平城，晉人謂之小平城。使子六修鎮之，統領南部。

　　八年，晉湣帝進帝為代王，置官屬，食代、常山二郡。先是國俗寬簡，至是明刑峻法，諸部人多以違命得罪。凡後期者皆舉部戮之，或有室家相攜，悉赴死所。人問何之，曰當就誅。其威嚴若此。

　　九年，帝召六修不至，怒，討之失利，遂崩。

　　普根先守外境，聞難，來攻六修滅之。普根立月餘薨。普根子始生，桓帝后立之，又薨，思帝子平文皇帝立。

　　平文皇帝諱郁律，姿質雄壯，甚有威略。元年，歲在丁丑。二年，劉武據朔方，來侵西部，帝大破之。西兼烏孫故地，東吞勿吉以西，控弦上馬將百萬。

　　是歲，晉元帝即位于江南，劉曜僭帝位。帝聞晉湣帝為曜所害，顧謂大臣曰：「今中原無主，天其資我乎。」曜遣使請和，帝不納。

　　三年，石勒自稱趙王，遣使乞和，請為兄弟，帝斬其使以絕之。五年，晉元帝遣使韓暢加崇爵服，帝絕之。講武，有平南夏志。桓帝后以帝得眾心，恐不利己子，害帝，遂崩，大人死者數十人。天興初，追尊曰太祖。

　　桓帝中子惠帝賀傉立，以五年為元年。帝未親政事，太后臨朝。遣使與石勒通和，時人謂之女國使。四年，帝始臨朝，以諸部人情未悉款順，乃築城於東木根山，徙都之。五年，帝崩。

　　弟煬帝紇那立，以五年為元年。三年，石勒遣石季龍寇邊部，帝御之，不利，遷於大寧。

　　時平文帝長子烈帝居於舅賀蘭部，帝遣使求之，賀蘭部帥藹頭擁護不遣。帝怒，召宇文部並力擊藹頭。宇文眾敗，帝還大寧。五年，帝出居於宇文部，賀蘭及諸部大人共立烈帝。

　　烈皇帝諱翳槐，以五年為元年。石勒遣使求和，帝遣弟昭成帝如襄國，徙者五千餘家。七年，藹頭不修臣職，召而戮之，國人復貳。於是煬帝自宇文部還入，諸部大人復奉之。

　　煬帝以烈帝七年為後元年。時烈帝出居於鄴。三年，石季龍納烈帝於大寧。國人六千餘家部落叛，煬帝出居於慕容部。

　　烈帝復立，以煬帝三年為後元年。城盛樂城，在故城東南十里。一年而崩。弟昭成皇帝立。

　　昭成皇帝諱什翼犍，平文皇帝之次子也。生而奇偉，寬仁大度。身長八尺，隆准龍顏，立發委地，臥則乳垂至席。烈帝臨崩，顧命迎帝，曰：「立此人則社稷乃安。」故帝弟孤自詣鄴奉迎，與帝俱還。

　　建國元年十一月，帝即位於繁畤北，時年十九。

　　二年春，始置百官，分掌眾職。東自氵歲貊，西及破落那，莫不款附。五月，朝諸大人于參合陂，議定都氵壘源川，連日不決，乃從太后計而止。娉慕容晃妹為皇后。

　　三年春，移都雲中之盛樂宮。

　　四年，築盛樂城于故城南八里。皇后慕容氏崩。十月，劉武寇西境，帝遣軍大破之。武死，子務桓立，始來歸順，帝以女妻之。

　　七年二月，遣大人長孫秩迎後慕容氏于和龍。晃送女於境。七月，慕容晃遣使來聘，求交婚。帝許之，以烈帝女妻焉。

　　十四年，帝以中州紛梗，將親率六軍，乘石氏之亂，廓定中原。諸大人諫，乃止。

　　十八年，太后王氏崩。

　　十九年正月，劉務桓死，其弟閼頭立，潛謀反。

　　二十一年，閼頭部人多叛，懼而東走，度河半濟而冰陷。後眾盡歸其兄子悉勿祈。初，閼頭之叛，悉勿祈兄弟十二人在帝左右，盡遣之歸，欲其自相猜離。至是，悉勿祈奪其眾，閼頭窮而歸命，帝待之如初。

　　二十二年春，帝東巡桑乾川。四月，悉勿祈死，弟衛辰立。

　　二十三年六月，皇后慕容氏崩。七月，衛辰來會葬，因求婚，許之。

　　二十五年，帝南巡君子津。

　　二十八年正月，衛辰謀反，度河東。帝討之。衛辰懼，遁走。

　　三十年十月，帝征衛辰。時河冰未成，帝乃以葦絙約澌。俄然冰合，乃散葦於上，冰草相結若浮橋，眾軍利涉。衛辰與宗族西走，收其部落而還。

　　三十四年春，長孫斤謀反，伏誅。斤之反也，拔刃向御坐。太子寔格之，傷肋，五月薨。後追諡焉，是為獻明皇帝。七月，皇孫珪生，大赦。

　　三十九年，苻堅遣其大司馬苻洛帥眾二十萬及其將硃彤、張蠔、鄧羌等諸道來寇，王師不利。帝時不豫，乃率國人避於陰山之北。高車雜種盡叛，四面寇抄，不得芻牧，復度漠南。堅軍稍退，乃還。十二月，至雲中。旬有二日，皇子寔君作亂。帝暴崩，時年五十七。道武即位，尊曰高祖。

　　帝性寬厚。時國少繒帛，代人許謙盜絹二疋，守者以告，帝匿之，謂燕鳳曰：「吾不忍視謙之面，卿勿泄之。謙或慚而自殺，為財辱士，非也。」帝嘗擊西部叛賊，流矢中目。賊破後，諸大臣執射者，各持錐刀欲屠割之。帝曰：「各為其主，何罪也，釋之！」其仁恕若此。

　　太祖道武皇帝諱珪，昭成皇帝之嫡孫，獻明帝之子也。母曰獻明賀皇后，初因遷徙，游於雲澤。寢夢日出室內，寤而見光自牖屬天，欻然有感。以建國三十四年七月七日生帝於參合陂北，其夜復有光明。昭成大悅，群臣稱慶，大赦，告於祖宗。保者以帝體重倍于常兒，竊獨奇怪。明年有榆生於藏胞之坎，後遂成林。帝弱而能言，目有光曜，廣顙大耳。六歲而昭成崩，苻堅遣將內侮，將遷帝長安，賴燕鳳乃免。堅軍既還，國眾離散。堅使劉庫仁、劉衛辰分攝國事。南部大人長孫嵩及元他等盡將故人眾南依庫仁，帝於是轉在獨孤部。

　　元年，葬昭成皇帝于金陵，營梓宮木柿盡生成林。帝雖沖幼，而嶷然不群。劉庫仁常謂其子曰：「帝有高天下之志，必興復洪業。」

　　七年十月，晉敗苻堅於淮南。慕容文等殺劉庫仁，弟眷代攝國部。

　　八年，慕容暐弟沖僭立。姚萇自稱大單于、萬年秦王。慕容垂僭稱燕王。

　　九年，劉庫仁子顯殺眷而代之，乃將謀逆。商人王霸知之，履帝足於眾中，帝乃馳還。是時，故大人梁盆子六眷為顯謀主，盡知其計，密使部人穆崇馳告。帝乃陰結舊臣長孫犍、元他等，因幸賀蘭部。其日，顯果使人殺帝，不及。語在《獻明太后傳》。是歲，乞伏國仁私署秦、河二州牧、大單于。姚萇殺苻堅，堅子丕僭即皇帝位於晉陽。

　　登國元年春正月戊申，帝即代王位，郊天建元，大會于牛川。復以長孫嵩為南部大人，以叔孫普洛為北部大人。是月，慕容垂僭即皇帝位於中山，國號燕。二月，幸定襄之盛樂，息眾課農。慕容沖為其部下所殺。夏四月，改稱魏王。五月，姚萇僭即皇帝位於長安，國號大秦。秋八月，劉顯遣弟亢泥迎皇叔父窟咄于慕容永，以兵隨之，來逼南境。帝左右于桓等與諸部大人謀應之。事泄，誅造謀者五人，餘悉不問。帝慮內難，乃北逾陰山，幸賀蘭部，阻山為固。遣行人安同、長孫賀征師于慕容垂。垂令其子賀驎率師隨同等。軍未至而寇逼。於是北部大人叔孫普洛等十三人及諸烏丸亡奔衛辰。帝自弩山幸牛川，屯于延水，南出代谷，會賀驎于高柳，大破窟咄，悉收其眾。冬十月，苻丕為晉將馮該所殺。慕容永僭即皇帝位於長子。十一月，苻登僭即皇帝位於隴東。十二月，慕容垂遣使奉帝西單于印綬，封上谷王。帝不納。

　　二年夏五月，遣安同徵兵于慕容垂。垂遣子賀驎率眾來會。六月，帝親征劉顯，顯奔慕容永，盡收其部落。冬十二月，巡松漠，還幸牛川。

　　三年夏五月癸亥，北征庫莫奚，大破之。六月，乞伏國仁死，其弟乾歸立，私署河南王。秋七月，庫莫奚部帥鳩集遺散，夜犯行宮，縱騎撲討，盡滅之。八月，使九原公儀于慕容垂。冬十月，垂遣使朝貢。

　　四年春正月甲寅，襲高車諸部落。二月癸巳，遂至女水，討叱突鄰部。並大破之。是月，呂光自稱三河王。夏五月，使陳留公虔于慕容垂。冬十月，垂遣使朝貢。

　　五年春三月甲申，西征，次鹿渾海，襲高車袁紇部，大破之。慕容垂遣子賀驎來會。夏四月丙寅，行幸意辛山，與賀驎討賀蘭、紇奚諸部落，大破之。秋八月，還幸牛川。使秦王觚于慕容垂。九月壬申，討叱奴部囊曲水，破之。冬十月，討高車豆陳部於狼山，破之。十二月，帝還次白漠。

　　六年春正月，幸紐垤川。三月，遣九原公儀、陳留公虔等西討黜弗部，大破之。夏四月，祭天。秋七月壬申，講武于牛川。慕容垂止秦王觚而求名馬，帝絕之。乃遣使于慕容永，永使其大鴻臚慕容鈞奉表勸進尊號。九月，帝襲五原，屠之，收其積穀。還紐垤川，于棝陽塞北樹碑記功。冬十月戊戌，北征蠕蠕，追破之于大磧南商山下。十一月戊辰，還幸紐垤川。戊寅，衛辰遣子直力鞮寇南部。壬午，帝大破之於鐵歧山南，衛辰父子奔遁。十二月，滅之，衛辰少子屈丐亡奔薛於部。自河以南，諸部悉平。收衛辰子弟宗黨無少長五千餘人，盡殺之。是歲，起河南宮。

　　七年春正月，幸木根山，遂次黑鹽池，饗群臣，北之美水。三月，還幸河南宮。秋七月，行幸漠南，仍築巡台。冬十二月，慕容永遣使朝貢。

　　八年春正月，南巡。二月，幸羖羊原，赴白樓。夏六月，北巡。秋七月，臨幸新壇。先是衛辰子屈丐奔薛幹部，征之不送。八月，帝南征薛幹部，屠其城。九月，還幸河南宮。

　　九年春三月，北巡。使東平西元儀屯田于河北五原，至於棝陽塞外。夏五月，田於河東。秋七月，還幸河南宮。冬十月，蠕蠕社侖等率部落西走。是歲，姚萇子興僭立，殺苻登。慕容垂滅永。

　　十年秋七月，慕容垂遣其子寶來寇五原。八月，帝親兵于河南。冬十月辛未，寶燒船夜遁。己卯，帝進軍濟河。乙酉夕，至參合陂。丙戌，大破之，禽其王公以下文武將吏數千人。於俘虜中擢其才識者賈彝、賈閏、晁崇等參謀議，憲章故實。十二月，還幸雲中之盛樂。

　　皇始元年春正月，大蒐於定襄，因東幸善無北陂。三月，慕容垂寇桑乾川，陳留公虔死之。垂遂至平城西北，聞帝將至，乃築城自守。疾甚，遂遁，死于上穀。子寶秘喪，還至中山乃僭立。夏六月丁亥，皇太后賀氏崩。是月，葬獻明太后。呂光僭稱天王，國號涼。秋七月，左司馬許謙上書勸進尊號，於是改元，始建天子旌旗，出警入蹕。八月己亥，大舉討慕容寶。帝親勒六軍四十餘萬南出馬邑，逾句注，旌旗絡繹二千餘里，鼓行而前，人屋皆震。別詔將軍封真等從東道襲幽州，圍薊。九月戊午，次陽曲，乘西山，臨觀晉陽。寶并州牧、遼西王農棄城遁，并州平。初建台省，置百官，封拜公、侯、將軍、刺史、太守。尚書郎以下悉用文人。帝初拓中原，留心慰納。諸士大夫詣軍門者，無少長皆引入，人得盡言，苟有微能，咸蒙敘用。己未，詔輔國將軍奚牧略地晉川，獲慕容寶、丹楊王買得等於平陶城。九月，晉孝武帝殂。冬十一月庚子朔，帝至真定。自常山以東，守宰或捐城奔竄，或稽顙軍門，唯中山、鄴、信都三城不下。別詔東平公儀攻鄴，冠軍將軍王建、左軍將軍李栗等攻信都，軍所行不得傷桑棗。戊午，進軍中山。己未，圍之。帝曰：「朕量寶不能出戰，必憑城自守，急攻則傷士，久守則費糧，不如先平鄴、信都，然後還取中山。」諸將稱善。丁卯，車駕幸魯口城。

　　二年春正月壬戌，帝引騎圍信都。其夜，寶冀州刺史、宜都王慕容鳳逾城奔中山。癸亥，寶輔國將軍張驤、護軍將軍徐超舉城降。是月，鮮卑禿發烏孤私署大單于、西平王。二月丁丑，帝軍于钜鹿之柏肆塢，臨滹沱水。其夜，寶悉眾犯營，燎及行宮，兵人駭散。帝驚起，不及衣冠，跣出擊鼓。俄而，左右及中軍將士稍集。帝設奇陣，列烽營外，縱騎沖之。寶眾大敗，走還中山，獲其器械數十萬計。寶尚書閔亮、秘書監崔逞等降者相屬，賜拜職爵各有差。三月己酉，車駕次盧奴。寶求和，請送秦王觚，割常山以西奉魏，乞守中山以東。帝許之。已而寶背約。辛亥，車駕次中山，命將圍之。是夜，寶弟賀驎將妻子走西山。寶恐賀驎先據和龍，壬子夜，北遁。城內共立慕容普鄰為主。夏四月，帝以軍糧不繼，詔東平公儀罷鄴圍，徙屯巨鹿。五月庚子，帝以中山城內為普鄰所脅，乃招喻之。甲辰，曜兵揚威，以示城內，命諸軍罷圍南徙，以待其變。甲寅，以東平公儀為左丞相，封衛王。進襄城公題爵為王。秋七月，普鄰遣烏丸、張驤率五千餘人出城求食，寇靈壽。賀驎自丁零中入軍，因其眾，復入中山，殺普鄰而自立。八月丙寅朔，帝進軍九門。時大疫，人馬牛死者十五六，中山猶拒守，群下咸思北還。帝知之，謂曰：「斯固天命，將若之何！四海之人皆可與為國，在吾所以撫之耳，何恤乎無人！」群臣乃不敢言。九月，賀驎饑窮，率三萬餘人寇新市。甲子晦，帝進軍討之。太史令晁崇奏曰：「不吉。」帝曰：「何也？」對曰：「紂以甲子亡，兵家忌之。」帝曰：「周武不以甲子勝乎？」崇無以對。冬十月丙寅，帝進軍新市，賀驎退阻泒水，依漸洳澤以自固。甲戌，帝臨其營，戰於義台塢，大破之。賀驎單馬走鄴，慕容德殺之。甲申，賀驎所署公卿尚書將吏士卒降者二萬餘人。其將張驤、李沈、慕容文等先來降，尋皆亡還，是日復獲之，皆赦而不問。獲其所傳皇帝璽綬、圖書、府庫珍寶。中山平。乙酉，襄城王題薨。

　　天興元年春正月，慕容德走保滑台，衛王儀克鄴。庚子，行幸真定，遂幸鄴。百姓有老病不能自存者，詔郡縣振恤之。帝至鄴，巡登臺榭，遍覽宮城，將有定都之志，乃置行台。遂還中山，所過存問百姓。詔大軍所經州郡皆復貲租一年，除山東人租賦之半。車駕將北還，發卒萬人通直道，自望都鐵關鑿恆嶺至代五百餘里。帝慮還後山東有變，乃於中山置行台，詔衛王儀鎮之，使略陽公遵鎮勃海之合口。右軍將軍尹國先督租于冀州，聞帝將還，謀反，欲襲信都，安南將軍長孫嵩執送，斬之。辛酉，車駕發中山，至於望都堯山。徙山東六州人吏及徒何、高麗雜夷、三十六署百工伎巧十餘萬口以充京師。車駕次於恆山之陽。博陵、勃海、章武諸郡群盜並起，略陽公遵等討之。是月，慕容德自稱燕王，據廣固。二月，車駕至自中山。幸繁畤宮。更選屯衛。詔給內徙新戶耕牛，計口受田。三月，征左丞相、衛王儀還京師，詔略陽公遵代鎮中山。夏四月壬戌，以曆陽公穆崇為太尉，钜鹿公長孫嵩為司徒，進封略陽公遵為常山王，南安公順為毗陵王。祭天於西郊，旗幟有加焉。廣平太守、遼西公意列謀反，與郡人韓奇矯假讖圖，將襲鄴城。詔反者就郡賜死。是月，蘭汗殺慕容寶而自立為大單于、昌黎王。六月丙子，詔有司議定國號。群臣奏曰：「昔周、秦以前，帝王居所生之土，及王天下，即承為號。今國家啟基雲、代，應以代為號。」詔曰：「昔朕遠祖總禦幽都，控制遐國，雖踐王位，未定九州。逮于朕躬，掃平中土，凶逆蕩除，遐邇率服，宜仍先號為魏。」秋七月，遷都平城，始營宮室，建宗廟，立社稷。慕容寶子盛殺蘭汗而自立為長樂王。八月，詔有司正封畿，制郊甸，端徑術，標道里，平五權，較五量，定五度。遣使循行郡國，舉奏守宰不法者，親覽察黜陟之。冬十月，起天文殿。十一月辛亥，尚書吏部郎中鄧彥海典官制，立爵品，定律呂，協音樂。儀曹郎中董謐撰郊廟、社稷、朝覲、饗宴之儀。三公郎中王德定律令，申科禁。太史令晁崇造渾儀，考天象。吏部尚書崔宏總裁之。閏月，左丞相衛王儀及王公卿士，詣闕上書曰：「臣等聞宸極居中，則列宿齊其晷。帝王順天，則群後仰其度。伏惟陛下德協二儀，道隆三五，仁風被于四海，盛化塞于天區，澤及昆蟲，恩沾行葦，謳歌所屬，八表歸心。而躬履謙虛，退身後己，宸儀未彰，袞服未禦，非所以上允皇天之意，下副樂推之心。臣等謹昧死以聞。」帝三讓乃許之。十二月己丑，帝臨天文殿。太尉、司徒進璽綬，百官咸稱萬歲。大赦，改元，追尊成帝以下及後號諡，樂用《皇始之舞 》。詔百司議定行次，尚書崔宏等奏從土德，服色尚黃，數用五，祖以未，臘以辰，犧牲用白，五郊立氣，宣贊時令，敬授人時，行夏之正。徙六州二十二郡守宰豪傑吏人二千家於代都。

　　二年春正月甲子，初祀上帝於南郊，以始祖神元皇帝配，降壇視燎，成禮而反。乙丑，赦京師。始制三駕之法。庚午，北巡。分命諸將大襲高車，常山王遵三軍從東道出長川，高涼王樂真等七軍從西道出牛川，車駕親勒六軍從中道自駮髯水西北出。二月丁亥朔，諸軍同會，破高車雜種三十餘部。衛王儀督三將別從西北絕漠千餘里，破其遺迸七部。還次牛川，及薄山，並刻石紀功。以所獲高車眾起鹿苑于南台陰，北距長城，東苞白登，屬之西山，廣輪數十里，鑿渠引武川水，注之苑中，疏為三溝，分流宮城內外。又穿鴻雁池。三月己未，車駕至自北伐。甲子，初令《五經》群書各置博士，增國子太學生員三千人。是月，氐人李辯叛慕容德，求援於鄴。行台尚書和跋以輕騎應之，克滑台，收德宮人府藏。秋七月，起天華殿。辛酉，大閱于鹿苑。八月，增啟京城十二門，作西武庫。除州郡人租賦之半。辛亥，詔禮官備撰眾儀，著於新令。范陽人盧溥聚眾海濱，稱幽州刺史，攻掠郡縣，殺幽州刺史封遝幹。是月，禿發烏孤死，其弟利鹿孤立，遣使朝貢。冬十月，太廟成，遷神元、平文、昭成、獻明皇帝神主于太廟。十二月，天華殿成。呂光立其子紹為天王，自稱太上皇，及死，庶子纂殺紹而僭立。

　　三年春正月戊午，材官將軍和突破盧溥於遼西，獲之，及其子煥傳送京師，轘之。癸亥，祀北郊。分命諸官循行州郡，觀風俗，察舉不法。二月丁亥，詔有司祀日於東郊。始耕籍田。壬寅，皇子聰薨。三月戊午，立皇后慕容氏。是月，穿城南渠通於城內，作東西魚池。夏四月，姚興遣使朝貢。五月戊辰，詔謁者僕射張濟使於興。己巳，東巡，遂幸涿鹿，遣使者乙太牢祀帝堯、帝舜廟。西幸馬邑，觀氵壘源。六月庚辰朔，日有蝕之。秋七月，乞伏乾歸大為姚興所破。壬子，車駕還宮。起中天殿及雲母堂、金華室。時太史屢奏天文錯亂，帝親覽經占，多雲宜改王易政，於是數革官號，欲以防塞凶狡，消弭災變。已而慮臣下疑惑，冬十二月丙申，下詔述成敗之理，鑒殷、周之失，革秦、漢之弊，以喻臣下。是歲，河右諸郡奉、涼武昭王李玄盛為秦涼二州牧、涼公，肇興霸業，年號庚子。

　　四年春二月丁亥，命樂師入學習舞，釋菜於先聖、先師。丁酉，分命使者巡行州郡，聽察辭訟，糾劾不法。是月，呂光弟子隆弑呂纂而自立。三月，帝親漁，薦於寢廟。夏四月辛卯，罷鄴行台。詔有司明揚隱逸。五月，起紫極殿、玄武樓、涼風觀、石池、鹿苑台。六月，盧水胡沮渠蒙遜私署涼州牧、張掖公。秋七月，詔兗州刺史長孫肥南徇許昌、彭城。詔賜天下鎮戍將士布帛各有差。八月，段興殺慕容盛，叔父熙盡誅段氏，僭即皇帝位。冬十二月，集博士儒生比眾經文字，義類相從，凡四萬餘字，號曰《眾文經》。是歲，涼武昭王、沮渠蒙遜並遣使朝貢。

　　五年春正月，帝聞姚興將寇邊，庚寅，大簡輿徒，詔并州諸軍積穀於平陽乾壁。三月，禿發利鹿孤死。夏五月，姚興遣其弟義陽王平來侵平陽，攻陷乾壁。秋七月戊辰朔，車駕西討。八月乙巳，至乾壁，平固守，進軍圍之。姚興悉舉其眾來救。甲子，帝度蒙坑，逆擊興軍大破之。冬十月，平赴水而死，俘其餘眾三萬餘人，獲興尚書左僕射狄伯支以下四品將軍以上四十餘人。獲前亡臣王次多、靳勒，並斬以徇。興頻使請和，帝不許。群臣請進平蒲阪，帝慮蠕蠕為難，戊申，班師。十一月，車駕次晉陽。征相州刺史庾岳為司空。十二月辛亥，至自西征。越勒莫弗率其部萬餘家內屬。

　　六年春正月辛未，朔方尉遲部別帥率萬家內屬，入居雲中。夏四月癸巳朔，日有蝕之。五月，大簡輿徒，將略江淮。秋七月，鎮西大將軍、司隸校尉、毗陵王順有罪，以王還第。戊子，北巡，築離宮於豺山，縱士校獵，東北逾罽嶺，出參合、代穀。九月，行幸南平城，規度氵壘南夏屋山，背黃瓜堆，將建新邑。辛未，車駕還宮。冬十月，起西昭陽殿。乙卯，立皇子嗣為齊王，加車騎大將軍，位相國。紹為清河王，加征南大將軍。熙為陽平王，曜為河南王。封故秦湣王子夔為豫章王，陳留桓王子悅為硃提王。丁巳，晉人來聘。十一月庚午，將軍伊謂大破高車。十二月，晉桓玄廢其主司馬德宗為平固王而自立，僭號楚。

　　天賜元年春二月，晉劉裕起兵誅桓玄。三月，初限縣戶不滿百罷之。夏五月，置山東諸冶，發州郡徒謫造兵甲。秋九月，帝臨昭陽殿，分置眾職，引朝臣文武親自簡擢，量能敘用。制爵四等，曰王、公、侯、子，除伯、男之號。追錄舊臣，加封爵各有差。是秋，江南大亂，流人繦負奔淮北者行道相尋。冬十月辛巳，大赦，改元。築西宮。十一月，幸西宮，大選臣僚，令各辨宗党，保舉才行，諸部子孫失業賜爵者二千餘人。

　　二年春正月，晉主司馬德宗復位。夏四月，祀西郊，車旗盡黑。冬十月，慕容德死。

　　三年春正月甲申，北巡，幸豺山宮，校獵，還至屋孤山。二月乙亥，幸代園山，建五石亭。三月庚子，車駕還宮。夏四月庚申，復幸豺山宮。占授著作郎王宜弟造《兵法孤虛立成圖》三百六十。時遂登定襄角史山，又幸馬城。甲戌，車駕還宮。六月，發八部五百里內男丁築氵壘南宮，門闕高十餘丈。引溝穿池，廣苑囿。規立外城方二十里，分置市里，經途洞達。三十日罷。秋七月，太尉穆崇薨。八月甲辰，行幸豺山宮，遂至青牛山。丙辰，西登武要北原，觀九十九泉，造古亭，遂之石漠。九月甲戌朔，幸漠南鹽池。壬午，至漠中，觀天鹽池。度漠北，之吐鹽池。癸巳，南還長川。丙申，臨觀長陂。冬十月庚申，車駕還宮。

　　四年春二月，封皇子修為河間王，處文為長樂王，連為廣平王，黎為京兆王。夏五月，北巡，自參合陂東過蟠羊山，大雨，暴水流輜車數百乘，殺百餘人。遂東北逾石漠，至長川，幸濡源。常山王遵有罪賜死。六月，赫連屈丐自稱大單于、大夏天王。秋七月，西幸參合陂。築北宮垣，三旬而罷，乃還宮。慕容寶養子高雲殺慕容熙而自立，僭號天王。八月，誅司空庾嶽。

　　五年春正月，行幸豺山宮，遂如參合陂，觀漁于延水，至寧川。三月，姚興遣使朝貢。秋七月戊戌朔，日有蝕之。冬十月，禿發傉檀僭即涼王位。

　　六年夏，帝不豫。初，帝服寒食散，自太醫令陰羌死後，藥數動發，至此愈甚。而災變屢見，憂懣不安，或數日不食，或不寢達旦，歸咎群下，喜怒乖常。謂百僚左右不可信，慮如天文之占，或有肘腋之虞。追思既往成敗得失，終日竟夜獨語不止，若傍有鬼物對揚者。朝臣至前，追其舊惡，便見殺害。其餘或以顏色變動，或以喘息不調，或以行步乖節，或以言辭失措，帝以為懷惡在心，變見於外，乃手自毆擊。死者皆陳天安殿前。於是朝野人情各懷危懼，有司廢怠，莫相督攝，百工偷劫，盜賊公行，巷里之間，人為稀少。帝亦聞之，曰：「朕故縱之使然，幸過災年，當更清整之耳。」秋七月，慕容氏支屬百餘家謀欲外奔，發覺，伏誅死者三百餘人。八月，衛王儀謀叛，賜死。十月戊辰，清河王紹作亂，帝崩于天安殿，時年三十九。永興二年九月甲寅，上諡曰宣武皇帝，葬于盛樂金陵，廟號太祖，泰常五年改諡曰道武。

　　太宗明元皇帝諱嗣，道武皇帝之長子也。母曰劉貴人，登國七年，生於雲中宮。道武晚有男，聞而大悅，乃大赦。帝明睿寬毅，非禮不動。天興六年，封齊王，拜相國。初，帝母既賜死，道武召帝告曰：「昔漢武將立其子而殺其母，不令婦人與國政，汝當繼統，故吾遠同漢武。」帝素純孝，哀不自勝。道武怒。帝還宮，哀不自止，道武知而又召帝。帝欲入，左右諫，請待和解而進，帝從之。及元紹之逆，帝還而誅之。

　　永興元年冬十月壬午，皇帝即位，大赦改元，追尊皇妣為宣穆皇后。公卿大臣先罷歸第者，悉復登用之。詔南平公長孫嵩、北新侯安同對理人訟，簡賢任能。是月，馮跋弑其主高雲，僭號天王，國號北燕。閏十月丁亥，硃提王悅謀反，賜死。詔都兵將軍山陽侯奚斤巡諸州，問人疾苦。十二月戊戌，封衛王儀子良為南陽王，進陰平公列爵為王，改封高涼王樂真為平陽王。己亥，帝始居西宮，禦天文殿。蠕蠕犯塞。是歲，乞伏乾歸自稱秦王。

　　二年春正月甲寅朔，詔南平公長孫嵩等北征蠕蠕，因留屯漠南。夏五月，嵩等自大漠還，蠕蠕追圍之于牛川。壬申，帝北伐，蠕蠕聞而遁走。車駕還幸參合陂。六月，晉將劉裕滅慕容超。秋七月丁巳，立射台於陂西，仍講武。乙丑，至自北伐。

　　三年春二月戊戌，詔簡宮人非禦及伎巧者，悉以賜鰥人。己亥，詔北新侯安同等持節巡行並、定二州及諸山居雜胡、丁零，問其疾苦，察舉守宰不法者。辛丑，簡宮人工伎之不急者出，賜人不能自存者。三月己未，詔侍臣常佩劍。夏五月丙寅，復出宮人賜鰥人。丁卯，車駕謁金陵于盛樂。己巳，昌黎王慕容伯兒謀反，伏誅。六月，姚興遣使朝貢。秋七月戊申，賜衛士酺三日。冬十一月丁未，大閱於東郊。

　　四年春二月癸未，登獸圈，射猛獸。夏四月乙未，宴群臣於西宮，使各獻直言，勿有所諱。六月，乞伏乾歸為兄子公府所弑。閏月丙辰，大閱於東郊。秋七月己巳朔，東巡。置四廂大將，又放十二時，置十二小將。以山陽侯奚斤、元城公屈行左右丞相。己卯，大獼于石會山。戊子，臨去畿陂觀漁。庚寅，至於濡源，西巡，幸北部諸落。八月壬子，幸西宮，臨板殿，大饗群臣，命百姓大酺三日。乙卯，賜王公以下至宿衛將士布各有差。冬十一月己丑，賜宗室近屬南陽王良以下至於緦麻親布帛各有差。是月，沮渠蒙遜僭稱河西王。十二月丁巳，北巡，至長城而旋。

　　五年春正月己巳，大閱畿內，男年十二以上悉集。己卯，幸西宮。頞拔大渠帥四十餘人詣闕奉貢，賜以繒帛錦罽各有差。乙酉，詔諸州，六十戶出戎馬一匹。庚寅，大閱於東郊，署將帥，以山陽侯奚斤為前軍，眾三萬；陽平王熙等十二將各一萬騎；帝臨白登，躬自校覽。二月庚戌，幸高柳川。癸丑，穿魚池于北苑。庚午，姚興遣使朝貢。己卯，詔使者巡行天下，招延俊彥，搜揚隱逸。夏四月乙卯，西巡。五月乙亥，行幸雲中舊宮之大室。丙子，大赦。六月，西幸五原，校獵于骨羅山，獲獸十萬。秋七月己巳，還幸薄山。帝登觀宣武游幸刻石頌德之處，乃於其旁起石壇而薦饗焉，賜從者大酺於山下。前軍奚斤等破越勒倍泥部落於跋那山西，徙二萬餘家而旋。丙戌，車駕自大室西南巡諸部落，遂南次定襄大洛城，東逾七嶺山，田於善無川。八月癸卯，車駕還宮。癸丑，奚斤等班師。甲寅，帝臨白登山，觀降人，數軍實。置新人于大寧，給農器，計口受田。冬十一月癸酉，大饗於西宮。姚興遣使朝貢，請進女，帝許之。

　　神瑞元年春正月辛酉，以禎瑞頻集，大赦改元。辛巳，行幸繁畤。賜王公以下至於士卒百工布帛各有差。二月戊戌，車駕還宮。乙卯，起豐宮于平城東北。夏六月，乞伏熾盤滅禿發傉檀。秋七月，晉將硃齡石滅蜀。八月戊子，詔馬邑侯元陋孫使于姚興。姚興遣使朝貢。九月丁巳朔，日有蝕之。冬十一月壬午，詔使者巡行諸州，校閱守宰資財，非自家所齎，悉簿為贓。守宰不如法，聽百姓詣闕告之。十二月丙戌朔，蠕蠕犯塞。丙申，車駕北伐。

　　二年春正月丙辰，車駕至自北伐。二月丁亥，大饗於西宮。甲辰，立宣武廟于白登西。三月丁丑，詔以刺史守宰率多逋惰，今年貲調縣違者，謫出家財以充，不聽徵發於人。夏四月，晉人來聘。己卯，北巡。五月丁亥，次於參合，東幸大寧。丁未，田於四岬山。六月戊午，臨去畿陂觀漁。辛酉，次於濡源，立蜯台。遂射白熊于頹牛山，獲之。丁卯，幸赤城，親見長老，問人疾苦，復租一年。南次石亭，幸上穀，問百年，訪賢俊，復田租之半。壬申，幸涿鹿，登嶠山，觀溫泉，使乙太牢祠黃帝、唐堯廟。癸酉，幸廣寧，事如上穀。己卯，登廣寧之曆山，乙太牢祠舜廟，帝親加禮焉。庚辰，幸代。秋七月癸未，車駕還宮，復所過田租之半。八月庚辰晦，日有蝕之。九月，京師人饑，聽就食山東。冬十月壬子，姚興使奉其西平公主至，帝以後禮納之。辛酉，行幸沮洳城。癸亥，車駕還宮。丙寅，詔以頻遇霜旱，年穀不登，命出布帛倉穀以振貧窮。

　　泰常元年春二月丁未，姚興死。三月己丑，長樂王處文薨。夏四月壬子，大赦改元。庚申，河間王修薨。五月甲申，彗星二見。六月丁巳，北巡。秋七月甲申，大獮于牛川，登釜山，臨殷繁水，南觀於九十九泉。戊戌，車駕還宮。辛亥晦，日有蝕之。九月，晉劉裕溯河伐姚泓，遣部將王仲德從陸道至梁城。兗州刺史尉建畏懦，棄守北渡，仲德遂入滑台。詔將軍叔孫建等度河曜威，斬尉建於城下。冬十一月戊寅，起蓬台于北苑。十二月，南陽王良薨。

　　二年春正月甲戌朔，日有蝕之。二月丙午，詔使者巡行天下，觀風俗，問其所苦。是月，涼武昭王薨。五月，西巡至雲中，遂濟河，田於大漠。秋七月乙亥，車駕還宮。乙酉，起白台于城南，高二十丈。是月，晉劉裕滅姚泓。冬十月癸丑，豫章王夔薨。十二月己酉，詔河東、河內購泓子弟播越人間者。

　　三年春三月，晉人來聘。庚戌，幸西宮。以勃海、范陽郡去年水，復其租稅。夏四月己巳，徙冀、定、幽三州徒何于京師。五月壬子，東巡至濡源，及甘松。遣征東將軍長孫道生帥師襲馮跋，遂至龍城，徙其居人萬餘家而還。秋七月戊午，車駕至京師。八月，雁門、河內大雨水，復其租稅。冬十月戊辰，築宮於西苑。十一月，赫連屈丐克長安。十二月，晉安帝殂。

　　四年春正月壬辰朔，車駕臨河，大蒐於犢渚。癸卯，還宮。三月，赫連屈丐僭即皇帝位。癸丑，築宮於蓬臺北。夏四月庚辰，享東廟，遠蕃助祭者數百國。辛巳，南巡，幸雁門，賜所過無出今年租賦。五月庚寅朔，觀漁于氵壘水。己亥，車駕還宮。秋八月辛未，東巡，遣使祠恆嶽。甲申，車駕還宮，賜所過無出今年田租。九月甲寅，築宮于白登山。冬十一月丁亥朔，日有蝕之。十二月癸亥，西巡，至雲中，逾白道，北獵野馬於辱孤山。至於黃河，從君子津西度，大狩于薛林山。

　　五年春正月丙戌朔，自薛林東還。至屋竇城，饗勞將士，大酺二日，班禽以賜之。己亥，車駕還宮。三月丙戌，南陽王意文薨。夏四月丙寅，起氵壘南宮。五月乙酉，詔曰：「宣武皇帝體得一之玄遠，應自然之沖妙，大行大名，未盡盛美。今啟緯圖，始睹尊號，其更上尊諡曰道武皇帝，以章靈命之先啟，聖德之玄同。」庚戌，淮南侯司馬國璠、池陽侯司馬道賜等謀反，伏誅。六月丙寅，幸翳犢山。是月，晉恭帝禪位於宋。秋七月丁酉，西至五原。丁未，幸雲中大室，賜從者大酺。八月癸亥，車駕還宮。閏月甲午，陰平王烈薨。是歲，西涼亡。

　　六年春二月己亥，詔天下戶二十輸戎馬一匹、大牛一頭。三月甲子，陽平王熙薨。乙亥，制六部人羊滿百口者調戎馬一匹。發京師六千餘人築苑，起自舊苑，東苞白登，周回四十餘里。夏六月乙酉，北巡，至於蟠羊山。秋七月乙卯，車駕還宮。癸酉，西巡。獵於祚山，親射猛獸，獲之。遂至於河。八月庚子，大獼於犢渚。九月庚戌，車駕還宮。壬申，宋人來聘。冬十月己亥，行幸代。十二月丙申，西巡於雲中。

　　七年春正月甲辰朔，自雲中西幸屋竇城，賜從者大酺三日。二月丙戌，車駕還宮。三月乙丑，河南王曜薨。夏四月甲戌，封皇子燾為太平王，拜相國，加大將軍；丕為樂平王，加車騎大將軍；彌為安定王，加衛大將軍；范為樂安王，加中軍大將軍；健為永昌王，加撫軍大將軍；崇為建甯王，加輔國大將軍；俊為新興王，加鎮軍大將軍；獻懷長公主子嵇敬為長樂王，拜大司馬、大將軍。初，帝服寒食散，頻年發動，不堪萬機，五月，立太平王燾為皇太子，臨朝聽政。是月，宋武帝殂。秋九月，詔司空奚斤等帥師伐宋。乙巳，幸氵壘南宮，遂如廣寧。己酉，詔皇太子率百國以法駕田于東苑，車乘服物皆以乘輿之副。辛亥，築平城外郭，周回三十二里。辛酉，幸嶠山，遣使者祠黃帝、唐堯廟。因東幸幽州，見耆年，問其所苦，賜以爵號。分遣使者巡行州郡，觀察風俗。冬十月甲戌，車駕還宮，復所過田租之半。奚斤等濟河，攻滑台不拔，求濟師，帝怒不許。議親南征，為其聲援。壬辰，南巡，出自天門關，逾恆嶺，四方蕃附大人各帥所部從者五萬餘人。十一月，皇太子親統六軍鎮塞上，安定王彌與北新公安同居守。丙午，曲赦司州殊死以下。丙辰，次於中山，問人疾苦。十二月丙戌，行幸冀州，存問人俗。遣壽光侯叔孫達等率眾自平原東度，徇下青、兗諸郡。

　　八年春正月丙辰，行幸鄴，存問人俗。司空奚斤既平兗、豫，還圍武牢，宋守將毛德祖距守不下。蠕蠕犯塞。二月戊辰，築長城於長川之南，起自赤城，西至五原，延袤二千餘里，備置戍衛。三月乙卯，濟自靈昌。夏四月丁卯，幸成皋，觀武牢。而城內乏水，縣綆汲河。帝令連艦，上施轒巉，絕其汲路；又穿地道，以奪其井。丁丑，幸洛陽，觀石經。閏月丁未，還幸河內，北登太行，幸高都。己未，武牢潰。士眾大疫，死者十二三。辛酉，幸晉陽，班賜王公以下至於廝役。五月丙寅，還次雁門，皇太子率留台王公迎于句注之北。庚寅，車駕至自南巡。六月己亥，太尉、宜都公穆觀薨。丙辰，北巡，至參合陂。秋七月，幸三會屋侯泉，詔皇太子率百官以從。八月，幸馬邑，觀於氵壘源。九月乙亥，車駕還宮。冬十月癸卯，廣西宮，起外牆，周回二十里。是歲饑，詔所在開倉振給。十一月己巳，帝崩于西宮，時年三十二。遺詔以司空奚斤所獲軍實賜大臣自司徒長孫嵩以下，至於士卒各有差。十二月庚子，上諡曰明元皇帝，葬于雲中金陵，廟稱太宗。

　　帝兼資文武，禮愛儒生，好覽史傳，以劉向所撰《新序》、《說苑》于經典正義多有所闕，乃撰《新集》三十篇，采諸經史，該洽古義云。

　　論曰：自古帝王之興，誠有天命，亦賴累功積德，方契靈心。有魏奄宅幽方，代為君長。神元生自天女，桓、穆勤于晉室，冥符人事，夫豈徒然！

　　昭成以雄傑之姿，苞君人之量，征伐四克，威被遐荒。乃改都立號，恢隆大業，終百六十載，光宅區中，其原固有由矣。

　　道武顯晦安危之中，屈申潛躍之際。驅率遺黎，奮其靈武。克翦方難，遂啟中原。垂拱人神，顯登皇極。雖冠履不暇，棲遑外土，而製作經謨，咸出長久，所謂大人利見，百姓與能，抑不世之神武也。而屯厄有期，禍生非慮，將人事不足，豈天實為之乎？

　　明元承運之初，屬廓定之始，于時狼顧鴟峙，猶有窺覦。已加以天賜之末，內難尤甚。帝孝心睿略，權正兼運，纂業固基，內和外撫，終能周、鄭款服，聲教南被，祖功宗德，其義良已遠矣！


Chinese text: This work was published before January 1, 1923, and is in the
public domain worldwide because the author died at least 100 years ago.
