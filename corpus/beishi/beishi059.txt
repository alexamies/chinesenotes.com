寇洛 趙貴 李賢 梁禦
列傳第四十七

寇洛趙貴從祖兄善李賢子詢崇孫敏弟遠穆穆子渾梁禦子睿

寇洛，上穀昌平人也。累世為將吏。父延壽，魏和平中，以良家子鎮武川，因家焉。洛性明辯，不拘小節。賀拔嶽西征，洛與嶽鄉里，乃募從入關。以功封安鄉縣子。及嶽為大行台，以洛為右都督。侯莫陳悅既害嶽，欲並其眾。時初喪元帥，洛于諸將中最為舊齒，素為眾信，乃收集將士，志在復讎。既至原州，眾推洛為盟主，統嶽之眾，至平涼。周文帝至，以洛為右都督。從討侯莫陳悅，平之。拜涇州刺史。大統初，詔加開府，進爵京兆郡公，封洛母宋為襄城郡君。四年，鎮東雍州。五年，卒於鎮，贈太尉、尚書令，諡曰武。

子和嗣。明帝二年，錄舊勳，以洛配享文帝廟庭，賜和姓若引氏，改封松陽郡公。

趙貴，字元寶，天水南安人也。祖仁，以良家子鎮武川，因家焉。貴少有節概，爾硃榮以為別將，從討元顥有功，賜爵燕樂縣子。從賀拔岳平關中，累遷大都督。岳為侯莫陳悅所害，將吏奔敗，莫有守者。謂其黨曰：「吾聞仁義豈有常哉，行之則為君子，違之則為小人。硃伯厚、王修感意氣微恩，尚能蹈履名節，況吾等荷賀拔公國士之遇，寧可自同眾人乎？」因涕泣噓唏，從之者五十人。乃詣悅詐降，悅信之。因請收葬嶽，言辭慷慨，悅壯而許之。貴乃收岳屍還營，與寇洛等奔平涼，共圖拒悅。貴乃首議迎周文帝。周文至，以貴為大都督，領府司馬。悅平，行秦州事。

後以預立魏文帝勳，進爵為公。梁ＧＣ定稱亂河右，以貴為隴西行台討破之。從復弘農，戰沙苑，進爵中山郡公。河橋之戰，貴與怡峰為左軍，戰不利，先還。及高仲密以北豫州降，周文迎之，與東魏人戰於芒山。貴為左軍，失律，坐免官。尋復官爵。後拜柱國大將軍，賜姓乙弗氏。六官建，為太保、大宗伯，改封南陽郡公。周孝閔帝踐阼，遷大塚宰，進封楚國公，邑萬戶。

初，貴與獨孤信等皆與文帝等夷。及晉公護攝政，貴自以元勳，每懷怏怏，與信謀殺護，為開府宇文盛告，被誅。

善，字僧慶，貴之從祖兄也。少好學，美容儀，沉毅有遠量。爾硃天光討邢杲、万俟醜奴，以為長史。普泰初，為大行台尚書，封山北縣伯。天光拒齊神武于韓陵，敗，見殺。善請收葬其屍，齊神武義而許之。賀拔嶽總關中，迎善，復以為長史。岳為侯莫陳悅所殺，善共諸將翊戴周文帝。魏孝武西遷，改封襄城縣伯。歷位尚書左右僕射，進爵為公。善性溫恭，有器局，雖位居端右，而愈自謙退。其職務克舉，則曰某官之力；有罪責，則曰善之咎也。時人稱其有公輔量。

大統九年，從戰芒山，屬大軍不利，善為敵所獲，卒於東魏。建德初，周、齊通好，齊人乃歸其柩。其子詢表請贈諡。詔贈大將軍、大都督、四州諸軍事、岐州刺史，諡曰敬。

李賢，字賢和，自雲隴西成紀人，漢騎都尉陵之後也。陵沒匈奴，子孫因居北狄。後隨魏南遷，復歸氵幵、隴。曾祖富，魏太武時以子都督討兩山屠各，歿於陣，贈甯西將軍、隴西郡守。大統末，以賢兄弟著勳，追贈司空公。

賢幼有志節，不妄舉動。嘗出遊，逢一老人，鬢眉皓白，謂曰：「我年八十，觀士多矣，未有如卿。卿必為台牧，努力勉之。」九歲，從師受業，略觀大指而已。或譏其不精，答曰：「賢豈能領徒授業？至如忠孝之道，實銘於心。」問者慚服。十四遭父憂，撫訓諸弟，友愛甚篤。

魏永安中，萬俊醜奴據岐、涇等州反，孝莊遣爾硃天光擊破之。天光令都督長孫邪利行原州事，以賢為主簿。累遷高平令。賀拔岳為侯莫陳悅所害，周文帝西征，賢與其弟遠、穆等密應侯莫陳崇。以功授都督，仍守原州。及大軍至秦州，悅棄城走。周文命兄子導追之，以賢為先鋒，至牽屯山及之。以功授假節、撫軍將軍、大都督。

魏孝武西遷，周文令賢率騎迎衛，封上邽縣公。俄授左大都督，還鎮原州。大統二年，州人豆盧狼害都督大野樹兒等，據州城反。賢率敢死士一戰敗之，狼斬關遁走，賢追斬之。八年，授原州刺史。周文之奉魏太子西巡，至原州，遂幸賢第，讓齒而坐，行鄉飲酒禮。後帝復至原州，令賢乘路車，備儀服，以諸侯會遇禮相見。然後幸賢第，歡宴終日，凡是親族，頒賜有差。恭帝元年，進爵西河郡公。後以弟子植被誅，賢坐除名。保定二年，詔復賢官爵，仍授瓜州刺史。

武帝及齊王憲之在繈褓，不利居宮中，周文令於賢家處之，六載乃還宮。因賜賢妻吳姓宇文氏，養為侄女，賜與甚厚。及武帝西巡原州，幸賢第，詔曰：「朕昔沖幼，爰寓此州。使持節、驃騎大將軍、開府儀同三司、大都督、瓜州諸軍事、瓜州刺史賢，斯土良家，勳德兼著，受委居朕，輔導積年。念其規弼，功勞甚茂。今巡撫屆此，不殊代邑，舉目依然，益增舊想。賢雖無屬籍，朕處之若親，凡厥昆季，乃至子侄等，可並預宴賜。」於是令中侍上士尉遲愷往瓜州，降璽書勞賢。賜衣一襲及被褥，並禦所服十三環金帶一腰、中廄馬一疋、金裝鞍勒、雜彩五百段、銀錢一萬。賜賢弟申國公穆亦如之。子侄男女中外諸孫三十四人各賜衣一襲。拜賢甥庫狄樂為儀同。賢門生昔經侍奉者，二人授大都督，四人授帥都督，六人別將。奴已免賤者五人，授軍主；未免賤者十二人，酬替放之。

四年，王師東討，西道空虛，慮羌、渾侵擾，乃授賢河州總管。河州舊非總管，至是創置。賢乃大營屯田，以省運漕，多設斥候，以備寇戎，於是羌、渾斂跡。五年，宕昌寇邊，乃於洮州置總管府以鎮遏之。遂廢河州總管，改授賢洮州總管。屬羌寇侵擾，賢頻破之，虜遂震懾，不敢犯塞。俄廢洮州總管，還于河州置總管府，復以賢為之。

武帝思賢舊恩，徵拜大將軍。于京師薨，帝親入，哀動左右。贈使持節、柱國大將軍、大都督、十州諸軍事、原州刺史，諡曰桓。子端嗣。

端位開府儀同三司，從平齊，戰沒，贈上大將軍，追封襄陽公，諡曰果。

端弟吉，儀同三司。

吉弟孝軌，開府儀同大將軍、升遷縣伯，後封奇章公。孝軌弟詢。

詢，字孝詢，深沉有大略，頗涉書記。仕周，累遷司衛上士。武帝幸雲陽宮，委以留府事。衛王直作亂，焚肅章門，詢於內益火，故賊不得入。武帝善之。累遷英果中大夫，屢以軍功，加位大將軍，賜爵平高郡公。隋文帝為丞相，尉遲迥作亂，遣韋孝寬擊之，以詢為元帥長史，委以心膂。軍至永橋，諸將不一。詢密啟請重臣監護。文帝令高熲監軍。與熲同心，唯詢而已。及迥平，進位上柱國，改封隴西郡公。開皇初，歷位隰州總管，以疾征還京師。卒，帝悼惜者久之，諡曰襄。子元方嗣。

詢弟崇，字永隆，英果有籌算，膽力過人。周元年，以父勳，封回樂縣侯。時年尚小，拜爵日，親族相賀，宗獨泣下。賢問之，對曰：「無勳于國，幼少封侯，當報主恩，不得終於孝養，是以悲耳。」賢由此大奇之。起家州主簿，非其好也，辭不就職，求為將兵都督。隨宇文護伐齊，以功最，授儀同三司。歷位少侍伯大夫、少承禦大夫，攝太子宮正。周武平齊，引參謀議，以勳加授開府，封襄陽縣公，尋改封廣宗縣公。

隋文帝為丞相，加授上開府儀同大將軍、懷州刺史，進爵郡公。尉遲迥反，遣使招之。崇初欲相應，後知叔父穆以并州附文帝，慨然太息曰：「闔家富貴數十人，遇國有難，竟不能扶傾繼絕，何面目處天地間乎！」韋孝寬亦疑之，與俱臥起。其兄詢時為元帥長史，每諷諭之。崇由是亦歸心焉。及迥平，授徐州總管，進位上柱國。

開皇三年，除幽州總管。突厥犯塞，崇輒破之。奚、霄、契丹等讋嚇其威略，爭來內附。後突厥大為侵掠，崇率步騎三千拒之。轉戰十餘日，師人多死，遂保於沙城。突厥圍之，死亡略盡。突厥欲降之，謂曰：「降者封為特勤。」崇知不免，令其士卒曰：「吾喪師徒，罪當萬死，今效命以謝國家。看吾死，且可降賊，方便散走。還見至尊，道此意也。」乃挺刃突賊，復殺二人，沒於陣。主州諸軍事、豫州刺史，諡曰壯。子敏嗣。

敏字樹生，文帝以其父死王事，養于宮中。及長，襲爵廣宗公，起家左千牛。美姿容，善騎射，工歌舞弦管。開皇初，周宣帝后樂平公主有女娥英，妙擇婚對，敕貴公子弟集弘聖宮者，日以百數。公主選取敏，禮儀如尚帝女。後將侍宴，公主謂敏曰：「我以天下與至尊，唯一女夫，當為汝求柱國。若授餘官，慎無謝。」及進見上，上親禦琵琶，遣敏歌舞，大悅，謂公主曰：「敏何官？」對曰：「一白丁耳。」謂敏曰：「今授儀同。」敏不答。上曰：「不滿爾意耶？今授開府。」又不謝。上曰：「公主有大功于我，我何得向其女婿惜官，今授卿柱國。」敏乃拜而蹈舞。遂於坐發詔授柱國，以本官宿衛。

後避煬帝諱，改封經城縣公。曆豳、金、華、岐數州刺史，多不蒞職，常留京師。往來宮內，侍從游宴，賞賜超于功臣。大業初，轉衛尉卿。樂平公主將薨，遺言於煬帝「妾唯一女，不自憂死，深憐之。湯沐乞回與敏。」帝從之，竟食五千戶。攝屯衛將軍。楊玄感反後，城闕大興，敏之策也。將作監。從征高麗，領新城道軍，加光祿大夫。十年，帝復征遼東，遣敏黎陽督運。

時或言敏一名洪兒，帝疑「洪」字當讖，嘗面告之，冀其引決。敏由是大懼，數與金才、善衡等屏人私語。宇文述知而奏之，竟與渾同誅。其妻宇文氏尋亦賜鴆而終。

賢弟遠。遠字萬歲，幼有器局，嘗與群兒為戰鬥戲，指麾便有軍陣之法。郡守見而異之，召使更戲。群兒散走，遠持杖叱之，復為向陣，意氣雄壯，殆甚於前。郡守曰：「此小兒必為將帥，非常人也。」

及長，涉獵書傳。魏正光末，天下鼎沸，敕勒賊胡琮侵逼原州。遠昆季率勵鄉人，欲圖拒守，而眾情頗有異同。遠乃按劍喻以節義，因曰：「有異議者，請斬之。」眾懼，乃聽命，相與盟歃，深壁自守。無援，城隱，其徒多被害，唯遠兄弟並為人所匿，得免。遠乃使賢晦跡和光，潛身間行，入朝求援。魏朝嘉之，授武騎常侍，俄轉別將。及爾硃天光西伐，配遠精兵為鄉導。天光欽遠才望，除為長城郡守。後以應侯莫陳崇功。遷高平郡守。周文見面悅之，令居麾下。

及魏孝武西遷，封安定縣伯。魏文帝嗣位之始，思享遐年，以遠字可嘉，令扶帝升殿。進爵為公，仍領左右。從征竇泰，復弘農，並有殊勳。授都督、原州刺史。周文謂遠曰：「孤有卿，若身之有臂。本州之榮，乃私事爾。」遂令遠兄賢代行州事。沙苑之役，遠功居最，進爵陽平郡公。尋除大丞相府司馬，參軍國機務。時河東初復，人情未安。周文以河東為國之要領，乃授河東郡守。遠敦獎風俗，勸課農桑，肅遏奸非，兼修守之備。曾未期月，百姓懷之。周文降書勞問。徵為侍中，遷太子少師。

東魏北豫州刺史高仲密請舉州來附，周文以仲密所據遼遠，難為應接。諸將皆憚此行。遠曰：「北豫遠在賊境，高歡又屯兵河陽，常理而論，實難救援。但不入獸穴，不得獸子，若以奇兵出其不意，事或可濟。脫有利鈍，故是兵家之常。如其顧望不行，便無克定之日。」周文喜曰：「李萬歲所言，差強人意。」乃授行台尚書，前驅東出。周文率大軍繼進。遠乃潛師而往，拔仲密以歸。仍從周文戰於芒山，時大軍不利，遠獨整所部為殿。

尋授都督義州弘農等二十一郡諸軍事。遠善撫馭，有幹略，戰守之備，無不精銳。每厚撫境外之人，使為間諜，敵中動靜，必先知之。至有事泄被誅，亦不以為悔。嘗獵於莎柵，見石于叢薄中，以為伏兔，射之，鏃入寸餘，視之乃石。周文聞面異之，賜書曰：「昔李將軍親有此事，公今復爾，可謂世載其德矣。」東魏將段孝先趣宜陽，以送糧為名，實有窺窬之意。遠密知其計，遣兵襲破之。孝先遁走。周文賜所乘主金帶床帳衣被等，並彩二千匹，拜大將軍。頃之，除尚書左僕射，固辭。周文不許，遠不得已，方拜職。周文又以第十一子代王達令遠子之，其見親待如此。

時周文嫡嗣未建，明居長，已有成德；孝閔處嫡，年尚幼沖。乃謂群公曰：「孤欲立子以嫡，恐大司馬有疑。」大司馬即獨孤信，明帝敬後父也。眾未有答。遠曰：「立子以嫡不以長，略陽公為嗣，公何疑焉？若以人為嫌，請即斬信。」便起拔劍。周文亦起曰：「何事至此！」信又自陳產，遠乃止。於是群公並從遠議。遠出外，拜謝信曰：「臨大事不得不爾。」信亦謝遠曰：「今日賴公決此大議。」六官建，授小司寇。周孝閔帝踐祚，進位柱國大將軍，復鎮弘農。

遠子植，文帝時已為相府司錄，參掌朝政。及晉公護執權，密欲誅護，頗泄，護乃出植為梁州刺史。尋而廢帝，召遠及植還朝。遠恐有變，沉吟良久，乃曰：「大丈夫寧為忠鬼，安能作叛臣乎！」遂就征，至京師。護以遠功名素重，猶欲全宥之，謂曰：「公兒遂有異謀，可早為之所。」乃以植付遠。遠素愛植，植又有口辯，雲初無此謀。遠信之，詰朝將植謁護。護謂植已死，乃曰：「陽平公何意自來？」左右云：「植亦在門外。」護大怒曰：「陽平公不信我矣！」召入，命遠同坐，令帝與植相質於遠前。植辭窮，謂帝曰：「本為此謀，欲安社稷，利至尊耳。今日至此，何事云云。」遠聞之，自投於床，曰：「若爾，誠合萬死。」於是護乃害植，並逼遠自殺。建德元年，晉公護誅，贈本官，加太保，諡曰忠。隋開皇初，追贈上柱國，改諡曰懷。植及諸弟並加諡。

植弟基，字仲和，幼有聲譽，美容儀，善談論，涉獵群書，尤工騎射。周文令尚義歸公主。以父勳，封建安縣公。累遷大都督，進爵清河郡公。及魏廢帝即位之後，猜隙彌深。時周文諸子年皆幼沖，章武公導、中山公護復東西作鎮，唯托意諸婿，以為心膂。基與義城公李暉、常山公於翼等俱為武衛將軍，分掌禁旅。魏帝深憚之，故密謀泄。魏恭帝即位，進爵敦煌郡公，尋進位驃騎大將軍、開府儀同三司，拜陽平國世子。六官建，授禦正中夫。

周孝閔帝踐阼，出為浙州刺史。尋為兄植，合坐死。以王婿，又為季父穆所請，得免。武成二年，除江州刺史。既被譴謫，常憂憤不得志。保定元年，卒於位。穆尤所鍾愛，每哭輒悲慟，謂所親曰：「好兒舍我去，門戶豈是欲興！」宣政元年，追贈使持節、上開府儀同大將軍、曹徐譙三州刺史、敦煌郡公，諡曰孝。子威嗣。

威字安人，又改襲遠爵陽平郡公，加上開府。大象末，地至柱國，封公。

賢弟穆，字顯慶，少明敏有度量。文帝入關，便給事左右，深被親遇。穆亦小心謹肅，未嘗懈怠。及侯莫陳悅害賀拔岳，周文自夏州赴難，而悅黨史歸據原州，猶為悅守。周文令侯莫陳崇襲之，穆時先在城中，與兄賢、遠應崇，遂禽歸。以功授都督。從迎魏孝武，封永平縣子。又領鄉兵。禽竇泰，復弘農，並有戰功。沙苑之捷，穆言：「歡今日已喪膽矣，請速逐之，則歡可禽也。」周文不聽。論前後功，進爵國公。

芒山之戰，周文馬中流矢，驚逸墜地。敵人追及，左右皆散。穆下馬，以策擊周文背，因大罵曰：「籠陳軍士，爾曹主何在？爾獨住此！」敵人見其輕侮，不疑是貴人，遂舍而過。穆以馬授周文，遂俱逸。是日微穆，周文已不濟矣。既而與穆相對而泣，自是恩盼更隆。顧左右曰：「成我事者，其此人乎！」擢授武衛將軍、儀同三司，進封安武郡公。前後賞賜，不可勝計。周文歎其忠節，曰：「人所貴唯命，穆遂輕命濟孤，爵位玉帛，未足為報。」乃特賜鐵券，恕以十死。進驃騎大將軍、開府儀同三司、侍中。初，芒山之敗，穆授周文炍馬，後中廄此色者，悉以賜之。又賜穆嗣子惇安樂郡公，姊一人為郡君，自余姊妹並為縣君，兄弟子侄及緦麻已上親並舅氏皆沾厚賜。其褒崇如此。

從解玉壁圍，拜安定國中尉。曆同州刺史、太僕卿。從于謹平江陵，以功別封一子長城縣侯。尋進位大將軍，賜姓拓拔氏。又擊曲沔蠻破之。俄除原州刺史，拜世子惇為儀同三司，以賢子為平高郡守，遠子為平高縣令，並加鼓吹。穆自以叔侄一家三人皆牧宰鄉里，恩遇過隆，固辭不拜。周文不許。後人為雍州刺史，兼小塚宰。周孝閔帝踐阼，又封一子為升遷縣伯。穆請回授賢子孝軌，許之。

及兄子植謀害宇文護被誅，穆亦坐除名。先是穆知植非保家主，每勸遠除之，遠不能用。及遠臨刑，泣謂穆曰：「顯慶，吾不用汝言以至此，將奈何！」穆以此獲免，及其子弟亦免官。時植弟基當從坐戮，穆求以子惇、怡等代死，辭理酸切，聞者莫不動容。護矜之，遂特免基死。

明帝即位，拜驃騎大將軍、開府儀同三司、大都督，復爵安武郡公，拜直州刺史。武成中，子弟免官爵者悉復之。累遷大司空。天和二年，進封申國公，舊爵回授一子。建德元年，遷太保，尋出為原州總管。四年，武帝東征，令穆別攻軹關及河北諸縣，並破之。後以帝疾班師，棄而不守。六年，進位上柱國，除并州總管。時東夏初平，人情尚擾，穆靖以鎮守，百姓懷之。大象元年，加邑至九千戶，遷大左輔，總管如舊。二年，詔加太傅，仍總管。

及隋文作相，尉遲迥舉兵，遣使招穆，穆鎖其使，上其書。穆子士榮以穆所居天下精兵處，陰勸穆應之。穆弗聽，曰：「周德既衰，愚智共悉，天時若此，豈能違天？」乃遣使謁隋文帝，並上十三環金帶，蓋天子服也，以微申其意。時迥子誼為朔州刺史，亦執送京師。迥今其署行台韓長業攻陷潞州，執刺史趙威，署城人郭子勝為刺史。穆遣兵討獲子勝。文帝嘉之，以穆勞同破鄴城第一勳，加三轉，聽分授其二子榮、才及賢子孝軌。榮及才並儀同大將軍，孝軌進開府儀同大將軍，又別封子雄為密國公。穆又密表勸進。文帝既受禪，詔曰：「公既舊德，且又父党，敬惠來旨，便以今月十三日恭膺天命。」俄而穆來朝，文帝降座禮之。拜太師，贊拜不名，真食成安縣三千戶。穆子孫雖在繈褓，悉拜儀同，其一門執象笏者百餘人，貴盛當時無比。穆上表乞骸骨，詔曰：「公年既耆舊，筋力難煩，今勒所司敬蠲朝集。如有大事，須共謀謨，別遣侍臣，就第詢訪。」時太史奏當有移都事，帝以初受命，甚難之。穆乃上表極言宜移都之便。帝素嫌台城制度迮小，又宮內多鬼妖。蘇威嘗勸遷，上不納，遇太史奏狀，意乃惑之。至是省穆表，帝曰：「天道聰明，已有征應，太師人望，復抗此請，則可矣。」遂之。

歲餘，下詔：「穆自今已後，雖有愆罪，但非謀逆，縱有百死，終不推問。」開皇六年薨，時年七十七，遺令以不得陪駕岱宗為恨。詔遣黃門侍郎監護喪事，贈十州諸軍事、冀州刺史，諡曰明。賜以石槨、前後部羽葆鼓吹、轀輬車，百僚送之郭外。詔太常卿牛弘齊哀冊文，祭乙太牢。

長子惇字士獻。周文帝令功臣長子並與略陽公遊處，惇於輩流中特被引接，每有遐方服玩珍奇，無不班賜。封安樂郡公，位驃騎大將軍、開府儀同三司、鳳州刺史。先穆卒。子筠，襲祖爵。

惇弟怡，位儀同三司，贈渭州刺史。

怡弟雅，少有識量。仕周，以軍功封西安縣男，位荊州總管。開皇初，進爵為公。

雅弟恆，位監州刺史，封曲陽侯。

恆弟榮，位合州刺史，長城縣公。

榮弟直，位車騎將軍、歸政縣侯。

直弟雄，位柱國、驃騎將軍、密國公。

雄弟渾，仁壽初，忿筠忄堯嗇，遣兄子善衡賊之。求盜不得，文帝大怒，盡追其親族。初，筠與從父弟瞿曇有隙，渾遂證瞿曇殺之，而善衡獲免。筠死，帝議立嗣。邳公蘇威奏筠不軌，請絕其封。帝不許，乃以渾嗣。

渾字金才，姿貌瑰偉，美須髯。起家左侍上士。尉遲迥反于鄴，時穆在并州，隋文帝甚慮迥，遣渾乘驛詣穆遽令渾入京奉熨斗曰：「願執柄以慰天下也。」文帝大悅。又遣渾詣韋孝寬所而述穆意。會鄴平，以功授上儀同三司，封安武郡公。開皇中，晉王廣出籓，渾以驃騎將軍領親信，從往揚州。

及筠死，渾規欲紹之，謂妻兄太子左衛率宇文述曰：「若得襲封，當以國賦之半，每歲相奉。」述因入白皇太子，奏文帝，竟詔渾襲申公以奉穆嗣。大業六年，追改穆封為郕公，渾仍襲焉。累加光祿大夫，遷右驍騎衛大將軍渾既紹父業，日增豪侈。二歲後不以奉物分述。述大恚，因醉謂其友人于象賢曰：「我竟為金才所賣，死且不忘。」渾聞之，由是結隙。及帝討遼東，有方士安伽陀謂帝曰：「李氏應為天子，宜盡誅天下李姓。」述知之，因構渾於帝曰：「臣與金才夙親，聞其數與李敏、善衡等日夜屏語，或終夕不寢。渾大臣也，家世隆盛，身捉禁兵，不宜然。」帝曰：「卿可覓其事。」述乃遣武賁郎將裴仁基表告渾反，即日遣述掩其家。遣左丞元文都、御史大夫裴蘊雜推之，數日，不得反狀。帝更遣述推。述入獄中召出敏妻宇文氏，謂曰：「夫人，帝甥也，何患無賢夫？李敏、金才名當妖讖，夫人當自求全。」因教言金才嘗告敏云：「汝應圖錄，當為天子。今主上好兵，勞擾百姓，此亦天亡隋時也。若復度遼，吾與汝必為大將軍，每軍二萬餘兵，固以五萬人矣。又發諸房子侄內外親婭並募從征，吾家子弟決為主帥，分領兵馬，散在諸軍。吾懷汝前發，襲取御營，子弟響赴，一日之間，天下定矣。」述口自傳授，令敏妻寫表，封云「上密」。述持入奏云：「已得金才反狀，並有敏妻密表。」帝覽之，泣曰：「吾宗社幾傾，賴親家公而獲全耳。」於是誅渾、敏等，自餘無少長皆徙嶺表。

梁禦，字善通，其先安定人也。後因官北邊，遂家于武川，改姓紇豆陵氏。高祖俟力提，從魏太武征討，位揚武將軍、定陽侯。禦少好學，進趣詳雅，及長，更好弓馬。爾硃天光西討，知禦有志略，引為左右。共平關、隴，除益州刺史，第一領人酋長，封白水縣侯。從賀拔岳鎮長安。及岳被害，禦與諸將同謀翊戴周文帝。周文既平秦、隴，欲引兵東下。雍州刺史賈顯相見，因說顯，顯即出迎周文，禦遂入鎮雍州。大統元年，進爵信都縣公，授尚書右僕射。從周文復弘農，破沙苑，加侍中、開府儀同三司，進爵廣平郡公。出為東雍州刺史，為政舉大綱而已，人庶稱之。薨於州，臨終唯以國步未康為恨，言不及家。贈太尉、尚書令、雍州刺史，諡曰武昭。子睿。

睿字恃德，少沉敏有行檢。周文帝時，以功臣子養宮中，復命與諸子遊。七歲，襲爵廣平郡公。累加儀同三司、本州大中正、開府，改封五龍郡公，渭州刺史。周閔帝受禪，徵為禦伯。出為中州刺史，鎮新安以備齊。齊人來寇，睿輒挫之。帝甚嘉歎，拜大將軍。以禦佐命功，進爵蔣國公。入為司會。後從齊王憲拒齊將斛律明月於洛陽，每戰有功，遷小塚宰。曆敷州刺史、涼、安二州總管，俱有惠政，進位柱國。

隋文帝總百揆，代王謙為益州總管。行至漢川西，謙反，攻始州，睿不得進。文帝命睿為行軍元帥，率行軍總管于義、張威、達奚長儒、梁升、石孝義步騎二十萬討之。謙遣開府李三王守通穀，睿使張威擊破之。進至龍門，謙將趙儼、秦會擁眾十萬，據險為營，周亙三十里。睿令將士銜枚，出自間道，四面奮擊，力戰破之，遂鼓行而進。謙將敬豪守劍閣，梁岩拒平林，並懼而來降。謙又命高阿那瑰、達奚惎等以盛兵攻利州。聞睿將至，颭分兵據開遠。睿遣上開府拓拔宗趣、劍閣大將軍宇文瓊指巴西，大將軍趙達水軍入嘉陵。遣張威、王倫、賀若震、于義、韓相貴、阿那惠等分道攻惎，自午及申，破之。惎奔歸於謙。睿逼成都，謙令達奚惎、乙弗虔守城，親帥精兵五萬，背城結陳。睿擊敗之。謙將入城，惎、虔以城降。謙將麾下三十騎遁走，新都令王寶執之，睿斬謙於市，劍南悉平。進位上柱國，總管如故，賜物五千段、奴婢一千口、金二千兩、銀三千兩，邑千戶。

睿時威振西州，夷獠歸附，唯南寧首帥爨震恃遠不賓。睿上疏曰：「南寧州，漢牂柯之地。近代已來，分置興古、雲南、建寧、硃提四郡，戶口殷眾，金寶富饒，二河有駿馬明珠，益、寧出鹽井犀角。晉泰始七年以益州曠遠，分置寧州。至偽梁，南寧州刺史徐文盛被湘東征赴荊州。屬東夏尚阻，未遑遠略，土人爨瓚遂竊據一方。國家遙授刺史，其子震相承至今。而震臣禮多虧，貢賦不入。如聞彼人苦其苛政，思被皇風幸因平蜀士眾，不煩重興師旅，狎獠既訖，即請略定南寧。」文帝深納之，然以天下初定，恐人心不安，故未之許。後竟遣史萬歲討平之，並因睿之策也。

睿威惠兼著，人夷悅服，聲望逾重，文帝陰憚之。薛道衡從軍在蜀，說睿勸進，文帝大悅。及受禪，顧待彌隆。睿復上平陳策，帝善之，下詔曰：「昔公孫、隗囂，漢之賊也，光武與其通和，稱為皇帝。佗之于高祖，初猶不臣。孫皓之答晉文，書尚雲'白'。或尋款服，或即滅亡。王者體大，義存遵養，雖陳國來朝，示盡蕃節，如公大略，誠須責罪，尚欲且緩其誅，宜如此意。淮海未滅，必興師旅，若命永襲，終當相屈，以身許國，無足致辭也。」睿乃止。睿時見突厥方強，恐為邊患，復陳鎮守之策十餘事。帝嘉歎久之，答以厚意。

睿時自以周代舊臣，久居重鎮，內不自安，屢請入朝，於是征還京師。及引見，上為之興，命睿升殿，握手極歡。睿退謂所親曰：「功遂身退，今其時也。」遂謝病，闔門自守，不交當時。帝賜以板輿，每有朝覲，必令三衛輿上殿。睿初平王謙之始，自以威名太盛，恐為時所忌，遂大受金賄以自穢。由是勳簿多不以實，詣朝堂稱屈者，前後百數人。上令有司案驗其事，主者多獲罪。睿懼，上表陳謝，請歸大理。上慰喻遣之。十五年，從至洛陽而卒，諡曰襄。

子洋嗣，歷位嵩徐二州刺史、武賁郎將。大業六年，詔追改睿封為戴公，命以洋襲焉。

論曰：賀拔嶽變起倉卒，侯莫陳悅意在兼併，于時人有離心，士無固志。寇洛撫循散亂，抗禦仇讎，全師而還，敵人絕覬覦之望；度德而處，霸王建匡合之謀。趙貴居二闕之險，周室定二分之功。彼此一時，其功固不細也。

李賢和兄弟屬亂離之際，居戎馬之間，志略從橫，忠勇奮發，頻摧勍敵，屢涉艱危。及逢時遇主，策名委質，荷生成之恩，蒙國士之遇，俱縻好爵，各著勳庸。遂得任兼文武，聲彰出內，位高望重，光國榮家，跗萼連暉，聊椒繁衍，冠冕之盛，當時莫與比焉。自周迄隋，鬱為西京盛族，雖金、張在漢，不之尚也。然而周文始崩，嗣君沖幼，內則功臣放命，外則強寇臨邊，晉公以猶子之親，膺負圖之托，遂能撫甯家國，開翦異端，革魏興周，遠安邇悅，功勤已著，過惡未彰。李植受遇先朝，宿參機務，慮威權之去已，懼將來之不容，生此厲階，成茲貝錦，乃以小謀大，由疏間親。主無昭帝之明，臣有上官之訴，嫌隙既兆，釁故因之，啟塚宰無君之心，成閔帝廢弑之禍，植之由也。李遠闕義方之訓，又無先見之明，以至誅夷，非為不幸。梁禦豫奉興王，參謀締構，驅馳畢力，夷險備嘗，雖遠志未申，亦云遇其時矣。穆及梁睿皆周室功臣，隋文王業初基，俱受腹心之寄，故穆首登師傅，睿終膺殊寵，觀其見機而動，抑亦人之先覺。然方魏朝之貞烈，有愧王淩，比晉室之忠臣，終慚徐廣。穆之子孫，特為隆盛，硃輪華轂，凡數十人，見忌當時，禍難遄及，得之非道，可不戒歟？


Chinese text: This work was published before January 1, 1923, and is in the
public domain worldwide because the author died at least 100 years ago.
