世祖太武皇帝諱燾，明元皇帝之長子也。母曰杜貴嬪。天賜五年，生於東宮。

體貌瑰異，道武奇之，曰：「成吾業者必此兒也。」泰常七年四月，封太平王。五月，立為皇太子。及明元帝疾，命帝總攝百揆。帝聰明大度，意豁如也。

八年十一月己巳，明元帝崩，壬申，太子即皇帝位，大赦天下。十二月，追尊皇妣為密皇太后。進司徒長孫嵩爵為北平王；司空奚斤為宜城王；藍田公長孫翰為平陽王。其餘普增爵位各有差。於是除禁錮，釋嫌疑，開倉庫，振窮乏。河南流人相率內屬者甚眾。

始光元年春正月丙寅，安定王彌薨。夏四月甲辰，東巡，幸大寧。六月，宋徐羨之弒其主義符。秋七月，車駕還宮。八月，蠕蠕六萬騎入雲中，殺略人吏，攻陷盛樂。帝帥輕騎討之，虜乃退走。九月，大簡輿徒於東郊，將北討。冬十二月，遣平陽王長孫翰等討蠕蠕，車騎次祚山，蠕蠕北遁，諸軍追之，大獲而還。

二年春正月己卯，車駕至自北伐。三月丙辰，尊保母竇氏曰保太后。丁巳，以北平王長孫嵩為太尉，平陽王長孫翰為司徒，宜城王奚斤為司空。庚申，營故東宮為萬壽宮，起永安、安樂二殿、臨望觀、九華堂。初造新字千餘。夏四月詔龍驤將軍步堆使宋。五月，詔天下十家發大牛一頭運粟塞上。秋八月，赫連屈丐死。九月，永安、安樂二殿成，丁卯，大饗以落之。冬十月癸卯，車駕北伐，東西五道並出。

平陽王長孫翰等絕漠追寇，蠕蠕北走。

三年春正月壬申，車駕至自北伐。乞伏熾盤遣使朝貢，請討赫連昌。二月，起太學於城東，祀孔子，以顏回配。夏五月辛卯，進中山公纂爵為王，復南安公素先爵常山王。六月，幸雲中舊宮，謁陵廟，西至五原，田於陰山，東至和兜山。秋七月，築馬射臺於長川，帝親登臺走馬。王公諸國君長馳射中者，賜金錦繒絮各有差。

八月，車駕還宮。宋人來聘。帝以赫連屈丐死，諸子相攻，冬十月丁巳，車駕西伐，幸雲中，臨君子津。會天暴寒，數日冰合。十一月戊寅，率輕騎襲赫連昌。壬午，徙萬餘家而還。至祚山，班虜獲以賜將士各有差。十二月，詔奚斤西據長安。秦、隴氐羌皆叛昌詣斤降。武都王楊玄及沮渠蒙遜等使使內附。

四年春正月乙酉，車駕至自西伐，賜留臺文武各有差。從人在道多死，到者裁十六七。己亥，行幸幽州。赫連昌遣其弟定向長安。帝聞之，遣就陰山伐木造攻具。

二月，車駕還宮。三月丙午，詔執金吾桓貸造橋於君子津。丁丑，廣平王連薨。夏四月丁未，詔員外散騎常侍步堆使於宋。五月，車駕西討赫連昌，次拔鄰山。築城舍輜重，以輕騎三萬先行。戊戌，至黑水。帝親祈天，告祖宗之靈而誓眾。六月癸卯朔，日有蝕之。甲辰，大破赫連昌，昌奔上邽。乙巳，車駕入城，虜昌群弟及其母妹妻妾宮人萬數，府庫珍寶車旗器物不可勝計。辛酉，班師。留常山王素、執金吾桓貸鎮統萬。秋七月己卯，築壇於祚嶺，戲馬馳射，賜中者金帛繒絮各有差。蠕蠕寇雲中，聞破赫連昌，懼而逃。八月壬子，車駕至自西伐，飲至策勛，告宗廟，班軍實以賜留臺百僚各有差。冬十一月，以氐王楊玄為假征南大將軍、都督、梁州刺史、南秦王。十二月，行幸中山，守宰貪汙免者十數人。癸卯，車駕還宮，復所過田租之半。

神蒨元年春正月，以天下守令多非法，精選忠良悉代之。辛未，京兆王黎薨。

二月，改元。司空奚斤進軍安定。監軍侍御史安頡出戰，禽昌。其餘眾立昌弟定為主，走還平涼。三月辛巳，侍中古弼送赫連昌至於京師。司空奚斤追赫連定於平涼馬髦嶺，為定所禽。將軍丘堆先在安定，聞斤敗，東走長安。帝大怒，詔頡令斬之。

夏四月，赫連定遣使朝貢。壬子，西巡。戊午，田於河西，大赦。南秦王楊玄遣使朝貢。五月，乞伏熾盤死。秋八月，東幸廣寧，臨觀溫泉。以太牢祭黃帝、堯、舜廟。九月，車駕還宮。冬十一月乙未朔，日有蝕之。是月，行幸河西，大校獵。十二月甲申，車駕還宮。

二年夏四月，宋人來聘。庚寅，車駕北伐。五月丁未，次於沙漠，舍輜重，輕騎兼冀馬至栗水。蠕蠕震怖，焚廬舍，絕跡西走。冬十月，振旅凱旋於京師，告於宗廟。列置新人於漠南，東至濡源，西暨五原、陰山，竟三千里。十一月，西巡，田於河西，至祚山而還。

三年春正月庚子，車駕還宮。壬寅，大赦。癸卯，行幸廣寧，臨溫泉，作《溫泉歌》。二月丁卯，司徒、平陽王長孫翰薨。戊辰，車駕還宮。三月壬寅，進會稽公赫連昌為秦王。夏四月甲子，行幸雲中。敕勒萬餘落叛走，詔尚書封鐵追滅之。

五月戊午，論討敕勒功，大明賞罰。秋七月己亥，詔諸征鎮將軍、王公杖節邊遠者，聽開府辟召，其次增置吏員。庚子，詔大鴻臚卿杜超假節都督冀、定、相三州諸軍事、行征南大將軍、太宰，進爵為王，鎮鄴，為諸軍節度。八月，宋將到彥之自清水入河，溯流西行。丙寅，彥之遣將度河攻治阪，冠軍將軍安頡督諸軍擊破之。九月癸卯，立密皇太后廟於鄴。甲辰，行幸統萬，遂征平涼。是月，馮跋死。冬十月乙卯，冠軍將軍安頡濟河攻洛陽，丙子，拔之。辛巳，安頡平武牢。十一月乙酉，車駕至平涼。己亥，行幸安定。庚子，帝自安西還臨平涼，遂掘塹圍守之。行幸紐城，安慰初附，赦秦、隴之人，賜復七年。辛丑，安頡帥諸軍攻滑臺。沮渠蒙遜遣使朝貢。壬寅，封壽光侯叔孫建為丹楊王。十二月丁卯，赫連定弟社於度洛孤面縛出降，平涼，收其珍寶。定長安、臨晉、武功守將皆奔走，關中平。壬申，車駕還東，留巴東公延普等鎮安定。

四年春正月壬午，車駕次木根山，大饗群臣。丙申，宋將檀道濟、王仲德從清水救滑臺。丹楊王叔孫建、汝陰公長孫道生拒之，道濟等不敢進。是月，赫連定滅乞伏慕末。二月辛酉，安頡、司馬楚之平滑臺。癸酉，車駕還宮，飲至策勛，告於宗廟，賜留臺百官各有差。戰士賜復十年。定州人饑，詔開倉以振之。宋將檀道濟、王仲德東走。三月庚戌，冠軍將軍安頡獻宋俘萬餘人，甲兵三萬。夏六月，赫連定北襲沮渠蒙遜，為吐谷渾慕璝所執。閏月乙未，蠕蠕國遣使朝貢。詔散騎侍郎周紹使於宋。秋七月己酉，行幸河西。起承華宮。八月乙酉，沮渠蒙遜遣子安周入侍。

吐谷渾慕璝遣使奉表，請送赫連定。己丑，以慕璝為大將軍，封西秦王。九月癸丑，車駕還宮。庚申，加太尉長孫嵩柱國大將軍，以左光祿大夫崔浩為司徒，征西大將軍長孫道生為司空。癸亥，詔兼太常李順持節拜河西王沮渠蒙遜為假節、加侍中、都督涼州持節及西域羌戎諸軍事、行征西大將軍、太傅、涼州牧、涼王。壬申，詔曰：「范陽盧玄、博陵崔綽、趙郡李靈、河間邢穎、勃海高允、廣平遊雅、太原張偉等皆賢俊之胄，冠冕州邦，有羽儀之用。《易》曰：『我有好爵，吾與爾縻之。』如玄之比，隱跡衡門，不曜名譽者，盡敕州郡以禮發遣。」遂征玄等。州郡所遣至者數百人，皆差次敘用。冬十月戊寅，詔司徒崔浩改定律令。行幸漠南。十一月丙辰，北部敕勒莫弗庫若於率其部數萬騎驅鹿獸數百萬詣行在所。帝因而大狩，以賜從者，勒石漠南，以記功德。宜城王奚斤坐事降爵為公。十二月，車駕還宮。

延和元年春正月丙午，尊保太后為皇太后，立皇后赫連氏，以皇子晃為皇太子，謁於太廟，大赦改元。三月丁未，追贈夫人賀氏為皇后。壬申，西秦王吐谷渾慕璝送赫連定於京師。夏五月，宋人來聘。六月庚寅，車駕伐和龍。詔尚書左僕射安原等屯於漠南，以備蠕蠕。辛卯，詔兼散騎常侍鄧穎使於宋。秋七月己巳，車駕至和龍，穿塹以守之。是月，築東宮。九月乙卯，車駕西還。徙營丘、成周、遼東、樂浪、帶方、玄菟六郡人三萬家於幽州，開倉以振之。冬十月，吐谷渾慕璝遣使朝貢。

十一月己巳，車駕至自和龍。十二月己丑，馮弘子長樂公崇及其母弟朗、朗弟邈以遼西內屬。先是，辟召賢良而州郡多逼遣之，詔以禮申喻，任其進退。

二年春二月庚午，詔兼鴻臚卿李繼持節假馮崇車騎大將軍、遼西王，承制，聽置尚書已下。壬午，詔兼散騎常侍宋宣使於宋。夏四月，沮渠蒙遜死，以其子牧犍為車騎將軍，改封西河王。六月，遣永昌王健、尚書左僕射安原督諸軍討和龍。辛巳，詔樂安王範發秦、雍兵一萬築小城於長安城內。秋八月，遼西王馮崇上表求說降其父，帝不聽。九月，宋人來聘，並獻馴象一。戊午，詔兼大鴻臚卿崔賾持節拜征虜將軍楊難當為征南大將軍、儀同三司，封南秦王。冬十二月己巳，大赦天下。

辛未，幸陰山北。詔兼散騎常侍盧玄使於宋。

三年春正月乙未，車駕次於女水，大饗群臣。戊戌，馮弘遣使求和，帝不許。

丙辰，南秦王楊難當克漢中，送雍州流人七千家於長安。二月戊寅，詔以頻年屢征，有事西北，運輸之役，百姓勤勞，令郡縣括貧富以為三級，富者租賦如常，中者復二年，下窮者復三年。辛卯，車駕還宮。三月甲寅，行幸河西。閏月甲戌，秦王赫連昌叛走。丙子，河西候將格殺之。驗其謀反，群弟皆伏誅。己卯，車駕還宮。進彭城公粟爵為王。秋七月辛巳，東宮成，備置屯衛，三分西宮之一，壬午，行幸美稷，遂至隰城。命諸軍討山胡白龍於河西。九月戊子，克之。斬白龍及其將帥，屠其城。冬十一月，車駕還宮。十二月甲辰，行幸雲中。

太延元年春正月乙未朔，日有蝕之。壬午，降死罪刑已下各一等。癸未，出道武、明元宮人，令得嫁。甲申，大赦改元。二月庚子，蠕蠕、焉耆、車師各遣使朝貢。詔長安及平涼人徙在京師其孤老不能自存者，聽還鄉里。丁未，車駕還宮。夏五月庚申，進宜都公穆壽為宜都王，汝陰公長孫道生為上黨王，宜城公奚斤為恒農王，廣陵公婁伏連為廣陵王。遣使者二十輩使西域。甲戌，行幸雲中。六月甲午，詔曰：「去春小旱，東作不茂，憂勤克己，祈請靈佑。豈朕精誠有感，何報應之速。

雲雨震灑，流澤沾渥。有鄙婦人持方寸玉印詣潞縣侯孫家，既而亡去，莫知所在。

印有三字，為龍鳥之形，要妙奇巧，不類人跡，文曰『旱疫平』。推尋其理，蓋神靈之報應也。比者以來，禎瑞仍臻，甘露流液，降於殿內；嘉瓜合蒂，生於中山；野木連理，殖於魏郡；在先後載誕之鄉，白燕集於盛樂舊都，玄鳥隨之，蓋有千數；嘉禾頻歲合秀於恒農；白兔並見於勃海，白雉三隻又集於平陽太祖之廟。天降嘉貺，將何德以酬之？其令天下大酺五日，禮報百神，守宰祭界內名山大川，上答天意。」

丙午，高麗、鄯善國並遣使朝貢。秋七月，田於棝陽。己卯，樂平王丕等五將東伐，至和龍，徙男女六千口而還。八月丙戌，行幸河西。粟特國遣使朝貢。九月，車駕還宮。冬十月癸卯，尚書左僕射安原謀反，伏誅。甲辰，行幸定州，次於新城宮。

十一月己巳，校獵於廣川。丙子，行幸鄴，祀密太后廟。諸所過親問高年，褒禮賢俊。十二月癸卯，遣使者以太牢祀北嶽。

二年春正月甲寅，車駕還宮。二月戊子，馮弘遣使朝貢，求送侍子，帝不許。

壬辰，遣使者十餘輩詣高麗、東夷諸國，詔喻之。三月丙辰，宋人來聘。辛未，遣平東將軍娥清、安西將軍古弼討馮弘。弘求救於高麗，高麗遣其大將葛蔓盧迎之。

夏四月甲寅，皇子小兒、苗兒並薨。五月乙卯，馮弘奔高麗。戊午，詔散騎常侍封撥使高麗，征送馮弘。丁卯，行幸河西。赫連定之西也，楊難當竊據上邽，秋七月庚戌，命樂平王丕等討之。詔散騎常侍遊雅使於宋。八月丁亥，遣使六輩使西域。

帝校獵於河西，詔廣平公張黎發定州七郡一萬二千人通莎泉道。甲辰，高車國遣使朝貢。九月庚戌，樂平王丕等至，略陽公難當奉詔攝上邽守。高麗不送馮弘，帝將伐之，納樂平王丕計而止。冬十一月己酉，幸棝陽。驅野馬於雲中，置野馬苑。閏月壬子，車駕還宮。乙丑，改封潁川王提為武昌王。河西王沮渠牧犍遣使朝貢。是歲，吐谷渾慕璝死。

三年春正月癸未，中山王纂薨。戊子，太尉、北平王長孫嵩薨。乙巳，丹楊王叔孫建薨。二月乙卯，行幸幽州，存恤孤老，問人疾苦。還幸上谷，遂至代，所過復田租之半。三月己卯，車駕還宮。丁酉，宋人來聘。夏五月己丑，詔天下吏人得舉告守令不如法者。丙申，行幸雲中。秋七月戊子，使永昌王健、上黨王長孫道生討山胡白龍余黨於西河，滅之。八月甲辰，行幸河西。九月甲申，車駕還宮。丁酉，遣使者拜西秦王慕璝弟慕利延為鎮西大將軍、儀同三司，改封西平王。冬十月癸卯，行幸雲中。十一月壬申，車駕還宮。是歲，河西王沮渠牧犍世子封壇來朝，高麗、契丹、龜茲、悅般、焉耆、車師、粟特、疏勒、烏孫、渴盤陁、鄯善、破洛那、者舌等國各遣使朝貢。

四年春三月庚辰，鄯善王弟素延耆來朝。癸未，罷沙門年五十以下。江陽王根薨。是月，高麗殺馮弘。夏五月戊寅，赦。秋七月壬申，車駕北伐。冬十一月丁卯朔，日有蝕之。十二月，車駕至自北伐。上洛巴、泉蕇等相帥內附。詔兼散騎常侍高雅使於宋。

五年春正月庚寅，行幸定州。三月辛未，車駕還宮。庚寅，以故南秦王世子楊保宗為征南大將軍、秦州牧、武都王，鎮上邽。夏五月癸未，遮逸國獻汗血馬。六月甲辰，車駕西討沮渠牧犍。侍中、宜都王穆壽輔皇太子決留臺事，大將軍長樂王嵇敬、輔國大將軍建寧王崇二萬人屯漠南，以備蠕蠕。秋七月己巳，車駕至上都屬國城，大饗群臣，講武馬射。壬午，留輜重，分部諸軍。八月丙申，車駕至姑臧，牧犍兄子祖逾城來降。乃分軍圍之。九月丙戌，牧犍與左右文武五千人面縛軍門，帝解其縛，待以籓臣之禮。收其城內戶口二十餘萬，倉庫珍寶不可稱計。進張掖公禿發保周爵為王，與龍驤將軍穆羆、安遠將軍源賀分略諸郡。牧犍弟張掖太守宜得西奔酒泉太守無諱，後奔晉昌；樂都太守安周南奔吐谷渾。戊子，蠕蠕犯塞，遂至七介山，京都大駭。皇太子命上黨王長孫道生等拒之。冬十月辛酉，車駕還宮。徙涼州人三萬餘家於京師。留樂平王丕、征西將軍賀多羅鎮涼州。癸亥，遣張掖王禿發保周喻諸部鮮卑，保周因率諸部叛於張掖。十一月乙巳，宋人來聘，並獻馴象一。

十二月壬午，車駕至自西伐，飲至策勛，告於宗廟。楊難當寇上邽，鎮將元勿頭討走之。是歲，鄯善、龜茲、疏勒、焉耆、高麗、粟特、渴盤陀、破洛那、悉居半等國並遣使朝貢。

太平真君元年春正月己酉，沮渠無諱國酒泉。辛亥，分遣侍臣巡行州郡，觀察風俗，問人疾苦。二月己巳，詔假通直常侍邢穎使於宋。發長安人五千浚昆明池。

三月，酒泉陷。夏四月戊午朔，日有蝕之。庚辰，沮渠無諱寇張掖。禿發保周屯刪丹。六月丁丑，皇孫浚生，大赦改元。秋七月，行幸陰山。己丑，永昌王健大破禿發保周，走之。丙申，保太后竇氏崩於行宮。癸丑，保周自殺，傳首京師。八月甲申，沮渠無諱降。九月壬寅，車駕還宮。是歲，州鎮十五饑，詔開倉振恤之。以河南主曜子羯兒為河間王，後改封略陽王。

二年春正月癸卯，拜沮渠無諱為征西大將軍、涼州牧、酒泉王。三月辛卯，葬惠太后於崞山。庚戌，新興王俊、略陽王羯兒有罪，黜為公。辛亥，封蠕蠕郁久閭乞歸為朔方王，沮渠萬年為張掖王。夏四月丁巳，宋人來聘。秋八月辛亥，詔散騎侍郎張偉使於宋。九月戊戌，永昌王健薨。冬十一月庚子，鎮南大將軍奚眷平酒泉。

十二月丙子，宋人來聘。

三年春正月甲申，帝至道壇，親受符箓，備法駕，旗幟盡青。三月壬寅，北平王長孫頹有罪，削爵為侯。夏四月，酒泉王沮渠無諱走渡流沙，據鄯善。涼武昭王孫李寶據敦煌，遣使內附。五月，行幸陰山北。六月丙戌，楊難當朝於行宮。先是，起殿於陰山北，殿成而難當至，因曰廣德焉。秋八月甲戌晦，日有蝕之。冬十月己卯，封皇子伏羅為晉王，翰為秦王，譚為燕王，建為楚王，余為吳王。十二月辛巳，太保、襄城公盧魯元薨。丁酉，車駕還宮，李寶遣使朝貢，以寶為鎮西大將軍、開府儀同三司、沙州牧、敦煌公。

四年春正月庚午，行幸中山。二月丙子，次於恒山之陽，詔有司刊石勒銘。是月，克仇池。三月庚申，車駕還宮。夏四月，武都王楊保宗謀反，諸將禽送京師。

氐、羌復推保宗弟文德為主，圍仇池。六月庚寅，詔復人貲賦三年，其田租歲輸如常，牧守不得妄有征發。癸巳，大閱於西郊。九月辛丑，行幸漠南。甲辰，舍輜重，以輕騎襲蠕蠕，分軍為四道。冬十一月甲子，車駕還至朔方。詔曰：「夫陰陽有往復，四時有代謝，授子任賢，蓋古今不易之令典也。其令皇太子副理萬機，總統百揆。諸功臣勤勞日久，皆當以爵歸第，隨時朝請，饗宴朕前，論道陳謨而己，不宜復煩以劇職。更舉賢俊，以備百官，明為科制，以稱朕心。」十二月辛卯，車駕至自北伐。

五年春正月壬寅，皇太子始總百揆。侍中中書監宜都王穆壽、司徒東都公崔浩、侍中廣平公張黎、侍中建興公古弼輔太子以決庶政。諸上書者皆稱臣，上疏儀與表同。戊申，詔自王公已下至於庶人，私養沙門、巫及金銀工巧之人在其家者，皆遣詣官曹，限今年二月十五日。過期不出，巫、沙門身死，主人門誅。庚戌，詔自三公已下至於卿士，其子息皆詣太學，其百工伎巧騶卒子息當習其父兄所業，不聽私立學校，違者師身死，主人門誅。二月辛未，中山王辰等八人以北伐後期，斬於都南。癸酉，樂平王丕薨。庚辰，行幸廬。三月戊辰，大會於那南。遣使者四輩使西域。甲辰，車駕還宮。夏四月乙亥，太宰、陽平王杜超為帳下所殺。五月丁酉，行幸陰山北。六月，西平王吐谷渾慕利延殺其兄子緯代，立緯弟，叱力延等來奔，乞師。以叱力延為歸義王。秋八月乙丑，田於河西。壬午，詔員外散騎常侍高濟使於宋。九月，帝自河西至於馬邑，觀於崞川。己亥，車駕還宮。丁未，行幸漠南。冬十月癸未，晉王伏羅大破慕利延。慕利延走奔白蘭，其部一萬三千內附。十一月，宋人來聘。十二月丙戌，車駕還宮。

六年春正月辛亥，行幸定州，引見長老，存問之。詔兼員外散騎常侍宋愔使於宋。二月，遂西幸上黨，觀連理樹於玄氏。至吐京，討徙叛胡，出配郡縣。三月庚申，車駕還宮。詔諸有疑獄皆付中書，以經義量決。夏六月戊子朔，日有蝕之。壬辰，北巡。秋八月壬辰，散騎常侍成周公萬度歸以輕騎至鄯善，執其王真達，與詣京師。帝大悅，厚待之。車駕幸陰山北，次於廣德宮。詔發天下兵，三取一，各當戒嚴，以須後命。徙諸種雜人五千餘家於北邊。令人北徙畜牧至廣漠，以餌蠕蠕。

壬寅，征西大將軍、高涼王那等討吐谷渾慕利延。軍到蔓頭城，慕利延驅其部落西度流沙，那急追，故西秦王莫璝世子被囊逆軍拒戰，那擊破之。中山公杜豐追度三危，至雪山，禽被囊及慕利延兄子什歸、熾盤子成龍，送於京師。慕利延遂西入于闐國。九月，盧水胡蓋吳聚眾反於杏城。冬十一月，高涼王那振旅還京師。庚申，遼東王竇漏頭薨。河東蜀薛永宗聚黨入汾曲。西通蓋吳，受其位號。蓋吳自號天臺王，署百官。辛未，車駕還宮。選六州兵勇猛者，使永昌王仁、高涼王那分領為二道，南略淮、泗以北。徙青、徐之人以實河北。癸未，西巡。

七年春正月戊辰，車駕次東雍，禽薛永宗，斬之。其男女無少長皆赴水死。辛未，南幸汾陰。蓋吳退走北地。二月丙戌，幸長安，存問父老。丁亥，幸昆明池，遂田於岐山之陽。所過誅與蓋吳通謀反害守將者。三月，詔諸州坑沙門，毀諸佛像，徙長安城內工巧二千家於京師。夏四月甲申，車駕至自長安。戊子，毀鄴城五層佛圖，於泥像中得玉璽二，其文皆曰：「受命於天，既壽永昌」。其一刻其旁曰「魏所受漢傳國璽」。五月，蓋吳復聚杏城，自號秦地王。丙戌，發司、幽、定、冀四州十萬人築畿上塞圍，起上谷，西至於河，廣袤皆千里。六月癸未朔，日有蝕之。

秋八月，蓋吳為其下人所殺，傳首京師。復略陽公羯兒王爵。

八年春正月癸未，行幸中山。三月，河西王沮渠牧犍謀反，伏誅。夏五月，車駕還宮。六月，西征諸將扶風公處真等八將坐盜沒軍資，所在虜掠，贓各千萬計，並斬之。秋八月，樂安王範薨。冬十一月，侍中、中書監、宜都王穆壽薨。十二月，晉王伏羅薨。

九年春正月，宋人來聘。二月癸卯，行幸定州。山東人饑，詔開倉振之。罷塞圍作。遂西幸上黨。詔於壺關東北大王山累石為三封，又斬其鳳凰山南足以斷之。

三月，車駕還宮。夏五月甲戌，以交趾公韓拔為假征西將軍、領護西戎校尉、鄯善王，鎮鄯善，賦役其人，比之郡縣。六月辛酉，行幸廣德宮。丁卯，悅般國遣使求與王師俱討蠕蠕。帝許之。秋八月，詔中外諸軍戒嚴。九月乙酉，練兵於西郊。丙戌，幸陰山。是月，成周公萬度歸千里驛上：大破焉耆國，其王鳩屍卑那奔龜茲。

冬十月辛丑，恒農王奚斤薨。癸卯，以婚姻奢靡，喪葬過度，詔有司更為科限。癸亥，大赦。十二月，詔成周公萬度歸自焉耆西討龜茲。皇太子朝於行宮。遂從北討。

至受降城，不見蠕蠕，因積糧城內，留守而還。北平王長孫敦坐事降爵為公。

十年春正月戊辰朔，帝在漠南，大饗百寮。甲戌，蠕蠕吐賀真懼，遠遁。三月，搜於河西。庚寅，車駕還宮。夏四月丙申朔，日有蝕之。九月，閱武於磧上，遂北伐。冬十月庚子，皇太子及群官奉迎於行宮。十二月戊申，車駕至自北伐。己酉，以平昌公托真為中山王。

十一年春正月乙丑，行幸洛陽。所過郡國，皆親對高年，存恤孤寡。二月甲午，大搜於梁山。皇子真薨。是月，大修宮室，皇太子居於北宮。車駕遂征懸瓠。夏四月癸卯，車駕還宮，賜從者及留臺郎吏已上生口各有差。六月己亥，誅司徒崔浩。

辛丑，北巡陰山。秋七月，宋將王玄謨攻滑臺。八月癸亥，田於河田。癸未，練兵於西郊。九月辛卯，車駕南伐。癸巳，皇太子北伐，屯於漠南。吳王余留守京都。

庚子，曲赦定、冀、相三州死罪已下。冬十月乙丑，車駕濟河，玄謨棄軍而走，乃命諸將分道並進。車駕自中道。十一月辛卯，至鄒山。使使者以太牢祀孔子。是月，頞盾國獻師子一。十二月丁卯，車駕至淮。詔刈雚葦作筏數萬而濟，淮南皆降。癸未，車駕臨江，起行宮於瓜步山。諸軍同日皆臨江，所過城邑，莫不望塵奔潰，其降附者不可勝數。甲申，宋文帝使獻百牢，貢其方物，又請進女於皇孫，以求和好。

帝以師婚非禮，許和而不許婚，使散騎侍即夏侯野報之。帝詔皇孫為書，致馬通問焉。

正平元年春正月丙戌朔，大會郡臣於江上，文武受爵者二百餘人。丁亥，車駕北旋。二月癸未，次於魯口。皇太子朝於行宮。三月己亥，車駕至自南伐，飲至策勛，告於宗廟，以降人五萬餘家分置近畿，賜留臺文武所獲軍資生口各有差。夏五月壬寅，大赦。六月壬戌，改元。車師國王遣子入侍。詔以刑綱太密，犯者更眾，命有司其案律令，務求厥中，自余有不便於人者，依比增損。詔太子少傅遊雅、中書侍郎胡方回等改定律制。略陽王羯兒、高涼王那有罪賜死。戊辰，皇太子薨。壬申，葬景穆太子於金陵。秋七月丁亥，行幸陰山。省諸曹吏員三分之一。九月癸巳，車駕還宮。冬十月庚申，行幸陰山。宋人來聘。詔殿中將軍郎法佑使於宋。己巳，司空、上黨王長孫道生薨。十二月丁丑，車駕還宮。封皇孫浚為高陽王，尋以皇孫世嫡，不宜在籓，乃止。改封秦王翰為東平王，燕王譚為臨淮王，楚王建為廣陽王，吳王余為南安王。

二年春正月庚辰朔，南來降人五千餘家於中山謀叛，州軍討平之。冀州刺史、張掖王沮渠萬年與降人通謀，賜死。三月甲寅，中常侍宗愛構逆，帝崩於永安宮，時年四十五。秘不發喪。愛又矯皇后令，殺東平王翰，迎周安王余立。大赦，改元為永平。尊謚曰太武皇帝，葬於雲中金陵，廟號世祖。帝生不逮密太后，及有所識，言則悲慟，哀感傍人，明元聞而嘉嘆。及明元不豫，衣不釋帶。性清儉率素，服御飲膳，取給而已，不好珍麗，食不二味。所幸昭儀、貴人，衣無兼彩。群臣白帝，更峻京邑城隍以從《周易》設險之義，又陳蕭何壯麗之說。帝曰：「古人有言，在德不在險。屈丐蒸土築城，而朕滅之，豈在城也？今天下未平，方須人力，土功之事，朕所未為。蕭何之對，非雅言也。」每以財者軍國之本，無所輕費。至於賞賜，皆是勛績之家，親戚愛寵，未嘗橫有所及。臨敵，常與士卒同在矢石間。左右死傷者相繼，而帝神色自若。是以人思效命，所向無前。命將出師，指授節度，從命者無不制勝，違爽者率多敗失。性又知人。拔士於卒伍之中，唯其才效所長。不論本末，兼甚嚴斷，明於刑賞。功者賞不遺賤，罪者刑不避親，雖寵愛之，終不虧法。

常曰：「法者，朕與天下共之，何敢輕也。」故大臣犯法，無所寬假。雅長聽察，瞬息之間，下無以措其奸隱。然果於誅戮，後多悔之。司徒崔浩死後，帝北伐，時宣城公李孝伯疾篤，傳者以為卒，帝聞而悼之，謂左右曰：「李宣城可惜。」又曰：「朕向失言，崔司徒可惜，李宣城可哀。」褒貶雅意，皆此類也。

景穆皇帝諱晃，太武皇帝之長子也。母曰賀夫人。延和元年正月丙午，立為皇太子，時年五歲。明慧強識，聞則不忘。及長，好讀經史，皆通大義。太武甚奇之。

及西征涼州，皇太子監國。初，太武之伐河西，李順等咸言姑臧無水草，不可行師。

太子有疑色。及車駕至姑臧，乃詔太子曰：「姑臧城東西門外湧泉，合於城北，其大如河，澤草茂盛，可供大軍數年。人之多言，亦可惡也。」太子謂宮臣曰：「為人臣不實若此，豈是忠乎！吾初聞有疑，但帝決行耳。幾誤人大事，言者復何面目見帝也。」

真君四年，從征蠕蠕，至鹿渾谷，與賊遇。虜惶怖擾亂。太子言於太武曰：「宜速進擊，掩其不備。」尚書令劉潔固諫，以為塵盛賊多，須軍大集。太子曰：「此由賊恇擾，何有營上而有此塵？」太武疑之，遂不急擊，蠕蠕遠遁。既而獲虜候騎，乃雲不覺官軍卒至，上下惶懼。北走經六七日，知無追者，乃徐行。帝深恨之。自是太子所言軍國大事，多見納用，遂知萬機。及監國，命有司使百姓有牛家以人牛相貿。又禁飲酒雜戲棄本沽販者，於是墾田大增。

正平元年六月戊辰，薨於東宮，時年二十四。庚午，命持節兼太尉張黎、兼司空竇瑾奉策即柩謚景穆太子。文成即位，追尊為景穆皇帝，廟號恭宗。

高宗文成皇帝諱浚，景穆皇帝之長子也。母曰閭氏。真君元年六月，生於東宮。

帝少聰達，太武常置左右，號世嫡皇孫。年五歲，太武北巡，帝從在後，逢虜帥桎一奴，將加罰。帝謂曰：「奴今遭我，汝宜釋之。」帥奉命解縛。太武聞之曰：「此兒雖小，欲以天子自處。」意奇之。及長，風格異常，每參決大政可否。

正平二年三月，中常侍宗愛弒逆，立南安王余。十月丙午朔，又賊余。於是殿中尚書長孫渴侯與尚書陸麗奉迎世嫡皇孫。

興安元年冬十月戊申，皇帝即位於永安前殿。大赦，改元，正平二年為興安。

以驃騎大將軍元壽樂為太宰、都督中外諸軍、錄尚書事。以尚書長孫渴侯為尚書令、儀同三司。十一月丙子，二人爭權，並賜死。癸未，廣陽王建、臨淮王譚薨。甲申，皇妣閭氏薨。進平南將軍、宋子侯周忸爵為樂陵王，南部尚書、常安子陸麗為平原王，文武各加位一等。壬寅，追尊皇考景穆太子為景穆皇帝，妣閭氏為恭皇后，尊保母常氏為保太后。十二月戊申，祔葬恭皇后於金陵。乙卯，初復佛法。丁巳，以樂陵王周忸為太尉，平原王陸麗為司徒，鎮西將軍杜元寶為司空。保達、沙獵等國各遣使朝貢。戊寅，進建業公陸俟爵為東平王，進廣平公杜遣爵為王。癸亥，詔以營州蝗，開倉振恤。甲子，太尉、樂陵王周忸有罪賜死。進濮陽公閭若文爵為王。

二年春正月辛巳，進司空杜元寶爵為京兆王。廣平王杜遺薨。進尚書僕射、東安公劉尼爵為王。封建寧王崇子麗為濟南王。癸未，詔與百姓雜調十五。丙戌，進尚書、西平公源賀爵為王。二月己未，司空、京兆王杜元寶謀反，伏誅。建寧王崇、崇子濟南王麗為元寶所引，各賜死。乙丑，發京師五千人穿天泉池。是月，宋太子劭殺文帝。三月，尊保太后為皇太后。進安豐公閭武皮爵為河間王。夏五月，宋孝武帝殺太子劭而自立。閏月乙亥，太皇太后赫連氏崩。秋七月辛亥，行幸陰山。濮陽王閭若文、永昌王仁謀反。乙卯，仁賜死，若文伏誅。己巳，車駕還宮。是月，築馬射臺於南郊。八月戊戌，詔曰：「朕即位以來，風雨順序，邊方無事，眾瑞兼呈。又於苑內獲方寸玉印，其文曰『子孫長壽』。群公卿士咸曰休哉，豈朕一人，克臻斯應，實由天地祖宗降佑之所致也。思與兆庶，共茲嘉慶。其令百姓大酺三日，降殊死已下囚。」九月壬子，閱武於南郊。冬十一月辛酉，行幸信都、中山，觀察風俗。十二月甲午，車駕還宮。復北平公長孫敦王爵。是歲，疏勒、渴盤陀、庫莫奚、契丹、罽賓等國各遣使朝貢。

興光元年春正月乙丑，以侍中、河南公伊珝為司空。二月甲午，帝至道壇，登受圖箓。禮華，曲赦京師。夏六月，行幸陰山。秋七月丙申朔，日有蝕之。庚子，皇子弘生。辛丑，大赦改元。八月甲戌，趙王深薨。乙亥，車駕還宮。乙丑，皇叔武頭、龍頭薨。九月，庫莫奚國獻名馬，有一角，狀如麟。閉都門，大索三日，獲奸人亡命數百人。冬十一月戊戌，行幸中山，遂幸信都。十二月丙子，還幸靈丘，至溫泉宮。庚辰，車駕還宮。出於、叱萬單等國各遣使朝貢。

太安元年春正月辛酉，奉太武、景穆神主於太廟。樂平王拔有罪，賜死。二月癸未，武昌王提薨。三月己亥，以太武、景穆神主入太廟，改元，曲赦京師死囚已下。夏六月壬戌，詔名皇子弘，曲赦。癸酉，詔尚書穆真等二十人巡行州郡，觀察風俗，大明賞罰。冬十月庚午，以遼西公常英為太宰，進爵為王。是歲，遮逸、波斯、疏勒等國各遣使朝貢。

二年春正月乙卯，立皇后馮氏。二月丁巳，立皇子弘為皇太子，大赦。夏六月，羽林中郎於判、元提等謀逆，誅。秋八月，田於河西。平西將軍、漁陽公尉眷北擊伊吾，克其城，大獲而還。九月辛巳，進河東公閭毗、零陵公閭紇爵，並為王。冬十月甲申，車駕還宮。甲午，曲赦京師。十一月，改封西平王源賀隴西王。嚈噠、普嵐等國各遣使朝貢。

三年春正月，征漁陽公尉眷拜太尉，進爵為王，錄尚書事。夏五月，封皇弟新成為陽平王。六月癸卯，行幸陰山。秋八月，田於陰山之北。己亥，還宮。冬十月，將東巡，詔太宰常英起行宮於遼西黃山。十二月，州鎮五蝗，百姓饑，使開倉振給之。是歲，粟特、于闐等五十餘國並遣使朝貢。

四年春正月丙午朔，初設酒禁。乙卯，行幸廣寧溫泉宮，遂東巡。庚午，至遼西黃山宮。遊宴數日，親對高年，勞問疾苦。二月丙子，登碣石山，觀滄海，大饗群臣於山上，班賞進爵各有差。改碣石山為樂遊山，築壇記行於海濱。戊寅，南幸信都，田於廣川。三月丁未，觀馬射於中山。所過郡國賜復一年。丙辰，車駕還宮。

起太華殿。乙丑，東平王陸俟薨。夏五月壬戌，詔曰：「比年以來，雜調減省，而所在州郡咸有逋懸。非在職之官綏導失所，貪穢過度，誰使之然？自今常調不充，人不安業，宰人之徒，加以死罪。」六月丙申，田於松山。秋七月庚午，行幸河西。

九月丁巳，還宮。辛亥，太華殿成。丙寅，饗群臣，大赦。冬十月甲戌，北巡，至陰山。有故冢毀廢，詔曰：「昔姬文葬枯骨，天下歸仁。自今有穿墳壟者，斬之。」

辛卯，次於車輪山，累石記行。十一月，車駕渡漠，蠕蠕絕跡遠遁。十二月，中山王托真薨。

五年春二月己酉，司空、河南公伊珝薨。三月庚寅，曲赦京師死罪已下。夏四月己巳，封皇弟子推為京兆王。五月，居常國遣使朝貢。六月戊申，行幸陰山。秋八月庚戌，遂幸雲中。壬戌，還宮。九月戊辰，儀同三司、敦煌公李寶薨。冬十二月戊申，詔以六鎮、雲中、高平、二雍、秦州遍遇災旱，年谷不收，開倉廩振乏。

有徙流者，喻還桑梓。

和平元年春正月甲子朔，大赦改元。庚午，詔散騎侍郎馮闡使於宋。夏四月戊戌，皇太后常氏崩於壽安宮。五月癸酉，葬昭太后於廣寧鳴雞山。六月甲午，詔征西大將軍、陽平王新成等討吐谷渾什寅。崔浩之誅也，史官遂廢，至是復置。秋七月，西征諸軍至西平，什寅走保南山。九月庚申朔，日有蝕之。是月，諸軍濟河，追什寅。遇瘴氣，多病疫，乃引還。庚午，車駕還宮。冬十月，居常王獻馴象三。

十一月，詔散騎侍郎盧度世使於宋。

二年春正月乙酉，詔曰：「刺史牧人，為萬里之表。自頃每因發調，逼人假貸，大商富賈，要射時利，上下通同，分以潤屋。為政之弊，莫過於此，其一切禁絕。

犯者，十疋以上皆死。布告天下，咸令知禁。」二月，行幸中山，遂幸信都。三月，宋人來聘。車駕所過，皆親對高年，問疾苦。詔年八十，一子不從役。靈丘南有山高四百餘丈，乃詔群臣仰射山峰，無能逾者。帝彎弧發矢，出三十餘丈，過山南二百二十步。遂刊石勒銘。是月，發並、肆州五千餘人修河西獵道。辛巳，車駕還宮。

夏四月乙未，河東王閭毗薨。五月癸未，詔南部尚書黃盧頭、李敷業考課諸州。秋七月戊寅，封皇弟小新成為濟陰王，天賜為汝陰王，萬壽為樂良王，洛侯為廣平王。

八月，波斯國遣使朝貢。冬十月，詔假員外散騎常侍遊明根使於宋。廣平王洛侯薨。

三年春正月壬午，以東郡公乙渾為太原王。癸未，樂良王萬壽薨。二月壬子朔，日有蝕之。癸酉，田於崞山，遂觀漁於旋鴻池。三月甲申，宋人來聘。高麗、蓰王、契嚙、思厭、於師、疏勒、石那、悉居半、渴盤陀等國並遣使朝貢。夏六月庚申，行幸陰山。秋七月壬寅，幸河西。九月壬辰，常山王素薨。冬十月，詔員外散騎常侍遊明根使於宋。十一月壬寅，車駕還宮。十二月乙卯，制戰陣之法十有餘條，因大儺曜兵，有飛龍騰蛇魚麗之變，以示威武。戊午，零陵王閭拔薨。

四年春三月乙未，賜京師人年七十以上太官廚食，以終其年。皇子胡仁薨，追封樂陵王。夏四月癸亥，上幸西苑，親射猛獸三頭。五月壬辰，侍中、漁陽王尉眷薨。壬寅，行幸陰山。秋七月壬午，詔曰：「朕每歲閑月，命群臣講武。所幸之處，必立宮壇。糜費之功，勞損非一，宜仍舊費，何必改作也。」八月丙寅，遂田於河西。九月辛巳，車駕還宮。冬十月，以定、相二州隕霜傷稼，免其田租。詔員外散騎常侍遊明根使於宋。十二月辛丑，詔以喪葬嫁娶，大禮未備，命有司為之條格，使貴賤有章，上下咸序，著之於今。壬寅，詔曰：「婚姻者，人道之始。比者以來，貴族之門多不率法，或貪利財賂，或因緣私好，在於茍合，無所擇選。塵穢清化，虧損人倫，將何以宣示典謨，垂之來裔。今制皇族師傅王公侯伯及士庶之家，不得與百工伎巧卑姓為婚，犯者加罪。」

五年春正月丁亥，封皇弟雲為任城王。二月，詔以州鎮十四去歲蟲水，開倉振恤。夏四月癸卯，進封頓丘公李峻為王。閏月戊子，帝以旱故，減膳責身。是夜，澍雨大降。五月，宋孝武帝殂。六月丁亥，行幸陰山。秋七月壬寅，行幸河西。九月辛丑，車駕還宮。冬十月，瑯邪侯司馬楚之薨。十二月，南秦王楊難當薨。吐呼羅國遣使朝貢。

六年春正月丙申，大赦。二月丁丑，行幸樓煩宮。高麗、蓰王、對曼等國各遣使朝貢。三月戊戌，相州刺史、西平郡王吐谷渾權薨。乙巳，車駕還宮。夏四月，破洛那國獻汗血馬，普嵐國獻寶劍。五月癸卯，帝崩於太華殿，時年二十六。六月丙寅，奉尊謚曰文成皇帝，廟號高宗。八月，葬雲中之金陵。

顯祖獻文皇帝諱弘，文成皇帝之長子也，母曰李貴人。興光元年七月生於陰山之北。太安二年二月，立為皇太子。

和平六年五月甲辰，即皇帝位，大赦。尊皇后曰皇太后。車騎大將軍乙渾矯詔殺尚書楊保年、平陽公賈愛仁、南陽公張天度於禁中。戊申，司徒公、平原王陸麗自湯泉入朝，又殺之。己酉，以渾為太尉公，以錄尚書事、東安王劉尼為司徒公，以尚書左僕射和其奴為司空公。六月，封繁陽侯李嶷為丹楊王，征東大將軍馮熙為昌黎王。秋七月癸巳，以太尉乙渾為丞相，位居諸王上，事無大小皆決焉。九月庚子，曲赦京師。丙午，詔曰：「先朝以州牧親人，宜置良佐，故敕有司班九條之制，使前政選吏以待後人。然牧司舉非其人，愆於典度。今制刺史守宰到官之日，仰自舉人望忠信，以為選官，不論前政，共相平置。若簡任失所，以罔上論。」是月，宋義陽王劉昶自彭城來奔。冬十月，征陽平王新成、京兆王子推、濟陰王小新成、汝陰王天賜、任城王雲入朝。十一月，宋湘東王彧殺其主子業而自立。

天安元年春正月己丑朔，大赦，改元。二月庚申，丞相、太原王乙渾謀反，伏誅。乙亥，以侍中元孔雀為濮陽王，侍中陸定國為東郡王。三月庚子，以隴西王源賀為太尉公。辛丑，京宗文成皇帝神主佑於太廟。辛亥，帝幸道壇，親受符箓。曲赦京師。秋九月己酉，初立鄉學，郡置博士二人，助教二人，學生六十人。冬十二月，皇弟安平王薨。是歲，州鎮十一旱，人饑，開倉振恤。

皇興元年春正月癸巳，鎮南大將軍尉元大破宋將張永、沈攸之於呂梁東。宋人來聘。庚子，東平王道符謀反於長安，其司馬段太陽斬之，傳首京師。道符兄弟皆伏誅。閏月，以頓丘王李峻為太宰。二月，濟陰王小新成薨。宋東平太守申纂戍無鹽，遏絕王使，詔征南大將軍慕容白曜督諸軍往討。三月甲寅，克之。秋八月丁酉，幸武州山石窟寺。戊申，皇子宏生。大赦，改元。九月己巳，進馮翊公李白為梁郡王。冬十月己亥朔，日有蝕之。癸卯，田於那男池。濮陽王孔雀坐怠慢降為公。

二年春二月癸未，田於西山，親射武豹。三月，慕容白曜進圍東陽。戊午，宋人來聘。夏四月丙子朔，日有蝕之。辛丑，進南郡公李惠爵為王。五月乙卯，田於崞山，遂幸繁畤。辛酉，車駕還宮。六月庚辰，以河南避地，曲赦京師殊死已下。

以昌黎王馮熙為太傅。秋九月辛亥，封皇叔楨為南安王，長壽為城陽王，太洛為章武王，休為安定王。冬十月癸酉朔，日有蝕之。辛丑，田於冷泉。十一月，州鎮二十七水旱，詔開倉振恤。十二月甲午，詔曰：「頃張永敢拒王威，暴骨原隰。天下之人一也，其永軍殘廢之士，聽還江南。露骸草莽者，敕州縣收瘞之。」

三年春正月乙丑，東陽潰，虜沈文秀。戊辰，司空、平昌公和其奴薨。二月己卯，進上黨公慕容白曜爵為濟南王。夏四月壬辰，宋人來聘。丙申，名皇子宏，大赦。丁酉，田於崞山。五月，徙青、齊人於京師。六月辛未，立皇子宏為皇太子。

冬十月丁酉朔，日有蝕之。是月，太宰、頓丘王李峻薨。十一月，進襄城公韓頹爵為王。

四年春正月，州鎮大饑，詔開倉振恤。二月，以東郡王陸定國為司空公。詔征西大將軍、上黨王長孫觀討吐谷渾什寅。廣陽王石侯薨。三月丙戌，詔天下人病者，所在官司遣醫就家診視，所須藥任醫所量給之。夏四月辛丑，大赦。戊申。長孫觀軍至曼頭山，大破什寅。五月，封皇弟長樂為建昌王。六月，宋人來聘。秋八月，蠕蠕犯塞。九月丙寅，車駕北伐，諸將俱會於女水，大破虜軍。司徒、東安公劉尼坐事免。壬申，車駕至自北伐，飲至策勛，告於宗廟。冬十月，誅濟南王慕容白曜、高平公李敷。十一月，詔弛山澤禁。十二月甲辰，幸鹿野苑、石窟寺。陽平王新成薨。

五年春二月乙亥，詔假員外散騎常侍邢佑使於宋。夏四月，北平王長孫敦薨。

六月丁未，行幸河西。秋七月丙寅，遂至陰山。八月丁亥，車駕還宮。帝幼而神武，聰睿機悟，有濟人之規。仁孝純至，禮敬師友。及即位，雅薄時務，常有遺世之心，欲禪位於叔父京兆王子推，群臣固請，乃止。丙午，使太保建安王陸珝、太尉源賀奉皇帝璽綬，冊命皇太子升帝位。於是群公奏上尊號太上皇帝。己酉，太上皇帝徙御崇光宮，采椽不斫，土階而已。國之大事咸以聞。承明元年，文明太后有憾，帝崩於永安殿，年二十三。上尊謚曰獻文皇帝，廟號顯祖。葬雲中金陵。

論曰：太武聰明雄斷，威靈傑立。藉二世之資，奮征伐之氣，遂戎軒四出，周旋夷險。平秦、隴，掃統萬，翦遼海，蕩河源。南夷荷擔，北蠕絕跡，廓定四表，混一華戎。其為武功也大矣。遂使有魏之業，光邁百王。豈非神睿經綸，事當命世。

至於初則東儲不終，末乃釁成所忽，固本貽防，殆弗思乎。

景穆明德令聞，夙世殂夭，其戾園之悼歟。

文成屬太武之後，內頗虛耗，既而國釁時艱，朝野楚楚。帝與時消息，靜以鎮之。養威布德，懷緝中外，自非機悟深裕，矜濟為心，亦何能若此？可謂有君人之度矣。

獻文聰睿夙成，兼資雄斷，故能更清漠野，大啟南服。而早有厭世之心，終致宮闈之變，將天意也。


Chinese text: This work was published before January 1, 1923, and is in the
public domain worldwide because the author died at least 100 years ago.
