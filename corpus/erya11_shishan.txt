Shi Shan《釋山》
河南華，河西嶽，河東岱，河北恆，江南衡。
山三襲陟，再成英，一成坯。
山大而高崧，山小而高岑，銳而高嶠，卑而大扈，小而眾巋。
小山岌，大山峘，屬者嶧，獨者蜀，上正章，宛中隆。
山脊岡，未及上翠微。
山頂冢，崒者厜㕒。
山如堂者密，如防者盛。
巒山墮，重甗隒，左右有岸厒。
大山宮，小山霍。
小山別，大山鮮。
山絕陘。
多小石磝，多大石礐。
多草木岵，無草木峐。
山上有水埒，夏有水冬無水澩。
山豄無所通谿。
石戴土謂之崔嵬，土戴石為砠。
山夾水澗，陵夾水澞。
山有穴為岫。
山西曰夕陽，山東曰朝陽。
泰山為東嶽，華山為西嶽，霍山為南嶽，恆山為北嶽，嵩高為中嶽。
梁山，晉望也。

<p>Source: Chinese Text Project <a href="http://ctext.org/er-ya">http://ctext.org/er-ya</a></p>