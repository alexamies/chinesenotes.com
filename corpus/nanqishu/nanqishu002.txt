南齊書卷第二 本紀第二

高帝下

　　建元元年夏四月甲午，上卽皇帝位於南郊，設壇柴燎告天曰：「皇帝臣道成敢用玄牡，昭告皇皇后帝。宋帝陟鑒乾序，欽若明命，以命于道成。夫肇自生民，樹以司牧，所以闡極則天，開元創物，肆茲大道。天下惟公，命不于常。昔在虞、夏，受終上代，粵自漢、魏，揖讓中葉，咸炳諸典謨，載在方冊。水德旣微，仍世多故，實賴道成匡拯之功，以弘濟于厥艱。大造顛墜，再構區宇，宣禮明刑，締仁緝義。晷緯凝象，川岳表靈，誕惟天人，罔弗和會。乃仰協歸運，景屬與能，用集大命于茲。辭德匪嗣，至于累仍，而羣公卿士，庶尹御事，爰及黎獻，至于百戎，僉曰『皇天眷命，不可以固違，人神無托，不可以曠主』。畏天之威，敢不祗順鴻曆？敬簡元辰，虔奉皇符，升壇受禪，告類上帝，以永答民衷，式敷萬國。惟明靈是饗！」

　　禮畢，大駕還宮，臨太極前殿。詔曰：「五德更紹，帝迹所以代昌；三正迭隆，王度所以改耀。世有質文，時或因革，其資元膺曆，經道振民，固以異術同揆，殊流共貫者矣。朕以寡昧，屬值艱季，推肆勤之誠，藉樂治之數，賢能悉心，士民致力，用獲拯溺龕暴，一匡天下。業未參古，功殆侔昔。宋氏以陵夷有徵，歷數攸及，思弘樂推，永鑒崇替，爰集天祿于朕躬。惟志菲薄，辭弗獲昭，遂欽從天人，式繇景命，祗月正于文祖，升禋鬯于上帝。猥以寡德，光宅四海，纂革代之蹤，托王公之上，若涉淵水，罔知所濟。寶祚初啓，洪慶惟新，思俾利澤，宣被億兆，可大赦天下。改昇明三年爲建元元年。賜民爵二級，文武進位二等，鰥寡孤獨不能自存者穀人五斛。逋租宿債勿復收。有犯鄉論清議，贓汙淫盜，一皆蕩滌，洗除先注，與之更始。長徒敕繫之囚，特皆原遣。亡官失爵，禁錮奪勞，一依舊典。」

　　封宋帝爲汝陰王，築宮丹陽縣故治，行宋正朔，車旗服色，一如故事，上書不爲表，答表不稱詔。降宋晉熙王燮爲陰安公，江夏王躋爲沙陽公，隨王翽爲舞陰公，新興王嵩爲定襄公，建安王禧爲荔浦公，郡公主爲縣君，縣公主爲鄉君。詔曰：「繼世象賢，列代盛典，疇庸嗣美，前載令圖。宋氏通侯，乃宜隨運省替。但欽德懷義，尚表墳閭，況功濟區夏，道光民俗者哉？降差之典，宜遵往制。南康縣公華容縣公可爲侯，萍鄉縣侯可爲伯，減戶有差，以繼劉穆之、王弘、何無忌後。」

　　以司空褚淵爲司徒，吳郡太守柳世隆爲南豫州刺史。詔曰：「宸運肇創，實命惟新，宜弘慶宥，廣敷蠲汰。劫賊餘口沒在臺府者，悉原放。諸負釁流徙，普聽還本土。」以齊國左衛將軍陳顯達爲中護軍，中領軍王敬則爲南兖州刺史，左衛將軍李安民爲中領軍。戊戌，以荊州刺史嶷爲尚書令、驃騎大將軍、開府儀同三司、揚州刺史，冠軍將軍映爲荊州刺史，西中郎將晃爲南徐州刺史，冠軍將軍垣崇祖爲豫州刺史，驃騎司馬崔文仲爲徐州刺史。

　　斷四方上慶禮。己亥，詔曰：「自廬井毀制，農桑易業，鹽鐵妨民，貨鬻傷治，歷代成俗，流蠹歲滋。援拯遺弊，革末反本，使公不專利，氓無失業。二宮諸王，悉不得營立屯邸，封略山湖。太官池籞，宮停稅入，優量省置。」庚子，詔「宋帝后蕃王諸陵，宜有守衛。」有司奏帝陵各置長一人，兵有差，王陵五人，妃嬪三人。

　　五月丙午，進河南王吐谷渾拾寅號驃騎大將軍。詔曰：「宸運革命，引爵改封，宋氏第秩，雖宜省替，其有預效屯夷、宣力齊業者，一仍本封，無所減降。有司奏留襄陽郡公張敬兒等六十二人，除廣興郡公沈曇亮等百二十二人。改《元嘉曆》爲《建元曆》，木德盛卯終未，以正月卯祖，十二月未臘。丁未，詔曰：「設募取將，懸賞購士，蓋出權宜，非曰恆制。頃世艱險，浸以成俗，且長逋逸，開罪山湖。是爲黥刑不辱，亡竄無咎。自今以後，可斷衆募。」壬子，詔封佐命文武功臣新除司徒褚淵等三十一人，進爵增戶各有差。乙卯，河南王吐谷渾拾寅奉表貢獻。丙辰，詔遣大使分行四方，遣兼散騎常侍十二人巡行。以交寧道遠，不遣使。己未，汝陰王薨，追諡爲宋順帝，終禮依魏元、晉恭帝故事。辛酉，陰安公劉燮等伏誅。追封諡上兄道度爲衡陽元王，道生爲始安貞王。丙寅，追尊皇考曰宣皇帝，皇妣爲孝皇后，妃爲昭皇后。

　　六月辛未，詔「相國驃騎中軍三府職，可依資勞度二官，若職限已盈，所餘可賜滿。」壬申，以遊擊將軍周山圖爲兖州刺史。乙亥，詔曰：「宋末頻年戎寇，兼災疾凋損，或枯骸不收，毀櫬莫掩，宜速宣下埋藏營䘏。若標題猶存，姓字可識，可卽運載，致還本鄉。」有司奏遣外監典事四人，周行離門外三十五里爲限。其餘班下州郡。無棺器標題者，屬所以臺錢供市。庚辰，七廟主備法駕卽于太廟。詔「諸將及客，戮力艱難，盡勤直衛，其從還宮者，普賜位一階。」辛巳，罷荊州刺史。甲申，立皇太子賾。斷諸州郡禮慶。見刑入重者，降一等，幷申前赦恩百日。立皇子嶷爲豫章王，映爲臨川王，晃爲長沙王，曅爲武陵王，暠爲安成王，鏘爲鄱陽王，鑠爲桂陽王，鑒爲廣陵王，皇孫長懋爲南郡王。乙酉，葬宋順帝于遂寧陵。

　　秋七月丁未，詔曰：「交阯比景，獨隔書朔，斯乃前運方季，負海不朝，因迷遂往，歸款莫由。曲赦交州部內李叔獻一人卽撫南士，文武詳才選用。幷遣大使宣揚朝恩。」以試守武平太守行交州府事李叔獻爲交州刺史。丙辰，以虜偽茄蘆鎮主陰平公楊廣香爲沙州刺史。丁巳，詔「南蘭陵桑梓本鄉，長蠲租布；武進王業所基，復十年。」

　　九月辛丑，詔「二吳、義興三郡遭水，減今年田租。」乙巳，以新除尚書令、驃騎將軍豫章王嶷爲荊、湘二州刺史，平西將軍臨川王映爲揚州刺史。丙午，司空褚淵領尚書令。戊申，車駕幸宣武堂宴會，詔諸王公以下賦詩。

　　冬十月丙子，立彭城劉胤爲汝陰王，奉宋帝後。己卯，車駕殷祠太廟。辛巳，詔曰：「朕嬰綴世務，三十餘歲，險阻艱難，備嘗之矣。末路屯夷，戎車歲駕，誠藉時來之運，實資士民之力。宋元徽二年以來，諸從軍得官者，未悉蒙祿，可催速下訪，隨正卽給。才堪餘任者，訪洗量序。若四州士庶，本鄉淪陷，簿籍不存，尋校無所，可聽州郡保押，從實除奏。荒遠闕中正者，特許據軍簿奏除。或戍扞邊役，末由旋反，聽於同軍各立五保，所隸有司，時爲言列。」汝陰太妃王氏薨，追贈爲宋恭皇后。

　　十一月庚子，以太子左衛率蕭景先爲司州刺史。辛亥，立皇太子妃裴氏。甲申，封功臣驃騎長史江謐等十人爵戶各有差。

　　二年春正月戊戌朔，大赦天下。以司空、尚書令褚淵爲司徒，中軍將軍張敬兒爲車騎將軍，中領軍李安民爲領軍將軍，中護軍陳顯達爲護軍將軍。辛丑，車駕親祠南郊。癸卯，詔索虜寇淮、泗，遣衆軍北伐，內外纂嚴。

　　二月丁卯，虜寇壽陽，豫州刺史垣崇祖破走之。置巴州。壬申，以三巴校尉明慧昭爲巴州刺史。戊子，以寧蠻校尉蕭赤斧爲雍州刺史，南蠻長史崔惠景爲梁、南秦二州刺史。辛卯，詔西境獻捷，解嚴。癸巳，遣大使巡慰淮、肥。徐、豫邊民尤貧遘難者，刺史二千石量加賑恤。甲午，詔「江西北民避難流徙者，制遣還本，蠲今年租稅。單貧及孤老不能自存者，卽聽番籍，郡縣押領。」

　　三月丁酉，以侍中西昌侯鸞爲郢州刺史。戊戌，以護軍將軍陳顯達爲南兖州刺史，吳郡太守張岱爲中護軍。己亥，車駕幸樂游苑宴，王公以下賦詩。辛丑，以征虜將軍崔祖思爲青、冀二州刺史。

　　夏四月丙寅，進高麗王樂浪公高璉號驃騎大將軍。

　　五月，立六門都牆。

　　六月癸未，詔「昔歲水旱，曲赦丹陽、二吳、義興四郡遭水尤劇之縣，元年以前，三調未充，虛列已畢，官長局吏應共償備外，詳所除宥。」

　　秋七月甲寅，以輔國將軍盧紹之爲青、冀二州刺史。戊午，皇太子妃裴氏薨。

　　閏月辛巳，遣領軍將軍李安民行淮、泗。庚寅，索虜攻朐山，青、冀二州刺史盧紹之等破走之。

　　冬十一月戊子，以氐楊後起爲秦州刺史。

　　十二月戊戌，以司空褚淵爲司徒。乙巳，車駕幸中堂聽訟。壬子，以驃騎大將軍豫章王嶷爲司空，揚州刺史、前將軍臨川王映爲荊州刺史。

　　三年春正月壬戌朔，詔王公卿士薦讜言。丙子，以平北將軍陳顯達爲益州刺史，貞陽公柳世隆爲南兖州刺史，皇子鋒爲江夏王。領軍將軍李安民等破虜于淮陽。

　　夏四月，以寧朔將軍沈景德爲廣州刺史。

　　六月壬子，大赦。逋租宿債，除減有差。

　　秋七月，以冠軍將軍垣榮祖爲徐州刺史。

　　冬十月戊子，以河南王世子吐谷渾易度侯爲西秦、河二州刺史，河南王。

　　四年春正月壬戌，詔曰：「夫膠庠之典，彝倫攸先，所以招振才端，啓發性緒，弘字黎氓，納之軌義，是故五禮之迹可傳，六樂之容不泯。朕自膺曆受圖，志闡經訓，且有司羣僚，奏議咸集，蓋以戎車時警，文教未宣，思樂泮宮，永言多慨。今關燧無虞，時和歲稔，遠邇同風，華夷慕義。便可式遵前准，修建敩學，精選儒官，廣延國胄。」以江州刺史王延之爲右光祿大夫。癸亥，詔曰：「比歲申威西北，義勇爭先，殞氣寇場，命盡王事。戰亡蠲復，雖有恆典，主者遵用，每傷簡薄。建元以來戰亡，賞蠲租布二十年，雜役十年。其不得收屍，主軍保押，亦同此例。」以後將軍長沙王晃爲護軍將軍，中軍將軍南郡王長懋爲南徐州刺史，冠軍將軍安成王暠爲江州刺史。

　　二月乙未，以冠軍將軍桓康爲青、冀二州刺史。上不豫，庚戌，詔原京師囚繫有差，元年以前逋責皆原除。

　　三月庚申，召司徒褚淵、左僕射王儉詔曰：「吾本布衣素族，念不到此，因藉時來，遂隆大業。風道沾被，升平可期。遘疾彌留，至于大漸。公等奉太子如事吾，柔遠能邇，緝和內外，當令太子敦穆親戚，委任賢才，崇尚節儉，弘宣簡惠，則天下之理盡矣。死生有命，夫復何言！」壬戌，上崩于臨光殿，年五十六。

　　四月庚寅，上諡曰太祖高皇帝。奉梓宮於東府前渚升龍舟。丙午，窆武進泰安陵。

　　上少沈深有大量，寬嚴清儉，喜怒無色。博涉經史，善屬文，工草隸書，弈棊第二品。雖經綸夷險，不廢素業。從諫察謀，以威重得衆。卽位後，身不御精細之物，敕中書舍人桓景真曰：「主衣中似有玉介導，此制始自大明末，後泰始尤增其麗。留此置主衣，政是興長疾源，可卽時打碎。凡復有可異物，皆宜隨例也。」后宮器物欄檻以銅爲飾者，皆改用鐵，內殿施黃紗帳，宮人著紫皮履，華蓋除金花瓜，用鐵廻釘。每曰：「使我治天下十年，當使黃金與土同價。」欲以身率天下，移變風俗。

　　上姓名骨體及期運曆數，竝遠應圖讖數十百條，歷代所未有，臣下撰錄，上抑而不宣，盛矣。

　　史臣曰：孫卿有言：「聖人之有天下，受之也，非取之也。」漢高神武駿聖，觀秦氏東游，蓋是雅多大言，非始自知天命；光武聞少公之論讖，亦特一時之笑語；魏武初起義兵，所期「征西」之墓；晉宣不內迫曹爽，豈有定霸浮橋？宋氏崛起匹夫，兵由義立：咸皆一世推雄，卒開鼎祚。宋氏正位八君，卜年五紀，四絕長嫡，三稱中興，內難邊虞，兵革世動。太祖基命之初，武功潛用，泰始開運，大拯時艱，龍德在田，見猜雲雨之迹。及蒼梧暴虐，釁結朝野，百姓懍懍，命懸朝夕。權道旣行，兼濟天下。元功振主，利器難以假人，羣才戮力，實懷尺寸之望。豈其天厭水行，固已人希木德。歸功與能，事極乎此。雖至公于四海，而運卽時來；無心於黃屋，而道隨物變。應而不爲，此皇齊所以集大命也。

　　贊曰：於皇太祖，有命自天，同度宇宙，合量山淵。宋德不紹，神器虛傳。寧亂以武，黜暴資賢。庸發西疆，功興北翰，偏師獨克，孤旅霆斷。援旆東夏，職司靜亂；指斧徐方，時惟伐叛；抗威京輦，坐清江漢。文藝在躬，芳塵淵塞。用下以才，鎮民以德。端己雄睟，君臨尊默。苞括四海，大造家國。[1]

注
 全文以中華書局、一九七二年一月版《南齊書》爲本校。


Chinese text: This work was published before January 1, 1923, and is in the
public domain worldwide because the author died at least 100 years ago.
