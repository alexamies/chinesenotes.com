南齊書卷四十三‧列傳第二十四

江斆　何昌㝢　謝𤅢　王思遠
　　江斆字叔文，濟陽考城人也。祖湛，宋左光祿大夫、儀同三司。父恁，著作郎，爲太初所殺。斆母文帝女淮陽公主。幼以戚屬召見，孝武謂謝莊曰：「此小兒方當爲名器。」

　　少有美譽。桂陽王休範臨州，辟迎主簿，不就。尚孝武女臨汝公主，拜駙馬都尉。除著作郎，太子舍人，丹陽丞。時袁粲爲尹，見斆歎曰：「風流不墜，政在江郎。」數與晏賞，留連日夜。遷安成王撫軍記室，祕書丞，中書郎。斆庶祖母王氏老疾，斆視膳嘗藥，七十餘日不解衣。及累居內官，每以侍養陳請，朝廷優其朝直。尋轉安成王驃騎從事中郎。初，湛娶褚秀之女，被遣，褚淵爲衞軍，重斆爲人，先通音意，引爲長史。加寧朔將軍。從帝立，隨府轉司空長史，領臨淮太守，將軍如故。轉太尉從事中郎。齊臺建，爲吏部郎。太祖卽位，斆以祖母久疾連年，臺閣之職，永廢溫凊，啓乞自解。

　　初，宋明帝勑斆出繼從叔愻，爲從祖淳後。於是僕射王儉啓：「禮無後小宗之文，近世緣情，皆由父祖之命，未有旣孤之後，出繼宗族也。雖復臣子一揆，而義非天屬。江忠簡胤嗣所寄，唯斆一人，傍無眷屬。斆宜還本。若不欲江愻絕後，可以斆小兒繼愻爲孫。」尚書參議，謂「間世立後，禮無其文。荀顗無子立孫，墜禮之始。何琦又立此論，義無所據」。於是斆還本家，詔使自量立後者。

　　出爲寧朔將軍、豫章內史，還除太子中庶子，領驍騎將軍。未拜，門客通贓利，世祖遣信撿覈，斆藏此客而躬自引咎，上甚有怪色。王儉從容啓上曰：「江斆若能治郡，此便是具美耳。」上意乃釋。永明初，仍爲豫章王太尉諮議，領錄事，遷南郡王友，竟陵王司徒司馬。斆好文辭，圍棊第五品，爲朝貴中最。遷侍中，領本州中正。司徒左長史，中正如故。五年，遷五兵尚書。明年，出爲輔國將軍、東海太守，加秩中二千石，行南徐州事。

　　七年，徙爲侍中，領驍騎將軍，尋轉都官尚書，領驍騎將軍。王晏啓世祖曰：「江斆今重登禮閣，兼掌六軍，慈渥所覃，寔有優忝。但語其事任，殆同閑輩。天旨旣欲升其名位，愚謂以侍中領驍騎，望實清顯，有殊納言。」上曰：「斆常啓吾，爲其鼻中惡。今旣以何胤、王瑩還門下，故有此回換耳。」鬱林卽位，遷掌吏部。隆昌元年，爲侍中，領國子祭酒。鬱林廢，朝臣皆被召入宮，斆至雲龍門，託藥醉吐車中而去。明帝卽位，改領祕書監，又改領晉安王師。

　　建武二年，卒，年四十四。遺令儉約葬，不受賻贈。詔賻錢三萬，布百匹。子蒨啓遵斆令，讓不受。詔曰：「斆貽厥之訓，送終以儉，立言歸善，益有嘉傷，可從所請。」贈散騎常侍、太常，謚曰敬子。

　　何昌字儼望，廬江灊人也。祖叔度，吳郡太守。父佟之，太常。

　　昌少而淹厚，爲伯父司空尚之所遇。宋建安王休仁爲揚州，辟昌州主簿。遷司徒行參軍，太傅五官，司徒東閤祭酒，尚書儀曹郎。建平王景素爲征北南徐州，昌又爲府主簿，以夙素見重。母老求祿，出爲湘東太守，加秩千石。爲太祖驃騎功曹。昌在郡，景素被誅，昌痛之。至是啓太祖曰：

　　伏尋故建平王，因心自遠，忠孝基性，徽和之譽，早布國言，勝素之情，夙洽民聽。世祖綢繆，太宗眷異，朝中貴人，野外賤士，雖聞見有殊，誰不悉斯事者？
　　元徽之間，政關羣小，構扇異端，共令傾覆。慇懃之非，古人所悼，況蒼梧將季，能無衒惑。一年之中，藉者再三，有必巔之危，無蹔立之安，行路寒心，往來跼蹐。而王夷慮坦然，委之天命，惟謙惟敬，專誠奉國，閨無執戟之衞，門闕衣介之夫，此五尺童子所見，不假闊曲言也。一淪疑似，身名頓滅，冤結淵泉，酷貫穹昊。時經隆替，歲改三元，曠蕩之惠亟申，被枉之澤未流。俱沐溫光，獨酸霜露。
　　明公鋪天地之施，散雲雨之潤，物無巨細，咸被慶渥。若今日不蒙照滌，則爲萬代冤魂。昌非敢慕慷慨之士，激揚當世，實義切於心，痛入骨髓。瀝腸紓憤，仰希神照，辯明枉直，亮王素行，使還名帝籍，歸靈舊塋，死而不泯，豈忘德於黃壚。分軀碎首，不足上謝。
　　又與司空褚淵書曰：

　　天下之可哀者有數，而埋冤於黃泉者爲甚焉。何者？百年之壽，同於朝露，揮忽去留，寧足道哉！政欲闔棺之日，不隕令名，竹帛傳芳烈，鐘石紀清英。是以昔賢甘心於死所者也。若懷忠抱義，而負枉冥冥之下，時主未之矜，卿相不爲言，良史濡翰，將被以惡名，豈不痛哉！豈不痛哉！
　　竊尋故建平王，地屬親賢，德居宗望，道心惟沖，睿性天峻。散情風雲，不以塵務嬰衿，明發懷古，惟以琴書娛志。言忠孝，行惇慎，二公之所深鑒也。前者阮、楊連黨，搆此紛紜，雖被明於朝貴，愈結怨於羣醜。覘察繼蹤，疑防重著，小人在朝，詩史所歎，〈少一句〉清識飲涕。王每永言終日，氣淚交橫。旣推信以期物，故日去其備衞，朱門蕭條，示存典刑而已。求解徐州，以避北門要任，苦乞會稽，貪處東甌閑務，此竝彰於事迹。與公道味相求，期心有素，方共經營家國，劬勞王室，何圖時不我與，契闊屯昏，忠誠弗亮，罹此百殃。
　　歲朔亟流，已經四載。皇命惟新，人沾天澤，而幽然深酷。未蒙照明。封殯卑雜，窮魂莫寄，昭穆不序，松柏無行。事傷行路，痛結幽顯。吾等叩心泣血，實有望於聖時。公以德佐世，欲物得其所，豈可令建平王枉直不分邪？田叔不言梁事，袁絲諫止淮南，以兩國舋禍，尚回帝意，豈非親親之義，寧從敦厚。而今疑似未辨，爲世大戮。若使王心迹得申，亦示海內理冤枉，明是非。夫存亡國，繼絕世，周漢之通典，有國之所急也。昔叔向之理，恃祁大夫而獲亮，戾太子之冤，資車丞相而見察。幽靈有知，豈不眷眷於明顧？碎首抽脅，自謂不殞。
淵答曰：「追風古人，良以嘉歎。但事旣昭晦，理有逆從。建平初阻，元徽未悖，專欲委咎阮、楊，彌所致疑。于時正亦謬參此機，若審如高論，其愧特深。」太祖嘉其義，轉爲記室，遷司徒左西、太尉戶曹屬，中書郎，王儉衞軍長史。儉謂昌曰：「後任朝事者，非卿而誰？」

　　永明元年，竟陵王子良表置友、學官，以昌爲竟陵王文學，以清信相得，意好甚厚。轉揚州別駕，豫章王又善之。遷太子中庶子，出爲臨川內史。除廬陵王中軍長史，未拜，復爲太子中庶子，領屯騎校尉。遷吏部郎，轉侍中。

　　臨海王昭秀爲荊州，以昌爲西中郎長史、輔國將軍、南郡太守，行荊州事。明帝遣徐玄慶西上害蕃鎮諸王，玄慶至荊州，欲以便宜從事。昌曰：「僕受朝廷意寄，翼輔外蕃，何容以殿下付君一介之使。若朝廷必須殿下還，當更聽後旨。」昭秀以此得還京師。

　　建武二年，爲侍中，領長水校尉，轉吏部尚書。復爲侍中，領驍騎將軍。四年，卒。年五十一。贈太常，謚簡子。

　　昌不雜交遊，通和汎愛。歷郡皆清白，士君子多稱之。

　　謝𤅢字義潔，陳郡陽夏人也。祖弘微，宋太常。父莊，金紫光祿大夫。𤅢四兄颺、朏、顥、嵷，世謂謝莊名兒爲風、月、景、山、水。顥字仁悠，少簡靜。解褐祕書郎，累至太祖驃騎從事中郎。　建元初，爲吏部郎，至太尉從事中郎。永明初，高選友、學，以顥爲竟陵王友。至北中郎長史。卒。

　　𤅢年七歲，王彧見而異之，言於宋孝武，孝武召見於稠人廣衆之中，𤅢舉動閑詳，應對合旨，帝甚悅。詔尚公主，值景和敗，事寢。僕射褚淵聞𤅢年少清正不惡，以女結婚，厚爲資送。

　　解褐車騎行參軍，遷祕書郎，司徒祭酒，丹陽丞，撫軍功曹。世祖爲中軍，引爲記室。齊臺建，遷太子中舍人。建元初，轉桂陽王友。以母老須養，出爲安成內史。還爲中書郎。衞軍王儉引爲長史，雅相禮遇。除黃門郎，兼掌吏部。尋轉太子中庶子，領驍騎將軍，轉長兼侍中。𤅢以晨昏有廢，固辭不受。世祖勑令速拜，別停朝直。

　　遷司徒左長史，出爲吳興太守。長城縣民盧道優家遭劫，誣同縣殷孝悌等四人爲劫，𤅢收付縣獄考正。孝悌母駱詣登聞訴稱孝悌爲道優所誹謗，橫劾爲劫，一百七十三人連名保徵，在所不爲申理。𤅢聞孝悌母訴，乃啓建康獄覆，道優理窮款首，依法斬刑。有司奏免𤅢官。又使典藥吏煮湯，失火，燒郡外齋南廂屋五閒。又輙鞭除身，爲有司所奏，詔竝贖論。在郡稱爲美績。母喪去官。

　　服闋，爲吏部尚書。高宗廢鬱林，領兵入殿，左右驚走報𤅢。與客圍棊，每下子，輙云「其當有意」。竟局，乃還齋卧，竟不問外事也。明帝卽位，𤅢又屬疾不視事。後上讌會，功臣上酒，尚書令王晏等興席，𤅢獨不起，曰：「陛下受命，應天從民，王晏妄叨天功以爲己力。」上大笑解之。座罷，晏呼𤅢共載還令省，欲相撫悅。又正色曰：「君巢窟在何處？」晏初得班劔，𤅢謂之曰：「身家太傅裁得六人。君亦何事一朝至此。」晏甚憚之。

　　加領右軍將軍。兄朏在吳興，論啓公事稽晚，𤅢輙代爲啓，上見非其手迹，被問，見原。轉侍中，領太子中庶子，豫州中正。永泰元年，轉散騎常侍，太子詹事。其年卒。年四十五。贈金紫光祿大夫。謚簡子。

　　初，兄朏爲吳興，𤅢於征虜渚送別，朏指𤅢口曰：「此中唯宜飲酒。」𤅢建武之初，專以長酣爲事，與劉瑱沈昭略以觴酌交飲，各至數斗。

　　世祖嘗問王儉，當今誰能爲五言詩？儉對曰：「謝朏得父膏腴；江淹有意。」上起禪靈寺，勑𤅢撰碑文。

　　王思遠，琅邪臨沂人。尚書令晏從弟也。父羅雲，平西長史。思遠八歲，父卒，祖弘之及外祖新安太守羊敬元，竝栖退高尚，故思遠少無仕心。

　　宋建平王景素辟爲南徐州主簿，深見禮遇。景素被誅，左右離散，思遠親視殯葬，手種松柏。與廬江何昌宇、沛郡劉璡上表理之，事感朝廷。景素女廢爲庶人，思遠分衣食以相資贍，年長，爲備笄總，訪求素對，傾家送遣。

　　除晉熙王撫軍行參軍，安成王車騎參軍。建元初，爲長沙王後軍主簿，尚書殿中郎，出補竟陵王征北記室參軍，府遷司徒，仍爲錄事參軍。遷太子中舍人，文惠太子與竟陵王子良素好士，竝蒙賞接。思遠求出爲遠郡，除建安內史。長兄思玄卒，思遠友于甚至，表乞自解，不許。及祥日，又固陳，世祖乃許之。除中書郎，大司馬諮議。

　　世祖詔舉士，竟陵王子良薦思遠及吳郡顧暠之、陳郡殷叡。邵陵王子貞爲吳郡，世祖除思遠爲吳郡丞，以本官行郡事，論者以爲得人。以疾解職，還爲司徒諮議參軍，領錄事，轉黃門郎。出爲使持節、都督廣交越三州諸軍事、寧朔將軍、平越中郎將、廣州刺史。高宗輔政，不之任，仍遷御史中丞。臨海太守沈昭略贓私，思遠依事劾奏，高宗及思遠從兄晏、昭略叔父文季請止之，思遠不從，案事如故。

　　建武中，遷吏部郎。思遠以從兄晏爲尚書令，不欲竝居內臺權要之職，上表固讓。曰：「近頻煩歸啓，實有微概。陛下矜遇之厚，古今罕儔。臣若孤恩，誰當戮力。旣自誓輕軀命，不復以塵黷爲疑，正以臣與晏地惟密親，必不宜俱居顯要。慺慺丹赤，守之以死。臣實庸鄙，無足獎進。陛下甄拔之旨，要是許其一節。臣果不能以理自固，有乖則哲之明。犯冒之尤，誅責在己，謬賞之私，惟塵聖鑒。權其輕重，寧守福心。且亦緣陛下以德御下，故臣可得以禮進退。伏願思垂拯宥，不使零墜。今若祗膺所忝，三公不足爲泰，犯忤之後，九泉未足爲劇。而臣苟求刑戮，自弃富榮，愚夫不爲，臣亦庶免。此心此志，可怜可矜。如其上命必行，請罪非理，聖恩方置之通塗，而臣固求擯壓，自愍自悼，不覺涕流。謹冒鈇鉞，悉心以請。窮則呼天，仰祈一照。」上知其意，乃改授司徒左長史。

　　初，高宗廢立之際，思遠與晏閑言，謂晏曰：「兄荷世祖厚恩，今一旦贊人如此事，彼或可以權計相須，未知兄將來何以自立。若及此引決，猶可不失後名。」晏不納。及拜驃騎，集會子弟，謂思遠兄思微曰：「隆昌之末，阿戎勸吾自裁，若從其語，豈有今日。」思遠遽應曰：「如阿戎所見，猶未晚也。」及晏敗，故得無他。

　　思遠清脩，立身簡潔。衣服牀筵，窮治素凈，賔客來通，輙使人先密覘視，衣服垢穢，方便不前，形儀新楚，乃與促膝。雖然，旣去之後，猶令二人交帚拂其坐處。上從祖弟季敞性甚豪縱，上心非之。謂季敞曰：「卿可數詣王思遠。」

　　上旣誅晏，遷爲侍中，掌優策及起居注。永元二年，遷度支尚書。未拜，卒。年四十九。贈太常，謚貞子。

　　思遠與顧暠之友善。暠之卒後家貧，思遠迎其兒子，經卹甚至。

　　暠之字士明。少孤，好學有義行。初舉秀才，歷宦府閤。永明末，爲太子中舍人，兼尚書左丞。隆昌初，爲安西諮議，兼著作，與思遠竝屬文章。建武初，以疾歸家，高宗手詔與思遠曰：「此人殊可惜。」就拜中散大夫。卒，年四十九。

　　思微，永元中爲江州長史，爲陳伯之所殺。

　　史臣曰：德成爲上，藝成爲下。觀夫二三子之治身，豈直清體雅業，取隆基構；行禮蹈義，可以勉物風規云。君子之居世，所謂美矣！

　　贊曰：江纂世業，有聞時陂。何申舊主，辭出乎義。謝獻壽觴，載色載刺。思遠退食，沖心篤寄。[1]

案
 全文以中華書局、一九七二年一月版《南齊書》爲本校。


Chinese text: This work was published before January 1, 1923, and is in the
public domain worldwide because the author died at least 100 years ago.
