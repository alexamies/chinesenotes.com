南齊書卷十九‧志第十一

五行
　　《木傳》曰：「東方，《易經》地上之木爲《觀》。故木於人，威儀容貌也。木者，春生氣之始，農之本也。無奪農時，使民歲不過三日，行什一之稅，無貪欲之謀，則木氣從。如人君失威儀，逆木行，田獵馳騁，不反宮室，飲食沈湎，不顧禮制，出入無度，多發繇役，以奪民時，作爲姦詐，以奪民財，則木失其性矣。蓋以工匠之爲輪矢者多傷敗，故曰木不曲直。」

　　宋泰豫元年，京師祗垣寺皂莢樹枯死。昇明末，忽更生花葉。《京房易傳》曰：「樹枯冬生，不出二年，國喪，君子亡。」其占同。宋氏禪位。

　　建元元年，朱爵𦨵華表柱生枝葉。

　　建元初，李子生毛。

　　二年，武陵沅頭都尉治有桑樹，方冬生葉。《京房易傳》曰：「木冬生花，天下有喪。」其占同。後二年，宮車晏駕。

　　四年，巴州城西古樓腳柏柱數百年，忽生花。

　　永明六年，石子崗柏木長二尺四寸，廣四寸半，化爲石。時車駕數游幸，應本傳「木失其性」也。

　　永明中，大𦨵一舶無故自沈，艚中無水。

　　隆昌元年，廬陵王子卿齋屋梁柱際無故出血。

　　建武初，始安王遙光治廟，截東安寺屋以直廟垣，截梁，水出如淚。

　　《貌傳》曰：「失威儀之制，怠慢驕恣，謂之狂，則不肅矣。下不敬，則上無威。天下旣不敬，又肆其驕恣，肆之則不從。夫不敬其君，不從其政，則陰氣勝，故曰厥罰常雨。」

　　永明八年四月，己巳起陰雨，晝或暫晴，夜時見星月，連雨積霖，至十七日乃止。

　　十一年四月辛巳朔，去三月戊寅起，而其間暫時晴，從四月一日又陰雨，晝或見日，夜乍見月，回復陰雨，至七月乃止。

　　永泰元年十二月二十九日雨，至永元元年五月二十一日乃晴。京房《易》曰：「冬雨，天下饑。春雨，有小兵。」時虜寇雍州，餘應本傳。

　　《傳》曰：「大雨雪，猶庶征之常雨也，然有甚焉。雨，陰。大雨雪者，陰之畜積甚也。一曰與大水同象，曰攻爲雪耳。」

　　建元二年閏月己丑，雨雪。

　　三年十一月，雨雪，或陰或晦，八十餘日，至四年二月乃止。

　　《傳》曰：「雷於天地爲長子，以其首長萬物，與之出入。故雷出萬物出，雷入萬物入。夫雷者，人君之象，入則除害，出則興利。雷之微氣以正月出，其有聲者以二月出，以八月入，其餘微者以九月入。冬三月雷無出者；若是陽不閉陰，則出涉危難而害萬物也。」

　　建元元年十月壬午，夜電光，因雷鳴。

　　十一月庚戌，電光，有頃雷鳴，久而止。

　　永明五年正月戊申，夜西北雷聲。

　　六年十月甲申，夜陰細雨，始聞雷鳴於西北上。

　　七年正月甲子，夜陰，雷鳴西南坤宮，隆隆一聲而止。

　　八年正月庚戌，夜雷起坎宮水門，其音隆隆，一聲而止。

　　九年二月丙子，西北有電光，因聞雷聲隆隆，仍續十聲而止。

　　十年二月庚戌，夜南方有電光，因聞雷聲隆隆相續，丁亥止。

　　十月庚子，電雷起西北。

　　十一月丁丑，西南有光，因聞雷聲隱隱，再聲而止。西南坤宮。

　　十二月甲申，陰雨，有電光，因聞西南及西北上雷鳴，頻續三聲。丙申，夜聞西北上雷頻續二聲。

　　辛亥，雷雨。

　　《傳》曰：「雨雹，君臣之象也。陽之氣專爲雹，陰之氣專爲霰。陽專而陰脅之，陰盛而陽薄之。雹者，陰薄陽之象也。霰者，陽脅陰之符也。《春秋》不書霰者，猶月蝕也。」

　　建元四年五月戊午朔，雹。

　　永明元年九月乙丑，雹落大如蒜子，須臾乃止。

　　十一年四月辛亥，雹落大如蒜子，須臾滅。

　　《貌傳》又曰：「上失節而狂，下怠慢而不敬，上下失道，輕法侵制，不顧君上，因以薦饑。貌氣毀，故有雞禍。」「一曰水歲雞多死及爲怪，亦是也。上下不相信，大臣姦宄，民爲寇盜，故曰厥極惡。」「一曰民多被刑，或形貌醜惡，風俗狂慢，變節易度，則爲輕剽奇怪之服，故曰時則有服妖。」

　　永明中，宮內服用射獵錦文，爲騎射兵戈之象。至建武初，虜大爲寇。

　　永明中，蕭諶開博風帽後裙之制，爲破後帽。世祖崩後，諶建廢立，誅滅諸王。

　　永明末，民間制倚勸帽。及海陵廢，明帝之立，勸進之事，倚立可待也。

　　建武中，帽裙覆頂；東昏時，以爲裠應在下，而今在上，不祥，斷之。羣下反上之象也。

　　永元中，東昏侯自造遊宴之服，綴以花采錦繡，難得詳也。羣小又造四種帽，帽因勢爲名：一曰山鵲歸林者，《詩》云「《鵲巢》，夫人之德」，東昏寵嬖淫亂，故鵲歸其林藪；二曰「兔子度坑」，天意言天下將有逐兔之事也；三曰「反縛黃離嘍」，黃口小鳥也，反縛，面縛之應也；四曰「鳳皇度三橋」，鳳皇者嘉瑞，三橋，梁王宅處也。

　　《貌傳》又曰：「危亂端見，則天地之異生。木者青，故曰青眚，爲惡祥。凡貌傷者，金沴木，木沴金，衡氣相通。」

　　延興元年，海陵王初立，文惠太子冢上有物如人，長數丈，青色，直上天，有聲如雷。

　　火，南方，揚光輝，出炎𤓀爲明者也。人君向明而治，蓋取其象。以知人爲分，讒佞旣遠，羣賢在位，則爲明而火氣從矣。人君疑惑，棄法律，不誅讒邪，則讒口行，內間骨肉，外疏忠臣，至殺世子，逐功臣，以妾爲妻，則火失其性，上災宗廟，下災府榭，內熯本朝，外熯闕觀，雖興師衆，不能救也。

　　永明三年正月，甲夜西北有野火，光上生精。西北有四，東北有一，並長七八尺，黃赤色。

　　三月庚午，丙夜北面有野火，光上生精，長六尺；戊夜又有一枚，長五尺，並黃赤色。

　　四年正月丁亥，夜有火精三處。

　　閏月丁巳，夜有火精四所。

　　十二月辛酉，夜東南有野火精二枚。

　　五年十二月丙寅，夜西北有野火，火上生精，一枚，長三尺，黃白色。

　　六年十一月戊申，夜西南及北三面有野火，火生精，九枚，竝長二尺，黃赤色。

　　九年二月丙寅，甲夜北面有野火，火上生精，二枚，西北又一枚，並長三尺，須臾消。

　　永元二年八月，宮內火，燒西齋璿儀殿及昭陽、顯陽等殿，北至華林牆，西及秘閣，凡屋三千餘間。《京房易傳》曰：「君不思道，厥妖火燒宮。」秘閣與《春秋》宣榭火同，天意若曰，旣無紀綱，何用典文爲也！

　　二年冬，京師民間相驚云，當行火災，南岸人家往往於籬間得布火纏者，云公家以此禳之。

　　三年正月，豫章郡天火燒三千餘家。京房《易》占曰：「天火下燒民屋，是謂亂治殺兵作。」是年，臺軍與義師偏衆相攻於南江諸郡。

　　三年二月，乾和殿西廂火，燒屋三十間。是時西齋旣火，帝徙居東齋，高宗所住殿也。與燒宮占同。

　　《傳》又曰：「犯上者不誅，則草犯霜而不死。或殺不以時，事在殺生失柄，故曰草妖也。」一曰：「草妖者，失衆之象也。」

　　永元中，御刀黃文濟家齋前種昌蒲，忽生花，光影照壁，成五采，其兒見之，餘人不見也。少時，文濟被殺。

　　劉歆《視傳》有羽蟲之孽，謂雞禍也。班固案《易》雞屬《巽》，今以羽蟲之孽類是也，依歆說附《視傳》云。

　　建武二年，有大鳥集建安，形如水犢子。其年，郡大水。

　　三年，大鳥集東陽郡，太守沈約表云：「鳥身備五采，赤色居多。」案《樂緯葉圖徵》云：「焦明鳥質赤，至則水之感也。」

　　永明二年四月，烏巢內殿東鴟尾。

　　三年，大鳥集會稽上虞。其年，縣大水。

　　《傳》曰：「維水沴火。」又曰：「赤眚赤祥。」

　　建武四年，王晏子德元所居帷屏，無故有血灑之，少日而散。晏尋被誅。

　　《思心傳》曰：「心者，土之象也。思心不睿，其過在瞀亂失紀。風於陽則爲君，於陰則爲大臣之象，專恣而氣盛，故罰常風。心爲五事主，猶土爲五行主也。」一曰：「陰陽相薄，偏氣陽多爲風，其甚也常風。陰氣多者，陰而不雨，其甚也常陰。」一曰：「風宵起而晝晦，以應常陰同象也。」

　　建元元年十一月庚戌，風夜暴起，雲雷合冥，從戌亥上來。

　　四年十一月甲寅，酉時風起小駃，至二更雪落，風轉浪津。

　　永明四年二月丙寅，巳時風迅急。

　　十一月己丑，戌時風迅急，從西北戌亥上來。

　　五年五月乙酉，子時風迅急，從西北戌亥上來。

　　七年正月丁卯，陽徵陰賊之日，時加子，風起迅急，從北方子丑上來，暴疾浪津，寅時止。

　　八年六月乙酉，時加子，風起迅急，暴疾浪津，發屋折木，塵沙，從西南未上來，因雷雨，須臾，風微雨止。

　　九年七月甲寅，陽羽廉貞之日，時加亥，風起迅急，從東方來，暴疾彭勃浪津，至乙卯陰賊時漸微，名羽動羽。

　　九月乙丑，時加未，雷，驟雨，風起迅急，暴疾浪津，從西北戌上來。

　　十月壬辰，陽羽姦邪之日，時加丑，風起從北方子丑上來，暴疾浪津，迅急，塵埃，五日寅時漸微，名羽動宮。

　　十年正月辛巳，陽商寬大之日，時加寅，風從西北上來，暴疾浪津，迅急，揚沙折木，酉時止。

　　二月甲辰，陽徵姦邪之日，時加辰，風起迅急，從西北亥上來，暴疾彭勃浪津，至酉時止。

　　三月丁酉，陽徵廉貞之日，時加未，風從北方子丑上來，迅急，暴疾浪津，戌時止。

　　七月庚申，陰角貪狼之日，時加午，風從東北丑上來，迅急浪津，至辛酉巳時漸微。

　　十一年二月庚寅，陽角廉貞之日，時加亥，風從西北亥上來，迅疾浪津，丑時漸微，爲角動角。

　　七月甲寅，陽羽廉貞之日，時加巳，風從東北寅上來，迅疾浪津，發屋折木，戊夜漸微，爲羽動徵。己巳，陽角寬大之日，時加未，風從戌上來，暴疾，良久止，爲角動商及宮。

　　凡時無專恣，疑是陰陽相薄。

　　建武元年三月乙酉，未時風起，浪津暴急，從北方上來，應本傳瞀亂。

　　建武二年、三年、四年，每秋七月、八月，輒大風，三吳尤甚，髮屋折木，殺人。京房占：「獄吏暴，風害人。」時帝嚴刻。

　　永元元年七月十二日，大風，京師十圍樹及官府居民屋皆拔倒，應本傳。

　　《傳》又曰：「山之於地，君之象也。山崩者，君權損，京陵易處，世將變也。陵轉爲澤，貴將爲賤也。」

　　建元二年夏，廬陵石陽縣長溪水沖激山麓崩，長六七丈，下得柱千餘口，皆十圍，長者一丈，短者八九尺，頭題有古文字，不可識。江淹以問王儉，儉云：「江東不閑隸書，此秦漢時柱也。」後年宮車晏駕，世變之象也。

　　永明二年秋，始興曲江縣山崩，壅底溪水成陂。京房占：「山崩，人主惡之。」

　　《傳》又曰：「雷電所擊，蓋所感也。皆思心有尤之所致也。」

　　建元二年閏六月丙戌，戊夜震電。

　　四年五月五日，雷雹暗都，雷震于樂游安昌殿，電火焚蕩盡。

　　永明八年四月六日，雷震會稽山陰恒山保林寺，刹上四破，電火燒塔，下佛面窗戶不異也。

　　永明中，雷震東宮南門，無所傷毀，殺食官一人。

　　十一年三月，震于東齋，棟崩。左右密欲治繕，竟陵王子良曰：「此豈可治！留之志吾過，且旌天之愛我也。」明年，子良薨。

　　《傳》又曰：「土氣亂者，木金水火亂之。」

　　建武二年二月丁巳，地震。

　　永元元年七月，地日夜十八震。

　　九月十九日，地五震。

　　金者，西方，萬物旣成，殺氣之始也。其于王事，兵戎戰伐之道也。王者興師動衆，建立旗鼓，仗旄把鉞，以誅殘賊，止暴亂，殺伐應義，則金氣從。工冶鑄化，革形成器也。人君樂侵陵，好攻戰，貪城邑，輕百姓之命，人民不安，內外騷動，則金失其性。蓋冶鑄不化，冰滯固堅，故曰金不從革，又曰維木沴金。

　　建武四年，明帝出舊宮送豫章王第二女綏安主降嬪，還上輦，輦上金翅無故自折落地。

　　《言傳》曰：「言《易》之道，西方曰《兌》，爲口。人君過差無度，刑法不一，斂從其重，或有師旅，炕陽之節，若動衆勞民，是言不從。人君旣失衆，政令不從，孤陽持治，下畏君之重刑，陽氣勝則旱象至，故曰厥罰常陽也。」

　　建元三年，大旱，時有虜寇。

　　永民三年，大旱，明年，唐㝢之起。

　　建武二年，大旱，時虜寇方盛，皆動衆之應也。

　　《言傳》曰：「下旣悲苦君上之行，又畏嚴刑而不敢正言，則必先發於歌謠。歌謠，口事也。口氣逆則惡言，或有怪謠焉。」

　　宋泰始旣失彭城，江南始傳種消梨，先時所無，百姓爭欲種植。識者曰：「當有姓蕭而來者。」十餘年，齊受禪。

　　元徽中，童謠曰：「襄陽白銅蹄，郎殺荊州兒。」後沈攸之反，雍州刺史張敬兒襲江陵，殺沈攸之子元琰等。

　　永明元年元日，有小人發白虎樽，旣醉，與筆札，不知所道，直云「憶高帝」。敕原其罪。

　　世祖起青溪舊宮，時人反之曰：「舊宮者，窮廄也。」及上崩後，宮人出居之。

　　永明初，百姓歌曰：「白馬向城啼，欲得城邊草。」後句間云「陶郎來」。白者金色，馬者兵事。三年，妖賊唐㝢之起，言唐來勞也。

　　世祖起禪靈寺初成，百姓縱觀。或曰：「禪者授也，靈非美名，所授必不得其人。」後太孫立，見廢也。

　　永明中，宮內坐起御食之外，皆爲客食。世祖以客非家人名，改呼爲別食，時人以爲分別之象。少時，上晏駕。

　　文惠太子在東宮，作「兩頭纖纖」詩，後句云「磊磊落落玉山崩」，自此長王宰相相繼薨徂，二宮晏駕。

　　文惠太子作七言詩，後句輒云「愁和諦」。後果有和帝禪位。

　　永明中，虜中童謠云：「黑水流北，赤火入齊。」尋而京師人家忽生火，赤於常火，熱小微，貴賤爭取以治病。法以此火灸桃板七炷，七日皆差。敕禁之，不能斷。京師有病癭者，以火灸數日而差。鄰人笑曰：「病偶自差，豈火能爲。」此人便覺頤閒癢，明日癭還如故。後梁以火德興。

　　文惠太子起東田，時人反云「後必有癲童。」果由太孫失位。

　　齊宋以來，民間語云：「擾攘建武上。」明帝初，誅害蕃戚，京師危駭。

　　永元元年，童謠曰：「洋洋千里流，流翣東城頭。烏馬烏皮袴，三更相告訴。腳跛不得起，誤殺老姥子。」千里流者，江祏也。東城，遙光也。遙光夜舉事，垣歷生者烏皮袴褶往奔之。跛腳，亦遙光。老姥子，孝字之象，徐孝嗣也。

　　永元中，童謠云：「野豬雖嗃嗃，馬子空閭渠。不知龍與虎，飲食江南墟。七九六十三，廣莫人無餘。烏集傳舍頭，今汝得寬休。但看三八後，摧折景陽樓。」識者解云「陳顯達屬豬，崔慧景屬馬」，非也。東昏侯屬豬，馬子未詳，梁王屬龍，蕭穎胄屬虎。崔慧景攻臺，頓廣莫門死，時年六十三。烏集傳舍，即所謂「瞻烏爰止，于誰之屋」。三八二十四，起建元元年，至中興二年，二十四年也。摧折景陽樓，亦高臺傾之意也。言天下將去，乃得休息也。

　　齊、宋之際，民間語云「和起」，言以和顏而爲變起也。後和帝立。

　　崔慧景圍臺城，有一五色幡，飛翔在雲中，半日乃不見，衆皆驚怪，相謂曰：「幡者，事尋當飜覆也。」數日而慧景敗。

　　《言傳》曰：「言氣傷則民多口舌，故有口舌之痾。金者白，故有日眚，若有白爲惡祥。」

　　宋昇明二年，飆風起建康縣南塘里，吹帛一匹入雲，風止，下御路。紀僧真啓太祖當宋氏禪者，其有匹夫居之。

　　水，北方，冬藏萬物，氣至陰也，宗廟祭祀之象。死者精神放越不反，故爲之廟以收其散，爲之貌以收其魂神，而孝子得盡禮焉。敬之至，則神歆之，此則至陰之氣從，則水氣從溝瀆隨而流去，不爲民害矣。人君不禱祀，簡宗廟，廢祭祀，逆天時，則霧水暴出，川水逆溢，壤邑軼鄉，沉溺民人，故曰水不潤下。

　　建元二年，吳、吳興、義興三郡大水。

　　二年夏，丹陽、吳二郡大水。

　　四年，大水。

　　永明五年夏，吳興、義興水雨傷稼。

　　六年，吳興、義興二郡大水。

　　建武二年冬，吳、晉陵二郡水雨傷稼。

　　永元元年七月，濤入石頭，漂殺緣淮居民。應本傳。

　　荊州城內有沙池，常漏水。蕭穎胄爲長史，水乃不漏，及穎胄亡，乃復竭。

　　《傳》曰：「極陰氣動，故有魚孽。魚孽者，常寒罰之符也。」

　　永明九年，鹽官縣石浦有海魚乘潮來，水退不得去，長三十餘丈，黑色無鱗，未死，有聲如牛。土人呼爲海燕，取其肉食之。

　　永元元年四月，有大魚十二頭入會稽上虞江，大者近二十餘丈，小者十餘丈，一入山陰稱蒲，一入永興江，皆暍岸側，百姓取食之。

　　《聽傳》曰：「不聰之象見，則妖生於耳，以類相動，故曰有鼓妖也。」一曰，聲屬鼓妖。

　　永明元年十一月癸卯夜，天東北有聲，至戊夜。

　　《傳》曰：「皇之不極，是謂不建，其咎在霿亂失聽，故厥咎霿。」思心之咎亦霧。天者，正萬物之始，王者，正萬事之始，失中則害天氣，類相動也。天者轉於下而運於上，雲者起於山而彌於天，天氣動則其象應，故厥罰常陰。王者失中，臣下盛強，而蔽君明，則雲陰亦衆多而蔽天光也。

　　建元四年十月丙午，日入后土霧勃勃如火煙。

　　永明二年十一月己亥，四面土霧入人眼鼻，至辛丑止。

　　二年十一月丙子，日出後及日入後，四面土霧勃勃如火煙。

　　六年十一月庚戌，丙夜土霧竟天，昏塞濃厚，至六日未時小開，到甲夜後仍濃密，勃勃如火煙，辛慘，入人眼鼻。

　　八年十月壬申，夜土霧竟天，濃厚勃勃如火煙，氣入人眼鼻，至九日辰時開除。

　　九年十月丙辰，晝夜恒昏霧勃勃如火煙，其氣辛慘，入人眼鼻，兼日色赤黃，至四日甲夜開除。

　　十年正月辛酉，酉初四面土霧勃勃如火煙，其氣辛慘入人眼鼻。

　　《傳》曰：「《易》曰『《乾》爲馬』。逆天氣，馬多死，故曰有馬禍。」一曰，馬者，兵象也。將有寇戎之事，故馬爲怪。

　　建武四年，王晏出至草市，馬驚走，鼓步從車而歸，十餘日，晏誅。

　　建武中，南岸有一蘭馬，走逐路上女子，女子窘急，走入人家床下避之，馬終不置，發床食女子股腳間肉都盡。禁司以聞，敕殺此馬，是後頻有寇賊。

　　《京房易傳》曰：「生子二胷以上，民謀其主。三手以上，臣謀其主。二口已上，國見驚以兵。三耳已上，是謂多聽，國事無定。二鼻以上，國主久病。三足三臂已上，天下有兵。」其類甚多，蓋以象占之。

　　永明五年，吳興東遷民吳休之家女人雙生二兒，胷以下齊以上合。

　　《京房易傳》曰：「野獸入邑，其邑大虛。」又曰：「野獸無故入邑朝廷門及宮府中者，邑逆且虛。」

　　永明中，南海王子罕爲南兗州刺史，有麞入廣陵城，投井而死，又有象至廣陵，是後刺史安陸王子敬於鎮被害。

　　建武四年春，當郊治圜丘，宿設已畢，夜虎攫傷人。

　　建武中，有鹿入景皇寢廟，皆爲上崩及禪代也。凡無占者，皆爲不應本傳。

　　贊曰：木怪夔魍，火爲水妃。土產載物，金作明威。形聲異迹，影響同歸。皆由象應，莫不類推。[1]

案
 全文以中華書局、一九七二年一月版《南齊書》爲本校。


Chinese text: This work was published before January 1, 1923, and is in the
public domain worldwide because the author died at least 100 years ago.
