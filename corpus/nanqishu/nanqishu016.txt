南齊書卷十六‧志第八百官

百官
　　建官設職，興自炎昊，方乎隆周之冊，表乎盛漢之書。存改回沿，備於歷代，先賢往學，以之雕篆者衆矣。若夫胡廣舊儀，事惟簡撮，應劭官典，殆無遺恨。王朗奏議，屬霸國之初基；陳矯增曹，由軍事而補闕。今則有《魏氏官儀》、《魚豢中外官》也。山濤以意辯人，不囗囗囗。荀勗欲去事煩，唯論并省。定制成文，本之晉令，後代承業，案爲前准。肇域官品，區別階資，蔚宗選簿梗概，欽明階次詳悉，虞通、劉寅因荀氏之作，矯舊增新，今古相校。齊受宋禪，事遵常典，旣有司存，無所偏廢。其餘散在史注，多已筌拾，覽者易知，不重述也。〈諸臺府郎令史職吏以下，具見長水校尉王珪之《職儀》。〉

相國。

　　　蕭、曹以來，爲人臣極位。宋孝建用南譙王義宣。至齊不用人，以爲贈，不列官。

太宰。

宋大明用江夏王義恭，以後無人。齊以爲贈。
太傅。

太師、太保、太傅，周舊官。漢末，董卓爲太師。晉惠帝初，衞瓘爲太保。自後無太師，而太保爲贈。齊唯置太傅。
大司馬。

大將軍。

宋元嘉用彭城王義康，後無人。齊以爲贈。
太尉。

司徒。

司空。

三公，舊爲通官。司徒府領天下州郡名數戶口簿籍。雖無，常置左右長史、左西曹掾屬、主簿、祭酒、令史以下。晉世王導爲司徒，右長史干寶撰立官府，《職儀》已具。
特進。

位從公。
諸開府儀同三司。

驃騎將軍。

車騎將軍。

衞將軍。

鎮軍將軍。

中軍將軍。

撫軍將軍。

四征將軍。〈東、西、南、北。〉

四鎮將軍。

凡諸將軍加「大」字，位從公。開府儀同如公。凡公督府置佐：長史、司馬各一人，諮議參軍二人。諸曹有錄事，功曹，記室，戶曹，倉曹，中、直兵，外兵，騎兵，長流，賊曹，城局，法曹，田曹，水曹，鎧曹，集曹，右戶，十八曹。城局曹以上署正參軍，法曹以下署行參軍，各一人。其行參軍無署者，爲長兼員。其府佐史則從事中郎二人，倉曹掾、戶曹屬、東西閤祭酒各一人，主簿舍人御屬二人。加崇者，則左右長史四人，中郎掾屬竝增數。其未及開府，則置府亦有佐史，其數有減。小府無長流，置禁防參軍。
四安將軍。

四平將軍。

左、右、前、後將軍。

征虜將軍。

四中郎將。

晉世荀羨、王胡之竝居此官。宋、齊以來，唯處諸王，素族無爲者。

冠軍將軍。

輔國將軍。

寧朔將軍。

寧遠將軍。

龍驤將軍。

凡諸小號，亦有置府者。
太常。

府置丞一人，五官、功曹、主簿，九府九史皆然。領官如左：
博士，謂之太學博士。
國子祭酒一人。博士二人。助教十人。
建元四年，有司奏置國學，祭酒准諸曹尚書，博士准中書郎，助教准南臺御史。選經學爲先。若其人難備，給事中以還明經者，以本位領。其下典學二人，三品，准太常主簿；戶曹、儀曹各二人，五品；白簿治禮吏八人，六品；保學醫二人；威儀二人。其夏，國諱廢學，有司奏省助教以下。永明三年，立學，尚書令王儉領祭酒。八年，國子博士何胤單爲祭酒，疑所服，陸澄等皆不能據，遂以玄服臨試。月餘日，博議定，乃服朱衣。
總明觀祭酒一人。
右太始六年，以國學廢，初置總明觀，玄、儒、文、史四科，科置學士各十人，正令史一人，書令史二人，幹一人，門吏一人，典觀吏二人。建元中，掌治五禮。永明三年，國學建，省。
太廟令一人，丞一人。
明堂令一人，丞一人。
太祝令一人，丞一人。
太史令一人，丞一人。
廩犧令一人，丞一人。
置令丞以下皆有職吏。
太樂令一人，丞一人。
諸陵令。
永明末置，用二品三品勳。置主簿、戶曹各一人，六品保舉。
光祿勳。

府置丞一人。領官如左：
左右光祿大夫。
位從公，開府置佐史如公。
光祿大夫。
皆銀章青綬，詔加金章紫綬者，爲金紫光祿大夫。樂安任遐爲光祿，就王晏乞一片金，晏乃啓轉爲金紫，不行。
太中大夫。
中散大夫。
諸大夫官，皆處舊齒老年，重者加親信二十人。
衞尉。

府置丞一人。掌宮城管籥。張衡西京賦曰「衞尉八屯，警夜巡晝」。宮城諸却敵樓上本施鼓，持夜者以應更唱，太祖以鼓多驚眠，改以鐵磬云。
廷尉。

府置丞一人，正一人，監一人，評一人，律博士一人。
大司農。

府置丞一人。領官如左：
太倉令一人，丞一人。
導官令一人，丞一人。
藉田令一人，丞一人。
少府。

府置丞一人。領官如左：
左右尚方令各一人，丞一人。
鍛署丞一人。〈永明三年省，四年復置。〉
御府令一人，丞一人。
東冶令一人，丞一人。
南冶令一人，丞一人。
平准令一人，丞一人。
上林令一人，丞一人。〈亦屬尚書殿中曹。〉
將作大匠。

太僕。

大鴻臚。

三卿不常置。將作掌宮廟土木。太僕掌郊禮執轡。鴻臚掌導護贊拜。有事權置兼官，畢乃省。
乘黃令一人。
掌五輅安車，大行凶器轀輬車。
客館令。
掌四方賔客。
宣德衞尉、少府、太僕。

鬱林王立，文安太后卽尊號，以宮名置之。
大長秋。

鬱林立皇后置。
錄尚書。

尚書令。

總領尚書臺二十曹，爲內臺主。行遇諸王以下，皆禁駐。左右僕射分道。無令，左僕射爲臺主，與令同。
左僕射。
領殿中主客二曹事，諸曹郊廟、園陵、車駕行幸、朝儀、臺內非違、文官舉補滿敘疾假事，其諸吉慶瑞應衆賀、災異賊發衆變、臨軒崇拜、改號格制、莅官銓選，凡諸除署、功論、封爵、貶黜、八議、疑讞、通關案，則左僕射主，右僕射次經，維是黃案，左僕射右僕射署朱符見字，經都丞竟，右僕射橫畫成目，左僕射畫，令畫。右官闕，則以次幷畫。若無左右，則直置僕射在其中閒，總左右事。
吏部尚書。
領吏部、刪定、三公、比部四曹。
度支尚書。
領度支、金部、倉部、起部四曹。
左民尚書。
領左民、駕部二曹。
都官尚書。
領都官、水部、庫部、功論四曹。
五兵尚書。
領中兵、外兵二曹。
祠部尚書。
右僕射通職，不俱置。
起部尚書。
興立宮廟權置，事畢省。
左丞一人。
掌宗廟郊祠、吉慶瑞應、災異、立作格制、諸案彈、選用除置、吏補滿除遣注職。
右丞一人。
掌兵士百工補役死叛考代年老疾病解遣、其內外諸庫藏穀帛、刑辠創業諍訟、田地船乘、稟拘兵工死叛、考剔討補、差分百役、兵器諸營署人領、州郡租布、民戶移徙、州郡縣併帖、城邑民戶割屬、刺史二千石令長丞尉被收及免贈、文武諸犯削官事。白案，右丞上署，左丞次署。黃案，左丞上署，右丞次署。諸立格制及詳讞大事宗廟朝廷儀體，左丞上署，右丞次署。自令僕以下五尚書八座二十曹，各置郎中令史以下，又置都令史分領之。僕射掌朝軌，尚書掌讞奏，都丞任碎，在彈違諸曹緣常及外詳讞事。應須命議相值者，皆郎先立意，應奏黃案及關事，以立意官爲議主。凡辭訴有漫命者，曹緣諮如舊。若命有諮，則以立意者爲議主。
武庫令一人。
屬庫部。
車府令一人，丞一人。
屬駕部。
公車令一人。
大官令一人，丞一人。
大醫令一人，丞一人。
內外殿中監各一人。
內外驊騮廄丞各一人。
材官將軍一人，司馬一人。
屬起部，亦屬領軍。
侍中祭酒。〈高功者稱之。〉

侍中。

漢世爲親近之職。魏、晉選用，稍增華重，而大意不異。宋文帝元嘉中，王華、王曇首、殷景仁等，竝爲侍中，情在親密，與帝接膝共語，貂拂帝手，拔貂置案上，語畢復手插之。孝武時，侍中何偃南郊陪乘，鑾輅過白門閫，偃將匐，帝乃接之曰：「朕乃陪卿。」齊世朝會，多以美姿容者兼官。永元三年，東昏南郊，不欲親朝士，以主璽陪乘，前代未嘗有也。侍中呼爲門下。亦置令史。領官如左：
給事黃門侍郎。
亦管知詔令，世呼爲小門下。
散騎常侍。通直散騎常侍。員外散騎常侍。
舊與侍中通官，其通直員外，用衰老人士，故其官漸替。宋大明雖華選比侍中，而人情久習，終不見重，尋復如初。
散騎侍郎。通直散騎侍郎。員外散騎侍郎。
給事中。
奉朝請。
駙馬都尉。
集書省職，置正書令史。朝散用衣冠之餘，人數猥積。永明中，奉朝請至六百餘人。
中書監一人，令一人，侍郎四人，通事舍人無員。

中書省職，置主書、令史、正書以下。
祕書監一人，丞一人。郎。著作佐郎。

晉祕書閣有令史，掌衆書，見《晉令》，令亦置令史、正書及弟子，皆典教書畫。
御史中丞一人。

晉江左中丞司隷分督百僚，傅咸所云「行馬內外」是也。今中丞則職無不察，專道而行，騶輻禁呵，加以聲色，武將相逢，輙致侵犯，若有鹵簿，至相敺擊。宋孝建二年制，中丞與尚書令分道，雖丞郎下朝相值，亦得斷之，餘內外衆官，皆受停駐。
治書侍御史二人。
侍御史十人。
蘭臺置諸曹內外督令以下。
謁者僕射一人。

謁者十人。
謁者臺，掌朝覲賔饗。
領軍將軍、中領軍。

護軍將軍、中護軍。

凡爲中，小輕，同一官也。諸爲將軍官，皆敬領、護。諸王爲將軍，道相逢，則領、護讓道。置長史、司馬、五官、功曹、主簿。
左右二衞將軍。

驍騎將軍。

游擊將軍。

晉世以來，謂領、護至驍、游爲六軍。二衞置司馬次官功曹主簿以下。
左右二中郎將。

前軍將軍、後軍將軍、左軍將軍、右軍將軍，號四軍。

屯騎、步兵、射聲、越騎、長水五校尉。

虎賁中郎將。

冗從僕射。

羽林監。

積射將軍。

彊弩將軍。

殿中將軍、員外殿中將軍。

殿中司馬督。

武衞將軍。

武騎常侍。

自二衞、四軍、五校已下，謂之「西省」，而散騎爲「東省」。
丹陽尹。

位次九卿下。
太子太傅。

少傅。
府置丞、功曹、五官、主簿。
太子詹事。
府置丞一人以下。
太子率更令。
太子家令。
置丞。
太子僕。
太子門大夫。
太子中庶子。
太子中舍人。
太子洗馬。
太子舍人。
太子左右衞率各一。
太子翊軍步兵屯騎三校尉。
太子旅賁中郎將一人。
太子左右積弩將軍。
太子殿中將軍、員外殿中將軍。
太子倉官令。
太子常從虎賁督。
右東宮職僚。
州牧、刺史。

魏、晉世州牧隆重，刺史任重者爲使持節都督，輕者爲持節督，起漢從帝時，御史中丞馮赦討九江賊，督揚、徐二州軍事，而何、徐《宋志》云起魏武遣諸州將督軍，王珪之《職儀》云起光武，竝非也。晉太康中，都督知軍事，刺史治民，各用人。惠帝末，乃幷任，非要州則單爲刺史。州朝置別駕、治中、議曹、文學祭酒、諸曹部從事史。
護南蠻校尉。

府置佐史。隷荊州。晉、宋末省。建元元年，復置，三年，省。延興元年置，建武省。
護三巴校尉。

宋置。建元二年，改爲刺史。
寧蠻校尉。

府亦置佐史，隷雍州。
平蠻校尉。

永明三年置，隷益州。
鎮蠻校尉。

隷寧州。
護西戎校尉。

護羌校尉。

右四校尉，亦置四夷。
平越中郎將。

府置佐史，隷廣州。
郡太守、內史。

縣令、相。

郡縣爲國者，爲內史、相。
鎮蠻護軍。

安遠護軍。

晉世雜號，多爲郡領之。
諸王師、友、文學各一人。

國官郎中令、中尉、大農爲三卿，左右常侍、侍郎，上軍、中軍、下軍三軍，典書、典祠、學官、典衞四令，食官、廄牧長、謁者以下。公侯置郎中令一卿。

　　贊曰：百司分置，惟皇命職。雲師鳥紀，各有其式。[1]

注
 全文以中華書局、一九七二年一月版《南齊書》爲本校。


Chinese text: This work was published before January 1, 1923, and is in the
public domain worldwide because the author died at least 100 years ago.
