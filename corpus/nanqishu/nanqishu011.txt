樂
　　南郊樂舞歌辭，二漢同用，見《前漢志》，五郊互奏之。魏歌舞不見，疑是用漢辭也。晉武帝泰始二年，郊祀明堂，詔禮遵用周室肇稱殷祀之義，權用魏儀。後使傅玄造《祠天地五郊夕牲歌》詩一篇，《迎神歌》一篇。宋文帝使顏延之造《郊天夕牲》、《迎送神》、《饗神歌》詩三篇，是則宋初又仍晉也。建元二年，有司奏，郊廟雅樂歌辭舊使學士博士撰，搜簡採用，請敕外，凡肄學者普令制立。參議：太廟登歌宜用司徒褚淵，餘悉用黃門郎謝超宗辭。超宗所撰，多刪顏延之、謝莊辭以爲新曲，備改樂名。永明二年，太子步兵校尉伏曼容上表，宜集英儒，刪纂雅樂。詔付外詳，竟不行。

　　羣臣出入，奏《肅咸之樂》：

　　夤承寶命，嚴恭帝緒。奄受敷錫，升中拓宇。亘地稱皇，罄天作主。月域來寶，日際奉土。開元首正，禮交樂舉。六典聯事，九官列序。此下除四句。皆顏辭。
　　牲出入，奏《引牲之樂》：

　　皇乎敬矣，恭事上靈。昭教國祀，肅肅明明。有牲在滌，有潔在俎。以薦王衷，以答神祜。此上四句，顏辭。陟配在京，降德在民。奔精望夜，高燎佇晨。
　　薦豆呈毛血，奏《嘉薦之樂》：

　　我恭我享，惟孟之春。以孝以敬，立我蒸民。青壇奄靄，翠幕端凝。嘉俎重薦，兼籍再升。設業設簴，展容玉庭。肇禋配祀，克對上靈。此一篇增損謝辭。　　
　　右夕牲歌，竝重奏。
　　迎神，奏《昭夏之樂》：

　　惟聖饗帝，惟孝饗親。此下除二句。禮行宗祀，敬達郊禋。金枝中樹，廣樂四陳。此下除八句。月御案節，星驅扶輪。遙興遠駕，曜曜振振。告成大報，受厘元神。
　　皇帝入壇東門，奏《永至之樂》：

　　紫壇望靈，翠幕佇神。率天奉贄，罄地來賓。神貺竝介，泯祗合祉。恭昭鑒享，肅光孝祀。威藹四靈，洞曜三光。皇德全被，大禮流昌。
　　皇帝升壇，奏登歌辭：

　　報惟事天，祭實尊靈。史正嘉兆，神宅崇禎。五畤昭鬯，六宗彝序。介丘望塵，皇軒肅舉。
　　皇帝初獻，奏《文德宣烈之樂》：

　　營泰畤，定天衷。思心緒，謀筮從。此下除二句。田燭置，權火通。大孝昭，國禮融。此一句改，餘皆顏辭，此下又除二十二句。　　
　　次奏《武德宣烈之樂》：

　　功燭上宙，德耀中天。風移九域，禮飾八埏。四靈晨炳，五緯宵明。膺曆締運，道茂前聲。
　　太祖高皇帝配饗，奏《高德宣烈之樂》。此章永明二年造奏。尚書令王儉辭。

　　饗帝嚴親，則天光大。舃弈前古，榮鏡無外。日月宣華，卿雲流靄。五漢同休，六幽咸泰。
　　皇帝飲福酒，奏《嘉胙之樂》：

　　鬯嘉禮，承休錫。盛德符景緯，昌華應帝策。聖藹耀昌基，融祉暉世曆。聲正涵月軌，書文騰日迹。寶瑞昭神圖，靈貺流瑞液。我皇崇暉祚，重芬冠往籍。
　　送神，奏《昭夏之樂》：

　　薦饗洽，禮樂該。神娛展，辰旆回。洞雲路，拂璇階。紫雰藹，青霄開。眷皇都，顧玉臺。留昌德，結聖懷。
　　皇帝就燎位，奏《昭遠之樂》：

　　天以德降，帝以禮報。牲樽俯陳，柴幣仰燎。事展司采，敬達瑄薌。煙贄青昊，震揚紫場。陳馨示策，肅志宗禋。禮非物備，福唯誠陳。
　　皇帝還便殿，奏《休成之樂》，重奏。

　　昭事上祀，饗薦具陳。回鑾轉翠，拂景翔宸。綴縣敷暢，鍾石昭融。羽炫深晷，籥曀行風。肆序輟度，肅禮停文。四金聳衛，六馭齊輪。
　　右南郊歌辭
　　北郊樂歌辭，案《周頌昊天有成命》，郊祀天地也。是則周、漢以來，祭天地皆同辭矣。宋顏延之《饗地神辭》一篇，餘與南郊同。齊北郊羣臣入奏《肅咸樂》，牲入奏《引牲》，薦豆毛血奏《嘉薦》，皇帝入壇東門奏《永至》，飲福酒奏《嘉胙》，還便殿奏《休成》，辭竝與南郊同。迎送神《昭夏》登歌異。

　　迎地神，奏《昭夏之樂》：

　　詔禮崇營，敬饗玄畤。靈正丹帷，月肅紫墀。展薦登華，風縣凝鏘。神惟戾止，鬱遙莊。昭望歲芬，環遊辰太。穆哉尚禮，橫光秉藹。
　　皇帝升壇登歌：

　　佇靈敬享，禋肅彝文。縣動聲儀，薦潔牲芬。陰祇以貺，昭司式慶。九服熙度，六農祥正。
　　皇帝初獻，奏《地德凱容之樂》：

　　繕方丘，端國陰，掩圭晷，仰靈心。詔源委，遍丘林。此下除八句禮獻物，樂薦音。此下除二十二句，餘皆顏辭。
　　次奏《昭德凱容之樂》：

　　慶圖濬邈，蘊祥秘瑤。俔天炳月，嬪光紫霄。邦化靈懋，閫則風調。儷德方儀，徽載以昭。
　　送神，奏《昭夏之樂》：

　　薦神升，享序楙。淹玉俎，停金奏。寶旆轉，旒駕旋。溢素景，鬱紫躔。靈心顧，留辰眷。洽外瀛，瑞中縣。
　　瘞埋，奏《隸幽之樂》：

　　后皇嘉慶，定祗玄畤。承帝休圖，祗敷靈祉。篚冪周序，軒朱凝會。牲幣芬壇，精明佇蓋。調川瑞昌，警岳祥泰。
　　右北郊歌辭。
　　明堂歌辭，祠五帝。漢郊祀歌皆四言，宋孝武使謝莊造辭，莊依五行數，木數用三，火數用七，土數用五，金數用九，水數用六。案《鴻範》五行，一曰水，二曰火，三曰木，四曰金，五曰土。《月令》木數八，火數七，土數五，金數九，水數六。蔡邕云：「東方有木三土五，故數八；南方有火二土五，故數七；西方有金四土五，故數九；北方有水一土五，故數六。」又納音數，一言得土，三言得火，五言得水，七言得金，九言得木。若依《鴻範》木數用三，則應水一火二金四也。若依《月令》金九水六，則應木八火七也。當以《鴻範》一二之數，言不成文，故有取捨，而使兩義竝違，未詳以數立言爲何依據也。《周頌我將》祀文王，言皆四，其一句五，一句七。謝莊歌宋太祖亦無定句。

　　建元初，詔黃門郎謝超宗造明堂夕牲等辭，並採用莊辭。建武二年，雩祭明堂，謝朓造辭，一依謝莊，唯世祖四言也。

　　賓出入，奏《肅咸樂》歌辭二章：

　　彝承孝典，恭事嚴聖。浹天奉贐，罄壤齊慶。司儀且序，羽容夙章。芬枝揚烈，黼構周張。助寶尊軒，酎珍充庭。璆縣凝會，琄朱竚聲。先期選禮，肅若有承。祗對靈祉，皇慶昭膺。
　　尊事威儀，輝容昭序。迅恭明神，潔盛牲俎。肅肅嚴宮，藹藹崇基。皇靈降止，百祇具司。戒誠望夜，端烈承朝。依微昭旦，物色輕霄。
　　《青帝歌》：

　　參映夕，駟昭晨。靈乘震，司青春。雁將向，桐始蕤。和風舞，暄光遲。萌動達，萬品親。潤無際，澤無垠。
　　《赤帝歌》：

　　龍精初見大火中，朱光北至圭景同。帝在在離寔司衡，雨水方降木堇榮。庶物盛長咸殷阜，恩澤四溟被九有。
　　《黃帝歌》：

　　履艮宅中宇，司繩總四方。裁化遍寒燠，布政司炎涼。此以下除八句。至分乘經晷，閉啓集恒度。帝暉緝萬有，皇靈澄國步。
　　《白帝歌》：

　　百川若鏡，天地爽且明。雲沖氣舉，盛德在素精。此下除四句。庶類收成，歲功行欲寧。浹地奉渥，罄宇承帝靈。
　　《黑帝歌》：

　　歲旣暮，日方馳。靈乘坎，德司規。玄雲合，晦鳥蹊。白雲繁，亘天崖。此下除四句。晨晷促夕漏延。大陰極微陽宣。此下除二句。
　　皇帝還東壁，受福酒，奏《嘉胙樂》歌辭：太廟同用

　　禮薦洽，福祚昌。聖皇膺嘉祐，帝業凝休祥。居極乘景運，宅德瑞中王。澄明臨四奧，精華延八饗。洞海同聲惠，澈宇麗乾光。靈慶纏世祉，鴻烈永無疆。
　　送神，奏《昭夏樂》歌辭：宋謝莊辭　　

　　蘊禮容，餘樂度。靈方留，景欲暮。開九重，肅五達。鳳參差，龍已沬。雲旣動，河旣梁。萬里照，四空香。神之車，歸清都。璇庭寂，玉殿虛。鴻化凝，孝風熾。顧靈心，結皇思。鴻慶遐鬯，嘉薦令芳。並帝明德，永祚深光。增四字。
　　牲出入，奏《引牲樂》歌詩：

　　惟誠潔饗，維孝尊靈。敬芳黍稷，敬滌犧牲。騂繭在豢，載溢載豐。以承宗祀，以肅皇衷。蕭芳四舉，華火周傳。神鑒孔昭，嘉足參牷。
　　薦豆呈毛血，奏《嘉薦樂》歌詩二章：

　　肇禋戒祀，禮容咸舉。六典飾文，九司炤序。牲柔旣昭，犧剛旣陳。恭滌惟清，敬事惟神。加籩再御，兼俎兼薦。節動軒越，聲流金縣。
　　奕奕閟幄，亹亹嚴闈。潔誠夕鑒，端服晨暉。聖靈戾止，翊我皇則。上綏四㝢，下洋萬國。永言孝饗，孝饗有容。儐僚贊列，肅肅雍雍。
　　右夕牲辭
　　迎神，奏《昭夏樂》歌辭：

　　地紐謐，乾樞回。華蓋動，紫微開。旌蔽日，車若雲。駕六氣，乘煙煴。燁帝景，耀天邑。聖祖降，五雲集。此下除八句。懋粢盛，潔牲牷。百禮肅，羣司虔。皇德遠，大孝昌。貫九幽，洞三光。神之安，解玉鑾。昌福至，萬㝢歡。皆謝莊辭。　　
　　皇帝昇明堂。奏登歌辭：

　　雍臺辯朔，澤宮選辰。挈火夕照，明水朝陳。六瑚賁室，八羽華庭。昭事先聖，懷濡上靈。肆夏式敬，升歌發德。永固洪基，以綏萬國。皆謝莊辭。
　　初獻，奏《凱容宣烈樂》歌辭：太廟同

　　釃醴具登，嘉俎咸薦。饗洽誠陳，禮周樂遍。祝辭罷祼，序容輟縣。蹕動端庭，鑾回嚴殿。神儀駐景，華漢高虛。八靈案衛，三祇解途。翠蓋澄耀，罼帟凝晨。玉𨮗息節，金輅懷音。戒誠達孝，厎心肅感。追馮皇鑒，思承淵範。神錫懋祉，四緯昭明。仰福帝徽，俯齊庶生。
　　右祠明堂歌辭。建元、永明中奏。
　　雩祭歌辭：

　　清明暢，禮樂新。候龍景，選貞辰。陽律亢，陰晷伏。秏下土，薦璟稑。震儀警，王度乾。嗟雲漢，望昊天。張盛樂，奏《雲儛》。集五精，延帝祖。雩有諷，禜有秩。膋鬯芬，圭瓚瑟。靈之來，帝閽開。車煜耀，吹徘徊。停龍犧，遍觀此。凍雨飛，祥風靡。壇可臨，奠可歆。對泯祉，鑒皇心。
　　右迎神歌辭依漢來郊歌三言。宋明堂迎神八解。　　
　　濬哲維祖，長發其武。帝出自震，重光御㝢。七德攸宣，九疇咸敘。靜難荊、舒，凝威蠡浦。昧旦丕承，夕惕刑政。化壹車書，德馨粢盛。昭星夜景，非雲曉慶。衢室成陰，璧水如鏡。禮充玉帛，樂被筦弦。於鑠在詠，陟配于天。自宮徂兆，靡愛牲牷。我將我享，永祚豐年。
　　右歌世祖武皇帝依廟歌四言　　
　　營翼日，鳥殷宵。凝冰泮，玄蟄昭。景陽陽，風習習。女夷歌，東皇集。奠春酒，秉青珪。命田祖，渥羣黎。
　　右歌青帝木生數三　
　　惟此夏德德恢台，雨龍旣御炎精來。火景方中南譌秩，靡草云黃含桃實。族雲蓊鬱溫風煽，興雨祁祁黍苗徧。
　　右歌赤帝火成數七　　
　　稟火自高明，毓金挺剛克。涼燠資成化，羣方載厚德。陽季勾萌達，炎徂溽暑融。商暮百工止，歲極淩陰沖。皇流疏已清，原隰甸已平。咸言祚惟億，敦民保高京。
　　右歌黃帝土成數五　　
　　帝悅于兌，執矩固司藏。百川收潦，精景應徂商。嘉樹離披，榆關命賓鳥。夜月如霜，秋風方嫋嫋。商陰肅殺，萬寶咸亦遒。勞哉望歲，場功冀可收。
　　右歌白帝金成數九　　
　　白日短、玄夜深。招搖轉、移太陰。霜鍾鳴、冥陵起。星回天、月窮紀。聽嚴風、來不息。望玄雲、黝無色。曾冰洌、積羽幽。飛雪至，天山側。關梁閉、方不巡。合國吹、饗蜡賓。充微陽、究終始。百禮洽、萬祚臻。
　　右歌黑帝水成數六　　
　　敬如在，禮將周。神之駕，不少留。躡龍鑣，轉金蓋。紛上馳，雲之外。警七曜，詔八神。排閶闔，渡天津。有渰興，膚寸積。雨冥冥，又終夕。俾棲糧，惟萬箱。皇情暢，景命昌。
　　右送神歌辭
　　太廟樂歌辭，《周頌·清廟》一篇，漢《安世歌》十七章是也。永平三年，東平王蒼造光武廟登歌一章二十六句，其辭稱述功德。

　　建安十八年，魏國初建，侍中王粲作登歌《安世詩》，說神靈鑒饗之意。明帝時，侍中繆襲奏：「《安世詩》本故漢時歌名，今詩所歌，非往詩之文。襲案《周禮》注云，《安世樂》猶周房中樂也。往昔議者，以房中歌后妃之德，宜改《安世》名《正始之樂》，後讀漢《安世歌》，亦說神來宴饗，無有后妃之言。思惟往者謂房中樂爲后妃歌，恐失其意。方祭祀娛神，登歌先祖功德，下堂詠宴享，無事歌后妃之化也。」於是改《安世樂》曰《饗神歌》。散騎常侍王肅作宗廟詩頌十二篇，不入於樂。

　　晉泰始中，傅玄造《廟夕牲昭夏》歌一篇，《迎送神肆夏》歌詩一篇，登歌七廟七篇。玄云：「登歌歌盛德之功烈，故廟異其文。至於饗神，猶《周頌》之《有瞽》及《雍》，但說祭饗神明禮樂之盛，七廟饗神皆用之。」夏侯湛又造宗廟歌十三篇。

　　宋世王韶之造七廟登歌七篇。昇明中，太祖爲齊王，令司空褚淵造太廟登歌二章。建元初，詔黃門侍郎謝超宗造廟樂歌詩十六章。

　　永明二年，尚書殿中曹奏：「太祖高皇帝廟神室奏《高德宣烈之舞》，未有歌詩，郊應須歌辭。穆皇后廟神室，亦未有歌辭。案傅玄云：『登歌廟異其文，饗神七室同辭。』此議爲允。又尋漢世歌篇，多少無定，皆稱事立文，竝多八句，然後轉韻。時有兩三韻而轉，其例甚寡。張華、夏侯湛亦同前式。傅玄改韻頗數，更傷簡節之美。近世王韶之、顏延之並四韻乃轉，得賒促之中。顏延之、謝莊作三廟歌，皆各三章章八句，此于序述功業詳略爲宜，今宜依之。郊配之日，改降尊作主，禮殊宗廟；穆后母儀之化，事異經綸。此二歌爲一章八句，別奏事御奉行。」詔「可」。尚書令王儉造太廟二室及郊配辭。

　　羣臣出入，奏《肅咸樂》歌辭：

　　潔誠颭孝，孝感煙霜。夤儀飾序，肅禮綿張。金華樹藻，肅哲騰光。殷殷升奏，嚴嚴階庠。匪椒匪玉，是降是將。懋分神衷，翊祐傳昌。
　　牲出入，奏《引牲樂》歌辭：

　　肇祀嚴靈，恭禮尊國。達敬敷典，結孝陳則。芬滌旣肅，犧牷旣整。聳誠流思，端儀選景。肆禮佇夜，綿樂望晨。崇席皇鑒，用饗明神。
　　薦豆呈毛血，奏《嘉薦樂》歌辭：

　　清思眑眑，閟寢微微。恭言載感，肅若有希。芬俎具陳，嘉薦兼列。凝馨煙颺，分炤星晰。睿靈式降，協我帝道。上澄五緯，下陶八表。
　　右夕牲歌辭
　　迎神，奏《昭夏樂》歌辭：

　　涓辰選氣，展禮恭祗。重闈月洞，層牖煙施。載虛玉鬯，載受金枝。天歌折饗，雲舞罄儀。神惟降止，泛景凝羲。帝華永藹，泯藻方摛。
　　皇帝入廟北門，奏《永至樂》歌辭：

　　戲繇惟則，姬經式序。九司聯事，八方承宇。鑾迾靜陳，縵樂具舉。凝旒若慕，傾璜載竚。振振璇衛，穆穆禮容。載藹皇步，式敷帝蹤。
　　太祝祼地，奏登歌辭：

　　清明旣鬯，大孝乃熙。天儀睟愴，皇心儼思。旣芬房豆，載潔牷牲。鬱祼升禮，鋗玉登聲。茂對幽嚴，式奉徽靈。以享以祀，惟感惟誠。
　　皇祖廣陵丞府君神室奏《凱容樂》歌辭：

　　國昭惟茂，帝穆惟崇。登祥緯遠，締世景融。紛綸睿緒，菴蔚王風。明進厥始，濬哲文終。
　　皇祖太中大夫府君神室奏《凱容樂》歌辭：

　　 璇條夤蔚，瓊源浚照。懋矣皇烈，載挺明劭。永言敬思，式恭惟教。休途良乂，榮光有耀。
　　皇祖淮陰令府君神室奏《凱容樂》歌辭：

　　嚴宗正典，崇饗肇禋。九章旣飾，三清旣陳。昭恭皇祖，承假徽神。貞祐伊協，卿藹是鄰。
　　皇曾祖卽丘令府君神室奏《凱容樂》歌辭：

　　肅惟敬祀，絜事參薌。環袨像綴，緬密絲簧。明明烈祖，尚錫龍光。粵《雅》于姬，伊《頌》在商。
　　皇祖太常卿府君神室奏《凱容樂》歌辭：

　　神宮懋鄴，明寢昌基。德凝羽綴，道鬯容辭。假我帝緒，懿我皇維。昭大之載，國齊之祺。
　　皇考宣皇神室奏《宣德凱容樂》歌辭：

　　道紵期運，義開藏用。皇矣睿祖，至哉攸縱。循規烈照，襲矩重芬。德溢軒羲，道懋炎雲。
　　昭皇后神室奏《凱容樂》歌辭：

　　月靈誕慶，雲瑞開祥。道茂淵柔，德表徽章。粹訓宸中，儀形宙外。容蹈凝華，金羽傳藹。
　　皇帝還東壁上福酒，奏《永祚樂》歌辭：

　　構宸抗宇，合軫齊文。萬靈載溢，百禮以殷。朱弦繞風，翠羽停雲。桂樽旣滌，瑤俎旣薰。升薦惟誠，昭禮惟芬。降祉遙裔，集慶氤氳。
　　送神，奏《肆夏樂》歌辭：

　　禮旣升，樂以愉。昭序溢，幽饗餘。人祗鬯，敬教敷。申光動，靈駕翔。芬九垓，鏡八鄉。福無屆，祚無疆。
　　皇帝詣便殿，奏《休成樂》歌辭：

　　睿孝式鬯，饗敬爰遍。諦容輟序，佾文靜縣。辰儀聳蹕，宵衛浮鑾。旒帟雲舒，翠華景摶。恭惟尚烈，休明再纏。國猷遠藹，昌圖聿宣。
　　太廟登歌辭二章：

　　惟王建國，設廟凝靈。月薦流典，時祀暉經。瞻辰僾思，雨露追情。簡日筮晷，閟奠升文。金罍渟桂，沖幄舒薰。備僚肅列，駐景開雲。
　　至饗攸極，睿孝惇禮。具物咸絜，聲香合體。氣昭扶幽，眇慕纏遠。迎絲驚促，迭佾留晚。聖衷踐候，節改增愴。妙感崇深，英徽彌亮。
　　太祖高皇帝神室奏《高德宣烈樂》歌辭：

　　悠悠草昧，穆穆經綸。乃文乃武，乃聖乃神。動龕危亂，靜比斯民。誕應休命，奄有八夤。握機肇運，光啓禹服。義滿天淵，禮昭地軸。澤靡不懷，威無不肅。戎夷竭歡，象來致福。偃風裁化，暅日敷祥。信星含曜，秬草流芳。七廟觀德，六樂宣章。惟先惟敬，是饗是將。
　　穆皇后神室奏《穆德凱容之樂》歌辭：

　　大姒嬪周，塗山儷禹。我后嗣徽，重規疊矩。肅肅閟宮，翔翔《雲舞》。有饗德馨，無絕終古。
　　高宗明皇帝神室奏《明德凱容之樂》歌辭：

　　多難固業，殷憂啓聖。帝宗纘武，惟時執競。起柳獻祥，百堵興詠。義雖祀夏，功符受命。遠無不懷，邇無不肅。其儀濟濟，其容穆穆。赫矣君臨，昭哉嗣服。允王維后，膺此多福。禮以昭事，樂以感靈。八簋陳室，六舞充庭。觀德在廟，象德在形。四海來祭，萬國咸寧。
　　藉田歌辭，漢章帝元和元年，玄武司馬班固奏用《周頌·載芟》祠先農。晉傅玄作《祀先農先蠶夕牲歌詩》一篇八句，《迎送神》一篇，《饗社稷》、《先農》、《先聖》、《先蠶歌詩》三篇，前一篇十二句，中一篇十六句，後一篇十二句，辭皆敘田農事。胡道安《先農饗神詩》一篇，竝八句。樂府相傳舊歌三章。永明四年藉田，詔驍騎將軍江淹造《藉田歌》。淹制二章，不依胡、傅，世祖口勑付太樂歌之。

　　祀先農迎送神升歌：

　　羽鑾從動，金駕時遊。教騰義鏡，樂綴禮修。率先丹耦，躬遵綠疇。靈之聖之，歲殷澤柔。
　　饗神歌辭：

　　瓊斝旣飾，繡簋以陳。方燮嘉種，永毓宵民。
　　元會大饗四廂樂歌辭，晉泰始五年太僕傅玄撰。正旦大會行禮歌詩四章，壽酒詩一章，食舉東西廂樂十三章，黃門郎張華作。上壽食舉行禮詩十八章，中書監荀勗、侍郎成公綏，言數各異。宋黃門郎王韶之造《肆夏》四章，行禮一章，上壽一章，登歌三章，食舉十章，《前後舞歌》一章。齊微改革，多仍舊辭。其《前後舞》二章新改。其臨軒樂，亦奏《肆夏·於鑠》四章。

　　《肆夏樂》歌辭：

　　於鑠我皇，體仁苞元。齊明日月，比景乾坤。陶甄百王，稽則黃軒。訐謨定命，辰告四蕃。
　　右一曲，客入，四廂奏。
　　將將蕃後，翼翼羣僚。盛服待晨，明發來朝。饗以八珍，樂以《九韶》。仰祗天顏，厥猷孔昭。
　　右一曲，皇帝當陽，四廂奏。皇帝入變服，四廂幷奏前二曲。
　　法章旣設，初筵長舒。濟濟列辟，端委皇除。飲和無盈，威儀有餘。溫恭在位，敬終如初。
　　九功旣歌，六代惟時。被德在樂，宣道以詩。穆矣大和，品物咸熙。慶積自遠，告成在茲。
　　右二曲，皇帝入變服，黃鐘太蔟二廂奏。
　　大會行禮歌辭：

　　大哉皇齊，長發其祥：祚隆姬夏，道邁虞唐。德之克明，休有烈光。配天作極，辰居四方。
　　皇矣我后，聖德通靈：有命自天，誕授休禎。龍飛紫極，造我齊京；光宅宇宙，赫赫明明。
　　右二曲，姑洗廂奏。
　　上壽歌辭：

　　獻壽爵，慶聖皇。靈祚窮二儀，休明等三光。
　　右一曲，黃鐘廂奏。
　　殿前登歌辭：

　　明明齊國，緝熙皇道。則天垂化，光定天保。天保旣定，肆覲萬方。禮繁樂富，穆穆皇皇。
　　沔彼流水，朝宗天池。洋洋貢職，抑抑威儀。旣習威儀，亦閑禮容。一人有則，作孚萬邦。
　　烝哉我皇，寔靈誕聖。履端惟始，對越休慶。如天斯崇，如日斯盛。介茲景福，永固洪命。
　　右三曲，別用金石，太樂令跪奏。
　　食舉歌辭：

　　晨儀載煥，萬物咸睹。嘉慶三朝，禮樂備舉。元正肇始，典章徽明。萬方來賀，華夷充庭。多士盈九德，俯仰觀玉聲。恂恂俯仰，載爛其暉。鍾鼓震天區，禮容塞皇闈。思樂窮休慶，福履同所歸。
　　五玉旣獻，三帛是薦。爾公爾侯，鳴玉華殿。皇皇聖后，降禮南面。元首納嘉禮，萬邦同欽願。休哉休哉，君臣熙宴。建五旗，列四縣。樂有文，禮無勌。融皇風，窮一變。
　　禮至和，感陰陽。德無不柔，繫休祥。瑞徵辟，應嘉鍾。儛雲鳳，躍潛龍。景星見，甘露墜。木連理，禾同穗。玄化洽，仁澤敷。極禎瑞，窮靈符。
　　懷荒遠，綏齊民。荷天祐，靡不賓。靡不賓，長世盛。昭明有融，繁嘉慶。繁嘉慶，熙帝載。含氣感和，蒼生欣戴。三靈協瑞，惟新皇代。
　　王道四達，流仁德。窮理詠乾元，垂訓從帝則。靈化侔四時，幽誠通玄默。德澤被八紘，禮章軌萬國。
　　皇猷緝，咸熙泰。禮儀煥帝庭，要荒服遐外。被髪襲纓冕，左衽回衿帶。天覆地載，澤流汪濊。聲教布濩，德光大。
　　開元辰，畢來王。奉貢職，朝后皇。鳴珩佩，觀典章。樂王慶，悅徽芳。陶盛化，游大康。惟昌明，永克昌。
　　惟建元，德丕顯。齊七政，敷五典。彝倫序，洪化闡。
　　王澤流，太平始。樹靈祗，恭明祀。介景祚，膺嘉祉。禮有容，樂有儀。金石陳，干羽施。邁《武》《濩》，均《咸池》。歌《南風》，德永稱。文明煥，頌聲興。
　　王道純，德彌淑。寧八表，康九服。導禮讓，移風俗。移風俗，永克融。歌盛美，告成功。詠休烈，邈無窮。
　　右黃鐘先奏《晨儀》篇，太蔟奏《五玉》篇，餘八篇二廂更奏之。
　　《前舞》階步歌辭：新辭

　　天挺聖哲，三方維綱。川岳伊寧，七耀重光。茂育萬物，衆庶咸康。道用潛通，仁施遐揚。德厚巛極，功高昊蒼。舞象盛容，德以歌章。八音旣節，龍躍鳳翔。皇基永樹，二儀等長。
　　《前舞凱容》歌詩：舊辭

　　於赫景命，天鑒是臨。樂來伊陽，禮作惟陰。歌自德富，舞由功深。庭列宮縣，陛羅瑟琴。翿籥繁會，笙磬諧音。《簫韶》雖古，九奏在今。導志和聲，德音孔宣。光我帝基，協靈配乾。儀形六合，化穆自宣。如彼雲漢，爲章于天。熙熙萬類，陶和當年。擊轅中韶，永世弗騫。
　　《後舞》階步歌辭：新辭

　　皇皇我后，紹業盛明。滌拂除穢，宇宙載清。允執中和，以莅蒼生。玄化遠被，兆世軌形。何以崇德，乃作九成。妍步恂恂，雅曲芬馨。八風清鼓，應以祥禎。澤浩天下，功齊百靈。
　　《後舞凱容》歌辭：舊辭

　　假樂聖後，寔天誕德。積美自中，王猷四塞。龍飛在天，儀形萬國。欽明惟神，臨朝淵默。不言之化，品物咸得。告成於天，銘勳是勒。翼翼厥猷，亹亹其仁。從命創制，因定和神。海外有截，九國無塵。冕旒司契，垂拱臨民。乃舞《凱容》，欽若天人。純嘏孔休，萬載彌新。
　　《宣烈舞》執干戚。郊廟奏，平冕，黑介幘，玄衣裳，白領袖、絳領袖中衣，絳合幅袴，絳襪。朝廷，則武冠，赤幘，生絳袍單衣，絹領袖，皂領袖中衣，虎文畫合幅袴，白布彩，皆黑韋緹。周《大武舞》，秦改爲《五行》。漢高造《武德舞》，執干戚，象天下樂己除亂。按《禮》云「朱干玉戚，冕而舞《大武》」，是則漢放此舞而立也。魏文帝改《五行》還爲《大武》，而《武德》曰《武頌舞》。明帝改造《武始舞》。晉世仍舊。傅玄六代舞歌有《武》辭，此《武舞》非一也。宋孝建初，朝議以《凱容舞》爲《韶舞》，《宣烈舞》爲《武舞》。據《韶》爲言，《宣烈》卽是古之《大武》，非《武德》也。今世諺呼爲武王伐紂。其冠服，魏明帝世尚書所奏定《武始舞》服，晉、宋承用，齊初仍舊，不改宋舞名。其舞人冠服，見魏尚書奏，後代相承用之。

　　《凱容舞》，執羽籥。郊廟，冠委貌，服如前。朝廷，進賢冠，黑介幘，生黃袍單衣，白合幅袴，餘如前。本舜《韶舞》，漢高改曰《文始》，魏復曰《大韶》。又造《咸熙》爲《文舞》。晉傅玄六代舞有《虞韶舞》辭。宋以《凱容》繼《韶》爲《文舞》。相承用魏咸熙冠服。

　　《前舞》、《後舞》，晉泰始九年造。《正德大豫舞》，傅玄、張華各爲歌辭。宋元嘉中，改《正德》爲《前舞》，《大豫》爲《後舞》。

　　右朝會樂辭
　　舞曲，皆古辭雅音，稱述功德，宴享所奏。傅玄歌辭云：「獲罪於天，北徙朔方，墳墓誰掃，超若流光。」如此十餘小曲，名爲舞曲，疑非宴樂之辭。然舞曲總名起此矣。

　　《明君》辭：

　　明君創洪業，盛德在建元。受命君四海，聖皇應靈乾。五帝繼三皇，三皇世所歸。聖德應期運，天地不能違。仰之彌已高，猶天不可階。將復結繩化，靜拱天下齊。
　　右一曲，漢章帝造。《鼙舞歌》云「關東有賢女」。魏明帝代漢曲云，「明明魏皇帝」。傅玄代魏曲作晉《洪業篇》云：「宣文創洪業，盛德存泰始。聖皇應靈符，受命君四海。」今前四句錯綜其辭，從「五帝」至「不可階」六句全玄辭，後二句本云「將復御龍氏，鳳皇在庭栖」，又改易焉。
　　《聖主曲》辭：

　　聖主受天命，應期則虞﹑唐。升旒綜萬機，端扆馭八方。盈虛自然數，揖讓歸聖明。北化陵河塞，南威越滄溟。廣德齊七政，敷教騰三辰。萬㝢必承慶，百福咸來臻。聖皇應福始，昌德洞祐先。
　　《明君》辭：

　　明君御四海，總鑒盡人靈。仰成恩已洽，竭忠身必榮。聖澤洞三靈，德教被八鄉。草木變柯葉，川岳洞嘉祥。愉樂盛明運，舞蹈升太時。微霜永昌命，軌心長歡怡。
　　《鐸舞》歌辭：

　　黃《雲門》，唐《咸池》，虞《韶舞》，夏《夏》殷《濩》，列代有五。振鐸鳴金，延《大武》。清歌發唱，形爲主。聲和八音，協律呂。身不虛動，手不徒舉。應節合度，周期序。時奏宮角，雜之以徵羽。樂以移風，禮相輔，安有出其所。
　　右一曲，傅玄辭，以代魏《太和時》。「徵羽」下除「下厭衆目，上從鐘鼓」二句。
　　《白鳩》辭：

　　翩翩白鳩，再飛再鳴。懷我君德，來集君庭。
　　右一曲，《舞敘》云：「《白符》或云《白符鳩舞》，出江南，吳人所造。其辭意言患孫皓虐政，慕政化也。其詩本云『平平白符，思我君惠，集我金堂』。言白者金行，符，合也，鳩亦合也。符鳩雖異，其義是同。」
　　《濟濟》辭：

　　暢飛暢舞，氣流芳。追念三五，大綺黃。
　　右一曲，晉《濟濟舞歌》，六解，此是最後一解。
　　《獨祿》辭：

　　獨祿獨祿，水深泥濁。泥濁尚可，水深殺我！
　　右一曲晉《獨鹿舞歌》，六解，此是前一解。古辭《明君曲》後云：「勇安樂，無慈不問清與濁。清與無時濁，邪交與獨祿。」《伎祿》云：「求祿求祿，清白不濁。清白尚可，貪汙殺我！」晉歌爲鹿字，古通用也。疑是風刺之辭。
　　《碣石》辭：

　　東臨礙石，以觀滄海。水河淡淡，山嶋竦峙。樹木叢生，百草豐茂。秋風蕭瑟，洪波湧起。日月之行，若出其中。星漢粲爛，若出其裏。幸甚至哉！歌以言志。
　　右一曲，魏武帝辭，晉以爲《碣石舞歌》。詩四章，此是中一章。
　　《淮南王》辭：

　　淮南王，自言尊，百尺高樓與天連。我欲渡河河無梁，願作雙黃鵠還故鄉。

　　右一曲，晉《淮南王舞歌》。六解，前是第一，後是第五。
　　《齊世昌》辭：

　　齊世昌，四海安樂齊太平。人命長，當結久。千秋萬歲皆老壽。
　　右一曲，晉《杯槃歌》。十解，第三解云：「舞杯槃，何翩翩，舉坐翻覆壽萬年。」干寶云：「太康中有此舞。杯槃翻覆，至危之像。言晉世之士，苟貪飲食，智不及遠。」其第一解首句云「晉世寧」，宋改爲「宋世寧」。惡其杯槃翻覆，辭不復取。齊改爲「齊世昌」，餘辭同後一。
　　《公莫》辭：

　　吾不見公莫時　吾何嬰公來　嬰姥時吾　思君去時　吾何零　子以耶　思君去時　思來嬰　吾去時母那　何去吾
　　右一曲，晉《公莫舞歌》，二十章，無定句。前是第一解，後是第十九、二十解。雜有三句，竝不可曉解。建武初，明帝奏樂至此曲，言是似《永明樂》，流涕憶世祖云。
　　《白紵》辭：

　　陽春白日風花香，趨步明月舞瑤裳。情發金石媚笙簧，羅袿徐轉紅袖揚。清歌流響繞鳳梁，如驚若思凝且翔。轉眄流精豔輝光，將流將引雙雁行。歡來何晚意何長，明君馭世永歌昌。
　　右五曲，尚書令王儉造。《白紵歌》，周處《風土記》云：「吳黃龍中童謠云『行白者君追汝句驪馬』。後孫權征公孫淵，浮海乘舶，舶，白也。今歌和聲猶云『行白紵』焉。」
　　《俳歌》辭：

　　俳不言不語，呼俳噏所。俳適一起，狼率不止。生拔牛角，摩斷膚耳。馬無懸蹄，牛無上齒。駱駼無角，奮迅兩耳。

　　右侏儒導舞人自歌之。古辭俳歌八曲，此是前一篇。二十二句，今侏儒所歌，擿取之也。
　　角抵、像形、雜伎，歷代相承有也。其增損源起，事不可詳，大略漢世張衡《西京賦》是其始也。魏世則事見陳思王樂府《宴樂篇》，晉世則見傅玄《元正篇》、《朝會賦》。江左咸康中，罷紫鹿、跂行、鱉食、笮鼠、齊王卷衣、絕倒、五案等伎，中朝所無，見《起居注》，竝莫知所由也。太元中，苻堅敗後，得關中簷橦胡伎，進太樂，今或有存亡，案此則可知矣。

　　永明六年，赤城山雲霧開朗，見石橋瀑布，從來所罕睹也。山道士朱僧標以聞，上遣主書董仲民案視，以爲神瑞。太樂令鄭義泰案孫興公賦造天台山伎，作莓苔、石橋、道士捫翠屏之狀，尋又省焉。

　　皇齊啓運從瑤璣。靈鳳銜書集紫微。和樂旣洽神所依。超商卷夏耀英輝。永世壽昌聲華飛。
　　右《鳳皇銜書伎歌辭》，蓋魚龍之流也。元會日，侍中於殿前跪取其書。宋世辭云「大宋興隆膺靈符。鳳鳥感和銜素書。嘉樂之美通玄虛。惟新濟濟邁唐虞。巍巍蕩蕩道有餘」。齊初詔中書郎江淹改。
　　《永平樂歌》者，竟陵王子良與諸文士造奏之。人爲十曲。道人釋寶月辭頗美，上常被之管弦，而不列於樂官也。

　　贊曰：綜采六代，和平八風。殷薦宴享，舞德歌功。[1]

案
 全文以中華書局、一九七二年一月版《南齊書》爲本校。


Chinese text: This work was published before January 1, 1923, and is in the
public domain worldwide because the author died at least 100 years ago.
