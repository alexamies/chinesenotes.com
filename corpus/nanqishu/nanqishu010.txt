南齊書卷十‧志第二

禮下
　　建元四年，高帝山陵，昭皇后應遷祔。祠部疑有祖祭及遣啓諸奠九飯之儀不？左僕射王儉議：「奠如大斂。賀循云『從墓之墓皆設奠，如將葬廟朝之禮』。范寧云『將窆而奠』。雖不稱爲祖，而不得無祭。」從之。

　　有司又奏：「昭皇后神主在廟，今遷祔葬，廟有虞以安神，神旣已處廟，改葬出靈，豈應虞祭？鄭注改葬云『從廟之廟，禮宜同從墓之墓』。事何容異！前代謂應無虞。」左僕射王儉議：「范寧云『葬必有魂車』。若不爲其歸，神將安舍？世中改葬，卽墓所施靈設祭，何得不祭而毀耶？賀循云『旣窆，設奠於墓，以終其事』。雖非正虞，亦粗相似。晉氏脩復五陵，宋朝敬后改葬，皆有虞。今設虞非疑。」從之。

　　建元二年，皇太子妃薨，前宮臣疑所服。左僕射王儉議：「《禮記文王世子》『父在斯爲子，君在斯爲臣。』且漢魏以來，宮僚充備，臣隸之節，具體在三。昔庾翼妻喪，王允、滕弘謂府吏宜有小君之服，況臣節之重邪？宜依禮爲舊君妻齊衰三月，居官之身，竝合屬假，朝晡臨哭，悉繫東宮。今臣之未從官在遠者，于居官之所，屬寧二日半，仍行喪成服，遣箋表，不得奔赴。」從之。

　　太子妃斬草乘黃，議建銘旌。僕射王儉議：「禮，旣塗棺，祝取銘置于殯東，大斂畢，便應建於西階之東。」

　　宋大明二年，太子妃斃，建九旒。有司又議：「斬草日建旒與不？若建旒，應幾旒？及畫龍升降云何？又用幾翣？」僕射王儉議：「旒本是命服，無關於凶事。今公卿以下，平存不能備禮，故在凶乃建耳。東宮秩同上公九命之儀，妃與儲君一體，義不容異，無緣未同常例，別立凶旒。大明舊事，是不經詳議，率爾便行耳。今宜考以禮典，不得效尤從失。吉部伍自有桁輅，凶部別有銘旌，若復立旒，復置何處？翣自用八。」從之。

　　有司奏：「大明故事，太子妃玄宮中有石志。參議墓銘不出禮典。近宋元嘉中，顏延作王球石誌。素族無碑策，故以紀德。自爾以來，王公以下，咸共遵用。儲妃之重，禮殊恆列，旣有哀策，謂不須石誌。」從之。

　　有司奏：「穆妃卒哭後，靈還在道，遇朔望，當須設祭不？」王儉議：「旣虞卒哭，祭之於廟，本是祭序昭穆耳，未全同卒吉四時之祭也，所以有朔望殷事。蕃國不行權制，宋江夏王妃卒哭以後，朔望設祭。帝室旣以卒哭除喪，無緣方有朔望之祭。靈筵雖未升廟堂，而舫中卽成行廟，猶如桓玄及宋高祖長沙、臨川二國，竝有移廟之禮。豈復謂靈筵在途，便設殷事耶？推此而言，朔望不復俟祭。宋懿后時舊事不及此，益可知時議。」從之。

　　建元三年，有司奏：「皇太子穆妃以去年七月薨，其年閏九月。未審當月數閏？爲應以閏附正月？若用月數數閏者，南郡王兄弟便應以此四月晦小祥，至於祥月，不爲有疑不？」左僕射王儉議：「三百六旬，《尚書》明義，文公納幣，春秋致譏。《穀梁》云『積分而成月』。《公羊》云『天無是月』。雖然，《左氏》謂告朔爲得禮。是故先儒咸謂三年朞喪，歲數沒閏，大功以下，月數數閏。夫閏者，蓋是年之餘日，而月之異朔，所以《吳商》云「含閏以正朞，允協情理」。今杖朞之喪，雖以十一月而小祥，至於祥縞，必須周歲。凡厭屈之禮，要取象正服。祥縞相去二月，厭降小祥，亦以則之。又且求之名義，則小祥本以年限，考於倫例，則相去必應二朔。今以厭屈而先祥，不得謂此事之非朞，事旣同條，情無異貫，沒閏之理，固在言先。設令祥在此晦，則去縞三月，依附准例，益復爲礙。謂應須五月晦乃祥。此國之大典，宜共精詳。並通關八座丞郎，研盡同異。」

　　尚書令褚淵難儉議曰：「厭屈之典，由所尊奪情，故祥縞備制，而年月不申。今以十一月而祥，從朞可知。旣計以月數，則應數閏以成典。若猶含之，何以異於縞制？疑者正以祥之當閏，月數相縣。積分餘閏，歷象所弘。計月者數閏，故有餘月，計年者苞含，故致盈積。稱理從制，有何不可？」

　　儉又答淵難曰：「含閏之義，通儒所難。但祥本應朞，屈而不遂。語事則名體具存，論哀則情無以異。跡雖數月，義實計年，閏是年之歸餘，故宜總而苞之。朞而兩祥，緣尊故屈，祥則沒閏，象年所申，屈申兼著，二途具舉。經記之旨，其在茲乎？如使五月小祥，六月乃閏，則祥之去縞，事成二月，是爲十一月以象前朞，二朔以放後歲，名有區域，不得相參。魯襄二十八年『十二月乙未楚子卒』。唯書上月，初不言閏，此又附上之明義也。鄭、射、王、賀唯云朞則沒閏，初不復區別杖朞之中祥，將謂不俟言矣。成休甫云『大祥後禫，有閏別數之』，明杖朞之祥，不得方於浸縞之末。卽恩如彼，就例如此。」淵又據舊義難儉十餘問，儉隨事解釋。

　　祠部郎中王珪之議，謂「喪以閏施，功衰以下小祥值閏，則略而不言。今雖厭屈，祥名猶存，異於餘服。計月爲數，屈追慕之心，以遠爲邇。日旣餘分，月非正朔，含而全制，於情唯允。僕射儉議，理據詳博，謹所附同。今司徒淵始雖疑難，再經往反，未同儉議。依舊八座丞郎通共博議爲允。以來五月晦小祥，其祥禫自依常限。奏御，班下內外。」詔「可」。

　　皇太子穆妃服，尚書左丞兼著作郎王逡問左僕射王儉：「中軍南郡王小祥，應待聞喜不？穆妃七月二十四日薨，聞喜公八月發哀，計十一月之限，應在六月。南郡王爲當同取六月，則大祥復申一月，應用八月，非復正月，在存親之義，若各自爲祥，廬堊相間，玄素雜糅，未審當有此疑不？」儉曰：「送往有已，復生有節，罔極非服制所申，祥縞明示終之斷。相待之義，經記無聞。世人多以廬室衰麻，不宜有異，故相去一二月者，或申以俱除。此所謂任情徑行，未達禮旨。昔撰《喪記》，已嘗言之。遠還之人，自有爲而未祭，在家之子，立何辭以不變？禮有除喪而歸者，此則經記之遺文，不待之明據。假使應待，則相去彌年，亦宜必待，乃爲衰絰永服以窮生，吉蠲長絕於宗廟，斯不可矣。苟曰非宜，則旬月之間，亦不容申。何者？禮有倫序，義無徒設。今遠則不待，近必相須，禮例旣乖，卽心無取。若疑兄弟同居，吉凶舛雜，則古有異宮之義。設無異宮，則遠還之子，自應開立別門，以終喪事。靈筵祭奠，隨在家之人，再朞而毀。所以然者，《奔喪禮》云『爲位不奠』，鄭玄云『以其精神不存乎此也』。聞哀不時，實緣在遠。爲位不奠，益有可安。此自有爲而然，不關嫡庶。庶子在家，亦不待嫡矣。而況儲妃正體王室，中軍長嫡之重，天朝又行權制，進退彌復非疑。謂不應相待。中軍祥縞之日，聞喜致哀而已，不受弔慰。及至忌辰變除，昆弟亦宜相就寫情而不對客。此國之大典，宜通關八座丞郎，共盡同異，然後奏御。」司徒褚淵等二十人竝同儉議爲允，請以爲永制。詔「可」。

　　建元三年，太子穆妃薨，南郡王聞喜公國臣疑制君母服。儉又議：「《禮》『庶人爲國君齊衰』。先儒云『庶人在官，若府史之屬是也』。又諸侯之大夫妻爲大人服繐衰七月，以此輕微疏遠，故不得盡禮。今皇孫自是蕃國之王公，太子穆妃是天朝之嫡婦。宮臣得申小君之禮，國官豈敢爲夫人之敬？當單衣白帢素帶哭于中門外，每臨輒入，與宮官同。」

　　永明十一年，文惠太子薨，右僕射王晏等奏：「案《喪服經》『爲君之父、長子，同齊衰朞』。今至尊旣不行三年之典，止服朞制，羣臣應降一等，便應大功。九月功衰，是兄弟之服，不可以服尊。臣等參議，謂宜重其衰裳。減其月數，同服齊衰三月。至於太孫三年旣申，南郡國臣，宜備齊衰朞服。臨汝、曲江旣非正嫡，不得禰先儲，二公國臣，竝不得服。」詔依所議。

　　又奏：「案《喪服經》雖有『妾爲君之長子從君而服』。二漢以來，此禮久廢，請因循前准，不復追行。」詔曰：「旣久廢，停便。」

　　又奏：「伏尋御服文惠太子朞內不奏樂，諸王雖本服朞，而儲皇正體宗廟，服者一同，釋服，奏樂、姻娶，便應竝通。竊謂二等誠俱是嘉禮，輕重有異：娶婦思嗣，事非全吉，三日不樂，禮有明文。宋世朞喪降在大功者，婚禮廢樂，以申私戚，通以前典。」詔「依議」。

　　又奏：「案禮，詳除皆先於今夕易服，明旦乃設祭。尋比世服臨然後改服，與禮爲乖。今東宮公除日，若依例，皇太孫服臨方易服。臣等參議，謂先哭臨竟而後祭之。應公除者，皆於府第變服，而後入臨，行奉慰之禮。」詔「可」。

　　建武二年，朝會，時世祖遏密未終，朝議疑作樂不？祠部郎何佟之議：「昔舜受終文祖，義非胤堯，及放勛徂落，遏密三祀。近代晉康帝繼成帝，于時亦不作樂。懷帝永嘉元年，惠帝喪制未終，于時江充議云，古帝王相承，雖世及有異，而輕重同禮。」從之。

　　建武二年正月，有司以世宗文皇帝今二年正月二十四日再忌日，二十九日大祥，三月二十九日祥禫，至尊及羣臣泄哀之儀，應定準。下二學八座丞郎，博士陶韶以爲「名立義生，自古之制。文帝正號祖宗，式序昭穆，祥忌禫日，皇帝宜服祭服，出太極泄哀。百僚亦祭服陪位」。太常丞李捴議曰：「尋尊號旣追，重服宜正，但已從權制，故苴杖不說。至於鑽燧旣同，天地亦變，容得無感乎？且晉景獻皇后崩，羣臣備小君之服。追尊之後，無違後典，追尊之帝，固宜同帝禮矣。雖臣子一例，而禮隨時異。至尊龍飛中興，事非嗣武，理無深衣之變。但王者體國，亦應弔服出正殿舉哀，百寮致慟，一如常儀。」給事中領國子助教謝曇濟議：「夫喪禮一制，限節兩分。虞祔追亡之情，小祥抑存之禮，斯盡至愛可申，極痛宜屈耳。文皇帝雖君德早凝，民化未洽，追崇尊極，實緣於性。今言臣則無實，論己則事虛。聖上馭宇，更奉天眷，祗禮七廟，非從三后，周忌祥禫，無所依設。」太學博士崔愝同陶韶議，太常沈倓同李捴議，國子博士劉警等同謝曇濟議。

　　祠部郎何佟之議曰：「《春秋》之旨，臣子繼君親，雖恩義有殊，而其禮則一，所以敦資敬之情，篤方喪之義。主上雖仰嗣高皇，嘗經北面，方今聖曆御宇，垂訓無窮，在三之恩，理不容替。竊謂世宗祥忌，至尊宜弔服升殿，羣臣同致哀感，事畢，百官詣宣德宮拜表，仍致哀陵園，以弘追遠之慕。」尚事令王晏等十九人同佟之議。詔「可。」

　　海陵王薨，百官會哀。時纂嚴，朝議疑戎服臨會。祠部郎何佟之議：「羔裘玄冠不以弔，理不容以兵服臨喪。宋泰始二年，孝武大祥之日，于時百寮入臨，皆于宮門變戎服，著衣夾，入臨畢，出外，還襲戎衣。」從之。

　　贊曰：姬制孔作，訓范百王。三千有數，四維是張。損益彝典，廢舉憲章。戎祀軍國，社廟郊庠。冠婚朝會，服紀凶喪。存爲盛德，戒在先亡。[1]

案
 全文以中華書局、一九七二年一月版《南齊書》爲本校。


Chinese text: This work was published before January 1, 1923, and is in the
public domain worldwide because the author died at least 100 years ago.
