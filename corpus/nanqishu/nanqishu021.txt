南齊書卷二十一‧列傳第二

文惠太子
　　文惠太子長懋字雲喬，世祖長子也。世祖年未弱冠而生太子，爲太祖所愛。姿容豐潤，小字白澤。宋元徽末，隨世祖在郢。世祖還鎮盆城拒沈攸之，使太子勞接將帥，親侍軍旅。除秘書郎，不拜。授輔國將軍，遷晉熙王撫軍主簿。事寧，世祖遣太子還都。太祖方創霸業，心存嫡嗣，謂太子曰：「汝還，吾事辦矣。」處之府東齋，令通文武賓客。敕荀伯玉曰：「我出行日，城中軍悉受長懋節度。我雖不行，內外直防及諸門甲兵，悉令長懋時時履行。」轉秘書丞，以與宣帝諱同，不就，改除中書郎，遷黃門侍郎，未拜。升明三年，太祖將受禪，世祖已還京師，以襄陽兵馬重鎮，不欲處他族，出太子爲持節、都督雍梁二州、郢州之竟陵、司州之隨郡軍事、左中郎將、寧蠻校尉、雍州刺史。建元元年，封南郡王，邑二千戶。江左未有嫡皇孫封王，始自此也。進號征虜將軍。

　　先是，梁州刺史范柏年誘降晉壽亡命李烏奴，討平氐賊楊城、蘇道熾等，頗著威名。沈攸之事起，柏年遣將陰廣宗領軍出魏興聲援京師，而候望形勢。事平，朝廷遣王玄邈代之。烏奴勸柏年據漢中不受命，柏年計未決，玄邈已至，柏年遲回魏興不肯下。太子慮其爲變，乃遣說柏年，許啓爲府長史，柏年乃進襄陽，因執誅之。柏年，梓潼人，徙居華陽，世爲土豪，知名州里。宋泰始中，氐寇斷晉壽道，柏年以倉部郎假節領數百人慰勞通路，自益州道報命。除晉壽太守。討平氐賊，遂爲梁州。柏年強立，善言事，以應對爲宋明帝所知。旣被誅，巴西太守柳弘稱啓太祖，敕答曰：「柏年幸可不爾，爲之恨恨！」

　　時襄陽有盜發古塚者，相傳云是楚王塚，大獲寶物玉屐、玉屏風、竹簡書、青絲編。簡廣數分，長二尺，皮節如新。盜以把火自照，後人有得十餘簡，以示撫軍王僧虔，僧虔云是科斗書《考工記》，《周官》所闕文也。是時州遣按驗，頗得遺物，故有同異之論。

　　會北虜南侵，上慮當出樊、沔。二年，征爲侍中、中軍將軍，置府，鎮石頭。穆妃薨，成服日，車駕出臨喪，朝議疑太子應出門迎。左僕射王儉曰：「尋《禮記‧服問》『君所主夫人妻、太子、嫡婦』，言國君爲此三人爲主喪也。今鸞輿臨降，自以主喪而至，雖因事撫慰，義不在吊，南郡以下不應出門奉迎。但尊極所臨，禮有變革，權去杖絰，移立戶外，足表情敬，無煩止哭。皇太子旣一宮之主，自應以車駕幸宮，依常奉候。旣當成服之日，吉凶不容相干，宜以衰幘行事。望拜止哭，率由舊章。尊駕不以臨吊，奉迎則惟常體，求之情禮，如爲可安。」解侍中。上以太子哀疾，不宜居石頭山障，移鎮西州。四年，遷使持節、都督南徐兗二州諸軍事、征北將軍、南徐州刺史。世祖即位，爲皇太子。

　　初，太祖好《左氏春秋》，太子承旨諷誦，以爲口實。旣正位東儲，善立名尚，禮接文士，畜養武人，皆親近左右，布在省闥。永明三年，於崇正殿講《孝經》，少傅王儉以擿句令太子僕周顒撰爲義疏。五年冬，太子臨國學，親臨策試諸生，於坐問少傅王儉曰：「《曲禮》云『無不敬』。尋下之奉上，可以盡禮，上之接下，慈而非敬。今總同敬名，將不爲昧？」儉曰：「鄭玄云『禮主於敬』，便當是尊卑所同。」太子曰：「若如來通，則忠惠可以一名，孝慈不須另稱。」儉曰：「尊卑號稱，不可悉同，愛敬之名，有時相次。忠惠之異，誠以聖旨，孝慈互舉，竊有徵據。《禮》云『不勝喪比於不慈不孝』，此則其義。」太子曰：「資敬奉君，資愛事親，兼此二塗，唯在一極。今乃移敬接下。豈復在三之義？」儉曰：「資敬奉君，必同至極，移敬逮下，不慢而已。」太子曰：「敬名雖同，深淺旣異，而文無差別，彌復增疑。」儉曰：「繁文不可備設，略言深淺已見。《傳》云『不忘恭敬，民之主也」。《書》云『奉先思孝，接下思恭』。此又經典明文，互相起發。」太子問金紫光祿大夫張緒，緒曰：「愚謂恭敬是立身之本，尊卑所以竝同。」太子曰：「敬雖立身之本，要非接下之稱。《尚書》云『惠鮮鰥寡』，何不言恭敬鰥寡邪？」緒曰：「今別言之，居然有恭惠之殊，總開記首，所以共同斯稱。」竟陵王子良曰：「禮者敬而已矣。自上及下，愚謂非嫌。」太子曰：「本不謂有嫌，正欲使言與事符，輕重有別耳。」臨川王映曰：「先舉必敬，以明大體，尊卑事數，備列後章，亦當不以總略而礙。」太子又以此義問諸學生，謝幾卿等十一人，竝以筆對。太子問王儉曰：「《周易乾卦》本施天位，而《說卦》云『帝出乎《震》』。《震》本非天，義豈相主？」儉曰：「《乾》健《震》動，天以運動爲德，故言『帝出《震》』。」太子曰：「天以運動爲德，君自體天居位，《震》雷爲象，豈體天所出？」儉曰：「主器者莫若長子，故受之以《震》。萬物出乎《震》，故亦帝所與焉。」儉又諮太子曰：「《孝經》『仲尼居，曾子侍』。夫孝理弘深，大賢方盡其致，何故不授顏子，而寄曾生？」太子曰：「曾生雖德慚體二，而色養盡禮，去物尚近，接引非隔，弘宣規教，義在於此。」儉曰：「接引非隔，弘宣雖易，去聖轉遠，其事彌輕。旣云『人能弘道』，將恐人輕道廢。」太子曰：「理旣有在，不容以人廢言，而況中賢之才，弘上聖之教，寧有壅塞之嫌？」臨川王映諮曰：「孝爲德本，常是所疑。德施萬善，孝由天性，自然之理，豈因積習？」太子曰：「不因積習而至，所以可爲德本。」映曰：「率由斯至，不俟明德，大孝榮親，衆德光備，以此而言，豈得爲本？」太子曰：「孝有深淺，德有小大，因其分而爲本，何所稍疑？」太子以長年臨學，亦前代未有也。

　　明年，上將訊丹陽所領囚，及南北二百里內獄，詔曰：「獄訟之重，政化所先。太子立年作貳，宜時詳覽，此訊事委以親決。」太子乃於玄圃園宣猷堂錄三署囚，原宥各有差。上晚年好游宴，尚書曹事亦分送太子省視。

　　太子與竟陵王子良俱好釋氏，立六疾館以養窮民。風韻甚和而性頗奢麗，宮內殿堂，皆雕飾精綺，過於上宮。開拓玄圃園，與臺城北塹等，其中樓觀塔宇，多聚奇石，妙極山水。慮上宮望見，乃傍門列脩竹，內施高鄣，造游牆數百間，施諸機巧：宜須鄣蔽，須臾成立；若應毀撤，應手遷徙。善制珍玩之物，織孔雀毛爲裘，光彩金翠，過於雉頭矣。以晉明帝爲太子時立西池，乃啓世祖引前例，求東田起小苑，上許之。永明中，二宮兵力全實，太子使宮中將吏更番役築，宮城苑巷，制度之盛，觀者傾京師。上性雖嚴，多布耳目，太子所爲，無敢啓者。後上幸豫章王宅，還過太子東田，見其彌亘華遠，莊麗極目，於是大怒，收監作主帥；太子懼，皆藏匿之，由是見責。

　　太子素多疾，體又過壯，常在宮內，簡於遨遊。玩弄羽儀，多所僭儗，雖咫尺宮禁，而上終不知。十年，豫章王嶷薨，太子見上友于旣至，造碑文奏之，未及鐫勒。十一年春正月，太子有疾，上自臨視，有憂色。疾篤，上表曰：「臣地屬元良，業微三善，光道樹風，於焉蓋闕，晨宵忷懼，有若臨淵。攝生舛和，構離痾疾，大漸惟幾，顧陰待謝。守器難永，視膳長違，仰戀慈顏，內懷感哽。竊惟死生定分，理不足悲，伏願割無已之悼，損旣往之傷，寶衛聖躬，同休七百，臣雖沒九泉，無所遺恨。」時年三十六。太子年始過立，久在儲宮，得參政事；內外百司，咸謂旦暮繼體。及薨，朝野驚惋焉。上幸東宮，臨哭盡哀，詔斂以袞冕之服，諡曰文惠，葬崇安陵。世祖履行東宮，見太子服翫過制，大怒，勑有司隨事毀除，以東田殿堂爲崇虛館。鬱林立，追尊爲文帝，廟稱世宗。

　　初，太子內懷惡明帝，密謂竟陵王子良曰：「我意色中殊不悅此人，當由其福德薄所致。」子良便苦救解。後明帝立，果大相誅害。

　　史臣曰：上古之世，父不哭子。壽夭悠悠，尚嗟恆事。況夫正體東儲，方樹年德；重基累葉，載茂皇家；守器之君，已知耕稼，雖溫文具美，交弘盛迹，武運將終，先期夙殞，傳之幼少，以速顛危。推此而論，亦有冥數矣。

　　贊曰：二象垂則，三星麗天。樹嫡惟長，義匪求賢。方爲守器，植命不延。[1]

注
 全文以中華書局、一九七二年一月版《南齊書》爲本校。


Chinese text: This work was published before January 1, 1923, and is in the
public domain worldwide because the author died at least 100 years ago.
