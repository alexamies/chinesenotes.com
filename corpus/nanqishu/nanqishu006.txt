南齊書卷第六 本紀第六

明帝

　　高宗明皇帝諱鸞，字景栖，始安貞王道生子也。小諱玄度。少孤，太祖撫育，恩過諸子。宋泰豫元年，爲安吉令，有嚴能之名。補武陵王左常侍，不拜。元徽二年，爲永世令。昇明二年，爲邵陵王安南記室參軍，未拜，仍遷寧朔將軍、淮南宣城二郡太守。尋進號輔國將軍。太祖踐阼，遷侍中，封西昌侯，邑千戶。建元二年，爲持節、督郢州司州之義陽諸軍事、冠軍將軍、郢州刺史，進號征虜將軍。世祖卽位，轉度支尚書，領右軍將軍。永明元年，遷侍中，領驍騎將軍。王子侯舊乘纏帷車，高宗獨乘下帷，儀從如素士。公事混撓，販食人擔火誤燒牛鼻，豫章王白世祖，世祖笑焉。轉爲散騎常侍、左衛將軍，清道而行，上甚悅。二年，出爲征虜將軍、吳興太守。四年，遷中領軍，常侍竝如故。五年，爲持節、監豫州郢州之西陽司州之汝南二郡軍事、右將軍、豫州刺史。七年，爲尚書右僕射。八年，加領衛尉。十年，轉左僕射。十一年，領右衛將軍。世祖遺詔爲侍中、尚書令，尋加鎮軍將軍，給班劔二十人。隆昌元年，卽本號爲大將軍，給鼓吹一部，親兵五百人。尋又加中書監、開府儀同三司。郁林王廢，海陵王立，爲使持節、都督揚南徐二州軍事、驃騎大將軍、錄尚書事、揚州刺史，開府如故，增班劔爲三十人，封宣城郡公，二千戶。鎮東府城。給兵五千人，錢二百萬，布千匹。九江作難，假黃皞，事寧，表送之。尋加黃皞、都督中外諸軍事、太傅，領大將軍、揚州牧，增班劔爲四十人，給幢絡三望車，前後部羽葆鼓吹，劔履上殿，入朝不趨，贊拜不名，置左右長史、司馬、從事中郎、掾、屬各四人，封宣城王，邑五千戶，持節、侍中、中書監、錄尚書並如故。未拜，太后令廢海陵王，以上入纂太祖爲第三子，羣臣三請，乃受命。

　　建武元年冬十月癸亥，卽皇帝位。詔曰：「皇齊受終建極，握鏡臨宸，神武重輝，欽明懿鑠，七百攸長，磐石斯固。而王度中蹇，天階荐阻，嗣命多違，蕃釁孔棘，宏圖景曆，將墜諸淵。宣德皇后遠鑒崇替，憲章舊典，疇咨台揆，允定靈策，用集寶命于予一人。猥以虛薄，纘承大業，仰繫鴻丕，顧臨兆民，永懷先構，若履春冰，寅憂夕惕，罔識攸濟，思與萬國播此惟新。大赦天下，改元。宿衛身普轉一階，其餘文武，賜位二等。逋租宿責，換負官物，在建武元年以前，悉原除。劫賊餘口在臺府者，可悉原放。負釁流徙，竝還本鄉。」太尉王敬則爲大司馬，司空陳顯達爲太尉，尚書令王晏加驃騎大將軍，中領軍蕭諶爲領軍將軍、南徐州刺史，皇子寶義爲揚州刺史，中護軍王玄邈爲南兖州刺史，新除右將軍張瑰爲右光祿大夫，平北將軍王廣之爲江州刺史。乙丑，詔斷遠近上禮。丁卯，詔「自今雕文篆刻，歲時光新，可悉停省。蕃牧守宰，或有薦獻，事非任土，嚴加禁斷。」追贈安陸昭侯緬爲安陸王。己巳，以安陸侯子寶晊爲湘州刺史。詔曰：「頃守職之吏，多違舊典，存私害公，實興民蠹。今商旅稅石頭後渚及夫鹵借倩，一皆停息。所在凡厥公宜，可卽符斷。主曹詳爲其制，憲司明加聽察。」

　　十一月癸酉，以西中郎長史始安王遙光爲揚州刺史，晉壽太守王洪範爲青、冀二州刺史，尚書令王晏領太子少傅。甲戌，大司馬尋陽公王敬則等十三人進爵邑各有差。詔省新林苑，先是民地，悉以還主，原責本直。庚辰，立皇子寶義爲晉安王，寶玄爲江夏王，寶源爲廬陵王，寶夤爲建安王，寶融爲隨郡王，寶攸爲南平王。甲申，詔曰：「邑宰祿薄俸微，不足代耕，雖任土恒貢，亦爲勞費，自今悉斷。」又詔「宣城國五品以上，悉與滿敘。自此以下，皆聽解遣。其欲仕，適所樂。」乙酉，追尊始安貞王爲景皇，妃爲懿后。丙戌，以輔國將軍聞喜公遙欣爲荊州刺史，寧朔將軍豐城公遙昌爲豫州刺史。丁亥，詔「細作中署、材官、車府，凡諸工，可悉開番假，遞令休息」。戊子，立皇太子寶卷，賜天下爲父後者爵一級，孝子順孫、義夫節婦，普加甄賜明揚。表其衡閭，賚以束帛。己丑，詔「東宮肇建，遠近或有慶禮，可悉斷之。」壬辰，以新除征虜將軍江夏王寶玄爲郢州刺史。永明中，御史中丞沈淵表百官年登七十，皆令致仕，竝窮困私門。庚子，詔曰：「日者百司耆齒，許以自陳，東西二省，猶沾微俸，辭事私庭，榮祿兼謝，興言愛老，實有矜懷。自縉紳年及，可一遵永明七年以前銓敘之科。」上輔政所誅諸王，是月復屬籍，各封子爲侯。

　　十二月壬子，詔曰：「上覽易遺，下情難達，是以甘棠見美，肺石流詠。自月一視黃辭，如有含枉不申、懷直未舉者，莅民之司，竝任厥失。」

　　二年春正月辛未，詔「京師繫囚殊死，可降爲五歲刑，三署見徒五歲以下，悉原散。王公以下，各舉所知。隨王公卿士，內外羣僚，各舉朕違，肆心極諫。」索虜寇司、豫、徐、梁四州。壬申，遣鎮南將軍王廣之督司州征討，右衛將軍蕭坦之督徐州征討，尚書右僕射沈文季督豫州征討。己卯，詔京師二縣有毀發墳壟，隨宜修理。又詔曰：「食惟民天，義高姬載，蠶實生本，教重軒經。前哲盛範，後王茂則，布令審端，咸必由之。朕肅扆巖廊，思弘風訓，深務八政，永鑒在勤，靜言日昃，無忘寢興。守宰親民之主，牧伯調俗之司，宜嚴課農桑，罔令遊惰，揆景肆力，必窮地利，固脩堤防，考校殿最。若耕蠶殊衆，具以名聞；遊怠害業，卽便列奏。主者詳爲條格。」乙未，虜攻鐘離，徐州刺史蕭惠休破之。丙申，加太尉陳顯達使持節、都督西北征討諸軍事。丁酉，內外纂嚴。

　　三月戊申，詔「南徐州僑舊民丁，多充戎旅，蠲今年三課。」己未，司州刺史蕭誕與衆軍擊虜，破之。詔「雍、豫、司、南兖、徐五州遇寇之家，悉停今年稅調。其與虜交通，不問往罪。」丙寅，停青州麥租。虜自壽春退走。甲申，解嚴。

　　夏四月己亥朔，詔「三百里內獄訟，同集京師，克日聽覽。此以外委州郡訊察。三署徒隸，原遣有差。」索虜圍漢中，梁州刺史蕭懿拒退之。己未，以新除黃門郎裴叔業爲徐州刺史。

　　五月甲午，寢廟成，詔「監作長帥，可賜位一等，役身遣假一年，非役者蠲租同假限。」

　　六月壬戌，誅領軍將軍蕭諶、西陽王子明、南海王子罕、邵陵王子貞。乙丑，以右衛將軍蕭坦之爲領軍將軍。

　　秋七月辛未，以右將軍晉安王寶義爲南徐州刺史。壬申，以冠軍將軍梁王爲司州刺史。辛卯，以氐楊馥之爲北秦州刺史、仇池公。

　　八月丁未，以右衛將軍廬陵王寶源爲南兖州刺史。庚戌，以新除輔國將軍申希祖爲兖州刺史。

　　九月己丑，改封南平王寶攸爲邵陵王，蜀郡王子文爲西陽王，廣漢王子峻爲衡陽王，臨海王昭秀爲巴陵王，永嘉王昭粲爲桂陽王。

　　冬十月丁卯，詔曰：「軌世去奢，事殷哲后，訓物以儉，理鏡前王。朕屬流弊之末，襲澆浮之季，雖恭已弘化，刻意隆平，而禮讓未興，侈華猶競。永覽玄風，兢言集愧，思所以還淳改俗，反古移民。可罷東田，毀興光樓。」幷詔水衡量省御乘。己卯，納皇太子妃褚氏，大赦。王公已下，班賜各有差。斷四方上禮。

　　十二月丁酉，詔曰：「舊國都邑，望之悵然。況乃自經南面，負扆宸居，或功濟當時，德覃一世，而塋壟欑穢，封樹不脩，豈直嗟深牧豎、悲甚信陵而已哉？昔中京淪覆，鼎玉東遷，晉元締構之始，簡文遺詠在民，而松門夷替，埏路榛蕪。雖年代殊往，撫事興懷。晉帝諸陵，悉加脩理，幷增守衛。吳、晉陵二郡失稔之鄉，蠲三調有差。」

　　三年春正月丁卯，以陰平王楊炅子崇祖爲沙州刺史，封陰平王。北中郎將建安王寶夤爲江州刺史。己巳，詔申明守長六周之制。乙酉，詔「去歲索虜寇邊，緣邊諸州郡將士有臨陣及疾病死亡者，竝送還本土。」

　　三月壬午，詔「車府乘輿有金銀飾校者，皆剔除。」

　　夏四月，虜寇司州，戍兵擊破之。

　　五月己巳，以征虜將軍蕭懿爲益州刺史，前軍將軍陰廣宗爲梁、南秦二州刺史，前新除寧州刺史李慶宗爲寧州刺史。

　　秋九月辛酉，以冠軍將軍徐玄慶爲兖州刺史。

　　冬十月，以輔國將軍申希祖爲司州刺史。

　　閏十二月戊寅，皇太子冠，賜王公以下帛各有差，爲父後者賜爵一級。斷遠近上禮。又詔「今歲不須光新，可以見錢爲百官供給。」

　　四年春正月庚午，大赦。詔曰：「嘉肴停俎，定方旨於必甘；良玉在攻，表圭璋於旣就。是以陶鈞萬品，務本爲先；經緯九區，學斅爲大。往因時康，崇建庠序，屯虞薦有，權從省廢，謳誦寂寥，倏移年稔，永言古昔，無忘旰昃。今華夏乂安，要荒慕向，締脩東序，實允適時。便可式依舊章，廣延國胄，弘敷景業，光被後昆。」壬寅，詔「民產子者，蠲其父母調役一年，又賜米十斛。新婚者，蠲夫役一年」。丙辰，尚書令王晏伏誅。

　　二月甲子，以左僕射徐孝嗣爲尚書令，征虜將軍蕭季敞爲廣州刺史。

　　三月乙未，右僕射沈文季領護軍將軍。

　　秋八月，追尊景皇所生王氏爲恭太后。索虜寇沔北。

　　冬十月，又寇司州。甲戌，遣太子中庶子梁王、右軍司馬張稷討之。

　　十一月丙辰，以氐楊靈珍爲北秦州刺史、仇池公、武都王。丁亥，詔「所在結課屋宅田桑，可詳減舊價。」

　　十二月甲子，以冠軍將軍裴叔業爲豫州刺史，冠軍將軍徐玄慶爲徐州刺史，寧朔將軍左興盛爲兖州刺史。丁丑，遣度支尚書崔慧景率衆救雍州。

　　永泰元年春正月癸未朔，大赦。逋租宿債在四年之前，皆悉原除。中軍大將軍徐孝嗣卽本號，開府儀同三司。沔北諸郡爲虜所侵，相繼敗沒。乙巳，遣太尉陳顯達持節救雍州。丁未，誅河東王鉉、臨賀王子岳、西陽王子文、衡陽王子峻、南康王子琳、永陽王子珉、湘東王子建、南郡王子夏、桂陽王昭粲、巴陵王昭秀。

　　二月癸丑，遣左衛將軍蕭惠休假節援壽陽。辛未，豫州刺史裴叔業擊虜於淮北，破之。辛巳，平西將軍蕭遙欣領雍州刺史。

　　三月丙午，蠲雍州遇虜之縣租布。戊申，詔曰：「仲尼明聖在躬，允光上哲，弘厥雅道，大訓生民，師範百王，軌儀千載。立人斯仰，忠孝攸出，玄功潛被，至德彌闡。雖反袂遐曠，而祧薦靡闕，時祭舊品，秩比諸侯。頃歲以來，祀典陵替，俎豆寂寥，牲奠莫舉，豈所以克昭盛烈，永隆風教者哉！可式循舊典，詳復祭秩，使牢餼備禮，欽饗兼申。」

　　夏四月甲寅，改元，赦三署囚繫原除各有差。文武賜位二等。丙戌，以鎮軍將軍蕭坦之爲侍中、中領軍。己未，立武陵昭王子子坦爲衡陽王。丙寅，以西中郎長史劉暄爲郢州刺史。丁卯，大司馬會稽太守王敬則舉兵反。

　　五月壬午，遣輔國將軍劉山陽率軍東討。乙酉，斬敬則，傳首。曲赦浙東、吳、晉陵七郡。以後軍長史蕭穎胄爲南兖州刺史。丁酉，以北中郎將司馬元和爲兖州刺史。

　　秋七月，以輔國將軍王珍國爲青、冀二州刺史。癸卯，以太子中庶子梁王爲雍州刺史，太尉陳顯達爲江州刺史。

　　己酉，帝崩于正福殿，年四十七。遺詔曰：「徐令可重申八命。中書監本官悉如故，沈文季可左僕射，常侍護軍如故，江祏可右僕射，江祀可侍中，劉暄可衛尉。軍政大事委陳太尉。內外衆事，無大小委徐孝嗣、遙光、坦之、江祏，其大事與沈文季、江祀、劉暄參懷。心膂之任可委劉悛、蕭惠休、崔惠景。」葬興安陵。

　　帝明審有吏才，持法無所借。制御親幸，臣下肅清。驅使寒人不得用四幅傘，大存儉約。罷世祖所起新林苑，以地還百姓；廢文帝所起太子東田，斥賣之；永明中輿輦舟乘，悉剔取金銀還主衣庫。太官進御食，有裹蒸，帝曰：「我食此不盡，可四片破之，餘充晚食。」而世祖掖庭中宮殿服御，一無所改。

　　性猜忌多慮，故亟行誅戮。潛通道術，用計數，出行幸，先占利害，南出則唱云西行，東遊則唱云北幸。簡於出入，竟不南郊。上初有疾，無輟聽覽，秘而不傳。及寢疾甚久，勑臺省府署文簿求白魚以爲治，外始知之。身衣絳衣，服飾皆赤，以爲厭勝。巫覡云：「後湖水頭經過宮內，致帝有疾。」帝乃自至太官行水溝。左右啓：「太官若無此水則不立。」帝決意塞之，欲南引淮流。會崩，事寢。

　　史臣曰：高宗以支庶纂曆，據猶子而爲論，一朝到此，誠非素心，遺寄所當，諒不獲免。夫戕夷之事，懷抱多端，或出自雄忍，或生乎畏懾。令同財之親，在我而先棄；進引之愛，量物其必違。疑怯旣深，猜似外入，流涕行誅，非云義舉，事苟求安，能無內愧？旣而自樹本根，枝胤孤弱，貽厥不昌，終覆宗社。若令壓紐之徵，必委天命，盤庚之祀，亦繼陽甲，杖運推公，夫何譏爾！

　　贊曰：高宗傍起，宗國之慶。慕名儉德，垂文法令。兢兢小心，察察吏政。沔陽失土，南風不競。[1]

注
 全文以中華書局、一九七二年一月版《南齊書》爲本校。


Chinese text: This work was published before January 1, 1923, and is in the
public domain worldwide because the author died at least 100 years ago.
