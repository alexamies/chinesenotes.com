南齊書卷第三 本紀第三

武帝

　　世祖武皇帝諱賾，字宣遠，太祖長子也。小諱龍兒。生於建康青溪宅，其夜陳孝后、劉昭后同夢龍據屋上，故字上焉。

　　初爲尋陽國侍郎，辟州西曹書佐，出爲贛令。江州刺史晉安王子勛反，上不從命，南康相沈肅之縶上於郡獄。族人蕭欣祖、門客桓康等破郡迎出上。肅之率將吏數百人追擊，上與左右拒戰，生獲肅之，斬首百餘級，遂率部曲百餘人舉義兵。始興相殷孚將萬兵赴子勛於尋陽，或勸上擊之，上以衆寡不敵，避屯揭陽山中，聚衆至三千人。子勛遣其將戴凱之爲南康相，及軍主張宗之千餘人助之。上引兵向郡，擊凱之別軍主程超數百人于南康口，又進擊宗之，破斬之，遂圍郡城。凱之以數千人固守，上親率將士盡日攻之，城陷，凱之奔走，殺偽贛令陶沖之。上卽據郡城，遣軍主張應期、鄧惠真三千人襲豫章。子勛遣軍主談秀之等七千人，與應期相拒於西昌，築營壘，交戰不能決。聞上將自下，秀之等退散。事平，徵爲尚書庫部郎、征北中兵參軍、西陽縣子，帶南東莞太守、越騎校尉、正員郎、劉韞撫軍長史、襄陽太守。別封贛縣子，邑三百戶，固辭不受。轉寧朔將軍、廣興相。

　　桂陽王休範反，上遣軍襲尋陽，至北嶠，事平，除晉熙王安西諮議，不拜，復還郡。轉司徒右長史、黃門郎。沈攸之在荊楚，宋朝密爲之備。元徽四年，以上爲晉熙王鎮西長史、江夏內史、行郢州事。順帝立，徵晉熙王燮爲撫軍、揚州刺史，以上爲左衛將軍，輔燮俱下。沈攸之事起，未得朝廷處分，上以中流可以待敵，卽據盆口城爲戰守之備。太祖聞之，喜曰：「此真我子也！」上表求西討，不許，乃遣偏軍援郢。平西將軍黃回等皆受上節度。加上冠軍將軍、持節。昇明二年，事平，轉散騎常侍，都督江州、豫州之新蔡、晉熙二郡軍事，征虜將軍，江州刺史，持節如故。封聞喜縣侯，邑二千戶。其年，徵侍中、領軍將軍。給鼓吹一部。府置佐史。領石頭戍軍事。尋又加持節、督京畿諸軍事。三年，轉散騎常侍、尚書僕射、中軍大將軍、開府儀同三司，進爵爲公，持節、都督、領軍如故。給班劔二十人。

　　齊國建，爲齊公世子，改加侍中、南豫州刺史，給油絡車，羽葆鼓吹，增班劔爲四十人。以石頭爲世子宮，官置二率以下，坊省服章，一如東宮。進爵王太子。太祖卽位，爲皇太子。

　　建元四年三月壬戌，太祖崩，上卽位，大赦。征鎮州郡令長軍屯營部，各行喪三日，不得擅離任，都邑城守防備幢隊，一不得還。乙丑，稱先帝遺詔，以司徒褚淵錄尚書事，尚書左僕射王儉爲尚書令，車騎將軍張敬兒爲開府儀同三司。詔曰：「喪禮雖有定制，先旨每存簡約，內官可三日一還臨，外官間日一還臨。後有大喪皆如之。」丁卯，以右衛將軍呂安國爲司州刺史。庚午，以司空豫章王嶷爲太尉。癸酉，詔曰：「城直之制，歷代宜同，頃歲逋弛，遂以萬計。雖在憲宜懲，而原心可亮。積年逋城，可悉原蕩。自茲以後，申明舊科，有違糾裁。」庚辰，詔曰：「比歲未稔，貧窮不少，京師二岸，多有其弊。遣中書舍人優量賑䘏。」

　　夏四月丙午，以輔國將軍張倪爲兖州刺史。辛卯，追尊穆妃爲皇后。

　　五月乙丑，以丹陽尹聞喜公子良爲南徐州刺史。甲戌，以新除左衛將軍垣崇祖爲豫州刺史。癸未，詔曰：「頃水雨頻降，潮流薦滿，二岸居民，多所淹漬。遣中書舍人與兩縣官長優量賑䘏。」

　　六月甲申，立皇太子長懋。詔申壬戌赦恩百日。乙酉，以鄱陽王鏘爲雍州刺史，臨汝公子卿爲郢州刺史。甲午，以寧朔將軍臧靈智爲越州刺史。丙申，立皇太子妃王氏。進封聞喜公子良爲竟陵王，臨汝公子卿爲廬陵王，應城公子敬爲安陸王，江陵公子懋爲晉安王，枝江公子隆爲隨郡王，皇子子真爲建安王，皇孫昭業爲南郡王。戊戌，詔曰：「水潦爲患，星緯乖序。京都囚繫，可剋日訊決；諸遠獄委刺史以時察判。建康、秣陵二縣貧民加賑賜，必令周悉。吳興、義興遭水縣，蠲除租調。」癸卯，以司徒褚淵爲司空、驃騎將軍。

　　秋七月庚申，以衛尉蕭順之爲豫州刺史。壬戌，以冠軍將軍垣榮祖爲青、冀二州刺史。

　　八月癸卯，司徒褚淵薨。

　　九月丁巳，以國哀故，罷國子學。己巳，以前軍將軍姜伯起爲秦州刺史。辛未，以征南將軍王僧虔爲左光祿大夫、開府儀同三司，尚書右僕射王奐爲湘州刺史。

　　冬十二月己丑，詔曰：「緣淮戍將，久處邊勞，三元行始，宜沾恩慶。可遣中書舍人宣旨臨會。後每歲皆如之。」庚子，以太子左衛率戴僧靜爲徐州刺史。

　　永明元年春正月辛亥，車駕祠南郊，大赦，改元。壬子，詔內外羣僚各舉朕違，肆心規諫。又詔王公卿士，各舉所知，隨方登敘。詔曰：「經邦之寄，實資莅民，守宰祿俸，蓋有恆准。往以邊虞告警，故沿時損益；今區宇寧晏，庶績咸熙，念勤簡能，宜加優獎。郡縣丞尉，可還田秩。」太尉豫章王嶷領太子太傅，護軍將軍長沙王晃爲南徐州刺史，鎮北將軍竟陵王子良爲南兖州刺史。庚申，以侍中蕭景先爲中領軍。壬戌，立皇弟銳爲南平王，鏗爲宜都王，皇子子明爲武昌王，子罕爲南海王。甲子，爲築青溪舊宮，詔槊仗瞻履。

　　二月辛巳，以征虜將軍楊炅爲沙州刺史。辛丑，以隴西公宕昌王梁彌機爲河、涼二州刺史，東羌王像舒彭爲西涼州刺史。

　　三月癸丑，詔曰：「宋德將季，風軌陵遲，列宰庶邦，彌失其序，遷謝遄速，公私凋弊。泰運初基，草昧惟始，思述先範，永隆治根。莅民之職，一以小滿爲限。其有聲績剋舉，厚加甄異；理務無庸，隨時代黜。」丙辰，詔曰：「朕自丁荼毒，奄便周忌，瞻言負荷，若墜淵壑。而遠圖尚蔽，政刑未理，星緯失序，陰陽愆度。思播先澤，兼酬天眚，可申辛亥赦恩五十日，以期訖爲始。京師囚繫，悉皆原宥。三署軍徒，優量降遣。都邑鰥寡尤貧，詳加賑䘏。」戊寅，詔「四方見囚，罪無輕重，及劫賊餘口長徒勑繫，悉原赦。逋負督贓，建元四年三月以前，皆特除。」

　　夏四月壬午，詔曰：「魏矜袁紹，恩洽丘墓；晉亮兩王，榮覃餘裔。二代弘義，前載美談。袁粲、劉秉與先朝同獎宋室，沈攸之於景和之世，特有迺心，雖末節不終，而始誠可錄。歲月彌往，宜特優降。粲、秉前年改葬塋兆，未修材槨，可爲經理，令粗足周禮。攸之及其諸子喪柩在西者，可符荊州送反舊墓，在所爲營葬事。」

　　五月丁酉，車騎將軍張敬兒伏誅。

　　六月丙寅，詔「凡坐事應覆治者，在建元四年三月已前，皆原宥。」

　　秋七月戊戌，新除左光祿大夫王僧虔加特進。

　　九月己卯，以荊州刺史臨川王映爲驃騎將軍，冠軍將軍廬陵王子卿爲荊州刺史，吳郡太守安陸侯緬爲郢州刺史。

　　二年春正月乙亥，以司州刺史呂安國爲南兖州刺史，征北將軍竟陵王子良爲護軍將軍兼司徒，征北長史劉悛爲司州刺史。丙子，以右光祿大夫王延之爲特進。

　　三月乙亥，以吳興太守張岱爲南兖州刺史，前將軍王奐爲江州刺史，平北將軍呂安國爲湘州刺史。戊寅，以少府趙景翼爲廣州刺史。

　　夏四月甲辰，詔「揚、南徐、南兖、徐、兖五州統內諸獄，幷、豫、江三州府州見囚，江州尋陽、新蔡兩郡繫獄，竝部送還臺，須候克日斷枉直。緣江遠郡及諸州，委刺史詳察訊。」己巳，以寧朔將軍程法勤爲寧州刺史。

　　六月癸卯，車駕幸中堂聽訟。乙巳，以安陸王子敬爲南兖州刺史。戊申，以黃門侍郎崔平仲爲青、冀二州刺史。

　　秋七月癸未，詔曰：「夫樂所自生，先哲垂誥，禮不忘本，積代同風。是以漢光遲回于南陽，魏文殷勤於譙國。青溪宮體天含暉，則地棲寶，光定靈源，允集符命。在昔期運初開，經綸方遠，繕築之勞，我則未暇。時流事往，永惟哽咽。朕以寡薄，嗣奉鴻基，思存締構，式表王迹。考星創制，揆日興功，子來告畢，規摹昭備。宜申釁落之禮，以暢感尉之懷，可克日小會。」甲申，立皇子子倫爲巴陵王。

　　八月丙午，車駕幸舊宮小會，設金石樂，在位者賦詩。詔申「京師獄及三署見徒，量所降宥。領宮職司，詳賜幣帛」。戊申，車駕幸玄武湖講武。甲子，詔曰：「窆枯掩骼，義重前誥，䘏老哀癃，寔惟令典。朕永思民瘼，弗忘鑒寐。聲憓未敷，物多乖所。京師二縣，或有久墳毀發，可隨宜掩埋。遺骸未櫬，竝加斂瘞。疾病窮困不能自存者，詳爲條格，竝加沾賚。」

　　冬十月丁巳，以桂陽王鑠爲南徐州刺史。

　　十一月丁亥，以始興王鑒爲益州刺史。

　　三年春正月丙辰，以大司農劉楷爲交州刺史，安西諮議參軍崔慶緒爲梁、南秦二州刺史。甲申，以晉安王子懋爲南豫州刺史。辛卯，車駕祀南郊，大赦。都邑三百里內罪應入重者，降一等，餘依赦制。劾繫之身，降遣有差。賑䘏二縣貧民。又詔曰：「《春秋國語》云『生民之有學斅，猶樹木之有枝葉。』果行育德，咸必由茲。在昔開運，光宅華夏，方弘典謨，克隆教思，命彼有司，崇建庠塾。甫就經始，仍離屯故，仰瞻徽猷，歲月彌遠。今遐邇一體，車軌同文，宜高選學官，廣延胄子。」又詔「守宰親民之要，刺史案部所先，宜嚴課農桑，相土揆時，必窮地利。若耕蠶殊衆，足厲浮墮者，所在卽便列奏。其違方驕矜，佚事妨農，亦以名聞。將明賞罰，以勸勤怠。校覈殿最，歲竟考課，以申黜陟。」

　　二月辛丑，車駕禮祠北郊。

　　夏四月戊戌，以新除右衛將軍豫章王世子子響爲豫州刺史，輔國將軍桓敬爲兖州刺史。

　　五月乙未，詔曰：「氓俗凋弊，于茲永久，雖年穀時登，而歉乏比室。凡單丁之身及煢獨而秩養養孤者，竝蠲今年田租。」是月，省總明觀。

　　六月庚戌，進河南王度易侯爲車騎將軍。

　　秋七月辛丑，詔「丹陽所領及餘二百里內見囚，同集京師；自此以外，委州郡決斷。」甲戌，左光祿大夫、開府儀同三司王僧虔薨。丁亥，以驃騎中兵參軍董仲舒爲寧州刺史。

　　八月乙未，車駕幸中堂聽訟。丁巳，以行宕昌王梁彌頡爲河、涼二州刺史。戊午，以尚書令王儉領太子少傅，太子詹事蕭順之爲領軍將軍。

　　冬十月壬戌，詔曰：「皇太子長懋講畢，當釋奠，王公以下可悉往觀禮。」

　　十一月乙丑，以冠軍將軍王文仲爲青、冀二州刺史。

　　十二月丁酉，詔曰：「九穀之重，八材爲末，是故潔粢豐盛，祝史無愧於辭，不籍千畝，周宣所以貽諫。昔期運初啓，庶政草昧，三推之典，我則未暇。朕嗣奉鴻基，思隆先軌，載耒躬親，率由舊式。可以開春發歲，敬簡元辰，鳴青鸞於東郊，冕朱紘而莅事。仰薦宗禋，俯勗黔皁，將使囷庾內充，遺秉外牣。旣富而教，茲焉攸在。」

　　是夏，琅邪郡旱。百姓芟除枯苗，至秋擢穎大熟。

　　四年春正月甲子，以南琅邪、彭城二郡太守隨郡王子隆爲江州刺史，征虜長史張瓌爲雍州刺史，征虜將軍薛淵爲徐州刺史，護軍將軍兼司徒竟陵王子良進號車騎將軍。富陽人唐㝢之反，聚衆桐廬，破富陽、錢塘等縣，害東陽太守蕭崇之。遣宿衛兵出討，伏誅。丁酉，冠軍將軍、馬軍主陳天福坐討唐㝢之燒掠百姓，棄市。辛卯，車駕幸中堂策秀才。

　　閏月癸巳，立皇子子貞爲邵陵王，皇孫昭文爲臨汝公。丁未，以武都王楊集始爲北秦州刺史。辛亥，車駕籍田。詔曰：「夫耕籍所以表敬，親載所以率民。朕景行前規，躬執良耜，千畛咸事，六稔可期，教義克宣，誠感兼暢。重以天符靈貺，歲月鱗萃，寶鼎開玉匣之祥，嘉禾發同穗之穎，甘露凝暉於坰牧，神爵騫翥於蘭囿。斯乃宗稷之慶，豈寡薄所臻！思俾休和，覃茲黔皁，見刑罪殊死以下，悉原宥。諸逋負在三年以前尤窮弊者，一皆蠲除。孝悌力田，詳授爵位，孤老貧窮，賜穀十石。凡欲附農而糧種闕乏者，竝加給貸，務在優厚。」癸丑，以始興內史劉勑爲廣州刺史。甲寅，以籍田禮畢，車駕幸閱武堂勞酒小會，詔賜王公以下在位者帛有差。戊午，車駕幸宣武堂講武。詔曰：「今親閱六師，少長有禮，領馭羣帥，可量班賜。」

　　二月己未，立皇弟銶爲晉熙王，鉉爲河東王。庚寅，以光祿大夫王玄載爲兖州刺史。

　　三月辛亥，國子講《孝經》，車駕幸學，賜國子祭酒、博士、助教絹各有差。

　　夏四月丁亥，以尚書左僕射柳世隆爲湘州刺史。臨沂縣麥不登，刈爲馬芻，至夏更苗秀。

　　五月癸巳，詔「揚、南徐二州，今年戶租三分二取見布，一分取錢。來歲以後，遠近諸州輸錢處，竝減布直，匹准四百，依舊折半，以爲永制。」丙午，以吳興太守西昌侯鸞爲中領軍。

　　秋八月辛酉，以鎮南長史蕭惠休爲廣州刺史。

　　九月甲寅，以征虜將軍王廣之爲徐州刺史。

　　冬十二月乙亥，以東中郎司馬崔惠景爲司州刺史。

　　五年春正月，戊子，以太尉豫章王嶷爲大司馬，車騎將軍竟陵王子良爲司徒，驃騎將軍臨川王映、衛將軍王儉、中軍將軍王敬則並本號開府儀同三司，都官尚書沈文季爲郢州刺史，左將軍安陸王子敬爲荊州刺史，征虜將軍晉安王子懋爲南兖州刺史，輔國將軍建安王子真爲南豫州刺史。辛卯，詔曰：「朕昧爽丕顯，思康民瘼。雖年穀亟登，而饑饉代有。今履端肇運，陽和告始，宜協時休，覃茲黎庶。諸孤老貧病，竝賜糧餼，遣使親賦，每存均普。」雍、司二州蠻虜屢動，丁酉，遣丹陽尹蕭景先出平陽，護軍將軍陳顯達出宛、葉。

　　三月戊子，車駕幸芳林園禊宴。丁未，以護軍將軍陳顯達爲雍州刺史。

　　夏四月，車駕殷祠太廟。詔「繫囚見徒四歲刑以下，悉原遣，五年減爲三歲，京邑罪身應入重，降一等。」

　　六月辛酉，詔曰：「比霖雨過度，水潦洊溢，京師居民，多離其弊。遣中書舍人、二縣官長隨宜賑賜。」

　　秋七月戊申，詔「丹陽屬縣建元四年以來至永明三年所逋田租，殊爲不少。京甸之內，宜加優貸。其非中貲者，可悉原停。」

　　八月乙亥，詔「今夏雨水，吳興、義興二郡田農多傷，詳蠲租調。」

　　九月己丑，詔曰：「九日出商飆館登高宴羣臣。」辛卯，車駕幸商飆館。館，上所立，在孫陵崗，世呼爲「九日臺」者也。丙午，詔曰：「善爲國者，使民無傷，而農益勸。是以十一而稅，周道克隆，開建常平，漢載惟穆。岱畎絲枲，浮汶來貢，杞梓皮革，必緣楚往。自水德將謝，喪亂彌多，師旅歲興，饑饉代有。貧室盡於課調，泉貝傾於絕域。軍國器用，動資四表，不因厥產，咸用九賦，雖有交貿之名，而無潤私之實。民咨塗炭，寔此之由。昔在開運，星紀未周，餘弊尚重。農桑不殷於曩日，粟帛輕賤于當年。工商罕兼金之儲，匹夫多饑寒之患。良由圜法久廢，上弊稍寡。所謂民失其資，能無匱乎？凡下貧之家，可蠲三調二年。京師及四方出錢億萬，糴米穀絲綿之屬，其和價以優黔首。遠邦嘗市雜物，非土俗所產者，皆悉停之。必是歲賦攸宜，都邑所乏，可見直和市，勿使逋刻。」

　　冬十月甲申，以中領軍西昌侯鸞爲豫州刺史，侍中安陸侯緬爲中領軍。初起新林苑。

　　六年春正月壬午，以祠部尚書安成王暠爲南徐州刺史。詔「二百里內獄同集京師，克日聽覽，自此以外，委州郡訊察。三署徒隸，詳所原釋。」

　　三月己亥，以豫章王世子子響爲巴東王。癸卯，以光祿大夫周盤龍爲行兖州刺史。

　　五月甲午，以宕昌王梁彌承爲河、涼二州刺史。

　　六月甲寅，以散騎常侍沈景德爲徐州刺史。丙子，以始興太守房法乘爲交州刺史。

　　秋七月乙巳，都官尚書呂安國爲領軍將軍。

　　八月乙卯，詔「吳興、義興水潦，被水之鄉，賜痼疾篤癃口二斛，老疾一斛，小口五斗。」

　　九月，壬寅，車駕幸琅邪城講武，習水步軍。

　　冬十月庚申，立冬，初臨太極殿讀時令。辛酉，以祠部尚書武陵王曄爲江州刺史。

　　閏月乙卯，詔曰：「北兖、北徐、豫、司、青、冀八州，邊接疆場，民多懸罄，原永明以前所逋租調。」辛卯，以尚書僕射王奐爲領軍將軍。

　　十一月乙卯，以羽林監費延宗爲越州刺史。庚申，以後將軍、晉安王子懋爲湘州刺史，西陽王子明爲南兖州刺史。

　　七年春正月丙午，以中軍將軍王敬則爲豫州刺史，中軍將軍陰智伯爲梁、南秦二州刺史。戊申，詔曰：「雍州頻歲戎役，兼水旱爲弊，原四年以前逋租。」辛亥，車駕祀南郊，大赦。京邑貧民，普加賑賜。又詔曰：「春頒秋斂，萬邦所以惟懷，柔遠能邇，兆民所以允殖。鄭渾宰邑，因姓立名，王濬剖符，戶口殷盛。今產子不育，雖炳常禁，比聞所在，猶或有之。誠復禮以貧殺，抑亦情由俗淡。宜節以嚴威，敦以惠澤。主者尋舊制，詳量附定，蠲䘏之宜，務存優厚。」壬戌，驃騎將軍、開府儀同三司臨川王映薨。戊辰，詔曰：「諸大夫年秩隆重，祿力殊薄，豈所謂下車惟舊，趨橋敬老？可增俸，詳給見役。」

　　二月丙子，以左衛將軍、巴東王子響爲中護軍。己丑，詔曰：「宣尼誕敷文德，峻極自天，發輝七代，陶鈞萬品，英風獨舉，素王誰匹！功隱於當年，道深於日月。感麟厭世，緬邈千祀，川竭谷虛，丘夷淵塞，非但洙泗湮淪，至乃饗嘗乏主。前王敬仰，崇脩寢廟，歲月亟流，鞠爲茂草。今學敩興立，實稟洪規，撫事懷人，彌增欽屬。可改築宗祊，務在爽塏。量給祭秩，禮同諸侯。奉聖之爵，以時紹繼。」壬寅，以丹陽尹王晏爲江州刺史。癸卯，以巴陵王子倫爲豫州刺史。

　　三月丁未，以太子右衛率王玄邈爲兖州刺史。庚戌，以中護軍、巴東王子響爲江州刺史，中書令、隨郡王子隆爲中護軍。甲寅，立皇子子岳爲臨賀王，子峻爲廣漢王，子琳爲宣城王，子珉爲義安王。

　　夏四月戊寅，詔曰：「婚禮下達，人倫攸始，《周官》設媒氏之職，《國風》興及時之詠。四爵內陳，義不期侈，三鼎外列，事豈存奢！晚俗浮麗，歷茲永久，每思懲革，而民未知禁。乃聞同牢之費，華泰尤甚；膳羞方丈，有過王侯。富者扇其驕風，貧者恥躬不逮。或以供帳未具，動致推遷，年不再來，盛時忽往。宜爲節文，頒之士庶。竝可擬則公朝，方樏供設，合巹之禮無虧，寧儉之義斯在。如故有違，繩之以法。」

　　五月乙巳，尚書令、衛將軍、開府儀同三司王儉薨。甲子，以新除尚書左僕射柳世隆爲尚書令。

　　六月丁亥，車駕幸琅邪。

　　秋八月庚子，以左衛將軍建安王子真爲中護軍。

　　冬十月己丑，詔曰：「三季澆浮，舊章陵替，吉凶奢靡，動違矩則。或裂錦繡以競車服之飾，塗金鏤石以窮塋域之麗。至班白不婚，露棺累葉，苟相姱衒，罔顧大典。可明爲條制，嚴勒所在，悉使畫一。如復違犯，依事糾奏。」

　　十二月，己亥，以中護軍、建安王子真爲郢州刺史，江州刺史、巴東王子響爲荊州刺史，前安西司馬垣榮祖爲兖州刺史。

　　八年春正月庚子，征西大將軍王敬則進號驃騎大將軍，左將軍沈文季爲領軍將軍，丹陽尹、鄱陽王鏘爲江州刺史。詔放遣隔城虜俘，聽還本土。

　　二月壬辰，零陵王司馬藥師薨。

　　夏四月戊辰，詔「公卿已下各舉所知，隨才授職。進得其人，受登賢之賞；薦非其才，獲濫舉之罰。」

　　秋七月辛丑，以會稽太守安陸侯緬爲雍州刺史。癸卯，詔曰：「陰陽舛和，緯象愆度，儲胤嬰患，淹歷旬晷。思仰祗天戒，俯紓民瘼，可大赦天下。」癸亥，詔「司、雍二州，比歲不稔，雍州八年以前、司州七年以前逋租悉原。汝南一郡復限更申五年。」

　　八月丙寅，詔「京邑霖雨旣過，居民氾濫，遣中書舍人、二縣官長賑䘏。」乙酉，以行河南王世子休留代爲秦、河二州刺史。壬辰，以左衛將軍、隨郡王子隆爲荊州刺史。巴東王子響有罪，遣丹陽尹蕭順之率軍討之，子響伏誅。

　　冬十月丁丑，詔「吳興水淹過度，開所在倉賑賜。」癸巳，原建元以前逋租。

　　十一月乙卯，以建武將軍伏登之爲交州刺史。

　　十二月乙丑，以振威將軍陳僧授爲越州刺史。戊寅，詔「尚書丞郎職事繁劇，䘏俸未優，可量增賜祿。」己卯，皇子子建爲湘東王。癸巳，以監青冀二州軍、行刺史事張沖爲青、冀二州刺史。

　　九年春正月甲午，以侍中江夏王鋒爲南徐州刺史，冠軍將軍劉悛爲益州刺史。辛丑，車駕祠南郊，詔「京師見囚繫，詳量原遣。」

　　三月乙卯，以南中郎司馬劉楷爲司州刺史。辛丑，以太子左衛率劉纘爲廣州刺史。

　　夏四月乙亥，有司奏：「舊格一年兩過行陵，三月十五日曹郎以下小行，九月十五日司空以下大行。今長停小行，唯二州一大行。」詔曰：「可。」

　　六月甲戌，以尚書左僕射王奐爲雍州刺史。

　　秋九月戊辰，車駕幸琅邪城講武，觀者傾都，普頒酒肉。

　　十年春正月戊午，詔「諸責負衆逋七年以前，悉原除。高貲不在例。孤老六疾，人穀五斛。內外有務衆官增祿俸。」以左民尚書南平王銳爲湘州刺史，司徒竟陵王子良領尚書令，右衛將軍王玄邈爲北徐州刺史，中軍將軍廬陵王子卿進號車騎將軍，北中郎將南海王子罕爲兖州刺史，輔國將軍臨汝公昭文爲南豫州刺史，冠軍將軍王文和爲北兖州刺史。

　　二月壬寅，鎮軍將軍陳顯達領中領軍。

　　夏四月辛丑，大司馬豫章王嶷薨。

　　五月己巳，司徒、竟陵王子良爲揚州刺史。

　　秋八月丙申，以新城太守郭安明爲寧州刺史。

　　冬十月乙丑，車駕幸玄武湖講武。甲午，車駕殷祠太廟。

　　十一月戊午，詔曰：「頃者霖雨，樵糧稍貴，京邑居民，多離其弊。遣中書舍人、二縣官長賑賜。」

　　十一年春正月癸丑，詔「京師見繫囚，詳所原遣。」以驃騎大將軍王敬則爲司空，江州刺史鄱陽王鏘爲領軍將軍，鎮軍大將軍陳顯達爲江州刺史，右衛將軍崔慧景爲豫州刺史。丙子，皇太子長懋薨。

　　二月壬午，以車騎將軍廬陵王子卿爲驃騎將軍、南豫州刺史，撫軍將軍安陸王子敬進號車騎將軍。己丑，輔國將軍曹虎爲梁、南秦二州刺史。癸卯，以新除中書監晉安王子懋爲雍州刺史。丙午，以冠軍將軍王文和爲益州刺史。

　　三月乙亥，雍州刺史王奐伏誅。

　　夏四月壬午，詔「東宮文武臣僚，可悉度爲太孫官屬。」甲午，立皇太孫昭業、太孫妃何氏。詔「賜天下爲父後者爵一級，孝子順孫義夫節婦粟帛各有差。」癸卯，以驍騎將軍劉靈哲爲兖州刺史。

　　五月戊辰，詔曰：「水旱成災，穀稼傷弊，凡三調衆逋，可同申至秋登。京師二縣、朱方、姑熟，可權斷酒。」庚午，以輔國將軍蕭惠休爲徐州刺史。丙子，以左民尚書宜都王鏗爲南豫州刺史。

　　六月壬午，詔「霖雨旣過，遣中書舍人、二縣官長賑賜京邑居民。」

　　秋七月，丁巳，詔曰：「頃風水爲災，二岸居民多離其患，加以貧病六疾，孤老稚弱，彌足矜念。遣中書舍人履行沾䘏。」又詔曰：「水旱爲災，實傷農稼。江淮之間，倉廩旣虛，遂草竊充斥，互相侵奪，依阻山湖，成此逋逃。曲赦南兖、兖、豫、司、徐五州，南豫州之歷陽、譙、臨江、廬江四郡，三調衆逋宿債，並同原除。其緣淮及青、冀新附僑民，復除已訖，更申五年。」

　　是月，上不豫，徙御延昌殿，乘輿始登階，而殿屋鳴吒，上惡之。虜侵邊，戊辰，遣江州刺史陳顯達鎮雍州樊城。上慮朝野憂惶，乃力疾召樂府奏正聲伎。戊寅，大漸。詔曰：「始終大期，賢聖不免，吾行年六十，亦復何恨。但皇業艱難，萬機事重，不能無遺慮耳。太孫進德日茂，社稷有寄。子良善相毗輔，思弘治道；內外衆事，無大小悉與鸞參懷，共下意。尚書中是職務根本，悉委王晏、徐孝嗣。軍旅捍邊之略，委王敬則、陳顯達、王廣之、王玄邈、沈文季、張瑰、薛淵等。百辟庶僚，各奉爾職，謹事太孫，勿有懈怠。知復何言。」又詔曰：「我識滅之後，身上著夏衣，畫天衣，純烏犀導，應諸器悉不得用寶物及織成等，唯裝復裌衣各一通。常所服身刀長短二口鐵環者，隨我入梓宮。祭敬之典，本在因心，東鄰殺牛，不如西家禴祭。我靈上慎勿以牲爲祭，唯設餅、茶飲、干飯、酒脯而已。天下貴賤，咸同此制。未山陵前，朔望設菜食。陵墓萬世所宅，意嘗恨休安陵未稱，今可用東三處地最東邊以葬我，名爲景安陵。喪禮每存省約，不須煩民。百官停六時入臨，朔望祖日可依舊。諸主六宮，並不須從山陵。內殿鳳華、壽昌、耀靈三處，是吾所治制。夫貴有天下，富兼四海，宴處寢息，不容乃陋，謂此爲奢儉之中，慎勿壞去。顯陽殿玉像諸佛及供養，具如別牒，可盡心禮拜供養之。應有功德事，可專在中。自今公私皆不得出家爲道，及起立塔寺，以宅爲精舍，竝嚴斷之。唯年六十，必有道心，聽朝賢選序，已有別詔。諸小小賜乞，及閤內處分，亦有別牒。內外禁衛勞舊主帥左右，悉付蕭諶優量驅使之，勿負吾遺意也。」是日上崩，年五十四。

　　上剛毅有斷，爲治總大體，以富國爲先。頗不喜遊宴、雕綺之事，言常恨之，未能頓遣。臨崩又詔「凡諸游費，宜從休息。自今遠近薦獻，務存節儉，不得出界營求，相高奢麗。金粟繒纊，弊民已多，珠玉玩好，傷工尤重，嚴加禁絕，不得有違准繩。」

　　九月丙寅，葬景安陵。

　　史臣曰：世祖南面嗣業，功參寶命，雖爲繼體，事實艱難。御袞垂旒，深存政典，文武授任，不革舊章。明罰厚恩，皆由上出，義兼長遠，莫不肅然。外表無塵，內朝多豫，機事平理，職貢有恆，府藏內充，民鮮勞役。宮室苑囿，未足以傷財，安樂延年，衆庶所同幸。若夫割愛懷抱，同彼甸人，太祖羣昭，位後諸穆。昔漢武留情晚悟，追恨戾園，魏文侯克中山，不以封弟，英賢心迹，臣所未詳也。

　　贊曰：武帝丕顯，徽號止戈。韶嶺歇祲，彭派澄波。威承景曆，肅御金科。北懷戎款，南獻夷歌。市朝晏逸，中外寧和。[1]

注
 全文以中華書局、一九七二年一月版《南齊書》爲本校。


Chinese text: This work was published before January 1, 1923, and is in the
public domain worldwide because the author died at least 100 years ago.
