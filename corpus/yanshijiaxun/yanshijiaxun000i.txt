顏氏家訓
作者：顏之推　北齊	
	
《顏氏家訓》二卷，〈江西巡撫採進本。〉舊本題北齊黃門侍郞顏之推撰。考陸法言《切韻序》，作於隋仁壽中，所列同定八人，之推與焉。則實終於隋。舊本所題，蓋據作書之時也。陳振孫《書錄解題》云︰「古今家訓，以此爲祖；然李翱所稱《太公家教》，雖屬僞書，至杜預《家誡》之類，則在前久矣。特之推所撰，卷帙較多耳。」晁公武《讀書志》云︰「之推本梁人，所著凡二十篇，述立身治家之法，辨正時俗之謬，以訓世人。」今觀其書，大抵於世故人情，深明利害，而能文之以經訓，故《唐志》、《宋志》俱列之儒家。然其中《歸心》等篇，深明因果，不出當時好佛之習，又兼論字畫音訓，並考正典故，品第文藝，曼衍旁涉，不專爲一家之言，今特退之雜家，從其類焉。又是書《隋志》不著録，《唐志》、《宋志》俱作七卷，今本止二卷，錢曾《讀書敏求記》載有宋鈔淳熙七年嘉光沈揆本七卷，以閩本、蜀本及天台謝氏所校五代和凝本參定，末附《考證》二十三條，別爲一卷，且力斥流俗并爲二卷之非。今沈本不可復見，無由知其分卷之舊，姑從明人刊本録之。然其文既無異同，則卷帙分合，亦爲細故。惟《考證》一卷，佚之可惜耳。