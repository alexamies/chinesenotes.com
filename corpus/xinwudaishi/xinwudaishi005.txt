存勖，克用長子也。初，克用破孟方立於邢州，還軍上黨，置酒三垂崗，伶人奏《百年歌》，至於衰老之際，聲甚悲，坐上皆淒愴。時存勖在側，方五歲，克用慨然捋須，指而笑曰：「吾行老矣，此奇兒也，後二十年，其能代我戰於此乎！」存勖年十一，從克用破王行瑜，遣獻捷於京師，昭宗異其狀貌，賜以鸂鶒卮、翡翠盤，而撫其背曰：「兒有奇表，後當富貴，無忘予家。」及長，善騎射，膽勇過人，稍習《春秋》，通大義，尤喜音聲歌舞俳優之戲。

天祐五年正月，即王位於太原。叔父克寧殺都虞候李存質，幸臣史敬镕告克寧謀叛。二月，執而戕之，且以先王之喪、叔父之難告周德威，德威自亂柳還軍太原。梁夾城兵聞晉有大喪，德威軍且去，因頗懈。王謂諸將曰：「梁人幸我大喪，謂我少而新立，無能為也，宜乘其怠擊之。」乃出兵趨上黨，行至三重崗，嘆曰：「此先王置酒處也！」會天大霧晝暝，兵行霧中，攻其夾城，破之，梁軍大敗，凱旋告廟。九月，蜀王王建、岐王李茂貞及楊崇本攻梁大安，晉亦遣周德威攻其晉州，敗梁軍於神山。

六年，劉知俊叛梁，來乞師，王自將至陰地關，遣周德威攻晉州，敗梁軍於蒙阮。七年冬，梁遣王景仁攻趙，趙王王镕來乞師，諸將皆疑镕詐，未可出兵，王不聽，乃救趙。八年正月，敗梁軍於柏鄉，斬首二萬級，獲其將校三百人，馬三千匹。進攻邢州，不下，留兵圍之，去，攻魏。別遣周德威徇梁夏津、高唐，攻博州，破東武、朝城，遂擊黎陽、臨河、淇門，掠新鄉、共城。

燕王劉守光聞晉攻梁深入，乃大治兵，聲言助晉，王患之，乃旋師。七月，會趙王王镕於承天軍。劉守光稱帝於燕。九年正月，遣周德威會鎮、定以攻燕，守光求救於梁，梁軍攻趙，屠棗強，李存審擊走之。八月，朱友謙以河中叛於梁來降，梁遣康懷英討友謙，友謙復臣於梁，而亦陰附於晉。十年十月，劉守光請降，王如幽州，守光背約不降，攻破之。十一年，殺燕王劉守光於太原，用其父仁恭於雁門。於是趙王王镕、北平王王處直奉冊推王為尚書令，始建行臺。七月，攻梁邢州，戰於張公橋，晉軍大敗。

十二年，魏州軍亂，賀德倫以魏、博二州叛於梁來附。王入魏州，行至永濟，誅其亂首張彥，以其兵五百自衛，號帳前銀槍軍。六月，王兼領魏博節度使。取德州。七月，取澶州。劉鄩軍於洹水，王率百騎覘其營，遇鄩伏兵圍之數重，決圍而出，亡七八騎。八月，梁復取澶州，晉軍與鄩對壘於莘，晉軍數挑戰，鄩閉壁不出。十三年正月，王留李存審於莘，聲言西歸。鄩聞晉王且去，即引兵擊魏，攻城東。王行至貝州，返擊鄩，大敗之，追至於故元城，又敗之，鄩走黎陽。三月，攻梁衛州，降其刺史米昭；克磁州，殺其刺史靳昭。四月，克洺州。八月，圍邢州，降其節度使閻寶。梁張筠棄相州、戴思遠棄滄州而逃，遂取二州，而貝州人殺梁守將張源德，以城降。

契丹寇蔚州，執振武節度使李嗣本。十四年，契丹寇新州，遂寇幽州，李嗣源擊走之。冬，梁謝彥章軍於楊劉。十二月，攻楊劉，王自負芻以堙塹，遂破之。十五年正月，梁、晉相距於楊劉，彥章決河水以隔晉軍。六月，渡水擊彥章，破其四寨。八月，大閱於魏，合盧龍、橫海、昭義、安國及鎮、定之兵十萬、馬萬匹，軍於麻家渡。謝彥章軍於行臺。十二月，進軍臨濮，梁軍追之，戰於胡柳，晉軍大敗，周德威死之。梁軍暮休於土山，晉軍復擊，大敗之，遂軍德勝，為夾寨。十六年正月，王兼領盧龍軍節度使。梁王瓚攻德勝南城，不克。十月，廣德勝北城。十二月，敗梁軍於河南。十七年，朱友謙襲同州，梁遣劉鄩擊友謙，李存審敗梁軍於同州。

十八年正月，魏州僧傳真獻唐受命寶一。趙將張文禮弒其君镕，文禮來請命。二月，以文禮為鎮州兵馬留後。三月，河中節度使朱友謙、昭義軍節度使李嗣昭、橫海軍節度使李存審、義武軍節度使王處直、安國軍節度使李嗣源、鎮州兵馬留後張文禮、領天平軍節度使閻寶，大同軍節度使李存璋、振武軍節度使李存進、匡國軍節度使朱令德，請王即皇帝位，王三辭，友謙等三請，王曰：「予當思之。」

八月，遣趙王王镕故將符習及閻寶、史建瑭等攻張文禮於鎮州。建瑭取趙州。張文禮卒，其子處瑾閉城拒守。九月，建瑭戰死。十月，梁戴思遠攻德勝北城，李嗣源敗之於戚城。王處直叛附於契丹，其子都幽處直以來附。十二月，契丹寇涿州，遂寇定州。十九年正月，敗契丹於新城、望都，追奔至於涿州。三月，閻寶敗於鎮州，以李嗣昭代之。四月，嗣昭戰死，以李存進代之。八月，梁取衛州。九月，存進敗鎮人於東垣，存進戰死。十月，李存審克鎮州。王兼領成德軍節度使。

同光元年春三月，李繼韜以潞州叛附於梁。夏四月己巳，皇帝即位，大赦，改元，國號唐。行臺左丞相豆盧革為門下侍郎，右丞相盧程為中書侍郎：同中書門下平章事；中門使郭崇韜、昭義監軍張居翰為樞密使。以魏州為東京，太原為西京，鎮州為北都。閏月，追尊祖考為皇帝，妣為皇后：曾祖執宜、祖妣崔氏皆謚曰昭烈，廟號懿祖；祖國昌、祖妣秦氏皆謚曰文景，廟號獻祖；考謚曰武，廟號太祖。立廟於太原，自唐高祖、太宗、懿宗、昭宗為七廟。壬寅，李嗣源取鄆州。五月辛酉梁人取德勝南城。六月，及王彥章戰於新壘，敗之。是月，盧程罷。秋八月，梁人克澤州，守將裴約死之。九月戊辰，李嗣源及王彥章戰於遞坊，敗之。冬十月壬申，如鄆州以襲梁。甲戌，取中都。丁丑，取曹州。己卯，滅梁。敬翔自殺。丙戌，貶鄭玨為萊州司戶參軍，蕭頃登州司戶參軍；殺李振、趙巖、張漢傑、朱珪，滅其族。己丑，德音降死罪囚，流已下原之。十一月乙巳，復北都為鎮州，太原為北都。丙辰，復汴州為宣武軍。丁巳，尚書左丞趙光胤為中書侍郎，禮部侍郎韋說：同中書門下平章事。戊午，新羅國王金樸英遣使者來。辛酉，復永平軍為西都。甲子，如洛京。十二月庚午朔，至自汴州。辛巳，李繼韜伏誅。繼韜之弟繼達殺其兄繼儔於潞州。壬辰，畋於伊闕。

二年春正月，河南尹張全義及諸鎮進暖殿物。己酉，求唐宦者。庚戌，新羅國王金樸英及其泉州範節度使王逢規皆遣使者來。乙卯，渤海國王大諲譔使大禹謨來。庚申，如河陽。辛酉，至自河陽。丁卯，七廟神主至自太原，祔於太廟。朝獻於太微宮。戊辰，享於太廟。二月己巳朔，有事於南郊，大赦。癸酉，各臣上尊號曰昭文睿武光孝皇帝。戊寅，幸李嗣源第。癸未，立劉氏為皇后。三月己酉，党項來。庚戌，賜從平汴州及入洛南郊立仗軍士等功臣。庚申，工部郎中李塗為檢視諸陵使。潞州將楊立反。夏五月壬寅，教坊使陳俊為景州刺史，內園栽接使儲德源為憲州刺史。丙辰，渤海國王大湮撰遣使者來。丙寅，李嗣源克潞州。六月丙子，楊立伏誅。己丑，封回紇王仁美為英義可汗。秋七月己酉，如雷山賽天神。八月，大雨霖，河溢。九月壬子，置水於城門，以禳熒惑。甲寅，幸郭崇韜第。丙辰，黑水遣使者來。冬十月癸未，左熊威軍將趙暉妻一產三男子。十一月癸卯，畋於伊闕。丙午，至自伊闕。丁巳，回鶻使都督安千想來。十二月庚午，及皇后幸張全義第。

三年春正月庚子，如東京，毀即位壇為鞠場。二月己巳，聚鞠於新場。乙亥，射雁於王莽河。辛巳，突厥渾解樓、渤海國王大諲撰皆遣使者來。射雁於北郊。乙酉，射鴨於郭泊。庚寅，射雁於北郊。三月乙未，寒食望祭於西郊。庚申，至自東京。辛酉，改東京為鄴都，以洛京為東都。夏四月乙亥，及皇后幸郭崇韜、朱漢賓第。旱。庚寅，趙光胤薨。五月丁酉，後太妃薨，廢朝五日。己酉，黑水、女真皆遣使者來。六月辛未，宗正卿李紓為昭宗、少帝改卜園陵使。括馬。秋七月壬寅，皇太后崩。八月癸未，殺河南縣令羅貫。九月庚子，魏王繼岌為西川四面行營都統，郭崇韜為招討使以伐蜀。自六月雨至於是月。丁巳，射雁於尖山。冬十月壬午，奚、吐渾、突厥皆遣使者來。戊子，葬貞簡太后於坤陵。十一月丁未，高麗遣使者來。己酉，蜀王衍降。郭崇韜殺王宗弼及其弟宗渥、宗訓，滅其族。十二月己卯，畋於白沙。癸未，至自白沙。閏月辛亥，封弟存美為邕王，存霸永王，存禮薛王，存渥申王，存乂睦王，存確通王，存紀雅王。

四年春正月壬戌，降死罪以下囚。甲子，魏王繼岌殺郭崇韜及其三子於蜀。戊寅，契丹使梅老鞋裏來。庚辰，殺其弟睦王存乂及河中讓國軍節度使李繼麟，滅其族。乙酉，沙州曹義金遣使者來。丙戌，回鶻阿咄欲遣使者來。丁亥，殺李繼麟之將史武、薛敬容、周唐殷、楊師太、王景、來仁、白奉國，皆滅其族。二月己丑，宣徽南院使李紹宏為樞密使。癸巳，鄴都軍將趙在禮反於貝州。甲午，畋於冷泉。趙在禮陷鄴都，武寧軍節度使李紹榮討之。邢州軍將趙太反，東北面招討使李紹真討之。甲辰，成德軍節度使李嗣源討趙在禮。三月，趙太伏誅。李嗣源反。博州守將翟建自稱刺史。甲子，殺王衍，滅其族。乙丑，如汴州。壬申，次滎澤。龍驤指揮軍使姚彥溫以前鋒軍叛降於李嗣源。嗣源入於汴州。甲戌，至自萬勝。從馬直指揮使郭從謙反。夏四月丁亥朔，皇帝崩。


Chinese text: This work was published before January 1, 1923, and is in the
public domain worldwide because the author died at least 100 years ago.
