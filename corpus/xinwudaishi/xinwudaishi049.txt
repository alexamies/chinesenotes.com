翟光鄴
翟光鄴，字化基，濮州鄄城人也。其父景珂，倜儻有膽氣。梁、晉相距於河上，景珂率聚邑人守永定驛，晉人攻之，逾年不能下，景珂卒戰死。光鄴時年十歲，為晉兵所掠，明宗愛其穎悟，常以自隨。光鄴事唐，官至耀州團練使。晉高祖時，歷棣沂二州刺史、西京副留守。出帝已破楊光遠，以光鄴為青州防禦使。光鄴招輯兵民，甚有恩意。契丹滅晉，遣光鄴知曹州。許王從益入汴，以為樞密使。漢高祖入京師，改右領軍衛大將軍、左金吾大將軍，充街使。周太祖入立，拜宣徽使、樞密副使，出知永興軍，卒於官。

光鄴為人沈默多謀，事繼母以孝聞。雖貴，不營財產，常假官舍以居，蕭然僅蔽風雨。雍睦親族，粗衣糲食，與均有無，而光鄴處之晏然，日與賓客飲酒聚書為樂。其所臨政，務以寬靜休息為意。病亟，戒其左右，氣絕以屍歸洛，無久留以煩軍府。既卒，州人上書乞留葬立祠，不許。

馮暉
馮暉，魏州人也。為效節軍卒，以功遷隊長。唐莊宗入魏，與梁相距於河上，暉以隊長亡入梁軍，王彥章以暉驍勇，隸之麾下。梁亡，莊宗赦暉不問。從明宗討楊立、魏王繼岌平蜀，累遷夔、興二州刺史。董璋反東川，暉從晉高祖討璋，軍至劍門，劍門兵守，不得入，暉從佗道出其左，擊蜀守兵殆盡。會晉高祖班師，拜暉澶州刺史。

天福中，範延光反魏州，遣暉襲滑州，不克，遂入於魏，為延光守。已而出降，拜義成軍節度使，徙鎮靈武。靈武自唐明宗已後，市馬糴粟，招來部族，給賜軍士，歲用度支錢六千萬，自關以西，轉輸供給，民不堪役，而流亡甚眾。青岡、土橋之間，氐、羌剽掠道路，商旅行必以兵。暉始至，則推以恩信，部族懷惠，止息侵奪，然後廣屯田以省轉餉，治倉庫、亭館千餘區，多出俸錢，民不加賦，管內大治，晉高祖下詔書褒美。

党項拓拔彥超最為大族，諸族向背常以彥超為去就。暉之至也，彥超來謁，遂留之，為起第於城中，賜予豐厚，務足其意。彥超既留，而諸部族爭以羊馬為市易，期年有馬五千匹。晉見暉馬多而得夷心，反以為患，徙鎮靜難，又徙保義。歲中，召為侍衛步軍都指揮使，領河陽節度使，暉於是始覺晉有患己意。是時，出帝昏亂，馮玉、李彥韜等用事，暉曲意事之，因得復鎮靈武。時王令溫鎮靈武，失夷落心，大為邊患。暉即請曰：「今朝廷多事，必不能以兵援臣，願得自募兵以為衛。」乃募得兵千餘人，行至梅戍，蕃夷稍稍來謁，暉顧首領一人，指其佩劍曰：「此板橋王氏劍邪？吾聞王氏劍天下利器也。」俯而取諸腰間，若將玩之，因擊殺首領者，其從騎十餘人皆殺之。裨將藥元福曰：「今去靈武尚五六百里，奈何？」暉笑曰：「此夷落之豪，部族之所恃也，吾能殺之，其餘豈敢動哉！」已而諸族皆以兵扼道路，暉以言譬諭之，獨所殺首領一族求戰，即與之戰而敗走，諸族遂不敢動。暉至靈武，撫綏邊部，凡十餘年，恩信大著。官至中書令，封陳留王。廣順三年卒，追封衛王。子繼業。

皇甫暉
皇甫暉，魏州人也。為魏軍卒，戍瓦橋關，歲滿當代歸，而留屯貝州。是時，唐莊宗已失政，天下離心。暉為人驍勇無賴，夜博軍中，不勝，乃與其徒謀為亂，劫其部將楊仁晟曰：「唐能破梁而得天下者，以先得魏而盡有河北兵也。魏軍甲不去體、馬不解鞍者十餘年，今天下已定，而天子不念魏軍久戍之勞，去家咫尺，不得相見。今將士思歸不可遏，公當與我俱行。不幸天子怒吾軍，則坐據一州，足以起事。」仁晟曰：「公等何計之過也！今英主在上，天下一家，精甲銳兵，不下數十萬，公等各有家屬，何故出此不祥之言？」軍士知不可強，遂斬之，推一小校為主，不從，又斬之，乃攜二首以詣裨將趙在禮，在禮從之，乃夜焚貝州以入於魏，在禮以暉為馬步軍都指揮使。暉擁甲士數百騎，大掠城中，至一民家，問其姓，曰：「姓國。」暉曰：「吾當破國！」遂盡殺之。又至一家，問其姓，曰：「姓萬。」暉曰：「吾殺萬家足矣。」又盡殺之。及明宗入魏，遂與在禮合謀，莊宗之禍自暉始。明宗即位，暉自軍卒擢拜陳州刺史，終唐世常為刺史。

晉天福中，以衛將軍居京師。在禮已秉旄節，罷鎮來朝，暉往候之曰：「與公俱起甘陵，卒成大事，然由我發也，公今富貴，能恤我乎？不然，禍起坐中！」在禮懼，遽出器幣數千與之，而飲以酒，暉飲自若，不謝而去。久之，為密州刺史。契丹犯闕，暉率其州人奔於江南，李景以為歙州刺史、奉化軍節度使，鎮江州。周師征淮，景以暉為北面行營應援使，屯清流關，為周師所敗，並其都監姚鳳皆被擒。世宗召見，暉金瘡被體，哀之，賜以金帶、鞍馬，後數日卒。拜鳳左屯衛上將軍。

唐景思
唐景思，秦州人也。幼善角，以屠狗為生。後去為軍卒，累遷指揮使。唐魏王繼岌伐蜀，景思為蜀守固鎮。繼岌兵至，景思以城降，拜興州刺史。晉高祖時，為貝州行軍司馬。出帝時，契丹攻陷貝州，景思為趙延壽所得，以為壕砦使。契丹滅晉，拜景思亳州防禦使。漢高祖時，為鄧州行軍司馬，後為沿淮巡檢。

漢法酷，而史弘肇用事，喜以告訐殺人。景思有奴，嘗有所求不如意，即馳見弘肇，言景思與李景交通，而私畜兵甲。弘肇遣吏將三十騎往收景思，奴謂吏曰：「景思勇者也，得則殺之，不然將失之也。」吏至，景思迎前，以兩手抱吏呼冤，請詣獄自理。吏引奴與景思驗，景思曰：「我家在此，請索之。有錢十千，為受外賂。有甲一屬，為私畜兵。」吏索之，惟一衣笥，軍籍、糧簿而已。吏閔而寬之，景思請械送京師以自明。景思有仆王知權在京師，聞景思被告，乃見弘肇，願先下獄明景思不反，弘肇憐之，送知權獄中，日勞以酒食。景思既械就道，潁、亳之人隨至京師共明之。弘肇乃鞫其奴，具伏，即奏斬奴而釋景思。後從世宗戰高平，世宗以所得漢降兵數千為效順指揮，以景思為指揮使，復戍淮上。周師伐淮南，以功領饒州刺史，遷濠州刺史，兵攻濠州，以戰傷重卒，贈武清軍節度使。

王進
王進，幽州良鄉人也。為人勇悍，走及奔馬。少聚徒為盜，鄉里患之，符彥超遣人以賂招置麾下。彥超鎮安遠軍，軍中有變，遣進馳奏京師，明宗怪其來速，嘉其足力，以隸寧衛指揮。漢高祖為侍衛親軍指揮使，以進為軍校。高祖鎮河東，因以之從，每有急，遣進馳至京師，往返不過五六日，由是愈親愛之，累遷奉國軍都指揮使。從周太祖起魏，遷虎捷右廂都指揮使。歷汝、鄭二州防禦使、彰德軍節度使。顯德元年秋，以疾卒，贈太師。

嗚呼！予述舊史，至於王進之事，未嘗不廢書而嘆曰：甚哉，五代之君，皆武人崛起，其所與俱勇夫悍卒，各裂土地封侯王，何異豺狼之牧斯人也！雖其附托遭遇，出於一時之幸，然猶必皆橫身陣敵，非有百夫之勇，則必一日之勞。至如進者，徒以疾足善走而秉旄節，何其甚歟！豈非名器之用，隨世而輕重者歟？世治則君子居之而重，世亂則小人易得而輕歟？抑因緣僥幸，未始不有，而尤多於亂世，既其極也，遂至於是歟？豈其又有甚於是者歟？當此之時，為國長者不過十餘年，短者三四年至一二年。天下之人，視其上易君代國，如更戍長無異，蓋其輕如此，況其下者乎！如進等者，豈足道哉！《易》否泰消長，君子小人常相上下，視在上者如進等，則其在下者可知矣。予書進事，所以哀斯人之亂，而見當時賢人君子之在下者，可勝道哉！可勝道哉！

常思
常思，字克恭，太原人也。初從唐莊宗為卒，後為長劍指揮使。歷唐、晉為六軍都虞候。漢高祖為河東節度使，以思為牢城指揮使。高祖入立，領武勝軍節度使，徙鎮昭義。思起軍卒，未嘗有戰功，徒以幸會漢興，遂秉旄節。在潞州五年，以聚斂為事，而性鄙儉。初，思微時，周太祖方少孤無依，衣食於思家，以思為叔，後思與周太祖俱遭漢以取富貴。周太祖已即位，每呼思為常叔，拜其妻，如家人禮。廣順三年，徙鎮歸德，居三年來朝，又徙平盧，思因啟曰：「臣居宋，宋民負臣絲息十萬兩，願以券上進。」太祖頷之，即焚其券，詔宋州悉蠲除之。思居青州，逾年得疾，歸於洛陽，卒，贈中書令。

孫方諫
孫方諫，鄭州清苑人也。初，定州西北有狼山堡，定人常保以避契丹，有尼深意居其中，以佛法誘民，民多歸之。後尼死，堡人言其屍不朽，因奉而事之。尼姓孫氏，方諫自以為尼族人，即繼行其法，堡人推以為主。晉出帝時，義武軍節度使惡方諫聚徒山中，恐為邊患，因表以為遊奕使。方諫因有所求不得，乃北通契丹。契丹後滅晉，以方諫為義武軍節度使。已而徙方諫於雲中，方諫不受命，率其徒復入狼山。漢高祖起，契丹縱火燒定州，虜其人民北去。方諫聞之，自狼山入，據之以歸漢，高祖嘉之，即拜方諫義武軍節度使。周太祖時，徙鎮鎮國，以其弟行友為定州留後。世宗攻太原，方諫朝於行在，從還京，至洛得疾，徙鎮匡國，卒於洛陽，年六十二，贈太師。


Chinese text: This work was published before January 1, 1923, and is in the
public domain worldwide because the author died at least 100 years ago.
