楊師厚
楊師厚，潁州斤溝人也。少事河陽李罕之，罕之降晉，選其麾下勁卒百人獻於晉王，師厚在籍中。師厚在晉，無所知名，後以罪奔於梁，太祖以為宣武軍押衙、曹州刺史。梁攻王師範，師厚戰臨朐，擒其偏將八十餘人，取棣州，以功拜齊州刺史。太祖攻趙匡凝於襄陽，遣師厚為先鋒。師厚取谷城西童山木為浮橋，渡漢水，擊匡凝，敗之，匡凝棄城走。師厚進攻荊南，又走匡凝弟匡明，功為多，拜山南東道節度使、同中書門下平章事。

劉知俊叛，攻陷長安，劉掞、牛存節等攻之，久不克。師厚以奇兵出，旁南山入其西門，降其守者，遂克之。晉周德威攻晉州以應知俊，師厚敗之於蒙坑，以功遷保義軍節度使，徙鎮宣義。是時，梁兵攻趙久無功，太祖病臥洛陽，少間，乃自將北擊趙。師厚從太祖至洹水，夜行迷失道，明旦，次魏縣，聞敵將至，梁兵潰亂不可止，久之無敵，乃定。已而太祖疾作，乃還。明年少間，而晉軍攻燕，燕王劉守光求援於梁，太祖為之擊趙以牽晉，屯於龍花，遣師厚攻棗強，三月不能下。太祖怒，自往督兵戰，乃破，屠之，進圍蓚縣。晉史建瑭以輕兵夜擊梁軍，梁軍大擾，太祖與師厚皆棄輜重南走。太祖還東都，師厚留屯魏州。明年，太祖遇弒，友珪自立，師厚乘間殺魏牙將潘晏、臧延範等，逐出節度使羅周翰，友珪因以師厚為天雄軍節度使。

自太祖與晉戰河北，師厚常為招討使，悉領梁之勁兵。太祖崩，師厚遂逐其帥，而稍矜倨難制。時魏恃牙兵，其帥得以倔強。羅紹威時，牙兵盡死，魏勢孤，始為梁所制。師厚已得志，乃復置銀槍效範軍。友珪陰欲圖之，召師厚入計事。其吏田溫等勸師厚勿行，師厚曰：「吾二十年不負朱家，今若不行，則見疑而生事，然吾知上為人，雖往，無如我何也。」乃以勁兵二萬朝京師，留其兵城外，以十餘人自從，入見友珪，友珪益恐懼，賜與巨萬而還。

已而末帝謀討友珪，問於趙巖，巖曰：「此事成敗，在招討楊公爾。得其一言諭禁軍，吾事立辦。」末帝乃遣馬慎交陰見師厚，布腹心。師厚猶豫未決，謂其下曰：「方郢王弒逆時，吾不能即討。今君臣之分已定，無故改圖，人謂我何？」其下或曰：「友珪弒父與君，乃天下之惡，均王仗大義以誅賊，其事易成。彼若一朝破賊，公將何以自處？」師厚大悟，乃遣其將王舜賢至洛陽，見袁象先計事，使朱漢賓以兵屯滑州為應。末帝卒與象先殺友珪。

末帝即位，封師厚鄴王，詔書不名，事無巨細皆以諮之，然心益忌而畏之。已而師厚瘍發卒，末帝為之受賀於宮中。由是始分相、魏為兩鎮。魏軍亂，以魏博降晉，梁失河北自此始。

王景仁
王景仁，廬州合淝人也。初名茂章，少從楊行密起淮南。景仁為將驍勇剛悍，質略無威儀，臨敵務以身先士卒，行密壯之。梁太祖遣子友寧攻王師範於青州，師範乞兵於行密，行密遣景仁以步騎七千救師範。師範以兵背城為兩柵，友寧夜擊其一柵，柵中告急，趣景仁出戰，景仁按兵不動。友寧已破一柵，連戰不已。遲明，景仁度友寧兵已困，乃出戰，大敗之，遂斬友寧，以其首報行密。

是時，梁太祖方攻鄆州，聞子友寧死，以兵二十萬倍道而至，景仁閉壘示怯，伺梁兵怠，毀柵而出，驅馳疾戰，戰酣退坐，召諸將飲酒，已而復戰。太祖登高望見之，得青州降人，問：「飲酒者為誰？」曰：「王茂章也。」太祖嘆曰：「使吾得此人為將，天下不足平也！」梁兵又敗。景仁軍還，梁兵急追之，景仁度不可走，遣裨將李虔裕以眾一旅設覆於山下以待之，留軍不行，解鞍而寢。虔裕疾呼曰：「追兵至矣，宜速走，虔裕以死遏之！」景仁曰：「吾亦戰於此也。」虔裕三請，景仁乃行，而虔裕卒戰死，梁兵以故不能及，而景仁全軍以歸。

景仁事行密，為潤州團練使。行密死，子渥自宣州入立，以景仁代守宣州。渥已立，反求宣州故物，景仁惜不與，渥怒，以兵攻之。景仁奔於錢镠，镠表景仁領宣州節度使。梁太祖素識景仁，乃遣人召之，景仁間道歸梁，仍以為寧國軍節度使，加同中書門下平章事。久之，未有以用，使參宰相班，奉朝請而已。

開平四年，以景仁為北面招討使，將韓勍、李思安等兵伐趙；行至魏州，司天監言：「太陰虧，不利行師。」太祖亟召景仁等還，已而復遣之。景仁已去，太祖思術者言，馳使者止景仁於魏以待。景仁已過邢、洺，使者及之，景仁不奉詔，進營於柏鄉。乾化元年正月庚寅，日有食之，崇政使敬翔白太祖曰：「兵可憂矣！」太祖為之旰食。是日，景仁及晉人戰，大敗於柏鄉，景仁歸訴於太祖，太祖曰：「吾亦知之，蓋韓勍、李思安輕汝為客，不從節度爾。」乃罷景仁就第，後數月，悉復其官爵。

末帝立，以景仁為淮南招討使，攻廬、壽，軍過獨山，山有楊行密祠，景仁再拜號泣而去。戰於霍山，梁兵敗走，景仁殿而力戰，以故梁兵不甚敗。景仁歸京師，病疽卒，贈太尉。

賀瑰
賀瑰，字光遠，濮州人也。事鄆州朱宣為都指揮使。梁太祖攻朱瑾於兗州，宣遣瑰與何懷寶、柳存等以兵萬人救兗州，瑰趨待賓館，欲絕梁餉道。梁太祖略地至中都，得降卒，言瑰等兵趨待賓館矣！以六壬占之，得「斬關」，以為吉，乃選精兵夜疾馳百里，期先至待賓以逆瑰，而夜黑，兵失道，旦至鉅野東，遇瑰兵，擊之，瑰等大敗。瑰走，梁兵急追之，瑰顧路窮，登冢上大呼曰：「我賀瑰也，可勿殺我！」太祖馳騎取之，並取懷寶等數十人，降其卒三千餘人。是日，大風揚沙蔽天，太祖曰：「天怒我殺人少邪？」即盡殺降卒三千人，而系瑰及懷寶等至兗城下以招瑾，瑾不納，因斬懷寶等十餘人，而獨留瑰。瑰感太祖不殺，誓以身自效。從太祖平青州，以為曹州刺史。太祖即位，累遷相州刺史。末帝時，遷左龍虎統軍，宣義軍節度使。

貞明元年，魏兵亂，賀德倫降晉，晉王入魏州。劉掞敗於故元城，走黎陽，貝、衛、洺、磁諸州皆入於晉。晉軍取楊劉，末帝乃以瑰為招討使，與謝彥章等屯於行臺。晉軍迫瑰十里而柵，相持百餘日。瑰與彥章有隙，伏甲殺之，莊宗喜曰：「將帥不和，梁亡無日矣！」乃令軍中歸其老疾於鄴，以輕兵襲濮州。瑰自行臺躡之，戰於胡柳陂，晉人輜重在陣西，瑰軍將薄之，晉軍亂，斬其將周德威，盡取其輜重。軍已勝，陣無石山，日暮，晉兵仰攻之，瑰軍下山擊晉軍，瑰大敗，晉遂取濮州，城德勝，夾河為柵。瑰以舟兵攻南柵，不能得，還軍行臺，以疾卒，年六十二，贈侍中。有子光圖。

王檀
王檀，字眾美，京兆人也。少事梁太祖為小校，尚讓攻梁，戰尉氏門，檀勇出諸將，太祖奇之，遷踏白副指揮使。從朱珍募兵東方，戰數有功。梁與蔡兵戰板橋，李重裔馬踣，為蔡兵所擒，檀馳取之，並獲其將一人。從太祖破魏內黃，遷沖山都虞候。復從朱珍攻徐州，檀獲其將一人。梁兵攻王師範，檀以一軍破其密州，拜密州刺史。太祖即位，遷保義軍節度使，潞州東北面招討使。王景仁敗於柏鄉，晉兵圍邢州，太祖大懼，欲自將救之，檀止太祖，請自拒敵，力戰，卒全邢州，以功加同中書門下平章事，進封瑯琊郡王。友珪立，徙鎮宣化。貞明元年又徙匡國。是時，莊宗取魏博，檀以謂晉兵悉在河北，乃以奇兵西出陰地襲太原，不克而還。徙鎮天平，檀嘗招納亡盜居帳下，帳下兵亂，入殺檀，年五十八，贈太師，謚曰忠毅。

馬嗣勛
馬嗣勛，濠州鐘離人也，少事州為客將，為人材武有辯。梁太祖攻濠州，刺史張遂遣嗣勛持牌印降梁。楊行密攻遂，遂又使嗣勛乞兵於太祖。梁兵未至，濠州已沒，嗣勛無所歸，乃留事梁，太祖以為宣武軍元從押衙。太祖西攻鳳翔，行至華州，遣嗣勛入說韓建，建即時出降。天祐二年，羅紹威將誅牙軍，乞兵於梁，梁女嫁魏，適死，太祖乃遣嗣勛以長直千人為彩輿入魏，致兵器於輿中，聲言助葬。嗣勛館銅臺，夜與魏新鄉鎮兵攻石柱門，入迎紹威家屬，衛之。乃益取魏甲兵攻牙軍，牙軍不知兵所從來，莫能為備，殺其八千餘人，遲明皆盡。嗣勛中重瘡卒。太祖即位，贈太保。

王虔裕
王虔裕，瑯琊臨沂人也。為人健勇善騎射，以弋獵為生。少從諸葛爽起青、棣間，其後爽為汝州防禦使，率兵北擊沙陀，還入長安攻黃巢。爽兵敗降巢，巢以爽為河陽節度使。中和三年，孫儒陷河陽，虔裕隨爽奔於梁。是時，太祖新就鎮，黃巢、秦宗權等兵方盛，太祖數為所窘，而梁未有佗將，乃以虔裕將騎兵，常為先鋒擊巢陳、蔡間，拔其數柵。巢走，梁兵躡之，戰於萬勝戍，賊敗而東，虔裕功為多，乃表虔裕義州刺史。黃巢已去，秦宗權攻許、鄭，與梁為敵境，大小百餘戰，虔裕常有功。秦賢攻汴南境，太祖遣虔裕拒賢於尉氏，戰敗，失一裨將，太祖怒，拘虔裕於軍中。邢州孟遷降梁，為晉人所圍，太祖遣虔裕以精兵百人疾馳，夜破晉圍，入邢州，遲明，立梁旗幟於城上，晉人以為救兵至，乃退。已而晉兵復來，遷執虔裕降於晉，見殺。

謝彥章
謝彥章，許州人也。幼事葛從周，從周憐其敏惠，養以為子，授之兵法，從周以千錢置大盤中，為行陣偏伍之狀，示以出入進退之節，彥章盡得之。及壯，事梁太祖為騎將。是時，賀瑰善用步卒，而彥章與孟審澄、侯溫裕皆善將騎兵，審澄、溫裕所將不過三千，彥章多而益辦。彥章事末帝，累遷匡國軍節度使。貞明四年，晉攻河北，賀瑰為北面招討使，彥章為排陣使，屯於行臺。彥章為將，好禮儒士，雖居軍中，嘗儒服，或臨敵禦眾，肅然有將帥之威，左右馳驟，疾若風雨。晉人望其行陣齊整，相謂曰：「謝彥章必在此也！」其名重敵中如此。瑰心忌之。彥章與瑰行視郊外，瑰指一地語彥章曰：「此地岡阜隆起，其中坦然，營柵之地也。」已而晉兵柵之，瑰疑彥章陰以告晉，益惡之。彥章故與馬步都虞候朱珪有隙，瑰欲速戰，彥章請持重以老敵，珪乃誣彥章以為將反。瑰旦享士，使珪伏甲殺之，審澄、溫裕皆見害。


Chinese text: This work was published before January 1, 1923, and is in the
public domain worldwide because the author died at least 100 years ago.
