王峻
王峻，字秀峰，相州安陽人也。父豐，為樂營將。峻少以善歌事梁節度使張筠。唐莊宗已下魏博，筠棄相州，走歸京師。租庸使趙巖過筠家，筠命峻歌佐酒，巖見而悅之。是時巖方用事，筠因以峻遣巖。梁亡，巖族誅，峻流落民間。久之，事三司使張延朗，延朗不甚愛之。晉高祖滅唐，殺延朗，是時漢高祖從晉起兵，因悉以延朗貲產賜之，峻因得事漢高祖。高祖鎮河東，峻為客將。高祖即位，拜峻客省使。漢遣郭從義討趙思綰，以峻監其軍。累遷宣徽北院使。

周太祖鎮天雄軍，峻為監軍。漢隱帝已殺大臣史弘肇等，又遣人殺周太祖及峻等，峻等遂與太祖舉兵犯京師。太祖監國，以漢太后命拜峻樞密使。太祖將兵北出，至澶州，返軍向京師。是時，太祖已遣馮道迎湘陰公赟於徐州，而漢宗室蔡王信在許州。峻與王殷謀，遣侍衛馬軍指揮使郭崇率兵之宋州、前申州刺史馬鐸之許州以伺變，崇、鐸遂幽赟而殺信。

太祖入立，拜峻右僕射、門下侍郎、同中書門下平章事，監修國史。劉旻攻晉州，峻為行營都部署，得以便宜從事。別遣陳思讓、康延沼自烏嶺出絳州與峻會。峻至陜州，留不進。太祖遣使者翟守素馳至陜州，諭峻欲親征。峻屏左右謂守素曰：「晉州城堅不可近，而劉旻兵銳亦未可當，臣所以留此者，非怯也，蓋有待爾。且陛下新即位，四方藩鎮，未有威德以加之，豈宜輕舉！而兗州慕容彥超反跡已露，若陛下出汜水，則彥超入京師，陛下何以待之？」守素馳還，具道峻言。是時，太祖已下詔西幸，聞峻語，遽自提其耳曰：「幾敗吾事！」乃止不行。峻軍出自絳州，前鋒報過蒙坑，峻喜，謂其屬曰：「蒙坑，晉、絳之險也，旻不分兵扼之，使吾過此，可知其必敗也。」峻軍去晉州一舍，旻聞周兵大至，即解去。諸將皆欲追之，峻猶豫不決。明日，遣騎兵追旻，不及而還。從討慕容彥超，為隨駕都部署，率眾先登。

峻與太祖俱起於魏，自謂佐命之功，以天下為己任。凡所論請，事無大小，期於必得，或小不如誌，言色輒不遜，太祖每優容之。峻年長於太祖二歲，往往呼峻為兄，或稱其字，峻由是益橫。鄭仁誨、李重進、向訓等，皆太祖故時偏裨，太祖初即位，謙抑未欲進用，而峻心忌之。自破慕容彥超還，即求解樞密以探上意，太祖慰勞之。峻多發書諸鎮，求為保薦，居數日，諸鎮皆馳騎上峻書，太祖大駭。峻連章求解，因不視事，太祖遣近臣召之曰：「卿若不出，吾當自往候卿。」峻曰：「車駕若來，是致臣有不測也。」然殊無出意。樞密直學士陳同與峻相善，太祖即遣同召峻。同還奏曰：「峻意少解，然請陛下聲言嚴駕，若將幸之，則峻必出矣。」太祖僶俛從之。峻聞太祖且來，遂馳入謁。

峻於樞密院起廳事，極其華侈，邀太祖臨幸，賜予甚厚。太祖於內園起一小殿，峻輒奏曰：「宮室已多，何用此為？」太祖曰：「樞密院屋不少，卿亦何必有作？」峻慚不能對。峻為樞密使兼宰相，又求兼領平盧。已受命，暫之鎮，又請借左藏庫綾萬匹，太祖皆勉從之。又請用顏衎、陳同代李谷、範質為相，太祖曰：「進退宰相，豈可倉卒？當徐思之。」峻論請不已，語漸不遜。日亭午，太祖未食，峻爭不已，是時寒食假，太祖曰：「俟假開，當為卿行。」峻乃退。太祖遂不能忍，明日禦便殿，召百官皆入，即幽峻於別所。太祖見馮道，泣曰：「峻淩朕，不能忍！」即貶商州司馬，卒於貶所。

峻已被黜，太祖以峻監修國史，意其所書不實，因召史官取日曆讀之，史官以禁中事非外所知，懼以漏落得罪。峻貶後，李穀監修，因請命近臣錄禁中事付史館，乃命樞密直學士就樞密院錄送史館，自此始。

王殷
王殷，大名人也。少為軍卒，以軍功累遷靈武馬步軍都指揮使。唐廢帝時，從範延光討張令昭於魏，以功拜祁州刺史。晉天福中，徙原州刺史。

殷事母以孝聞，欲與人遊，必先白母，母所不可者，未嘗取往。及為刺史，政事有小失，母責之，殷即取杖授婢仆，自笞於母前。母亡服喪，晉高祖詔殷起復，以為憲州刺史，殷乞終喪。服除，出帝以為奉國右廂都指揮使。

後從漢高祖討杜重威，先登力戰，矢中其腦，鏃自口出而不死，高祖嘉之，以為侍衛步軍都指揮使，領寧江軍節度使。契丹犯邊，漢遣殷以兵屯澶州。隱帝已殺楊邠等，詔鎮寧軍節度使李弘義殺殷於澶州，又詔郭崇殺周太祖於魏。詔書至澶州，弘義恐事不果，反以告殷，殷遣人馳至魏告周太祖，遂起兵反。太祖入立，拜侍衛親軍都指揮使，出為天雄軍節度使、同中書門下平章事，仍領親軍，自河以北皆受殷節度。殷頗務聚斂，太祖聞而惡之，遣人謂之曰：「吾起魏時，帑廩儲畜豈少邪？汝為國家用，足矣。」殷不聽。

殷與王峻俱從太祖起自魏，後峻得罪，殷不自安。廣順三年秋九月永壽節，殷求入為壽，太祖許之，而懼其疑也，復遣使止之。明年，太祖有事於南郊。是冬，殷來朝，殷握兵柄，職當警衛，出入多以兵從，又求兵甲，以備非常。是時，太祖臥疾，疑殷有異志，乃力疾禦滋德殿，殷入起居，即命執之，削奪在身官爵，長流登州。已而殺之，徙其家屬於登州。

劉詞
劉詞，字好謙，大名元城人也。少事楊師厚，以勇悍知名。唐莊宗下魏博，與梁戰夾河，詞以軍功為效節軍使，遷長劍指揮使，坐事左遷汝州十餘年。廢帝時，詔諸州鎮選驍勇者充禁軍，詞得選為禁軍校。從破張從賓、楊光遠，以功遷奉國第一軍都虞候。從馬全節破安州，以功遷指揮使。從杜重威破鎮州，以先登功拜泌州刺史。晉軍討安從進，為襄州行營都虞候，以功遷泌州團練使。徙房州，歲餘，為政不苛撓，人頗便之。詞居暇日，常被甲枕戈而臥，謂人曰：「我以此取富貴，豈可一日輒忘之？且人情易習，若一墮其筋力，有事何以報國！」漢高祖時，復為奉國右廂都指揮使。漢軍討李守貞於河中，詞以侍衛步軍都指揮使領寧江軍節度使，為行營都虞候，以功拜鎮國軍節度使。周太祖入立，加同中書門下平章事。歷鎮安國、河陽三城。世宗戰高平，樊愛能等軍敗南走，遇詞而止之曰：「軍敗矣，可無前也。」詞不聽，輒趣兵以進，世宗嘉之，以為隨駕都部署。及班師，以為河東行營副都部署，徙鎮永興。明年卒於鎮，年六十五，贈侍中，謚忠惠。

王環
王環，鎮州真定人也。以勇力事孟知祥為禦者，及知祥僭號於蜀，使典衛兵。晉開運之亂，秦、鳳、階、成入於蜀，孟昶以環為鳳州節度使。周世宗即位，明年，遣王景、向訓攻秦、鳳州，數為環所敗，大臣皆請罷兵。世宗曰：「吾欲一天下以為家，而聲教不及秦、鳳，今兵已出，無功而返，吾有慚焉。」乃決意攻之。周兵糧道頗艱，昶遣兵五千出堂倉抵黃花谷以爭糧道。景、訓先知其來，命排陣使張建雄以兵二千當谷口，別遣裨將以勁兵千人出其後，伏堂倉以待其歸。蜀兵前遇建雄，戰不勝，退走堂倉，伏發，盡殪之，由是蜀兵守諸城堡者皆潰。

初，昶遣其秦州節度使高處儔以兵援環，未至，聞堂倉兵敗，亦潰歸，處儔判官趙比閉城不內，處儔遂奔成都，比乃以城降，成、階二州相繼亦降，獨環堅守百餘日，然後克之。世宗召見環，嘆曰：「三州已降，環獨堅守，吾數以書招之，而環不答，至於力屈就擒，雖不能死，亦忠其所事也，用之可勸事君者。」乃拜環右驍衛將軍。是時，周師已征淮，即以環佐侯章為攻取賊城水砦副部署。初，周師南征，李景陳兵於淮，舟楫甚盛，周師無水戰之具，世宗患之，乃置造船務於京城之西，為戰艦數百艘，得景降卒，教之水戰。明年，世宗再征淮，使環將水戰卒數千，自蔡河以入淮。環居軍中，未嘗有戰功。蜀卒與環俱擒者，世宗不殺，悉以從軍，後多南奔於景，世宗待環益不疑。已而景將許文縝、邊鎬等皆被擒，世宗悉以為將軍，與環等列第京師，歲時賜與甚厚。明年又幸淮南，又以環從，遇疾，卒於泗州。

折從阮
折從阮，字可久，初名從遠，避漢高祖名，改為阮，雲中人也。其父嗣倫，為麟州刺史。從阮為人，溫恭長者，居父喪，以孝聞。唐莊宗鎮太原，以為牙將，後以為府州刺史。晉出帝與契丹敗盟，從阮以兵攻契丹，取其城堡十餘，遷本州團練使，兼領朔州刺史、安北都護、振武軍節度使、契丹西南面行營馬步軍都虞候。漢高祖入立，於府州建永安軍，以從阮為節度使。明年，以其族朝京師，徙鎮武勝，即拜從阮子德扆為府州團練使。周太祖入立，從阮歷徙宣義、保義、靜難三鎮。顯德二年，罷還京師，行至洛陽卒，贈中書令。


Chinese text: This work was published before January 1, 1923, and is in the
public domain worldwide because the author died at least 100 years ago.
