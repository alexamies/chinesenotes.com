嗚呼，五代之亂極矣，《傳》所謂「天地閉，賢人隱」之時歟！當此之時，臣弒其君，子弒其父，而搢紳之士安其祿而立其朝，充然無復廉恥之色者皆是也。吾以謂自古忠臣義士多出於亂世，而怪當時可道者何少也，豈果無其人哉？雖曰干戈興，學校廢，而禮義衰，風俗隳壞，至於如此，然自古天下未嘗無人也，吾意必有潔身自負之士，嫉世遠去而不可見者。自古材賢有韞於中而不見於外，或窮居陋巷，委身草莽，雖顏子之行，不遇仲尼而名不彰，況世變多故，而君子道消之時乎！吾又以謂必有負材能，修節義，而沈淪於下，泯沒而無聞者。求之傳記，而亂世崩離，文字殘缺，不可復得，然僅得者四五人而已。

處乎山林而群麋鹿，雖不足以為中道，然與其食人之祿，俯首而包羞，孰若無愧於心，放身而自得，吾得二人焉，曰鄭遨、張薦明。勢利不屈其心，去就不違其義，吾得一人焉，曰石昂。茍利於君，以忠獲罪，而何必自明，有至死而不言者，此古之義士也，吾得一人焉，曰程福赟。五代之亂，君不君，臣不臣，父不父，子不子，至於兄弟、夫婦人倫之際，無不大壞，而天理幾乎其滅矣。於此之時，能以孝悌自修於一鄉，而風行於天下者，猶或有之，然其事跡不著，而無可紀次，獨其名氏或因見於書者，吾亦不敢沒，而其略可錄者，吾得一人焉，曰李自倫。作《一行傳》。

鄭遨〈（張薦明附）〉
鄭遨，字雲叟，滑州白馬人也。唐明宗祖廟諱遨，故世行其字。遨少好學，敏於文辭。唐昭宗時，舉進士不中，見天下已亂，有拂衣遠去之意，欲攜其妻、子與俱隱，其妻不從，遨及入少室山為道士。其妻數以書勸遨還家，輒投之於火，後聞其妻、子卒，一慟而止。遨與李振故善，振後事梁貴顯，欲以祿遨，遨不顧，後振得罪南竄，遨徒步千里往省之，由是聞者益高其行。其後，遨聞華山有五粒松，脂淪入地，千歲化為藥，能去三屍，因徙居華陰，欲求之。與道士李道殷、羅隱之友善，世目以為三高士。遨種田，隱之賣藥以自給，道殷有釣魚術，鉤而不餌，又能化石為金，遨嘗驗其信然，而不之求也。節度使劉遂凝數以寶貨遺之，遨一不受。唐明宗時以左拾遺、晉高祖時以諫議大夫召之，皆不起，即賜號為逍遙先生。天福四年卒，年七十四。

遨之節高矣，遭亂世不汙於榮利，至棄妻、子不顧而去，豈非與世自絕而篤愛其身者歟？然遨好飲酒弈棋，時時為詩章落人間，人間多寫以縑素，相贈遺以為寶，至或圖寫其形，玩於屋壁，其跡雖遠而其名愈彰，與乎石門、荷之徒異矣。

與遨同時張薦明者，燕人也。少以儒學遊河朔，後去為道士，通老子、莊周之說。高祖召見，問「道家可以治國乎？」對曰：「道也者，妙萬物而為言，得其極者，屍居衽席之間可以治天地也。」高祖大其言，延入內殿講《道德經》，拜以為師。薦明聞宮中奉時鼓，曰：「陛下聞鼓乎？其聲一而已。五音十二律，鼓無一焉，然和之者鼓也。夫一，萬事之本也，能守一者可以治天下。」高祖善之，賜號通玄先生，後不知其所終。

石昂
石昂，青州臨淄人也。家有書數千卷，喜延四方之士，士無遠近，多就昂學問，食其門下者或累歲，昂未嘗有怠色。而昂不求仕進。節度使符習高基行，召以為臨淄令。習入朝京師，監軍楊彥朗知留後事，昂以公事至府上謁，贊者以彥朗諱「石」，更其姓曰「右」。昂趨於庭，仰責彥朗曰：「內侍奈何以私害公！昂姓『石』，非『右』也。」彥朗大怒，拂衣起去，昂即趨出。解官還於家，語其子曰：「吾本不欲仕亂世，果為刑人所辱，子孫其以我為戒！」

昂父亦好學，平生不喜拂說，父死，昂於柩前誦《尚書》，曰：「此吾先人之所欲聞也。」禁其家不可以佛事汙吾先人。

晉高祖時，詔天下求孝悌之士，戶部尚書王權、宗正卿石光贊、國子祭酒田敏、兵部侍郎王延等相與詣東上閣門，上昂行義可以應詔。詔昂至京師，召見便殿，以為宗正丞。遷少卿。出帝即位，晉政日壞，昂數上疏極諫，不聽，乃稱疾東歸，以壽終於家。昂既去，而晉室大亂。

程福赟
程福赟者，不知其世家。為人沈厚寡言而有勇。少為軍卒，以戰功累遷洺州團練使。晉出帝時，為奉國右廂都指揮使。開運中，契丹入寇，出帝北征，奉國軍士乘間夜縱火焚營，欲因以為亂，福赟身自救火被傷，火滅而亂者不得發。福赟以為契丹且大至，而天子在軍，京師虛空，不宜以小故動搖人聽，因匿其事不以聞。軍將李殷位次福赟下，利其去而代之，因誣福赟與亂者同謀，不然何以不奏。出帝下福赟獄，人皆以為冤，福赟終不自辨以見殺。

李自倫
李自倫者，深州人也。天福四年正月，尚書戶部奏：「深州司功參軍李自倫六世同居，奉敕準格。按格，孝義旌表，必先加按驗，孝者復其終身，義門仍加旌表。得本州審到鄉老程言等稱，自倫高祖訓，訓生粲，粲生則，則生忠，忠生自倫，自倫生光厚，六世同居不妄。」敕以所居飛鳧鄉為孝義鄉，匡聖裏為仁和裏，準式旌表門閭。九月丙子，戶部復奏：「前登州義門王仲昭六世同居，其旌表有聽事、步欄，前列屏，樹烏頭正門，閥閱一丈二尺，烏頭二柱端冒以瓦桶，築雙闕一丈，在烏頭之南三丈七尺，夾樹槐柳，十有五步，請如之。」敕曰：「此故事也，令式無之。其量地之宜，高其外門，門安綽楔，左右建臺，高一丈二尺，廣狹方正稱焉，圬以白而赤其四角，使不孝不義者見之，可以悛心而易行焉。」


Chinese text: This work was published before January 1, 1923, and is in the
public domain worldwide because the author died at least 100 years ago.
