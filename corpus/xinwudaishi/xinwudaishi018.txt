高祖皇后李氏
高祖皇后李氏，晉陽人也，其父為農。高祖少為軍卒，牧馬晉陽，夜入其家劫取之。高祖已貴，封魏國夫人，生隱帝。開運四年，高祖起兵太原，賞軍士，帑藏不足充，欲斂於民。後諫曰：「方今起事，號為義兵，民未知惠而先奪其財，殆非新天子所以救民之意也。今後宮所有，請悉出之，雖其不足，士亦不以為怨也。」高祖為改容謝之。高祖即位，立為皇后。高祖崩，隱帝冊尊為皇太后。

帝年少，數與小人郭允明、後贊、李業等遊戲宮中，後數切責之。帝曰：「國家之事，外有朝廷，非太后所宜言也。」太常卿張昭聞之，上疏諫帝，請：「親近師傅，延問正人，以開聰明。」帝益不省。其後，帝卒與允明等謀議，遂至於亡。

初，帝與允明等謀誅楊邠、史弘肇等，議已定，入白太后。太后曰：「此大事也，當與宰相議之。」李業從旁對曰：「先皇帝平生言，朝廷大事，勿問書生。」太后深以為不可，帝拂衣而去，曰：「何必謀於閨門！」邠等死，周太祖起兵向京師，慕容彥超敗於劉子陂，帝欲出自臨兵，太后止之曰：「郭威本吾家人，非其危疑，何肯至此！今若按兵無動，以詔諭威，威必有說，則君臣之際，庶幾尚全。」帝不從以出，遂及於難。

周太祖入京師，舉事皆稱太后誥。已而議立湘陰公赟為天子，赟未至，太祖乃請太后臨朝。已而太祖出征契丹，軍士擁之以還。太祖請事太后為母，太后誥曰：「侍中功烈崇高，德聲昭著，剪除禍亂，安定邦家，謳歌有歸，歷數攸屬，所以軍民推戴，億兆同歡。老身未終殘年，屬此多難，唯以衰朽，托於始終。載省來箋，如母見待，感認深意，涕泗橫流。」於是迂後於太平宮，上尊號曰昭聖皇太后。顯德元年春崩。

高祖弟子侄
高祖二弟三子：弟曰崇、曰信，子曰承訓、承祐、承勛。崇子曰赟，高祖愛之，以為己子。乾祐元年，拜赟徐州節度使。承訓早卒，追封魏王。承祐次立，是謂隱帝。承勛為開封尹。

周太祖已敗漢兵於北郊，隱帝遇弒。太祖入京師，以謂漢大臣必相推戴，及見宰相馮道等，道殊無意，太祖不得已，見道猶下拜，道受太祖拜如平時，徐勞之曰：「公行良苦！」太祖意色皆沮，以謂漢大臣未有推立己意，又難於自立，因白漢太后擇立漢嗣。而宗室河東節度使崇等在者四人，乃為太后誥曰：「河東節度使崇，許州節度使信，皆高祖之弟，徐州節度使赟，開封尹承勛，皆高祖之子，文武百辟，其擇嗣君以承天統。」於是周太祖與王峻入見太后，言：「開封尹承勛，高祖皇帝之子，宜立。」太后以承勛久病，不任為嗣。太祖與群臣請見承勛視起居，太后命以臥榻舁承勛出見群臣，群臣視之信然，乃共奏曰：「徐州節度使赟，高祖愛之，以為子，宜立為嗣。」乃遣太師馮道率群臣迎赟。道揣周太祖意不在赟，謂太祖曰：「公此舉由衷乎？」太祖指天為誓。道既行，謂人曰：「吾平生不為謬語人，今謬語矣！」道見赟，傳太后意召之。

赟行至宋州，太祖自澶州為兵士擁還京師，王峻慮赟左右生變，遣侍衛馬軍指揮使郭崇以兵七百騎衛赟。崇至宋州，赟登樓問崇所以來之意，崇曰：「澶州軍變，懼未察之，遣崇護衛，非惡意也。」赟召崇，崇不敢進，馮道出與崇語，崇乃登樓見赟，已而奪赟部下兵。

太祖以書召道先歸，留其副趙上交、王度奉赟入朝太后。道乃先還，赟謂道曰：「寡人此來，所恃者以公三十年舊相，是以不疑。」道默然。赟客將賈正等數目道，欲圖之。赟曰：「勿草草，事豈出於公邪！」道已去，郭崇幽赟於外館，殺賈正及判官董裔、牙內都虞候劉福、孔目官夏昭度等。

太祖已監國，太后乃下誥曰：「此者樞密使郭威，誌安宗社，議立長君，以徐州節度使赟高祖近親，立為漢嗣，乃自藩鎮召赴京師。雖誥命已行，而軍情不附，天道在北，人心靡東。適當改卜之初，俾膺分土之命，赟可降授開府儀同三司，檢校太師、上柱國，封湘陰公。」赟以幽死。

初，赟自徐州入也，以都押衙鞏庭美、教練使楊溫守徐州。庭美等聞赟不得立，乃閉城拒命。太祖拜王彥超徐州節度使，下詔諭庭美等許以刺史，並詔赟赦庭美等。廣順元年三月，彥超克徐州，庭美等皆見殺。

承勛，廣順元年以病卒，追封陳王。

嗚呼！予既悲湘陰公赟之事，又嘉庭美、楊溫之所為。赟於漢非嫡長，特以周氏移國，畏天下而難之，故假赟以伺間爾。當是之時，天下皆知赟之必不立也，然庭美、溫之區區為赟守孤城以死，其始終之跡，何愧於死節之士哉！然予考於實錄，二人之死狀不明。夫二人之事，固知其無所成，其所重者死爾，然史氏不著，不知其何以死也。當王彥超之攻徐州也，周嘗遣人招庭美等，予得其詔書四，皆言庭美等嘗已送款於周，後懼罪而復叛，然庭美等款狀亦不見，是皆不可知也。夫史之闕文，要不慎哉。其疑以傳疑，則信者信矣。予固嘉二人之忠而悲其志，然不得列於死節之士者，惜哉！

高祖從弟信
蔡王信，高祖之從弟也。高祖鎮太原，以信為興捷軍都指揮使領義成軍節度使，徙領許州。高祖寢疾，隱帝當立為嗣，楊邠等受顧命，不欲信在京師，乃遣信就鎮，信涕泣而去。信所至黷貨，好行殺戮。軍士有犯法者，信召其妻子，對之刲剔支解，使自食其肉，血流盈前，信命樂飲酒自如也。楊邠等死，信大喜，謂其寮佐曰：「吾嘗為天無眼，而使我郁郁於此者三年矣！主上孤立，幾落賊手。諸公可以勸我一杯矣。」已而聞難作，信憂不能食。周太祖軍變於澶州，王峻遣前申州刺史馬鐸以兵巡檢許州，信乃自殺。周太祖即位，追封蔡王。


Chinese text: This work was published before January 1, 1923, and is in the
public domain worldwide because the author died at least 100 years ago.
