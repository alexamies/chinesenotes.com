氏叔琮
氏叔琮，開封尉氏人也。為梁騎兵伍長，梁兵擊黃巢陳、許間，叔琮戰數有功，太祖壯之，使將後院馬軍，從攻徐、兗，表宿州刺史。使攻襄陽，戰數敗，降為陽翟鎮遏使。久之，遷曹州刺史。太祖下河中，取晉、絳，晉王遣使致書太祖求成，太祖以晉書詞嫚，乃遣叔琮與賀德倫等攻之。叔琮自太行入，取澤、潞，出石會，營於洞渦，久之糧盡，乃旋。表晉州刺史。晉人復取絳州，攻臨汾，叔琮選壯士二人深目而胡須者，牧馬襄陵道旁，晉人以為晉兵，雜行道中，伺其怠，擒晉二人而歸。晉人大驚，以為有伏兵，乃退屯於蒲縣。太祖遣友寧兵萬人會叔琮禦晉，友寧欲休兵以待，叔琮曰：「敵聞救至必走，走則何功邪？」乃夜擊之，晉人大敗，逐之至於太原。太祖大喜曰：「破太原非氏老不可。」已而兵大疫，叔琮班師，令曰：「病不能行者焚之。」病者懼，皆言無恙，乃以精卒為殿而還至石會，留數騎，以大將旗幟立於高岡，晉兵疑其有伏，乃不敢追。久之，徙保大軍節度使。昭宗遷洛，拜右龍武統軍。太祖遣叔琮與李彥威等弒昭宗，已而殺之。

李彥威
李彥威，壽州人也。少事梁太祖，為人穎悟，善揣人意，太祖憐之，養以為子，冒姓朱氏，名友恭。歷汝、潁二州刺史。昭宗遷洛，拜右龍武統軍。初，劉季述廢昭宗，立皇太子裕為天子。昭宗反正，以為太子幼，為賊所立，赦之，復其始封為德王。昭宗自岐還，太祖見裕眉目疏秀，惡之，謂宰相崔胤曰：「德王嘗為季述所立，安得猶在乎？公白天子殺之。」胤奏之，昭宗不許，佗日以問太祖，太祖曰：「臣安敢及之，胤欲賣臣爾。」昭宗遷洛，謂蔣玄暉曰：「德王，朕愛子也，全忠何為欲殺之？」因泣下，嚙指流血。玄暉具以白太祖，太祖益惡之。是時，昭宗改元天祐，遷於東都，為梁所迫，而晉人、蜀人以為天祐之號非唐所建，不復稱之，但稱天復。王建亦傳檄天下，舉兵誅梁。太祖大懼，恐昭宗奔佗鎮，以兵七萬如河中，陰遣敬翔至洛，告彥威與氏叔琮等，使行弒逆。八月壬辰，彥威、叔琮以龍武兵宿禁中，夜二鼓，以兵百人叩宮門奏事，夫人裴正一開門問曰：「奏事安得以兵入？」龍武牙官史太殺之，趨椒蘭殿，問昭宗所在，昭宗方醉，起走，太持劍逐之，昭宗單衣旋柱而走，太劍及之，昭宗崩。訃至河中，太祖陽為驚駭，投地號哭，罵曰：「奴輩負我，俾我被惡名於後世邪！」太祖至洛，流彥威、叔琮嶺南，使張廷範殺之。彥威臨刑大呼曰：「賣我以滅口，其如神理何？」顧廷範曰：「勉之，公行自及。」遂見殺。已而還其姓名。

莊宗時，得故唐內人景姹，言當彥威等弒昭宗時，諸王宗屬數百人皆遇害，而同為一坑，瘞於龍興寺北，請合為一冢而改葬之。詔以故濮王為首，葬以一品禮云。

李振
李振，字興緒，其祖抱真，唐潞州節度使。振為唐金吾衛將軍，拜臺州刺史。盜起浙東，不果行，乃西歸。過梁，以策幹太祖，太祖留之。太祖兼領鄆州，表振節度副使。

振奏事長安，舍梁邸。宦官劉季述謀廢昭宗，遣其侄希正因梁邸吏程巖見振曰：「今主上嚴急，誅殺不辜，中尉懼及禍，將行廢立，請與諸邸吏協力以定中外，如何？」振駭然曰：「百歲奴事三歲主，而敢爾邪！今梁王百萬之師，方仗大義尊天子，君等無為此不祥也！」振還，季述卒與巖等廢昭宗，幽之東宮，號太上皇，立皇太子裕為天子。是時，太祖用兵在邢、洺間，季述詐為太上皇誥告太祖，太祖猶豫，未知所為，振曰：「夫豎刁、伊戾之亂，所以為霸者資也。今閹宦作亂，天子危辱，此正仗義立功之時。」太祖大悟，乃囚季述使者，遣振詣京師見崔胤，謀出昭宗。昭宗返正，太祖大喜，執振手曰：「卿謀得之矣！」

王師範以青州降梁，遣振往代師範，師範疑懼，不知所為，振曰：「獨不聞漢張繡乎？繡與曹公為敵，然不歸袁紹而歸曹公者，知其志大，不以私讎殺人也。今梁王方欲成大事，豈以故怨害忠臣乎？」師範洗然自釋，乃西歸梁。

昭宗遷洛，振往來京師，朝臣皆側目，振視之若無人。有所小怒，必加譴謫。故振一至京師，朝廷必有貶降。時人目振為鴟梟。太祖之弒昭宗也，遣振至京師與朱友恭、氏叔琮謀之。昭宗崩，太祖問振所以待友恭等宜如何？振曰：「昔晉司馬氏殺魏君而誅成濟，不然，何以塞天下口？」太祖乃歸罪友恭等而殺之。

振嘗舉進士咸通、乾符中，連不中，尤憤唐公卿，及裴樞等七人賜死白馬驛，振謂太祖曰：「此輩嘗自言清流，可投之河，使為濁流也。」太祖笑而從之。

太祖即位，累遷戶部尚書。友珪時，以振代敬翔為崇政院使。莊宗滅梁入汴，振謁見郭崇韜，崇韜曰：「人言李振一代奇才，吾今見之，乃常人爾！」已而伏誅。

裴迪
裴迪，字升之，河東聞喜人也。為人明敏，善治財賦，精於簿書。唐司空裴璩判度支，辟為出使巡官。都統王鐸鎮滑州，奏迪汴、宋、鄆等州供軍院使。鐸為租庸使，辟租庸招納使。梁太祖鎮宣武，辟節度判官。太祖用兵四方，常留迪以調兵賦。太祖乃榜門，以兵事自處，而以貨財獄訟一切任迪。太祖西攻岐，王師範謀襲汴，遣健卒苗公立持書至汴，陰伺虛實。迪召公立問東事，公立色動，乃屏人密詰之，具得其事。迪不暇啟，遣朱友寧以兵巡兗、鄆，以故師範雖竊發而事卒不成。太祖自岐還，將吏皆賜「迎鑾葉贊功臣」，將吏入見，太祖目迪曰：「葉贊之功，惟裴公有之，佗人不足當也。」迪入唐，累遷太常卿。太祖即位，召拜右僕射，居一歲告老，以司空致仕，卒於家。

韋震
韋震，字東卿，雍州萬年人也。初名肇。為人強敏，有口辯。事梁太祖為都統判官。申叢執秦宗權，欲送於太祖，又欲自獻於京師，又欲挾宗權奪其兵。太祖遣震入蔡州視之，叢遣騎兵三百迎震，欲殺之，震以計得免。還白太祖曰：「叢不足慮，為其謀者牙將裴涉，妄庸人也。」叢後果為郭璠所殺。璠以宗權歸於太祖，太祖欲大其事，請獻俘於唐，唐以時溥破黃巢，獻馘而已，宗權不足俘，左拾遺徐彥樞亦疏請所在斬決。太祖遣震奏事京師，往復論列，卒俘宗權。太祖德之，表為節度副使。昭宗幸石門，太祖遣震由虢略間道奉表行在，昭宗賜其名震。太祖已破兗、鄆，遂攻吳，大敗於清口。太祖懼諸鎮乘間圖己，乃諷杜洪、鐘傳、王師範、錢镠等薦己為元帥，且求兼領鄆州。昭宗初不許，震強辯，敢大言，語數不遜，昭宗卒許梁以鄆州，太祖遂兼四鎮，表震鄆州留後。昭宗遷洛，震入為河南尹、六軍諸衛副使，以病喑，守太子太保致仕。太祖受禪，改太子太傅。末帝即位，加太師，卒。

孔循
孔循，不知其家世何人也。少孤，流落於汴州，富人李讓闌得之，養以為子。梁太祖鎮宣武，以李讓為養子，循乃冒姓朱氏。稍長，給事太祖帳下，太祖諸兒乳母有愛之者，養循為子，乳母之夫姓趙，循又冒姓為趙氏，名殷衡。昭宗東遷洛陽，太祖盡去天子左右，悉以梁人代之，以王殷為宣徽使，循為副使。

循與蔣玄暉、張廷範等共與弒昭宗之謀，其後循與玄暉有隙，哀帝即位，將有事於南郊，循因與王殷讒於太祖曰：「玄暉私侍何太后，與廷範等奉天子郊天，冀延唐祚。」太祖大怒。是時，梁兵攻壽春，大敗而歸，哀帝遣裴迪勞軍，太祖見迪，怒甚，迪還，哀帝不敢郊。封太祖魏王，備九錫，太祖拒而不受。玄暉與宰相柳璨相次馳至梁自解，璨曰：「自古王者之興，必有封國，而唐所以不即遜位者，當先建國備九錫，然後禪也。」太祖曰：「我不由九錫作天子可乎？」璨懼，馳去。太祖遣循與王殷弒何皇后，因殺璨及玄暉、廷範等，以循為樞密副使。

唐亡，事梁為汝州防禦使、左衛大將軍、租庸使，始改姓孔，名循。莊宗時，權知汴州。明宗自魏兵反而南，莊宗東出汜水，循持兩端，遣迎明宗於北門，迎莊宗於西門，供帳牲餼，其禮如一，而戒其人曰：「先至者入之。」明宗先至，遂納之。

明宗即位，以為樞密使。明宗幸汴州，循留守東都，民有犯曲者，循族殺其家，明宗知其冤，因詔天下除曲禁，許民得造曲。循為人柔佞而險猾，安重誨尤親信之，凡循所言，無不聽用。明宗嘗欲以皇子娶重誨女，重誨以問循，循曰：「公為機密之臣，不宜與皇子婚。」重誨信之，乃止。而循陰使人白明宗，求以女妻皇子，明宗即以宋王從厚娶循女。重誨始惡其為人，出循為忠武軍節度使，徙鎮橫海，卒於鎮，年四十八，贈太尉。

孫德昭
孫德昭，鹽州五原人也。其父惟最，有材略。黃巢陷長安，惟最率其鄉里子弟，得義兵千人，南攻巢於咸陽，興平州將壯其所為，益以州兵二千。與破賊功，拜右金吾衛大將軍。朱玫亂京師，僖宗幸興元，惟最率兵擊賊。累遷鄜州節度使，留京師宿衛。鄜州將吏詣闕請惟最之鎮，京師民數萬與神策軍復遮留不得行，改荊南節度使，在京制置，分判神策軍，號「扈駕都」。是時，京師數亂，民皆賴以為保。

德昭以父任為神策軍指揮使。光化三年，劉季述廢昭宗，幽之東宮，宰相崔胤謀反正，陰使人求義士可共成事者，德昭乃與孫承誨、董從實應胤，胤裂衣襟為書以盟。天復元年正月朔，未旦，季述將朝，德昭伏甲士道旁，邀其輿斬之，承誨等分索餘黨皆盡。昭宗聞外喧嘩，大恐。德昭馳至，扣門曰：「季述誅矣，皇帝當反正！」何皇后呼曰：「汝可進逆首！」德昭擲其首入。已而承誨等悉取餘黨首以獻，昭宗信之。德昭破鎖出昭宗，禦丹鳳樓反正，以功拜靜海軍節度使，賜姓李，號「扶傾濟難忠烈功臣」，與承誨等皆拜節度使、同中書門下平章事，圖形淩煙閣，俱留京師，號「三使相」，恩寵無比。

是時，崔胤方欲誅唐宦官，外交梁以為恃，而宦官亦倚李茂貞為捍蔽，梁、岐交爭。冬十月，宦者韓全誨劫昭宗幸鳳翔，承誨、從實皆從，而德昭獨與梁，乃率兵衛胤及百官保東街，趣梁兵以西，梁太祖頗德其附己，以龍鳳劍、鬥雞紗遺之。太祖至華州，德昭以軍禮迎謁道旁。太祖至京師，表同州留後，將行，京師民復請留，遂為兩街制置使。梁兵圍鳳翔，德昭以其兵八千屬太祖，太祖益德之，使先之洛陽，賜甲第一區。昭宗東遷，拜左威衛上將軍，以疾免。太祖即位，以烏銀帶、袍、笏、名馬賜之。疾少間，以為左衛大將軍。末帝立，拜左金吾大將軍以卒。承誨、從實至鳳翔，與宦者俱見殺。

王敬蕘
王敬蕘，潁州汝陰人也。事州為牙將。唐末，王仙芝等攻劫汝、潁間，刺史不能拒，敬蕘遂代之，即拜刺史。敬蕘為人狀貌魁傑，而沈勇有力，善用鐵槍，重三十斤。潁州與淮西為鄰境，數為秦宗權所攻，力戰拒之，宗權悉陷河南諸州，獨敬蕘不可下，由是潁旁諸州民，皆依敬蕘避賊。是時，所在殘破，獨潁州戶二萬。梁太祖攻淮南，道過潁州，敬蕘供饋梁兵甚厚，太祖大喜，表敬蕘沿淮指揮使。其後梁兵攻吳，龐師古死清口，敗兵亡歸，過潁，大雪，士卒饑凍，敬蕘乃沿淮積薪為作糜粥餔之，亡卒多賴以全活，太祖表敬蕘武寧軍留後，遂拜節度使。天祐三年，為左衛上將軍。太祖即位，敬蕘以疾致仕，後卒於家。

蔣殷
蔣殷，幼為王重盈養子，冒姓王氏。梁太祖取河中，以王氏舊恩錄其子孫，表殷牙將，太祖尤愛之。唐遷洛陽，殷為宣徽北院使。太祖已下襄陽，轉攻淮南，還屯正陽，哀帝遣殷勞軍。是時，哀帝方卜郊，殷與樞密使蔣玄暉等有隙，因譖之太祖，言玄暉等教天子卜郊祈天，且待諸侯助祭者以謀興復，太祖大怒，哀帝為改卜郊。是時，太祖將有篡弒之謀，何太后嘗泣涕叩頭為玄暉等言：「梁王禪位後，願全唐家子母。」殷乃誣玄暉嘗私侍太后，太祖斬玄暉及張廷範、柳璨等，遣殷弒太后於積善宮。哀帝下詔慚愧，自言以母後故無以奉天，乃卒不郊。庶人友珪與殷善，友珪弒太祖自立，拜殷武寧軍節度使。末帝即位，以福王友璋代殷，殷不受代。王瓚亦王氏子，懼為殷所累，乃言殷非王氏子，本姓蔣。末帝詔削官爵，還其姓，遣牛存節討之，殷舉族自燔死。


Chinese text: This work was published before January 1, 1923, and is in the
public domain worldwide because the author died at least 100 years ago.
