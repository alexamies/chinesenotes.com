錢镠，字具美，杭州臨安人也。臨安里中有大木，镠幼時與群兒戲木下，镠坐大石指麾群兒為隊伍，號令頗有法，群兒皆憚之。及壯，無賴，不喜事生業，以販鹽為盜。縣錄事鐘起有子數人，與镠飲博，起嘗禁其諸子，諸子多竊從之遊。豫章人有善術者，望牛鬥間有王氣。牛鬥，錢塘分也，因遊錢塘。占之在臨安，乃之臨安，以相法隱市中，陰求其人。起與術者善，術者私謂起曰：「占君縣有貴人，求之市中不可得，視君之相貴矣，然不足當之。」起乃為置酒，悉召賢豪為會，陰令術者遍視之，皆不足當。術者過起家，镠適從外來，見起，反走，術者望見之，大驚曰：「此真貴人也！」起笑曰：「此吾旁舍錢生爾。」術者召镠至，熟視之，顧起曰：「君之貴者，因此人也。」乃慰镠曰：「子骨法非常，願自愛。」因與起訣曰：「吾求其人者，非有所欲也，直欲質吾術爾。」明日乃去。起始縱其子等與镠遊，時時貸其窮乏。

镠善射與槊，稍通圖緯諸書。唐乾符二年，浙西裨將王郢作亂，石鑒鎮將董昌募鄉兵討賊，表镠偏將，擊郢破之。是時，黃巢眾已數千，攻掠浙東，至臨安，镠曰：「今鎮兵少而賊兵多，難以力禦，宜出奇兵邀之。」乃與勁卒二十人伏山谷中，巢先鋒度險皆單騎，镠伏弩射殺其將，巢兵亂，镠引勁卒蹂之，斬首數百級。镠曰：「此可一用爾，大眾至何可敵邪！」乃引兵趨八百里，八百里，地名也，告道旁媼曰：「後有問者，告曰：『臨安兵屯八百里矣。』」巢眾至，聞媼語，不知其地名，曰：「向十餘卒不可敵，況八百里乎！」遂急引兵過。都統高駢聞巢不敢犯臨安，壯之，召董昌與镠俱至廣陵。久之，駢無討賊意，昌等不見用，辭還，駢表昌杭州刺史。是時，天下已亂，昌乃團諸縣兵為八都，以镠為都指揮使，成及為靖江都將。

中和二年，越州觀察使劉漢宏與昌有隙，漢宏遣其弟漢宥、都虞候辛約，屯兵西陵。镠率八都兵渡江，竊取軍號，斫其營，營中驚擾，因焚之，漢宥等皆走。漢宏復遣將黃珪、何肅屯諸暨、蕭山，镠皆攻破之。與漢宏遇，戰，大敗之，殺何肅、辛約。漢宏易服持膾刀以遁，追者及之，漢宏曰：「我宰夫也。」舉刀示之，乃免。

四年，僖宗遣中使焦居璠為杭、越通和使，詔昌及漢宏罷兵，皆不奉詔。漢宏遣其將朱褒、韓公玫、施堅實等以舟兵屯望海。镠出平水，成及夜率奇兵破褒等於曹娥埭，進屯豐山，施堅實等降，遂攻破越州。漢宏走臺州，臺州刺史執漢宏送於镠，斬於會稽，族其家。镠乃奏昌代漢寵，而自居杭州。

光啟三年，拜镠左衛大將軍、杭州刺史，昌越州觀察使。是歲，畢師鐸囚高駢，淮南大亂，六合鎮將徐約攻取蘇州。潤州牙將劉浩逐其帥周寶，寶奔常州，浩推度支催勘官薛朗為帥。镠遣都將成及、杜棱等攻常州，取周寶以歸，镠具軍禮郊迎，館寶於樟亭，寶病卒。棱等進攻潤州，逐劉浩，執薛朗，剖其心以祭寶。然後遣其弟钅求攻徐約，約敗走入海，追殺之。

昭宗拜镠杭州防禦使。是時，楊行密、孫儒爭淮南，與镠戰蘇、常間。久之，儒為行密所殺，行密據淮南，取潤州，镠亦取蘇、常。唐升越州威勝軍，以董昌為節度使，封隴西郡王；杭州武勝軍，拜镠都團練使，以成及為副使。及字弘濟，與镠同事攻討，謀多出於及，而镠以女妻及子仁琇。镠乃以杜棱、阮結、顧全武等為將校，沈崧、皮光業、林鼎、羅隱為賓客。

景福二年，拜镠鎮海軍節度使、潤州刺史。乾寧元年，加同中書門下平章事。二年，越州董昌反。昌素愚，不能決事，臨民訟，以骰子擲之，而勝者為直。妖人應智王溫、巫韓媼等，以妖言惑昌，獻鳥獸為符瑞。牙將倪德儒謂昌曰：「曩時謠言有羅平鳥主越人禍福，民間多圖其形禱祠之，視王書名與圖類。」因出圖以示昌。昌大悅，乃自稱皇帝，國號羅平，改元順天。分其兵為兩軍，中軍衣黃，外軍衣白，銘其衣曰「歸義」。副使黃竭切戒昌以為不可，昌大怒，使人斬竭，持其首至，罵曰：「此賊負我好聖，明時三公不肯作，乃自求死邪！」投之圊中。昌乃以書告镠，镠以昌反狀聞。

昭宗下詔削昌官爵，封镠彭城郡王，浙江東道招討使。镠曰：「董氏於吾有恩，不可遽伐。」以兵三萬屯迎恩門，遣其客沈滂諭昌使改過。昌以錢二百萬犒軍，執應智等送軍中，自請待罪，镠乃還兵。昌復拒命，遣其將陳郁、崔溫等屯香嚴、石侯，乞兵於楊行密，行密遣安仁義救昌。镠遣顧全武攻昌，斬崔溫。昌所用諸將徐珣、湯臼、袁邠皆庸人，不知兵，遇全武輒敗。昌兄子真，驍勇善戰，全武等攻之，逾年不能克。真與其裨將刺羽有隙，羽譖之，昌殺真，兵乃敗。全武執昌歸杭州，行至西小江，昌顧左右曰：「吾與錢公俱起鄉里，吾嘗為大將，今何面復見之乎！」左右相對泣下，因瞋目大呼，投水死。

昭宗以宰相王溥鎮越州，溥請授镠，乃改威勝軍為鎮東軍，拜镠鎮海、鎮東軍節度使、加檢校太尉、中書令，賜鐵券，恕九死。镠如越州受命，還治錢塘，號越州為「東府」。光化元年，移鎮海軍於杭州，加镠檢校太師，改镠鄉里曰廣義鄉勛貴裏，镠素所居營曰衣錦營。婺州刺史王壇叛附於淮南，楊行密遣其將康儒應壇，因攻睦州。镠遣其弟钅求敗儒於軒渚，壇奔宣州。昭宗詔镠圖形淩煙閣，升衣錦營為衣錦城，石鑒山曰衣錦山，大官山曰功臣山。镠遊衣錦城，宴故老，山林皆覆以錦，號其幼所嘗戲大木曰「衣錦將軍」。

天復二年，封镠越王。镠巡衣錦城，武勇右都指揮使徐綰與左都指揮使許再思叛，焚掠城郭，攻內城，镠子傳瑛及其將馬綽、陳為等閉門拒之。镠歸，至北郭門不得入。成及代镠與綰戰，斬首百餘級，綰屯龍興寺。镠微服逾城而入，遣馬綽、王榮、杜建徽等分屯諸門，使顧全武備東府，全武曰：「東府不足慮，可慮者淮南爾，綰急，必召淮兵至，患不細矣。楊公大丈夫，今以難告，必能閔我。」镠以為然。全武曰：「獨行，事必不濟，請擇諸公子可行者。」镠曰：「吾嘗欲以元鳷婚楊氏。」乃使隨全武如廣陵。綰果召田頵於宣州。全武等至廣陵，行密以女妻元鳷，亟召頵還。頵取镠錢百萬，質镠子元瓘而歸。

天祐元年，封镠吳王，镠建功臣堂，立碑紀功，列賓佐將校名氏於碑陰者五百人。四年，升衣錦城為安國衣錦軍。

梁太祖即位，封镠吳越王兼淮南節度使。客有勸镠拒梁命者，镠笑曰：「吾豈失為孫仲謀邪！」遂受之。太祖嘗問吳越進奏吏曰：「錢镠平生有所好乎？」吏曰：「好玉帶、名馬。」太祖笑曰：「真英雄也。」乃以玉帶一匣、打球御馬十匹賜之。江西危全諷等為楊渥所敗，信州危仔倡奔於镠，镠惡其姓，改曰元。開平二年，加镠守中書令，改臨安縣為安國縣，廣義鄉為衣錦鄉。三年，加守太保。

楊渥將周本、陳章圍蘇州，镠遣其弟鋸、鏢救之。淮兵為水柵環城，以銅鈴系網沈水中，斷潛行者。水軍卒司馬福，多智而善水行，乃先以巨竹觸網，淮人聞鈴聲遂舉網，福乃過，入城中，其出也亦然。乃取其軍號，內外夾攻，號令相應，淮人以為神，遂大敗之，本等走，擒其將閭丘直、何明等。

四年，镠遊衣錦軍，作《還鄉歌》曰：「三節還鄉兮掛錦衣，父老遠來相追隨。牛鬥無孛人無欺，吳越一王駟馬歸。」乾化元年，加镠守尚書令，兼淮南、宣潤等道四面行營都統。立生祠於衣錦軍。镠弟鏢居湖州，擅殺戍將潘長，懼罪奔於淮南。二年，梁郢王友珪立，冊尊镠尚父。末帝貞明三年，加镠天下兵馬都元帥，開府置官屬。四年，楊隆演取虔州，镠始由海路入貢京師。龍德元年，賜镠詔書不名。

唐莊宗入洛，镠遣使貢獻，求玉冊。莊宗下其議於有司，群臣皆以謂非天子不得用玉冊，郭崇韜尤為不可，既而許之，乃賜镠玉冊金印。镠因以鎮海等軍節度授其子元瓘，自稱吳越國王，更名所居曰宮殿、府曰朝，官屬皆稱臣，起玉冊、金券、詔書三樓於衣錦軍，遣使冊新羅、渤海王，海中諸國，皆封拜其君長。

明宗即位，安重誨用事，镠致書重誨，書辭嫚，重誨大怒。是時，供奉官烏昭遇、韓玫使吳越，既還，玫誣昭遇稱臣舞蹈，重誨乃奏削镠王爵、元帥、尚父，以太師致仕。元瓘等遣人以絹表間道自陳。安重誨死，明宗乃復镠官爵。長興三年，镠卒，年八十一，謚曰武肅。子元瓘立。

元瓘字明寶，少為質於田頵。頵叛於吳，楊行密會越兵攻之，頵每戰敗歸，即欲殺元瓘，頵母嘗蔽護之。後頵將出，語左右曰：「今日不勝，必斬錢郎。」是日頵戰死，元瓘得歸。

镠臥病，召諸大將告之曰：「吾子皆愚懦，不足任後事，吾死，公等自擇之。」諸將泣下，皆曰：「元瓘從王征伐最有功，諸子莫及，請立之。」镠乃出管鑰數篋，召元瓘與之曰：「諸將許爾矣。」镠卒，元瓘立，襲封吳越國王，玉冊、金印，皆如镠故事。

王延政自立於建州，閩中大亂，元瓘遣其將仰詮、薛萬忠等攻之，逾年，大敗而歸。元瓘亦善撫將士，好儒學，善為詩，使其國相沈崧置擇能院，選吳中文士錄用之。然性尤奢僭，好治宮室。天福六年，杭州大火，燒其宮室迨盡，元瓘避之，火輒隨發。元瓘大懼，因病狂。是歲卒，年五十五，謚曰文穆。子佐立。

佐字祐，立時年十三，諸將皆少佐，佐初優容之，諸將稍不法，佐乃黜其大將章德安於明州、李文慶於睦州，殺內都監杜昭達、統軍使闞璠，由是國中皆畏恐。

王延義、延政兄弟相攻，卓儼明、朱文進、李仁達等自相篡殺，連兵不解者數年。仁達附於李景，已而又叛，景兵攻之，仁達求救於佐。佐召諸將計事，諸將皆不欲行，佐奮然曰：「吾為元帥，而不能舉兵邪？諸將吾家素畜養，獨不肯以身先我乎？有異吾議者斬！」乃遣其統軍使張筠、趙承泰等率兵三萬，水陸赴之。遣將誓軍，號令齊整。筠等大敗景兵，俘馘萬計，獲其將楊業、蔡遇等，遂取福州而還，由是諸將皆服。

佐立七年，襲封吳越國王，玉冊、金印，皆如元瓘。開運四年，佐卒，年二十，謚曰忠獻。弟俶立。

俶字文德。佐卒，弟倧以次立。初，元瓘質於宣州，以胡進思、戴惲等自隨，元瓘立，用進思等為大將。佐既年少，進思以舊將自待，甚見尊禮，及倧立，頗卑侮之，進思不能平。倧大閱兵於碧波亭，方第賞，進思前諫以賞太厚，倧怒擲筆水中曰：「以物與軍士，吾豈私之，何見咎也！」進思大懼。歲除，畫工獻《鐘馗擊鬼圖》，倧以詩題圖上，進思見之大悟，知倧將殺己。是夕擁衛兵廢倧，囚於義和院，迎俶立之，遷倧於東府。俶歷漢、周，襲封吳越國王，賜玉冊、金印。

世宗征淮南，詔俶攻常、宣二州以牽李景，俶治國中兵以待。景聞周師將大舉，乃遣使安撫，境上皆戒嚴。蘇州候吏陳滿不知景使，以謂朝廷已克諸州，遣使安撫矣，亟言於俶，請舉兵以應。俶相國吳程遽調兵以出，相國元德昭以為王師必未渡淮，與程爭於俶前，不可奪。程等攻常州，果為景將柴克宏所敗，程裨將邵可遷力戰，可遷子死馬前，猶戰不顧，程等僅以身免。周師渡淮，俶乃盡括國中丁民益兵，使邵可遷等以戰船四百艘、水軍萬七千人至於通州以會期。

吳越自唐末有國，而楊行密、李據有江淮。吳越貢賦，朝廷遣使，皆由登、萊泛海，歲常飄溺其使。顯德四年，詔遣左諫議大夫尹日就、吏部郎中崔頌等使於俶，世宗諭之曰：「朕此行決平江北，卿等還當陸來也。」五年，王師征淮，正月克靜海軍，而日就等果陸還。世宗已平淮南，遣使賜俶兵甲旗幟、橐駝羊馬。

錢氏兼有兩浙幾百年，其人比諸國號為怯弱，而俗喜淫侈，偷生工巧，自镠世常重斂其民以事奢僭，下至雞魚卵鷇，必家至而日取。每笞一人以責其負，則諸案史各持其簿列於廷；凡一簿所負，唱其多少，量為笞數，以次唱而笞之，少者猶積數十，多者至笞百餘，人尤不勝其苦。又多掠得嶺海商賈寶貨。當五代時，常貢奉中國不絕。及世宗平淮南，宋興，荊、楚諸國相次歸命，俶勢益孤，始傾其國以事貢獻。太祖皇帝時，俶嘗來朝，厚禮遣還國，俶喜，益以器服珍奇為獻，不可勝數。太祖曰：「此吾帑中物爾，何用獻為！」太平興國三年，詔俶來朝，俶舉族歸於京師，國除。其後事具國史。

嗚呼！天人之際，為難言也。非徒自古術者好奇而幸中，至於英豪草竊亦多自托於妖祥，豈其欺惑愚眾，有以用之歟？蓋其興也，非有功德漸積之勤，而黥髡盜販，倔起於王侯，而人亦樂為之傳歟？考錢氏之始終，非有德澤施其一方，百年之際，虐用其人甚矣，其動於氣象者，豈非其孽歟？是時四海分裂，不勝其暴，又豈皆然歟？是皆無所得而推歟？術者之言，不中者多，而中者少，而人特喜道其中者歟？

〈（镠世興滅，諸書皆同，蓋自唐乾寧二年為鎮海、鎮東軍節度使，兼有兩浙，至皇朝太平興國三年國除，凡八十四年。）〉


Chinese text: This work was published before January 1, 1923, and is in the
public domain worldwide because the author died at least 100 years ago.
