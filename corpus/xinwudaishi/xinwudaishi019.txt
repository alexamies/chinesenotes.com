聖穆皇后柴氏
太祖一后三妃。聖穆皇后柴氏，邢州堯山人也，與太祖同里，遂以歸焉。太祖微時，喜飲博任俠，不拘細行，后常諫止之。太祖狀貌奇偉，后心知其貴人也，事之甚謹。及太祖即位，后已先卒，乃下詔：「故夫人柴氏，追冊為皇后，謚曰聖穆。」

淑妃楊氏
淑妃楊氏，鎮州真定人也。父弘裕，真定少尹。妃幼以色選入趙王宮，事王熔。熔為張文禮所殺，鎮州亂，妃亦流寓民間，後嫁里人石光輔。居數年，光輔死。太祖柴夫人卒，聞妃有色而賢，遂娶之為繼室。太祖方事漢高祖於太原，天福中妃卒，遂葬太原之近郊。太祖即位，廣順元年九月，追冊為淑妃。拜妃弟廷璋為右飛龍使，廷璋辭曰：「臣父老矣，願以授之。」太祖曰：「吾方思之，豈忘爾父邪！」即召弘裕，弘裕老不能行，乃就其家拜金紫光祿大夫、真定少尹。太祖崩，葬嵩陵，一后三妃皆當陪葬，而太原未克，世宗詔有司營嵩陵之側為虛墓以俟。顯德元年，世宗已敗劉旻於高平，遂攻太原，太原閉壁被圍，乃遷妃喪而葬之。

貴妃張氏
貴妃張氏，鎮州真定人也。祖記，成德軍節度判官、檢校兵部尚書。父同芝，事趙王王熔為諮呈官，官至檢校工部尚書。熔死，鎮州亂，莊宗遣幽州符存審以兵討張文禮，裨將武從諫館於妃家，見妃尚幼，憐之，而從諫家在太原，遂以妃歸，為其子婦。久之，太祖事漢高祖於太原，楊夫人卒，而武氏子亦卒，乃納妃為繼室。太祖貴，累封吳國夫人。太祖以兵入京師，漢遣劉銖戮其家，妃與諸子皆死。太祖即位，追冊為貴妃。

德妃董氏〈（太祖子侗信侄守願奉超遜）〉
德妃董氏，鎮州靈壽人也。祖文廣，唐深州錄事參軍。父光嗣，趙州昭慶尉。妃幼穎悟，始能言，聞樂聲知其律呂。年七歲，鎮州亂，其家失之，為潞州牙將所得，置諸褚中以歸。潞將妻嘗生女，輒不育，得妃憐之，養以為子，過於所生。居五六年，妃家悲思，其兄瑀求之人間，莫知所在。潞將仕於京師，遇瑀，欣然歸之，時年十三。瑀以嫁里人劉進超，進超亦仕晉為內職。契丹犯闕，進超歿於虜中，妃嫠居洛陽。漢高祖由太原入京師，太祖從，過洛陽，聞妃有賢行，聘之。太祖建國，中宮虛位，遂冊為德妃。廣順三年卒，年三十九。

妃兄三人：瑀官至太子右贊善大夫，玄之、自明皆至刺史。

初，帝舉兵於魏，漢以兵圍帝第，時張貴妃與諸子青哥、意哥，侄守筠、奉超、定哥，皆被誅。青哥、意哥，不知其母誰氏。太祖即位，詔故第二子青哥贈太尉，賜名侗；第三子意哥贈司空，賜名信；皇侄守筠贈左領軍衛將軍，以筠聲近榮，為世宗避，更名守願；奉超贈左監門衛將軍；定哥贈左千年衛將軍，賜名遜。世宗顯德四年夏四月癸未，詔曰：「禮以緣情，恩以悼往，矧在友於之列，尤鐘惻愴之情。故皇弟贈太保侗、贈司空信，景邊初啟，大年不登，俾予終鮮，實勤予懷。侗可贈太傅，追封郯王；信司徒，杞王。」又詔曰：「故皇從弟贈左領軍衛將軍守願、贈左監門衛將軍奉超、贈左千牛衛將軍遜等，頃因季世，不享遐齡，每念非辜，難忘有慟。守願可贈左衛大將軍，奉超右衛大將軍，遜右武衛大將軍。」


Chinese text: This work was published before January 1, 1923, and is in the
public domain worldwide because the author died at least 100 years ago.
