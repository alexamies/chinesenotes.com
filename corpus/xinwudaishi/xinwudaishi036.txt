嗚呼！世道衰，人倫壞，而親疏之理反其常，干戈起於骨肉，異類合為父子。開平、顯德五十年間，天下五代而實八姓，其三出於丐養。蓋其大者取天下，其次立功名、位將相，豈非因時之隙，以利合而相資者邪！唐自號沙陀，起代北，其所與俱皆一時雄傑虣武之士，往往養以為兒，號「義兒軍」，至其有天下，多用以成功業，及其亡也亦由焉。太祖養子多矣，其可紀者九人，其一是為明宗，其次曰嗣昭、嗣本、嗣恩、存信、存孝、存進、存璋、存賢。作《義兒傳》。

李嗣昭
李嗣昭，本姓韓氏，汾州太谷縣民家子也。太祖出獵，至其家，見其林中郁郁有氣，甚異之，召其父問焉。父言家適生兒，太祖因遺以金帛而取之，命其弟克柔養以為子。初名進通，後更名嗣昭。嗣昭為人短小，而膽勇過人。初喜嗜酒，太祖嘗微戒之，遂終身不飲。太祖愛其謹厚，常從用兵，為衙內指揮使。

陜州王珙與其兄珂爭立於河中，遣嗣昭助珂，敗珙於猗氏，獲其將三人。梁軍救珙，嗣昭又敗之於胡壁堡，執其將一人。光化元年，澤州李罕之襲潞州以降梁，梁遣丁會應罕之，嗣昭與會戰含山，執其將一人，斬首三千級，遂取澤州。二年，晉遣李君慶攻梁潞州，君慶為梁所敗，太祖鴆殺君慶，嗣昭攻克之。三年，出山東，取梁洺州，梁太祖自將攻之，遣葛從周設伏於青山口。嗣昭聞梁太祖自來，棄城走，前遇伏兵，因大敗。

天復元年，梁破河中，執王珂，取晉、絳、慈、隰，因大舉擊晉，圍太原。嗣昭日以精騎出擊梁兵，會大雨，梁軍解去。晉汾州刺史李瑭叛降梁軍，梁軍已去，嗣昭復取汾州，斬瑭。遂出陰地，取慈州，降其刺史唐禮。又取隰州，降其刺史張瑰。是歲，梁軍西犯京師，圍鳳翔，嗣昭乘間攻梁晉、絳，戰平陽，執梁將一人。進攻蒲縣。梁朱友寧、氏叔琮以兵十萬迎擊之，嗣昭等敗走，友寧追之，晉遣李存信率兵迎嗣昭，存信又敗。梁軍遂圍太原，而慈、隰、汾州復入於梁。太祖大恐，謀走雲州，李存信等勸太祖奔於契丹，嗣昭力爭以為不可，賴劉太妃亦言之，乃止。嗣昭晝夜出奇兵擊梁軍，梁軍解去，嗣昭復取汾、慈、隰。是歲，鎮、定皆已絕晉而附梁。晉外失大國之援，內亡諸州，仍歲之間，孤城被圍者再。於此時，嗣昭力戰之功為多。

天祐三年，與周德威攻梁潞州，降丁會，以嗣昭為昭義軍節度使。梁遣李思安將兵十萬攻潞，築夾城以圍之。梁太祖遣人招降嗣昭，嗣昭斬其使者，閉城拒守，逾年，莊宗始攻破夾城。嗣昭完緝兵民，撫養甚有恩意。梁、晉戰胡柳，晉軍敗，周德威戰死。莊宗懼，欲收兵還臨濮，嗣昭曰：「梁軍已勝，旦暮思歸。吾若收軍，使彼休息，整而復出，何以當之？宜以精騎撓之，因其勞乏，可以勝也。」莊宗然之。是時，梁軍已登無石山，莊宗遣嗣昭轉擊山北，而自以銀槍軍趨而曰：「今日之戰，得山者勝！」晉軍皆爭登山，梁軍遽下，陣於山西，晉軍從上急擊，大敗之。於是晉城德勝矣。周德威死，嗣昭權知幽州，居數月，以李紹宏代之。嗣昭將去，幽州人皆號哭閉關遮留之，嗣昭夜遁，乃得去。

十九年，從莊宗擊契丹於望都，莊宗為契丹圍之數十重，嗣昭以三百騎決圍，取莊宗以出。是時，晉遣閻寶攻張文禮於鎮州，寶為鎮人所敗，乃以嗣昭代之。鎮兵出掠九門，嗣昭以奇兵擊之，鎮軍且盡，餘三人匿破垣中，嗣昭馳馬射之，反為賊射中腦，嗣昭顧箙中矢盡，拔矢於腦，射殺一人，還營而卒。

嗣昭諸子，繼儔長而懦，其弟繼韜囚之以自立，莊宗方與梁兵相持河上，不暇究其事，因即以為昭義軍留後。繼韜委其政於魏琢、申蒙，琢等常教繼韜反，繼韜未決。莊宗在魏，以事召監軍張居翰、節度判官任圜。琢等以謂莊宗召居翰等問繼韜事，繼韜且見誅，因以語趣之，繼韜乃遣其弟繼遠入梁，梁末帝即拜繼韜同中書門下平章事。居數月，莊宗滅梁，繼韜將走契丹，會赦至，乃已，因隨其母朝於京師，繼遠諫曰：「兄為臣子，以反為名，復何面以見天子？且潞城堅而倉廩實，不如閉城坐食積粟，以延歲月，愈於往而就戮也。」繼韜不聽。繼韜母楊氏，善畜財，平生居積行販，至貲百萬。當嗣昭為梁圍以夾城彌年，軍用乏絕，楊氏之積，蓋有助焉。至是，乃賫銀數十萬兩至京師，厚賂宦官、伶人，宦官、伶人皆言：「繼韜初無惡意，為奸人所誤耳。」楊夫人亦以賂謁劉皇后，劉皇后為言：「嗣昭功臣，宜蒙恩貸。」由是莊宗釋繼韜。嘗從獵，寵倖無間。李存渥尤切齒，數詆責之，繼韜懷不自安，復賂宦官、伶人求歸鎮，莊宗不許。繼韜陰使人告繼遠，令起變於軍中，冀天子遣己往安緝之，事泄，斬於天津橋。其二子嘗為質於梁，莊宗破梁得之，撫其背曰：「爾幼，猶能佐其父反，長復何為乎？」至是因並誅之。即遣人斬繼遠，以繼儔知潞州事。已而召繼儔還京師，繼儔悉取繼韜妓妾珍玩，而不時即路。其弟繼達怒曰：「吾兄父子誅死，而大兄不仁，利其貲財，淫其妻妾，吾所不忍也！」乃服缞麻，引數百騎坐戟門，使人入殺繼儔。節度副使李繼珂募市人千餘攻繼達，繼達走城外，自剄死。

嗣昭七子，至明宗時，子繼能坐笞殺其母主藏婢，婢家告變，言繼能反，與其弟繼襲皆見殺，惟一子繼忠僅免。繼忠家於晉陽，楊氏所積餘貲猶巨萬，晉高祖自太原起兵，召契丹為援，契丹求賂，高祖貸於繼忠以取足。高祖入立，甚德之，以為沂、棣、單三州刺史，開運中卒。楊氏平生積產，嗣昭父子三人賴之。

嗣本
嗣本，本姓張氏，雁門人也。世為銅冶鎮將。嗣本少事太祖，太祖愛之，賜以姓名，養為子。從擊居庸關，以功遷義兒軍使。從破王行瑜，遷威遠軍使。從攻羅弘信，以先鋒兵破湯陰。從莊宗破潞州夾城。累以戰功遷代州刺史、雲州防禦使、振武節度使，號威信可汗。天祐十三年，從莊宗擊劉鄩於故元城，下洺、磁諸州，六月，還軍振武。契丹入代北，攻蔚州，嗣本戰歿。

嗣恩
嗣恩，本姓駱，吐谷渾部人也。少事太祖，能騎射，為鐵林軍將，稍以戰功遷突陣指揮使，賜姓名，以為子。從敗康懷英於河西，遷左廂馬軍都指揮使。從李嗣昭援朱友謙於河中，與梁兵力戰，槊中其口，戰不已。遷遼州刺史。從莊宗入魏，遷天雄軍馬步都指揮使。劉鄩攻太原，兵趣樂平，嗣恩從後追之，自佗道先入太原以守。鄩兵去，嗣恩亦以兵會莊宗於魏，從戰於莘。遷代州刺史、石嶺關已北都知兵馬使、振武節度使。天祐十五年，卒於太原。追贈太尉。

存信
存信，本姓張氏，其父君政，回鶻李思忠之部人也。存信少善騎射，能四夷語，通六蕃書。從太祖起代北，入關破黃巢，累以功為馬步軍都指揮使，遂賜姓名，以為子。存信與存孝俱為養子，材勇不及存孝，而存信不為之下，由是交惡，存孝所為，存信每沮激之，存孝卒得罪死。而存信數從征伐，以功領郴州刺史。太祖遣將兵救朱宣，存信屯於莘縣，為羅弘信所擊，存信敗，亡太祖子落落。後從太祖討劉仁恭，大敗於安塞。太祖大怒，顧存信曰：「昨日吾醉，公不能為我戰邪？古人三敗，公已二矣。」將殺之，存信叩頭謝罪而免。由是大懼，常稱疾，天復二年卒，年四十一。

存孝
存孝，代州飛狐人也。本姓安，名敬思。太祖掠地代北得之，給事帳中，賜姓名，以為子，常從為騎將。文德元年，河南張言襲破河陽，李罕之來歸晉，晉處罕之於澤州，遣存孝與薛阿檀、安休休等以兵七千助罕之還擊河陽。梁亦遣丁會、牛存節等助言。戰於溫縣，梁軍先扼太行，存孝大敗，安休休被執。是時，晉已得澤、潞，歲出山東，與孟方立爭邢、洺、磁，存孝未嘗不在兵間。方立死，晉取三州，存孝功為多。

明年，潞州軍亂，殺李克恭以歸唐，梁遣李讜攻李罕之於澤州，存孝以騎兵五千救之。梁軍呼罕之曰：「公常恃太原以為命，今上黨已歸唐，唐兵大集，圍太原，沙陀將無穴以自處，公復誰恃而不降乎？」存孝以精騎五百繞梁柵而呼曰：「我沙陀之求穴者，待爾肉以食軍，可令肥者出鬥！」梁驍將鄧季筠引軍出戰，存孝舞槊擒之，李讜敗走，追擊至馬牢關。還攻潞州，唐以孫揆為潞州節度使，揆儒者，以梁卒三千為衛，褒衣大蓋，擁節先驅。存孝以三百騎伏長子西崖谷間，伺揆軍過，橫擊斷之，擒揆以歸。初，梁遣葛從周、朱崇節守潞州以待揆，聞揆見執，皆棄去，晉遂復取潞州。是時，張浚、韓建伐晉，擊陰地關，晉以李存信、薛阿檀等當浚，別遣存孝軍於趙城。唐軍戰敗於陰地關，浚退保晉州，韓建走絳州。存孝攻晉州，浚兵出戰，輒復敗，因閉壁不敢出。存孝去，攻絳州。浚、建皆走。

存孝猨臂善射，身被重鎧，櫜弓坐槊，手舞鐵楇，出入陣中，以兩騎自從，戰酣易騎，上下如飛。初，存孝取潞州功為多，而太祖別以大將康君立為潞州留後，存孝為汾州刺史，存孝負其功，不食者數日。及走張浚，遷邠州刺史。大順二年，徙邢州留後。是時，晉軍連歲攻趙常山，存孝常為先鋒，下趙臨城、元氏。趙王求救於幽州李匡威，匡威兵至，晉軍輒引去。存孝素與存信有隙，存信譖之曰：「存孝有二心，常避趙不擊。」存孝不自安，乃附梁通趙，自歸於唐，因請會兵以代晉。唐命趙王王镕援之。明年，趙與幽州有隙，懼而與晉和，反以兵三萬助晉擊存孝。存孝嬰城自守。太祖自將兵傅其城，掘塹以圍之，存孝出兵沖擊，塹不得成。裨將袁奉韜使人說存孝曰：「公所畏者，晉王爾。王俟塹成，且留兵去，諸將非公敵也，雖塹何為？」存孝以為然，縱兵成塹。塹成，深溝高壘，不可近，存孝遂窘。城中食盡，登城呼曰：「兒蒙王恩，位至將相，豈欲舍父子而附仇讎，乃存信構陷之耳。願生見王一言而死。」太祖哀之，遣劉夫人入城慰諭之。劉夫人引與俱來，存孝泥首請罪曰：「兒於晉有功而無過，所以至此，由存信為之耳！」太祖叱曰：「爾為書檄，罪我百端，亦存信為之邪？」縛載後車，至太原，車裂之以徇。然太祖惜其材，悵然恨諸將之不能容也，為之不視事者十餘日。

康君立素與存信相善，方二人之交惡也，君立每左右存信以傾之。存孝已死，太祖與諸將博，語及存孝，流涕不已，君立以為不然，太祖怒，鴆殺君立。君立初為雲州牙將，唐僖宗時，逐段文楚，與太祖俱起雲中，蓋君立首事。其後累立戰功，表昭義節度使，以存孝故殺之。

存進
存進，振武人也，本姓孫，名重進。太祖攻破朔州得之，賜以姓名，養為子。從太祖入關破黃巢，以為義兒軍使。從莊宗戰柏鄉，遷行營馬步軍都虞候，歷慈、沁二州刺史。莊宗初得魏博，以為天雄軍都部署，治梁亂軍，一切以法，人有犯者，輒梟首磔屍於市，魏人屏息畏之。從戰河上，以功遷振武軍節度使。是時，晉軍德勝，為南北寨，每以舟兵來往，頗以為勞，而河北無竹石，存進乃以葦笮維大艦為浮梁。莊宗大喜，解衣以賜之。

晉討張文禮於鎮州，久不克，而史建瑭、閻寶、李嗣昭相次戰歿，乃以存進代嗣昭為招討使，軍於東垣渡。東垣土惡，築壘不能就，存進伐木為柵。晉軍晨出芻牧，文禮子處球以兵千餘逼存進柵，存進出戰橋上，殺處球兵殆盡，而存進亦歿於陣。追贈太尉。

子漢韶，明宗時復本姓，為洋州節度使。潞王從珂以鳳翔反，漢韶與張虔釗會唐軍討之，唐軍皆降於從珂，獨漢韶與虔釗軍不降，俱奔於蜀。事蜀，歷永平、興元、武信節度使。年七十餘，卒於蜀。

存璋
存璋，字德璜，初與康群立、恭誌勤等從太祖入關，破黃巢，累遷義兒軍使。太祖病革，存璋與張承業等受顧命，立莊宗為晉王，晉王以存璋為河東馬步軍使。晉自先王時，嘗優假軍士，軍士多犯法逾禁，莊宗新立，尤患之，存璋一切繩之以法，境內為之清肅。從攻夾城，戰柏鄉，以功遷汾州刺史。莊宗與劉鄩戰於魏博，梁遣王檀來，乘虛襲太原，存璋以汾州兵入太原距守，以功遷大同軍防禦使，遂為節度使。天祐十九年以疾卒。追贈太尉。

存賢
存賢，許州人也，本姓王名賢。少為軍卒，善角牴，太祖擊黃巢於陳州，得之，賜以姓名，養為子。後為義兒軍副兵馬使，遷沁州刺史。先時，沁州當敵沖，徙其南百餘里，據險立柵而寓居。至存賢為刺史，曰：「徙城避敵，豈勇者所為？」乃復城故州。梁兵屢攻之，存賢力自距守，卒不能近。遷武州刺史、山北團練使，又遷慈州。天祐十八年，梁兵攻朱友謙於河中，莊宗遣存賢援友謙。是時，友謙新叛梁歸晉，而河中食少，人心多貳，諜者因謂存賢曰：「河中人欲殺子以歸梁，宜亟去。」存賢曰：「死王事，吾誌也。復何恨哉！」卒擊走梁兵。

莊宗即位，拜右武衛上將軍。莊宗亦好角牴，嘗與王較而屢勝，頗以自矜，因顧存賢曰：「爾能勝我，與爾一鎮。」存賢博而勝之。同光二年春，幽州符存審病，莊宗置酒宮中，嘆曰：「吾創業故人，零落殆盡，其所存者惟存審耳。今又病篤，北方之事誰可代之？」因顧存賢曰：「無以易卿。角牴之勝，吾不食言。」即日以為盧龍軍節度使。是歲，卒於幽州，年六十五。贈太傅。


Chinese text: This work was published before January 1, 1923, and is in the
public domain worldwide because the author died at least 100 years ago.
