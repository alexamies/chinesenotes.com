高祖聖文章武明德孝皇帝，其父臬捩雞，本出於西夷，自朱邪歸唐，從朱邪入居陰山。其後，晉王李克用起於雲、朔之間，臬捩雞以善騎射，常從晉王征伐有功，官至洺州刺史。臬捩雞生敬瑭，其姓石氏，不知其得姓之始也。

敬瑭為人沈厚寡言，明宗愛之，妻以女，是為永寧公主，由是常隸明宗帳下，號左射軍。莊宗已得魏，梁將劉掞急攻清平，莊宗馳救之。兵未及陣，為掞所掩，敬瑭以十餘騎橫槊馳擊，取之以旋。莊宗拊其背而壯之，手啗以酥，啗酥，夷狄所重，由是名動軍中。十五年，莊宗戰於胡柳，前鋒周德威戰死，敬瑭以左射軍從明宗復擊敗梁兵。明宗戰胡盧套、楊村，為梁兵所敗，敬瑭常脫明宗於危。

趙在禮之亂，明宗討之，至魏而兵變，明宗初欲自歸於天子，明己所以不反者。敬瑭獻計曰：「豈有軍變於外，上將獨無事者乎？且猶豫者兵家大忌，不如速行。願得騎兵三百先攻汴州，夷門天下之要害也，得之可以成事。」明宗然之，與之驍騎三百，渡黎陽為前鋒，明宗遂入汴。莊宗自洛後至，不得入，而兵皆潰去。莊宗西還，明宗以敬瑭為前鋒趣汜水，且收其散卒。莊宗遇弒，明宗入立，拜敬瑭保義軍節度使，賜號「竭忠建策興復功臣」，兼六軍諸衛副使。在陜為政以廉聞。是時，諸侯多不奉法，鄧州陶玘、亳州李鄴皆以贓汙論死，明宗下詔書褒廉吏普州安崇阮、洺州張萬進、耀州孫嶽等以諷天下，而以敬瑭為首。

天成二年十月，從幸汴州，為御營使，拜宣武軍節度使、侍衛親軍馬步軍都指揮使，六軍副使如故，改賜「耀忠匡定保節功臣。」三年四月，徙鎮天雄，拜同中書門下平章事、興唐尹。五月，拜駙馬都尉。董璋反東川，為行營都招討使，不克而還。復兼六軍諸衛副使。徙鎮河陽三城，未行，而契丹、吐渾、突厥皆入寇，是時，秦王從榮統六軍，敬瑭疑其必及禍，不欲為其副，乃自請行。及制出，不落副使，輒復辭行。明宗數責大臣問誰可行者，範延光、趙延壽等卒以敬瑭為請，乃拜河東節度使、大同彰國振武威塞等軍蕃漢馬步軍總管，落六軍副使，乃行。

明年，明宗崩，湣帝即位，加中書令。三月，徙鎮成德。清泰元年五月，復鎮太原，來朝京師。潞王從珂反於鳳翔，湣帝出奔，遇敬瑭於道。敬瑭殺帝從者百餘人，幽帝於衛州而去。廢帝即位，疑敬瑭必反。

天福元年五月，徙鎮天平，敬瑭果不受命，謂其屬曰：「先帝授吾太原使老焉，今無故而遷，是疑吾反也。且太原地險而粟多，吾當內檄諸鎮，外求援於契丹，可乎？」桑維翰、劉知遠等共以為然。乃上表論廢帝不當立，請立許王從益為明宗嗣。廢帝下詔削奪敬瑭官爵，命張敬達等討之，敬瑭求援於契丹。九月，契丹耶律德光入自雁門，與唐兵戰，敬達大敗。敬瑭夜出北門見耶律德光，約為父子。

十一月丁酉，皇帝即位，國號晉。以幽、涿、薊、檀、順、瀛、莫、蔚、朔、雲、應、新、媯、儒、武、寰州入於契丹。己亥，大赦，改元。掌書記桑維翰為翰林學士、尚書禮部侍郎，知樞密使事。閏月丙寅，翰林學士承旨、尚書戶部侍郎趙瑩為門下侍郎，桑維翰為中書侍郎：同中書門下平章事，兼樞密使。甲戌，趙德鈞及其子延壽叛於唐來降，契丹鎖之以歸。己卯，次河陽，節度使萇從簡叛於唐來降。辛巳，至自太原。盧文紀、姚顗罷。甲申，大赦，殺張延朗、劉延朗，赦房暠。十二月乙酉，如河陽。追降王從珂為庶人。丁亥，司空馮道兼門下侍郎、同中書門下平章事。己丑，曹州指揮使石重立殺其刺史鄭玩。辛卯，御劄求直言。癸巳，鎮州牙內都虞候秘瓊逐其節度副使李彥琦。同州裨將門鐸殺其將楊漢賓。庚子，天平軍節度使王建立殺其副使李彥赟。旱。

二年春正月癸亥，安遠軍節度使盧文進叛降於吳。丁卯，天雄軍節度使範延光殺齊州防禦使秘瓊。戊寅，兵部侍郎李崧為中書侍郎、同中書門下平章事，樞密使。封唐宗室子為公，及隋酅公為二王後，以周介公備三恪。二月丁西，契丹使太子解裏來。三月庚辰，如汴州。夏四月丁亥，赦囚，蠲民租賦。趙瑩使於契丹。辛卯，宣武軍節度使楊光遠進助國錢。契丹使宮苑使李可興來。五月壬戌，御劄求直言。丁丑，追尊祖考為皇帝，妣為皇后：高祖璟謚曰孝安，廟號靖祖，祖妣秦氏謚曰孝安元；曾祖彬謚曰孝簡，廟號肅祖，祖妣安氏謚曰孝簡恭；祖昱謚曰孝平，廟號睿祖，祖妣來氏謚曰孝平獻；考紹雍謚曰孝元，廟號獻祖，妣何氏謚曰孝元懿。六月癸未，契丹使夷離畢來。天雄軍節度使範延光反。丁酉，傳箭於義成軍節度使符彥饒。丁未，楊光遠為魏府四面行營都部署。東都巡檢張從賓反，留守判官李遐死之，奉國都指揮使侯益、護聖都指揮使杜重威討之。從賓寇河陽，殺皇子重乂；寇河南，殺皇子重信。秋七月，從賓陷汜水關，殺巡檢使宋廷浩。壬子，右衛大將軍尹暉叛奔於吳，不克，伏誅。右監門衛大將軍婁繼英叛降於張從賓。義成軍亂，殺戍將侍衛馬步軍都指揮使白奉進。甲寅，戍將奉國指揮使馬萬執符彥饒歸於京師，命殺之於赤岡。乙卯，楊光遠為魏府行營都招討使。辛酉，杜重威克汜水關。壬申，楊光遠克博州。丙子，安州屯防指揮使王暉殺其節度使周瑰，右衛上將軍李金全討之。八月丙申，靜難軍節度使安叔千進添都馬。乙巳，赦非死罪囚及張從賓、符彥饒、王暉余黨。九月，楊光遠進粟。冬十月辛巳，禁造甲兵。

三年春二月戊戌，諸鎮皆進物以助國。三月壬戌，回鶻可汗王仁美使翟全福來。丁丑，禁私造銅器。秋七月辛酉，以皇業錢作受命寶。八月戊寅，馮道及左僕射劉句為契丹冊禮使。壬午，澶州刺史馮暉降。丙戌，許禦署官選。己丑，蠲水旱民稅。辛丑，歸伶官於契丹。九月己酉，赦範延光。己未，歸靜鞭官劉守威，金吾勘契官王殷、司天雞叫學生殷暉於契丹。于闐使馬繼榮來，回鶻使李萬金來。己巳，赦魏州，蠲民稅。是月，宣徽南院使劉處讓為樞密使。冬十月戊寅，契丹使中書令韓頻來奉冊曰英武明義皇帝。庚辰，升汴州為東京，以洛陽為西京，雍州為晉昌軍。戊子，右金吾衛大將軍馬從斌使於契丹。己未，契丹使梅裏來。戊戌，大赦。庚子，封李聖天為大寶于闐國王。十一月辛亥，升廣晉府為鄴都。壬戌，除鑄錢令。十二月丙子，封子重貴為鄭王。

四年春正月，盜發唐湣皇帝墓。辛亥，澶州防禦使張從恩為樞密副使。旌表深州民李自倫門閭。三月乙巳，回鶻使其都督拽裏敦來。丙辰，頒《調元曆》。靈州戍將王彥忠以懷遠城反。己未，彥忠降，供奉官齊延祚殺之。夏四月辛巳，封回鶻可汗王仁美為奉化可汗。甲申，廢樞密使。秋七月丙辰，復禁鑄錢。閏月壬申，桑維翰罷。八月己亥朔，河決博平。西戎寇涇州，彰義軍節度使張彥澤敗之，執其首領野離羅蝦獨。九月丁丑，契丹使粘木孤來。癸未，封李從益為郇國公以奉唐後。丙戌，高麗王建使其廣評侍郎邢順來。冬十一月乙亥，立唐高祖、太宗、莊宗、明宗、湣帝廟於西京。戊子，契丹使遙折來，吐蕃罷延族來附。

五年春正月丁卯朔，德音除民公私債。己丑，回鶻使石海金來。夏四月甲子，契丹興化王來。五月丙戌，安遠軍節度使李金全叛附於唐。六月癸卯，李遣其將李承裕入於安州，金全奔於唐，安遠軍節度使馬全節及承裕戰，敗之。丁巳，克安州，承裕奔於雲夢，全節執而殺之。秋八月丁酉，閱稼於西郊。己未，西京留守楊光遠殺太子太師範延光。九月丁卯，翰林學士承旨、戶部侍郎和凝為中書侍郎、同中書門下平章事。辛巳，閱稼於沙臺。冬十月丁未，契丹使舍利來。十一月丙子，冬至，始用二舞。

六年春正月戊寅，封唐叔虞為興安王，臺駘為昌寧公。二月戊申，停買宴錢。三月，除民二年至四年以前稅。夏四月己未，契丹使述括來。五月，吐渾首領白承福來。秋七月壬午，突厥使薛同海來。八月壬辰，如鄴都，開封尹鄭王重貴留守東京，宣徽南院使張從恩東京內外兵馬都監。壬寅，大赦。甲寅，光祿卿張澄使於契丹。九月乙亥，前安國軍節度使楊彥詢使於契丹。丁丑，吐渾使白可久來。河決中都，入於沓河。冬十月，河決滑、濮、鄆、澶州。山南東道節度使安從進反。十一月丁丑，西京留守高行周為南面軍前都部署以討之。十二月丙戌朔，鄭王重貴為廣晉尹，徙封齊王。先鋒都指揮使郭金海及安從進戰於唐州，敗之。成德軍節度使安重榮反。天平節度使杜重威為鎮州行營招討使。丙申，契丹遣使者來。戊戌，杜重威及安重榮戰於宗城，敗之。

七年春正月丁巳，克鎮州，安重榮伏誅，赦廣晉。庚午，契丹使達剌來。三月，歸德軍節度使安彥威塞決河於滑州。閏月，天興蝗食麥。夏五月乙巳，尊皇太妃劉氏為太后。六月丙辰，吐渾使念醜漢來。乙丑，皇帝崩於保昌殿。


Chinese text: This work was published before January 1, 1923, and is in the
public domain worldwide because the author died at least 100 years ago.
