馬殷，字霸圖，許州鄢陵人也。唐中和三年，蔡州秦宗權遣孫儒、劉建峰將兵萬人屬其弟宗衡，略地淮南，殷初為儒裨將。宗衡等攻楊行密於揚州，未克，梁兵方急攻宗權，宗權數召儒等，儒不欲還，宗衡屢趨之，儒怒，殺宗衡，自將其兵取高郵，遂逐行密。行密據宣州，儒以兵圍之，久不克，遣殷與建峰掠食旁縣。儒戰敗死，殷等無所歸，乃推建峰為帥，殷為先鋒，轉攻豫章，略虔、吉，有眾數萬。乾寧元年，入湖南，次醴陵。潭州刺史鄧處訥發邵州兵戍龍回關，建峰等至關，降其戍將蔣勛。建峰取勛鎧甲被先鋒兵，張其旗幟，直趨潭州，至東門，東門守者以為關兵戍還，開門內之，遂殺處訥，建峰自稱留後。僖宗授建峰湖南節度使、殷為馬步軍都指揮使。蔣勛求為邵州刺史，建峰不與，勛率兵攻湘鄉，建峰遣殷擊勛於邵州。

建峰庸人，不能帥其下，常與部曲飲酒歡呼。軍卒陳贍妻有色，建峰私之，贍怒，以鐵楇擊殺建峰。軍中推行軍司馬張佶為帥，佶將入府，乘馬輒踶嚙，傷佶髀。佶臥病，語諸將曰：「吾非汝主也，馬公英勇，可共立之。」諸將乃共殺贍，磔其屍，遣姚彥章迎殷於邵州。殷至，佶乘肩輿入府，殷拜謁於廷中，佶召殷上，乃率將吏下，北面再拜，以位與之，時乾寧三年也。

唐拜殷潭州刺史。殷遣其將秦彥暉、李瓊等攻連、邵、郴、衡、道、永六州，皆下之。桂管劉士政懼，遣其將陳可璠、王建武等率兵守全義嶺。殷遣使聘於士政，使者至境上，可璠等不納。殷怒，遣瓊等以兵七千攻之，擒可璠等及其兵二千餘人，悉坑之，遂圍桂管，虜士政，盡取其屬州。殷表瓊桂管觀察使。四年，拜殷武安軍節度使。

初，孫儒敗於宣州，殷弟賨為楊行密所執，行密收儒余兵為「黑雲都」，以賨為指揮使。賨從行密攻戰，數有功，為人質重，未嘗自矜，行密愛之，問賨誰家子，賨曰：「馬殷弟也。」行密大驚曰：「汝兄貴矣，吾今歸汝可乎？」賨不對。他日又問之，賨謝曰：「臣，孫儒敗卒也，幸公待以不死，非殺身不足報。湖南鄰境，朝夕聞殷動靜足矣，不願去也。」行密嘆曰：「昔吾愛子之貌，今吾得子之心矣。然勉為吾合二國之歡，通商賈、易有無以相資，亦所以報我也！」乃厚禮遣賨歸。殷大喜，表賨節度副使。

行密遣將劉存等攻杜洪，圍鄂州，殷遣秦彥暉、許德勛以舟兵救之，已而杜洪敗死，存等遂攻殷。殷遣彥暉拒於上流，偏將黃璠以舟三百伏瀏陽口。存等屢戰不勝，乃致書於殷以求和，殷欲許之，彥暉曰：「淮人多詐，將怠我師，不可信。」急擊之，存等退走，黃璠以瀏陽舟截江合擊，大敗之，劉存及陳知新戰死，彥暉取岳州。

梁太祖即位，殷遣使修貢，太祖拜殷侍中兼中書令，封楚王。荊南高季昌以兵斷漢口，邀殷貢使，殷遣許德勛攻其沙頭，季昌求和，乃止。楊行密袁州刺史呂師周來奔。師周，勇健豪俠，頗通緯候、兵書，自言五世將家，懼不能免，常與酒徒聚飲，醉則起舞，悲歌慷慨泣下。行密聞之，疑其有異志，使人察其動靜。師周益懼，謂其裨將綦毋章曰：「吾與楚人為敵境，吾常望其營上雲氣甚佳，未易敗也。吾聞馬公仁者，待士有禮，吾欲逃死於楚可乎？」章曰：「公自圖之，章舌可斷，語不泄也。」師周以兵獵境上，乃奔於楚，綦毋章縱其家屬隨之。殷聞師周至，大喜曰：「吾方南圖嶺表而得此人，足矣。」以為馬步軍都指揮使，率兵攻嶺南，取昭、賀、梧、蒙、龔、富等州。殷表師周昭州刺史。

朗州雷彥恭召吳人攻平江，許德勛擊敗之。殷遣秦彥暉攻朗州，彥恭奔於吳，執其弟彥雄等七人送於梁。於是澧州向瑰、辰州宋鄴、漵州昌師益等率溪洞諸蠻皆附於殷。殷請升朗州為永順軍，表張佶節度使。殷乃請依唐太宗故事，開天冊府，置官屬。太祖拜殷天冊上將軍，殷以其弟賨為左相，存為右相，廖光圖等十八人為學士。末帝時，加殷武昌、靜江、寧遠等軍節度使，洪、鄂四面行營都統。

唐莊宗滅梁，殷遣其子希範修貢京師，上梁所授都統印。莊宗問洞庭廣狹，希範對曰：「車駕南巡，才堪飲馬爾。」莊宗嘉之。莊宗平蜀，殷大懼，表求致仕，莊宗下璽書慰勞之。明宗即位，遣使修貢，並賀明年正月，荊南高季昌執其貢使史光憲。殷遣袁詮、王環等攻之，至其城下，季昌求和，乃止。

殷初兵力尚寡，與楊行密、成汭、劉等為敵國，殷患之，問策於其將高郁，郁曰：「成汭地狹兵寡，不足為吾患，而劉志在五管而已，楊行密，孫儒之仇，雖以萬金交之，不能得其歡心。然尊王仗順，霸者之業也，今宜內奉朝廷以求封爵而外誇鄰敵，然後退修兵農，畜力而有待爾。」於是殷始修貢京師，然歲貢不過所產茶茗而已。乃自京師至襄、唐、郢、復等州置邸務以賣茶，其利十倍。郁又諷殷鑄鉛鐵錢，以十當銅錢一。又令民自造茶以通商旅，而收其算，歲入萬計。由是地大力完，數邀封爵。

天成二年，請建行臺。明宗封殷楚國王，有司言無封國王禮，請如三公用竹冊，乃遣尚書右丞李序持節以竹冊封之。殷以潭州為長沙府，建國承制，自置官屬，以其弟賨為靜江軍節度使，子希振武順軍節度使，次子希聲判內外諸軍事，姚彥章為左相，許德勛為右相，李鐸為司徒，崔穎為司空，拓拔常為僕射，馬珙為尚書，文武皆進位。謚其曾祖筠曰文肅、祖正曰莊穆、父元豐曰景莊，立三廟於長沙。長興元年，殷卒，年七十九，詔曰「馬殷官爵俱高，無以為贈，謚曰武穆」而已。子希聲立。

希聲字若訥，殷次子也。殷建國，以希聲判內外諸軍事。荊南高季昌聞殷將高郁素教殷以計策而楚以強，患之，嘗使諜者行間於殷，殷不聽。希聲用事，諜者語希聲曰：「季昌聞楚用高郁，大喜，以為亡馬氏者必郁也。」希聲素愚，以為然，遽奪郁兵職，郁怒曰：「吾事君王久矣，亟營西山，將老焉，犬子漸大，能咋人矣！」希聲聞之，矯殷令殺郁。殷老不復省事，莫知郁死，是日大霧四塞，殷怪之，語左右曰：「吾嘗從孫儒，儒每殺不辜，天必大霧，豈馬步獄有冤死乎？」明日，吏以狀白，殷拊膺大哭曰：「吾荒耄如此，而殺吾勛舊！」顧左右曰：「吾亦不久於此矣！」明年殷薨。

希聲立，授武安、靜江等軍節度使。希聲嘗聞梁太祖好食雞，慕之，乃日烹五十雞以供膳。葬殷上潢，希聲不哭泣，頓食雞肉數器而起。其禮部侍郎潘起譏之曰：「昔阮籍居喪而食蒸豚，世豈乏賢邪！」長興三年，希聲卒，追封衡陽王。弟希範立。

希範字寶規，殷第四子也。殷子十餘人，嫡子希振長而賢，其次希聲與希範同日生，而希聲母袁夫人有美色，希聲以母寵得立，而希振棄官為道士，居於家。希聲卒，而希範以次立，襲殷官爵，封楚王。清泰二年，賜以弓矢冠劍。天福四年，加希範天冊上將軍，開府承制如殷故事。

希範好學，善詩，文士廖光圖、徐仲雅、李臯、拓拔常等十八人皆故殷時學士，希範性奢侈，光圖等皆薄徒，飲博歡呼，獨常沈厚長者，上書切諫，光圖等惡之。

襄州安從進、安州李金全叛，晉高祖詔希範出兵。希範遣張少敵以舟兵趨漢陽，漕米五萬斛以饋軍，金全等敗，少敵乃旋。

溪州刺史彭士愁率錦、獎諸蠻攻澧州，希範遣劉、劉全明等以步卒五千擊之，士愁大敗。等攻溪州，士愁走獎州，遣其子師暠率諸蠻酋降於。溪州西接牂柯、兩林，南通桂林、象郡，希範乃立銅柱以為表，命學士李臯銘之。於是，南寧州酋長莫彥殊率其本部十八州、都雲酋長尹懷昌率其昆明等十二部、牂柯張萬浚率其夷、播等七州皆附於希範。

希範作會春園、嘉宴堂，其費巨萬，始加賦於國中，拓拔常切諫以為不可。希範又作九龍殿，以八龍繞柱，自言身一龍也。是時，契丹滅晉，中國大亂，希範牙將丁思覲廷諫希範曰：「先王起卒伍，以攻戰而得此州，倚朝廷以制鄰敵，傳國三世，有地數千里，養兵十萬人。今天子囚辱，中國無主，真霸者立功之時。誠能悉國之兵出荊、襄以趨京師，倡義於天下，此桓文、之業也。奈何耗國用而窮土木，為兒女之樂乎？」希範謝之，思覲瞋目視希範曰：「孺子終不可教也！」乃扼喉而死。開運四年，希範卒，年四十九，謚曰文昭。希廣立。

希廣字德丕，希範同母弟也。希範平生惡拓拔常諫諍，常入謁，希範呼閽者指常曰：「吾不欲見此人，勿復內也。」乃謝絕之。及臥病，始思常言，以為忠，召之托以希廣。希範卒，常數勸希廣以位奉其兄希萼，希廣不從。

希萼為朗州節度使，希範之卒，希萼自朗州來奔喪。希廣將劉彥舀謀曰：「武陵之來，其意不善，宜出兵迎之，以備非常，使其解甲釋兵而後入。」張少敵、周廷誨曰：「王能與之則已，不然宜早除之。」希廣泣曰：「吾兄也，焉忍殺之，分國而治可也。」乃以兵迎希萼於砆石，止之於碧湘宮，厚賂以遣之。希萼憤然而去，乃遣使詣京師求封爵，請置邸稱藩。漢隱帝不許，降璽書慰勞講解之。希萼怒，送款於李景，舉兵攻長沙。希廣遣劉彥舀、許可瓊等禦之。

彥舀敗希萼於僕射洲。希萼去，誘溪洞諸蠻寇益陽。希廣遣崔珙璉以步卒七千屯湘鄉玉潭以遏諸蠻。劉彥舀以舟兵趨武陵，攻希萼。彥舀敗於湄洲，希廣大懼，遣使請兵於京師，漢隱帝不能出師。希萼舟兵沿江而上，自號「順天將軍」，攻岳州，刺史王赟堅城不戰，希萼呼赟曰：「吾昔約君同行，今何異心乎？」赟曰：「君王兄弟不相容，而責將吏異心乎？願君王入長沙，不傷同氣，臣不敢不盡節。」希萼引兵去，下湘鄉，止長沙，屯水西。劉彥舀、許可瓊屯水東。

彭師暠登城望水西軍，入白希廣曰：「武陵兵驕，雜以蠻蜑，其勢易破。請令可瓊等陣山前，臣以步兵三千自巴溪渡江趨嶽麓，候夜擊之。」希廣以為可，而可瓊已陰送款於希萼，遂沮其議。明日，師暠詣可瓊計事，瞋目叱之曰：「視汝反文在面，豈欲投賊乎！」拂衣而出，急白希廣，請殺之，希廣不聽。希萼攻長樂門，牙將吳宏、楊滌戰於門中，希萼少衄，已而許可瓊奔於希萼，宏、滌聞之皆潰。希廣率妻子匿於慈堂。明日擒之。希萼見之惻然曰：「此鈍夫也，豈能為惡？左右惑之爾。」顧其下曰：「吾欲活之，如何？」其下皆不對，遂縊死之。

乾祐三年，希萼自立。明年，漢隱帝崩，京師大亂，希萼遂臣於李景，景冊封希萼楚王，希萼悉以軍政事任其弟希崇。希崇與楚舊將徐威、陸孟俊、魯綰等謀作亂。希萼置酒端陽門，希崇辭以疾，威等縱惡馬十餘匹，以壯士執楇隨之，突入其府，劫庫兵，縛希萼，迎希崇以立。希崇遣彭師暠、廖偃囚希萼於衡山，師暠奉希萼為衡山王，臣於李景。希崇懼，亦請命於景。景遣邊鎬入楚，盡遷馬氏之族於金陵，時周廣順元年也。封希萼楚王，居洪州；希崇領舒州節度使，居揚州。

顯德三年，世宗征淮，下揚州，下詔撫安馬氏子孫。已而揚州復入於景，希崇率其兄弟十七人歸京師，拜右羽林統軍，希能左屯衛大將軍，希貫右千牛衛大將軍，希隱、希浚、希知、希朗皆為節度行軍司馬。

劉言，吉州廬陵人也。王進逵，武陵人也。言，初事刺史彭玕，從玕奔楚，言事希範為長州刺史。進逵少為靜江軍卒，事希萼為指揮使。

希萼攻希廣，以進逵為先鋒，陷長沙。長沙遭亂殘毀，希萼使進逵以靜江兵營緝之，兵皆愁怨，進逵因擁之，夜以長柯巨斧斫關，奔歸武陵。希萼方醉，不能省，明日遣將唐翥追之，及於武陵，翥戰大敗而還。進逵乃逐出留後馬光惠，迎言於辰州以為帥，進逵自為副。已而希萼將徐威等作亂，縛希萼而立希崇，湖南大亂。李景遣邊鎬入楚，遷馬氏於金陵，因並召言。言不從，遣進逵與行軍司馬何景真等攻鎬於長沙，鎬敗走。

周廣順三年，言奉表京師，以邀封爵。又言長沙殘破，不可居，請移治所於武陵。周太祖皆從之，乃升朗州為武平軍，在武安軍上，以言為節度使，因以武安授進逵，進逵自以言己所迎立，不為之下。言患之，二人始有隙，欲相圖。進逵謀曰：「言將可用者不過何景真、朱全琇爾，召而殺之，言可取也。」是時，劉晟取楚梧、桂、宜、蒙等州，進逵因白言召景真等會兵攻晟。言信之，遣景真、全琇往，至皆見殺，乃舉兵襲武陵，執言殺之，奉表京師，周太祖即以進逵為武平軍節度使。

世宗征淮南，授進逵南面行營都統。進逵攻鄂州，過岳州，岳州刺史潘叔嗣，進逵故時同列，待進逵甚謹。進逵左右就叔嗣求賂，叔嗣不與，左右讒其短，進逵面罵之，叔嗣慚恨，語其下曰：「進逵戰勝而還，吾無遺類矣。」進逵入鄂州，方攻下長山，叔嗣以兵襲武陵。進逵聞之，輕舟而歸，與叔嗣戰武陵城外，進逵敗，見殺。

周行逢，武陵人也。與王進逵俱為靜江軍卒，事希萼為軍校。進逵攻邊鎬，行逢別破益陽，殺李景兵二千餘人，擒其將李建期。進逵為武安軍節度使，拜行逢集州刺史，為進逵行軍司馬。進逵與劉言有隙，行逢為畫謀策襲殺言。進逵據武陵，行逢據潭州。

顯德元年，拜行逢武清軍節度使，權知潭州軍府事。潘叔嗣殺進逵，或勸其入武陵，叔嗣曰：「吾殺進逵，救死而已，武陵非吾利也。」乃還岳州，遣其客將李簡率武陵人迎行逢於潭州。行逢入武陵，或請以潭州與叔嗣，行逢曰：「叔嗣殺主帥，罪當死，以其迎我，未忍殺爾。若與武安，是吾使之殺王公也。」召以為行軍司馬。叔嗣怒，稱疾不至，行逢怒曰：「是又欲殺我矣！」乃陽以武安與之，召使至府受命，至則殺之。

行逢故武陵農家子，少貧賤無行，多慷慨大言。及居武陵，能儉約自勉勵，而性勇敢，果於殺戮，麾下將吏素恃功驕慢者，一以法繩之。大將十餘人謀為亂，行逢召宴諸將，酒半，以壯士擒下斬之，一境皆畏服。民過無大小皆死，夫人嚴氏諫曰：「人情有善惡，安得一概殺之乎！」行逢怒曰：「此外事，婦人何知！」嚴氏不悅，紿曰：「家田佃戶，以公貴，頗不力農，多恃勢以侵民，請往視之。」至則營居以老，歲時衣青裙押佃戶送租入城。行逢往就見之，勞曰：「吾貴矣，夫人何自苦邪！」嚴氏曰：「公思作戶長時乎？民租後時，常苦鞭撲，今貴矣，宜先期以率眾，安得遂忘壟畝間乎！」行逢強邀之，以群妾擁升肩輿，嚴氏卒無留意，因曰：「公用法太嚴而失人心，所以不欲留者，一旦禍起，田野間易為逃死爾。」行逢為少損。

建隆三年，行逢病，召其將吏，以其子保權屬之曰：「吾起隴畝為團兵，同時十人，皆以誅死，惟衡州刺史張文表獨存，然常怏怏不得行軍司馬。吾死，文表必叛，當以楊師璠討之。如其不能，則嬰城勿戰，自歸於朝廷。」

行逢卒，子保權立。文表聞之，怒曰：「行逢與我起微賤而立功名，今日安能北面事小兒乎！」遂舉兵叛，攻下潭州。保權乞師於朝廷，亦命楊師璠討文表，告以先人之言，感激涕泣，師璠亦泣，顧其軍曰：「汝見郎君乎？年未成人而賢若此。」軍士奮然，皆思自效。師璠至平津亭，文表出戰，大敗之。初，保權之乞師也，太祖皇帝遣慕容延釗討文表，未至而文表為師璠所執。延釗兵入朗州，保權舉族朝於京師，其後事具國史。

〈（殷自唐乾寧三年入湖南，至周廣順元年，凡五十七年，余具《年譜》註。）〉


Chinese text: This work was published before January 1, 1923, and is in the
public domain worldwide because the author died at least 100 years ago.
