出帝父敬儒，高祖兄也，為唐莊宗騎將，早卒，高祖以其子重貴為子。高祖六子，五皆早死，而重睿幼，故重貴得立。

重貴少而謹厚，善騎射。高祖使博士王震教以《禮記》，久之，不能通大義，謂震曰：「此非我家事也。」高祖為契丹所立，謀以一子留守太原。契丹使盡出諸子自擇之，指重貴曰：「此眼大者可也。」遂拜金紫光祿大夫，行太原尹、北京留守，知河東節度事。

天福二年九月，召拜左金吾衛上將軍。三年冬，為開封尹，封鄭王，加太尉，同中書門下平章事。六年，高祖幸鄴，留守東京。已而為廣晉尹，徙封齊王。

七年六月乙丑，高祖崩，皇帝即位於柩前。庚午，使左驍衛將軍石德超以御馬二撲祭於相州之西山。如京使李仁廓使於契丹，契丹使梅李來。丙子，馮道為大行皇帝山陵使，門下侍郎竇貞固為副，太常卿崔棁為禮儀使，戶部侍郎呂琦為鹵簿使，御史中丞王易簡為儀仗使。己卯，四方館使朱崇範、右金吾衛大將軍梁言使於契丹。秋七月壬辰，皇祖母劉氏崩，輟視朝三日。丁酉，使石德超撲馬於相州之西山。庚子，大赦。甲辰，契丹使通事來。八月戊午，高行周克襄州。庚申，天平軍節度使景延廣、義成軍節度使李守貞、彰德軍節度使郭謹，進錢粟助作山陵。甲子，契丹使郎五來。庚午，葬皇祖母於魏縣。癸酉，契丹使其客省使張九思來。九月辛丑，李守貞為大行皇帝山陵都部署。冬十月己未，契丹使舍利來。庚午，回鶻遣使者來。十一月，契丹使大卿來。庚寅，葬聖文章武孝皇帝於顯陵。己亥，牛羊使董殷使於契丹。庚子，祔高祖神主於太廟。辛丑，蠲高祖靈車所過民租之半。十二月庚午，北京留守劉知遠進百頭穹廬。契丹於越使令骨支來。辛未，又使野裏巳來。丙子，于闐使都督劉再升來，沙州曹元深、瓜州曹元忠皆遣使附再升以來。旱，蝗。八年春正月，契丹於越使烏多奧來。二月壬子，景延廣為御營使。己未，如東京，赦廣晉府囚。庚申，次澶州，赦囚。乙丑，至自鄴都。庚午，寒食，望祭顯陵於南莊，焚禦衣、紙錢。三月己卯朔，趙瑩罷。晉昌軍節度使桑維翰為侍中。辛丑，引進使、太府卿孟承誨使於契丹。蝗。夏四月庚午，董殷使於契丹。供奉官張福率威順軍捕蝗於陳州。五月，泰寧軍節度使安審信捕蝗於中都。丁亥，追封皇伯敬儒為宋王。癸卯，馮道罷。甲辰，以旱、蝗大赦。六月庚戌，祭蝗於臯門。癸亥，供奉官七人帥奉國軍捕蝗於京畿。辛未，括借民粟，殺藏粟者。秋七月甲午，冊皇太后。丁酉，射於南莊。契丹使梅裏等來。甲辰，供奉官李漢超帥奉國軍捕蝗於京畿。八月丁未朔，募民捕蝗，易以粟。辛亥，檢民青苗。九月戊寅，尊秦國夫人安氏為皇太妃。丙申，幸大年莊及景延廣第。冬十月戊申，立馮氏為皇后。壬子，畋於近郊，幸沙臺。丙寅，契丹使通事劉胤來。庚午，括借民粟。十一月己卯，董殷使於契丹。甲申，幸八角，閱馬牧。乙未，契丹使梅裏來。戊戌，齊州刺史楊承祚奔於青州。辛丑，高麗使其廣評侍郎金仁逢來。十二月癸丑，給事中邊光範、登州刺史郭彥威使於契丹。甲寅，高麗使太相來。平盧軍節度使楊光遠反，淄州刺史翟進宗死之。

開運元年春正月甲戌朔，契丹寇滄州。己卯，陷貝州。庚辰，歸德軍節度使高行周為北面行營都部署。契丹入雁門，寇代州。辛巳，殿直王班使於契丹，至於鄴都，不得進而復。大饑。壬午，前靜難軍節度使李周留守東京，景延廣為御營使。乙酉，北征。丙戌，契丹寇黎陽。辛卯，講武於澶州。契丹屯於元城，趙延壽寇南樂。甲午，劉知遠為幽州道行營招討使。括馬。丙申，契丹寇黎陽。辛丑，劉知遠及契丹偉王戰於秀容，敗之。博州刺史周儒叛降於契丹。二月戊申，前軍都虞候李守貞及契丹戰於馬家渡，敗之。癸丑，北面行營都虞候馬全節及契丹戰於北平，敗之。三月癸酉，及契丹戰於戚城，契丹去。己丑，冀州刺史白從暉及契丹戰於衡水，敗之。癸巳，籍民為武定軍。夏四月，契丹陷德州，沿河巡檢使梁進敗之，取德州。甲寅，至自澶州，赦京師。己未，馬全範及契丹戰於定豐，敗之。辛酉，率借民財。五月戊寅，李守貞討楊光遠。丁亥，鄴都留守張從恩為貝州行營都部署。辛卯，李守貞為青州行營都部署。六月，克淄州。丙午，復置樞密使。丁未，侍中桑維翰為中書令，充樞密使。丙辰，河決滑州，環梁山，入於汶、濟。秋七月辛未朔，大赦，改元。己丑，太子太傅劉句守司空兼門下侍郎、同中書門下平章事。八月辛丑朔，劉知遠為北面行營都統，順德軍節度使杜威為都招討使。戊辰，旌表陳州項城民史仁詡門閭。九月丙子，契丹寇遂城、樂壽，代州刺史白文珂及契丹戰於七里烽，敗之。冬十月庚戌，武寧軍節度使趙在禮為北面行營副都統，鄴都留守馬全節為副招討使。十二月己亥朔，射兔於臯門。丁巳，楊承勛囚其父光遠以降，殺之。閏月乙酉，德音赦青州囚。契丹寇恒州。

二年春正月，契丹陷泰州。壬子，馬全節及契丹戰於榆林，兩軍皆潰。戊午，幸南莊，張從恩留守東都。辛酉，高行周為御營使。乙丑，北征，契丹去。二月己巳，幸黎陽。橫海軍節度使田武為東北面行營都部署，以備契丹。丙子，大閱於戚城。丙戌，閱馬於鐵丘。丙申，端明殿學士、尚書戶部侍郎馮玉為戶部尚書、樞密使。三月戊戌，契丹陷祁州，刺史沈斌死之。丁未，畋於戚城。庚戌，馬全節克泰州。辛亥，易州戍將孫方諫及契丹諧裏戰於狼山，敗之。甲寅，杜威克滿城。乙卯，克遂城。庚申，杜威及契丹戰於陽城，敗之，追奔至於衛村，又敗之。夏四月戊寅，勞旋於戚城。己卯，勞旋於王莽河。甲申，至自澶州，赦左右軍囚。庚寅，大賞軍功。五月丙申朔，大赦。丙午，幸南莊。六月丁卯，射於繁臺，幸杜威第。旱。秋八月甲子朔，廢二舞。丙寅，和凝罷。馮玉為中書侍郎、同中書門下平章事。辛未，閱馬於茂澤陂。丁丑，括馬。九月己亥，閱馬於萬龍岡，幸李守貞第。冬十月丁丑，高麗使其廣評侍郎韓玄珪、禮賓卿金廉等來。戊寅，射兔於硯臺。戊子，高麗使其兵部侍郎劉崇珪、內軍卿樸藝言來。十一月戊戌，封王武為高麗國王。己巳，射兔於臯門，幸沙臺。十二月丁丑，臘，畋於郊。丁亥，桑維翰罷。開封尹趙瑩為中書令，李崧守侍中、樞密使。

三年春二月丙子，回鶻使突厥陸來。壬午，射鴨於板橋，幸南莊。夏六月，孫方諫以狼山叛附於契丹。丙寅，契丹寇邊。己丑，李守貞為行營都部署，義成軍節度使皇甫遇為副。河決漁池。大饑，群盜起。秋七月，大雨，水，河決楊劉、朝城、武德。八月辛酉，河溢歷亭。九月，河決澶、滑、懷州。辛丑，行營馬軍排陣使張彥澤及契丹戰於新興，敗之。癸卯，劉知遠及契丹戰於朔州，敗之。大雨霖，河決臨黃。冬十月，河決衛州，丙寅，河決原武。辛未，杜威為北面行營都招討使，李守貞為兵馬都監。十一月，永靜軍節度使梁漢璋及契丹戰於瀛州，敗績。契丹寇鎮、定。十二月己未，杜威軍於中渡。壬戌，奉國都指揮使王清及契丹戰於滹沱，敗績，死之。杜威、李守貞、張彥澤以其軍叛降於契丹。庚午，射兔於沙臺。壬申，張彥澤犯京師，殺開封尹桑維翰。契丹滅晉。

嗚呼，余書「封子重貴為鄭王」，又書「追封皇伯敬儒為宋王」者，豈無意哉！《禮》：「兄弟之子，猶子也。」重貴書子可也，敬儒出帝父也，書曰皇伯者何哉？出帝立不以正，而絕其所生也。蓋出帝於高祖，得為子而不得為後者，高祖自有子也。方高祖疾病，抱其子重睿置於馮道懷中而托之，出帝豈得立邪？晉之大臣，既違禮廢命而立之，以謂出帝為高祖子則得立，為敬儒子則不得立，於是深諱其所生而絕之，以欺天下為真高祖子也。《禮》曰：「為人後者，為其父母服。」使高祖無子，出帝得為後而立以正，則不待絕其所生以為欺也。故余書曰「追封皇伯敬儒為宋王」者，以見其立不以正，而滅絕天性，臣其父而爵之，以欺天下也。


Chinese text: This work was published before January 1, 1923, and is in the
public domain worldwide because the author died at least 100 years ago.
