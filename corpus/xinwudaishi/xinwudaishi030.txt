蘇逢吉
蘇逢吉，京兆長安人也。漢高祖鎮河東，父悅為高祖從事，逢吉常代悅作奏記，悅乃言之高祖。高祖召見逢吉，精神爽秀，憐之，乃以為節度判官。高祖性素剛嚴，賓佐稀得請見，逢吉獨入，終日侍立高祖書閣中。兩使文簿盈積，莫敢通，逢吉輒取內之懷中，伺高祖色可犯時以進之，高祖多以為可，以故甚愛之。然逢吉為人貪詐無行，喜為殺戮。高祖嘗以生日遣逢吉疏理獄囚以祈福，謂之「靜獄。」逢吉入獄中閱囚，無輕重曲直悉殺之，以報曰：「獄靜矣。」

高祖建號，拜逢吉中書侍郎、同中書門下平章事。是時，制度草創，朝廷大事皆出逢吉，逢吉以為己任。然素不學問，隨事裁決，出其意見，是故漢世尤無法度，而不施德政，民莫有所稱焉。高祖既定京師，逢吉與蘇禹珪同在中書，除吏多違舊制。逢吉尤納貨賂，市權鬻官，謗者喧嘩。然高祖方倚信二人，故莫敢有告者。鳳翔李永吉初朝京師，逢吉以永吉故秦王從嚴子，家世王侯，當有奇貨，使人告永吉，許以一州，而求其先王玉帶，永吉以無為解，逢吉乃使人市一玉帶，直數千緡，責永吉償之；前客省使王筠自晉末使楚，至是還，逢吉意筠得楚王重賂，遣人求之，許以一州，筠怏怏，以其橐裝之半獻之。而皆不得州。

晉相李崧從契丹以北，高祖入京師，以崧第賜逢吉，而崧別有田宅在西京，逢吉遂皆取之。崧自北還，因以宅券獻逢吉，逢吉不悅，而崧子弟數出怨言。其後，逢吉乃誘人告崧與弟嶼、義等，下獄，崧款自誣伏：「與家僮二十人，謀因高祖山陵為亂。」獄上中書，逢吉改「二十人」為「五十人」，遂族崧家。

是時，天下多盜，逢吉自草詔書下州縣，凡盜所居本家及鄰保皆族誅。或謂逢吉曰：「為盜族誅，已非王法，況鄰保乎！」逢吉甗以為是，不得已，但去族誅而已。於是鄆州捕賊使者張令柔盡殺平陰縣十七村民數百人。衛州刺史葉仁魯聞部有盜，自帥兵捕之。時村民十數共逐盜，入於山中，盜皆散走。仁魯從後至，見民捕盜者，以為賊，悉擒之，斷其腳筋，暴之山麓，宛轉號呼，累日而死。聞者不勝其冤，而逢吉以仁魯為能，由是天下因盜殺人滋濫。

逢吉已貴，益為豪侈，謂中書堂食為不可食，乃命家廚進羞，日極珍善。繼母死，不服喪。妻武氏卒，諷百官及州鎮皆輸綾絹為喪服。武氏未期，除其諸子為官。有庶兄自外來，未白逢吉而見其諸子，逢吉怒，托以佗事告於高祖，杖殺之。

逢吉嘗從高祖征鄴，數使酒辱周太祖於軍中，太祖恨之。其後隱帝立，逢吉素善李濤，諷濤請罷太祖與楊邠樞密。李太后怒濤離間大臣，罷濤相，以楊邠兼平章事，事悉關決。逢吉、禹珪由是備位而已。乾祐二年，加拜司空。

周太祖鎮鄴，不落樞密使，逢吉以謂樞密之任，方鎮帶之非便，與史弘肇爭，於是卒如弘肇議。弘肇怨逢吉異己，已而會飲王章第，使酒坐中，弘肇怒甚。逢吉謀求出鎮以避之，既而中輟，人問其故，逢吉曰：「茍舍此而去，史公一處分，吾齏粉矣！」

是時，隱帝少年，小人在側。弘肇等威制人主，帝與左右李業、郭允明等皆患之。逢吉每見業等，以言激之，業等卒殺弘肇，即以逢吉權知樞密院。方命草麻，聞周太祖起兵，乃止。逢吉夜宿金祥殿東閣，謂司天夏官正王處訥曰：「昨夕未暝，已見李崧在側，生人接死者，無吉事也。」周太祖至北郊，官軍敗於劉子陂。逢吉宿七里，夜與同舍酣飲，索刀將自殺，為左右所止。明日與隱帝走趙村，自殺於民舍。周太祖定京師，梟其首，適當李崧被刑之所。廣順初，賜其子西京莊並宅一區。

史弘肇
史弘肇，字化元，鄭州滎澤人也。為人驍勇，走及奔馬。梁末，調民七戶出一兵，弘肇為兵，隸開道指揮，選為禁兵。漢高祖典禁兵，弘肇為軍校。其後，漢高祖鎮太原，使將武節左右指揮，領雷州刺史。高祖建號於太原，代州王暉拒命，弘肇攻破之，以功拜忠武軍節度使、侍衛步軍都指揮使。

是時契丹北歸，留耿崇美攻王守恩於潞州。高祖遣弘肇前行擊之，崇美敗走，守恩以城歸漢。而河陽武行德、澤州翟令奇等，皆迎弘肇自歸。弘肇入河陽，高祖從後至，遂入京師。

弘肇為將，嚴毅寡言，麾下嘗少忤意，立楇殺之，軍中為股慄，以故高祖起義之初，弘肇行兵所至，秋亳無犯，兩京帖然。遷侍衛親軍馬步軍都指揮使，領歸德軍節度使、同中書門下平章事。高祖疾大漸，與楊邠、蘇逢吉等同授顧命。

隱帝時，河中李守貞、鳳翔王景崇、永興趙思綰等皆反，關西用兵，人情恐懼，京師之民，流言以相驚恐。弘肇出兵警察，務行殺戮，罪無大小皆死。是時太白晝見，民有仰觀者，輒腰斬於市。市有醉者忤一軍卒，誣其訛言，坐棄市。凡民抵罪，吏以白弘肇，但以三指示之，吏即腰斬之。又為斷舌、決口、斮筋、折足之刑。李崧坐奴告變族誅，弘肇取其幼女以為婢。於是前資故將失職之家，姑息僮奴，而廝養之輩，往往脅制其主。侍衛孔目官解暉狡酷，因緣為奸，民抵罪者，莫敢告訴。燕人何福進有玉枕，直錢十四萬，遣僮賣之淮南以鬻茶。僮隱其錢，福進笞責之，僮乃誣告福進得趙延壽玉枕，以遺吳人。弘肇捕治，福進棄市，帳下分取其妻子，而籍其家財。弘肇不喜賓客，嘗言：「文人難耐，呼我為卒。」

弘肇領歸德，其副使等月率私錢千緡為獻。潁州麹場官麹溫與軍將何拯爭官務，訟之三司，三司直溫。拯訴之弘肇，弘肇以謂潁己屬州，而溫不先白己，乃追溫殺之，連坐者數十人。

周太祖平李守貞，推功群臣，弘肇拜中書令。隱帝自關西罷兵，漸近小人，與後贊、李業等嬉遊無度，而太后親族頗行幹托，弘肇與楊邠稍裁抑之。太后有故人子求補軍職，弘肇輒斬之。帝始聽樂，賜教坊使等玉帶、錦袍，往謝弘肇，弘肇怒曰：「健兒為國征行者未有偏賜，爾曹何功，敢當此乎！」悉取所賜還官。

周太祖出鎮魏州，弘肇議帶樞密行，蘇逢吉、楊邠以為不可，弘肇恨之。明日，會飲竇貞固第，弘肇厲聲舉爵屬太祖曰：「昨日廷論，何為異同？今日與公飲此。」逢吉與邠亦舉大爵曰：「此國家事也，何必介意乎！」遂俱飲釂。弘肇曰：「安朝廷，定禍亂，直須長槍大劍，若『毛錐子』安足用哉？」三司使王章曰：「無『毛錐子』，軍賦何從集乎？」「毛錐子」，蓋言筆也。弘肇默然。他日，會飲章第，酒酣，為手勢令，弘肇不能為，客省使閻晉卿坐次弘肇，屢教之。蘇逢吉戲曰：「坐有姓閻人，何憂罰爵！」弘肇妻閻氏，酒家倡，以為譏己，大怒，以醜語詬逢吉，逢吉不校。弘肇欲毆之，逢吉先出。弘肇起索劍欲追之，楊邠泣曰：「蘇公，漢宰相，公若殺之，致天子何地乎？」弘肇馳馬去，邠送至第而還。由是將相如水火。隱帝遣王峻置酒公子亭和解之。

是時，李業、郭允明、後贊、聶文進等用事，不喜執政。而隱帝春秋漸長，為大臣所制，數有忿言，業等乘間譖之，以謂弘肇威震人主，不除必為亂。隱帝頗欲除之。夜聞作坊鍛甲聲，以為兵至，達旦不寐。由是與業等密謀禁中。乾祐三年冬十月十三日，弘肇與楊邠、王章等入朝，坐廣政殿東廡，甲士數十人自內出，擒弘肇、邠、章斬之，並族其三家。

弘肇已死，帝坐崇元殿召君臣，告以弘肇等謀反，君臣莫能對。又召諸軍校見於萬歲殿，帝曰：「弘肇等專權，使汝曹常憂橫死，今日吾得為汝主矣！」軍校皆拜。周太祖即位，追封弘肇鄭王，以禮歸葬。

楊邠
楊邠，魏州冠氏人也。少為州掌籍吏，租庸使孔謙領度支，補邠勾押官，歷孟、華、鄆三州糧料院使。事漢高祖為右都押衙，高祖即位，拜樞密使。邠出於小吏，不喜文士，與蘇逢吉等內相排忌。逢吉諷李濤上疏罷邠與周太祖樞密使，邠泣訴李太后前，太后怒，罷濤相，加邠中書侍郎兼吏部尚書、同平章事。是時，逢吉、禹珪頗以私賄除吏，多繆。邠為相，事無大小，必先示邠，邠以為可，乃入白，而深革逢吉所為，凡門蔭出身，諸司補吏者，一切罷之。邠雖長於吏事，而不知大體，以謂為國家者，帑廩實、甲兵完而已，禮樂文物皆虛器也。以故秉大政而務苛細，凡前資官不得居外，而天下行旅，皆給過所然後得行。旬日之間，人情大擾，邠度不可行而止。

邠常與王章論事帝前，帝曰：「事行之後，勿使有言也！」邠遽曰：「陛下但禁聲，有臣在。」聞者為之戰慄。李太后弟業求為宣徽使，帝與太后私以問邠，邠止以為不可。帝欲立所愛耿夫人為後，邠又以為不可；夫人死，將以後禮葬之，邠又以為不可。由是隱帝大怒，而左右乘間構之，與史弘肇等同日見殺。

邠為人頗儉靜，四方之賂雖不卻，然往往以獻於帝。居家謝絕賓客，晚節稍通縉紳，延客門下。知史傳有用，乃課吏傳寫。未幾，及於禍。周太祖即位，追封弘農王。

王章
王章，魏州南樂人也。為州孔目官，張令昭逐節度使劉延皓，章事令昭。令昭敗，章婦翁白文珂與副招討李周善，乃以章托周。周匿章褚中，以橐駝負之洛陽，藏周第。唐滅，章乃出，為河陽糧料使。漢高祖典禁兵，補章孔目官，從之太原。高祖即位，拜三司使、檢校太尉。高祖崩，隱帝即位，加太尉、同中書門下平章事。是時，漢方新造，承契丹之後，京師空乏，而關西三叛作，周太祖用兵西方，章供饋軍旅，未嘗乏絕。然征利剝下，民甚苦之。往時民租一石輸二升為「雀鼠耗」，章乃增一石輸二斗為「省耗」；緡錢出入，皆以八十為陌，章減其出者陌三；州縣民訴田者，必全州縣覆之，以括其隱田。天下由此重困。然尤不喜文士，嘗語人曰：「此輩與一把算子，未知顛倒，何益於國邪！」百官俸廩，皆取供軍之余不堪者，命有司高估其價，估定又增，謂之「擡估」，章猶意不能滿，往往復增之。民有犯鹽、礬、酒曲者，無多少皆抵死，吏緣為奸，民莫堪命。已而與史弘肇等同日見殺。

劉銖
劉銖，陜州人也。少為梁邵王牙將，與漢高祖有舊，高祖鎮太原，以為左都押衙。銖為人慘酷好殺戮，高祖以為勇斷類己，特信用之。高祖即位，拜永興軍節度使，徙鎮平盧，加檢校太師、同平章事，又加侍中。

是時，江淮不通，吳越錢镠使者常泛海以至中國。而濱海諸州皆置博易務，與民貿易。民負失期者，務吏擅自攝治，置刑獄，不關州縣。而前為吏者，納其厚賂，縱之不問。民頗為苦，銖乃一切禁之。然銖用法，亦自為刻深。民有過者，問其年幾何，對曰若干，即隨其數杖之，謂之「隨年杖」。每杖一人，必兩杖俱下，謂之「合歡杖」。又請增民租，畝出錢三十以為公用，民不堪之。隱帝患銖剛暴，召之，懼不至。是時，沂州郭淮攻南唐還，以兵駐青州，隱帝乃遣符彥卿往代銖。銖顧禁兵在，莫敢有異意，乃受代還京師。

銖嘗切齒於史弘肇、楊邠等，已而弘肇等死，銖謂李業等曰：「諸君可謂僂儸兒矣。」權知開封府，周太祖兵犯京師，銖悉誅太祖與王峻等家屬。太祖入京師，銖妻裸露以席自蔽，與銖俱見執。銖謂其妻曰：「我則死矣，汝應與人為婢。」太祖使人責銖曰：「與公共事先帝，獨無故人之情乎？吾家屠滅，雖有君命，加之酷毒，一何忍也。今公亦有妻子，獨念之乎？」銖曰：「為漢誅叛臣爾，豈知其佗。」是時，太祖方欲歸人心，乃與群臣議曰：「劉侍中墜馬傷甚，而軍士逼辱，迨有微生，吾欲奏太后，貸其家屬，何如？」群臣皆以為善。乃止殺銖，與李業等梟首於市，赦其妻子。太祖即位，賜陜州莊宅各一區。

李業
李業，高祖皇后之弟也。後昆弟七人，業最幼，故尤憐之。高祖時，以為武德使。隱帝即位，業以皇太后故，益用事，無顧憚。時天下旱、蝗，黃河決溢，京師大風拔木，壞城門，宮中數見怪物投瓦石、撼門扉。隱帝召司天趙延乂問禳除之法，延乂對曰：「臣職天象日時，察其變動，以考順逆吉兇而已，禳除之事，非臣所知也。然臣所聞，殆山魈也。」皇太后乃召尼誦佛書以禳之，一尼如廁，既還，悲泣不知人者數日，及醒訊之，莫知其然。而帝方與業及聶文進、後贊、郭允明等狎昵，多為廋語相誚戲，放紙鳶於宮中。太后數以災異戒帝，不聽。時宣徽使闕，業欲得之，太后亦遣人諷大臣。大臣楊邠、史弘肇等皆以為不可。業由此怨望，謀殺邠等。邠等已死。又遣供奉官孟業以詔書殺郭威於魏州。威舉兵反，隱帝遣左神武統軍袁泬、侍衛馬軍都指揮使閻晉卿等率兵拒威於澶淵。兵未出，威已至滑州，帝大懼，謂大臣曰：「昨太草草耳。」業請出府庫以賚軍，宰相蘇禹珪以為未可，業拜禹珪於帝前曰：「相公且為官家勿惜府庫。」乃詔賜京師兵及魏兵從威南者錢人十千，督其子弟作書，以告北兵之來者。及漢兵敗於北郊，業取內庫金寶，懷之以奔其兄保義軍節度使洪信，洪信拒而不納。業走至絳州，為人所殺。

聶文進
聶文進，并州人也。少為軍卒，善書算，給事漢高祖帳中。高祖鎮太原，以為押司官。高祖即位，歷拜領軍屯衛將軍、樞密院承旨。周太祖為樞密使，頗親信之，文進稍橫恣。遷右領軍大將軍，入謝，召諸將軍設食朝堂，儀鸞、翰林、禦廚供帳飲食，文進自如，有司不敢劾。周太祖鎮鄴，文進等用事居中，及謀殺楊邠等，文進夜作詔書，制置中外。邠等已死，文進點閱兵籍，指麾殺戮，以為己任。周太祖在鄴聞邠等遇害，初以為文進不與，及發詔書，皆文進手跡，乃大詬之。

周兵至京師，隱帝敗於北郊，太后懼，使謂文進善衛帝，對曰：「臣在此，百郭威何害！」慕容彥超敗走，帝宿於七里，文進夜與其徒飲酒，歌呼自若。明旦，隱帝遇弒，文進亦自殺。

後贊
後贊，兗州瑕丘人。其母，倡也。贊幼善謳，事張延朗。延朗死，贊更事漢高祖，高祖愛之，以為牙將。高祖即位，拜飛龍使，隱帝尤愛幸之。楊邠等執政，贊久不得遷，乃共謀殺邠等。邠等死，隱帝悔之，贊與允明等番休侍帝，不欲左右言已短。隱帝兵敗北郊，贊奔兗州，慕容彥超執送京師，梟首於市。

郭允明
郭允明，少為漢高祖廝養，高祖愛之，以為翰林茶酒使。隱帝尤狎愛之，允明益驕橫無顧避，大臣不能禁。允明使荊南高保融，車服導從如節度使，保融待之甚厚。允明乃陰使人步測其城池高下，若為攻取之計者以動之。荊人皆恐，保融厚賂以遺之。遷飛龍使。已而李業與允明謀殺楊邠等，是日無雲而昏，霧雨如泣，日中，載邠等十餘屍暴之市中。允明手殺邠等諸子於朝堂西廡，王章婿張貽肅血流逆註。隱帝敗於北郊，還至封丘門，不得入，帝走趙村，允明從後追之，弒帝於民舍，乃自殺。


Chinese text: This work was published before January 1, 1923, and is in the
public domain worldwide because the author died at least 100 years ago.
