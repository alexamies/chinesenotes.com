朱宣〈（弟瑾）〉
朱宣，宋州下邑人也。少從其父販鹽為盜，父抵法死，宣乃去事青州節度使王敬武為軍校，敬武以隸其將曹全晟。中和二年，敬武遣全晟入關與破黃巢。還過鄆州，鄆州節度使薛崇卒，其將崔君預自稱留後。全晟攻殺君預，遂據鄆州。宣以戰功，為鄆州馬步軍都指揮使。已而全晟死，軍中推宣為留後，唐僖宗即拜宣天平軍節度使。

梁太祖鎮宣武，以兄事宣。太祖新就鎮，兵力尚少，數為秦宗權所困，太祖乞兵於宣。宣與其弟瑾以兗、鄆之兵救汴，大破蔡兵，走宗權。是時，太祖已襲取滑州，稍欲並吞諸鎮，宣、瑾既還，乃馳檄兗、鄆，言宣、瑾多誘宣武軍卒亡以東，乃發兵收亡卒，因攻之，遂為敵國，苦戰曹、濮間。是時，梁又東攻徐州，西有蔡賊，北敵強晉，宣、瑾兄弟自相首尾，然卒為梁所滅。乾寧四年，宣敗，走中都，為葛從周所執，斬於汴橋下。

瑾，宣從父弟也。從宣居鄆州，補軍校。少倜儻，有大志，兗州節度使齊克讓愛其為人，以女妻之。瑾行親迎，乃選壯士為輿夫，伏兵器輿中。夜至兗州，兵發，遂虜克讓，自稱留後。僖宗即拜瑾泰寧軍節度使。

瑾與宣已破秦宗權於汴州，梁太祖責瑾誘宣武軍卒以歸，遣朱珍攻瑾，取曹州，又攻濮州，而太祖自攻鄆。瑾兄弟往來相救，凡十餘年，大小數十戰，與太祖屢相勝敗。太祖得宣將賀瑰、何懷寶及瑾兄瓊，乃將瓊等至兗城下，告瑾曰：「汝兄敗矣！今瓊等已降，不如早自歸。」瑾偽曰：「諾。」乃遣牙將胡規持書幣詣軍門請降。太祖大喜，至延壽門與瑾交語，瑾曰：「願得瓊送符印。」太祖信之，遣客將劉捍送瓊往。瑾伏壯士橋下，單騎迎瓊，揮手語捍曰：「請瓊獨來！」瓊前，壯士擒之，遂閉門，責瓊先降，斬之，擲其首城外。太祖度不可下，乃留兵圍之而去。

瑾嬰城自守，而與葛從周等戰城下，瑾兵屢敗，宣亦敗於鄆州，乃乞兵於晉，晉遣李承嗣、史儼等以騎兵五千救之。太祖已破宣，乃急趨兗。瑾城中食盡，與承嗣等掠食豐、沛間，梁兵奄至，瑾將康懷英等以城降梁。瑾等將麾下兵走沂州，沂州刺史尹處賓不納。又走海州，梁兵急追之，乃奔於淮南。楊行密聞瑾來，大喜，解其玉帶贈之，表瑾領武寧軍節度使，以為行軍副使。其後，梁遣龐師古、葛從周等攻淮南，行密用瑾，大破梁兵於清口，斬師古。行密累表瑾東南諸道行營副都統、領平盧軍節度使、同中書門下平章事。

行密死，渥及隆演相繼立，皆年少，徐溫與其子知訓專政，畏瑾，欲除之，瑾乃謀殺知訓。嘗以月旦遣愛妾候知訓家，知訓強通之，妾歸自訴，瑾益不平。屢勸隆演誅徐氏，以去國患，隆演不能為。既而知訓以泗州建靜淮軍，出瑾為節度使。將行，召之夜飲。明日，知訓過瑾謝，延之升堂，出其妻陶氏，知訓方拜，瑾以笏擊踣之，伏兵自戶突出，殺之。初，瑾以二惡馬擊庭中，知訓入而釋馬，使相踶嗚，故外人莫聞其變。瑾攜其首馳示隆演曰：「今日為吳除患矣！」隆演曰：「此事非吾敢知！」遽起入內。瑾忿然以首擊柱，提劍而出，府門已闔，因逾垣，折其足。瑾顧路窮，大呼曰：「吾為萬人去害，而以一身死之！」遂自刎。潤州徐知誥聞亂，以兵趨廣陵，族瑾家。瑾妻陶氏臨刑而泣，其妾曰：「何為泣乎？今行見公矣！」陶氏收淚，欣然就戮，聞者哀之。

瑾名重江淮，人畏之。其死也，屍之廣陵北門，路人私共瘞之。是時，民多病瘧，皆取其墓上土，以水服之，雲病輒愈，更益新土，漸成高墳。徐溫等惡之，發其屍，投於雷公塘。後溫病，夢瑾挽弓射之。溫懼，網其骨，葬塘側，立祠其上。初，瑾嘗病疽，醫者視之，色懼，瑾曰：「但理之，吾非以病死者。」於是果然。卒年五十二。

王師範
王師範，青州人也。其父敬武，為平盧軍牙將。唐廣明元年，無棣人洪霸郎為盜齊、棣間，平盧節度使安師儒遣敬武率兵擊破之。敬武反，兵逐師儒，自稱留後，都統王鐸承制拜敬武節度使。敬武卒，師範尚幼，其棣州刺史張蟾叛。昭宗以為師範年少，其下不服從，乃拜太子少師崔安潛為平盧節度使。師範不受代，蟾迎安潛入棣州。師範遣其將盧洪攻蟾，洪以兵返襲青州，師范陽為好辭，遣人迎語洪曰：「吾幼未能任事，賴諸將共持之爾。不然，聽公所為也。」洪以師範無能為，遽還，不為備。師範伏兵於道，語其仆劉鄩曰：「洪來，為我斬之！用爾為牙將。」明日，洪來，師範出迎，鄩於坐上斬之，伏兵發，盡殺其餘兵，乃急攻棣州，破張蟾，安潛奔歸於京師。昭宗乃拜師範節度使。

師範頗好儒學，聚書至萬卷，為政有威愛。梁太祖圍昭宗於鳳翔，宦官韓全誨等矯詔召諸鎮兵以擊梁。詔至青州，師範泣曰：「諸鎮有兵，所以藩捍天子，今天子危辱，而諸鎮反以兵自衛；吾雖力不足，當成敗以之。」乃遣使乞兵於楊行密。是時，梁已東下兗、鄆，師範乃遣劉鄩與其弟師魯分攻兗、密諸州。遣張居厚以壯士二百為輿夫，伏兵輿中，西馳梁軍，稱師範使者聘梁，因欲劫殺太祖。居厚至華州東城，華州將婁敬思疑其有異，剖輿視之，見其兵。居厚遂擊殺敬思，以兵攻西城，不克而反。劉鄩逐葛從周取兗州，而平盧諸州皆起兵攻梁。

其後，梁太祖自鳳翔東還，遣朱友寧攻師範，友寧戰死。復遣楊師厚攻之，屯於臨朐。師範以兵迫之，師厚陽為怯不敢出，間遣人陽言曰：「梁兵少，方乞兵於鳳翔，今糧且絕，當還軍。」師範以為然，乃遣師魯悉兵攻之，師厚拒而不戰。師魯兵卻，師厚追擊至聖王山，師魯大敗，遂傅其城，而梁別將劉重霸下其棣州，師範乃請降，太祖許之。師範素服乘驢詣太祖請罪，太祖待以客禮。久之，表師範河陽節度使。

太祖即位，召為右金吾衛上將軍，居於洛陽。太祖心欲誅之，未有以發。太祖諸子已封王，宴於宮中，友寧妻泣謂太祖曰：「陛下化家為國，諸子人人皆得封，而妾夫獨以戰死，奈何仇人猶在朝廷！」太祖奮然戟手曰：「吾亦幾忘此賊！」乃遣人就洛陽族滅之。使者至，先掘坑於外，乃入告之。師範設席為具，與諸宗族飲酒，謂使者曰：「死，人之所不免，況有罪乎？然懼少長失序，下愧於先人。」酒半，令少長以次起，就戮於坑所，聞者皆哀憐之。同光三年，贈師範太尉。

李罕之
李罕之，陳州項城人也。為人驍勇，力兼數人。少學，讀書不成，去為僧，以其無賴，所往皆不容。乃乞食酸棗市中，市中人皆不與，罕之擲器於地，裂其衣，又去為盜。是時，黃巢起曹、濮，乃往依之。巢北渡江，罕之與其麾下走淮南，自歸於高駢，駢表光州刺史。歲餘，秦宗權急攻光州，罕之不能守，還走項城，收其餘眾，依諸葛爽於河陽，爽以罕之為懷州刺史。巢已敗走，爽降唐，僖宗拜爽東南面招討使，以攻宗權，爽表罕之副使，以兵屯宋州，又表河南尹、東都留守。秦宗權遣孫儒攻河南，罕之兵少，西走澠池，儒燒宮闕，剽掠而去。罕之壁澠池。

歲餘，諸葛爽死，其將劉經立爽子仲方。仲方年少，事皆任經，經慮罕之兇勇難制，以兵攻之，罕之返擊走經。罕之追至鞏縣，陳舟於汜水，將渡河，經遣張言拒之河上，言反背經，與罕之合攻河陽，為經所敗，退保懷州。已而孫儒陷河陽，仲方奔於梁。梁兵擊走儒，罕之襲取河陽，言取河南，皆附於梁。

罕之與言皆爽叛將，事已成，乃相與交臂為盟，誓同休戚不相忘。罕之禦眾無法，性苛暴，頗失士心。而言善治軍旅，教民播殖，務為積聚。罕之用兵，言嘗供給其乏。罕之求取無已，言頗苦之，不能輸，罕之召言軍吏笞責之，言益不平。罕之悉兵攻晉、絳，言夜襲河陽，罕之奔晉。晉表罕之澤州刺史，使李存孝以兵三萬助罕之攻言。言求救於梁。罕之敗於沇河，乃歸太原，李克用延之帳中。罕之留其子頎事晉，乃之澤州，日以兵鈔懷、孟間，啖人為食。居民屯聚摩雲山，罕之悉攻殺之，立柵其上，時人號曰李摩雲。是時，晉方徇地山東，頗倚罕之為捍蔽。李茂貞等犯京師，克用以兵至渭北，僖宗以克用為邠州四面行營都統，表罕之為副。破王行瑜，加檢校太尉，食邑千戶。

罕之自以功多於晉，私謂蓋寓曰：「自吾脫身河陽，賴晉容我，未能有以報之；今行老矣，無能為也。若吾王見憐，與一小鎮，使休兵養疾而後歸老，幸也！」寓為言之，克用不對。佗日，諸鎮擇守將，未嘗及罕之，罕之心益怏怏。寓告克用，懼罕之有佗心，克用曰：「吾於罕之，豈惜一鎮，然鷹鳥之性，飽則揚矣！」

光化元年，潞州薛誌勤卒，罕之遽入潞州，使人啟晉王曰：「誌勤且死，新帥未至，所以然者，備佗盜耳！」克用大怒，遣李嗣昭攻之。罕之執晉守將馬溉、伊鐔等，遣子顥送於梁以乞兵。梁太祖遣丁會守潞州，以罕之為河陽節度使，行至懷州，以疾卒，年五十八。

罕之初背梁而歸晉，晉王以罕之守澤州，罕之留其子頎與莊宗遊，甚狎。後罕之背晉以歸梁，晉王怒，欲殺頎，莊宗與之駿馬，使奔於梁。太祖得頎父子大喜，使與友倫將兵以衛昭宗，故頎當太祖時，常掌禁兵。末帝誅友珪，頎與其謀，拜右羽林統軍、澶州刺史。事唐，歷衛、衍二州刺史，累遷右領軍衛上將軍。天福中卒，年七十，贈太尉。

孟方立
孟方立，邢州平鄉人也。少為軍卒，以勇力選為隊將。唐廣明中，潞州節度使高潯攻諸葛爽於河陽，遣方立將兵出天井關為先鋒。潯為其將劉廣所逐，廣為亂軍所殺。方立聞亂，引兵自天井入據潞州，唐因以為昭義軍節度使。昭義所節制澤、潞、邢、洺、磁五州，而治潞州。方立以謂潞州山川高險，而人俗勁悍，自劉積以來嘗逐其帥；且己邢人也，因徙其軍於邢州。而潞人怨方立之徙也，因以澤、潞二州歸於晉。晉遣李克修為澤潞節度使，方立以邢、洺、磁三州自為昭義軍。

晉數遣李存孝等出兵以窺山東，三州之人俘掠殆盡，赤地數千里，無復耕桑者累年。方立以孤城自守，求救於梁，梁方東事兗、鄆，不能救也。文德元年，方立乞兵於王镕以攻晉，镕許之。方立乃遣其將奚忠信攻晉遼州，而镕以佗故不能出兵。兵既失約，忠信大敗，而晉兵乘勝攻之。

方立將石元佐者，善兵而多智，方立嘗信用之。忠信之敗也，元佐為晉將安金俊所得，金俊厚遇之，問以攻邢之策，元佐曰：「方立善守而邢城堅，若攻之，必不得志。宜急攻其磁州，方立來救，可以敗也。」金俊以為然。軍於滏水之西，方立果帥兵來救，為金俊所敗，馳入邢州，閉壁不復出。外無救兵，城中食且盡，方立夜出巡城，號令守者，守者皆不應，方立知不可，乃歸飲鴆而卒。

軍中以其弟洺州刺史遷為留後，求救於梁。梁太祖遣王虔裕將騎兵三百助遷守，遷執虔裕降晉。晉徙遷族於太原，以為汾州刺史，後以為澤潞節度使。天復元年，梁遣氏叔琮攻晉，出天井關，遷開門降，為梁兵鄉道以攻太原，不克。叔琮軍還過潞，以遷歸於梁，梁太祖惡其返覆，殺之。

王珂
王珂，河中人也。其仲父重榮，以河中兵破黃巢，有功於唐，拜河中節度使。重榮無子，以其兄重簡子珂為後。重榮卒，弟重盈立，重盈卒，軍中乃以珂重榮子，立之。重盈子陜州節度使珙、絳州刺史瑤，與珂爭立，珙、瑤以書與梁太祖，言珂故王氏蒼頭，小字忠兒，不應得立。珂亦求援於晉，晉人言之朝，昭宗以晉故，許之。而珙、瑤亦西結王行瑜、韓建、李茂貞為援，行瑜等交章論列，昭宗報以重榮與晉於唐嘗有大功，業許之，不可易。行瑜等怒，以兵犯京師，殺宰相李磎等而去。珙、瑤連兵攻珂河中，珂求援於晉，晉兵西討三鎮，行下絳州，斬瑤而過，至於渭北，擊破行瑜。昭宗卒以珂為河中節度使。晉以女妻之，遣李嗣昭將兵助珂攻珙陜州。珙為人慘刻，嘗斬人擲其首於前，言笑自若，其下苦之。偏將李璠因珙戰敗，殺珙，自稱留後。

是時，梁已下鎮、定，將移兵西，而昭宗為劉季述所廢，京師大亂。崔胤陰召梁以兵西，梁太祖以珂在河中，懼為患，乃顧張存敬、侯言，以一大繩與之，曰：「為我持縛珂來！」存敬等兵出含山，破晉、絳二州，遣何絪以兵守之，絕晉援。存敬圍河中，珂告急於晉，晉以絪故不得前。珂乃遣其妻以書告晉王曰：「賊勢如此，朝夕乞食於梁矣！大人何忍而不救邪？」晉王報之曰：「梁兵為阻，眾寡不敵，救之則並晉俱亡，不若與王郎自歸朝廷。」珂乃為書與李茂貞曰：「天子初返正，詔藩鎮無相侵以安王室。今朱公棄約以見攻，其勢不止於弊邑；若弊邑朝亡，則西北諸鎮非諸君所能守也！願與華州出兵潼關以為應。」茂貞不報。珂計窮，乃治舟於河，將歸於京師。珂夜登城諭守陴者，守陴者皆不應。牙將劉訓夜入珂寢白事，珂叱之曰：「兵欲反邪！」訓乃解衣自索而入曰：「公茍懷疑，請先斷臂！」珂曰：「事急矣！計安出乎？」訓曰：「公若攜家夜濟，人必爭舟，一夫鴟張，大事即去。不若遲明以情諭軍中，願從者猶得其半。不然，且為款狀以緩梁兵，徐圖向背。」珂以為然。

梁太祖自同州降唐，即依重榮，以母王氏，故事重榮為舅。珂乃登城呼存敬曰：「吾於梁王有家世之舊，兵當退舍，俟梁王來，吾將聽命。」存敬乃退舍，使馳詣太祖於洛陽。太祖至河中，先之城東，哭於重榮之墓而後入。珂欲面縛牽羊以見太祖，太祖謂曰：「太師阿舅之恩何時可忘，郎君若以亡國之禮見，太師其謂我何？」珂迎於路，握手噓唏，乃徙珂於汴。太祖以珂晉婿也，疑其貳己，使珂西入覲，行至華州，使人殺之傳舍。

瓚，重盈之諸子也，梁太祖已執珂，自領河中節度使，以瓚為吏。瓚事梁，為諸衛大將軍，泰寧、鎮國軍節度使。末帝時，為開封尹。貞明五年，代賀瑰為北面行營招討使。是時，晉已城德勝，瓚自黎陽渡河攻澶州，不克，退屯楊村，扼河上流，與晉人相持經年，大小百餘戰，瓚卒無功，末帝遣戴思遠代，瓚復為開封尹。莊宗自鄆入京師，末帝聞唐兵且至，日夜涕泣，不知所為，自持國寶，指其宮室謂瓚曰：「使吾保此者，系卿之畫如何耳！」唐兵已過宛朐，瓚驅率市人登城拒守。唐兵攻封丘門，瓚開門迎降，伏地請死，莊宗勞而起之曰：「朕與卿家世婚姻，然人臣各為主耳，復何罪邪！」因以為開封尹，遷宣武軍節度使。已而故梁臣趙巖、張漢傑等相次誅死，瓚以憂卒。贈太子太師。

趙犨
趙犨，其先青州人也。世為陳州牙將。犨幼與群兒戲道中，部分行伍，指顧如將帥，雖諸大兒皆聽其節度，其父叔文見之，驚曰：「大吾門者，此兒也！」及壯，善用弓劍，為人勇果，重氣義，刺史聞其材，召置麾下。累遷忠武軍馬步軍都虞候。王仙芝寇河南，陷汝州，將犯東都，犨引兵擊敗之，仙芝乃南去。已而黃巢起，所在州縣，往往陷賊。陳州豪傑數百人，相與詣忠武軍，求得犨為刺史以自保，忠武軍表犨陳州刺史。已而巢陷長安，犨語諸將吏曰：「以吾計，巢若不為長安市人所誅，必驅其眾東走，吾州適當其沖矣！」乃治城池為守備，遷民六十里內者皆入城中，選其子弟，配以兵甲，以其弟昶、珝為將。巢敗，果東走，先遣孟楷據項城，昶擊破之，執楷以歸。巢從後至，聞楷被執，大怒。

既而秦宗權以蔡州附巢，巢勢甚盛，乃悉眾圍犨，置舂磨，糜人之肉以為食。陳人恐，犨語其下曰：「吾家三世陳將，必能保此。爾曹男子，當於死中求生，建功立業，未必不因此時。」陳人皆踴躍。巢柵城北三里為八仙營，起宮闕，置百官，聚糧餉，欲以久弊之，其兵號二十萬。陳人舊有巨弩數百，皆廢壞，後生弩工皆不識其器。珝創意理之，弩矢激五百步，人馬皆洞，以故巢不敢近。圍凡三百日，犨食將盡，乃乞兵於梁。梁太祖與李克用皆自將會陳，擊敗巢將黃鄴於西華。西華有積粟，巢恃以為餉，及鄴敗，巢乃解圍去。

梁太祖入陳州，犨兄弟迎謁馬首甚恭。然犨陰識太祖必成大事，乃降心屈跡，為自托之計。以梁援己恩，為太祖立生祠，朝夕拜謁。以其子巖尚太祖女，是謂長樂公主。黃巢已去，秦宗權復亂淮西，陷旁二十餘州，而陳去蔡最近，犨兄弟力拒之，卒不能下。後巢、宗權皆敗死，唐昭宗即以陳州為忠武軍，拜犨節度使。犨已病，乃以位與其弟昶，後數月卒。

昶乘大寇新滅，乃休兵課農，事梁尤謹。梁兵攻戰四方，昶饋免供億，未嘗少懈。昶卒，珝代立。

珝頗知書，乃求鄧艾故跡，決翟王陂溉民田。兄弟居陳二十餘年，陳人大賴之。梁太祖已降韓建，取同、華，徙珝為同州留後。入唐，為右金吾衛上將軍。歲餘，以疾免官歸，卒於家，陳人為之罷市。

犨次子巖，梁末帝時為戶部尚書、租庸使，與張漢傑、漢倫等居中用事。梁自太祖以暴虐殺戮為事，而末帝為人特和柔恭謹，然性庸愚，以漢傑婦家，而巖婿也，故親信之，大臣老將皆切齒，末帝獨不悟，以至於亡。

初，友珪殺太祖自立，以末帝為東都留守。巖如東都，末帝與之飲酒，從容以誠款告之。巖為末帝謀，遣人召楊師厚兵起事。巖還西都，卒與袁象先以禁兵誅友珪，取傳國寶以授末帝。

末帝立，巖自以有功於梁，又尚公主，聞唐駙馬杜悰位至將相，自奉甚豐，恥其不及。乃占天下良田大宅，裒刻商旅，其門如市，租庸之物，半入其私，巖飲食必費萬錢。

故時，魏州牙兵驕，數為亂，羅紹威盡誅之。太祖崩，楊師厚逐羅氏，據魏州，復置牙兵二千，末帝患之。師厚死，巖與租庸判官邵贊議曰：「魏為唐患，百有餘年，自先帝時，嘗切齒紹威，以其前恭而後倨。今先帝新棄天下，師厚復為陛下憂，所以然者，以魏地大而兵多也。陛下不以此時制之，寧知後人不為師厚也？不若分相、魏為兩鎮，則無北顧之憂矣。」末帝以為然，乃分相、澶、衛為昭德軍。牙兵亂，以魏博降晉，梁由是盡失河北。

是時，梁將劉鄩等與莊宗相距澶、魏之間，兵數敗。巖曰：「古之王者必郊祀天地，陛下即位猶未郊天，議者以為朝廷無異藩鎮，如此何以威重天下？今河北雖失，天下幸安，願陛下力行之。」敬翔以為不可，曰：「今府庫虛竭，箕斂供軍，若行效禋，則必賞賚；是取虛名而受實弊也。」末帝不聽，乃備法駕幸西京，而莊宗取楊劉，或傳：「晉兵入東都矣！」或曰：「扼汜水矣！」或曰：「下鄆、濮矣！」京師大風拔木，末帝大懼，從官相顧而泣，末帝乃還東都，遂不果郊。

鎮州張文禮殺王镕，使人告梁曰：「臣已北召契丹，願梁以兵萬人出德、棣州，則晉兵憊矣。」敬翔以為然，巖與漢傑皆以為不可，乃止。其後黜王彥章用段凝，皆巖力也。

莊宗兵將至汴，末帝惶惑不知所為，登建國樓以問群臣，或曰：「晉以孤軍遠來，勢難持久，雖使入汴，不能守也。宜幸洛陽，保險以召天下兵，徐圖之，勝負未可知也。」末帝猶豫，巖曰：「勢已如此，一下此樓，何人可保！」末帝卒死於樓上。

當巖用事時，許州溫韜尤曲事巖，巖因顧其左右曰：「吾常待韜厚，今以急投之，必不幸吾為利。」乃走投韜，韜斬其首以獻。莊宗已滅梁，巖素所善段凝奏請誅巖家屬，乃族滅之。

嗚呼，禍福之理，豈可一哉！君子小人之禍福異也。老子曰：「禍兮福所倚，福兮禍所伏。」後世之談禍福者，皆以其言為至論也。夫為善而受福，焉得禍？為惡而受禍，焉得福？惟君子之罹非禍者，未必不為福；小人求非福者，未嘗不及禍，此自然之理也。始，犨自以先見之明，深結梁太祖，及其子孫皆享其祿利，自謂知所托矣，安知其族卒與梁俱滅也？犨之求福於梁，蓋老氏之所謂福也，非君子之所求也，不可戒哉！

馮行襲
馮行襲，字正臣，均州人也。唐末，山南盜孫喜以眾千人襲均州刺史呂燁，燁不能禦。行襲為州校，乃陰選勇士伏江南，獨乘小舟逆喜，告曰：「州人聞公至，皆欲歸矣。然知公兵多，民懼虜掠，恐其驚擾，請留兵江北，獨與腹心數人從行，願為前導，以慰安州民，事可立定。」喜以為然，乃留其兵江北，獨與行襲渡江。軍吏前謁，行襲擊喜仆地，斬之，伏兵發，盡殺從行者。餘兵在江北，聞喜死，皆潰。山南節度使劉巨容表行襲均州刺史。

是時，僖宗在蜀，諸鎮貢獻行在者皆道山南，盜賊多據州西長山以邀劫之，行襲盡破諸賊。洋州葛佐辟行襲行軍司馬，使以兵鎮谷口，通秦、蜀道，行襲由此知名。李茂貞兼領山南，遣子繼臻守金州，行襲逐之，遂據金州。昭宗乃以金州為戎昭軍，拜行襲節度使。昭宗在岐，梁太祖引兵而西，中尉韓全誨遣中官郤文晏等二十餘人召兵江淮，以拒太祖，行襲已附梁，乃盡殺文晏等。太祖攻趙匡凝於襄陽，行襲遣子勖以舟兵會均、房，以功遷匡國軍節度使。行襲為人嚴酷少恩，而所至輒天幸，境旱有蝗，則飛鳥食之，歲兇，田中鹵谷自生。唐衰，知梁必興，尤盡心傾附事梁，官至司空，封長樂郡王，卒贈太傅，謚曰忠敬。


Chinese text: This work was published before January 1, 1923, and is in the
public domain worldwide because the author died at least 100 years ago.
