柴守禮
周太祖聖穆皇后柴氏，無子，養後兄守禮之子以為子，是為世宗。守禮字克讓，以後族拜銀青光祿大夫、檢校吏部尚書、兼御史大夫。世宗即位，加金紫光祿大夫、檢校司空、光祿卿。致仕，居於洛陽，終世宗之世，未嘗至京師，而左右亦莫敢言，第以元舅禮之，而守禮亦頗恣橫，嘗殺人於市，有司有聞，世宗不問。是時，王溥、汪晏、王彥超、韓令坤等同時將相，皆有父在洛陽，與守禮朝夕往來，惟意所為，洛陽人多畏避之，號「十阿父。」守禮卒年七十二，官至太傅。

嗚呼，父子之恩至矣！孟子言：舜為天子，而瞽叟殺人，則棄天下，竊負之而逃。以謂天下可無舜，不可無至公，舜可棄天下，不可刑其父，此為世立言之說也。然事固有不得如其意者多矣！蓋天子有宗廟社稷之重、百官之衛、朝廷之嚴，其不幸有不得竊而逃，則如之何而可？予讀周史，見守禮殺人，世宗寢而不問，蓋進任天下重矣，而子於其父亦至矣，故寧受屈法之過，以申父子之道，其所以合於義者，蓋知權也。君子之於事，擇其輕重而處之耳。失刑輕，不孝重也。刑者所以禁人為非，孝者所以教人為善，其意一也，孰為重？刑一人，未必能使天下無殺人，而殺其父，滅天性而絕人道，孰為重？權其所謂輕重者，則天下雖不可棄，而父亦不可刑也。然則為舜與世宗者，宜如何無使瞽叟、守禮至於殺人，則可謂孝矣！然而有不得如其意，則擇其輕重而處之焉。世宗之知權，明矣夫！

世宗貞惠皇后劉氏
世宗三皇后。貞惠皇后劉氏，不知其世家，蓋微時所娶也，世宗為左監門衛將軍，得封彭城縣君。世宗從太祖於魏，後留京師，太祖舉兵，漢誅其族家屬，後見殺。太祖即位，追封彭城郡夫人。世宗顯德四年夏四月，始詔彭城郡夫人劉氏追冊為皇后，有司謚曰貞惠，陵曰惠陵。

宣懿皇后符氏
宣懿皇后符氏，其祖秦王存審，父魏王彥卿。後世王家，出於將相之貴，為人明果有大志。初適李守貞子崇訓。守貞事漢為河中節度使，已挾異志。有術者善聽人聲以知吉兇，守貞出其家人使聽之，術者聞後聲，驚曰：「此天下之母也！」守貞益自負，曰：「吾婦猶為天下母，吾取天下復何疑哉！」於是決反。而漢遣周太祖討之，逾年，攻破其城。崇訓知不免，手自殺其家人，次以及後，後走匿，以帷幔自蔽，崇訓惶遽求後不得，遂自殺。漢兵入其家，後儼然坐堂上，顧軍士曰：「郭公與吾王父有舊，汝輩無犯我！」軍士見之不敢迫。太祖聞之，以謂一女子能使亂兵不敢犯，奇之，為加慰勉，以歸彥卿。後感太祖不殺，拜太祖為父。其母以後夫家滅亡，而獨脫死兵刃之間，以為天幸，欲使削髮為尼，後不肯曰：「死生有命，天也。何必妄毀形發為！」太祖於後有恩，而世宗性特英銳，聞後如此，益奇之。及劉夫人卒，遂納以為繼室。世宗即位，冊為皇后。世宗辦急多暴怒，而後嘗追悔，每怒左右，後必從容伺顏色，漸為解說，世宗意亦隨解，由是益重之。世宗征淮，後以帝不宜親行，切諫止之，世宗不聽。師久無功，遭大暑雨，後以憂成疾而崩。議者以方用兵，請殺喪禮，於是百官朝臨於西宮，三日而釋服，帝亦七日而釋，葬於新鄭，陵曰懿陵。

後立皇后符氏。後妹也。國初，遷西宮，號周太后。

世宗七子
世宗子七人：長曰宜哥，次二皆未名，次曰恭皇帝，次曰熙讓，次曰熙謹，次曰熙誨，皆不知其母為誰氏。宜哥與其二，皆為漢誅。太祖即位，詔賜皇孫名誼，贈左驍衛大將軍；誠，左武衛大將軍；諴，左屯衛大將軍。

顯德三年，群臣請封宗室，世宗以謂為國日淺，恩信未及於人，而須功德大成，慶流於世，而後議之可也。明年夏四月癸未，先封太祖諸子。又詔曰：「父子之道，聖賢不忘，再思天閼之端，愈動悲傷之抱。故皇子左驍衛大將軍誼、左武衛大將軍諴、左屯衛大將軍誠等，載惟往事，有足傷懷，宜增一字之封，仍贈三臺之秩。誼可贈太尉，追封越王；誠太傅，吳王；諴太保，韓王。」而皇子在者皆不封。

六年，北復三關，遇疾，還京師。六月癸未，皇子宗訓，特進左衛上將軍，封梁王；而宗讓亦拜左驍衛上將軍，封燕國公。後十日而世宗崩，梁王即位，是為恭皇帝。其年八月，宗讓更名熙讓，封曹王。熙謹、熙誨皆前未封爵，遂拜熙謹右武衛大將軍，封紀王；熙誨左領軍衛大將軍，蘄王。皇朝乾德二年十月，熙謹卒。熙讓、熙誨，不知其所終。

嗚呼！至公，天下之所共也。其是非曲直之際，雖父愛其子，亦或有所不得私焉。當周太祖舉兵於魏，漢遣劉銖誅其家族於京師，酷毒備至；後太祖入立，遣人責銖，銖辭不屈，太祖雖深恨之，然以銖辭直，終不及其家也。及追封妻子之被殺者，其言深自隱痛之而已，不敢有非漢之辭焉，蓋知其曲在己也。故略存其辭，以見周之有愧於其心者矣！


Chinese text: This work was published before January 1, 1923, and is in the
public domain worldwide because the author died at least 100 years ago.
