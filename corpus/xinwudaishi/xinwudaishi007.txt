湣皇帝，明宗第五子從厚也。為人形質豐厚，寡言好禮，明宗以其貌類己，特愛之。天成二年，以檢校司徒拜河南尹、判六軍諸衛事，加檢校太保、同中書門下平章事。從厚妃，孔循女也，安重誨怒循以女妻從厚，三年，罷循樞密使，出從厚為宣武軍節度使。明年，徙鎮河東。長興元年，封從厚宋王，徙鎮成德。二年，徙鎮天雄，累加兼中書令。

四年十一月，秦王從榮伏誅。明宗病甚，遣宦者孟漢瓊召王於鄴，而明宗崩，秘其喪六日。十二月癸卯朔，發喪於西宮，皇帝即位於柩前，群臣見於東階，復於喪位。丙午，成服於西宮。庚戌，登光政門樓，存問軍民。辛亥，殺司衣王氏。癸丑，始聽政。乙卯，殺司儀康氏。丁巳，馮道為大行皇帝山陵使，戶部尚書韓彥惲為副，中書舍人王延為判官，禮部尚書王權為禮儀使，兵部尚書李鏻為鹵簿使，御史中丞龍敏為儀仗使，左僕射權判河南府盧質為橋道頓遞使。丁卯，禫。

應順元年春正月壬申朔，視朝於廣壽殿。乙亥，契丹使都督沒辣於來。戊寅，大赦，改元，用樂。回鶻可汗王仁美遣使者來。沙州、瓜州遣使者來。乙未，朱弘昭、馮赟獻錢助作山陵。閏月丙午，冊皇太后。甲寅，冊太妃王氏。北京留守石敬瑭獻銀絹助作山陵。二月庚寅，視作山陵。鳳翔節度使潞王從珂反。辛卯，西京留守王思同為西面行營都部署，靜難軍節度使藥彥稠為副。三月丙辰，思同兵潰，嚴衛指揮使尹暉、羽林指揮使楊思權以其軍叛降於從珂。辛酉，殺侍衛親軍都指揮使朱弘實。癸亥，河陽三城節度使康義誠為鳳翔行營都招討使，王思同為副。西京副留守劉遂雍叛降於從珂，思同奔歸於京師，不克，死之。丁卯，京城巡檢使安從進叛，殺馮赟，朱弘昭自殺，從進傳其二首於從珂。戊辰，如衛州。

廢帝，鎮州平山人也。本姓王氏，其世微賤，母魏氏，少寡，明宗為騎將，過平山，掠得之。魏氏有子阿三，已十餘歲，明宗養以為子，名曰從珂。及長，狀貌雄偉，謹信寡言，而驍勇善戰，明宗甚愛之。自晉兵戰梁於河上，從珂常立戰功，莊宗呼其小字曰：「阿三不徒與我同年，其敢戰亦類我。」同光二年，為衛州刺史突騎指揮使，戍於石門。明宗討趙在禮，自魏反兵而南，從珂率戍兵自曲陽、孟縣馳出常山以追明宗。明宗之南也，兵少，得從珂兵在後，而軍聲大振。明宗入立，拜從珂河中節度使，封潞王。是時，明宗春秋已高，王於諸子次最長，樞密使安重誨患之，乃矯詔河中裨將楊彥溫使圖之。王閱馬於黃龍莊，彥溫即閉門拒之，王止於虞鄉以聞。明宗召王還京師，居之清化裏第。重誨數請行軍法，明宗不聽，後重誨見殺，乃起王為左衛大將軍、西京留守。長興三年，為鳳翔節度使。王子重吉自明宗時典禁兵，為控鶴指揮使，湣帝即位，朱弘昭、馮赟用事，乃罷重吉兵職，出為亳州團練使。又徙王為北京留守，不降制書而宣授，又以李從璋為代。初，安重誨得罪罷河中，以從璋為代，而重誨見殺，故王益自疑，遂據城反。湣帝遣王思同會諸鎮兵討之，思同戰敗走，諸鎮兵皆潰。

清泰元年三月丁巳，王以兵東。庚申，次長安，西京副留守劉遂雍叛於唐，來降。甲子，次華州，執藥彥稠。丙寅，次靈寶，河中安彥威、陜州康思立叛於唐，來降。己巳，次陜州。康義誠叛於唐，來降。殺宣徽使孟漢瓊。湣帝出居於衛州。夏四月壬申，入京師，馮道率百官迎王於蔣橋，王辭不見。入哭於西宮，遂見群臣，道拜，王答拜。入居於至德宮。癸酉，以太后令降天子為鄂王，命王監國。乙亥，皇帝即位。丙子，率河南民財以賞軍。丁丑，借民房課五月以賞軍。戊寅，弒鄂王，慈州刺史宋令詢死之。乙酉，大赦，改元。戊子，殺康義誠及藥彥稠。五月丙午，端明殿學士、左諫議大夫韓昭胤為樞密使，莊宅使劉延朗為樞密副使。庚戌，馮道罷。天雄軍節度使範延光為樞密使。甲寅，賜勸進選人、宗子官。六月庚辰，幸範延光及索自通第。秋七月辛亥，太常卿盧文紀為中書侍郎、同中書門下平章事。丁巳，立沛國夫人劉氏為皇后。八月辛未，尚書左丞姚顗為中書侍郎、同中書門下平章事。許禦署官選。九月，契丹寇邊。冬十月戊寅，李愚、劉句罷。十二月己亥，雄武軍節度使張延郎為中書侍郎、同中書門下平章事。契丹寇雲州。庚寅，幸龍門。旱。

二年春二月甲戌，範延光罷。己丑，追尊魯國太夫人魏氏為皇太后。三月辛丑，忠武軍節度使趙延壽為樞密使。夏五月辛卯，宣徽南院使劉延皓為樞密使。契丹寇邊。六月癸未，群臣獻添都馬。秋七月丁酉，回鶻可汗王仁美使其都督陳福海來。劉延皓罷。九月己酉，刑部尚書房暠為樞密使。乙卯，渤海遣使者來。

三年春正月乙未，百濟遣使者來。丁未，封子重美為雍王。三月丙午，翰林學士、禮部侍郎馬胤孫為中書侍郎，同中書門下平章事。河東節度使石敬瑭反。夏五月乙卯，建雄軍節度使張敬達為太原四面都招討使，義武軍節度使楊光遠為副。戊申，先鋒指揮使安審信叛降於石敬瑭。己酉，振武戍將安重榮叛降於石敬瑭。壬子，天雄軍屯駐捧聖都虞候張令昭逐其節度使劉延皓。六月癸亥，以令昭為右千牛衛將軍，權知天雄軍事。甲戌，宣武軍節度使範延光為天雄軍四面招討使。秋七月戊申，克魏州。壬子，張令昭伏誅。癸丑，彰聖指揮使張萬迪叛降於石敬瑭。八月戊午，契丹使梅裏來。九月甲辰，張敬達及契丹戰於太原，敗績，契丹圍敬達於晉安。戊申，如河陽。冬十月壬戌，括馬，籍民為兵。十一月戊子，盧龍軍節度使趙德鈞為行營都統。丁酉，契丹立晉。閏月甲子，楊光遠殺張敬達，以其軍叛降於契丹。甲戌，契丹及晉人至於潞州。丁丑，至自河陽。辛巳，皇帝崩。

嗚呼，君臣之際，可謂難哉！蓋明者慮於未萌而前知，暗者告以將及而不懼，故先事而言，則雖忠而不信，事至而悔，其可及乎？重誨區區獨見潞王之禍，而謀之不臧，至於殞身赤族，其隙自茲。及湣帝之亡也，穴於徽陵，其土一壟，路人見者，皆為之悲。使明宗為有知，其有愧於重誨矣，哀哉！


Chinese text: This work was published before January 1, 1923, and is in the
public domain worldwide because the author died at least 100 years ago.
