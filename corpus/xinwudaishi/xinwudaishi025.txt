周德威
周德威，字鎮遠，朔州馬邑人也。為人勇而多智，能望塵以知敵數。其狀貌雄偉，笑不改容，人見之，凜如也。事晉王為騎將，稍遷鐵林軍使，從破王行瑜，以功遷衙內指揮使。其小字陽五，當梁、晉之際，周陽五之勇聞天下。梁軍圍晉太原，令軍中曰：「能生得周陽五者為刺史。」有驍將陳章者，號陳野義，常乘白馬被朱甲以自異，出入陣中，求周陽五，欲必生致之。晉王戒德威曰：「陳野義欲得汝以求刺史，見白馬朱甲者，宜善備之！」德威笑曰：「陳章好大言耳，安知刺史非臣作邪？」因戒其部兵曰：「見白馬朱甲者，當佯走以避之。」兩軍皆陣，德威微服雜卒伍中。陳章出挑戰，兵始交，德威部下見白馬朱甲者，因退走，章果奮槊急追之，德威伺章已過，揮鐵槌擊之，中章墮馬，遂生擒之。

梁攻燕，晉遣德威將五萬人為燕攻梁，取潞州，遷代州刺史、內外蕃漢馬步軍都指揮使。梁軍舍燕攻潞，圍以夾城，潞州守將李嗣昭閉城拒守，而德威與梁軍相持於外逾年。嗣昭與德威素有隙，晉王病且革，語莊宗曰：「梁軍圍潞，而德威與嗣昭有隙，吾甚憂之！」王喪在殯，莊宗新立，殺其叔父克寧，國中未定，而晉之重兵，悉屬德威於外，晉人皆恐。莊宗使人以喪及克寧之難告德威，且召其軍。德威聞命，即日還軍太原，留其兵城外，徒步而入，伏梓宮前慟哭幾絕，晉人乃安。遂從莊宗復擊梁軍，破夾城，與李嗣昭歡如初。以破夾城功，拜振武節度使、同中書門下平章事。

天祐七年秋，梁遣王景仁將魏、滑、汴、宋等兵七萬人擊趙。趙王王熔乞師於晉，晉遣德威先屯趙州。冬，梁軍至柏鄉，趙人告急，莊宗自將出贊皇，會德威於石橋，進距柏鄉五里，營於野河北。晉兵少，而景仁所將神威、龍驤、拱宸等軍，皆梁精兵，人馬鎧甲飾以組繡金銀，其光耀日，晉軍望之色動。德威勉其眾曰：「此汴、宋傭販兒，徒飾其外耳，其中不足懼也！其一甲直數十千，擒之適足為吾資，無徒望而愛之，當勉以往取之。」退而告莊宗曰：「梁兵甚銳，未可與爭，宜少退以待之。」莊宗曰：「吾提孤軍出千里，其利速戰。今不乘勢急擊之，使敵知吾之眾寡，則吾無所施矣！」德威曰：「不然，趙人能城守而不能野戰。吾之取勝，利在騎兵，平川廣野，騎兵之所長也。今吾軍於河上，迫賊營門，非吾用長之地也。」莊宗不悅，退臥帳中，諸將無敢入見。德威謂監軍張承業曰：「王怒老兵。不速戰者，非怯也。且吾兵少而臨賊營門，所恃者，一水隔耳。使梁得舟筏渡河，吾無類矣！不如退軍鄗邑，誘敵出營，擾而勞之，可以策勝也。」承業入言曰：「德威老將知兵，願無忽其言！」莊宗遽起曰：「吾方思之耳。」已而德威獲梁遊兵，問景仁何為，曰：「治舟數百，將以為浮梁。」德威引與俱見，莊宗笑曰：「果如公所料。」乃退軍鄗邑。德威晨遣三百騎叩梁營挑戰，自以勁兵三千繼之。景仁怒，悉其軍以出，與德威轉鬥數十里，至於鄗南。兩軍皆陣，梁軍橫亙六七里，汴、宋之軍居西，魏、滑之軍居東。莊宗策馬登高，望而喜曰：「平原淺草，可前可卻，真吾之勝地！」乃使人告德威曰：「吾當為公先，公可繼進。」德威諫曰：「梁軍輕出而遠來，與吾轉戰，其來必不暇賫糧糗，縱其能賫亦不暇食，不及日午，人馬俱饑，因其將退而擊之勝。」諸將亦皆以為然。至未申時，梁軍東偏塵起，德威鼓噪而進，麾其西偏曰：「魏、滑軍走矣！」又麾其東偏曰：「梁軍走矣！」梁陣動，不可復整，乃皆走，遂大敗。自高阝追至於柏鄉，橫屍數十里，景仁以十餘騎僅而免。自梁與晉爭，凡數十戰，其大敗未嘗如此。

劉守光僭號於燕，晉遣德威將三萬出飛狐以擊之。德威入祁溝關，取涿州，遂圍守光於幽州，破其外城，守光閉門距守。而晉軍盡下燕諸州縣，獨幽州不下，圍之逾年乃破之，以功拜盧龍軍節度使。德威雖為大將，而常身與士卒馳騁矢石之間。守光驍將單廷珪，望見德威於陣，曰：「此周陽五也！」乃挺槍馳騎追之。德威佯走，度廷珪垂及，側身少卻，廷珪馬方馳，不可止，縱其少過，奮槌擊之，廷珪墜馬，遂見擒。莊宗與劉掞相持於魏，掞夜潛軍出黃澤關以襲太原，德威自幽州以千騎入土門以躡之。掞至樂平，遇雨不得進而還。德威與掞俱東，爭趨臨清。臨清有積粟，且晉軍餉道也，德威先馳據之，以故莊宗卒能困掞軍而敗之。

莊宗勇而好戰，尤銳於見敵。德威老將，常務持重以挫人之鋒，故其用兵，常伺敵之隙以取勝。十五年，德威將燕兵三萬人，與鎮、定等軍從莊宗於河上，自麻家渡進軍臨濮，以趨汴州。軍宿胡柳陂，黎明，候騎報曰：「梁軍至矣！」莊宗問戰於德威，德威對曰：「此去汴州，信宿而近，梁軍父母妻子皆在其中，而梁人家國系此一舉。吾以深入之兵，當其必死之戰，可以計勝，而難與力爭也。且吾軍先至此，糧爨具而營柵完，是謂以逸待勞之師也。王宜按軍無動，而臣請以騎軍擾之，使其營柵不得成，樵爨不暇給，因其勞乏而乘之，可以勝也。」莊宗曰：「吾軍河上，終日俟敵，今見敵不擊，復何為乎？」顧李存審曰：「公以輜重先，吾為公殿。」遽督軍而出。德威謂其子曰：「吾不知死所矣！」前遇梁軍而陣：王居中，鎮、定之軍居左，德威之軍居右，而輜重次右之西。兵已接，莊宗率銀槍軍馳入梁陣，梁軍小敗，犯晉輜重，輜重見梁朱旗，皆驚走入德威軍，德威軍亂，梁軍乘之，德威父子皆戰死。莊宗與諸將相持而哭曰：「吾不聽老將之言，而使其父子至此！」莊宗即位，贈德威太師。明宗時，加贈太尉，配享莊宗廟。晉高祖追封德威燕王。子光輔，官至刺史。

符存審〈（子彥超 彥饒 彥卿）〉
符存審，字德詳，陳州宛丘人也。初名存，少微賤，嘗犯法當死，臨刑，指旁壞垣顧主者曰：「願就死於彼，冀得垣土覆屍。」主者哀而許之，為徙垣下。而主將方飲酒，顧其愛妓，思得善歌者佐酒，妓言：「有符存常為妾歌，甚善。」主將馳騎召存審，而存審以徙垣下故，未加刑，因往就召，使歌而悅之，存審因得不死。其後事李罕之，從罕之歸晉，晉王以為義兒軍使，賜姓李氏，名存審。

從晉王擊李匡儔，為前鋒，破居庸關。又從擊王行瑜，破龍泉寨，以功遷檢校左僕射。從李嗣昭攻汾州，執李瑭，遷左右廂步軍指揮使。又從嗣昭攻潞州，降丁會。從周德威破梁夾城，遷忻州刺史、蕃漢馬步軍指揮使。晉、趙攻燕，梁救燕，擊趙深州，圍蓚縣，存審與史建瑭軍下博，擊走梁軍，遷領邢州團練使。魏博叛梁降晉，存審為前鋒，屯臨清。莊宗入魏，存審殿軍魏縣，與劉掞相距於莘西。從莊宗敗掞於故元城，閻寶以邢州降，乃以存審為安國軍節度使。毛璋以滄州降，徙存審橫海，加同中書門下平章事。

契丹圍幽州，是時晉與梁相持河上，欲發兵，兵少，欲勿救，懼失之。莊宗疑，以問諸將，而存審獨以為當救，曰：「願假臣騎兵五千足矣！」乃遣存審分兵救之，卒擊走契丹。從戰胡柳陂，晉軍晨敗，亡周德威，存審與其子彥圖力戰，暮復敗梁軍於土山，遂取德勝，築河南北為兩城，晉人謂之「夾寨」。遷內外蕃漢馬步軍總管。

梁朱友謙以河中同州降晉，梁遣劉掞攻同州，友謙求救，乃遣存審與李嗣昭救之。河中兵少而弱，梁人素易之，且不虞晉軍之速至也。存審選精騎二百雜河中兵出擊掞壘，陽敗而走，掞兵追之，晉騎反擊，獲其騎兵五十，梁人知其晉軍也，皆大驚。然河中糧少而新降，人心頗持兩端，晉軍屯朝邑，諸將皆欲速戰，存審曰：「使梁軍知吾利於速戰，則將夾渭而營，斷我餉道，以持久困我，則進退不可，敗之道也。不若緩師示弱，伺隙出奇，可以取勝。」乃按軍不動。居旬日，望氣者言：「有黑氣，狀如鬥雞。」存審曰：「可以一戰矣！」乃進軍擊掞，大敗之，掞閉壁不復出。存審曰：「掞兵已敗，不如逸之。」乃休士卒，遣裨將王建及牧馬於沙苑，掞以謂晉軍且懈，乃夜遁去，存審追擊於渭河，又大敗之。張文禮弒趙王王镕，晉遣閻寶、李嗣昭等攻之，至輒戰死，最後遣存審破之。

存審為將有機略，大小百餘戰，未嘗敗衄，與周德威齊名。德威死，晉之舊將獨存審在。契丹攻遮虜，乃以存審為盧龍軍節度使。時存審已病，辭不肯行，莊宗使人慰諭，強遣之。

莊宗滅梁入洛，存審自以身為大將，不得與破梁之功，怏怏，疾益甚，因請朝京師。是時，郭崇韜權位已重，然其名望素出存審下，不樂其來而加己上，因沮其事，存審妻郭氏泣訴於崇韜曰：「吾夫於國有功，而於公鄉里之舊，奈何忍令死棄窮野！」崇韜愈怒。存審章累上，輒不許，存審伏枕嘆曰：「老夫事二主四十年，今日天下一家，四夷遠俗，至於亡國之將、射鉤斬袪之人，皆得親見天子，奉觴為壽，而獨予棄死於此，豈非命哉！」崇韜度存審病已亟，乃請許其來朝。徙存審宣武軍節度使，卒於幽州。臨終，戒其子曰：「吾少提一劍去鄉里，四十年間取將相，然履鋒冒刃出死入生而得至此也。」因出其平生身所中矢鏃百餘而示之曰：「爾其勉哉！」

存審三子：彥超、彥饒、彥卿。

彥超
彥超為汾州刺史。郭從謙弒莊宗，明宗入洛陽，是時，彥超為北京巡檢，永王存霸奔於太原，彥超見留守張憲謀之。憲，儒者，事莊宗最久，不忍背恩，欲納之，彥超不從，存霸遂見殺。明宗即位，彥超來朝，明宗德之，勞曰：「河東無事，賴爾之力也。」以為建雄軍留後。遷北京留守，徙鎮昭義，罷為上將軍，復為泰寧軍節度使，又徙安遠。彥超主藏奴王希全盜其貲，彥超稍責之，奴懼，夜叩其門，言有急，彥超出，見殺，贈太尉。

彥饒
次子彥饒，為汴州馬步軍都指揮使。天成元年，發汴兵三千戍瓦橋關，控鶴指揮使張諫為亂，殺權知州高逖，迫彥饒為帥。彥饒陽許之曰：「欲吾為帥，當止焚掠，明日以軍禮見吾於南衙。」乃陰與拱衙指揮使龐起伏甲於衙內。明日，諫等皆集，伏兵發，誅諫等，殺四百餘人，即日牒州事與推官韋儼。明宗下詔褒其忠略。其後累遷彰聖都指揮使，歷曹、沂、饒三州刺史。清泰三年，自饒州刺史拜忠正軍節度使、侍衛馬步軍都指揮使。晉高祖起太原，彥饒以侍衛兵從廢帝至河陽。廢帝敗，晉高祖以楊光遠代彥饒將親軍，徙彥饒義成軍節度使。範延光反，白奉進以侍衛兵三千屯滑州。兵士犯法，奉進捕得五人，其三人義成兵也，因並斬之，彥饒怒。明日，奉進從數騎過彥饒謝不先告而殺，彥饒曰：「軍士各有部分，義成兵卒豈公所得斬邪？何無主客之禮也！」奉進怒曰：「軍士犯法，安有彼此！且仆已自謝過，而公怒不息，欲與延光同反邪！」拂衣而起，彥饒不復留之，其麾下大噪，追奉進殺之，彥饒不之止也。已而屯駐軍將馬萬等聞亂，以兵擒彥饒送之京師，遂以彥饒應延光反聞。行至赤岡，高祖使人殺之，下詔削奪在身官爵。彥饒與晉初無釁隙，以一旦之忿，不能馭其軍，殺奉進已非其本意，以反見誅，非其罪也！

史建瑭〈（子匡翰）〉
史建瑭，雁門人也。晉王為雁門節度使，其父敬思為九府都督，從晉王入關破黃巢，復京師，擊秦宗權於陳州，嘗將騎兵為先鋒。晉王東追黃巢於冤朐，還過梁，軍其城北。梁王置酒上源驛，獨敬思與薛鐵山、賀回鶻等十餘人侍。晉王醉，留宿梁驛，梁兵夜圍而攻之。敬思登驛樓，射殺梁兵十餘人，會天大雨，晉王得與從者俱去，縋尉氏門以出。而敬思為梁追兵所得，見殺。

建瑭少事軍中為裨校，自晉降丁會，與梁相距於潞州，建瑭已為晉兵先鋒。梁兵數為建瑭所殺，相戒常避史先鋒。梁遣王景仁攻趙，晉軍救趙，建瑭以先鋒兵出井陘，戰於柏鄉。梁軍為方陣，分其兵為二：汴、宋之軍居左，魏、滑之軍居右。周德威擊其左，建瑭擊其右，梁軍皆走，遂大敗之。以功加檢校左僕射。

天祐九年，晉攻燕，燕王劉守光乞師於梁，梁太祖自將擊趙，圍棗強、蓚縣。是時晉精兵皆北攻燕，獨符存審與建瑭以三千騎屯趙州。梁軍已破棗強，存審扼下博橋。建瑭分其麾下五百騎為五隊：一之衡水，一之南宮，一之信都，一之阜城，而自將其一，約各取梁芻牧者十人會下博。至暮，擒梁兵數十，皆殺之，各留其一人，縱使逸去，告之曰：「晉王軍且大至。」明日，建瑭率百騎為梁旗幟，雜其芻牧者，暮叩梁營，殺其守門卒，縱火大呼，斬擊數十百人。而梁芻牧者所出，各遇晉兵，有所亡失，其縱而不殺者，歸而皆言晉軍且至。梁太祖夜拔營去，蓚縣人追擊之，梁軍棄其輜重鎧甲不可勝計。梁太祖方病，由是增劇，而晉軍以故得並力以收燕者，二人之力也。後從莊宗入魏博，敗劉掞於故元城，累以功歷貝、相二州刺史。十八年，晉軍討張文禮於鎮州，建瑭以先鋒兵下趙州，執其刺史王珽。兵傅鎮州，建瑭攻其城門，中流矢卒，年四十二。

子匡翰
建瑭子匡翰，尚晉高祖女，是為魯國長公主。匡翰為將，沈毅有謀，而接下以禮，與部曲語未嘗不名。歷天雄軍步軍都指揮使、彰聖馬軍都指揮使。事晉為懷和二州刺史、鄭州防禦使、義成軍節度使，所至兵民稱慕之。史氏世為將，而匡翰好讀書，尤喜《春秋三傳》，與學者講論，終日無倦。義成軍從事關澈尤嗜酒，嘗醉罵匡翰曰：「近聞張彥澤臠張式，未見史匡翰斬關澈，天下談者未有偶爾！」匡翰不怒，引滿自罰而慰勉之，人皆服其量。卒年四十。

王建及
王建及，許州人也。少事李罕之，從罕之奔晉，為匡衛指揮使。梁、晉戰柏鄉，相距鄗邑野河上，鎮、定兵扼河橋，梁兵急擊之。莊宗登高臺望見鎮、定兵將敗，顧建及曰：「橋為梁奪，則吾軍危矣，奈何？」建及選二百人馳擊梁兵，梁兵敗，解去。從戰莘縣、故元城，皆先登陷陣，以功累拜遼州刺史，將銀槍效節軍。

晉攻楊劉，建及躬自負葭葦堙塹，先登拔之。從戰胡柳，晉兵已敗，與梁爭土山，梁兵先至，登山而陣。莊宗至山下望梁陣堅而整，呼其軍曰：「今日之戰，得山者勝。」因馳騎犯之，建及以銀槍軍繼進，梁兵下走，陣山西，晉兵遂得土山。諸將皆言：「潰兵未集，日暮不可戰。」閻寶曰：「彼陣山上，吾在其下，尚能擊之，況以高而擊下，不可失也。」建及以為然，因白莊宗曰：「請登高望臣破敵！」即呼眾曰：「今日所失輜重皆在山西，盍往取之！」即馳犯梁陣，梁兵大敗。晉遂軍德勝，為南北城於河上。梁將賀瑰攻其南城，以竹笮維戰艦於河，晉兵不得渡，南城危甚。莊宗積金帛於軍門，募能破梁戰艦者，至於吐火禁咒莫不皆有。建及重鎧執槊呼曰：「梁、晉一水間爾，何必巧為！吾今破之矣。」即以大甕積薪，自上流縱火焚梁戰艦，建及以二舟載甲士隨之，斧其竹笮，梁兵皆走。晉軍乃得渡。救南城，瑰圍解去。

自莊宗得魏博，建及將銀槍效節軍。建及為將，喜以家貲散士卒。莊宗遣宦官韋令圖監其軍，令圖言：「建及得士心，懼有異志，不可令典牙兵。」即以為代州刺史。建及怏怏而卒，年五十七。

元行欽
元行欽，幽州人也。為劉守光裨將，守光篡其父仁恭，使行欽以兵攻仁恭於大安山而囚之，又使行欽害諸兄弟。其後晉攻幽州，守光使行欽募兵雲、朔間。是時明宗掠地山北，與行欽相拒廣邊軍，凡八戰，明宗七射中行欽，行欽拔矢而戰，亦射明宗中股。行欽屢敗，乃降。明宗撫其背而飲以酒曰：「壯士也！」因養以為子。常從明宗戰，數立功。莊宗已下魏，益選驍將自衛，聞行欽驍勇，取之為散員都部署，賜姓名曰李紹榮。

莊宗好戰而輕敵，與梁軍戰潘張，軍敗而潰，莊宗得三四騎馳去，梁兵數百追及，攢槊圍之。行欽望其旗而識之，馳一騎，奪劍斷其二矛，斬首一級，梁兵解去。莊宗還營，持行欽泣曰：「富貴與卿共之！」由是寵絕諸將。拜忻州刺史，遷武寧軍節度使。莊宗宴群臣於內殿，酒酣樂作，道平生戰陣事以為笑樂，而怪行欽不在，因左右顧視曰：「紹榮安在？」所司奏曰：「奉敕宴使相，紹榮散官，不得與也。」莊宗罷會不樂。明日，即拜行欽同中書門下平章事。自此不召群臣入內殿，但宴武臣而已。

趙在禮反於魏，莊宗方選大將擊之，劉皇后曰：「此小事，可趣紹榮指揮。」乃以為鄴都行營招撫使，將二千人討之。行欽攻鄴南門，以詔書招在禮。在禮送羊酒犒軍，登城謂行欽曰：「將士經年離去父母，不取敕旨奔歸，上貽聖憂，追悔何及？若公善為之辭，尚能改過自新。」行欽曰：「天子以汝等有社稷之功，小過必當赦宥。」在禮再拜，以詔書示諸軍。皇甫暉從旁奪詔書壞之，軍士大噪。行欽具以聞，莊宗大怒，敕行欽：「破城之日，無遺種！」乃益召諸鎮兵，皆屬行欽。行欽屯澶州，分諸鎮兵為五道，毀民車輪、門扉、屋椽為筏，渡長慶河攻冠氏門，不克。

是時，邢、洺諸州，相繼皆叛，而行欽攻鄴無功，莊宗欲自將以往，群臣皆諫止，乃遣明宗討之。明宗至魏，軍城西，行欽軍城南。而明宗軍變，入於魏，與在禮合。行欽聞之，退屯衛州，以明宗反聞。莊宗遣金槍指揮使李從璟馳詔明宗計事。從璟，明宗子也。行至衛州，而明宗已反，行欽乃系從璟，將殺之，從璟請還京師，乃許之。明宗自魏縣引兵南，行欽率兵趨還京師。從莊宗幸汴州，行至滎澤，聞明宗已渡黎陽，莊宗復遣從璟通問於明宗，行欽以為不可，因擊殺從璟。

明宗入汴州，莊宗至萬勝鎮，不得進，與行欽登道旁冢，置酒，相顧泣下。有野人獻雉，問其冢名，野人曰：「愁臺也。」莊宗益不悅，因罷酒去。西至石橋，置酒野次，莊宗謂行欽曰：「卿等從我久，富貴急難無不同也。今茲危蹙，而默默無言，坐視成敗。我至滎澤，欲單騎渡河，自求總管，卿等各陳利害。今日俾我至此，卿等何如？」行欽泣而對曰：「臣本小人，蒙陛下撫養，位至將相。危難之時，不能報國，雖死無以塞責。」因與諸將百餘人，皆解髻斷發，置之於地，誓以死報，君臣相持慟哭。

莊宗還洛陽，數日，復幸汜水。郭從謙反，莊宗崩，行欽出奔。行至平陸，為野人所執，送虢州，刺史石潭折其兩足，載以檻車，送京師。明宗見之，罵曰：「我兒何負於爾！」行欽瞋目直視曰：「先皇帝何負於爾！」乃斬於洛陽市，市人皆為之流涕。

嗚呼！死之所以可貴者，以其義不茍生爾。故曰：主在與在，主亡與亡者，社稷之臣也。方明宗之兵變於魏，諸將未知去就，而行欽獨以反聞，又殺其子從璟，至於斷發自誓，其誠節有足嘉矣。及莊宗之崩，不能自決，而反逃死以求生，終於被執而見殺。其言雖不屈，而死非其志也，烏足貴哉！

安金全
安金全，代北人也。為人驍果，工騎射，號能擒生踏伏。事晉為騎將，數從莊宗用兵有功，官至刺史，以疾居於太原。莊宗已下魏博，與梁相距河上。梁將王檀襲太原，晉兵皆從莊宗於河上，太原無備，監軍張承業大恐，率諸司工匠登城捍禦，而外攻甚急。金全強起謂承業曰：「太原，晉之根本也。一旦不守，則大事去矣！老夫誠憊矣，然尚能為公破賊。」承業喜，授以甲兵。金全被甲跨馬，召率子弟及故將吏得百餘人，夜出北門，擊檀於羊馬城中，檀軍驚潰，而晉救兵稍至。然莊宗不以金全為能，終其世不錄其功。金全與明宗有舊，明宗即位，拜金全振武軍節度使、同中書門下平章事。在鎮二年，召還京師，以疾卒。

袁建豐
袁建豐，不知其世家也。晉王討黃巢至華陰，闌得之，時方九歲，愛其俊爽，收養之。長習騎射，為鐵林都虞候，從擊王行瑜、李匡威，以功遷突陣指揮使。從莊宗破夾城，戰柏鄉，遷左廂馬軍指揮使。明宗為衙內指揮使，建豐為副使，從莊宗入魏，取衛、磁、洺三州，拜洺州刺史。擊梁將王千，斬首千餘級，獲其將校七十餘人。遷相州刺史。從戰胡柳，指揮使孟謙據相州叛，建豐還討平之。徙隰州刺史，病風廢。明宗即位，以舊恩召還京師，親幸其第，撫慰甚厚，加檢校太尉，遙領鎮南軍節度使，俾食其俸以卒，贈太尉。

西方鄴
西方鄴，定州滿城人也。父再遇，為汴州軍校，鄴居軍中，以勇力聞。年二十，南渡河遊梁，不見用，復歸莊宗於河上，莊宗以為孝義指揮使，數從征伐有功，同光中為曹州刺史，以州兵屯汴州。明宗自魏反，兵南渡河，而莊宗東幸汴州，汴州節度使孔循懷二誌，使北門迎明宗，西門迎莊宗，所以供帳委積如一，曰：「先至者入之。」鄴因責循曰：「主上破梁而得公，有不殺之恩，奈何欲納總管而負國！」循不答。鄴度循不可爭，而石敬瑭妻，明宗女也，時方在汴，鄴欲殺之，以堅人心。循知其謀，取藏其家，鄴無如之何。而明宗已及汴，乃將五百騎西迎莊宗於汜水，嗚咽泣下，莊宗亦為之噓唏，乃使以兵為先鋒。慶宗至汴西，不得入，還洛陽，遇弒。明宗入洛，鄴請死於馬前，明宗嘉嘆久之。明年，荊南高季興叛，明宗遣襄州節度使劉訓等招討，而以東川董璋為西南面招討使，乃拜鄴夔州刺史，副璋以兵出三峽。已而訓等無功見黜，諸將皆罷，璋亦嘗出兵，惟鄴獨取三州，乃以夔州為寧江軍，拜鄴節度使。已而又取歸州，數敗季興之兵。鄴武人，所為多不中法度，判官譚善達數以諫。鄴怒，遣人告善達受人金，下獄。善達素剛，辭益不遜，遂死於獄中。鄴病，見善達為祟，卒於鎮。


Chinese text: This work was published before January 1, 1923, and is in the
public domain worldwide because the author died at least 100 years ago.
