張全義
張全義，字國維，濮州臨濮人也。少以田家子役於縣，縣令數困辱之，全義因亡入黃巢賊中。巢陷長安，以全義為吏部尚書、水運使。巢賊敗，去事諸葛爽於河陽。爽死，事其子仲方。仲方為孫儒所逐，全義與李罕之分據河陽、洛陽以附於梁，二人相得甚歡。然罕之性貪暴，日以寇鈔為事。全義勤儉，禦軍有法，督民耕殖。以故，罕之常乏食，而全義常有餘。罕之仰給全義，全義不能給，二人因有隙。罕之出兵攻晉、絳，全義襲取河陽，罕之奔晉，晉遣兵助罕之，圍全義甚急。全義乞兵於梁，梁遣牛存節、丁會等以兵萬人自九鼎渡河，擊敗罕之於沇水，晉軍解去。梁以丁會守河陽，全義還為河南尹。全義德梁出己，由是盡心焉。

是時，河南遭巢、儒兵火之後，城邑殘破，戶不滿百，全義披荊棘，勸耕殖，躬載酒食，勞民畎畝之間，築南、北二城以居之。數年，人物完盛，民甚賴之。及梁太祖劫唐昭宗東遷，繕理宮闕、府廨、倉庫，皆全義之力也。全義初名言，唐昭宗賜名全義。唐亡，全義事梁，又請改名，太祖賜名宗奭。太祖猜忌，晚年尤甚，全義奉事益謹，卒以自免。

自梁與晉戰河北，兵數敗亡，全義輒搜卒伍鎧馬，月獻之以補其缺。太祖兵敗蓚縣，道病，還洛，幸全義會節園避暑，留旬日，全義妻女皆迫淫之。其子繼祚憤恥不自勝，欲剚刃太祖，全義止之曰：「吾為李罕之兵圍河陽，啖木屑以為食，惟有一馬，欲殺以餉軍，死在朝夕，而梁兵擊之，得至今日，此恩不可忘也。」繼祚乃止。

嘗有言全義於太祖者，太祖召全義，其意不測。全義妻儲氏明敏有口辯，遽入見，厲聲曰：「宗奭，種田叟爾！守河南三十年，開荒斫土，捃拾財賦，助陛下創業，今年齒衰朽，已無能為，而陛下疑之，何也？」太祖笑曰：「我無惡心，嫗勿多言。」全義事梁，累拜中書令，食邑至萬三千戶，兼領忠武陜虢鄭滑河陽節度使、判六軍諸衛事、天下兵馬副元帥，封魏王。

初，全義為李罕之所敗，其弟全武及其家屬為晉兵所得，晉王給以田宅，待之甚厚，全義常陰遣人通問於太原。及梁亡，莊宗入汴，全義自洛來朝，泥首待罪，莊宗勞之曰：「卿家弟侄，幸復相見。全義俯伏感涕。年老不能進趨，遣人掖扶而登，宴犒盡歡，命皇子繼岌、皇弟存紀等皆兄事之。全義因去梁所賜名，請復其故名。而全義猶不自安，乃厚賂劉皇后以自托。

初，梁末帝幸洛陽，將祀天於南郊而不果，其儀仗法物猶在，全義因請幸洛陽，白南郊儀物已具。莊宗大悅，加拜全義太師、尚書令。明年十一月，莊宗幸洛陽，南郊而禮物不具，因改用來年二月，然不以前語責全義。以皇后故，待之愈厚，數幸其第，命皇后拜全義為父，改封齊王。

初，莊宗滅梁，欲掘梁太祖墓，斫棺戮屍。全義以謂梁雖仇敵，今已屠滅其家，足以報怨，剖棺之戮，非王者以大度示天下也。莊宗以為然，鏟去墓闕而已。

全義監軍嘗得李德裕平泉醒酒石，德裕孫延古，因托全義復求之。監軍忿然曰：「自黃巢亂後，洛陽園宅無復能守，豈獨平泉一石哉！」全義嘗在巢賊中，以為譏己，固大怒，奏笞殺監軍者，天下冤之。其聽訟，以先訴者為直，民頗以為苦。

同光四年，趙在禮反於魏，元行欽討賊無功，莊宗欲自將討之，大臣皆諫以為不可，因言明宗可將。是時，郭崇韜、朱友謙皆已見殺，明宗自鎮州來朝，處之私第，莊宗疑之，不欲遣也。群臣固請，不從；最後全義力以為言，莊宗乃從。已而明宗至魏果反，全義以憂卒，年七十五，謚曰忠肅。

子繼祚，官至上將軍。晉高祖時，與張從賓反於河陽，當族誅。而宰相桑維翰以其父珙嘗事全義有恩，乞全活之，不許，止誅繼祚及其妻子而已。

朱友謙
朱友謙，字德光，許州人也。初名簡，以卒隸澠池鎮，有罪亡去，為盜石濠、三鄉之間，商旅行路皆苦之。久之，去，為陜州軍校。陜州節度使王珙，為人嚴酷，與其弟珂爭河中，戰敗，其牙將李璠與友謙謀，共殺珙，附於梁，太祖表璠代珙。璠立，友謙復以兵攻之，璠得逃去，梁太祖又表友謙代璠。梁兵西攻李茂貞，太祖往來過陜，友謙奉事尤謹，因請曰：「仆本無功，而富貴至此，元帥之力也。且幸同姓，願更名以齒諸子。」太祖益憐之，乃更其名友謙，錄以為子。太祖即位，徙鎮河中，累遷中書令，封冀王。

太祖遇弒，友珪立，加友謙侍中，友謙雖受命，而心常不平。已而友珪使召友謙入覲，友謙不行，乃附於晉。友珪遣招討使韓將康懷英等兵五萬擊友謙。晉王出澤、潞以救之，遇懷英於解縣，大敗之，追至白逕嶺，夜秉炬擊之，懷英又敗，梁兵乃解去。友謙醉寢晉王帳中，晉王視之，顧左右曰：「冀王雖甚貴，然恨其臂短耳！」

末帝即位，友謙復臣於梁而不絕晉也。貞明六年，友謙遣其子令德襲同州，逐節度使程全暉，因求兼鎮。末帝初不許，已而許之，制命未至，友謙復叛，始絕梁而附晉矣。末帝遣劉鄩等討之，鄩為李存審所敗。晉封友謙西平王，加守太尉，以其子令德為同州節度使。

莊宗滅梁入洛，友謙來朝，賜姓名曰李繼麟，賜予巨萬。明年，加守太師、尚書令，賜鐵券恕死罪。以其子令德為遂州節度使，令錫忠武軍節度使，諸子及其將校為刺史者十餘人，恩寵之盛，時無與比。是時宦官、伶人用事，多求賂於友謙，友謙不能給而辭焉，宦官、伶人皆怒。唐兵伐蜀，友謙閱其精兵，命其子令德將以從軍。及郭崇韜見殺，伶人景進言：「唐兵初出時，友謙以為討己，閱兵自備。」又言：「與崇韜謀反。」且曰：「崇韜所以反於蜀者，以友謙為內應。友謙見崇韜死，謀與存乂為郭氏報冤。」莊宗初疑其事，群伶、宦官日夜以為言。友謙聞之大恐，將入朝以自明，將吏皆勸其毋行。友謙曰：「郭公有大功於國，而以讒死，我不自明，誰為我言者！」乃單車入朝。景進使人詐為變書，告友謙反。莊宗惑之，乃徙友謙義成軍節度使，遣朱守殷夜以兵圍其館，驅友謙出徽安門外，殺之，復其姓名。詔魏王繼岌殺令德於遂州，王思同殺令錫於許州，夏魯奇族其家屬於河中。魯奇至其家，友謙妻張氏率其宗族二百餘口見魯奇曰：「朱氏宗族當死，願無濫及平人。」乃別其婢仆百人，以其族百口就刑。張氏入室取其鐵券示魯奇曰：「此皇帝所賜也，不知為何語！」魯奇亦為之慚。

友謙死，其將史武等七人皆坐友謙族誅，天下冤之。

袁象先
袁象先，宋州下邑人，唐南陽王恕己之後也。父敬初，梁太府卿、駙馬都尉，尚太祖妹，是為萬安大長公主。象先以梁甥為宣武軍內外馬步軍都指揮使，歷宿、洺、陳三州刺史。太祖即位，累遷左龍武統軍、在京馬步軍都指揮使。

太祖遇弒，友珪立。末帝留守東都，以大事謀於趙巖，巖曰：「此事如反掌耳，但得招討楊令公一言諭禁軍，則事可成。」末帝即遣人之魏州，以謀告楊師厚，師厚遣裨將王舜賢至洛陽與象先謀，象先許諾。是時，龍驤軍將劉重遇戍於懷州，以其軍作亂，友珪遣霍彥威擊敗於鄢陵，其餘兵奔散，捕之甚急。末帝即召龍驤軍在東京者告之曰：「上以重遇故，欲盡召龍驤軍至洛而誅之。」乃偽為友珪詔書示之，龍驤軍恐懼，不知所為，因告之曰：「友珪弒父與君，天下之賊也！爾能趨洛陽擒之，以其首祭先帝，則所謂轉禍而為福也。」軍士踴躍曰：「王言是也。」末帝即馳奏，言：「龍驤軍反。」象先聞之，即引禁軍千人入宮攻友珪，友珪死。末帝即位，拜象先鎮南軍節度使、同中書門下平章事、開封尹、判在京馬步軍諸軍事。貞明四年，為平盧軍節度使，徙鎮宣武。

象先為梁將，未嘗有戰功，徒以甥故掌親軍。及誅友珪，有功於末帝。在宋州十餘年，誅斂其民，積貸千萬。莊宗滅梁，象先來朝洛陽，輦其資數十萬，賂唐將相、伶官、宦者及劉皇后等，由是內外翕然稱其為人。莊宗待之甚厚，賜姓名為李紹安，改宣武軍為歸德軍，曰：「歸德之名，為卿設也。」遣之還鎮。是歲卒，年六十，贈太師。

象先二子，正辭官至刺史，泬周世宗時為橫海軍節度使。象先平生所積財產數千萬，邸舍四千間，其卒也，不以分諸子，而悉與正辭。正辭初以父任為飛龍副使。唐廢帝時，獻錢五萬緡，領衢州刺史。晉高祖入立，復獻五萬緡，求為真刺史。拜雄州刺史，州在靈武之西，吐蕃界中。正辭憚，不欲行，復獻錢數萬，乃得免。正辭不勝其忿，以衣帶自經，其家人救之而止。出帝時，又獻錢三萬緡、銀萬兩，出帝憐之，欲與一內郡，未及而卒。

正辭積錢盈室，室中嘗有聲如牛，人以為妖，勸其散積以禳之。正辭曰：「吾聞物之有聲，求其同類爾，宜益以錢，聲必止。」聞者傳以為笑。

朱漢賓
朱漢賓，字績臣，亳州譙人也。其父元禮為軍校，從梁軍戰，歿於清口。漢賓為人有膽力，梁太祖以其父死戰，憐之，以為養子。是時，梁方東攻兗、鄆，鄆州朱瑾募其軍中驍勇者，黥雙雁於其頰，號「雁子都」。太祖聞之，乃更選勇士數百人，號「落雁都」，以漢賓為指揮使。及漢賓貴，人猶以為「朱落雁」。漢賓事梁為天威軍使，歷磁滑宋亳曹五州刺史、安遠軍節度使。莊宗滅梁，罷漢賓為右龍武統軍，待之頗薄。後莊宗因出遊幸其第，漢賓妻有色而惠，因侍左右，進酒食，奏歌舞，莊宗歡甚，留至夜漏二更而去，漢賓自此有寵。初，漢賓在梁也，與朱友謙俱為太祖養子，而友謙年長，漢賓以兄事之。其後梁亡，漢賓數寓書友謙，友謙不答，漢賓銜之。其後友謙見族，人皆以為漢賓有力。明宗入立，以漢賓為莊宗所厚，惡之，以為右衛上將軍。安重誨用事，漢賓依附之，相為婚姻，由是復得為昭義軍節度使。重誨死，漢賓罷為上將軍，遂以太子少保致仕。漢賓為將，未嘗有戰功，而臨政能守法，好施惠，人頗愛之。清泰二年卒，年六十四。晉高祖時，贈太子少傅，謚曰貞惠。

段凝
段凝，開封人也。初名明遠，後更名凝。為澠池主簿。其父事梁太祖，以事坐徙。後凝棄官，亦事太祖，為軍巡使。又以其妹內太祖，妹有色，後為美人。凝為人憸巧，善窺迎人意，又以妹故，太祖漸親信之，常使監諸軍。為懷州刺史，梁太祖北征，過懷州，凝獻饋甚豐，太祖大悅。過相州，相州刺史李思安獻饋如常禮，比凝為薄，太祖怒，思安因以得罪死。遷凝鄭州刺史，使監兵於河上。李振亟請罷之，太祖曰：「凝未有罪。」振曰：「待其有罪，則社稷亡矣！」然終不罷也。

莊宗已下魏博，與梁相距河上。梁以王彥章為招討使，凝為副。是時，末帝昏亂，小人趙巖、張漢傑等用事，凝依附巖等為奸。彥章為招討使，三日，用奇計破唐德勝南城。而凝與彥章各自上其功，巖等從中匿彥章功狀，悉歸其功於凝。凝因納金巖等，求代彥章，末帝惑巖等言，卒以凝為招討使，軍於王村。是時，唐已下鄆州，凝乃自酸棗決河東註鄆，以隔絕唐軍，號「護駕水」。莊宗自鄆趨汴，汴兵悉已屬凝，京師無備，乃遣張漢倫馳驲召凝於河上，漢倫中道墜馬，傷不能進。已而梁亡，凝率精兵五萬降唐，莊宗賜以錦袍、御馬。明日，凝奏：「故梁奸人趙巖、張漢傑等十餘人侮弄權柄，殘害生靈，請皆族之。」凝出入唐朝無隗色，見唐將相若倡優，因伶人景進納賂劉皇后，以求恩寵。莊宗甚親愛之，賜姓名曰李紹欽，以為泰寧軍節度使。居月餘，用庫錢數十萬，有司請責其償，莊宗釋之。郭崇韜固請，以為不可，莊宗怒曰：「朕為卿所制，都不自由！」終釋之。

莊宗遣李紹宏監諸將備契丹，凝軍瓦橋關，以諂事紹宏，紹宏數薦凝可大用，郭崇韜每以為不可。遷武勝軍節度使。趙在禮反，紹宏請以凝招討，莊宗使凝條奏方略，凝所請偏裨，皆其故黨，莊宗疑之，乃止。明宗即位，勒歸田里。明年，長流遼州，賜死。

劉玘
劉玘，汴州雍丘人也，世為宣武軍牙將。梁太祖鎮宣武，玘以軍卒補隊長，稍以戰功遷牙將，為襄州都指揮使。山南節度使王班為亂軍所殺，亂軍推玘為留後，玘偽許之，明日饗士於庭，伏甲幕中，酒半，擒為亂者殺之。會梁遣陳暉兵亦至，襄州平，以功拜復州刺史，徙亳、安二州。末帝時，為晉州觀察留後，凡八年，日與晉人交戰。莊宗滅梁，玘來朝，莊宗勞之曰：「劉侯亡恙，爾居晉陽之南鄙久矣，不早相聞，今日見訪不其晚邪？」玘頓首謝罪，遣還鎮，遂以為節度使，徙鎮安遠。天成元年，以史敬镕代之，玘還京師，未至，拜武勝軍節度使，以疾卒於道中，贈侍中。

周知裕
周知裕，字好問，幽州人也。為劉仁恭騎將，仁恭為其子守光所囚，知裕去事守光兄守文。守光又攻殺守文，乃與張萬進立守文子延祚而事之。守光又殺廷祚，以其子繼威代之。萬進殺繼威，與知裕俱奔於梁。梁太祖得知裕喜甚，為置歸化軍，以知裕為指揮使，凡與晉戰所得，及兵背晉而歸梁者，皆以隸知裕。梁、晉相拒河上十餘年，其摧堅陷陣，歸化一軍為最，然知裕位不過刺史。莊宗入汴，知裕與段凝軍河上，聞梁已亡，欲自殺，為賓客故人止之，乃降唐。莊宗尤寵待之，諸將嫉其寵，因獵射之，知裕走以免。莊宗為殺射者，以知裕為房州刺史。明宗時，歷絳、淄二州刺史，遷宿州團練使、安州留後。所居皆有善政。安州近淮，俗惡病者，父母有疾，置之佗室，以竹竿系飲食委之，至死不近。知裕深患之，加以教道，由是稍革。罷為右神武統軍。應順中卒，贈太傅。

陸思鐸
陸思鐸，澶州臨黃人也。少事梁為宣武軍卒，以善射知名。累遷拱辰左廂都指揮使，領恩州刺史。梁、晉相拒河上，思鐸鏤其姓名於箭筈以射晉軍，而矢中莊宗馬鞍，莊宗拔矢，見思鐸姓名，奇之。其後滅梁，思鐸謁見，莊宗出其矢以示之，思鐸伏地請死，莊宗慰而起之，拜龍武右廂都指揮使。晉高祖時，為陳、蔡二州刺史。卒年五十四。思鐸在陳州，有善政，臨終戒其子曰：「陳人愛我，我死則葬焉。」遂葬於陳州。


Chinese text: This work was published before January 1, 1923, and is in the
public domain worldwide because the author died at least 100 years ago.
