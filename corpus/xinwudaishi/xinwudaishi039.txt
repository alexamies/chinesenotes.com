王镕
王镕，其先回鶻阿布思之遺種，曰沒諾幹，為鎮州王武俊騎將，武俊錄以為子，遂冒姓王氏。沒諾幹子曰末垣活，末垣活子曰升，升子曰廷湊，廷湊子曰元達，元達子曰紹鼎、紹懿，紹鼎子曰景崇。自升以上三世，常為鎮州騎將，自景崇以上四世五人，皆為成德軍節度使。景崇官至守太尉，封常山郡王，唐中和二年卒。子镕立，年十歲。是時，晉新有太原，李匡威據幽州，王處存據中山，赫連鐸據大同，孟方立據邢臺，四面豪傑並起而交爭。镕介於其間，而承祖父百年之業，士馬強而畜積富，為唐累世藩臣。故镕年雖少，藉其世家以取重，四方諸鎮廢立承繼，有請於唐者，皆因镕以聞。

自晉兵出山東，已破孟遷，取邢、洺、磁三州，景福元年，乃大舉擊趙，下臨城。镕求救於李匡威，匡威來救，晉軍解去。明年，晉會王處存攻镕堅固、新市。晉王與處存皆自將，而镕未嘗臨軍，遣追風都團練使段亮、翦寇都團練使馬珂等，以兵屬匡威而已。匡威戰磁河，晉軍大敗。明年春，晉攻天長軍，镕出兵救之，敗於叱日嶺，晉軍遂出井陘。镕又求救於匡威，晉軍解去。

初，匡威悅其弟匡儔之婦美而淫之，匡儔怒，及其救镕也，誘其軍亂而自立。匡威內慚不敢還，乃以符印歸其弟，而將奔於京師。行至深州，镕德匡威救己，使人邀之，館於梅子園，以父事之。

匡威客李正抱者，少遊燕、趙間，每徘徊常山，愛之不能去。正抱、匡威皆失國無聊，相與登城西高閣，顧覽山川，泫然而泣，乃與匡威謀劫而代之。因詐為忌日，镕去衛從，晨詣館慰，坐定，甲士自幕後出，持镕兩袖，镕曰：「吾國賴公而存，誠無以報厚德，今日之事，是所甘心。」因叩頭以位與匡威。匡威素少镕，以謂無能為也，因與镕方轡詣府，將代其位。行過親事營，軍士閉門大噪，天雨震電，暴風拔木，屋瓦皆飛。屠者墨君和望見镕，識之，從缺垣中躍出，挾镕於馬，負之而走，亂軍擊殺匡威、正抱，燕人皆死。匡儔雖憾其兄，而陽以大義責镕甚急。镕既失燕援，而晉軍急攻平山，劫镕以盟，镕遂與晉和。

其後梁太祖下晉邢、洺、磁三州，乃為書詔镕，使絕晉而歸梁，镕依違不決。晉將李嗣昭復取洺州，梁太祖擊敗嗣昭，嗣昭棄洺州走。梁獲其輜重，得镕與嗣昭書，多道梁事，太祖怒，因移兵常山，顧謂葛從周曰：「得鎮州以與爾，爾為我先鋒。」從周至臨城，中流矢，臥輿中，梁軍大沮。梁太祖自將傅城下，焚其南關，镕懼，顧其屬曰：「事急矣！奈何？」判官周式，辨士也，對曰：「此難與力爭，而可以理奪也。」式與梁太祖有舊，因請入梁軍。太祖望見式，罵曰：「吾常以書招镕不來，今吾至此，而爾為說客，晚矣！且晉吾仇也，而镕附之，吾知李嗣昭在城中，可使先出。」乃以所得镕與嗣昭書示式，式進曰：「梁欲取一鎮州而止乎，而欲成霸業於天下也？且霸者責人以義而不私，今天子在上，諸侯守封睦鄰，所以息爭，且休民也。昔曹公破袁紹，得魏將吏與紹書，悉焚之，此英雄之事乎！今梁知兵舉無名，而假嗣昭以為辭。且王氏五世六公撫有此士，豈無死士，而待嗣昭乎？」太祖大喜，起牽式衣而撫之曰：「吾言戲耳。」因延式於上坐，議與镕和。镕以子昭祚為質，梁太祖以女妻之。太祖即位，封镕趙王。

镕祖母喪，諸鎮皆吊，梁使者見晉使在館，還言趙王有二誌。是時，魏博羅紹威卒，梁因欲盡取河北，開平四年冬，遣供奉官杜廷隱監魏博將夏諲，以兵三千襲深、冀二州，以王景仁為北面行營招討使。镕懼，乞兵於晉。晉人擊敗景仁於柏鄉，梁遂失鎮、定，而莊宗由此益強，北破幽、燕，南並魏博，镕常以兵從。镕德晉甚。明年，會莊宗於承天軍，奉觴為壽，莊宗以镕父友，尊禮之，酒酣為镕歌，拔佩刀斷衣而盟，許以女妻镕子昭誨。

镕為人仁而不武，未嘗敢為兵先，佗兵攻趙，常藉鄰兵為救。當是時，諸鎮相弊於戰爭，而趙獨安，樂王氏之無事，都人士女褒衣博帶，務誇侈為嬉遊。镕尤驕於富貴，又好左道，煉丹藥，求長生，與道士王若訥留遊西山，登王母祠，使婦人維錦繡牽持而上。每出，逾月忘歸，任其政於宦者。宦者石希蒙與镕同臥起。天祐十八年冬，镕自西山宿鶻營莊，將還府，希蒙止之。宦者李弘規諫曰：「今晉王身自暴露以親矢石，而大王竭軍國之用為遊畋之資，開城空宮，逾月不返，使一失閉門不納從者，大王欲何歸乎？」镕懼，促駕，希蒙固止之。弘規怒，遣親事軍將蘇漢衡率兵擐甲露刃於帳前曰：「軍士勞矣！願從王歸。」弘規繼而進曰：「惑王者希蒙也，請殺之以謝軍士！」镕不答，弘規呼镕甲士斬希蒙首，擲於镕前，镕懼，遽歸。使其子昭祚與大將張文禮族弘規、漢衡，收其偏將下獄，窮究反狀，親軍皆懼。文禮誘以為亂，夜半，親軍千餘人逾垣而入，镕方與道士焚香受箓，軍士斬镕首，袖之而出，因縱火焚其宮室，遂滅王氏之族。

镕小子昭誨，年十歲，其軍士有德镕者，藏之穴中，亂定，髡其發，被以僧衣，遇湖南人李震，匿昭誨於茶籠中，載之湖南，依南嶽為浮圖，易名崇隱。明宗時，昭誨已長，思歸，而镕故將符習為宣武軍節度使，震以歸習，習表於朝。昭誨自稱前成德軍中軍使以見，拜考功郎中、司農少卿。周顯德中，猶為少府監云。

張文禮者，狡獪人也，镕惑愛之，以為子，號王德明。镕已死，文禮自為留後。莊宗初納之，後知其通於梁也，遣趙故將符習與閻寶擊之。文禮家鬼夜哭，野河水變為血，游魚皆死，文禮懼，病疽卒。子處瑾秘喪拒守，擊敗習等。以李嗣昭代之，嗣昭中流矢卒，以李存進代之，存進輒復戰歿，乃以符存審為招討使，遂破之。執文禮妻及子處瑾、處球、處琪等，折足歸於晉。趙人請而醢之，磔文禮屍於市。

羅紹威
羅紹威，字端己，其先長沙人。祖讓，北遷為魏州貴鄉人。父弘信，為牧監卒。文德元年，魏博牙軍亂，遂殺其帥樂彥貞，立其將趙文建為留後，已而又殺之。牙將未知所立，乃聚呼曰：「孰能為我帥者？」弘信從眾中出應曰：「我可為君等帥也。」弘信狀貌奇怪，面色青黑，軍中異之，共立為留後。唐昭宗即位，拜弘信節度使。

梁太祖將攻晉，乞糴於弘信，弘信不與，由是有隙。梁兵攻魏，取黎陽、淇門、衛縣。戰於內黃，魏兵五戰五敗，弘信懼，請盟，乃止。是時，梁方東攻兗、鄆，北敵晉，晉遣李存信救朱宣，假道於魏。太祖聞，遣使語弘信曰：「晉人志在河朔，兵還滅魏矣。」弘信以為然，乃發兵擊存信於莘縣，太祖遣葛從周助之。梁兵擒晉王子落落，送於魏，弘信殺之，乃與晉絕。太祖猶疑弘信有二心，乃以兄事弘信，常為卑辭厚幣以聘魏。魏使者至梁，太祖北面拜而受幣，謂使者曰：「六兄於我有倍年之長，吾何敢慢之。」弘信大喜，以為厚己。以故太祖往來燕、趙之間，卒有河北者，魏不為之患也。弘信死，紹威立。

紹威好學工書，頗知屬文，聚書數萬卷，開館以延四方之士。弘信在唐，以其先長沙人，故封長沙郡王，紹威襲父爵長沙。紹威新立，幽州劉仁恭以兵十萬攻魏，屠貝州，紹威求救於梁，大敗燕軍於內黃。明年，梁太祖遣葛從周會魏兵攻滄州，取其德州，遂敗燕軍於老鴉堤，紹威以故德梁助己。

魏博自田承嗣始有牙軍，牙軍歲久益驕，至紹威時已二百年，父子世相婚姻以自結。前帥史憲誠、何全皞、韓君雄、樂彥貞等，皆由牙軍所立，怒輒遂殺之。紹威為人精悍明敏，通習吏事，為政有威嚴，然其家世由牙軍所立。天祐二年，魏州城中地陷，紹威懼有變。已而牙校李公牷作亂，紹威誅之，乃間遣使告梁乞兵，欲盡誅牙軍。梁太祖許之，為遣李思安等攻滄州，召兵於魏，紹威因悉發魏兵以從，獨牙軍在。

紹威子廷規娶梁女，會梁女卒，太祖陰遣客將馬嗣勛選良兵實輿中，以長直軍千人雜輿夫入魏，詐為助葬，太祖以兵繼其後。紹威夜以奴兵數百，會嗣勛兵擊牙軍，並其家屬盡殺之。太祖自內黃馳至魏，魏兵從攻滄州者行至歷亭，聞之皆反，入澶、博諸州，魏境大亂，數月，太祖為悉平之。牙軍死，魏兵悉叛，紹威勢益孤，太祖乃欲奪其地，紹威始大悔。是歲，太祖復攻滄州，宿兵長蘆，紹威饋給梁兵，自滄至魏五百里，起亭堠，供帳什物自具，梁兵數十萬皆取足，紹威以此重困。昭宗東遷洛陽，詔諸鎮繕理京師，紹威營太廟成，加拜守侍中，進封鄴王。

太祖圍滄州未下，劉守光會晉軍破梁潞州。太祖自長蘆歸，過魏，疾作，臥府中，諸將莫得見，紹威懼太祖終襲己，乃乘間入見曰：「今四方稱兵，為梁患者，以唐在故也；唐家天命已去，不如早自取之。」太祖大喜，乃急歸。太祖即位，將都洛陽，紹威取魏良材為五鳳樓、朝元前殿，浮河而上，立之京師。太祖嘆曰：「吾聞蕭何守關中，為漢起未央宮，豈若紹威越千里而為此，若神化然，功過蕭何遠矣！」賜以寶帶名馬。

燕王劉守光囚其父仁恭，與其兄守文有隙，紹威馳書勸守光等降梁。太祖聞之笑曰：「吾常攻燕不能下，今紹威折簡，乃勝用兵十萬。」太祖每有大事，多遣使者問之，紹威時亦馳簡入白，使者相遇道中，其事往往相合。

紹威自以魏久不用兵，願伐木安陽淇門為船，自河入洛，歲漕谷百萬石，以供京師。太祖益以紹威盡忠，遣將程厚、盧凝督其役。舟未成而紹威病，乃表言：「魏故大鎮，多外兵，願得梁一有功重臣臨之，請以骸骨就第。」太祖亟命其子周翰監府事，語使者曰：「亟行，語而主，為我強飯，如有不諱，當世世貴爾子孫。今使周翰監府事，尚冀卿復愈耳。」紹威仕梁，累拜太師兼中書令，卒年三十四，贈尚書令，謚曰貞壯。

子三人，廷規，官至司農卿卒。周翰襲父位，乾化二年八月為楊師厚所逐，徙為宣義軍節度使，卒於官，年十四。周敬代為宣義軍節度使，年十歲，徙鎮忠武。明年，為秘書監、駙馬都尉、光祿卿。唐莊宗時為金吾大將軍，明宗以為匡國軍節度使，罷為上將軍。晉天福二年卒，年三十二。廷規娶梁太祖二女，一曰安陽公主，一曰金華公主。周翰娶末帝女，曰壽春公主，周敬亦娶末帝女，曰晉安公主。

王處直
王處直，字允明，京兆萬年人也。父宗，善殖財貨，富擬王侯，為唐神策軍吏，官至金吾大將軍，領興元節度使，子處存、處直。處存以父任為驍衛將軍、定州已來制置內閑廄宮苑等使。乾符六年，即拜義武軍節度使。黃巢陷長安，處存感憤流涕，率鎮兵入關討賊。巢敗第功，而收城擊賊，李克用為第一；勤王倡義，處存為第一。乾寧二年，處存卒於鎮，三軍以河朔故事，推處存子郜為留後，即拜節度使，加檢校司空、同中書門下平章事。處直為後院中軍都知兵馬使。

光化三年，梁兵攻定州，郜遣處直率兵拒之，戰於沙河，為梁兵所敗。兵返入城逐郜，郜出奔晉，亂兵推處直為留後。梁兵圍之，處直遣人告梁，請絕晉而事梁，出絹十萬匹犒軍，乃與梁盟。梁太祖表處直義武軍節度使，累封太原王。太祖即位，封處直北平王。其後梁兵攻王镕，镕求救於晉，處直亦遣人至晉，願絕梁以自效。晉兵救镕，處直以兵五千從，破梁軍於柏鄉。其後晉北破燕，南取魏博，與梁戰河上，十餘年，處直未嘗不以兵從。

處直好巫，而客有李應之者，妖妄人也。處直有疾，應之以左道治之而愈，處直益以為神，使衣道士服，以為行營司馬，軍政無大小，咸取決焉。初，應之於陘邑闌得小兒劉雲郎，養以為子，而處直未有子，乃以雲郎與處直，而紿曰：「此子生而有異。」處直養以為子，更名曰都，甚愛之。應之由此益橫，乃籍管內丁壯，別立新軍，自將之，治第博陵坊，四面開門，皆用左道。處直將吏知其必為患，而莫能諫也。是時，幽州李匡儔假道中山以如京師，處直伏甲城外，以備不虞。匡儔已去，甲士入城圍應之第，執而殺之，因詣處直請殺都，處直不與。明日，第功行賞，因陰疏甲士姓名，自隊長已上藏於別籍，其後因事誅之，凡二十年，無一人免者，而處直終為都所殺。

都為人狡佞多謀，處直以為節度副使。張文禮弒王镕，莊宗發兵討文禮，處直與左右謀曰：「鎮，定之蔽也，文禮雖有罪，然鎮亡定不獨存。」乃遣人請莊宗毋發兵，莊宗取所獲文禮與梁蠟書示處直曰：「文禮負我，師不可止。」處直有孽子郁，當郜之亡於晉也，郁亦奔焉，晉王以女妻之，為新州防禦使。處直見莊宗必討文禮，益自疑，乃陰與郁交通，使郁北招契丹入塞以牽晉兵，且許召郁為嗣，都聞之不說。而定人皆言契丹不可召，恐自貽患，處直不聽。郁自奔晉，常恐處直不容，因此大喜，以為乘其隙可取之，乃以厚賂誘契丹阿保機。阿保機舉國入寇，定人皆不欲契丹之舉，小吏和昭訓勸都舉事，都因執處直，囚之西宅，自為留後，凡王氏子孫及處直將校殺戮殆盡。明年正月朔旦，都拜處直於西宅，處直奮起揕其胸而呼曰：「逆賊！吾何負爾？」然左右無兵，遂欲嚙其鼻，都掣袖而走，處直遂見殺。

初，有黃蛇見於碑樓，處直以為龍，藏而祠之，又有野鵲數百，巢麥田中，處直以為己德所致，而定人皆知其不祥，曰：「蛇穴山澤，而處人室，鵲巢烏，降而田居，小人竊位，而在上者失其所居之象也。」已而處直果被廢死。

莊宗已敗契丹於沙河，追奔過定州，與都相得歡甚，以其子繼岌娶都女，以都為義武軍節度使。同光二年，莊宗幸鄴，都來朝，賜與巨萬。莊宗以繼岌故，待都甚厚，所請無不從。及明宗立，頗惡都為人，而安重誨每以法繩之，都始有異志。是時，唐兵擊契丹，數往來定州，都供饋多闕，益不自安。和昭訓為都謀曰：「天子新立，四方未附，其勢易離，可為自安之計。」已而朱守殷反於汴州，都遂亦反，遣人以蠟書招青、徐、岐、潞、梓五鎮，約皆舉兵，而五鎮不應。明宗遣王晏球討之。都復與王郁招契丹為援，契丹遣禿餒將萬騎救都。都遣指揮使鄭季璘、龍泉鎮將杜弘壽以二千人迎契丹，為晏球所敗。季璘、弘壽被執，晏球責曰：「吾嘗使人招汝，何故不降？」弘壽對曰：「受恩中山兩世矣，不敢有二心。」遂見殺，弘壽臨刑，神色自若。晏球屯軍望都，與都及契丹戰，大敗之曲陽，都及禿餒得數騎遁去，閉城不復出。

初，莊宗軍中闌得一男子，愛之，使冒姓李，名繼陶，養於宮中以為子。明宗即位，安重誨出以乞段徊，徊亦惡而逐之。都使人求得之。至是，紿其眾曰：「此莊宗太子也。」被以天子之服，使巡城上，以示晏球軍，軍士識者曰：「繼陶也。」共詬之。都居城中，兵少，惟以契丹二千人守城，呼禿餒為餒王，屈身事之。諸將有欲出降者，都伺察嚴密，殺戮無虛日，以故堅守經年。天成四年二月，城破，都與家屬皆自焚死，王氏遂絕於中山。而處存有子鄴，鄴子廷胤，與莊宗連外姻，為人驍勇，自為軍校，能與士卒同辛苦，明宗時，歷貝、忻、密、澶、隰州刺史。範延光反於鄴，晉高祖以廷胤為楊光遠行營中軍使。破延光有功，拜彰德軍節度使。

初，處直為都所囚，幼子威北走契丹。契丹謂晉高祖曰：「吾欲使威襲其先人爵士，如何？」高祖對曰：「中國之法，自將校為刺史，升團練防禦而至節度使，請送威歸中國，漸進之。」契丹怒曰：「爾自諸侯為天子，豈有漸乎？」高祖聞之，遽徙廷胤鎮義武，曰：「此亦王氏之後也。」後徙鎮海而卒。

劉守光
劉守光，深州樂壽人也。其父仁恭，事幽州李可舉，能穴地為道以攻城，軍中號「劉窟頭。」稍以功遷軍校。仁恭為人有勇，好大言。可舉死，子匡威惡其為人，不欲使居軍中，徙為瀛州景城縣令。瀛州軍亂，殺刺史，仁恭募縣中得千人，討平之，匡威喜，復以為將，使戍蔚州。戍兵過期不得代，皆思歸，出怨言。匡威為弟匡儔所逐，仁恭聞亂，乃擁戍兵攻幽州，行至居庸關，戰敗，奔晉、晉以為壽陽鎮將。

仁恭多智詐，善事人，事晉王愛將蓋寓尤謹，每對寓涕泣，自言：「居燕無罪，以讒見逐。」因道燕虛實，陳可取之謀，晉王益信而愛之。乾寧元年，晉擊破匡儔，乃以仁恭為幽州留後，留其親信燕留得等十餘人監其軍，為之請命於唐，拜檢校司空、盧龍軍節度使。

其後晉攻羅弘信，求兵於仁恭，仁恭不與，晉王以書微責誚之，仁恭大怒，執晉使者，殺燕留得等以叛。晉王自將討之，戰於安塞，晉王大敗。光化元年，遣其子守文襲滄州，逐節度使盧彥威，遂取滄、景、德三州。為其子請命於唐，昭宗遲之，未即從，仁恭怒，語唐使者曰：「為我語天子，旌節吾自有，但要長安本色爾，何屢求而不得邪！」昭宗卒以守文為橫海軍節度使。

仁恭父子率兩鎮兵十萬，號稱三十萬以擊魏，屠貝州。羅紹威求救於梁，梁遣李思安救魏，大敗守文於內黃，斬首五萬。仁恭走，梁軍追擊之，自魏至長河，橫屍數百里。梁軍自是連歲攻之，破其瀛、漠二州，仁恭懼，復附晉。

天祐三年，梁攻滄州，仁恭調其境內凡男子年十五已上、七十已下，皆黥其面，文曰「定霸都」，得二十萬人，兵糧自具，屯於瓦橋。梁軍壁長蘆，深溝高壘，仁恭不能近。滄州被圍百餘日，城中食盡，人自相食，析骸而爨，或丸墐土而食，死者十六七。仁恭求救於晉，晉王為之攻潞州以牽梁圍，晉破潞州，梁軍乃解去。

然仁恭幸世多故，而驕於富貴，築宮大安山，窮極奢侈，選燕美女充其中。又與道士煉丹藥，冀可不死。令燕人用墐土為錢，悉斂銅錢，鑾山而藏之，已而殺其工以滅口，後人皆莫知其處。

仁恭有愛妾羅氏，其子守光烝之，仁恭怒，笞守光，逐之。梁開平元年，遣李思安攻仁恭，仁恭在大安，守光自外將兵以入，擊走思安，乃自稱盧龍節度使，遣李小喜、元行欽以兵攻大安山，執仁恭而幽之。其兄守文聞父且囚，即率兵討守光，至於盧臺，為守光所敗，進戰玉田，又敗，乃乞兵於契丹。明年，守文將契丹、吐渾兵四萬人戰於雞蘇，守光兵敗，守文陽為不忍，出於陣而呼其眾曰：「毋殺吾弟！」守光將元行欽識守文，躍馬而擒之，又囚之於別室，既而殺之。守文將吏孫鶴、呂兗等，立守文子延祚以距守光，守光圍之百餘日，城中食盡，米斛直錢三萬，人相殺而食，或食墐土，馬相食其駿尾，兗等率城中饑民食以麹，號「宰務」，日殺以餉軍。久之，延祚力窮，遂降。

守光素庸愚，由此益驕，為鐵籠、鐵刷，人有過者，坐之籠中，外燎以火，或刷剔其皮膚以死，燕之士逃禍於佗境。守光身衣赭黃，謂其將吏曰：「我衣此而南面，可以帝天下乎？」孫鶴切諫以為不可。梁攻趙，趙王王镕求救於守光，孫鶴曰：「今趙無罪，而梁伐之，諸侯救趙之兵，先至者霸，臣恐燕軍未出，而晉已先破梁矣，此不可失之時也。」守光曰：「趙王嘗與我盟而背之，今急乃來歸我；且兩虎方鬥，可待之，吾當為卞莊子也。」遂不出兵。晉王果救趙，大敗梁兵於柏鄉，進掠邢、洺，至於黎陽。守光聞晉空國深入梁，乃治兵戒嚴，遣人以語動鎮、定曰：「燕有精兵三十萬，率二鎮以從晉，然誰當主此盟者？」晉人患之，謀曰：「昔夫差爭黃池之會，而越入吳；項羽貪伐齊之利，而漢敗楚。今吾越千里以伐人，而強燕在其後，此腹心之患也。」乃為之班師。

守光益以為諸鎮畏其強，乃諷諸鎮共推尊己，於是晉王率天德宋瑤、振武周德威、昭義李嗣昭、義武王處直、成德王镕等，以墨制冊尊守光為尚書令、尚父。守光又遣告於梁，請授己河北兵馬都統，以討鎮、定、河東。梁遣閣門使王瞳拜守光河北采訪使。有司白守光，尚父受冊，用唐冊太尉禮儀，守光問曰：「此儀註何不郊天改元？」有司曰：「此天子之禮也，尚父雖尊，乃人臣耳。」守光怒曰：「我為尚父，誰當帝者乎？且今天下四分五裂，大者稱帝，小者稱王，我以二千里之燕，獨不能帝一方乎？」乃械梁、晉使者下獄，置斧钅質於其庭，令曰：「敢諫者死！」孫鶴進曰：「滄州之敗，臣蒙王不殺之恩，今日之事，不敢不諫。」守光怒，推之伏钅質，令軍士割而啖之。鶴呼曰：「不出百日，大兵當至！」命窒其口而醢之。守光遂以梁乾化元年八月自號大燕皇帝，改元曰應天，以王瞳、齊涉為左右相。晉遣太原少尹李承勛賀冊尚父，至燕，而守光已僭號。有司迫承勛稱臣，承勛不屈，以列國交聘禮入見，守光怒，殺之。

明年，晉遣周德威將三萬人，會鎮、定之兵以攻燕，自祈溝關入，其澶、涿、武、順諸州皆迎降。守光被圍經年，累戰常敗，乃遣客將王遵化致書於德威曰：「予得罪於晉，迷而不復，今其病矣，公善為我辭焉。」德威謂遵化曰：「大燕皇帝尚未郊天，何至此邪？予受命以討僭亂，不知其佗也。」守光益窘，乃獻絹千匹、銀千兩、錦百段，遣其將周遵業謂德威曰：「吾王以情告公，富貴成敗，人之常理；錄功宥過，霸者之事也。守光去歲妄自尊崇，本不能為朱溫下耳，豈意大國暴師經年，幸少寬之。」德威不許。守光登城呼德威曰：「公三晉賢士，獨不急人之危乎？」遣人以所乘馬易德威馬而去，因告曰：「俟晉王至則降。」晉王乃自臨軍，守光登城見晉王，晉王問將如何？守光曰：「今日俎上肉耳，惟王所為也！」守光有嬖者李小喜，勸其毋降，守光因請俟佗日。是夕，小喜叛降於晉軍。明旦，晉軍攻破其城，執仁恭及其家族三百口。

守光與其妻李氏、祝氏，子繼珣、繼方、繼祚等，南走滄州，迷失道，至燕樂界中，數日不得食，遣其妻祝氏乞食於田家，田家怪而詰之，祝氏以實告，乃被擒送幽州。晉王方大饗軍，客將引守光見，晉王戲之曰：「主人何避客之遽也？」守光叩頭請死，命械守光並其父仁恭以從軍。軍還過趙，趙王王镕會晉王，置酒，酒酣請曰：「願見仁恭父子。」晉王命破械出之，引置下坐。飲食自若，皆無慚色。

晉王至太原，仁恭父子曳以組練，獻於太廟。守光將死，泣曰：「臣死無恨，然教臣不降者，李小喜也，罪人不死，臣將訴於地下。」晉王使召小喜，小喜瞋目曰：「囚父弒兄，蒸其骨肉，亦小喜教爾邪？」晉王怒，命先斬小喜。守光知不免，呼曰：「王將復唐室以成霸業，何不赦臣使自效？」其二婦從旁罵曰：「事已至此，生復何為？願先死！」乃俱死。晉王命李存霸執仁恭至雁門，刺其心血以祭先王墓，然後斬之。


Chinese text: This work was published before January 1, 1923, and is in the
public domain worldwide because the author died at least 100 years ago.
