《傳》曰：「禮義廉恥，國之四維；四維不張，國乃滅亡。」善乎，管生之能言也！禮義，治人之大法；廉恥，立人之大節。蓋不廉，則無所不取；不恥，則無所不為。人而如此，則禍亂敗亡，亦無所不至，況為大臣而無所不取，無所不為，則天下其有不亂，國家其有不亡者乎！予讀馮道《長樂老敘》，見其自述以為榮，其可謂無廉恥者矣，則天下國家可從而知也。

予於五代，得全節之士三，死事之臣十有五，而怪士之被服儒者以學古自名，而享人之祿、任人之國者多矣，然使忠義之節，獨出於武夫戰卒，豈於儒者果無其人哉？豈非高節之士惡時之亂，薄其世而不肯出歟？抑君天下者不足顧，而莫能致之歟？孔子以謂：「十室之邑，必有忠信。」豈虛言也哉！

予嘗得五代時小說一篇，載王凝妻李氏事，以一婦人猶能如此，則知世固嘗有其人而不得見也。凝家青、齊之間，為虢州司戶參軍，以疾卒於官。凝家素貧，一子尚幼，李氏攜其子，負其遺骸以歸。東過開封，止旅舍，旅舍主人見其婦人獨攜一子而疑之，不許其宿。李氏顧天已暮，不肯去，主人牽其臂而出之。李氏仰天長慟曰：「我為婦人，不能守節，而此手為人執邪？不可以一手並汙吾身！」即引斧自斷其臂。路人見者，環聚而嗟之，或為彈指，或為之泣下。開封尹聞之，白其事於朝，官為賜藥封瘡，厚恤李氏，而笞其主人者。嗚呼，士不自愛其身而忍恥以偷生者，聞李氏之風，宜少知愧哉！

馮道
馮道，字可道，瀛州景城人也。事劉守光為參軍，守光敗，去事宦者張承業。承業監河東軍，以為巡官，以其文學薦之晉王，為河東節度掌書記。莊宗即位，拜戶部侍郎，充翰林學士。道為人，能自刻苦為儉約。當晉與梁夾河而軍，道居軍中，為一茅庵，不設床席，臥一束芻而已。所得俸祿，與仆廝同器飲食，意恬如也。諸將有掠得人之美女者以遺道，道不能卻，置之別室，訪其主而還之。其解學士居父喪於景城，遇歲饑，悉出所有以赒鄉里，而退耕於野，躬自負薪。有荒其田不耕者與力不能耕者，道夜往，潛為之耕。其人後來愧謝，道殊不以為德。服除，復召為翰林學士。行至汴州，遇趙在禮作亂，明宗自魏擁兵還，犯京師。孔循勸道少留以待，道曰：「吾奉詔赴闕，豈可自留！」乃疾趨至京師。莊宗遇弒，明宗即位，雅知道所為，問安重誨曰：「先帝時馮道何在？」重誨曰：「為學士也。」明宗曰：「吾素知之，此真吾宰相也。」拜道端明殿學士，遷兵部侍郎。歲餘，拜中書侍郎、同中書門下平章事。

天成、長興之間，歲屢豐熟，中國無事。道嘗戒明宗曰：「臣為河東掌書記時，奉使中山，過井陘之險，懼馬蹶失，不敢怠於銜轡；及至平地，謂無足慮，遽跌而傷。凡蹈危者慮深而獲全，居安者患生於所忽，此人情之常也。」明宗問曰：「天下雖豐，百姓濟否？」道曰：「谷貴餓農，谷賤傷農。」因誦文士聶夷中《田家詩》，其言近而易曉。明宗顧左右錄其詩，常以自誦。水運軍將於臨河縣得一玉杯，有文曰「傳國寶萬歲杯」，明宗甚愛之，以示道，道曰：「此前世有形之寶爾，王者固有無形之寶也。」明宗問之，道曰：「仁義者，帝王之寶也。故曰：『大寶曰位，何以守位曰仁。』」明宗武君，不曉其言，道已去，召侍臣講說其義，嘉納之。

道相明宗十餘年，明宗崩，相湣帝。潞王反於鳳翔，湣帝出奔衛州，道率百官迎潞王入，是為廢帝，遂相之。廢帝即位，湣帝猶在衛州，後三日，湣帝始遇弒崩。已而廢帝出道為同州節度使，逾年，拜司空。晉滅唐，道又事晉，晉高祖拜道守司空、同中書門下平章事，加司徒，兼侍中，封魯國公。高祖崩，道相出帝，加太尉，封燕國公，罷為匡國軍節度使，徙鎮威勝。契丹滅晉，道又事契丹，朝耶律德光於京師。德光責道事晉無狀，道不能對。又問曰：「何以來朝？」對曰：「無城無兵，安敢不來。」德光誚之曰：「爾是何等老子？」對曰：「無才無德癡頑老子。」德光喜，以道為太傅。德光北歸，從至常山。漢高祖立，乃歸漢，以太師奉朝請。周滅漢，道又事周，周太祖拜道太師，兼中書令。道少能矯行以取稱於世，及為大臣，尤務持重以鎮物，事四姓十君，益以舊德自處。然當世之士無賢愚皆仰道為元老，而喜為之稱譽。

耶律德光嘗問道曰：「天下百姓如何救得？」道為俳語以對曰：「此時佛出救不得，惟皇帝救得。」人皆以謂契丹不夷滅中國之人者，賴道一言之善也。周兵反，犯京師，隱帝已崩，太祖謂漢大臣必行推戴，及見道，道殊無意。太祖素拜道，因不得已拜之，道受之如平時，太祖意少沮，知漢未可代，遂陽立湘陰公赟為漢嗣，遣道迎赟於徐州。赟未至，太祖將兵北至澶州，擁兵而反，遂代漢。議者謂道能沮太祖之謀而緩之，終不以晉、漢之亡責道也。然道視喪君亡國亦未嘗以屑意。

當是時，天下大亂，戎夷交侵，生民之命，急於倒懸，道方自號「長樂老」，著書數百言，陳己更事四姓及契丹所得階勛官爵以為榮。自謂：「孝於家，忠於國，為子、為弟、為人臣、為師長、為夫、為父，有子、有孫。時開一卷，時飲一杯，食味、別聲、被色，老安於當代，老而自樂，何樂如之？」蓋其自述如此。

道前事九君，未嘗諫諍。世宗初即位，劉旻攻上黨，世宗曰：「劉旻少我，謂我新立而國有大喪，必不能出兵以戰。且善用兵者出其不意，吾當自將擊之。」道乃切諫，以為不可。世宗曰：「吾見唐太宗平定天下，敵無大小皆親征。」道曰：「陛下未可比唐太宗。」世宗曰：「劉旻烏合之眾，若遇我師，如山壓卵。」道曰：「陛下作得山定否？」世宗怒，起去，卒自將擊旻，果敗旻於高平。世宗取淮南，定三關，威武之振自高平始。其擊旻也，鄙道不以從行，以為太祖山陵使。葬畢而道卒，年七十三，謚曰文懿，追封瀛王。道既卒，時人皆共稱嘆，以謂與孔子同壽，其喜為之稱譽蓋如此。道有子吉。

李琪〈（兄掞）〉
李琪，字臺秀，河西敦煌人也。其兄珽，唐末舉進士及第，為監察御史。丁內艱，貧無以葬，乞食而後葬。珽饑臥廬中，聞者哀憐之。服除，還拜御史。荊南成汭辟掌書記。吳兵圍杜洪，梁太祖遣汭與馬殷等救洪。汭以大舟載兵數萬，珽為汭謀曰：「今一舟容甲士千人，糗糧倍之，緩急不可動，若為敵人縻之，則武陵、武安必為公之後患。不若以勁兵屯巴陵，壁不與戰，吳兵糧盡，則圍解矣。」汭不聽，汭果敗，溺死。趙匡凝鎮襄陽，又辟掌書記。太祖破匡凝，得珽，喜曰：「此真書記也。」太祖即位，除考功員外郎、知制誥。珽度太祖不欲先用故吏，固辭不拜，出知曹州。曹州素劇難理，前刺史十餘輩，皆坐廢，珽至，以治聞。遷兵部郎中、崇政院直學士。許州馮行襲病，行襲有牙兵二千，皆故蔡卒，太祖懼為變。行襲為人嚴酷，從事魏峻切諫，行襲怒，誣以贓下獄，欲誅之。乃遣珽代行襲為留後。珽至許州，止傳舍，慰其將吏，行襲病甚，欲使人代受詔，珽曰：「東首加朝服，禮也。」乃即臥內見行襲，道太祖語，行襲感泣，解印以授珽。珽乃理峻冤，立出之，還報太祖，太祖喜曰：「珽果辦吾事。」會歲饑，盜劫汴、宋間，曹州尤甚，太祖復遣珽治之。珽至索賊，得大校張彥珂、珽甥李郊等，及牙兵百餘人，悉誅之。召拜左諫議大夫。太祖幸河北，至內黃，顧珽曰：「何謂內黃？」珽曰：「河南有外黃、下黃，故此名內黃。」太祖曰：「外黃、下黃何在？」珽曰：「秦有外黃都尉，今在雍丘；下黃為北齊所廢，今在陳留。」太祖平生不愛儒者，聞珽語大喜。友珪立，除右散騎常侍，侍講。袁象先討賊，珽為亂兵所殺。

琪少舉進士、博學宏辭，累遷殿中侍御史，與其兄珽皆以文章知名。唐亡，事梁太祖為翰林學士。梁兵征伐四方，所下詔書，皆琪所為，下筆輒得太祖意。末帝時，為御史中丞、尚書左丞，拜同中書門下平章事，與蕭頃同為宰相。頃性畏慎周密，琪倜儻負氣，不拘小節，二人多所異同。琪內結趙巖、張漢傑等為助，以故頃言多沮。頃嘗掎摭其過。琪所私吏當得試官，琪改試為守，為頃所發，末帝大怒，欲竄逐之，而巖等救解，乃得罷為太子少保。

唐莊宗滅梁，得琪，欲以為相，而梁之舊臣多嫉忌之，乃以為太常卿。遷吏部尚書。同光三年秋，天下大水，京師乏食尤甚，莊宗以朱書御劄詔百僚上封事。琪上書數千言，其說漫然無足取，而莊宗獨稱重之，遂以為國計使。方欲以為相，而莊宗崩。明宗入洛陽，群臣勸進，有司具儀，用柩前即位故事。霍彥威、孔循等請改國號，絕土德。明宗武君，不曉其說，問何謂改號，對曰：「莊宗受唐錫姓為宗屬，繼昭宗以立，而號國曰唐。今唐天命已絕，宜改號以自新。」明宗疑之，下其事群臣，群臣依違不決。琪議曰：「殿下宗室之賢，立功三世，今興兵向闕，以赴難為名，而欲更易統號，使先帝便為路人，則煢然梓宮，何所依往！」明宗以為然，乃發喪成服，而後即位。以琪為御史中丞。

自唐末喪亂，朝廷之禮壞，天子未嘗視朝，而入閣之制亦廢。常參之官日至正衙者，傳聞不坐即退，獨大臣奏事，日一見便殿，而侍從內諸司，日再朝而已。明宗初即位，乃詔群臣，五日一隨宰相入見內殿，謂之起居。琪以謂非唐故事，請罷五日起居，而復朔望入閣。明宗曰：「五日起居，吾思所以數見群臣也，不可罷。而朔望入閣可復。」然唐故事，天子日御殿見群臣，曰常參；朔望薦食諸陵寢，有思慕之心，不能臨前殿，則禦便殿見群臣，曰入閣。宣政，前殿也，謂之衙，衙有仗。紫宸，便殿也，謂之閣。其不御前殿而禦紫宸也，乃自正衙喚仗，由閣門而入，百官俟朝於衙者，因隨以入見，故謂之入閣。然衙，朝也，其禮尊；閣，宴見也，其事殺。自乾符已後，因亂禮闕，天子不能日見群臣而見朔望，故正衙常日廢仗，而朔望入閣有仗，其後習見，遂以入閣為重。至出御前殿，猶謂之入閣，其後亦廢，至是而復。然有司不能講正其事。凡群臣五日一入見中興殿，便殿也，此入閣之遺制，而謂之起居，朔望一出禦文明殿，前殿也，反謂之入閣，琪皆不能正也。琪又建言：「入閤有待制、次對官論事，而內殿起居，一見而退，欲有言者，無由自陳，非所以數見群臣之意也。」明宗乃詔起居日有言事者，許出行自陳。又詔百官以次轉對。

是時，樞密使安重誨專權用事，重誨前驅過御史臺門，殿直馬延誤沖之，重誨即臺門斬延而後奏。琪為中丞，畏重誨不敢彈糾，又懼諫官論列，乃托宰相任圜先白重誨而後糾，然猶依違不敢正言其事。豆盧革等罷相，住圜議欲以琪為相，而孔循、鄭玨沮之，乃止。遷尚書右僕射。琪以狀申中書，言《開元禮》「僕射上事日，中書、門下率百官送上。」中書下太常，禮院言無送上之文，而琪已落新授，復舉上儀，皆不可。

明宗討王都，已破定州，自汴還洛，琪當率百官至上東門，而請至偃師奉迎。其奏章言「敗契丹之兇黨，破真定之逆城」，坐誤以定州為真定，罰俸一月。霍彥威卒，詔琪撰神道碑文。彥威故梁將，而琪故梁相也，敘彥威在梁事不曰偽，為馮道所駁。

琪為人重然諾，喜稱人善。少以文章知名，亦以此自負。既貴，乃刻牙版為金字曰「前鄉貢進士李琪」，常置之坐側。為人少持重，不知進退，故數為當時所沮。以太子太傅致仕，卒，年六十。

鄭玨
鄭玨，唐宰相綮之諸孫也。其父徽，為河南尹張全義判官。玨少依全義居河南，舉進士數不中，全義以玨屬有司，乃得及第。昭宗時，為監察御史。梁太祖即位，拜左補闕。梁諸大臣以全義故數薦之，累拜中書舍人、翰林學士奉旨。末帝時，拜中書侍郎、同中書門下平章事。

唐莊宗自鄆州入汴，末帝聞唐兵且至，惶恐不知所為，與李振、敬翔等相持慟哭，因召玨問計安出，玨曰：「臣有一策，不知陛下能行否？」末帝問其策如何，玨曰：「願得陛下傳國寶馳入唐軍，以緩其行，而待救兵之至。」帝曰：「事急矣，寶固不足惜，顧卿之行，能了事否？」玨俯首徐思曰：「但恐不易了。」於是左右皆大笑。莊宗入汴，玨率百官迎謁道左。貶萊州司戶參軍，量移曹州司馬。張全義為言於郭崇韜，復召為太子賓客。明宗即位，欲用任圜為相，而安重誨以圜新進，不欲獨相之，以問樞密使孔循。循嘗事梁，與玨善，因言玨故梁相，性謹慎而長者，乃拜玨平章事。

明宗幸汴州，六軍家屬自洛遷汴，而明宗又欲幸鄴都，軍士愁怨，大臣頗以為言。明宗不省，上下洶洶，轉相動搖，獨玨稱贊，以為當行。趙鳳極言於安重誨，重誨驚懼，入見明宗切諫，乃詔罷其行。而玨又稱贊之，以為宜罷。玨在相位既碌碌無所為，又病聾，孔循罷樞密使，玨不自安，亟以疾求去職。明宗數留之，玨章四上，乃拜左僕射致仕，賜鄭州莊一區。卒，贈司空。

李愚
李愚，字子晦，渤海無棣人也。愚為人謹重寡言，好學，為古文。滄州節度使盧彥威以愚為安陵主簿，丁母憂解去。後遊關中，劉季述幽昭宗於東內，愚以書說韓建，使圖興復，其言甚壯。建不能用，乃去之洛陽。舉進士、宏詞，為河南府參軍。白馬之禍，愚復去之山東，與李延光相善，延光以經術事梁末帝為侍講，數稱薦愚，愚由此得召。久之，拜左拾遺、崇政院直學士。

衡王友諒，末帝兄也，梁大臣李振等皆拜之，獨愚長揖，末帝以責愚曰：「衡王朕拜之，卿獨揖，可乎？」愚曰：「陛下以家人禮見之，則拜宜也。臣於王無所私，豈宜妄有所屈？」坐言事忤旨，罷為鄧州觀察判官。

唐莊宗滅梁，愚朝京師，唐諸公卿素聞愚學古，重之，拜主客郎中、翰林學士。魏王繼岌伐蜀，辟愚都統判官。蜀道阻險，議者以謂宜緩師待變而進，招討使郭崇韜以決於愚，愚曰：「王衍荒怠，亂國之政，其人厭之。乘其倉卒，擊其無備，其利在速，不可緩也。」崇韜以為然，而所至迎降，遂以滅蜀。初，軍行至寶雞，招討判官陳乂稱疾請留，愚厲聲曰：「陳乂見利則進，知難則止。今大軍涉險，人心易搖，正可斬之以徇。」由是軍中無敢言留者。

明宗即位，累遷兵部侍郎承旨。明宗祀天南郊，愚為宰相馮道、趙鳳草加恩制，道鄙其辭，罷為太常卿。任圜罷相，乃拜愚中書侍郎、同平章事。愚為相，不治第宅，借延賓館以居。愚有疾，明宗遣宦官視之，見其敗毯敝席，四壁蕭然，明宗嗟嘆，命以供帳物賜之。

潞王反，犯京師，湣帝夜出奔。明日，愚與馮道至端門，聞帝已出，而朱弘昭、馮赟皆已死，愚欲至中書候太后進止，道曰：「潞王已處處張榜招安，今即至矣，何可俟太后旨也？」乃相與出迎。廢帝入立，罷道出鎮同州，以劉句為相。句性褊急，而愚素剛介，動輒違戾。句與馮道姻家，愚數以此誚句，兩人遂相誼詬，乃俱罷。愚守左僕射。

是時，兵革方興，天下多事，而愚為相，欲依古以創理，乃請頒《唐六典》示百司，使各舉其職，州縣貢士，作鄉飲酒禮，時以其迂闊不用。湣帝即位，有意於治，數召學士，問以時事，而以愚為迂，未嘗有所問。廢帝亦謂愚等無所事，常目宰相曰：「此粥飯僧爾！」以謂飽食終日，而無所用心也。清泰二年，以疾卒。

盧導
盧導，字熙化，范陽人也。唐末舉進士，為監察御史。唐亡事梁，累遷左司郎中、侍御史知雜事，以病免。唐明宗時，召拜右諫議大夫，遷中書舍人。潞王從珂自鳳翔以兵犯京師，湣帝出奔於衛州。宰相馮道、李愚集百官於天宮寺，將出迎潞王於郊，京師大恐，都人藏竄，百官久而不集，惟導與舍人張昭先至。馮道請導草箋勸進，導曰：「潞王入朝，郊迎可也，若勸進之事，豈可輕議哉！」道曰：「勸進其可已乎？」導曰：「今天子蒙塵於外，遽以大位勸人，若潞王守節不回，以忠義見責，其將何辭以對？且上與潞王，皆太后子也，不如率百官詣宮門，取太后進止。」語未終，有報曰：「潞王至矣。」京城巡檢使安從進催百官班迎，百官紛然而去。潞王止於正陽門外，道又促導草箋，導對如初。李愚曰：「吾輩罪人，盧舍人言是也。」導終不草箋。導後事晉為吏部侍郎。天福六年卒，年七十六。

司空颋
司空颋，貝州清陽人也。唐僖宗時，舉進士不中，後去為羅紹威掌書記。紹威卒，入梁為太府少卿。楊師厚鎮天雄，颋解官往依之。師厚卒，賀德倫代之。張彥之亂，命判官王正言草奏詆斥梁君臣，正言素不能文辭，又為兵刃所迫，流汗浹背，不能下筆。彥怒，推正言下榻，詬曰：「鈍漢辱我！」顧書吏問誰可草奏者，吏即言颋羅王時書記，乃馳騎召之。颋為亂兵劫其衣，以敝服蔽形而至，見彥長揖，神氣自若，揮筆成文，而言甚淺鄙，彥以其易曉，甚喜，即給以衣服仆馬，遂以為德倫判官。德倫以魏博降晉，晉王兼領天雄，仍以颋為判官。梁、晉相距河上，常以颋權軍府事。颋為郭崇韜所惡，崇韜數言其受賂。都虞候張裕多過失，颋屢以法繩之。颋有侄在梁，遣家奴召之，裕擒其家奴，以謂通書於梁。莊宗族殺之。


Chinese text: This work was published before January 1, 1923, and is in the
public domain worldwide because the author died at least 100 years ago.
