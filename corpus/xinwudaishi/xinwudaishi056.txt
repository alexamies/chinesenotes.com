和凝
和凝，字成績，鄆州須昌人也。其九世祖逢堯為唐監察御史，其後世遂不復宦學。凝父矩，性嗜酒，不拘小節，然獨好禮文士，每傾貲以交之，以故凝得與之遊。而凝幼聰敏，形神秀發。舉進士，梁義成軍節度使賀瑰辟為從事。瑰與唐莊宗戰於胡柳，瑰戰敗，脫身走，獨凝隨之，反顧見凝，麾之使去。凝曰：「丈夫當為知己死，吾恨未得死所爾，豈可去也！」已而一騎追瑰幾及，凝叱之不止，即引弓射殺之，瑰由此得免。瑰歸，戒其諸子曰：「和生，誌義之士也，後必富貴，爾其謹事之！」因妻之以女。天成中，拜殿中侍御史，累遷主客員外郎，知制誥，翰林學士，知貢舉。是時，進士浮薄，喜為喧嘩以動主司。主司每放榜，則圍之以棘，閉省門，絕人出入以為常。凝徹棘開門，而士皆肅然無嘩，所取皆一時之秀，稱為得人。晉初，拜端明殿學士，兼判度支，為翰林學士承旨。高祖數召之，問以時事，凝所對皆稱旨。天福五年，拜中書侍郎、同中書門下平章事。

高祖將幸鄴，而襄州安從進反跡已見。凝曰：「陛下幸鄴，從進必因此時反，則將奈何？」高祖曰：「卿將何以待之？」凝曰：「先人者，所以奪人也。請為宣敕十餘通，授之鄭王，有急則命將擊之。」高祖以為然。是時，鄭王為開封尹，留不從幸，乃授以宣敕。高祖至鄴，從進果反，鄭王即以宣敕命騎將李建崇、焦繼勛等討之。從進謂高祖方幸鄴，不意晉兵之速也，行至花山，遇建崇等兵，以為神，遂敗走。出帝即位，加右僕射，歲餘，罷平章事，遷左僕射。漢高祖時，拜太子太傅，封魯國公。顯德二年卒，年五十八，贈侍中。

凝好飾車服，為文章以多為富，有集百餘卷，嘗自鏤板以行於世，識者多非之。然性樂善，好稱道後進之士。唐故事，知貢舉者所放進士，以己及第時名次為重。凝舉進士及第時第五，後知舉，選範質為第五。後質位至宰相，封魯國公，官至太子太傅，皆與凝同，當時以為榮焉。

趙瑩
趙瑩，字玄輝，華州華陰人也。為人純厚，美風儀。事梁將康延孝為從事。晉高祖為保義軍節度使，以瑩掌書記，自是徙鎮常以瑩從。高祖將起兵太原，以問諸將吏，將吏或贊成之，瑩獨懼形於色，勸高祖毋反。高祖雖不用其言，心甚愛之。高祖即位，拜翰林學士承旨、戶部侍郎、同中書門下平章事。累拜中書令。出為晉昌軍節度使、開封尹。是時，出帝童昏，馮玉、李彥韜等用事，與桑維翰爭權，乃共譖去之，以瑩柔而易制，故復引以為相。契丹滅晉，瑩從出帝北徙虜中，瑩事兀欲為太子太保。周太祖時，與契丹通好，遣尚書左丞田敏使於契丹，遇瑩於幽州，瑩見敏悲不自勝。瑩子易則、易從。當其徙而北也，與易從俱，而易則留事漢，官至刑部郎中。後瑩病將卒，告於契丹，願以屍還中國，契丹許之。及卒，遣易從護其喪南歸。太祖憐之，贈瑩太傅，葬於華陰。

馮玉
馮玉，字璟臣，定州人也。少舉進士不中。馮赟為河東節度使，辟為推官。入拜監察御史，累遷禮部郎中，為鹽鐵判官。晉出帝納玉姊為後，玉以後戚知制誥，拜中書舍人。玉不知書，而與殷鵬同為舍人，制誥常遣鵬代作。頃之，玉出為潁州團練使，拜端明殿學士、戶部侍郎，遷樞密使、中書侍郎、同中書門下平章事。是時，出帝童昏，馮皇后用事，軍國大務，一決於玉。玉嘗有疾在告，自刺史已上，宰相不敢除授，以俟玉決。玉除中書舍人盧價為工部侍郎，桑維翰以價資望淺為不可，由是與維翰有隙，維翰由此罷相。玉為相，四方賄，積貲巨萬。契丹滅晉，張彥澤先以兵入京師，兵士爭先入玉家，其貲一夕而盡。明日見彥澤，猶諂笑，自言願得持晉玉璽獻契丹，以冀恩獎。彥澤不納。出帝之北，玉從入契丹，契丹以為太子太保。周廣順三年，其子傑自契丹逃歸，玉懼，以憂卒。

盧質
盧質，字子徵，河南人也。父望，唐司勛郎中。質幼聰惠，善屬文。事唐為秘書郎，丁母憂，解職。後去遊太原，晉王以為河東節度掌書記。質與張承業等定議立莊宗為嗣。莊宗將即位，以質為大禮使，拜行臺禮部尚書。莊宗即位，欲以質為相。質性疏逸，不欲任責，因固辭不受。拜太原尹、北京留守，遷戶部尚書、翰林學士。從平梁，權判租庸，遷兵部尚書，後為學士承旨，仍賜「論思匡佐功臣」。天成元年，拜匡國軍節度使。三年，拜兵部尚書，判太常卿事。歷鎮河陽、橫海。

初，梁已篡唐，封哀帝為濟陰王，既而冘殺之，瘞於曹州。同光三年，莊宗將議改葬，而曹太后崩，乃止。因其故壟，稍廣其封，以時薦饗而已。質乃建議立廟追謚，謚曰昭宣光烈孝皇帝，廟號景宗。天成四年八月戍申，明宗禦文明殿，遣質奉冊立廟於曹州。而議者以謂輝王不幸為賊臣所立，而昭宗、何皇后皆為梁所弒，遂以亡國，而「昭宣光烈」非所宜稱，且立廟稱宗而不入太廟，皆非是。共以此非質，大臣亦知其不可，乃奏去廟號。

秦王從榮坐謀反誅，質以右僕射權知河南府事。廢帝反鳳翔，湣帝發兵誅之，竭帑藏以厚賞，而兵至鳳翔皆叛降。廢帝悉將而東，事成許以重賞，而軍士皆過望。廢帝入立，有司獻籍數甚少，廢帝暴怒。自諸鎮至刺史，皆進錢帛助國用，猶不足，三司使王玫請率民財以佐用。乃使質與玫等共議配率，而貧富不均，怨訟並起，囚系滿獄。六七日間，所得不滿十萬。廢帝患之，乃命質等借民屋課五月，由是民大咨怨。晉高祖入立，質以疾分司西京，拜太子太保。卒，年七十六，贈太子太師，謚曰文忠。

呂琦
呂琦，字輝山，幽州安次人也。父兗，為橫海軍節度判官。節度使劉守文與其弟守光以兵相攻，守文敗死，其吏民立其子延祚而事之，以兗為謀主。已而延祚又為守光所敗，兗見殺。守光怒兗，並族其家。琦年十五，見執，將就刑，兗故客趙玉紿其監者曰：「此吾弟也。」監者信之，縱琦去。玉與琦得俱走，琦足弱不能行，玉負之而行，逾數百里，變姓名，乞食於道，以免。

琦為人美風儀，重節概，少喪其家，遊學汾、晉之間。唐莊宗鎮太原，以為代州軍事推官。後為橫海趙德鈞節度推官，入為殿中侍御史。明宗時，為駕部員外郎，兼侍御史知雜事。河陽主藏吏盜所監物，下軍巡獄，獄吏尹訓納賂反其獄，其冤家訴於朝，下御史臺按驗，得訓贓狀，奏攝訓赴臺。訓為安重誨所庇，不與，琦請不已，訓懼自殺，獄乃辨，蒙活者甚眾。歲餘，遷禮部郎中、史館修撰。

長興中，廢帝失守河中，罷居清化坊，與琦同巷，琦數往過之。後廢帝入立，待琦甚厚，拜知制誥、給事中、樞密院直學士、端明殿學士。是時，晉高祖鎮河東，有二誌，廢帝患之，琦與李崧俱備顧問，多所裨畫。琦言：「太原之患，必引契丹為助，不如先事制之。」自明宗時王都反定州，契丹遣禿餒、荝剌等助都，而為趙德鈞、王晏球所敗，禿餒見殺，荝剌等皆送京師。其後契丹數遣使者求荝剌等，其辭甚卑恭，明宗輒斬其使者不報。而東丹王又亡入中國，契丹由此數欲求和。琦因言：「方今之勢，不如與契丹通和，如漢故事，歲給金帛，妻之以女，使強藩大鎮顧外無所引援，可弭其亂心。」崧以琦語語三司使張延朗，延朗欣然曰：「茍能紓國患，歲費縣官十數萬緡，責吾取足可也！」因共建其事。廢帝大喜，佗日以琦等語問樞密直學士薛文遇，文遇大以為非，因誦戎昱「社稷依明主，安危托婦人」之詩，以誚琦等。廢帝大怒，急召崧、琦等問和戎計如何。琦等察帝色怒，亟曰：「臣等為國計，非與契丹求利於中國也。」帝即發怒曰：「卿等佐朕欲致太平而若是邪？朕一女尚幼，欲棄之夷狄，金帛所以養士而捍國也，又輸以資虜，可乎？」崧等惶恐拜謝，拜無數，琦足力乏不能拜而先止。帝曰：「呂琦強項，肯以人主視我邪！」琦曰：「臣素病羸，拜多而乏，容臣少息。」頃之喘定，奏曰：「陛下以臣等言非，罪之可也，雖拜何益？」帝意稍解，曰：「勿拜。」賜酒一卮而遣之，其議遂寢。因遷琦御史中丞，居數月，復為端明殿學士。其後晉高祖起太原，果引契丹為助，遂以亡唐。琦事晉為秘書監，累遷兵部侍郎。天福八年卒。

趙玉仕至職方員外郎，琦事之如父，玉疾，親嘗藥扶侍，及卒，為其家主辦喪葬。玉子文度幼孤，琦教以學，如己子，後舉進士及第云。琦有子餘慶、端。

薛融
薛融，汾州平遙人也。少以儒學知名，唐明宗時為右補闕，直弘文館。晉高祖鎮太原，融為觀察判官。高祖徙鄆，欲據太原拒命，延見賓佐，問以可否，而坐中或贊成之，或恐懼不敢言，融獨從容對曰：「融本儒生爾，軍旅之事，未嘗學也，進退存亡之理，豈易言哉！」高祖不之責也。高祖入立，拜吏部郎中，兼侍御史知雜事。累拜左諫議大夫，遷中書舍人。融曰：「文辭非臣所長也。」遂辭不拜。時詔修洛陽大內，融上疏切諫，高祖褒納其言，即詔罷其役。遷御史中丞，改尚書右丞，分司西京。卒，年六十。

何澤
何澤，廣州人也。父鼎，唐末為容管經略使。澤少好學，長於歌詩。舉進士，為洛陽令。唐莊宗好畋獵，數踐民田，澤乃潛身伏草間伺莊宗，當馬諫曰：「陛下未能一天下以休兵，而暴斂疲民以給軍食。今田將熟，奈何恣畋遊以害多稼？使民何以出租賊，吏以何督民耕？陛下不聽臣言，願賜臣死於馬前，使後世知陛下之過。」莊宗大笑，為之止獵。拜倉部郎中。明宗時，數上書言事。明宗幸汴州，又欲幸鄴，而人情不便，大臣屢言不聽；澤伏閤切諫，明宗嘉之，拜吏部郎中、史館修撰。澤外雖直言，而內實邪佞，嘗於內殿起居，班退，獨留，以笏叩顙，北望而呼曰：「明主，明主！」聞者皆哂之。

五代之際，民苦於兵，往往因親疾以割股，或既喪而割乳廬墓，以規免州縣賦役。戶部歲給蠲符，不可勝數，而課州縣出紙，號為「蠲紙」。澤上書言其敝，明宗下詔悉廢戶部蠲紙。

澤與宰相趙鳳有舊，數私於鳳，求為給諫。鳳薄其為人，以為太常少卿。敕未出而澤先知之，即稱新官上章自訴。章下中書，鳳等言：「澤未拜命而稱新官，輕侮朝廷，請坐以法。」乃以太僕少卿致仕，居於河陽。澤時年已七十，尚希仕進，即遣婢宜子詣匭上章言事，請立秦王為皇太子。秦王素驕，多不軌，遂成其禍，由澤而始。晉高祖入立，召為太常少卿，以疾卒於家。

王權
王權，字秀山，太原人也。唐左僕射起之曾孫。父蕘，官至右司郎中。權舉進士，為右補闕。唐亡，事梁為職方員外郎、知制誥、翰林學士，累遷御史中丞。唐莊宗滅梁，貶權隨州司馬。起為右庶子，累遷戶部尚書。晉高祖時為兵部尚書。是時，高祖以父事契丹，權當奉使，嘆曰：「我雖不才，安能稽顙於穹廬乎？」因辭不行，坐是停任。逾年以太子少傅致仕。卒，年七十入，贈左僕射。

史圭
史圭，常山石邑人也。為人明敏好學。為寧晉、樂壽縣令，有善政，縣人立碑以頌之。郭崇韜鎮成德，辟為從事。明宗時，為尚書郎。安重誨為樞密使，薦圭直學士。故事，直學士職雖清，而承領文書，參掌庶務，與判官無異。重誨素不知書，倚圭以備顧問，始白許圭升殿侍立。樞密直學士升殿自圭始。改尚書右丞，判吏部銓事。重誨敗死，圭出為貝州刺史。罷歸常山，閉門絕人事，出入閭里乘輜軿車。晉高祖立，召拜刑部侍郎、鹽鐵副使，遷吏部侍郎，分知銓事，有能名。以疾罷，卒於常山。

龍敏
龍敏，字欲訥，幽州永清人也。少仕州，攝參軍。劉守光亂，敏避之滄州，遂客於梁，久不調。敏素善馮道，道為唐莊宗從事，乃潛往依之。監軍張承業謂道曰：「聞子有客，可與俱來。」道以敏見承業，承業辟敏監軍巡官，使掌奏記。莊宗即位，召拜司門員外郎。敏父咸式，年七十餘，而其祖父年九十餘，皆在鄴，敏乃求為興唐尹，事祖、父以孝聞。丁母憂，去職。趙在禮反，逼敏起視事。明宗即位，在禮鎮滄州，敏乃復得居喪。服除，累拜兵部侍郎。馮赟留守北京，辟敏副留守。赟入為樞密使，敏拜吏部侍郎。是時，晉高祖起太原，乞兵契丹。唐廢帝在懷州，趙德鈞父子有異志，張敬達屯於晉安，勢甚危急。廢帝問計從臣，敏曰：「晉所恃者契丹也。東丹王失國之君，今在京師，若以兵送東丹自幽州而入西樓，契丹且有內顧之憂，何暇助晉？晉失契丹，大事去矣。」又謂李懿曰：「敏，燕人也，能知德鈞。德鈞為將，守城嬰塹，篤勵健兒而已。使其當大敵，奮不顧身，非其能也。況有異志乎？今聞駕前之馬，猶有五千，願得壯者千匹，健兵千人，與勇將郎萬金，自平遙沿山冒虜中而趨官砦，且戰且行，得其半達，則事濟矣！」懿為言之廢帝，廢帝莫能用。然人皆壯其大言。歷晉為太常卿，使於吳越。是時，使吳越者，見吳越王皆下拜，敏獨揖之。還，遷工部侍郎。乾祐元年，瘍發於首卒，贈右僕射。


Chinese text: This work was published before January 1, 1923, and is in the
public domain worldwide because the author died at least 100 years ago.
