華溫琪
華溫琪，字德潤，宋州下邑人也。世本農家。溫琪身長七尺。少從黃巢為盜，巢陷長安，以溫琪為供奉官都知。巢敗，溫琪走滑州，顧其狀貌魁偉，懼不自容，乃投白馬河，流數十里，不死，河上人援而出之。又自經於桑林，桑輒枝折。乃之胙縣，有田父見之曰：「子狀貌堂堂，非常人也！」乃匿於家。後歲餘，聞濮州刺史朱裕募士為兵，乃往依之。

後事梁，為開道指揮使，累以戰功為絳、棣二州刺史。棣州苦河水為患，溫琪徙於新州以避之，民賴其利。歷齊、晉二州。莊宗攻晉州，逾月不能破，梁末帝嘉溫琪善守，升晉州為定昌軍，以溫琪為節度使。坐掠部民妻，為其夫所訟，罷為金吾衛大將軍、左龍武統軍。朱友謙以河中叛附於晉，末帝拜溫琪汝州防禦使、河中行營排陣使。遷耀州觀察留後。

莊宗滅梁，見溫琪，曰：「此為梁守平陽者也。」嘉之，因以耀州為順義軍，拜溫琪節度使，徙鎮雄武。明宗時來朝，願留闕下，以為左驍衛上將軍。逾年，明宗謂樞密使安重誨曰：「溫琪舊人，宜與一重鎮。」重誨意不欲與，對以無員闕。佗日，明宗語又及之，重誨曰：「可代者惟樞密使耳。」明宗曰：「可。」重誨不能答。溫琪聞之懼，稱疾不出者累月。已而以為鎮國軍節度使。廢帝時，以太子太保致仕。天福元年卒，贈太子太傅。

萇從簡
萇從簡，陳州人也。世本屠羊。從簡去事晉為軍校，力敵數人，善用槊。莊宗用兵攻城，從簡多為梯頭，莊宗愛其勇，以功累遷步軍都指揮使。莊宗與梁軍對陣，梁軍有執大旗出入陣間者，莊宗登高丘望見之，嘆曰：「彼猛士，誰能為我取之者？」從簡因前請往，莊宗惜之，不許。從簡潛率數騎，馳入梁軍，奪其旗而還，軍中皆鼓噪，莊宗壯之，賜與甚厚。

從簡嘗中流矢，鏃入髀骨，命工取之。工無良藥，欲鑿其骨，人皆以為不可。從簡遽使鑿之，工遲疑不忍下，從簡叱其亟鑿，左右視者，皆若不勝其毒，而從簡言笑自若。然其為人剛暴難制，莊宗每屈法優容之。累遷蔡州防禦使。明宗時，歷麟、汝、汾、金四州防禦使。明宗嘗戒之曰：「富貴可惜，然汝不能守也。先帝能貸爾，吾恐不能。」從簡性不可悛，明宗亦不之責。

廢帝舉兵於鳳翔，從簡與諸鎮兵圍之，已而兵潰，從簡東走，被執。廢帝責其不降，從簡曰：「事主不敢二心。」廢帝釋之，拜潁州團練使。晉高祖起兵太原，廢帝將親征，召為招討副使，從至河陽，拜河陽三城節度使。廢帝還洛陽，從簡即降晉。歷鎮忠武、武寧，入為左金吾衛上將軍。卒年六十五，贈太師。

從簡好食人肉，所至多潛捕民間小兒以食。許州富人有玉帶，欲之而不可得，遣二卒夜入其家，殺而取之。卒夜逾垣，隱木間，見其夫婦相待如賓，二卒嘆曰：「吾公欲奪其寶，而害斯人，吾必不免。」因躍出而告之，使其速以帶獻，遂逾垣而去，不知其所之。

張筠〈（弟抃）〉
張筠，海州人也。世以貲為商賈。筠事節度使時溥為宿州刺史。梁兵攻溥取宿州，得筠，愛其辯惠，以為四鎮客將、長直軍使，累拜宣徽使。末帝分相、澶、衛三州為昭德軍，以筠為節度使，由是魏博軍叛附於晉。晉王攻相州，筠棄城走。後以為永平軍節度使。梁亡事唐，仍為京兆尹。從郭崇韜伐蜀，為劍南兩川安撫使。蜀平，拜河南尹，徙鎮興元。筠嘗有疾，不見將吏，副使符彥琳入問疾，筠又辭不見。彥琳疑筠已死，即請出牌印。筠怒，命左右收彥琳下獄，以其反聞。明宗知彥琳無反狀，召彥琳釋之，陽徙筠為西京留守，戒守者不內，筠至長安不得入，乃朝京師，以為左驍衛上將軍。

筠弟抃，當筠為京兆尹時，以為牙內指揮使、三白渠營田制置使。筠西伐蜀，留抃守京兆。蜀平，魏王繼岌班師，至興平，而明宗自魏起，京師大亂，抃乃斷咸陽浮橋以拒繼岌，繼岌乃自殺。初，筠代康懷英為永平軍節度使，而懷英死，筠即掠其家貲。又於唐故宮掘地，多得金玉。有偏將侯莫陳威者，嘗與溫韜發唐諸陵，分得寶貨，筠因以事殺威而取之。魏王繼岌死渭南，抃悉取其行橐。而王衍自蜀行至秦川，莊宗遣宦者向延嗣殺之，延嗣因盡得衍蜀中珍寶。明宗即位，即遣人捕誅宦者，延嗣亡命，而蜀之珍寶抃又取之。由是兄弟貲皆巨萬。然筠為人好施予，以其富，故所至不為聚斂，民賴以安。而抃嗜酒貪鄙，歷沂、密二州刺史。晉出帝時，以將軍市馬於回鶻，坐馬不中式，有司理其價直，抃性鄙，因郁郁而卒。

筠居洛陽，擁其貲，以酒色聲妓自娛足者十餘年，人謂之「地仙。」天福二年，徙居長安。是歲，張從賓作亂，入洛陽，筠遂以免。卒，贈太子太師。

嗚呼，五代反者多矣，吾於明宗獨難其辭。至於魏王繼岌薨，然後終其事也。莊宗遇弒，繼岌以元子握重兵，死於外而不得立，此大事也，而前史不書其所以然。夫繼岌之存亡，於張抃無所利害，抃何為而拒之不使之東乎？豈其有所使而為之乎？然明宗於符彥超深以為德，而待抃無所厚，此其又可疑也。不然，好亂之臣，望風而饗應乎？使抃不斷浮橋，而繼岌得以兵東，明宗未必能自立。則繼岌之死，由抃之拒，其所系者豈小哉！

楊彥詢
楊彥詢，字成章，河中寶鼎人也。少事青州王師範，師範好學，聚書萬卷，使彥詢掌之。彥詢為人聰悟，遂見親信。師範降梁，後見殺，彥詢無所歸，乃之魏，事楊師厚為客將。魏博叛梁入於晉，彥詢因留事晉。莊宗滅梁，以彥詢為引進副使，奉使吳、蜀，常稱旨。歷德州刺史、羽林將軍晉高祖鎮太原，廢帝疑其有貳誌，擇諸將之謹厚者佐之，乃以彥詢為太原節度副使。其後晉高祖以疑見徙，欲拒命不行，以問彥詢，彥詢不敢正言，因曰：「太原之力，能與唐敵否？公其審計之！」高祖反意已決，彥詢亦不復敢言。高祖左右以彥詢異議，欲殺之，高祖遽止之，曰：「惟副使一人，我自保之。」乃免。是時，高祖乞兵於契丹，契丹耶律德光立高祖於太原，以兵送至河上。彥詢為宣徽使，數往來虜帳中，德光亦愛其為人。明年，拜威德軍節度使，復入為宣徽使，又拜安國軍節度使。天福七年，徙鎮鎮國，遭歲大饑，為政有惠愛。以病風罷為右金吾衛上將軍。卒年七十四，贈太子太師。

李周
李周，字通理，邢州內丘人，唐昭義軍節度使抱真之後也。父矩，遭世亂不仕，嘗謂周曰：「邯鄣用武之地，今世道未平，汝當從軍旅以興吾門。」周年十六，為內丘捕賊將，以勇聞。是時，梁、晉兵爭山東，群盜充斥道路，行者必以兵衛。內丘人盧嶽將徙家太原，舍逆旅，傍徨不敢進，周意憐之，為送至西山。有盜從林中射嶽，中其馬，周大呼曰：「吾在此，孰敢爾邪？」盜聞其聲，曰：「此李周也。」因各潰去。周送嶽至太原，嶽謂之曰：「吾少學星歷，且工相人。子方頤隆準，眉目疏徹，身長七尺，真將相也。吾占天象，晉必有天下，子宜留事晉，以圖富貴。」周以母老辭歸。

是時，梁遣葛從周攻下邢、洺，晉王柵兵青山口，周未知所歸，乃思嶽言，至青山歸晉，晉王以周為萬勝黃頭軍使。後從征伐常有功。從戰柏鄉，先登，遷匡霸指揮使，守楊劉。周為將甚勇，其於用兵，善守，能與士卒同甘苦。梁兵攻周，周堅守。久之，周聞母喪奔歸，莊宗遣佗將代周守，幾為梁兵所破，莊宗遽追周還守之，乃得不破。其後梁人已破德勝，因東擊楊劉，以巨艦絕河，斷晉餉援。周遣人馳趨莊宗求救，請日行百里以赴急，莊宗笑曰：「周為我守，何憂！」日行六十里，且行且獵，曰：「周非梁將可敵也。」比至，周已絕糧三日。莊宗以巨筏積薪沃油，順流縱火焚梁艦，梁兵解去。莊宗見周勞曰：「微公，諸將為梁擒矣！」歷相、蔡二州刺史。明宗時，拜武信軍節度使，徙鎮靜難，歷武寧、安遠、永興、宣武四鎮，所至多善政。晉高祖時，復鎮靜難，罷還。出帝幸澶淵，以周留守東京，還，拜開封尹。卒年七十四，贈太師。

劉處讓
劉處讓，字德謙，滄州人也。少為張萬進親吏，萬進入梁，為泰寧軍節度使，以處讓為牙將。萬進叛梁附晉，梁遣劉鄩討之。萬進遣處讓求救於晉，晉王方與梁相拒，未能出兵，處讓乃於軍門截耳而訴曰：「萬進所以見圍者，以附晉故也，奈何不顧其急？茍不出兵，願請死！」晉王壯之，曰：「義士也！」為之發兵。未渡河，而萬進為梁兵所敗，處讓因留事晉。莊宗即位，為客省使，常使四方，多稱旨。天成中，遷引進使，累遷左驍衛大將軍。廢帝時，魏州軍亂，逐其帥劉延皓，遣範延光招討，以處讓為河北都轉運使。晉高祖立，歷宣徽南院使。範延光反，高祖命楊光遠為招討使，以處讓參其軍事。已而副招討使張從賓叛於河陽，處讓分兵擊破從賓。還，與光遠攻鄴，逾年不能下。其後延光有降意而遲疑，處讓入城，譬以禍福，延光乃出降。

唐制，樞密使常以宦者為之，自梁用敬翔、李振，至莊宗始用武臣，而權重將相，高祖時，以宰相桑維翰、李崧兼樞密使，處讓與諸宦者心不平之。光遠之討延光也，以晉重兵在己掌握，舉動多驕恣，其所求請，高祖頗裁抑之。處讓為光遠言：「此非上意，皆維翰、崧等嫉公耳！」光遠大怒。及兵罷，光遠見高祖，訴以維翰等沮己，高祖不得已，罷維瀚等，以處讓為樞密使。處讓在職，凡所陳述，多不稱旨。處讓丁母憂，高祖遂不復拜樞密使，以其印付中書而廢其職。處讓居喪期年，起復為彰德軍節度使、右金吾衛上將軍。以疾卒，年六十三，累贈太師。

李承約
李承約，字德儉，薊門人也。少事劉仁恭，為山後八軍巡檢使，將騎兵二千人。仁恭為其子守光所囚，承約以其騎兵奔晉，晉王以為匡霸指揮使。從破夾寨，戰臨清，以功累遷洺汾二州刺史、潁州團練使。天成中，邠州節度使毛璋有異志，明宗拜承約涇州節度副使，使往伺璋動靜。承約見璋，諭以禍福。後明宗遣人代璋，璋即時受代。明宗大喜，即拜承約黔南節度使。承約以恩信撫諸夷落，勸民農桑，興起學校。居數年，當代，黔南人詣京師乞留，為許留一年。召為左衛上將軍，改左龍武統軍，拜昭義軍節度使，復為左龍武統軍。天福二年，遷左驍衛上將軍。數請老，不許。卒年七十五，贈太子太師。

張希崇
張希崇，字德峰，幽州薊人也。少好學，通《左氏春秋》。劉守光不喜儒士，希崇因事軍中為偏將，將兵戍平州。其後契丹攻陷平州，得希崇，知其儒者也，以為盧龍軍行軍司馬。明宗時，盧文進自平州亡歸，契丹因以希崇代文進為平州節度使，遣其親將以三百騎監之。居歲餘，虜將喜其為人，監兵稍怠，希崇因與其麾下謀走南歸。其麾下皆言兵我，不可俱亡，懼不得脫，因勸希崇獨去。希崇曰：「虜兵守我者三百騎爾，烹其將，其兵必散走。且平州去虜帳千餘里，使其聞亂而呼兵，則吾與汝等在漢界矣！」眾皆曰善。乃先為阱，置以石灰。明日，虜將謁希崇，希崇飲之以酒，殺之阱中，兵皆潰去，希崇率其麾下，得生口二萬南歸。明宗嘉之，拜汝州防禦使。遷靈武節度使。靈州地接戎狄，戍兵餉道，常苦抄掠，希崇乃開屯田，教士耕種，軍以足食，而省轉饋，明宗下詔褒美。希崇撫養士卒，招輯夷落，自回鶻、瓜、沙皆遣使入貢。居四歲，上書求還內地，徙鎮邠寧。晉高祖入立，復拜靈武節度使，希崇嘆曰：「吾當老死邊僥，豈非命邪！」希崇事母至孝，朝夕母食，必侍立左右，徹饌乃敢退。為將不喜聲色。好讀書，頗知星歷。天福三年，月掩畢口大星，希崇嘆曰：「畢口大星，邊將也，我其當之乎！」明年正月卒，贈太師。有子仁謙。

相裏金
相裏金，字奉金，并州人也。為人勇悍，而能折節下士。事晉王，為五院軍隊長。梁、晉戰柏鄉、胡柳，皆有功，遷黃甲指揮使。同光中，拜忻州刺史。是時諸州皆用武人，多以部曲主場務，漁蠹公私，以利自入，金獨禁部曲不與事，厚其給養，使掌家事而已。遷隴州防禦使。廢帝起兵鳳翔，馳檄四鄰，四鄰未有應者，獨金首遣判官薛文遇見廢帝，往來計事。廢帝即位，德之，拜保義軍節度使。晉高祖起太原，廢帝以金為太原四面步軍都指揮使。高祖入立，徙鎮建雄，罷為上將軍。天福五年卒，贈太師。

張廷蘊
張廷蘊，開封襄邑人也。少為宣武軍卒，去事晉，稍遷軍校。常從莊宗征伐，先登力戰，金瘡滿體，莊宗壯之，以為帳前黃甲二十指揮步軍都虞候、魏博三城巡檢使。是時，莊宗在魏，以劉皇后從行，劉氏多縱其下擾人為不法，人無敢言者，廷蘊輒收而斬之。李繼韜叛於潞州，莊宗遣明宗為招討使，元行欽為都部署，廷蘊為馬步軍都指揮使，將兵為前鋒。廷蘊至潞，日已暮，即率兵百餘逾濠登城，城守者不能禦，遂破潞州。明旦，明宗與行欽後至，明宗心頗慊之。廷蘊以功遷羽林都指揮使、申懷沂三州刺史、金潁隴絳四州防禦團練使、左監門衛上將軍。開運中，以疾卒。

廷蘊武人，所識不過數字，而平生重文士。嘗從明宗破梁鄆州，獲判官趙鳳，廷蘊謂曰：「吾視汝貌必儒人，可無隱也。」鳳以實對，廷蘊亟薦於明宗。後鳳貴為相，數薦廷蘊於安重誨，重誨屢言之，明宗以廷蘊破潞之隙，終恨之，故終不秉髦節。廷蘊素廉，歷七州，卒之日，家無余貲。

馬全節
馬全節，字大雅，大名元城人也。唐同光中，全節為捉生指揮使。趙在禮反鄴都，以全節為馬步軍指揮使。明宗即位，歷博單郢沂四州刺史、金州防禦使。廢帝時，蜀人攻金州，州兵才數百，全節散家財，與士卒堅守，蜀人去，廢帝召全節，以為滄州留後。晉高祖入立，即拜全節橫海軍節度使，徙鎮安遠，代李金全。金全叛附於李，高祖發兵三萬，使全節與安審暉討之，金全南奔。將李承裕守安州，全節與承裕戰州南，大敗承裕，斬首三千級，生擒千餘人。承裕棄城去，審暉追至雲夢，執承裕及其兵二千人，全節斬千五百人，以其餘兵並承裕獻於京師。承裕謂全節曰：「吾掠城中，所得百萬計，將軍皆取之矣。吾見天子，必訴此而後就刑。」全節懼，因殺承裕，高祖置而不問，徙全節鎮昭義。又徙安國。從杜重威討安重榮，以功徙鎮義武。自出帝與契丹交惡，全節未嘗不在兵間。開運元年，為行營都虞候，契丹與晉大軍相距澶、魏之間，全節別攻白團城，破之，虜七百人。克泰州，虜二千人，降其守將晉廷謙。四月，契丹敗於戚城，引兵分道而北，全節敗之於定豐，執其將安暉。七月，徙廣晉尹，留守鄴都。十月，杜重威為招討使，以全節為副，大敗契丹於衛村。

全節為人謙謹，事母至孝，其臨政決事，必問法如何。初，徙廣晉，過元城，衣白襕謁其縣令，州裏以為榮。開運二年，徙鎮順國，未至而卒，年五十五，贈中書令。

皇甫遇
皇甫遇，常山真定人也。為人有勇力，虬髯善射。少從唐明宗征伐，事唐為武勝軍節度使，所至苛暴，以誅斂為務，賓佐多解官逃去，以避其禍。晉高祖時，歷義武、昭義、建雄、河陽四鎮，罷為神武統軍。契丹入寇，陷貝州，出帝以高行周為北面行營都部署，遇為馬軍右廂排陣使。是時，青州楊光遠據城反，出帝乃遣李守貞及遇分兵守鄆州。遇等至馬家渡，契丹方將渡河助光遠，遇等擊敗之，以功拜義成軍節度使、馬軍都指揮使。

開運二年，契丹寇西山，遣先鋒趙延壽圍鎮州，杜重威不敢出戰。延壽分兵大掠，攻破欒城、柏鄉等九縣，南至邢州。是時歲除，出帝與近臣飲酒過量，得疾，不能出征，乃遣北面行營都監張從恩會馬全節、安審琦及遇等禦之。從恩等至相州，陣安陽河南，遣遇與慕容彥超率數千騎前視虜。遇渡漳河，逢虜數萬，轉戰十餘里，至榆林，為虜所圍，遇馬中箭而踣，得其仆杜知敏馬，乘之以戰。知敏為虜所擒，遇謂彥超曰：「知敏，義士也，豈可失之！」即與彥超躍馬入虜，取之而還。虜兵與遇戰，自午至未，解而復合，益出生兵，勢甚盛。遇戒彥超曰：「今日之勢，戰與走爾，戰尚或生，走則死也。等死，死戰，猶足以報國。」張從恩與諸將怪遇視虜無報，皆謂遇已陷虜矣。已而有馳騎報遇被圍，安審琦率兵將赴之，從恩疑報者詐，不欲往，審琦曰：「成敗天也，當與公共之，雖虜不南來，吾屬失皇甫遇，復何面目見天子！」即引騎渡河，諸軍皆從而北，拒虜十餘里，虜望見救兵來，即解去。遇與審琦等收軍而南，契丹亦皆北去。是時，契丹兵已深入，人馬俱乏，其還也，諸將不能追，而從恩率遇等退保黎陽，虜因得解去。

三年冬，以杜重威為都招討使，遇為馬軍右廂都指揮使，屯於中渡。重威已陰送款契丹，伏兵幕中，悉召諸將列坐，告以降虜，遇與諸將愕然不能對。重威出降表，遇等俯首以次自畫其名，即麾兵解甲出降。契丹遣遇與張彥澤先入京師，遇行至平棘，絕吭而死。

嗚呼，梁亡而敬翔死，不得為死節；晉亡而皇甫遇死，不得為死事，吾豈無意哉！梁之篡唐，用翔之謀為多，由子佐其父而弒其祖，可乎？其不戮於斧鉞，為幸免矣。方晉兵之降虜也，士卒初不知，及使解甲，哭聲震天，即降豈其欲哉！使遇奮然攘臂而起，殺重威於坐中，雖不幸不免而見害，猶為得其死矣，其義烈豈不凜然哉！既俯首聽命，相與亡人之國矣，雖死不能贖也，豈足貴哉！君子之於人，或推以恕，或責以備。恕，故遷善自新之路廣；備則難得，難得，故可貴焉。然知其所可恕，與其所可貴，豈不又難哉！

安彥威
安彥威，字國俊，代州崞縣人也。少以軍卒隸唐明宗麾下。彥威善射，頗知兵法。明宗鎮天平、宣武、成德，以彥威常為牙將，以謹厚見信。明宗入立，皇子從榮鎮鄴，彥威為護聖指揮使。以從榮判六軍，彥威遷捧聖指揮使，領寧國軍節度使。晉高祖入立，拜彥威北京留守，徙鎮歸德。是時，河決滑州，命彥威塞之，彥威出私錢募民治堤。遷西京留守，遭歲大饑，彥威賑撫饑民，民有犯法，皆寬貸之，饑民愛之，不忍流去。丁母憂，哀毀過制。出帝與契丹隳盟，拜彥威北面行營副都統，彥威悉以家財佐軍用。以疾卒於京師。

彥威與安太妃同宗，出帝事以為舅，彥威未嘗以為言。及卒，太妃臨哭，人始知同宗也，當時益稱其慎重。○李瓊

李瓊，滄州饒安人也。少為騎將，與晉高祖隸唐明宗麾下。同光二年，契丹犯塞，明宗出涿州，遇契丹，與戰不勝，諸將各稍引去，而晉高祖獨戰不已，契丹漸合而圍之。瓊引高祖衣與俱遁，至劉李河而追兵且及，瓊浮水先至南岸，高祖至河中流，馬踣，瓊以長矛援出之，又以所乘馬與高祖，而步護之，走十餘里，乃得免。明宗兵變於魏而南，瓊從高祖以三百騎先趨汴州。高祖為保義軍節度使，以為牙隊指揮使。高祖建國，以為護聖都虞候，賜與金帛甚厚，而不與之官爵，瓊亦郁郁。久之，拜相、中二州刺史。出帝時，為棣州刺史。楊光遠反，以書招瓊，瓊拒而不納。遷洺州團練使，又為護聖右廂都指揮使。晉亡，契丹入京師，以瓊為威州刺史，行至鄭州，遇盜見殺。

劉景巖
劉景巖，延州人也。其家素富，能以貲交遊豪俊。事高萬金，為部曲，其後為丹州刺史。晉高祖起兵太原，唐廢帝調民七戶出一卒為義兵。延州節度使楊漢章發鄉民赴京師，將行，景巖遣人激怒之，義兵亂，殺漢章，迎景巖為留後。晉高祖即位，即拜景巖節度使。景巖從事熊，為人多智，陰察景巖跋扈難制，懼其有異心，欲以利愚之，因語景巖，以謂邊地不可以久安，為陳保名享利之策，言邠、涇多善田，其利百倍，宜多市田射利以自厚。景巖信之，歲餘，其獲甚多。景巖使朝京師，乃言：「景巖不宜在邊，可徙之內地。」乃移景巖邠州，入拜補闕，而景巖又徙鎮保義，居未幾，又徙武勝。景巖乃悟為賣己，遂誣奏隱己玉帶，坐貶商州上津令。懼景巖邀害之，道亡，匿山中。開運三年，景巖罷武勝，以太子太師致仕，居華州。契丹犯京師，以周密鎮延州，景巖乃還故里。而州人逐密，立高允權，允權妻劉氏，景巖孫女子也。景巖良田甲第、僮仆甚盛，党項司家族畜牧近郊，尤富強，景巖與之往來，允權頗患之。允權妻歲時歸省，景巖謂曰：「高郎一縣令，而有此州，其可保乎？」允權益惡之，而心又利其田宅，乃誣其反而殺之，年八十餘。

長子行琮，德州刺史，罷，留京師，亦被誅。次子行謙，允權婦翁也，為奏言非劉氏子，遂免不誅。


Chinese text: This work was published before January 1, 1923, and is in the
public domain worldwide because the author died at least 100 years ago.
