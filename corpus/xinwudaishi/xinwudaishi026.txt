符習
符習，趙州昭慶人也。少事趙王王镕為軍校，自晉救趙，破梁軍柏鄉，趙常遣習將兵從晉。晉軍德勝，張文禮弒趙王王镕，上書莊宗，求習歸趙。莊宗遣之，習號泣曰：「臣世家趙，受趙王恩，王嘗以一劍與臣使自效，今聞王死，欲以劍自裁，念卒無益，請擊趙破賊，報王冤。」莊宗壯之，乃遣閻寶、史建瑭等助習討文禮，以習為鎮州兵馬留後。習攻文禮不克，莊宗用佗將破之。拜習成德軍節度使，習辭不敢受，乃以相、衛二州為義寧軍，以習為節度使，習辭曰：「魏博六州，霸王之府也，不宜分割以示弱，願授臣河南一鎮，得自攻取之。」乃拜習天平軍節度使、東南面招討使，習亦未嘗攻取。後徙鎮安國，又徙平盧。

趙在禮作亂，遣習以鎮兵討賊。習未至魏，而明宗兵變，習不敢進。明宗遣人招之，習見明宗於胙縣，而以明宗舉兵不順，去就之意未決，霍彥威紿習曰：「主上所殺者十人，公居其四，復何猶豫乎？」習意乃決。平盧監軍楊希望聞習為明宗所召，乃以兵圍習家屬，將殺之。指揮使王公儼素為希望所信，紿希望曰：「內侍盡忠朝廷，誅反者家族，孰敢不效命！宜分兵守城，以虞外變，習家不足慮也。」希望信之，乃悉分其兵守城，公儼因擒希望斬之，習家屬由是獲免。而公儼宣言青人不便習之嚴急，不欲習復來，因自求為節度使。明宗乃以房知溫代習鎮平盧，拜公儼登州刺史。公儼不時承命，知溫擒而殺之。習復鎮天平，徙鎮宣武。

習素為安重誨所不悅，希其旨者上言習厚斂汴人，乃以太子太師致仕，歸昭慶故里，明宗以其子令謙為趙州刺史以奉養之。習以無罪，怏怏失職，縱獵劇飲以自娛。居歲餘，中風卒，贈太師。

習二子：令謙、蒙。令謙有勇力，善騎射，以父任為將，官至趙州刺史，有善政，卒於州，州人號泣送葬者數千人，當時號為良刺史。蒙少好學，性剛鯁，為成德軍節度副使。後事晉，官至禮部侍郎。

烏震
烏震，冀州信都人也。少事趙王王镕為軍卒，稍以功遷裨校，隸符習軍。習從莊宗於河上，而镕為張文禮所弒，震從習討文禮，而家在趙，文禮執震母妻及子十餘人以招震，震不顧。文禮乃皆斷其手鼻，割而不誅，縱至習軍，軍中皆不忍正視。震一慟而止，憤激自勵，身先士卒。晉軍攻破鎮州，震以功拜刺史，歷深、趙二州。震為人純質，少好學，通《左氏春秋》，喜作詩，善書。及為刺史，以廉平為政有聲，遷冀州刺史，兼北面水陸轉運使。明宗聞其名，擢拜河北道副招討使，領寧國軍節度使，代房知溫戍於盧臺軍。始至而戍兵龍至等作亂，見殺，贈太師。

嗚呼！忠孝以義則兩得，吾既已言之矣，若烏震者，可謂忠乎？甚矣，震之不思也。夫食人之祿而任人之事，事有任，專其責，而其國之利害，由己之為不為，為之雖利於國，而有害於其親者，猶將辭其祿而去之。矧其事眾人所皆可為，而任不專己，又其為與不為，國之利害不系焉者，如是而不顧其親，雖不以為利，猶曰不孝，況因而利之乎！夫能事其親以孝，然後能事其君以忠，若烏震者，可謂大不孝矣，尚何有於忠哉！

孔謙
孔謙，魏州人也，為魏州孔目官。魏博入於晉，莊宗以為度支使。謙為人勤敏，而傾巧善事人，莊宗及其左右皆悅之。自少為吏，工書算，頗知金谷聚斂之事。晉與梁相拒河上十餘年，大小百餘戰，謙調發供饋，未嘗闕乏，所以成莊宗之業者，謙之力為多，然民亦不勝其苦也。

莊宗初建大號，謙自謂當為租庸使，而郭崇韜用魏博觀察使判官張憲為使，以謙為副。謙已怏怏。既而莊宗滅梁，謙從入汴，謂崇韜曰：「鄴，北都也，宜得重人鎮之，非張憲不可。」崇韜以為然，因以憲留守北都，而以宰相豆盧革判租庸。謙益失望，乃陰求革過失，而革嘗以手書假租庸錢十萬，謙因以書示崇韜，而微泄其事，使革聞之。革懼，遂求解職以讓崇韜，崇韜亦不肯當。莊宗問：「誰可者？」崇韜曰：「孔謙雖長於金谷，而物議未可居大任，不若復用張憲。」乃趣召憲。憲為人明辯，人頗忌之，謙因乘間謂革曰：「租庸錢谷，悉在目前，委一小吏可辦。鄴都天下之重，不可輕以任人。」革以語崇韜，崇韜罷憲不召，以興唐尹王正言為租庸使。謙益憤憤，因求解職。莊宗怒其避事，欲寘之法，賴伶官景進救解之，乃止。已而正言病風，不任事，景進數以為言，乃罷正言，以謙為租庸使，賜「豐財贍國功臣」。

謙無佗能，直以聚斂為事。莊宗初即位，推恩天下，除百姓田租，放諸場務課利欠負者，謙悉違詔督理。故事：觀察使所治屬州事，皆不得奪達，上所賦調，亦下觀察使行之。而謙直以租庸帖調發諸州，不關觀察，觀察使交章論理，以謂：「制敕不下支郡，刺史不專奏事，唐制也。租庸直帖，沿偽梁之弊，不可為法。今唐運中興，願還舊制。」詔從其請，而謙不奉詔，卒行直帖。又請減百官俸錢，省罷節度觀察判官、推官等員數。以至鄣塞天下山谷徑路，禁止行人，以收商旅征算；遣大程官放豬羊柴炭，占庇人戶；更制括田竿尺；盡率州使公廨錢。由是天下皆怨苦之。明宗立，下詔暴謙罪，斬於洛市，籍沒其家。遂罷租庸使額，分鹽鐵、度支、戶部為三司。

張延朗
張延朗，汴州開封人也。事梁，以租庸吏為鄆州糧料使。明宗克鄆州，得延朗，復以為糧料使，後徙鎮宣武、成德，以為元從孔目官。明宗即位，為莊宅使、宣徽北院使、忠武軍節度使。長興元年，拜三司使。唐制：戶部度支以本司郎中、侍郎判其事，而有鹽鐵轉運使。其後用兵，以國計為重，遂以宰相領其職。乾符已後，天下喪亂，國用愈空，始置租庸使，用兵無常，隨時調斂，兵罷則止。梁興，始置租庸使，領天下錢谷，廢鹽鐵、戶部、度支之官。莊宗滅梁，因而不改。明宗入立，誅租庸使孔謙而廢其使職，以大臣一人判戶部、度支、鹽鐵，號曰判三司。延朗因請置三司使，事下中書。中書用唐故事，拜延朗特進、工部尚書，充諸道鹽鐵轉運等使，兼判戶部度支事。詔以延朗充三司使，班在宣徽使下。三司置使自此始。

延朗號為有心計，以三司為己任，而天下錢谷亦無所建明。明宗常出遊幸，召延朗共食，延朗不至，附使者報曰：「三司事忙，無暇。」聞者笑之。歷泰寧、雄武軍節度使。廢帝以為吏部尚書兼中書門下平章事，判三司。

晉高祖有異志，三司財貨在太原者，延朗悉調取之，高祖深以為恨。晉兵起，廢帝欲親征，而心畏高祖，遲疑不決，延朗與劉延朗等勸帝必行。延朗籍諸道民為丁及括其馬，丁馬未至，晉兵入京師，高祖得延朗，殺之。

李嚴
李嚴，幽州人也，初名讓坤。事劉守光為刺史，後事莊宗為客省使。嚴為人明敏多藝能，習騎射，頗知書而辯。同光三年，使於蜀，為王衍陳唐興復功德之盛，音辭清亮，蜀人聽之皆竦動。衍樞密使宋光嗣召嚴置酒，從容問中國事。嚴對曰：「前年天子建大號於鄴宮，自鄆趨汴，定天下不旬日，而梁之降兵猶三十萬，東漸於海，西極甘涼，北懾幽陵，南逾閩嶺，四方萬里，莫不臣妾。而淮南楊氏承累世之強，鳳翔李公恃先朝之舊，皆遣子入侍，稽首稱藩。至荊、湖、吳越，修貢賦，效珍奇，願自比於列郡者，至無虛月。天子方懷之以德，而震之以威，天下之勢，不得不一也。」光嗣曰：「荊、湖、吳越非吾所知，若鳳翔則蜀之姻親也，其人反覆，其可信乎？又聞契丹日益強盛，大國其可無慮乎？」嚴曰：「契丹之強，孰與偽梁？」光嗣曰：「比梁差劣爾！」嚴曰：「唐滅梁如拉朽，況其不及乎！唐兵布天下，發一鎮之眾，可以滅虜使無類。然而天生四夷，不在九州之內，自前古王者，皆存而不論，蓋不欲窮兵黷武也。」蜀人聞嚴應對，愈益奇之。

是時，蜀之君臣皆庸暗，而恃險自安，窮極奢僭。嚴自蜀還，具言可取之狀。初，莊宗遣嚴以名馬入蜀，市珍奇以充後宮，而蜀法嚴禁以奇貨出劍門，其非奇物而出者，名曰「入草物」，由是嚴無所得而還，惟得金二百兩、地衣、毛布之類。莊宗聞之，大怒曰：「物歸中國，謂之『入草』，王衍其能免為『入草人』乎？」於是決議伐蜀。

冬，魏王繼岌西伐，以嚴為三川招討使，與康延孝以兵五千先行，所過州縣皆迎降。延孝至漢州，王衍告曰：「得李嚴來即降。」眾皆以伐蜀之謀自嚴始，而衍怨嚴深，不宜往。嚴聞之喜，即馳騎入益州。衍見嚴，以妻母為托，即日以蜀降。嚴還，明宗以為泗州防禦使，客省使如故。

其後孟知祥屈強於蜀，安重誨稍裁抑之，思有以制知祥者，嚴乃求為西川兵馬都監。將行，其母曰：「汝前啟破蜀之謀，今行，其以死報蜀人矣！」嚴不聽。初，嚴與知祥同事莊宗，時知祥為中門使，嚴嘗有過，莊宗怒甚，命斬之，知祥戒行刑者少緩，入白莊宗曰：「嚴小過，不宜以喜怒殺人，恐失士大夫心。」莊宗怒稍解，命知祥監笞嚴二十而釋之。知祥雖與嚴有舊恩，而惡其來。蜀人聞嚴來，亦皆惡之。嚴至，知祥置酒從容問嚴曰：「朝廷以公來邪？公意自欲來邪？」嚴曰：「君命也。」知祥發怒曰：「天下藩鎮皆無監軍，安得爾獨來此？此乃孺子熒惑朝廷爾！」即擒斬之，明宗不能詰也，知祥由此遂反。

李仁矩
李仁矩，不知其世家。少事明宗為客將，明宗即位，以為客省使、左衛大將軍。明宗祀天南郊，東、西川當進助禮錢，使仁矩趣之。仁矩恃恩驕恣，見藩臣不以禮。東川節度使董璋置酒召仁矩，仁矩辭醉不往，於傳舍與倡妓飲。璋怒，率衙兵露刃之傳舍，仁矩惶恐，不襪而靴走庭中，璋責之曰：「爾以西川能斬李嚴，謂我獨不能斬爾邪！」顧左右牽出斬之。仁矩涕泣拜伏謝罪，乃止。明日，璋置酒召仁矩，見其妻子，以厚謝之。仁矩還，言璋必反。仁矩素為安重誨所親信，自璋有異志，重誨思有以制之，乃分東川之閬州為保寧軍，以仁矩為節度使，遣姚洪將兵戍之。璋以書至京師告其子光業曰：「朝廷割我支郡，分建節髦，又以兵戍之，是將殺我也。若唐復遣一騎入斜谷，吾反必矣！與汝自此而決。」光業私以書示樞密承旨李虔徽，使白重誨，重誨不省。仁矩至鎮，伺璋動靜必以聞，璋益疑懼，遂決反。重誨又遣荀咸乂將兵益戍閬州，光業亟言以為不可，重誨不聽。咸乂未至，璋已反，攻閬州，仁矩召將校問策，皆曰：「璋有二心久矣，常以利啖吾兵，兵未可用，而賊鋒方銳，宜堅壁以挫之。守旬日，大軍必至，賊當自退。」仁矩曰：「蜀懦，安能當我精銳之師！」即驅之出戰，兵未交而潰，仁矩被擒，並其家屬皆見殺。

毛璋
毛璋，滄州人也。梁末，戴思遠為橫海軍節度使，璋事思遠為軍校。晉已下魏博，思遠棄滄州出奔，璋以滄州降晉，以功為貝州刺史。璋為人有膽勇，自晉與梁相拒河上，璋累戰有功。莊宗滅梁，拜璋華州節度使。在鎮多不法，議者疑其有異志，乃徙璋鎮昭義。璋初欲拒命，其判官邊蔚切諫諭之，乃聽命。璋累歷藩鎮，又在華州得魏王繼岌伐蜀余貲，既富而驕，益為淫侈。嘗服赭袍飲酒，使其所得蜀奴為王衍宮中之戲於前。明宗聞而惡之，召為金吾上將軍。東川董璋上書言璋遣子廷赟持書往西川，疑其有奸。明宗乃遣人追還廷赟，並璋下御史獄。廷赟款稱實璋假子，有叔父在蜀，欲往省之，而無私書。璋無罪名，有司議：「璋前任藩鎮，陰畜異圖，及處班行，不慎行止。」乃停璋見任官，勒還私第。

初，廷赟之蜀，與其客趙延祚俱，及召下獄，延祚多捃璋陰事欲言之，璋許延祚重賂以滅口。既出而責賂於璋，不與，延祚乃詣臺自言，並璋復下獄，鞫之無狀。中丞呂夢奇議曰：「璋前經推劾，已蒙昭雪，而延祚以責賂之故，復加織羅。」乃稍宥璋。璋款上，有告者言夢奇受賂而劾獄不盡，乃移軍巡獄。獄吏希旨，鍛煉其事，璋具伏：許賂延祚而未與，嘗以馬借夢奇而無受賂。璋坐長流儒州，已而令所在賜自盡。


Chinese text: This work was published before January 1, 1923, and is in the
public domain worldwide because the author died at least 100 years ago.
