劉昫
劉昫，涿州歸義人也。昫為人美風儀，與其兄暄、弟皞，皆以好學知名燕、薊之間。後為定州王處直觀察推官。處直為子都所囚，昫兄暄亦為怨家所殺，昫乃避之滄州。唐莊宗即位，拜昫太常博士，以為翰林學士，明宗時，累遷兵部侍郎居職。明宗素重昫而愛其風韻，遷端明殿學士。長興三年，拜中書侍郎兼刑部尚書、同中書門下平章事，昫詣中興殿門謝，是日大祠不坐，昫入謝端明殿。昫自端明殿學士拜相，當時以此為榮。廢帝入立，遷吏部尚書、門下侍郎，監修國史。

初，廢帝入，問三司使王玫：「帑廩之數幾何？」玫言：「其數百萬。」及責以賞軍而無十一，廢帝大怒，罷玫，命昫兼判三司。昫性察，而嫉三司蠹敝尤甚，乃昫計文簿，核其虛實，殘租積負悉蠲除之。往時吏幸積年之負蓋而不發，因以把持州縣求賄賂，及昫一切蠲除，民間歡然以為德，而三司吏皆沮怨。先是，馮道與昫為姻家而同為相，道罷，李愚代之。愚素惡道為人，凡事有稽失者，必指以誚昫曰：「此公親家翁所為也！」昫性少容恕，而愚特剛介，遂相詆詬。相府史吏惡此兩人剛直，因共揚言，其事聞，廢帝並罷之，以昫為右僕射。是時，三司諸吏提印聚立月華門外，聞宣麻罷昫相，皆歡呼相賀曰：「自此我曹快活矣！」

昫在相位，不習典故。初，明宗崩，太常卿崔居儉以故事當為禮儀使，居儉辭以祖諱蠡。馮道改居儉秘書監，居儉怏怏失職。中書舍人李詳為居儉誥詞，有「聞名心懼」之語，昫輒易曰「有恥且格」。居儉訴曰：「名諱有令式，予何罪也？」當時聞者皆傳以為笑。及為僕射，入朝遇雨，移班廊下，御史臺吏引僕射立中丞御史下，昫詰吏以故事，自宰相至臺省皆不能知。是時，馮道罷相為司空。自隋、唐以來，三公無職事，不特置，及道為司空，問有司班次，亦皆不能知，由是不入朝堂，俟臺官、兩省入而後入，宰相出則隨而出。至句為僕射，自以由宰相罷，與道同，乃隨道出入，有司不能彈正，而議者多竊笑之。

晉高祖時，張從賓反，殺皇子重乂於洛陽，乃以昫為東都留守，判鹽鐵。開運中，拜司空、同中書門下平章事，復判三司。契丹犯京師，昫以目疾罷為太保，是歲卒，年六十。

盧文紀
盧文紀，字子持，其祖簡求，為唐太原節度使，父嗣業，官至右補闕。文紀舉進士，事梁為刑部侍郎、集賢殿學士。唐明宗時，為御史中丞。初上事，百官臺參，吏白諸道進奏官賀，文紀問：「當如何？」吏對曰：「朝廷在長安時，進奏官見大夫、中丞如胥史。自唐衰，天子微弱，諸侯強盛，貢奉不至，朝廷姑息方鎮，假借邸吏，大夫、中丞上事，進奏官至客次通名，勞以茶酒而不相見，相傳以為故事。」文紀曰：「吾雖德薄，敢隳舊制？」因遣吏諭之。進奏官奮臂喧然欲去，不得已入見，文紀據床端笏，臺吏通名贊拜，既出，恚怒不自勝，訴於樞密使安重誨。重誨曰：「吾不知故事，可上訴於朝。」即相率詣閣門求見以壯訴。明宗問宰相趙鳳：「進奏吏比外何官？」鳳曰：「州縣發遞知後之流也。」明宗怒曰：「乃吏卒爾，安得慢吾法官！」皆杖而遣之。文紀又請悉復中外官校考法，將相天子自書之，詔雖施行，而官卒不考。歲餘，遷工部尚書。

文紀素與宰相崔協有隙，協除工部郎中於鄴，文紀以鄴與其父名同音，大怒，鄴赴省參上，文紀不見之，因請連假。已而鄴奉使未行，文紀即出視事，鄴因醉忿自經死，文紀坐貶石州司馬。久之，為秘書監、太常卿。奉使於蜀，過鳳翔。時廢帝為鳳翔節度使，文紀為人形貌魁偉、語音瑯然，廢帝奇之。後廢帝入立，欲擇宰相，問於左右，左右皆言：「文紀及姚顗有人望。」廢帝因悉書清望官姓名內琉璃瓶中，夜焚香祝天，以箸挾之，首得文紀，欣然相之，乃拜中書侍郎、同中書門下平章事。

是時，天下多事，廢帝數以責文紀。文紀因請罷五日起居，復唐故事，開延英，冀得從容奏議天下事。廢帝以謂五日起居，明宗所以見群臣也，不可罷，而便殿論事，可以從容，何必延英。因詔宰相有事，不以時詣閣門請對。晉高祖起太原，廢帝北征，過拜徽陵，休仗舍，顧文紀曰：「吾自鳳翔識卿，不以常人為待，自卿為相，詢於輿議，皆云可致太平，今日使吾至此，卿宜如何？」文紀皇恐謝罪。廢帝至河陽，文紀勸帝扼橋自守，不聽。晉高祖入立，罷為吏部尚書，累遷太子太師，致仕。周太祖入立，即拜司空於家。卒，年七十六，贈司徒。

馬胤孫
馬胤孫，字慶先，棣州商河人也。為人懦暗，少好學，學韓愈為文章。舉進士，為唐潞王從珂河中觀察支使。從珂為楊彥溫所逐，罷居於京師裏第，胤孫從而不去。從珂為京兆尹，徙鎮鳳翔，胤孫常從之，以為觀察判官。潞王將舉兵反，與將吏韓昭胤等謀議已定，召胤孫告之曰：「受命移鎮，路出京師，何向為便？」胤孫曰：「君命召，不俟駕。今大王為國宗屬，而先帝新棄天下，臨喪赴鎮，臣子之忠也。」左右皆笑其愚，然從珂心獨重之。廢帝入立，以為戶部郎中、翰林學士。久之，拜中書侍郎、同中書門下平章事。

胤孫不通世務，故事多壅塞。是時，馮道罷匡國軍節度使，拜司空。司空自唐已來無特拜者，有司不知故事，朝廷議者紛然，或曰司空三公，宰相職也，當參與大政，而宰相盧文紀獨以謂司空之職，祭祀掃除而已。胤孫皆不能決。時劉句亦罷相為僕射，右散騎常侍孔昭序建言：「常侍班當在僕射前。」胤孫責御史臺檢例，臺言：「故事無所見，據今南北班位，常侍在前。」胤孫即判臺狀施行，劉句大怒。崔居儉揚言於朝曰：「孔昭序解語，是朝廷無解語人也！且僕射師長百寮，中丞、大夫就班修敬，而常侍在南宮六卿之下，況僕射乎？昭序癡兒，豈識事體？」朝士聞居儉言，流議稍息。胤孫臨事多不能決，當時號為「三不開」，謂其不開口以論議，不開印以行事，不開門以延士大夫也。晉兵起太原，廢帝至河陽，是時勢已危迫，胤孫自洛來朝行在，人皆冀其有所建言，胤孫獻綾三百匹而已。晉高祖入立，罷歸田里。

胤孫既學韓愈為文，故多斥浮屠氏之說，及罷歸，乃反學佛，撰《法喜集》、《佛國記》行於世。時人誚之曰：「佞清泰不徹，乃來佞佛。」清泰，廢帝年號也。人有戲胤孫曰：「公素慕韓愈為人，而常誦傅奕之論，今反佞佛，是佛佞公邪，公佞佛邪？」胤孫答曰：「豈知非佛佞我也？」時人傳以為笑。後以太子賓客分司居於洛陽，周廣順中卒。胤孫卒後，其家婢有為胤孫語者。初，崔協為明宗相，在位無所發明，既死，而有降語其家，胤孫又然。時人嘲之曰：「生不能言，死而後語」云。

姚顗
姚顗，字百真，京兆長安人也。少蠢，不修容止，時人莫之知，中條山處士司空圖一見以為奇，以其女妻之。舉進士，事梁為翰林學士、中書舍人。唐莊宗滅梁，貶復州司馬，已而以為左散騎常侍兼吏部侍郎、尚書左丞。廢帝欲擇宰相，選當時清望官知名於世者，得盧文紀及顗，乃拜顗中書侍郎、同中書門下平章事。顗為人仁恕，不知錢陌銖兩之數，禦家無法，在相位齪齪無所為。唐制吏部分為三銓，尚書一人曰尚書銓，侍郎二人曰中銓、東銓。每歲集以孟冬三旬，而選盡季春之月。天成中，馮道為相，建言：「天下未一，選人歲才數百，而吏部三銓分註，雖曰故事，其實徒繁而無益。」始詔三銓合為一，而尚書、侍郎共行選事。至顗與盧文紀為相，復奏分銓為三。而循資、長定舊格，歲久多舛，因增損之。選人多不便之，往往邀遮宰相，喧訴不遜，顗等無如之何，廢帝為下詔書禁止。晉高祖立，罷顗為戶部尚書。卒，年七十五，卒之日，家無餘貲，屍不能斂，官為赗贈乃能斂，聞者哀憐之。

劉嶽
劉嶽，字昭輔，洛陽人也。唐民部尚書政會之八代孫，崇龜、崇望其諸父也。嶽名家子，好學，敏於文辭，善談論。舉進士，事梁為左拾遺、侍御史。末帝時，為翰林學士，累官至兵部侍郎。梁亡，貶均州司馬，復用為太子詹事。唐明宗時，為吏部侍郎。故事，吏部文武官告身，皆輸朱膠紙軸錢然後給，其品高者則賜之，貧者不能輸錢，往往但得敕牒而無告身。五代之亂，因以為常，官卑者無復給告身，中書但錄其制辭，編為敕甲。嶽建言，以謂「制辭或任其材能，或褒其功行，或申以訓誡，而受官者既不給告身，皆不知受命之所以然，非王言所以告詔也。請一切賜之。」由是百官皆賜告身，自嶽始也。

宰相馮道世本田家，狀貌質野，朝士多笑其陋。道旦入朝，兵部侍郎任贊與嶽在其後，道行數反顧，贊問嶽：「道反顧何為？」嶽曰：「遺下《兔園冊》爾。」《兔園冊》者，鄉校俚儒教田夫牧子之所誦也，故嶽舉以誚道。道聞之大怒，徙嶽秘書監。其後李愚為相，遷嶽太常卿。

初，鄭餘慶嘗采唐士庶吉兇書疏之式，雜以當時家人之禮，為《書儀》兩卷。明宗見其起復、冥昏之制，嘆曰：「儒者所以隆孝悌而敦風俗，且無金革之事，起復可乎？婚，吉禮也，用於死者可乎？」乃詔嶽選文學通知古今之士，共刪定之。嶽與太常博士段颙、田敏等增損其書，而其事出鄙俚，皆當時家人女子傳習所見，往往轉失其本，然猶時有《禮》之遺制。其後亡失，愈不可究其本末，其婚禮親迎，有女坐婿鞍合髻之說，尤為不經。公卿之家，頗遵用之。至其久也，又益訛謬可笑，其類甚多。嶽卒於官，年五十六，贈吏部尚書。子溫叟。

嗚呼，甚矣，人之好為禮也！在上者不以禮示之，使人不見其本，而傳其習俗之失者，尚拳拳而行之。五代干戈之亂，不暇於禮久矣！明宗武君，出於夷狄，而不通文字，乃能有意使民知禮。而嶽等皆當時儒者，卒無所發明，但因其書增損而已。然其後世士庶吉兇，皆取嶽書以為法，而十又轉失其三四也，可勝嘆哉！

馬縞
馬縞，不知其世家，少舉明經，又舉宏詞。事梁為太常少卿，以知禮見稱於世。唐莊宗時，累遷中書舍人、刑部侍郎、權判太常卿。明宗入立，繼唐太祖、莊宗而不立親廟。縞言：「漢諸侯王入繼統者，必別立親廟，光武皇帝立四廟於南陽，請如漢故事，立廟以申孝享。」明宗下其議，禮部尚書蕭頃等請如縞議。宰相鄭玨等議引漢桓、靈為比，以謂靈帝尊其祖解瀆亭侯淑為孝元皇，父萇為孝仁皇，請下有司定謚四代祖考為皇，置園陵如漢故事。事下太常，博士王丕議漢桓帝尊祖為孝穆皇帝，父為孝崇皇帝。縞以謂孝穆、孝崇有皇而無帝，惟吳孫皓尊其父和為文皇帝，不可以為法。右僕射李琪等議與縞同。明宗詔曰：「五帝不相襲禮，三王不相沿樂，惟皇與帝，異世殊稱。爰自嬴秦，已兼厥號，朕居九五之位，為億兆之尊，奈何總二名於眇躬，惜一字於先世。」乃命宰臣集百官於中書，各陳所見。李琪等請尊祖禰為皇帝，曾高為皇。宰相鄭玨合群議奏曰：「禮非天降而本人情，可止可行，有損有益。今議者引古，以漢為據，漢之所制，夫復何依？開元時，尊臯陶為德明皇帝，涼武昭王為興聖皇帝，皆立廟京師，此唐家故事也。臣請四代祖考皆加帝如詔旨，而立廟京師。」詔可其加帝，而立廟應州。

劉嶽修《書儀》，其所增損，皆決於縞。縞又言：「缞麻喪紀，所以別親疏，辨嫌疑。《禮》，叔嫂無服，推而遠之也。唐太宗時，有司議為兄之妻服小功五月，今有司給假為大功九月，非是。」廢帝下其議，太常博士段颙議「嫂服給假以大功者，令文也，令與禮異者非一，而喪服之不同者五。《禮》，姨舅皆服小功，令皆大功。妻父母婿外甥皆服緦，令皆小功。禮、令之不可同如此。」右贊善大夫趙咸又議曰：「喪，與其易也，寧戚。《儀禮》五服，或以名加，或因尊制，推恩引義，各有所當。據《禮》為兄之子妻服大功，今為兄之子母服小功，是輕重失其倫也。以名則兄子之妻疏，因尊則嫂非卑，嫂服大功，其來已久。令，國之典，不可滅也。」司封郎中曹琛，請下其議，並以《禮》、令之違者定議。詔尚書省集百官議。左僕射劉句等議曰：「令於喪服無正文，而嫂服給大功假，乃假寧附令，而敕無年月，請凡喪服皆以《開元禮》為定，下太常具五服制度，附於令。」令有五服，自縞始也。

縞明宗時嘗坐覆獄不當，貶綏州司馬。復為太子賓客，遷戶部、兵部侍郎。盧文紀作相，以其迂儒鄙之，改國子祭酒。卒，年八十，贈兵部尚書。○崔居儉

崔居儉，清河人也。祖蠡、父蕘皆為唐名臣。居儉美文辭，風骨清秀，少舉進士。梁貞明中，為中書舍人、翰林學士、御史中丞。唐莊宗時，為刑部侍郎、太常卿。崔氏自後魏、隋、唐與盧、鄭皆為甲族，吉兇之事，各著家禮。至其後世子孫，專以門望自高，為世所嫉。明宗崩，居儉以故事為禮儀使，居儉以祖諱蠡，辭不受，宰相馮道即徙居儉為秘書監。居儉歷兵、吏部侍郎、尚書左丞、戶部尚書。晉天福四年卒，年七十，贈右僕射。居儉拙於為生，居顯官，衣常乏，死之日貧不能葬，聞者哀之。

崔棁
崔棁，字子文，深州安平人也。父涿，唐末為刑部郎中。棁少好學，頗涉經史，工於文辭。遭世亂，寓居於滑臺，不遊裏巷者十餘年，人罕識其面。梁貞明三年，舉進士甲科，開封尹王瓚辟掌奏記。棁性至孝，其父涿病，不肯服藥，曰：「死生有命，何用藥為？」棁屢進醫藥，不納。每賓客問疾者，棁輒迎拜門外，泣涕而告之，涿終不服藥而卒。棁居喪哀毀，服除，唐明宗以為監察御史，不拜，逾年再命，乃拜。累遷都官郎中、翰林學士。

晉高祖時，以戶部侍郎為學士承旨，權知天福二年貢舉。初，棁為學士，嘗草制，為宰相桑維翰所改。棁以唐故事學士草制有所改者當罷職，乃引經據爭之，維翰頗不樂。而棁少專於文學，不能蒞事，維翰乃命棁知貢舉，棁果不能舉職。時有進士孔英者，素有醜行，為當時所惡。棁既受命，往見維翰，維翰素貴，嚴尊而語簡，謂棁曰：「孔英來矣。」棁不諭其意，以謂維翰以孔英為言，乃考英及第，物議大以為非，即罷學幹，拜尚書左丞，遷太常卿。

五年，高祖詔太常復文武二舞，詳定正、冬朝會禮及樂章。自唐末之亂，禮樂制度亡失已久，棁與御史中丞竇貞固、刑部侍郎呂琦、禮部侍郎張允等草定之。其年冬至，高祖會朝崇元殿，廷設宮縣，二舞在北，登歌在上。文舞郎八佾，六十有四人，冠進賢，黃紗袍，白中單，白練衤蓋襠，白布大口袴，革帶履。左執籥，右秉翟。執籥引者二人。武舞郎八佾，六十有四人，服平巾幘，緋絲布大袖、繡襠甲金飾，白練衤蓋，錦騰蛇起梁帶，豹文大口袴，烏靴。左執幹，右執戚。執旌引者二人。加鼓吹十二按，負以熊釣，以象百獸率舞。按設羽葆鼓一，大鼓一，金錞一。歌、簫、笳各二人。王公上壽，天子舉爵，奏《玄同》；三舉，登歌奏《文同》；舉食，文舞舞《昭德》，武舞舞《成功》之曲。禮畢，高祖大悅，賜棁金帛，群臣左右睹者皆嗟嘆之。然禮樂廢久，而制作簡繆，又繼以龜茲部《霓裳法曲》，參亂雅音，其樂工舞郎，多教坊伶人、百工商賈、州縣避役之人，又無老師良工教習。明年正旦，復奏於廷，而登歌發聲悲離煩慝，如《薤露》、《虞殯》之音，舞者行列進退，皆不應節，聞者皆悲憤。其年高祖崩。棁以風痹改太子賓客分司西京以卒。

開運二年，太常少卿陶穀奏廢二舞。明年，契丹滅晉，耶律德光入京師，太常請備法駕奉迎，樂工教習鹵簿鼓吹，都人聞者為之流涕焉。○李懌

李懌，京兆人也。少好學，頗工文辭。唐末舉進士，為秘書省校書郎、集賢校理。唐亡，事梁為監察御史，累遷中書舍人、翰林學士。梁亡，責授懷州司馬，遇赦量移，稍遷衛尉少卿。天成中，復為中書舍人、翰林學士，累遷尚書右丞承旨。時右散騎常侍張文寶知貢舉，所放進士，中書有覆落者，乃請下學士院作詩賦為貢舉格，學士竇夢徵、張礪等所作不工，乃命懌為之，懌笑曰：「年少舉進士登科，蓋偶然爾。後生可畏，來者未可量，假令予復就禮部試，未必不落第，安能與英俊為準格？」聞者多其知體。後遷刑部尚書分司洛陽，卒，年七十餘。


Chinese text: This work was published before January 1, 1923, and is in the
public domain worldwide because the author died at least 100 years ago.
