新五代史卷一 梁本紀第一

太祖
　　太祖神武元聖孝皇帝，姓硃氏，宋州碭山午溝里人也。其父誠，以《五經》教授鄉里，生三子，曰全昱、存、溫。誠卒，三子貧，不能為生，與其母傭食蕭縣人劉崇家。全昱無他材能，然為人頗長者。存、溫勇有力，而溫尤兇悍。

　　唐僖宗乾符四年，黃巢起曹、濮，存、溫亡入賊中。巢攻嶺南，存戰死。巢陷京師，以溫為東南面行營先鋒使。攻陷同州，以為同州防禦使。是時，天子在蜀，諸鎮會兵討賊。溫數為河中王重榮所敗，屢請益兵於巢，巢中尉孟楷抑而不通。溫客謝瞳說溫曰：「黃家起於草莽，幸唐衰亂，直投其隙而取之爾，非有功德興王之業也，此豈足與共成事哉！今天子在蜀，諸鎮之兵日集，以謀興復，是唐德未厭於人也。且將軍力戰于外，而庸人制之於內，此章邯所以背秦而歸楚也。」溫以為然，乃殺其監軍嚴實，自歸於河中，因王重榮以降。都統王鐸承制拜溫左金吾衛大將軍、河中行營招討副使，天子賜溫名全忠。

　　中和三年三月，拜全忠汴州刺史、宣武軍節度使。四月，諸鎮兵破巢，復京師，巢走藍田。七月丁卯，全忠歸於宣武。是歲，黃巢出藍田關，陷蔡州。節度使秦宗權叛附於巢，遂圍陳州。徐州時溥為東南面行營兵馬都統，會東諸鎮兵以救陳。陳州刺史趙犨亦乞兵于全忠。溥雖為都統而不親兵，四年，全忠乃自將救犨，率諸鎮兵擊敗巢將黃鄴、尚讓等。犨以全忠為德，始附屬焉。是時，河東李克用下兵太行，度河，出洛陽，與東兵會，擊巢。巢已敗去，全忠及克用追敗之於郾城。巢走中牟，又敗之于王滿。巢走封丘，又大敗之。巢挺身東走，至泰山狼虎谷，為時溥追兵所殺。九月，天子以全忠為檢校司徒、同中書門下平章事，封沛郡侯。光啟二年三月，進爵王。義成軍亂，逐其節度使安師儒，推牙將張驍為留後，師儒來奔，殺之。遣硃珍、李唐賓陷滑州，以胡真為留後。十二月，徙封吳興郡王。

　　自黃巢死，秦宗權稱帝，陷陝、洛、懷、孟、唐、許、汝、鄭州，遣其將秦賢、盧瑭、張晊攻汴。賢軍板橋，晊軍北郊，瑭軍萬勝，環汴為三十六柵。王顧兵少，不敢出。乃遣硃珍募兵於東方，而求救於兗、鄆。三年春，珍得萬人、馬數百匹以歸。乃擊賢板橋，拔其四柵。又擊瑭萬勝，瑭敗，投水死。宗權聞瑭等敗，乃自將精兵數千，柵北郊。五月，兗州硃瑾、鄆州硃宣來赴援。王置酒軍中，中席，王陽起如廁，以輕兵出北門襲晊，而樂聲不輟。晊不意兵之至也，兗、鄆之兵又從而合擊，遂大敗之，斬首二萬餘級。宗權與晊夜走，過鄭，屠其城而去。宗權至蔡，復遣張晊攻汴。王聞晊復來，登封禪寺後岡，望晊兵過，遣硃珍躡之，戒曰：「晊見吾兵必止。望其止，當速返，毋與之鬥也。」已而晊見珍在後，果止。珍即馳還。王令珍引兵蔽大林，而自率精騎出其東，伏大塚間。晊止而食，食畢，拔旗幟，馳擊珍。珍兵小卻，王引伏兵橫出，斷晊軍為三而擊之。晊大敗，脫身走。宗權怒，斬晊。而河陽、陝、洛之兵為宗權守者，聞蔡精兵皆已殲於汴，因各潰去。故諸葛爽將李罕之取河陽、張全義取洛陽以來附。十月，天子使來，賜王紀功碑。硃宣、硃瑾兵助汴，已破宗權東歸，王移檄兗、鄆，誣其誘汴亡卒以東，乃發兵攻之，取其曹州、濮州。遂遣硃珍攻鄆州，大敗而還。十二月，天子使來，賜王鐵券及德政碑。

　　淮南節度使高駢死，楊行密入揚州，天子以王兼淮南節度使。王乃表行密為副使，以行軍司馬李璠為留後。璠之揚州，行密不納。文德元年正月，王如淮南，至宋州而還。是時，秦宗權陷襄州，以趙德諲為節度使。德諲叛于宗權以來附。天子因以王為蔡州四面行營都統，以德諲為副。

　　三月庚子，僖宗崩。天雄軍亂，囚其節度使樂彥貞。其子相州刺史從訓攻魏，來乞兵。遣硃珍助從訓攻魏。而魏軍殺彥貞，從訓戰死，魏人立羅弘信，珍乃還。張全義取河陽，逐李罕之。罕之奔於河東。李克用遣兵圍河陽，全義來求救，遣丁會、牛存節救之，擊敗河東兵於沇河。

　　五月，行營討蔡州，圍之百餘日，不克。是時，時溥已為東南面都統，又以王統行營，而溥猶稱都統。王乃上書，論溥討蔡無功而不落都統，且欲激怒溥以起兵端。初，高駢死，淮南亂，楚州刺史劉瓚來奔，納之，及王兵攻蔡不克，還，欲攻徐，乃遣硃珍將兵數千以東，聲言送瓚還楚州。溥怒論己，又聞珍以兵來，果出兵拒之。珍戰于吳康，大敗之，取其豐、蕭二縣。遂攻宿州，下之。珍屯蕭縣，別遣龐師古攻徐州。龍紀元年正月，師古敗溥于呂梁。淮西牙將申叢執秦宗權，折其足，將檻送京師；別將郭璠殺叢，篡宗權以來獻。王遣行軍司馬李璠獻俘于京師，表郭璠淮西留後。三月，天子封王為東平王。七月，硃珍殺李唐賓，王如蕭縣，執珍殺之，遂攻徐州。冬，大雨，水，不能軍而旋。

　　初，秦宗權遣其弟宗衡掠地淮南。是歲，宗衡為其將孫儒所殺，儒攻楊行密於揚州。淮南大亂，行密走宣州，儒入揚州。大順元年春，遣龐師古攻孫儒于淮南，大敗而還。四月，宿州將張筠以宿州復歸於時溥，王自將攻之，不克。

　　初，黃巢敗走，李克用追之，至於冤朐，不及而旋。過汴，駐軍於北郊，王邀克用置酒上源驛，夜以兵攻之。克用逾城而免，訟其事于京師，天子知曲在汴而和解之。至是，宰相張浚私與汴交，王厚之以賂，浚為汴請伐河東。唐諸大臣皆以為不可興師。浚挾汴力，請益堅。天子不得已，許之。五月，以浚為太原四面行營都統，王為東南面招討使。然王不親兵，以兵三千屬浚而已。浚屯于陰地。河東叛將馮霸殺潞州守將李克恭來降，遣葛從周入潞州。李克用遣康君立攻之，從周走河陽。九月，王如河陽。十月，天子以王兼宣義軍節度使，遂如滑州，假道于魏，以攻河東，且責其軍須，亦所以怒魏為兵端也。魏人果以謂非兵所當出，而辭以糧乏，皆不許。於是攻魏。十一月，張浚之師大敗于陰地。二年正月，王及魏人戰于內黃，大敗之，屠故元城，羅弘信來送款。十月，克宿州。十一月，曹州將郭紹賓殺其刺史郭饒來降。十二月，丁會敗硃瑾于金鄉。景福元年二月，攻鄆州，前軍硃友裕敗于斗門，王軍後至，又敗而還。冬，友裕取濮州，遂攻徐州。二年四月，龐師古克徐州，殺時溥。王如徐州，以師古為留後，遂攻兗、鄆。

　　乾甯元年二月，王及硃宣戰於漁山，大敗之。二年八月，又敗宣於梁山。十一月，又敗之於巨野。兗、鄆求救於河東，李克用發兵救之，假道于魏。既而魏人擊之，克用怒，大舉攻魏。羅弘信來求救，遣葛從周救魏。是歲，李克用封晉王。三年五月，戰于洹水，擒克用子落落，送于魏，殺之。七月，鳳翔李茂貞犯京師，天子出居於華州。王請以兵赴難，天子優詔止之。又請遷都洛陽，不許。四年正月，龐師古克鄆州，王如鄆州，以硃友裕為留後。遂攻兗州。硃瑾奔於淮南，以葛從周為兗州留後。九月，攻淮南，龐師古出清口，葛從周出安豐，王軍屯於宿州。楊行密遣硃瑾先擊清口，師古敗死。從周亟返兵，至於渒河，瑾又敗之。王懼，馳歸。

　　光化元年三月，天子以王兼天平軍節度使。四月，遣葛從周攻晉之山東，取邢、洺、磁三州。襄州趙匡凝自其父德諲時來附，匡凝又與楊行密、李克用通，而其事泄。七月，遣氏叔琮、康懷英攻匡凝，取其泌、隨、鄧三州。匡凝請和，乃止。十二月，李罕之以潞州來降。二年，幽州劉仁恭攻魏，羅紹威來求救。王救魏，敗仁恭于內黃。四月，遣氏叔琮攻晉太原，不克。七月，李克用取澤、潞。十一月，保義軍亂，殺其節度使王珙，推其牙將李璠為留後，其將硃簡殺璠來降。以簡為保義軍節度使。三年四月，遣葛從周攻劉仁恭之滄州，取其德州，及仁恭戰於老鴉堤，大敗之。八月，晉取洺州。王如洺州，復取之。是時，鎮、定皆附于晉。遂攻鎮州，破臨城，王鎔來送款。進攻定州，王郜奔于晉，其將王處直以定州降。

　　唐宦者劉季述作亂，天子幽于東宮。天復元年正月，護駕都頭孫德昭誅季述，天子復位。封王為梁王。遣張存敬攻王珂於河中，出含山，下晉、絳二州。王珂求救于晉，晉不能救，乃來降。三月，大舉攻晉。氏叔琮出太行，取澤、潞。葛從周、張存敬、侯言、張歸厚及鎮、定之兵，皆會於太原，圍之，不克，遇雨而還。五月，天子以王兼河中尹、護國軍節度使。六月，晉取慈、隰。

　　自劉季述等已誅，宰相崔胤外與梁交，欲假梁兵盡誅宦者。而鳳翔李茂貞、邠甯王行瑜等，皆遣子弟以精兵宿衛天子，宦官韓全誨等亦因恃以為助。天子與胤計事，宦者屬耳，頗聞之。乃選美女，內之宮中，陰令伺察其實。久之，果得胤奏謀所以誅宦者之說，全誨等大懼，日夜相與涕泣，思圖胤以求全。胤知謀泄，事急，即矯為制，召梁兵入誅宦者。十月，王以宣武、宣義、天平、護國兵七萬，至於河中，取同州，遂攻華州，韓建出降。全誨等聞梁王兵且至，即以岐、邠宿衛兵劫天子奔于鳳翔。王乃上書言胤所以召之之意。天子怒，罷胤相，責授工部尚書，詔梁兵還鎮。王引兵去，攻邠州，屯于三原。邠州節度使楊崇本以邠、甯、慶、衍四州降。崔胤奔于華州。二年春，王退軍於河中。晉攻晉、絳。遣硃友甯擊敗晉軍于蒲縣，取汾、慈、隰，遂圍太原，不克而還，汾、慈、隰復入于晉。四月，友甯引兵西，至興平，及李茂貞戰於武功，大敗之。王兵犯鳳翔，茂貞數出戰，輒敗，遂圍之。十一月，鄜坊李周彝以兵救鳳翔，王遣孔勍襲鄜州，虜周彝之族，徙於河中，周彝乃降。是時，岐兵屢敗，而圍久，城中食盡，自天子至後宮，皆凍餒。三年正月，茂貞殺韓全誨等二十人，囊其首，示梁軍，約出天子以為解。甲子，天子出幸梁軍。遣使者馳召崔胤，胤托疾不至。王使人戲胤曰：「吾未識天子，懼其非是，子來為我辨之。」天子還至興平，胤率百官奉迎。王自為天子執轡，且泣且行，行十餘里，止之。人見者，咸以為忠。己巳，天子至自鳳翔，素服哭於太廟而後入，殺宦者七百餘人。二月甲戌，天子賜王「回天再造竭忠守正功臣」，以輝王祚為諸道兵馬元帥，王為副元帥。王乃留子友倫為護駕指揮使，以為天子衛，引兵東歸。天子餞于延喜樓，賜《楊柳枝》五曲。

　　初，梁兵已西，青州王師範遣其將劉鄩襲據梁兗州。王已還梁，四月，如鄆州，遣硃友甯攻青州。師範敗之于石樓，友甯死。九月，楊師厚敗青人於臨朐，取其棣州，師範以青州降，而鄩亦降。友倫擊鞠，墜馬死。王怒，以為崔胤殺之，遣硃友謙殺胤于京師。其與友倫擊鞠者，皆殺之。

　　自天子奔華州，王請遷都洛陽，雖不許，而王命河南張全義修洛陽宮以待。天祐元年正月，王如河中，遣牙將寇彥卿如京師，請遷都洛陽，並徙長安居人以東。天子行至陝州，王朝於行在，先如東都。是時，六軍諸衛兵已散亡，其從以東者，小黃門十數人，打球供奉、內園小兒等二百餘人。行至谷水，王教醫官許昭遠告其謀亂，悉殺而代之，然後以聞。由是天子左右皆梁人矣。四月甲辰，天子至自西都。是時，晉王李克用、岐王李茂貞、楚王趙匡凝、蜀王王建、吳王楊行密聞梁遷天子洛陽，皆欲舉兵討梁，王大懼。六月，楊崇本復附於岐。王乃以兵如河中，聲言攻崇本，遣硃友恭、氏叔琮、蔣玄暉等行弑，昭宗崩。十月，王朝于京師，殺硃友恭、氏叔琮。十一月，攻淮南，取其光州，攻壽州，不克而旋。二年二月，遣蔣玄暉殺德王裕等九王于九曲池。六月，殺司空裴贄等百餘人。七月，天子使來，賜王「迎鑾紀功碑」。

　　王欲代唐，使人諭諸鎮，襄州趙匡凝以為不可。遣楊師厚攻之，取其唐、鄧、復、郢、隨、均、房七州。王如襄州，軍於漢北。九月，師厚破襄州，匡凝奔於淮南。師厚取荊南，荊南留後趙匡明奔於蜀。遂出光州，以攻壽州，不克。天子卜祀天于南郊，王怒，以為蔣玄暉等欲祈天以延唐。天子懼，改卜郊。十一月辛巳，天子封王為魏王、相國，總百揆。以宣武、宣義、天平、護國、天雄、武順、佑國、河陽、義武、昭義、武寧、保義、忠義、武昭、武定、泰甯、平盧、匡國、鎮國、荊南、忠武二十一軍為魏國，備九錫。王怒，不受。十二月，天子以王為天下兵馬元帥。王益怒，遣人告樞密使蔣玄暉與何太后私通，殺玄暉而焚之，遂弑太后于積善宮。又殺宰相柳璨，太常卿張延範車裂以徇。天子詔以太后故停郊。

　　三年春，魏州羅紹威謀殺其牙軍，來假兵以虞變，王為發兵北攻劉仁恭之滄州，兵過魏而紹威已殺牙軍，其兵之在外者果皆叛，據貝、衛、澶、博州，王以兵悉殺之。遂攻滄州，軍于長蘆。劉仁恭求救于晉。晉人取潞州，王乃旋軍。


Chinese text: This work was published before January 1, 1923, and is in the
public domain worldwide because the author died at least 100 years ago.
