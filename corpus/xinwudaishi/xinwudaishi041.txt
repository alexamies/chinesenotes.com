盧光稠譚全播
盧光稠、譚全播，皆南康人也。光稠狀貌雄偉，無佗材能，而全播勇敢有識略，然全播常奇光稠為人。唐末，群盜起南方，全播謂光稠曰：「天下洶洶，此真吾等之時，無徒守此貧賤為也！」乃相與聚兵為盜。眾推全播為主，全播曰：「諸君徒為賊乎？而欲成功乎？若欲成功，當得良帥，盧公堂堂，真君等主也。」眾陽諾之，全播怒，拔劍擊木三，斬之，曰：「不從令者如此木！」眾懼，乃立光稠為帥。

是時，王潮攻陷嶺南，全播攻潮，取其虔、韶二州，又遣光稠弟光睦攻潮州。光睦好勇而輕進，全播戒其持重，不聽，度其必敗，乃為奇兵伏其歸路。光睦果敗走，潮人追之，全播以伏兵邀擊，大敗之，遂取潮州。是時，劉巖起南海，擊走光睦，以兵數萬攻虔州。光稠大懼，謂全播曰：「虔、潮皆公取之，今日非公不能守也。」全播曰：「吾知劉巖易與爾！」乃選精兵萬人，伏山谷中，陽治戰地於城南，告巖戰期。以老弱五千出戰，戰酣，偽北，巖急追之，伏兵發，巖遂大敗。光稠第戰功，全播悉推諸將，光稠心益賢之。

梁初，江南、嶺表悉為吳與南漢分據，而光稠獨以虔、韶二州請命於京師，願通道路，輸貢賦。太祖為置百勝軍，以光稠為防禦使、兼五嶺開通使，又建鎮南軍，以為留後。

開平五年，光稠病，以符印屬全播，全播不受。光稠卒，全播立其子延昌而事之。延昌好遊獵，其將黎求閉門拒延昌，延昌見殺。求因謀殺全播，全播懼，稱疾不出。求乃自立，請命於梁。乾化元年，拜求防禦使。求暴病死，其將李彥圖自立，全播益懼，遂稱疾篤，杜門自絕。彥圖疑之，使人覘其動靜，全播應覘為狀以自免。彥圖死，州人相率詣全播第，扣門請之，全播乃起，遣使請命於梁，拜防禦使。全播治虔州七年，有善政，楊隆演遣劉信攻破虔州，以全播歸廣陵，卒年八十五。當盧氏時，劉已取韶州，及全播被執，虔州遂入於吳。

雷滿
雷滿，武陵人也。為人兇悍獢勇，文身斷髪。唐廣明中，湖南饑，盜賊起，滿與同里人區景思、周嶽等聚諸蠻數千，獵於大澤中，乃擊鮮釃酒，擇坐中豪者，補置伍長，號土團軍，諸蠻從之，推滿為帥。是時，高駢鎮荊南，召滿隸麾下，使以蠻軍擊賊。駢徙淮南，滿從至廣陵，逃歸，殺刺史崔翥，遂據朗州，請命於唐。昭宗以澧、朗為武貞軍，拜滿節度使。

是時，澧陽人向瑰殺刺史呂自牧據澧州，而溪洞諸蠻宋鄴昌、師益等，皆起兵剽掠湖外，滿亦以輕舟上下荊江，攻劫州縣。楊行密攻杜洪於鄂州，荊南成汭出兵救洪，汭戰敗，溺死於君山。滿襲破荊南，不能守，焚掠殆盡而去。

滿嘗鑿深池於府中，客有過者，召宴池上，指其水曰：「蛟龍水怪皆窟於此，蓋水府也。」酒酣，取坐上器擲池中，因裸而入，取器嬉水上，久之乃出，治衣復坐，意氣自若。

滿居朗州，引沅水塹其城，上為長橋，為不可攻之計。天祐中，滿卒，子彥恭自立。彥恭附於楊行密，亦嘗攻劫為荊、湖患。開平元年，馬殷發兵攻彥恭，恃塹為阻，逾年不能破。三年，彥恭奔於楊行密，馬殷擒其弟彥雄等七人送於梁，斬於汴市，彥恭卒於淮南，澧、朗遂入於楚。

鍾傳
鍾傳，洪州高安人也。事州為小校，黃巢攻掠江淮，所在盜起，往往據州縣。傳以州兵擊賊，頻勝，遂逐觀察使，自稱留後。唐以洪州為鎮南軍，拜傳節度使。江夏伶人杜洪者，亦據鄂州，楊行密屢攻之，洪頗倚傳為首尾。久之，洪敗死。是時，危全諷、韓師德等分據撫、吉諸州，傳皆不能節度，以兵攻之，稍聽命，獨全諷不能下，乃自率兵圍之。城中夜火起，諸將請急攻之，傳曰：「吾聞君子不迫人之危。」乃掃地祭天，向城再拜，祝曰：「全諷不降，非民之罪，願天止火。」全諷聞之，明日乃亦聽命，請以女妻傳子匡時。傳居江西三十餘年，累拜太保、中書令，封南平王。天祐三年，傳卒，子匡時自稱留後，請命於唐。全諷曰：「聽鍾郎為節度使三年，吾將自為之。」已而傳養子延規與匡時爭立，乞兵於楊渥，渥遣秦裴等攻匡時，匡時敗，被執歸廣陵。開平三年，全諷等起兵江西，謀復鍾氏故地，全諷為楊隆演將周本所敗，江西遂入於吳。

趙匡凝
趙匡凝，字光儀，蔡州人也。其父德諲事秦宗權，為申州刺史。宗權反，德諲攻下襄陽。梁太祖攻蔡州，宗權屢敗，德諲乃以山南東道七州降。梁太祖初鎮宣武，嘗為宗權所困，聞德諲降，大喜，表為行營副都統，河陽、保義、義昌三節度行軍司馬。會其兵以攻蔡州，破之，德諲功多。德諲卒，子匡凝自立。是時，成汭死，雷彥恭襲取荊南，匡凝遣其弟匡明逐彥恭，太祖表匡凝荊襄節度使，以匡明為荊南留後。是時，唐衰，藩鎮不復奉朝廷，獨匡凝兄弟貢賦不絕。

匡凝為人氣貌甚偉，性方嚴，喜自修飾，頗好學問，聚書數千卷，為政有威惠。太祖攻兗州，朱瑾求救於晉，晉遣史儼等將兵數千救瑾，瑾敗，與儼等奔於淮南。晉王李克用遣人以書幣假道於匡凝，以聘於楊行密，求歸儼等。晉王使者為梁得，太祖大怒。是時，梁已破兗、鄆，遣氏叔琮、康懷英等攻匡凝，叔琮取泌、隨二州，懷英取鄧州，匡凝懼，請盟，乃止。

太祖弒昭宗，將謀代唐，畏匡凝兄弟不從，遣使告之，匡凝對使者流涕答曰：「受唐恩深，不敢妄有佗誌。」太祖遣楊師厚攻之，太祖以兵殿漢北，匡凝戰敗，以輕舟奔於楊行密。師厚進攻荊南，匡明奔於蜀。匡凝至廣陵，行密見之，戲曰：「君在鎮時，輕車重馬，歲輸於梁，今敗乃歸我乎？」匡凝曰：「僕世為唐臣，歲時職貢，非輸賊也。今以不從賊之故，力屈歸公，惟公生死之耳！」行密厚遇之。其後行密死，楊渥稍不禮之。渥方宴，食青梅，匡凝顧渥曰：「勿多食，發小兒熱。」諸將以為慢，渥遷匡凝海陵，後為徐溫所殺。匡明卒於蜀。


Chinese text: This work was published before January 1, 1923, and is in the
public domain worldwide because the author died at least 100 years ago.
