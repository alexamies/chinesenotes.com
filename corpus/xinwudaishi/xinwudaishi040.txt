李茂貞
李茂貞，深州博野人也。本姓宋，名文通，為博野軍卒，戍鳳翔。黃巢犯京師，鄭畋以博野軍擊賊，茂貞以功自隊長遷軍校。光啟元年，朱玫反，僖宗出居興元。玫遣王行瑜攻大散關，茂貞與保鑾都將李钅延等敗行瑜於大唐峰。明年，玫遂敗死。茂貞以功自扈蹕都頭拜武定軍節度使，賜以姓名。扈蹕東歸，至鳳翔，鳳翔節度使李昌符與天威都頭楊守立爭道，以兵相攻，昌符不勝，走隴州。僖宗遣茂貞擊殺昌符，以功拜鳳翔隴右節度使。大順元年，封隴西郡王。

二年，樞密使楊復恭得罪，奔於興元，興元節度使楊守亮，復恭之養子也，納之。茂貞乃上書言復恭父子罪皆當誅，因自請為山南招討使。昭宗以宦者故，難之，未許。茂貞擅發兵攻破興元，復恭父子見殺。茂貞表其子繼密權知興元軍府事，昭宗乃徙茂貞山南西道節度使，以宰相徐彥若鎮鳳翔。茂貞不奉詔，上表自論曰：「但慮軍情忽變，戎馬難羈。徒令甸服生靈，因茲受幣；未審乘輿播越，自此何之？」昭宗以茂貞表辭不遜，不能忍，以問宰相杜讓能，讓能以謂：「茂貞地大兵強，而唐力未可以致討；鳳翔又近京師，易以自危而難於後悔，佗日雖欲誅晁錯以謝諸侯，恐不能也。」昭宗怒曰：「吾不能孱孱坐受淩弱！」乃責讓能治兵，而以覃王嗣周為京西招討使。令下，京師市人皆知不可，相與聚承天門，遮宰相請無舉兵，爭投瓦石擊宰相，宰相下輿而走，亡其堂印，人情大恐，昭宗意益堅。覃王率扈駕軍五十四都戰於盩厔，唐軍敗潰，茂貞遂犯京師，屯於三橋。昭宗禦安福門，殺兩樞密以謝茂貞，使罷兵。茂貞素與讓能有隙，因曰：「謀舉兵者非兩樞密，乃讓能也。」陳兵臨臯驛，請殺讓能。讓能曰：「臣故先言之矣，惟殺臣可以紓國難。」昭宗泣下沾襟，貶讓能雷州司戶參軍，賜死，茂貞乃罷兵。

明年，河中節度使王重盈卒，其諸子珂、珙爭立。晉王李克用請立珂，茂貞與韓建、王行瑜請立珙，昭宗不許。茂貞等怒，率三鎮兵犯京師，謀廢昭宗，立吉王保。未果，而晉王亦舉兵，茂貞懼，乃殺宰相韋昭度、李磎，留其養子繼鵬以兵二千宿衛而去。晉兵至河中，繼鵬與行瑜弟行實等爭劫昭宗出奔，京師大亂，昭宗出居於石門。茂貞以兵至鄠縣，斬繼鵬自贖。晉兵已破王行瑜，還軍渭北，請擊茂貞。昭宗以謂晉遠而茂貞近，因欲庇之以為德，而冀緩急之可恃也；且茂貞已殺其子自贖矣，乃詔罷歸晉軍。克用嘆曰：「唐不誅茂貞，憂未已也！」

昭宗自石門還，益募安聖、捧宸等軍萬餘人，以諸王將之。茂貞謂唐將討己，亦治兵請覲，京師大恐，居人亡入山谷。茂貞遂犯京師，昭宗遣覃王拒之，覃王至三橋，軍潰，昭宗出居於華州。遣宰相孫偓以兵討茂貞，韓建為茂貞請，乃已。久之，加拜茂貞尚書令，封岐王。其後，昭宗為宦者所廢，既反正，宰相崔胤欲借梁兵誅諸宦者，陰與梁太祖謀之。中尉韓全誨等，亦倚茂貞之強，以為外援，茂貞遣其子繼筠以兵數千宿衛京師，宦者恃岐兵，益驕不可制。

天復元年，胤召梁太祖以西，梁軍至同州，全誨等懼，與繼筠劫昭宗幸鳳翔。梁軍圍之逾年，茂貞每戰輒敗，閉壁不敢出。城中薪食俱盡，自冬涉春，雨雪不止，民凍餓死者日以千數。米斗直錢七千，至燒人屎煮屍而食。父自食其子，人有爭其肉者，曰：「此吾子也，汝安得而食之！」人肉斤直錢百，狗肉斤直錢五百。父甘食其子，而人肉賤於狗。天子於宮中設小磨，遣宮人自屑豆麥以供禦，自後宮、諸王十六宅，凍餒而死者日三四。城中人相與邀遮茂貞，求路以為生。茂貞窮急，謀以天子與梁以為解。昭宗謂茂貞曰：「朕與六宮皆一日食粥，一日食不托，安能不與梁和乎？」三年正月，茂貞與梁約和，斬韓全誨等二十餘人，傳首梁軍，梁圍解。天子雖得出，然梁遂劫東遷而唐亡，茂貞非惟亡唐，亦自困矣。

及梁太祖即位，諸侯之強者皆相次稱帝，獨茂貞不能，但稱岐王，開府置官屬，以妻為皇后，鳴梢羽扇視朝，出入擬天子而已。茂貞居岐，以寬仁愛物，民頗安之，嘗以地狹賦薄，下令搉油，因禁城門無內松薪，以其可為炬也，有優者誚之曰：「臣請並禁月明。」茂貞笑而不怒。

初，茂貞破楊守亮取興元，而邠、寧、鄜坊皆附之，有地二十州，其被梁圍也，興元入於蜀；開平已後，邠、寧、鄜、坊入於梁，秦、鳳、階、成又入於蜀；當梁末年，所有七州而已。

莊宗已破梁，茂貞稱岐王，上箋以季父行自處。及聞入洛，乃上表稱臣，遣其子從嚴來朝。莊宗以其耆老，甚尊禮之，改封秦王，詔書不名。同光二年，以疾卒，年六十九，謚曰忠敬。

從嚴為人柔而善書畫，茂貞承制拜從嚴彰義軍節度使。茂貞卒，拜鳳翔節度使。魏王繼岌征蜀，為供軍轉運應接使。蜀平，繼岌遣從嚴部送王衍，行至鳳翔，監軍使柴重厚拒而不納，從嚴遂東至華州，聞莊宗之難乃西歸。明宗入立，聞重厚嘗拒從嚴，遣人誅之。從嚴上書，言重厚守鳳翔，軍民無所擾，願貸其過。雖不許，士人以此多之。歷鎮宣武、天平。從嚴有田千頃、竹千畝在鳳翔，懼侵民利，未嘗省理，鳳翔人愛之。廢帝起鳳翔，將行，鳳翔人叩馬乞從嚴。廢帝入立，復以從嚴為鳳翔節度使，卒年四十九。

韓建
韓建，字佐時，許州長社人也。少為蔡州軍校，隸忠武軍將鹿晏弘。從楊復光攻黃巢於長安，巢已破，復光亦死，晏弘與建等無所屬，乃以麾下兵西迎僖宗於蜀，所過攻劫。行至興元，逐牛叢，據山南。已而不能守，晏弘東走許州，建乃奔於蜀，拜金吾衛將軍。僖宗還長安，建為潼關防禦使、華州刺史。華州數經大兵，戶口流散，建少賤，習農事，乃披荊棘，督民耕植，出入閭里，問其疾苦。建初不知書，乃使人題其所服器皿床榻，為其名目以視之，久乃漸通文字。見《玉篇》，喜曰：「吾以類求之，何所不得也。」因以通音韻聲偶，暇則課學書史。是時，天下已亂，諸鎮皆武夫，獨建撫緝兵民，又好學。荊南成汭時冒姓郭，亦善緝荊楚。當時號為「北韓南郭」。

大順元年，以兵屬張浚伐晉，浚敗，建自含山遁歸。河中王重盈死，諸子珂、珙爭立，晉人助珂，建與王行瑜、李茂貞助珙。昭宗不許，建等大怒，以三鎮兵犯京師。昭宗見建等責之，行瑜、茂貞惶恐戰汗不能語，獨建前自陳述。乃殺宰相韋昭度、李磎等，謀廢昭宗。會晉舉兵且至，建等懼，乃還。晉兵問罪三鎮，兵傅華州，建登城呼曰：「弊邑未常失禮於大國，何為見攻？」晉人曰：「君以兵犯天子，殺大臣，是以討也。」已而與晉和。

乾寧三年，李茂貞復犯京師，昭宗將奔太原，次渭北，建遣子允請幸華州。昭宗又欲如鄜州，建追及昭宗於富平，泣曰：「藩臣倔強，非止茂貞，若舍近畿而巡極塞，乘輿渡河，不可復矣！」昭宗亦泣，遂幸華州。

是時，天子孤弱，獨有殿後軍及定州三都將李筠等兵千餘人為衛，以諸王將之。建已得昭宗幸其鎮，遂欲制之，因請罷諸王將兵，散去殿後諸軍，累表不報。昭宗登齊雲樓，西北顧望京師，作《菩薩蠻辭》三章以思歸，其卒章曰：「野煙生碧樹，陌上行人去。安得有英雄，迎歸大內中？」酒酣，與從臣悲歌泣下，建與諸王皆屬和之。建心尤不悅，因遣人告諸王謀殺建、劫天子幸佗鎮。昭宗召建，將辨之，建稱疾不出，乃遣諸王自詣，建不見。請送諸王十六宅，昭宗難之。建乃率精兵數千圍行宮，請誅李筠。昭宗大懼，遽詔斬筠，悉散殿後及三都衛兵，幽諸王於十六宅。昭宗益悔幸華，遣延王戒丕使於晉，以謀興復。戒丕還，建與中尉劉季述誣諸王謀反，以兵圍十六宅，諸王皆登屋叫呼，遂見殺。昭宗無如之何，為建立德政碑以慰安之。

建已殺諸王，乃營南莊，起樓閣，欲邀昭宗遊幸，因以廢之而立德王裕。其父叔豐謂建曰：「汝陳、許間一田夫爾，遭時之亂，蒙天子厚恩至此，欲以兩州百里之地行大事，覆族之禍，吾不忍見，不如先死！」因泣下歔欷。李茂貞、梁太祖皆欲發兵迎天子，建稍恐懼，乃止。光化元年，昭宗還長安，自為建畫像，封建潁川郡王，賜以鐵券。建辭王爵，乃封建許國公。

梁太祖以兵向長安，遣張存敬攻同州，建判官司馬鄴以城降，太祖使鄴召建，建乃出降。太祖責建背己，建曰：「判官李巨川之謀也。」太祖怒，即殺巨川，以建從行。

昭宗東遷，建從至洛，昭宗舉酒屬太祖與建曰：「遷都之後，國步小康，社稷安危，系卿兩人。」次何皇后舉觴，建躡太祖足，太祖乃陽醉去。建出，謂太祖曰：「天子與宮人眼語，幕下有兵仗聲，恐公不免也。」太祖以故尤德之，表建平盧軍節度使。

太祖即位，拜司徒同中書門下平章事。太祖性剛暴，臣下莫敢諫諍，惟建時有言，太祖亦優容之。太祖郊於洛，建為大禮使。罷相，出鎮許州，太祖崩，許州軍亂，見殺，年五十八。

李仁福
李仁福，不知其世家。當唐僖宗時，有拓拔思敬者，為夏州偏將，後以與破黃巢功，賜姓李氏，拜夏州節度使。思敬卒，乾寧二年，以其弟思諫為節度使。

自唐末天下大亂，史官實錄多闕，諸鎮因時倔起，自非有大善惡暴著於世者，不能紀其始終。是時，興元、鳳翔、邠寧、鄜坊、河中、同華諸鎮之兵，四面並起而交爭，獨靈夏未嘗為唐患，而亦無大功。朱玫之亂，思敬與鄜州李思孝皆以兵屯渭橋。其後，黃巢陷京師，王重榮、李克用等會諸鎮兵討賊，思敬與破巢復京師，然皆未嘗有所可稱，故思敬之世次、功過不顯而無傳。

梁開平二年，思諫卒，軍中立其子彜昌為留後，梁即拜彜昌節度使。明年，其將高宗益作亂，殺彜昌。是時，仁福為蕃部指揮使，戍兵於外，軍中乃迎仁福立之，不知其於思諫為親疏也。是歲四月，拜仁福檢校司空、定難軍節度使。終梁之世，奉正朔而已。是時，岐王李茂貞，晉王李克用，數會兵攻仁福，梁輒出兵救之。仁福累官至檢校太師兼中書令，封朔方王。長興四年三月卒，其子彜超自立為留後。

自仁福時，邊將多言仁福通於契丹，恐為邊患。明宗因其卒，乃以彜超為延州刺史、彰武軍節度使，而徙彰武安從進代之。恐彜超不受代，遣邠州藥彥稠以兵五萬送從進之鎮。彜超果不受代，從進與彥稠以兵圍之，百餘日不克。夏州城壁素堅，故老傳言赫連勃勃蒸土築之，從進等穴地道，至城下堅如鐵石，鑿不能入。彜超外招党項，抄掠從進等糧道，自陜以西，民運鬥粟束芻，其費數千，人不堪命，道路愁苦。明宗遂釋不攻，以彜超為定難軍節度使。清泰二年卒。

其弟彜興，累官檢校太師兼侍中，周顯德中，封西平王，其後事具國史。○韓遜

韓遜，不知其世家。初為靈武軍校，當唐末之亂，據有靈鹽，唐即以為節度使，而史失不錄，不見其事。梁開平三年，封朔方節度使韓遜為潁川王，始見於史。是時，邠寧楊崇本、鄜延李周彜、鳳翔李茂貞，皆與梁爭戰，獨遜與夏州李思諫臣屬於梁，未嘗以兵爭。李茂貞嘗遣劉知俊攻遜，不能克，遜亦善撫其部，人皆愛之，為遜立生祠。

貞明中，遜卒，軍中立其子洙為留後，梁即以為節度使。至莊宗時，又以洙兼河西節度。天成四年，洙卒，即以洙子澄為朔方軍留後。其將李賓作亂，澄乃上章請師於朝，明宗以康福為朔方河西節度使以代澄，由是命吏而相代矣。韓氏自遜有靈武，傳世皆無所稱述，澄後不知其所終。

楊崇本
楊崇本，幼事李茂貞，養以為子，冒姓李，名曰繼徽，茂貞表崇本靜難軍節度使。梁太祖攻岐未下，乃移兵攻邠州，崇本迎降，太祖使復其姓，賜名崇本，遷其家於河中以為質。崇本妻有美色，太祖用兵，往來河中，嘗幸之。崇本妻頗愧恥，間遣人誚崇本曰：「大丈夫不能庇其伉儷，我已為朱公婦矣，無面視君，有刀繩而已！」崇本涕泣憤怒。其後梁兵解岐圍，崇本妻得歸，崇本乃復背梁歸茂貞。茂貞西連蜀兵會崇本攻雍、華，關西大震。太祖以兵西至河中，遣郴王友裕擊之，友裕至永壽而卒，梁兵乃旋。崇本屯美原，太祖復遣劉知俊、康懷英等擊之，崇本大敗，自此不復東。乾化四年，為其子彥魯所殺。崇本養子李保衡，殺彥魯以降梁。

高萬興
高萬興，河西人也。唐末，河西屬李茂貞，茂貞將胡敬璋為延州刺史，萬興與其弟萬金俱事敬璋為騎將。敬璋死，其將劉萬子代為刺史。梁開平二年，葬於州南，萬子在會，其將許從實殺萬子，自為延州刺史。是時，萬興兄弟皆將兵戍境上，聞萬子死，以其部下數千人，降梁。

梁太祖兵屯河中，遣同州劉知俊以兵應萬興，攻丹州，執其刺史崔公實。進攻延州，執許從實。鄜州李彥容、坊州李彥昱皆棄城走。梁太祖乃以萬興為延州刺史、忠義軍節度使，以牛存節為保大軍節度使。已而劉知俊叛，乃徙存節守同州，以萬金為保大軍節度使。萬興累遷檢校太師兼中書令，渤海郡王。貞明四年，萬金卒，乃以萬興為鄜延節度使，進封延安郡王，徙封北平王。梁亡，莊宗入洛，萬興嘗一來朝。同光三年，卒於鎮。

萬興兄弟皆驍勇，而未嘗立戰功，然以戍兵降梁，梁取鄜、坊、丹、延自萬興始，故其兄弟世守其土。

萬興死，子允韜代立，長興元年徙鎮安國，又徙義成，清泰中卒。

萬金子允權，開運中為膚施令，罷居於家。是時，周密為彰信軍節度使，契丹滅晉，延州軍亂，逐密，密守東城，而西城之兵以允權為留後。聞漢高祖起太原，遂歸漢，即拜節度使，廣順三年卒。

溫韜
溫韜，京兆華原人也。少為盜，後事李茂貞，為華原鎮將，冒姓李，名彥韜。茂貞以華原縣為耀州，以韜為刺史。梁太祖圍茂貞於鳳翔，韜以耀州降梁，已而復叛歸茂貞。茂貞又以美原縣為鼎州，建義勝軍，以韜為節度使。末帝時，韜復叛茂貞降梁，梁改耀州為崇州，鼎州為裕州，義勝為靜勝軍，即以韜為節度使，復其姓溫，更其名曰昭圖。

韜在鎮七年，唐諸陵在其境內者，悉發掘之，取其所藏金寶，而昭陵最固，韜從埏道下，見宮室制度閎麗，不異人間，中為正寢，東西廂列石床，床上石函中為鐵匣，悉藏前世圖書，鐘、王筆跡，紙墨如新，韜悉取之，遂傳人間，惟乾陵風雨不可發。

其後朱友謙叛梁，取同州，晉王以兵援友謙而趨華原，韜懼，求徙佗鎮，遂徙忠武。莊宗滅梁，韜自許來朝，因伶人景進納賂劉皇后，皇后為言之，莊宗待韜甚厚，賜姓名曰李紹沖。郭崇韜曰：「此劫陵賊爾，罪不可赦！」莊宗曰：「已宥之矣，不可失信。」遽遣還鎮。明宗入洛，與段凝俱收下獄，已而赦之，勒歸田里。明年，流於德州，賜死。

嗚呼，厚葬之弊，自秦漢已來，率多聰明英偉之主，雖有高談善說之士，極陳其禍福，有不能開其惑者矣！豈非富貴之欲，溺其所自私者篤，而未然之禍，難述於無形，不足以動其心歟？然而聞溫韜之事者，可以少戒也！五代之君，往往不得其死，何暇顧其後哉！獨周太祖能鑒韜之禍，其將終也，為書以遺世宗，使以瓦棺、紙衣而斂。將葬，開棺示人，既葬，刻石以告後世，毋作下宮，毋置守陵妾。其意丁寧切至，然實錄不書其葬之薄厚也。又使葬其平生所服袞冕、通天冠、絳紗袍各二，其一於京師，其一於澶州；又葬其劍、甲各二，其一於河中，其一於大名者，莫能原其旨也。


Chinese text: This work was published before January 1, 1923, and is in the
public domain worldwide because the author died at least 100 years ago.
