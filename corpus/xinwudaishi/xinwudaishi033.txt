嗚呼甚哉！自開平訖於顯德，終始五十三年，而天下五代。士之不幸而生其時，欲全其節而不二者，固鮮矣。於此之時，責士以死與必去，則天下為無士矣。然其習俗，遂以茍生不去為當然。至於儒者，以仁義忠信為學，享人之祿，任人之國者，不顧其存亡，皆恬然以茍生為得，非徒不知愧，而反以其得為榮者，可勝數哉！故吾於死事之臣，有所取焉。君子之於人也，樂成其美而不求其備，況死者人之所難乎？吾於五代，得全節之士三人而已。其初無卓然之節，而終以死人之事者，得十有五人焉，而戰沒者不得與也。然吾取王清、史彥超者，其有旨哉！其有旨哉！作《死事傳》。

張源德
張源德者，不知其世家，或曰本晉人也。少事晉，無所稱。從李罕之以潞州叛晉降梁，罕之遣源德見梁太祖。太祖時，源德自金吾衛將軍為蔡州刺史。梁貞明三年，魏博節度使楊師厚卒，末帝分魏、相等六州為兩鎮，懼魏軍不從，乃遣劉鄩將兵萬人，屯於魏以虞變。魏軍果叛，迫其節度使賀德倫以魏、博二州降晉。當是時，源德為鄩守貝州。晉王入魏，諸將欲先擊貝州，晉王曰：「貝城小而堅，攻之難卒下。且源德雖恃劉鄩之兵，然與滄州相首尾，今德州居其中而無備，不如先取之，則滄、貝之勢分而易圖也。」乃先襲破德州，然後以兵五千攻源德，源德堅守不下，晉軍塹而圍之。

已而劉鄩大敗於故元城，南走黎陽，晉軍攻破洺州，而衛州刺史來昭、邢州節度使閻寶皆以城降晉，磁州刺史靳昭、相州張筠、滄州戴思遠皆棄城走。當此時，晉已先下全燕，而鎮、定皆附於晉，自河以北、山以東，四面千里，六鎮數十州之地皆歸晉，獨貝一州，圍之逾年不可下。源德守既堅，而貝人聞晉已盡有河北，城中食且盡，乃勸源德出降，源德不從，遂見殺。

源德已死，貝人謀曰：「晉圍吾久，吾窮而後降，懼皆不免也。」乃告於晉曰：「吾欲被甲執兵而降，得赦而後釋之，如何？」晉軍許諾，貝人三千出降，已釋甲，晉兵四面圍而盡殺之。

夏魯奇
夏魯奇，字邦傑，青州人也。唐莊宗時，賜姓名曰李紹奇，其後莊宗賜姓名者，皆復其故。魯奇初事梁為宣武軍校，後奔於晉，為衛護指揮使。從周德威攻劉守光於幽州，守光將單廷珪、元行欽以驍勇自負，魯奇每與二將鬥，輒不能解，兩軍皆釋兵而觀之。晉已下魏博，梁將劉鄩軍於洹水，莊宗以百騎覘敵，遇鄩伏兵，圍之數重，幾不得脫，魯奇力戰，手殺百餘人，身被二十餘創，與莊宗決圍而出。莊宗益奇之，以為磁州刺史。從戰中都，擒王彥章，莊宗壯之，賜絹千疋，拜鄭州防禦使。遷河陽節度使，為政有惠愛。徙鎮忠武，河陽之人遮留不得行，父老詣京師乞留，明宗遣中使往諭之，魯奇乃得去。唐師伐荊南，以魯奇為招討副使，無功而還。徙鎮武信，東川董璋反，攻遂州，魯奇閉城拒之，旬月救兵不至，城中食盡，魯奇自刎死，年四十九。

姚洪
姚洪，本梁之小校也。自董璋為梁將，洪嘗事璋，後事唐為指揮使。長興中，遣洪將千人戍閬州。董璋反，遣人以書招洪，洪得璋書，輒投廁中。後璋兵攻破閬州，執洪，璋曰：「爾為健兒，我遇汝厚，奈何負我邪？」洪罵曰：「老賊！爾昔為李七郎奴，掃馬糞，得一臠殘炙，感恩不已。今天子用爾為節度使，何苦反邪？吾能為國家死，不能從人奴以生！」璋怒，然鑊於前，令壯士十人刲其肉而食，洪至死大罵。明宗聞之泣下，錄其二子，而厚恤其家。

王思同
王思同，幽州人也。其父敬柔，娶劉仁恭女，生思同。思同事仁恭為銀胡錄指揮使，仁恭為其子守光所囚，思同奔晉，以為飛勝指揮使。梁、晉相距於莘，遣思同築壘楊劉，以功遷神武十軍都指揮使，累遷鄭州防禦使。思同為人敢勇，善騎射，好學，頗喜為詩，輕財重義，多禮文士，然未嘗有戰功。

明宗時，以久次為匡國軍節度使，徙鎮雄武。是時，吐蕃數為寇，而秦州無亭障，思同列四十餘柵以禦之。居五年，來朝，明宗問以邊事，思同指畫山川，陳其利害。思同去，明宗顧左右曰：「人言思同不管事，能若是邪？」於是始知其材，以為右武衛上將軍、京兆尹、西京留守。石敬瑭討董璋，思同為先鋒指揮使，兵入劍門，而後軍不繼，思同與璋戰，不勝而卻。敬瑭兵罷，思同徙鎮山南西道，已而復為京兆尹、西京留守。

應順元年二月，潞王從珂反鳳翔，馳檄四鄰，言奸臣幸先帝疾病，賊殺秦王而立幼嗣，侵弱宗室，動搖藩方，陳己所以興兵討亂之狀。因遣伶奴安十十以五弦謁思同，欲因其歡以通意。是時，諸鎮皆懷向背，所得潞王書檄，雖以上聞，而不絕其使。獨思同執十十及從珂所使推官郝詡等送京師。湣帝嘉其忠，即以思同為西面行營馬步軍都部署。三月，會諸鎮兵圍鳳翔，破東西關城。從珂兵弱而守甚堅，外兵傷死者眾，從珂登城呼外兵而泣曰：「吾從先帝二十年，大小數百戰，甲不解體，金瘡滿身，士卒固嘗從我矣。今先帝新棄天下，而朝廷信用奸人，離間骨肉，我實何罪而見伐乎？」因慟哭。士卒聞者，皆悲憐之。興元張虔釗攻城西，督戰甚急，士卒苦之，反兵攻虔釗，虔釗走。羽林指揮使楊思權呼曰：「潞王，吾主也！」乃引軍自西門入降從珂。而思同朱知，猶督戰。嚴衛指揮使尹暉麾其眾曰：「城西軍入城受賞矣！何用戰邪？」士卒解甲棄仗，聲聞數里，遂皆入城降。諸鎮之兵皆潰。思同挺身走，至長安，西京副留守劉遂雍閉門不納，乃走潼關。從珂引兵東，至昭應，前鋒追執思同。從珂責曰：「罪可逃乎？」思同曰：「非不知從王而得生，恐終死不能見先帝於地下。」從珂愧其言，乃殺之。漢高祖即位，贈侍中。

張敬達
張敬達，字志通，代州人也，小字生鐵。少以騎射事唐莊宗為廳直軍使。明宗時，為河東馬步軍都指揮使，領欽州刺史，累遷彰國、大同軍節度使，徙鎮武信、晉昌。清泰二年，契丹數犯邊，廢帝以河東節度使石敬瑭兼大同、彰國、振武、威塞等軍蕃漢馬步軍都總管，屯於忻州，屯兵聚噪遮敬瑭呼「萬歲」，敬瑭斬三十餘人以止之。廢帝疑敬瑭有異志，乃以敬達為北面副總管，以分其兵。明年夏，徙敬瑭鎮天平，遂以敬達為大同、彰國、振武、威塞等軍蕃漢馬步軍都部署，敬瑭因此遂反。即以敬達為太原四面招討使。六月，兵圍太原，敬達為長城連柵，雲梯飛炮以攻之，所為城柵將成，輒有大風雨水暴至以壞之。

敬瑭求救於契丹。九月，契丹耶律德光自雁門入，旌旗相屬五十餘里。德光先遣人告敬瑭曰：「吾欲今日破敵可乎？」敬瑭報曰：「大兵遠來，而賊勢方盛，要在成功，不必速也。」使者未復命，而兵已交。敬達陣於西山，契丹以羸騎三千，革鞭木登，人馬皆不甲胄，以趨唐軍。唐軍爭馳之，契丹兵走。追至汾曲，伏發，斷唐軍為二，其在北者皆死，死者萬餘人。敬達收軍柵晉安，契丹圍之。廢帝遣趙延壽、範延光等救之。延壽屯團柏谷，延光屯遼州，相去皆百餘里。契丹兵圍敬達者，自晉安寨南，長百餘里，闊五十里，敬達軍中望之，但見穹廬連屬如岡阜，四面亙以毛索，掛鈴為警，縱犬往來。敬達軍中有夜出者，輒為契丹所得，由是閉壁不敢復出。延壽等皆有二心，無救敬達意。敬達猶有兵五萬人、馬萬匹，久之食盡，削木篩糞以飼其馬，馬死者食之，已而馬盡。副招討使楊光遠勸敬達降晉，敬達自以不忍背唐，而救兵且至，光遠促之不已，敬達曰：「諸公何相迫邪！何不殺我而降？」光遠即斬敬達降。契丹耶律德光聞敬達死，哀其忠，遣人收葬之。

翟進宗〈（張萬迪附）〉
翟進宗、張萬迪者，皆不知其何人也。初皆事唐，後事晉，進宗為淄州刺史，萬迪為登州刺史。楊光遠反，以騎兵數百脅取二刺史至青州，萬迪聽命，而進宗獨不屈，光遠遂殺進宗。出帝贈進宗左武衛上將軍。及光遠平，曲赦青州，雖光遠子孫皆見慰釋，而獨不赦萬迪，暴其罪而斬之。詔求進宗屍，加禮歸葬，葬事官給，以其子仁欽為東頭供奉官。

沈斌
沈斌，字安時，徐州下邳人也。少為軍卒，事梁為拱辰都指揮使。後事唐，從魏王繼岌破蜀，平康延孝，以功為虢州刺史，歷隨、趙等八州刺史。晉開運元年，為祁州刺史。契丹犯塞至於榆林，過祁州，斌以謂契丹深入晉地而歸兵羸乏可擊，即以州兵邀之。契丹以精騎劃門，斌兵多死，城中無備，虜將趙延壽留兵急攻之，延壽招斌降，斌從城上罵延壽曰：「公父子誤計，陷於腥膻，忍以犬羊之眾，殘賊父母之邦，斌能為國死爾，不能效公所為也！」已而城陷，斌自盡，其家屬皆沒於虜。

王清
王清，字去瑕，洺州曲周人也。初事唐為寧衛指揮使。後事晉為奉國都虞候。安從進叛襄州，從高行周攻之，逾年不能下，清謂行周曰：「從進閉孤城以自守，其勢豈得久邪？」因請先登，遂攻破之。開運二年冬，從杜重威戰陽城，清以力戰功為步軍之最，加檢校司徒。是冬，重威軍中渡橋南，虜軍其北以相拒，而虜以精騎並西山出晉軍後，南擊欒城，斷晉餉道。清謂重威曰：「晉軍危矣！今去鎮州五里，而守死於此，營孤食盡，將若之何？請以步兵二千為先鋒，奪橋開路，公率諸軍繼進以入鎮州，可以守也。」重威許之，遣與宋彥筠俱前，清與虜戰，敗之，奪其橋。是時，重威已有二誌，猶豫不肯進，彥筠亦退走，清曰：「吾獨死於此矣！」因力戰而死。年五十三。漢高祖立，贈清太傅。

史彥超
史彥超，雲州人也。為人勇悍驍捷。周太祖起魏時，彥超為漢龍捷都指揮使，以兵從。太祖入立，遷虎捷都指揮使，戍於晉州。劉旻攻晉州，州無主帥，知州王萬敢不能拒，彥超以戍兵堅守月餘，太祖遣王峻救之，旻兵解去。以功遷龍捷右廂都指揮使，領鄭州防禦使。周、漢戰高平，彥超為前鋒，先登陷陣，以功拜感德軍節度使。周兵圍漢太原，契丹救漢，出忻、代。世宗遣符彥卿拒之，以彥超為先鋒，戰忻口，彥超勇憤俱發，左右馳擊，解而復合者數四，遂歿於陣。

是時，世宗敗漢高平，乘勝而進，圍城之役，諸將議不一，故久無成功。世宗欲解去而未決，聞彥超戰死，遽班師，倉卒之際，亡失甚眾。世宗既惜彥超而憤無成功，憂忿不食者數日。贈彥超太師，優恤其家焉。

孫晟
孫晟，初名鳳，又名忌，密州人也。好學，有文辭，尤長於詩。少為道士，居廬山簡寂宮。常畫唐詩人賈島像置於屋壁，晨夕事之。簡寂宮道士惡晟，以為妖，以杖驅出之。乃儒服北之趙、魏，謁唐莊宗於鎮州，莊宗以晟為著作佐郎。天成中，朱守殷鎮汴州，辟為判官。守殷反，伏誅，晟乃棄其妻子，亡命陳、宋之間。安重誨惡晟，以謂教守殷反者晟也，畫其像購之，不可得，遂族其家。

晟奔於吳。是時，李方篡楊氏，多招四方之士，得晟，喜其文辭，使為教令，由是知名。晟為人口吃，遇人不能道寒暄，已而坐定，談辯鋒生，聽者忘倦。尤愛之，引與計議，多合意，以為右僕射，與馮延巳並為相。晟輕延巳為人，常曰：「金碗玉杯而盛狗屎可乎？」晟事父子二十餘年，官至司空，家益富驕，每食不設几案，使眾妓各執一器，環立而侍，號「肉臺盤」，時人多效之。

周世宗征淮，李景懼，始遣泗州牙將王知朗至徐州，奉書以求和，世宗不答。又遣翰林學士鐘謨、文理院學士李德明奉表稱臣，不答。乃遣禮部尚書王崇質副晟奉表，謨與晟等皆言景願割壽、濠、泗、楚、光、海六州之地，歲貢百萬以佐軍。而世宗已取滁、揚、濠、泗諸州，欲盡取淮南乃止，因留使者不遣，而攻壽州益急。謨等見世宗英武非景敵，而師甚盛，壽春且危，乃曰：「願陛下寬臣五日之誅，容臣還取景表，盡獻淮北諸州。」世宗許之，遣供奉官安弘道押德明、崇質南還，而謨與晟皆見留。德明等既還，景悔，不肯割地。世宗亦以暑雨班師，留李重進、張永德等分攻廬、壽，周兵所得揚、泰諸州，皆不能守，景兵復振。重進與永德兩軍相疑，有隙，永德上書言重進反，世宗不聽。景知二將之相疑也，乃以蠟丸書遺重進，勸其反。

初，晟之奉使也，語崇質曰：「吾行必不免，然吾終不負永陵一抷土也。」永陵者，墓也。及崇質還，而晟與鐘謨俱至京師，館於都亭驛，待之甚厚，每朝會入閣，使班東省官後，召見必飲以醇酒。已而周兵數敗，盡失所得諸州，世宗憂之，召晟問江南事，晟不對，世宗怒，未有以發。會重進以景蠟丸書來上，多斥周過惡以為言，由是發怒曰：「晟來使我，言景畏吾神武，願得北面稱臣，保無二心，安得此指斥之言乎？」亟召待衛軍虞候韓通收晟下獄，及其從者二百餘人皆殺之。晟臨死，世宗猶遣近臣問之，晟終不對，神色怡然，正其衣冠南望而拜曰：「臣惟以死報國爾！」乃就刑。晟既死，鐘謨亦貶耀州司馬。其後，世宗怒解，憐晟忠，悔殺之，召拜鐘謨衛尉少卿。景已割江北，遂遣謨還，而景聞晟死，亦贈魯國公。


Chinese text: This work was published before January 1, 1923, and is in the
public domain worldwide because the author died at least 100 years ago.
