高祖睿文聖武昭肅孝皇帝，姓劉氏，初名知遠，其先沙陀部人也，其後世居於太原。知遠弱不好弄，嚴重寡言，面紫色，目多白睛，凜如也。與晉高祖俱事明宗，為偏將。明宗及梁人戰德勝，晉高祖馬甲斷，梁兵幾及，知遠以所乘馬授之，復取高祖馬殿而還，高祖德之。高祖留守北京，以知遠為押衙。

潞王從珂反，湣帝出奔，高祖自鎮州朝京師，遇湣帝於衛州，止傳舍，知遠遣勇士石敢袖鐵槌侍高祖，以虞變。高祖與湣帝議事未決，左右欲兵之，知遠擁高祖入室，敢與左右格鬥而死，知遠即率兵盡殺湣帝左右，留帝傳舍而去。

廢帝入立，高祖復鎮河東，已而有隙，高祖將舉兵，知遠與桑維翰密為高祖謀畫，贊成之。高祖即位於太原，以知遠為侍衛親軍都虞候，領保義軍節度使。契丹耶律德光送高祖至潞州，臨決，指知遠曰：「此都軍甚操剌，無大故勿棄之。」

天福二年，遷侍衛馬步軍都指揮使，領忠武軍節度使。已而以杜重威代知遠領忠武，徙知遠領歸德，知遠恥與重威同制，杜門不出。高祖怒，欲罷其兵職，宰相趙瑩以為不可，高祖乃遣端明殿學士和凝就第宣諭，知遠乃受命。五年，徙鄴都留守。九月，朝京師，高祖幸其第。六年，拜河東節度使、北京留守。七年，高祖崩。

知遠從高祖起太原，有佐命功，自出帝立，與契丹絕盟，用兵北方，常疑知遠勛位已高，幸晉多故而有異志，每優尊之。拜中書令，封太原王、幽州道行營招討使，又拜北面行營都統。開運二年四月，封北平王，三年五月，加守太尉，然王未嘗出兵。契丹寇澶州，別遣偉王攻雁門，敗之於秀容。八月，殺吐渾白承福等族，取其貲鉅萬，良馬數千。

四年，契丹犯京師，出帝北遷，王遣牙將王峻奉表契丹，耶律德光呼之為兒，賜以木拐一，木拐，虜法貴之如中國几杖，非優大臣不可得。峻持拐歸，虜人望之皆避道。峻還，為王言契丹必不能有中國，乃議建國。

二月戊辰，河東行軍司馬張彥威等上箋勸進。辛未，皇帝即位，稱天福十二年。磁州賊首梁暉取相州來歸。武節都指揮使史弘肇取代州，殺其刺史王暉。晉州將藥可儔殺守將駱從朗及括錢使、諫議大夫趙熙來歸。辛巳，陜州留後趙暉、潞州留後王守恩來歸。三月丙戌朔，蠲河東雜稅。辛卯，延州軍亂，逐其節度使周密。壬辰，丹州指揮使高彥詢以其州來歸。壬寅，契丹遁，以其將蕭翰為宣武軍節度使守汴州。夏四月己未，右都押衙楊邠為樞密使，蕃漢兵馬都孔目官郭威權樞密副使。契丹陷相州，殺梁暉。癸亥，立魏國夫人李氏為皇后。甲子，河東節度判官蘇逢吉、觀察推官蘇禹珪為中書侍郎、同中書門下平章事。乙丑，侍衛親軍步軍都指揮使史弘肇取潞州。戊辰，奉國指揮使武行德以河陽來歸。史弘肇取澤州。丙子，契丹耶律德光卒於欒城，契丹入於鎮州。五月甲午，太原尹劉崇為北京留守。丙申，如東京。蕭翰遁歸於契丹，以郇國公李從益知南朝軍國事。戊申，次絳州，刺史李從朗來歸。六月丙辰，次河陽，殺李從益及其母於京師。甲子，至自太原。戊辰，改國號漢，赦罪人、蠲民稅。于闐遣使者來。是夏，劉句薨。秋閏七月乙丑，禁造契丹服器。天雄軍節度使杜重威反，天平軍節度使高行周為鄴都行營都部署以討之。庚辰，追尊祖考為皇帝，妣為皇后：高祖湍謚曰明元，廟號文祖，祖妣李氏謚曰明貞；曾祖昂謚曰恭僖，廟號德祖，祖妣楊氏謚曰恭惠；祖僎謚曰昭憲，廟號翼祖，祖妣李氏謚曰昭穆；考典謚曰章聖，廟號顯祖，妣安氏謚曰章懿。以漢高皇帝為高祖，光武皇帝為世祖，皆不祧。八月，護聖指揮使白再榮逐契丹，以鎮州來歸。丙申，安國軍節度使薛懷讓殺契丹之將劉鐸，入於邢州。九月甲戌，吏部尚書竇貞固守司空兼門下侍郎，翰林學士、中書舍人李濤為中書侍郎：同中書門下平章事。庚辰，北征。冬十月甲申，次韋城，赦河北。十一月壬申，杜重威降。十二月癸巳，至自鄴都。

乾祐元年春正月乙卯，大赦，改元。己未，更名暠。丁丑，皇帝崩於萬歲殿。

隱皇帝，高祖第二子承祐也。高祖即位，拜右衛上將軍、大內都點檢。魏王承訓長而賢，高祖愛之，方屬以為嗣，承訓薨，高祖不豫，悲哀疾劇，乃以承祐屬諸將相。宰相蘇逢吉曰：「皇子承祐未封王，請亟封之。」未及封而高祖崩，秘不發喪，殺杜重威。

乾祐元年二月辛巳，封承祐周王。是日，皇帝即位於柩前。壬辰，右衛大將軍、鳳翔巡檢使王景崇及蜀人戰於大散關，敗之。癸巳，大赦。三月壬戌，竇貞固為大行皇帝山陵使，吏部侍郎段希堯為副，太常卿張昭為禮儀使，兵部侍郎盧價為鹵簿使，御史中丞邊蔚為儀仗使。丁丑，李濤罷。護國軍節度使李守貞反，陷潼關。夏四月辛巳，陜州兵馬都監王玉克潼關。壬午，永興軍將趙思綰叛附於李守貞，客省使王峻帥師屯於關西。楊邠為中書侍郎兼吏部尚書、同中書門下平章事，郭威為樞密使，鎮寧軍節度使郭從義為永興軍兵馬都部署。戊子，保義軍節度使白文珂為河中兵馬都部署。河決原武。五月己未，回鶻遣使者來。乙亥，魏州內黃民武進妻一產三男子。河決滑州魚池。旱，蝗。秋七月戊申朔，彰德軍節度使王繼弘殺其判官張易。翙鵒食蝗。丙辰，禁捕翙鵒。庚申，郭威同中書門下平章事。癸亥，契丹鄚州刺史王彥徽來奔。庚午，殺成德軍副使張鵬。乙亥，王景崇叛附於李守貞。八月壬午，郭威討李守貞。九月，西面行營都虞候尚弘遷及趙思綰戰，敗績。冬十月甲申，吐蕃使斯漫篤蘭氈藥斯來。十一月甲寅，殺太子太傅李崧，滅其族。壬申，葬睿文聖武昭肅孝皇帝於睿陵。十二月己卯，彰武軍節度使高允權殺太子太師致仕劉景巖。

二年春正月乙巳朔，赦囚。二月丙子，蠲民紐配租。夏五月，李守貞之將周光遜降。乙丑，趙思綰降。六月辛卯，回鶻首領楊彥珣來。西涼府遣使者來。蝗。秋七月丁巳，郭威殺華州留後趙思綰於京兆。甲子，克河中。八月，郭從義殺前永興巡檢喬守溫。丙戌，郭威使來獻俘。冬十月，契丹寇趙、魏，群臣進添都馬。契丹陷內丘。己丑，郭威及宣徽南院使王峻伐契丹。十一月，契丹遁。

三年春正月，西面行營都部署趙暉克鳳翔。丙午，郭威進添都馬。壬子，趙暉獻馘俘。二月甲戌，旌表潁州汝陰民麹溫門閭。三月己酉，寒食，望祭於南禦園。夏四月壬午，郭威以樞密使為天雄軍節度使。六月癸卯，河決原武。秋八月，達靼來附。冬十一月丙子，殺楊邠及侍衛親軍都指揮使史弘肇、三司使王章，皆滅其族。郭威反。庚辰，義成軍節度使宋延渥叛附於威。壬午，威犯封丘，泰寧軍節度使慕容彥超軍於七里店。癸未，勞軍於北郊。甲申，勞軍於劉子陂。慕容彥超及郭威戰，敗績，開封尹侯益叛降於威。郭允明反。乙酉，皇帝崩，蘇逢吉自殺。漢亡。

嗚呼！人君即位稱元年，常事爾，古不以為重也。孔子未修《春秋》，其前固已如此，雖暴君昏主，妄庸之史，其記事先後遠近，莫不以歲月一二數之，乃理之自然也。其謂一為元，亦未嘗有法，蓋古人之語爾。及後世曲學之士，始謂孔子書「元年」為《春秋》大法，遂以改元為重事。自漢以後，又名年以建元，而正偽紛雜，稱號遂多，不勝其紀也。五代，亂世也，其事無法而不合於理者多矣，皆不足道也。至其年號乖錯以惑後世，則不可以不明。初，梁太祖以乾化二年遇弒，明年，末帝已誅友珪，黜其鳳歷之號，復稱乾化三年，尚為有說。至漢高祖建國，黜晉出帝開運四年，復稱天福十二年者，何哉？蓋以其愛憎之私爾。方出帝時，漢高祖居太原，常憤憤下視晉，而晉亦陽優禮之，幸而未見其隙。及契丹滅晉，漢未嘗有赴難之意。出帝已北遷，方陽以兵聲言追之，至土門而還。及其即位改元，而黜開運之號，則其用心可知矣。蓋其於出帝無復君臣之義，而幸禍以為利者，其素誌也，可勝嘆哉！夫所謂有諸中必形於外者，其見於是乎！


Chinese text: This work was published before January 1, 1923, and is in the
public domain worldwide because the author died at least 100 years ago.
