太祖聖神恭肅文武孝皇帝，姓郭氏，邢州堯山人也。父簡，事晉為順州刺史。劉仁恭攻破順州，簡見殺，子威少孤，依潞州人常氏。潞州留後李繼韜募勇敢士為軍卒，威年十八，以勇力應募。為人負氣，好使酒，繼韜特奇之。威嘗遊於市，市有屠者，常以勇服其市人。威醉，呼屠者，使進幾割肉，割不如法，叱之。屠者披其腹示之曰：「爾勇者，能殺我乎？」威即前取刀刺殺之。一市皆驚，威頗自如。為吏所執，繼韜惜其勇，陰縱之使亡，已而復召置麾下。繼韜叛晉附於梁，後莊宗滅梁，繼韜誅死，其麾下兵悉隸從馬直，威以通書算補為軍吏。好讀《閫外春秋》，略知兵法，後為侍衛軍吏。漢高祖為侍衛親軍都虞候，尤親愛之。後高祖所臨鎮，嘗以威從。契丹滅晉，漢高祖起兵太原，即皇帝位，拜威樞密副使。

乾祐元年正月，高祖疾大漸，以隱帝托威及史弘肇等。隱帝即位，拜威樞密使。是歲三月，河中李守貞、永興趙思綰、鳳翔王景崇相次反，隱帝遣白文珂、郭從義、常思等分討之，久皆無功。隱帝謂威曰：「吾欲煩公可乎？」威對曰：「臣不敢請，亦不敢辭，惟陛下命。」乃加拜威同中書門下平章事，使西督諸將。威居軍中，延見賓客，褒衣博帶，及臨陣行營，幅巾短後，與士卒無異；上所賜予，與諸將會射，恣其所取，其餘悉以分賜士卒，將士皆歡樂。威至河中，自柵其城東，思柵其南，文珂柵其西，調五縣丁二萬人築連壘以護三柵。諸將皆謂守貞窮寇，破在旦夕，不宜勞人如此，威不聽。已而守貞數出兵擊壞連壘，威輒補之，守貞輒復出擊，每出必有亡失。久之，城中兵食俱盡，威曰：「可矣！」乃治攻具，為期日，四面攻之，破其羅城，守貞與妻子自焚死，思綰、景崇相次降。

隱帝勞威以玉帶，加檢校太師兼侍中，威辭曰：「臣事先帝，見功臣多矣，未嘗以玉帶賜之。」因言：「臣幸得率行伍，假漢威靈以破賊者，豈特臣之功，皆將相之賢，有以安朝廷，撫內外，而饋餉以時，故臣得以專事征伐。」隱帝以威為賢，於是悉召楊邠、史弘肇、蘇逢吉、禹珪、竇貞固、王章等皆賜以玉帶，威乃受。威又推功大臣，請加爵賞，於是加貞固司空，逢吉司徒，禹珪、邠左右僕射。已而又曰：「此特漢廷親近之臣耳。漢諸宗室、天下方鎮，外暨荊、浙、湖南，皆未及也。」由是濫賞遍於天下。

是冬，契丹寇邊，威以樞密使北伐，至魏州，契丹遁。三年二月，師還。四月，拜威鄴都留守、天雄軍節度使，仍以樞密使之鎮。宰相蘇逢吉以謂樞密使不可以藩鎮兼領，與史弘肇等固爭。久之，卒以樞密使行，詔河北諸州皆聽威節度。

隱帝與李業等謀，已殺史弘肇等，詔鎮寧軍節度使李弘義殺侍衛步軍指揮使王殷於澶州，又詔侍衛馬軍指揮使郭崇殺威及宣徽使王峻於魏。詔書先至澶州，弘義恐事不果，反以詔書示殷，殷與弘義遣人告威。已而詔殺威、峻使者亦馳騎至，威匿詔書，召樞密使院吏魏仁浦謀於臥內。仁浦勸威反，教威倒用留守印，更為詔書，詔威誅諸將校以激怒之，將校皆憤然效用。

十一月丁丑，威遂舉兵渡河。隱帝遣開封尹侯益、保大軍節度使張彥超、客省使閻晉卿等率兵拒威，又遣內養瑽脫覘威所向。瑽脫為威所得，威乃附脫奏請縛李業等送軍中。隱帝得威奏，以示業等，業等皆言威反狀已白，乃悉誅威家屬於京師。庚辰，威至滑州，義成軍節度使宋延渥叛於漢來降。壬午，犯封丘。甲辰，及泰寧軍節度使慕容彥超戰於劉子陂，彥超敗，奔於兗州。郭允明反，弒隱帝於趙村。丙戌，威入京師，縱火大掠。戊子，率百官朝太后於明德門，請立嗣君。太后下令：文武百寮、六軍將校，議擇賢明，以承大統。庚寅，威率百官詣明德門，請立武寧軍節度使赟為嗣。遣太師馮道迎赟於徐州。辛卯，請太后臨朝聽政，以王峻為樞密使，翰林學士、尚書兵部侍郎範質為副使。

十二月甲午朔，威北伐契丹，軍於滑州。癸丑，至澶州而旋。王峻遣郭崇以騎七百逆劉赟於宋州，殺之，其將鞏廷美、楊溫為赟守徐州。戊午，次臯門，漢宰相竇貞固、蘇禹珪來勸進。庚申，太后制以威監國。

廣順元年春正月丁卯，皇帝即位，大赦，改元，國號周。己巳，上漢太后尊號曰昭聖皇太后。戊寅，漢劉崇自立於太原。己卯，馮道為中書令。二月辛丑，西州回鶻使都督來。丁未，契丹兀欲遣使裊骨支來。癸丑，寒食，望祭於蒲池。丁巳，尚書左丞田敏使於契丹。回鶻使摩尼來。三月甲戌，武寧軍節度使王彥超克徐州。夏四月甲午，立夫人董氏為德妃。五月辛未，追尊祖考為皇帝，妣為皇后：高祖璟謚曰睿和，廟號信祖，祖妣張氏謚曰睿恭；曾祖諶謚曰明憲，廟號僖祖，祖妣申氏謚曰明孝；祖蘊謚曰翼順，廟號義祖，祖妣韓氏謚曰翼敬；考謚曰章肅，廟號慶祖，妣王氏謚曰章德。六月辛亥，範質及戶部侍郎判三司李穀為中書侍郎、同中書門下平章事。竇貞固、蘇禹珪罷。癸丑，範質參知樞密院事。丁巳，宣徽北院使翟光鄴為樞密副使。秋七月戊寅，幸王峻第。八月壬寅，契丹來歸趙瑩之喪。冬十月丙午，漢人來討，攻自晉州。十一月，王峻及建雄軍節度使王彥超拒之。十二月，慕容彥超反。

二年春正月甲子，侍衛步軍都指揮使曹英為兗州行營都部署。庚午，高麗王昭使其廣評侍郎徐逢來。二月庚寅，府州防禦使折德扆克岢嵐軍。三月丁巳朔，寒食，望祭於郊。戊辰，內客省使鄭仁誨為樞密副使，翟光鄴罷。夏五月庚申，東征，李穀留守東都，鄭仁誨為大內都點檢。癸亥，次曹州，赦流罪以下囚。乙亥，克兗州。壬午，赦兗州。六月乙酉朔，幸曲阜，祠孔子。庚子，至自兗州。秋九月乙丑，太僕少卿王演使於高麗。契丹寇邊。

三年春正月乙卯，麟州刺史楊重訓叛於漢，來附。閏月丙戌，回鶻使獨呈相溫來。二月甲子，貶王峻為商州司馬。三月甲申，封榮為晉王。丙戌，鄭仁誨罷。己丑，棣州團練使王仁鎬為左衛大將軍、樞密副使。夏六月，大雨，水。秋七月，契丹盧臺軍使張藏英來奔。九月，吐渾黨富達等來。冬十月庚申，馮道為奉迎神主使。十一月癸未，党項使吳帖磨五等來。十二月戊申，四廟神主至自西京，迎之於西郊，祔於太廟。壬申，殺天雄軍節度使王殷。乙亥，享於太廟。

顯德元年春正月丙子朔，有事於南郊，大赦，改元，群臣上尊號曰聖明文武仁德皇帝。戊寅，罷鄴都。丙戌，鎮寧軍節度使鄭仁誨為樞密使。壬辰，端明殿學士、戶部侍郎王溥為中書侍郎、同中書門下平章事，王仁鎬罷。是日，皇帝崩於滋德殿。


Chinese text: This work was published before January 1, 1923, and is in the
public domain worldwide because the author died at least 100 years ago.
