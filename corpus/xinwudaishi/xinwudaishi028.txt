豆盧革
豆盧革，父瓚，唐舒州刺史。豆盧為世名族，唐末天下亂，革避地之中山，唐亡，為王處直掌書記。莊宗在魏，議建唐國，而故唐公卿之族遭亂喪亡且盡，以革名家子，召為行臺左丞相。莊宗即位，拜同中書門下平章事。革雖唐名族，而素不學問，除拜官吏，多失其序，常為尚書郎蕭希甫駁正，革頗患之。莊宗已滅梁，革乃薦韋說為相。說，唐末為殿中侍御史，坐事貶南海，後事梁為禮部侍郎。革以說能知前朝事，故引以佐己，而說亦無學術，徒以流品自高。

是時，莊宗內畏劉皇后，外惑宦官、伶人，郭崇韜雖盡忠於國，而亦無學術，革、說俯仰默默無所為，唯諾崇韜而已。唐、梁之際，仕宦遭亂奔亡，而吏部銓文書不完，因緣以為奸利，至有私鬻告敕，亂易昭穆，而季父、母舅反拜侄、甥者，崇韜請論以法。是時唐新滅梁，朝廷紀綱未立，議者以為宜革以漸，而崇韜疾惡太甚，果於必行，說、革心知其未可，而不能有所建言。是歲冬，選人吳延皓改亡叔告身行事，事發，延皓及選吏尹玫皆坐死，尚書左丞判吏部銓崔沂等皆貶，說、革詣閣門待罪。由是一以新法從事，往往以偽濫駁放而斃踣羈旅、號哭道路者，不可勝數。及崇韜死，說乃教門人上書言其事，而議者亦以罪之。

是歲，大水，四方地連震，流民殍死者數萬人，軍士妻子皆采穭以食。莊宗日以責三司使孔謙，謙不知所為。樞密小吏段徊曰：「臣嘗見前朝故事，國有大故，則天子以朱書御劄問宰相。水旱，宰相職也。」莊宗乃命學士草詔，手自書之，以問革、說。革、說不能對，第曰：「陛下威德著於四海，今西兵破蜀，所得珍寶億萬，可以給軍。水旱，天之常道，不足憂也。」革自為相，遭天下多故，而方服丹砂煉氣以求長生，嘗嘔血數日，幾死。二人各以其子為拾遺，父子同省，人以為非，遽改佗官，而革以說子為弘文館學士，說以革子為集賢院學士。

莊宗崩，革為山陵使，莊宗已祔廟，革以故事當出鎮，乃還私第，數日未得命，而故人賓客趣使入朝。樞密使安重誨詬之於朝曰：「山陵使名尚在，不俟改命，遽履新朝，以我武人可欺邪！」諫官希旨，上疏誣革縱田客殺人，說坐與鄰人爭井，遂俱罷。革貶辰州刺史，說漵州刺史，所在馳驛發遣。宰相鄭玨、任圜三上章，請毋行後命，不報。革復坐請俸私自入，說賣官與選人，責授革費州司戶參軍，說夷州司戶參軍，皆員外置同正員。已而竄革陵州，說合州，皆長流百姓。

初，說嘗以罪竄之南海，遇赦，還寓江陵，與高季興相知，及為相，常以書幣相問遺。唐兵伐蜀，季興請以兵入三峽，莊宗許之，使季興自取夔、忠、萬、歸、峽等州為屬郡。及破蜀，季興無功，而唐用佗將取五州。明宗初即位，季興數請五州，以謂先帝所許，朝廷不得已而與之。及革、說再貶，因以其事歸罪二人。天成二年夏，詔陵、合州刺史監賜自盡。

革子升，說子濤，皆官至尚書郎，坐其父廢。至晉天福初，濤為尚書膳部員外郎，卒。○盧程

盧程，不知其世家何人也。唐昭宗時，程舉進士，為鹽鐵出使巡官。唐亡，避亂燕、趙，變服為道士，遊諸侯間。豆盧革為王處直判官，盧汝弼為河東節度副使，二人皆故唐時名族，與程門地相等，因共薦之以為河東節度推官。莊宗嘗召程草文書，程辭不能。其後戰胡柳，掌書記王誠歿於陣，莊宗還軍太原，置酒謂監軍張承業曰：「吾以卮酒辟一書記於坐。」因舉卮屬巡官馮道。程位在道上，以嘗辭不能，故不用，而遷程支使。程大恨曰：「用人不以門閥而先田舍兒邪！」

莊宗已即位，議擇宰相，而盧汝弼、蘇循已死，次節度判官盧質當拜，而質不樂行事，乃言豆盧革與程皆故唐時名族，可以為相，莊宗以程為中書侍郎、同平章事。是時，朝廷新造，百度未備，程、革拜命之日，肩輿導從，喧呼道中。莊宗聞其聲以問左右，對曰：「宰相檐子入門。」莊宗登樓視之，笑曰：「所謂似是而非者也。」

程奉皇太后冊，自魏至太原，上下山險，所至州縣，驅役丁夫，官吏迎拜，程坐肩輿自若，少忤其意，必加笞辱。人有假驢夫於程者，程帖興唐府給之，府吏啟無例，程怒笞吏背。少尹任圜，莊宗姊婿也，詣程訴其不可。程戴華陽巾，衣鶴氅，據幾決事，視圜罵曰：「爾何蟲豸，恃婦家力也！宰相取給州縣，何為不可！」圜不對而去，夜馳至博州見莊宗。莊宗大怒，謂郭崇韜曰：「朕誤相此癡物，敢辱予九卿！」趣令自盡，崇韜亦欲殺之，賴盧質力解之，乃罷為右庶子。莊宗入洛，程於路墜馬，中風卒，贈禮部尚書。

任圜
任圜，京兆三原人也。為人明敏，善談辯，見者愛其容止，及聞其論議縱橫，益皆悚動。李嗣昭節度昭義，辟圜觀察支使。梁兵築夾城圍潞州，逾年而晉王薨，晉兵救潞者皆解去。嗣昭危甚，問圜去就之計，圜勸嗣昭堅守以待，不可有二心。已而莊宗攻破梁夾城，聞圜為嗣昭畫守計，甚嘉之，由是益知名。其後嗣昭與莊宗有隙，圜數奉使往來，辨釋讒構，嗣昭卒免於禍，圜之力也。嗣昭從莊宗戰胡柳，擊敗梁兵，圜頗有功，莊宗勞之曰：「儒士亦破體邪？仁者之勇，何其壯也！」

張文禮弒王镕，莊宗遣嗣昭討之。嗣昭戰歿，圜代將其軍，號令嚴肅。既而文禮子處球等閉城堅守，不可下，圜數以禍福諭鎮人，鎮人信之。圜嘗擁兵至城下，處球登城呼圜曰：「城中兵食俱盡，而久抗王師，若泥首自歸，懼無以塞責，幸公見哀，指其生路。」圜告之曰：「以子先人，固難容貸，然罰不及嗣，子可從輕。其如拒守經年，傷吾大將，一朝困竭，方布款誠，以此計之，子亦難免。然坐而待斃，曷若伏而俟命？」處球流涕曰：「公言是也！」乃遣子送狀乞降，人皆稱圜其言不欺。既而佗將攻破鎮州，處球雖見殺，而鎮之吏民以嘗乞降，故得保其家族者甚眾。

其後以鎮州為北京，拜圜工部尚書，兼真定尹、北京副留守知留守事，為政有惠愛。明年，郭崇韜兼領成德軍節度使，改圜行軍司馬，仍知真定府事。圜與崇韜素相善，又為其司馬，崇韜因以鎮州事托之，而圜多所違異。初，圜推官張彭為人傾險貪黷，圜不能察，信任之，多為其所賣。及崇韜領鎮，彭為圜謀隱其公廨錢。莊宗遣宦者選故趙王時宮人百餘，有許氏者尤有色，彭賂守者匿之。後事覺，召彭詣京師，將罪之，彭懼，悉以前所隱公錢簿書獻崇韜，崇韜深德彭，不殺，由是與圜有隙。同光三年，圜罷司馬，守工部尚書。

魏王繼岌暨崇韜伐蜀，懼圜攻己於後，乃辟圜參魏王軍事。蜀滅，表圜黔南節度使，圜懇辭不就。繼岌殺崇韜，以圜代將其軍而旋。康延孝反，繼岌遣圜將三千人，會董璋、孟知祥等兵，擊敗延孝於漢州，而魏王先至渭南，自殺，圜悉將其軍以東。明宗嘉其功，拜圜同中書門下平章事，兼判三司。是時，明宗新誅孔謙，圜選辟才俊，抑絕僥幸，公私給足，天下便之。

是秋，韋說、豆盧革罷相，圜與安重誨、鄭玨、孔循議擇當為相者，圜意屬李琪，而玨、循雅不欲琪為相，謂重誨曰：「李琪非無文藝，但不廉耳！宰相，端方有器度者足以為之，太常卿崔協可也。」重誨以為然。佗日，明宗問誰可相者，重誨即以協對。圜前爭曰：「重誨未諳朝廷人物，為人所賣。天下皆知崔協不識文字，而虛有儀表，號為『沒字碑』。臣以陛下誤加采擢，無功幸進，此不知書，以臣一人取笑足矣，相位有幾，豈容更益笑端？」明宗曰：「宰相重位，卿等更自詳審。然吾在藩時，識易州刺史韋肅，世言肅名家子，且待我甚厚，置之此位可乎？肅或未可，則馮書記先朝判官，稱為長者，可以相矣！」馮書記者，道也。議未決，重誨等退休於中興殿廓下，孔循不揖，拂衣而去，行且罵曰：「天下事一則任圜，二則任圜，圜乃何人！」圜謂重誨曰：「李琪才藝，可兼時輩百人，而讒夫巧沮，忌害其能，若舍琪而相協，如棄蘇合之丸而取蜣良之轉也！」重誨笑而止。然重誨終以循言為信，居月余，協與馮道皆拜相。協在相位數年，人多嗤其所為，然圜與重誨交惡自協始。

故事，使臣出四方，皆自戶部給券，重誨奏請自內出，圜以故事爭之，不能得，遂與重誨辨於帝前，圜聲色俱厲。明宗罷朝，後宮嬪御迎前問曰：「與重誨論者誰？」明宗曰：「宰相也。」宮人奏曰：「妾在長安，見宰相奏事，未嘗如此，蓋輕大家耳！」明宗由是不悅，而使臣給券卒自內出，圜益憤沮。重誨嘗過圜，圜出妓，善歌而有色，重誨欲之，圜不與，由是二人益相惡。而圜遽求罷職，乃罷為太子少保。圜不自安，因請致仕，退居於磁州。

朱守殷反於汴州，重誨誣圜與守殷連謀，遣人矯制殺之。圜受命怡然，聚族酣飲而死。明宗知而不問，為下詔，坐圜與守殷通書而言涉怨望。湣帝即位，贈圜太傅。

趙鳳
趙鳳，幽州人也，少以儒學知名。燕王劉守光時，悉黥燕人以為兵，鳳懼，因髡為僧，依燕王弟守奇自匿。守奇奔梁，梁以守奇為博州刺史，鳳為其判官。守奇卒，鳳去為鄆州節度判官。晉取鄆州，莊宗聞鳳名，得之喜，以為扈鑾學士。莊宗即位，拜鳳中書舍人、翰林學士。

莊宗及劉皇后幸河南尹張全義第，酒酣，命皇后拜全義為父。明日，遣宦者命學士作箋上全義，以父事之，鳳上書極言其不可。全義養子郝繼孫犯法死，宦官、伶人冀其貲財，固請籍沒，鳳又上書言：「繼孫為全義養子，不宜有別籍之財，而於法不至籍沒，刑人利財，不可以示天下。」是時，皇后及群小用事，鳳言皆不見納。

明宗武君，不通文字，四方章奏，常使安重誨讀之。重誨亦不知書，奏讀多不稱旨。孔循教重誨求儒者置之左右，而兩人皆不知唐故事，於是置端明殿學士，以馮道及鳳為之。

鳳好直言而性剛強，素與任圜善，自圜為相，頗薦進之。初，端明殿學士班在翰林學士下，而結銜又在官下。明年，鳳遷禮部侍郎，因諷圜升學士於官上，又詔班在翰林學士上。圜為重誨所殺，而誣以謀反。是時，重誨方用事，雖明宗不能詰也，鳳獨號哭呼重誨曰：「任圜天下義士，豈肯謀反！而公殺之，何以示天下？」重誨慚不能對。

術士周玄豹以相法言人事多中，莊宗尤信重之，以為北京巡官。明宗為內衙指揮使，重誨欲試玄豹，乃使佗人與明宗易服，而坐明宗於下坐，召玄豹相之，玄豹曰：「內衙，貴將也，此不足當之。」乃指明宗於下坐曰：「此是也！」因為明宗言其後貴不可言。明宗即位，思玄豹以為神，將召至京師，鳳諫曰：「好惡，上所慎也。今陛下神其術而召之，則傾國之人，皆將奔走吉兇之說，轉相惑亂，為患不細。」明宗遂不復召。

朱守殷反，明宗幸汴州，守殷已誅，又詔幸鄴。是時，從駕諸軍方自河南徙家至汴，不欲北行，軍中為之洶洶。而定州王都以為天子幸汴州誅守殷，又幸鄴以圖己，因疑不自安。宰相率百官詣閣，請罷幸鄴，明宗不聽，人情大恐，群臣不復敢言。鳳手疏責安重誨，言甚切直，重誨以白，遂罷幸。

有僧遊西域，得佛牙以獻，明宗以示大臣。鳳言：「世傳佛牙水火不能傷，請驗其真偽。」因以斧斫之，應手而碎。是時，宮中施物已及數千，因鳳碎之乃止。

天成四年夏，拜門下侍郎、同中書門下平章事。秘書少監於嶠者，自莊宗時與鳳俱為翰林學士，而嶠亦訐直敢言，與鳳素善。及鳳已貴，而嶠久不遷，自以材名在鳳上而不用，因與蕭希甫數非斥時政，尤詆訾鳳，鳳心銜之，未有以發。而嶠與鄰家爭水竇，為安重誨所怒，鳳即左遷嶠秘書少監。嶠因被酒往見鳳，鳳知其必不遜，乃辭以沐發，嶠詬直吏，又溺於從者直盧而去。省吏白鳳，嶠溺於客次，且詬鳳。鳳以其事聞，明宗下詔奪嶠官，長流武州百姓，又流振武，天下冤之。

其後安重誨為邊彥溫等告變，明宗詔彥溫等廷詰，具伏其詐，即斬之。後數日，鳳奏事中興殿，啟曰：「臣聞奸人有誣重誨者。」明宗曰：「此閑事，朕已處置之，卿可無問也。」鳳曰：「臣所聞者，系國家利害，陛下不可以為閑。」因指殿屋曰：「此殿所以尊嚴宏壯者，棟樑柱石之所扶持也，若折其一棟，去其一柱，則傾危矣。大臣，國之棟樑柱石也，且重誨起微賤，歷艱危，致陛下為中興主，安可使奸人動搖！」明宗改容謝之曰：「卿言是也。」遂族彥溫等三家。

其後重誨得罪，群臣無敢言者，獨鳳數言重誨盡忠。明宗以鳳為朋黨，罷為安國軍節度使。鳳在鎮所得俸祿，悉以分將校賓客。廢帝入立，召為太子太保。病足居於家，疾篤，自筮，投蓍而嘆曰：「吾家世無五十者，又皆窮賤，吾今壽過其數而富貴，復何求哉！」清泰二年卒於家。

李襲吉
李襲吉，父圖，洛陽人，或曰唐相林甫之後也。乾符中，襲吉舉進士，為河中節度使李都搉鹽判官。後去之晉，晉王以為榆次令，遂為掌書記。襲吉博學，多知唐故事。遷節度副使，官至諫議大夫。晉王與梁有隙，交兵累年，後晉王數困，欲與梁通和，使襲吉為書諭梁，辭甚辨麗。梁太祖使人讀之，至於「毒手尊拳，交相於暮夜，金戈鐵馬，蹂踐於明時」，嘆曰：「李公僻處一隅，有士如此，使吾得之，傅虎以翼也！」顧其從事敬翔曰：「善為我答之。」及翔所答，書辭不工，而襲吉之書，多傳於世。襲吉為人恬淡，以文辭自娛，天祐三年卒。以盧汝弼代為副使。

汝弼工書畫，而文辭不及襲吉。其父簡求為河東節度使，為唐名家，故汝弼亦多知唐故事。晉王薨，莊宗嗣為晉王，承制封拜官爵皆出汝弼。十八年，卒。

莊宗即位，贈襲吉禮部尚書、汝弼兵部尚書。

張憲
張憲，字允中，晉陽人也。為人沈靜寡欲，少好學，能鼓琴飲酒。莊宗素知其文辭，以為天雄軍節度使掌書記。莊宗即位，拜工部侍郎、租庸使，遷刑部侍郎、判吏部銓、東都副留守。憲精於吏事，甚有能政。

莊宗幸東都，定州王都來朝，莊宗命憲治鞠場，與都擊鞠。初，莊宗建號於東都，以鞠場為即位壇，於是憲言：「即位壇，王者所以興也。漢高阝南、魏繁陽壇，至今皆在，不可毀。」乃別治宮西為鞠場，場未成，莊宗怒，命兩虞候亟毀壇以為場。憲退而嘆曰：「此不祥之兆也！」

初，明宗北伐契丹，取魏鎧仗以給軍，有細鎧五百，憲遂給之而不以聞。莊宗至魏，大怒，責憲馳自取之，左右諫之乃止。又問憲庫錢幾何。憲上庫簿有錢三萬緡，莊宗益怒，謂其嬖伶史彥瓊曰：「我與群臣飲博，須錢十餘萬，而憲以故紙給我。我未渡河時，庫錢常百萬緡，今復何在？」彥瓊為憲解之乃已。

郭崇韜伐蜀，薦憲可任為相，而宦官、伶人不欲憲在朝廷，樞密承旨段徊曰：「宰相在天子面前，事有非是，尚可改作，一方之任，茍非其人，則為患不細。憲材誠可用，不如任以一方。」乃以為太原尹、北京留守。

趙在禮作亂，憲家在魏州，在禮善待其家，遣人以書招憲，憲斬其使，不發其書而上之。莊宗遇弒，明宗入京師，太原猶未知，而永王存霸奔於太原。左右告憲曰：「今魏兵南向，主上存亡未可知，存霸之來無詔書，而所乘馬斷其鞦，豈非戰敗者乎！宜拘之以俟命。」憲曰：「吾本書生，無尺寸之功，而人主遇我甚厚，豈有懷二心以幸變，第可與之俱死爾！」憲從事張昭遠教憲奉表明宗以勸進，憲涕泣拒之。已而存霸削髮，見北京巡檢符彥超，願為僧以求生，彥超麾下兵大噪，殺存霸。憲出奔沂州，亦見殺。

嗚呼！予於死節之士，得三人而失三人焉。鞏廷美、楊溫之死，予既已哀之。至於張憲之事，尤為之痛惜也。予於舊史考憲事實，而永王存霸、符彥超與憲傳所書始末皆不同，莫得而考正。蓋方其變故倉卒之時。傳者失之爾。然要其大節，亦可以見也，憲之志誠可謂忠矣。當其不顧其家，絕在禮而斬其使，涕泣以拒昭遠之說，其志甚明。至其欲與存霸俱死，及存霸被殺，反棄太原而出奔，然猶不知其心果欲何為也。而舊史書憲坐棄城而賜死，予亦以為不然。予之於憲固欲成其美誌，而要在憲失其官守而其死不明，故不得列於死節也。

蕭希甫
蕭希甫，宋州人也。為人有機辯，多矯激，少舉進士，為梁開封尹袁象先掌書記。象先為青州節度使，以希甫為巡官。希甫不樂，乃棄其母妻，變姓名，亡之鎮州，自稱青州掌書記，謁趙王王镕。镕以希甫為參軍，尤不樂，居歲餘，又亡之易州，削髮為僧，居百丈山。莊宗將建國於魏，置百官，求天下隱逸之士，幽州李紹宏薦希甫為魏州推官。

莊宗即帝位，欲以知制誥，有詔定內宴儀，問希甫：「樞密使得坐否？」希甫以為不可。樞密使張居翰聞之怒，謂希甫曰：「老夫歷事三朝天子，見內宴數百，子本田舍兒，安知宮禁事？」希甫不能對。由是宦官用事者皆切齒。宰相豆盧革等希宦官旨，共排斥之，以為駕部郎中，希甫失誌，尤怏怏。

莊宗滅梁，遣希甫宣慰青齊，希甫始知其母已死，而妻袁氏亦改嫁矣。希甫乃發哀服喪，居於魏州，人有引漢李陵書以譏之曰：「老母終堂，生妻去室。」時皆傳以為笑。

明宗即位，召為諫議大夫。是時，復置匭函，以希甫為使，希甫建言：「自兵亂相乘，王綱大壞，侵欺淩奪，有力者勝。凡略人之妻女，占人之田宅，奸臟之吏，刑獄之冤者，何可勝紀？而匭函一出，投訴必多，至於功臣貴戚，有不得繩之以法者。」乃自天成元年四月二十八日昧爽已前，大辟已上，皆赦除之，然後出匭函以示眾。初，明宗欲以希甫為諫議大夫，豆盧革、韋說頗沮難之。其後革、說為安重誨所惡，希甫希旨，誣奏：「革縱田客殺人，而說與鄰人爭井，井有寶貨。」有司推劾，井中惟破釜而已，革、說終皆貶死。明宗賜希甫帛百匹、粟麥三百石，拜左散騎常侍。

希甫性褊而躁進，嘗遣人夜叩宮門上變，言河堰牙官李筠告本軍謀反，詰旦，追問無狀，斬筠，軍士詣安重誨求希甫啖之。是時，明宗將有事於南郊，前齋一日，群臣習儀於殿廷，宰相馮道、趙鳳，河南尹秦王從榮，樞密使安重誨候班於月華門外。希甫與兩省班先入，道等坐廓下不起，既出，希甫召堂頭直省朝堂驅使官，責問宰相、樞密見兩省官何得不起，因大詬詈。是夜，托疾還第。月余，坐告李筠事動搖軍眾，貶嵐州司戶參軍，卒於貶所。

劉贊
劉贊，魏州人也。父比為縣令，贊始就學，衣以青布衫襦，每食則比自肉食，而別以蔬食食贊於床下，謂之曰：「肉食，君之祿也，爾欲之，則勤學問以幹祿；吾肉非爾之食也。」由是贊益力學，舉進士，為羅紹威判官，去為租庸使趙巖巡官，又為孔謙鹽鐵判官。明宗時，累遷中書舍人、御史中丞、刑部侍郎。守官以法，權豪不可幹以私。

是時，秦王從榮握兵而驕，多過失，言事者請置師傅以輔道之。大臣畏王，不敢決其事，因請王得自擇，秦王即請贊，乃拜贊秘書監，為秦王傅。贊泣曰：「禍將至矣！」秦王所請王府元帥官屬十餘人，類多浮薄傾險之徒，日獻諛諂以驕王，獨贊從容諷諫，率以正道。秦王嘗命賓客作文於坐中，贊自以師傅，恥與群小比伍，雖操筆勉強，有不悅之色。秦王惡之，後戒左右贊來不得通，贊亦不往，月一至府而已，退則杜門不交人事。

已而秦王果敗死，唐大臣議王屬官當坐者，馮道曰：「元帥判官任贊與秦王非素好，而在職不逾月，詹事王居敏及劉贊皆以正直為王所惡，河南府判官司徒詡病告家居久，皆宜不與其謀。而諮議參軍高輦與王最厚，輦法當死，其餘可次第原減。」朱弘昭曰：「諸公不知其意爾，使秦王得入光政門，當待贊等如何？吾徒復有家族邪！且法有首從，今秦王夫婦男女皆死，而贊等止其一身幸矣！」道等難之。而馮赟亦爭不可，贊等乃免死。於是論高輦死，而任贊等十七人皆長流。

初，贊聞秦王敗，即白衣駕驢以俟，人有告贊奪官而已，贊曰：「豈有天子冢嗣見殺，而賓僚奪官者乎，不死幸矣！」已而贊長流嵐州百姓。清泰二年，詔歸田里，行至石會關，病卒。

何瓚
何瓚，閩人也，唐末舉進士及第。莊宗為太原節度使，辟為判官。莊宗每出征伐，留張承業守太原，承業卒，瓚代知留守事。瓚為人明敏，通於吏事，外若疏簡而內頗周密。莊宗建大號於鄴都，拜瓚諫議大夫，瓚慮莊宗事不成，求留守北京。瓚與明宗有舊，明宗即位，召還，見於內殿，勞問久之，已而以瓚為西川節度副使。是時，孟知祥已有二誌，方以副使趙季良為心腹，聞瓚代之，亟奏留季良，遂改瓚行軍司馬。瓚恥於自辭，不得已而往，明宗賜予甚厚。初，知祥在北京為馬步軍都虞候，而瓚留守太原，知祥以軍禮事瓚，瓚常繩以法，知祥初不樂，及瓚為司馬，猶勉待之甚厚。知祥反，罷瓚司馬，置之私第，瓚飲恨而卒。


Chinese text: This work was published before January 1, 1923, and is in the
public domain worldwide because the author died at least 100 years ago.
