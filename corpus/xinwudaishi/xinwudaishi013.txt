新五代史·傳嗚呼，梁之惡極矣！自其起盜賊，至於亡唐，其遺毒流於天下。天下豪傑，四面並起，孰不欲戡刃於胸，然卒不能少挫其鋒以得志。梁之無敵於天下，可謂虎狼之強矣。及其敗也，因於一二女子之娛，至於洞胸流腸，刲若羊豕，禍生父子之間，乃知女色之能敗人矣。自古女禍，大者亡天下，其次亡家，其次亡身，身茍免矣，猶及其子孫，雖遲速不回，未有無禍者也。然原其本末，未始不起於忽微。《易·坤》之初六曰：「履霜，堅冰至。」《家人》之初九曰：「閑有家，悔亡。」其言至矣，可不戒哉！梁之家事，《詩》所謂「不可道」者。至於唐、晉以後，親疏嫡庶亂矣！作《家人傳》。

文惠皇后王氏
梁太祖母曰文惠皇后王氏，單州單父人也。其生三子：長曰廣王全昱，次曰朗王存，其次太祖。后少寡，攜其三子傭食蕭縣人劉崇家。太祖壯而無賴，縣中皆厭苦之。崇患太祖慵墮不作業，數加笞責，獨崇母憐之，時時自為櫛沐，戒家人曰：「朱三非常人也，宜善遇之！」黃巢起，太祖與存俱亡為盜，從黃巢攻廣州，存戰死。居數歲，太祖背巢降唐，反以破巢，遂鎮宣武。乃遣人以車馬之蕭縣，迎后於崇家。使者至門，后惶恐走避，謂劉氏曰：「朱三落魄無行，作賊死矣，何以至此邪！」使者具道太祖所以然，后乃驚喜泣下，與崇母俱載以歸，封晉國太夫人。

太祖置酒太夫人前，舉觴為壽，歡甚。太祖啟曰：「朱五經平生讀書，不登一第，有子為節度使，無忝於先人也。」后惻然良久曰：「汝能至此，可謂英特，然行義未必得如先人也！」太祖莫知其故，后曰：「朱二與汝俱從黃巢，獨死蠻嶺，其孤皆在午溝，汝今富貴，獨不念之乎？」太祖泣涕謝罪，乃悉召存諸子以歸。太祖剛暴多殺戮，后每誡之，多賴以全活。

大順二年秋，后疾，卜者曰：「宜還故鄉。」乃歸。卒於午溝。太祖即位，立四廟，追尊皇考為穆皇帝，后曰文惠皇后。

元貞皇后張氏
太祖元貞皇后張氏，單州碭山縣渠亭里富家子也。太祖少以婦聘之，生末帝。太祖貴，封魏國夫人。后賢明精悍，動有禮法，雖太祖剛暴，亦嘗畏之。太祖每以外事訪之，后言多中。太祖時時暴怒殺戮，后嘗救護，人賴以獲全。太祖嘗出兵，行至中途，后意以為不然，馳一介召之，如期而至。

郴王友裕攻徐州，破朱瑾於石佛山，瑾走，友裕不追，太祖大怒，奪其兵。友裕惶恐，與數騎亡山中，久之，自匿於廣王。后陰使人教友裕脫身自歸，友裕晨馳入見太祖，拜伏庭中，泣涕請死，太祖怒甚，使左右捽出，將斬之。后聞之，不及履，走庭中持友裕泣曰：「汝束身歸罪，豈不欲明非反乎？」太祖意解，乃免。

太祖已破朱瑾，納其妻以歸，后迎太祖於封丘，太祖告之。后遽見瑾妻，瑾妻再拜，后亦拜，淒然泣下曰：「兗鄆與司空同姓之國，昆仲之間，以小故興干戈，而使吾姒至此；若不幸汴州失守，妾亦如此矣！」言已又泣。太祖為之感動，乃送瑾妻為尼，后嘗給其衣食。司空，太祖時檢校官也。

天祐元年，后以疾卒。太祖即位，追冊為賢妃。初葬開封縣潤色鄉，末帝立，追謚曰元貞皇太后，祔於宣陵。后已死，太祖始為荒淫，卒以及禍云。

陳昭儀
昭儀陳氏，宋州人也，少以色進。太祖已貴，嬪妾數百，而昭儀專寵。太祖嘗疾，昭儀與尼數十人晝夜為佛法，未嘗少懈，太祖以為愛己，尤寵之。開平三年，度為尼，居宋州佛寺。

李昭容
昭容李氏，亦以色進。尤謹願，未嘗去左右。太祖病，晝寢方寐，忽棟折，獨李氏侍側，遽牽太祖衣，太祖驚走，棟折寢上，太祖德之，拜昭容。皆不知其所終。

末帝德妃張氏
末帝德妃張氏，其父歸霸，事太祖為梁功臣。帝為王時，以婦聘之。帝即位，將冊妃為后，妃請待帝郊天，而帝卒不得郊。貞明五年，妃病甚，帝遽冊為德妃，其夕薨，年二十四。

次妃郭氏
次妃郭氏，父歸厚，事梁為登州刺史。妃少以色進。梁亡，唐莊宗入汴，梁故妃妾，皆號泣迎拜。賀王友雍妃石氏有色，莊宗召之，石氏慢罵，莊宗殺之。次以召妃，妃懼而聽命。已而度為尼，賜名誓正，居於洛陽。

初，莊宗之入汴也，末帝登建國樓，謂控鶴指揮使皇甫麟曰：「吾，晉世仇也，不可俟彼刀鋸，卿可盡我命，無使我落仇人之手！麟與帝相持慟哭。是夕，進刃於帝，麟亦自剄。莊宗入汴，命河南張全義葬其屍，藏其首於太社。晉天福三年，詔太社先藏罪人首級，許親屬收葬，乃出末帝首，遣右衛將軍安崇阮與妃同葬之。妃卒洛陽。

太祖兄子
太祖二兄：曰全昱，曰存。八子：長曰友裕，次曰友珪、友璋、友貞、友雍、友徽、友孜，其一養子曰友文。開平元年五月乙酉，封友文為博王、友珪郢王、友璋福王、友貞均王、友雍賀王、友徽建王。友裕前即位卒，追封郴王，而康王友孜，末帝即位封。友璋初為壽州團練使、押左右番殿直、監豐德庫，友珪時，為鄆州留後，末帝時，為忠武軍節度使，徙鎮武寧，及友雍、友徽皆不知其所終。

兄廣王全昱〈（全昱子友諒 友能 友誨）〉
廣王全昱，太祖即位封。太祖與仲兄存俱亡為盜，全昱獨與其母猶寄食劉崇家。太祖已貴，乃與其母俱歸宣武，領嶺南西道節度使。以太師致仕。

太祖將受禪，有司備禮前殿，全昱視之，顧太祖曰：「朱三，爾作得否？」太祖宴居宮中，與王飲博，全昱酒酣，取骰子擊盆而迸之，呼太祖曰：「朱三，爾碭山一百姓，遭逢天子用汝為四鎮節度使，於汝何負？而滅他唐家三百年社稷，吾將見汝赤其族矣，安用博為！」太祖不悅，罷會。全昱亦不樂在京師，常居碭山故里。三子皆封王：友諒衡王，友能惠王，友誨邵王。

乾化元年，升宋州為宣武軍，以友諒為節度使。友諒進瑞麥一莖三穗，太祖怒曰：「今年宋州大水，何用此為！」乃罷友諒，居京師。太祖臥病，全昱來視疾，與太祖相持慟哭；太祖為釋友諒，使與東歸。貞明二年，全昱以疾薨。徙衡王友諒嗣封廣王。

友能為宋、滑二州留後、陳州刺史，所至為不法，奸人多依倚之。而陳俗好淫祠左道，其學佛者，自立一法，號曰「上乘」，晝夜伏聚，男女雜亂。妖人母乙、董乙聚眾稱天子，建置官屬，友能初縱之，乙等攻劫州縣，末帝發兵擊滅之。自康王友孜謀反伏誅，末帝始疏斥宗室，宗室皆反仄。貞明四年，友能以陳州兵反，犯京師，至陳留，兵敗，還走陳州，後數月降，末帝赦之，降為房陵侯。

友誨為陜州節度使，欲以州兵為亂，末帝召還京師，與友諒、友能皆被幽囚。梁亡，莊宗入汴，皆見殺。○兄朗王存〈（存子友寧友倫）〉朗王存，初與太祖俱從黃巢攻廣州，存戰死。存子友寧、友倫。

友寧字安仁，幼聰敏，喜慍不形於色。太祖以為軍校，善用弓劍。遷衙內制勝都指揮使、龔州刺史。太祖圍鳳翔，遣友寧東備宣武。王師範襲梁，圍齊州，友寧引兵擊之，奪馬千匹，斬首數千級。太祖奉昭宗還京師，拜友寧建武軍節度使，賜號「迎鑾毅勇功臣」。太祖復遣攻師範，圍博昌，屠之，清河為之不流。戰於石樓，兵敗，友寧墮馬見殺。

友倫幼亦明敏，通《論語》、小學，曉音律。存已死，太祖以友倫為元從馬軍指揮使，表右威武將軍。燕人攻魏內黃，友倫以前鋒夜渡河，奪馬千匹。李罕之以潞州降梁，晉人攻潞，友倫以兵入潞州，取罕之以歸。累遷檢校司空，領藤州刺史。太祖圍鳳翔，晉人襲梁，友倫以兵三萬至{樊石}山，晉人乃卻，友倫西會太祖於鳳翔。昭宗還長安，拜友倫寧遠軍節度使。太祖東歸，留友倫宿衛，伺察昭宗所為。友倫擊鞠墜馬死，太祖大怒，以兵七萬至河中。昭宗涕泣，不知所為，將奔太原，不果。宰相崔胤遣人止太祖，太祖以為友倫胤等殺之，奏請誅胤等，昭宗未從，乃遣友諒至京師，以兵圍開化坊，殺胤及京兆尹鄭元規、皇城使王建勛、飛龍使陳班、閣門使王建襲、客省使王建乂、前左僕射張浚。

太祖即位，已封宗室，中書上議，故皇兄存，皇侄建武軍節度使友寧、寧遠軍節度使友倫，皆當封。於是追封存朗王、友寧安王、友倫密王。

子郴王友裕
郴王友裕，字端夫，幼善騎射，從太祖征伐，能以寬厚得士卒心。太祖與晉圍黃鄴於西華，鄴卒荷槊登城罵敵，晉王使胡騎連射不能中。太祖顧友裕，一發中之，軍中皆大歡呼，晉王喜，遣友裕良弓百矢。太祖鎮宣武，以為衙內都指揮使。景福元年，太祖攻鄆，友裕以先鋒次斗門，鄆兵夜擊之，友裕敗走。太祖從後來，不知友裕之敗也，前軍遇敵多死。太祖至村落間，始與友裕相得。是時，朱宣在濮州，太祖乃遣友裕先以二百騎前，太祖後至，與友裕相失。太祖卒與敵遇，敗而走。敵兵追之甚急，前至大溝，幾不免，賴溝中有積薪，馬乃得過，梁將李璠等死者十餘人。

冬，友裕取濮州，遂圍時溥於徐州。朱瑾以兵二萬救溥，友裕敗瑾於石佛山，瑾走。都虞候朱友恭讒之太祖，以為瑾可追而友裕不追。太祖大怒，奪其兵屬龐師古，以友裕屬吏，使者誤致書於友裕，友裕惶恐，不知所為，賴張皇后教之，得免。權知許州。許州近蔡，苦於大寇，居民殘破，友裕招撫流散，增戶三萬餘。

遷諸軍都指揮使，與平兗、鄆，還領許州。崔洪奔淮南，友裕引兵定蔡州，市不易肆。太祖兼鎮護國軍，以友裕為留後。遷忠武軍節度使。太祖攻鳳翔，未下，去攻邠州。友裕破靈臺、良原，下隴州，楊崇本以邠州降。後崇本復叛，太祖遣友裕攻之，屯於永壽。友裕以疾卒。

子博王友文
博王友文，字德明，本姓康名勤。幼美風姿，好學，善談論，頗能為詩，太祖養以為子。太祖領四鎮，以友文為度支鹽鐵制置使。太祖用兵四方，友文征賦聚斂以供軍實。太祖即位，以故所領宣武、宣義、天平、護國四鎮征賦，置建昌宮總之，以友文為使，封博王。太祖幸西都，友文留守東京。

子庶人友珪
庶人友珪者，太祖初鎮宣武，略地宋、亳間，與逆旅婦人野合而生也。長而辯黠多智。博王友文多材藝，太祖愛之，而年又長，太祖即位，嫡嗣未立，心嘗獨屬友文。太祖自張皇后崩，無繼室，諸子在鎮，皆邀其婦入侍。友文妻王氏有色，尤寵之。太祖病久，王氏與友珪妻張氏，常專房侍疾。太祖病少間，謂王氏曰：「吾知終不起，汝之東都，召友文來，吾與之決。」蓋心欲以後事屬之。乃謂敬翔曰：「友珪可與一郡，趣使之任。」乃以友珪為萊州刺史。

太祖素剛暴，既病，而喜怒難測，是時左降者，必有後命，友珪大懼。其妻張氏曰：「官家以傳國寶與王氏，使如東都召友文，君今受禍矣！」夫婦相對而泣。左右勸友珪曰：「事急計生，何不早自為圖？」友珪乃易衣服，微行入左龍虎軍，見統軍韓計事，以牙兵五百隨友珪，雜控鶴衛士而入。夜三鼓，斬關入萬春門，至寢中，侍疾者皆走。太祖惶駭起呼曰：「我疑此賊久矣，恨不早殺之，逆賊忍殺父乎！」友珪親吏馮廷諤以劍犯太祖，太祖旋柱而走，劍擊柱者三，太祖憊，仆於床，廷諤以劍中之，洞其腹，腸胃皆流。友珪以裀褥裹之寢中，秘喪四日。乃出府庫，大賫群臣及諸軍。遣受旨丁昭浦矯詔馳至東都，殺友文。又下詔曰：「朕艱難創業，逾三十年。托於人上，忽焉六載，中外協力，期於小康。豈意友文陰畜異圖，將行大逆。昨二日夜，甲士突入大內，賴友珪忠孝，領兵剿戮，保全朕躬。然而疾恙震驚，彌所危殆。友珪克平兇逆，厥功靡倫，宜委權主軍國。」然後發喪。乾化二年六月既望，友珪於柩前即皇帝位，拜韓忠武軍節度使，以末帝為汴州留後，河中朱友謙為中書令。友謙不受命。而懷州龍驤軍三千，劫其將劉重霸，據懷州，自言討賊。三年正月，友珪祀天於洛陽南郊，改元曰鳳歷。

太祖外孫袁象先與駙馬都尉趙巖等，謀與末帝討賊。二月，象先以禁兵入宮，友珪與妻張氏趨北垣樓下，將逾城以走，不果，使馮廷諤進刃其妻及己，廷諤亦自殺。末帝即位，復友文官爵，廢友珪為庶人。

子康王友孜
康王友孜，目重瞳子，嘗竊自負，以為當為天子。貞明元年，末帝德妃薨，將葬，友孜使刺客夜入寢中。末帝方寐，夢人害己，既寤，聞榻上寶劍槍然有聲，躍起，抽劍曰：「將有變邪！」乃索寢中，得刺客，手殺之，遂誅友孜。明日，謂趙巖、張漢傑曰：「幾與卿輩不相見。」由此遂疏弱宗室，而信任趙、張，以至於敗亡。

嗚呼，《春秋》之法，是非與奪之際，難矣哉！或問：「梁太祖以臣弒君，友珪以子弒父，一也。與弒即位，逾年改元，《春秋》之法，皆以君書，而友珪不得列於本紀，何也？且父子之惡均，而奪其子，是與其父也，豈《春秋》之旨哉？」予應之曰：「梁事著矣！其父之惡，不待與奪其子而後彰，然末帝之志，不可以不伸也。《春秋》之法，君弒而賊不討者，國之臣子任其責。予於友珪之事，所以伸討賊者之志也。」


Chinese text: This work was published before January 1, 1923, and is in the
public domain worldwide because the author died at least 100 years ago.
