劉知俊
劉知俊，字希賢，徐州沛人也。少事時溥，溥與梁相攻，知俊與其麾下二千人降梁，太祖以為左開道指揮使。知俊姿貌雄傑，能被甲上馬，輪劍入敵，勇出諸將。當是時，劉開道名重軍中。歷海、懷、鄭三州刺史，從破青州，以功表匡國軍節度使。

邠州楊崇本以兵六萬攻雍州，屯於美原。是時，太祖方與諸將攻滄州，知俊不俟命，與康懷英等擊敗崇本，斬馘二萬，獲馬三千匹，執其偏裨百人。李思安為夾城攻潞州，久不下，太祖罷思安，拜知俊行營招討使，未至潞，夾城已破，徙西路行營招討使，敗邠、岐兵於幕谷。是時，延州高萬興叛楊崇本降梁，太祖遣知俊會萬興，攻下丹、延、鄜、坊四州，加檢校太尉兼侍中，封大彭郡王。知俊功益高，太祖性多猜忌，屢殺諸將，王重師無罪見殺，知俊益懼，不自安。太祖已下鄜、坊，遣知俊復攻邠州，知俊以軍食不給未行。

太祖幸河中，使宣徽使王殷召知俊。其弟知浣為親軍指揮使，間遣人告知俊以不宜來。知俊遂叛，臣於李茂貞，以兵攻雍、華，執劉捍送於鳳翔。太祖使人謂知俊曰：「朕待卿至矣，何相負邪？」知俊報曰：「王重師不負陛下而族滅，臣非背德，但畏死爾！」太祖復使語曰：「朕固知卿以此，吾誅重師，乃劉捍誤我，致卿至此，吾豈不恨之邪？今捍已死，未能塞責。」知俊不報，以兵斷潼關。

太祖遣劉鄩、牛存節攻知俊，知俊遂奔於茂貞，茂貞地狹，無以處之，使之西攻靈武。韓遜告急，太祖遣康懷英、寇彥卿等攻邠寧以牽之。知俊大敗懷英於升平，殺梁將許從實。茂貞大喜，以知俊為涇州節度使，使攻興元，取興、鳳，圍西縣。已而茂貞左右忌知俊功，以事間之，茂貞奪其軍。知俊乃奔於蜀，王建以為武信軍節度使，使返攻茂貞，取秦、鳳、階、成四州。建雖待知俊甚厚，然亦陰忌其材，嘗謂左右曰：「吾老矣，吾且死，知俊非爾輩所能制，不如早圖之！」而蜀人亦共嫉之。知俊為人色黑，而其生歲在醜。建之諸子，皆以「宗」、「承」為名，乃於裏巷構為謠言曰：「黑牛出圈棕繩斷。」建益惡之，遂見殺。

丁會
丁會，字道隱，壽州壽春人也。少工挽喪之歌，尤能淒愴其聲以自喜。後去為盜，與梁太祖俱從黃巢。梁太祖鎮宣武，以為宣武都押衙。光啟四年，東都張全義襲破河陽，逐李罕之，罕之召晉兵圍河陽，全義告急。是時，梁軍在魏，乃遣會及葛從周等將萬人救之。會等行至河陰，謀曰：「罕之料吾不敢渡九鼎，以吾兵少而來遠，且不虞吾之速至也。出其不意，掩其不備者，兵家之勝策也。」乃渡九鼎，直趨河陽，戰於沇水，罕之大敗，河陽圍解。大順元年，梁軍擊魏，會及葛從周破黎陽、臨河，遂敗羅弘信於內黃。梁軍攻時溥於徐州，遣會別攻宿州，刺史張筠閉城距守，會堰汴水浸其東，城壞，筠降。兗州朱瑾以兵萬餘擊單父，會及瑾戰於金鄉，大敗之。光化二年，李罕之叛晉，以潞州降梁。會自河陽攻晉澤州，下之。乃以會為昭義軍留後，會畏梁太祖雄猜，常稱疾者累年。天復元年，太祖復起會為昭義軍節度使。昭宗遇弒，會與三軍縞素髮哀。梁軍攻燕滄州，燕王守光乞師於晉，晉人為攻潞州，會乃降晉。晉王以會歸於太原，賜以甲第，位在諸將上。莊宗立，以會為都招討使。天祐七年，以疾卒於太原。唐興，追贈太師。

賀德倫
賀德倫，河西人也。少為滑州牙將。梁太祖兼領宣義，德倫從太祖征伐，以功累遷平盧軍節度使。貞明元年，魏州楊師厚卒，末帝以魏兵素驕難制，乃分相、澶、衛三州建昭德軍，以張筠為節度使；魏、博、貝三州仍為天雄軍，以德倫為節度使。遣劉鄩以兵六萬渡河，聲言攻鎮定，王彥章以騎兵五百入魏州，屯金波亭以虞變；分魏牙兵之半入昭德。租庸使遣孔目吏閱魏兵籍，檢校府庫。德倫促牙兵上道，牙兵親戚相決別，哭聲盈途。效節軍將張彥謀於其眾曰：「朝廷以我軍府強盛，設法殘破之。況我六州舊為藩府，未嘗遠出河門，一旦離親戚，去鄉里，生不如死。」乃相與夜攻金波亭，彥章走出。遲明，魏兵攻牙城，殺五百餘人，執德倫致之樓上，縱兵大掠。

末帝遣供奉官扈異馳至魏諭彥，許以刺史。彥謂異曰：「為我報皇帝，三軍不負朝廷，朝廷負三軍，割隸無名，所以亂耳。但以六州還魏，而詔劉鄩反兵，皇帝可以高枕。」異還，言彥狂蹶不足畏，宜促鄩兵擊之。末帝使人諭彥，以制置已定，不可復易。使者三反，彥怒曰：「傭保兒敢如是邪！」乃召羅紹威故吏司空颋曰：「為我作奏，若復依違，則渡河虜之耳！」末帝優詔答之，言：「王镕死，鎮人請降，遣鄩以兵定鎮州，非有佗也，若魏不便之，即召鄩還。」戒彥勿為朝廷生事。彥乃以楊師厚鎮魏州嘗帶招討使，逼德倫論列之，末帝不許，諭以詔書，彥裂詔書抵於地，曰：「愚主聽人穿鼻，難與共事矣！」乃迫德倫降晉，德倫惶恐曰：「惟將軍命。乃遣牙將曹廷隱奉書莊宗。

莊宗入魏，德倫以彥逼己，遣人陰訴於莊宗，莊宗斬彥於臨清而後入。徙德倫為大同軍節度使。行至太原，監軍張承業留之。王檀攻太原，德倫麾下多奔檀，承業懼德倫為變，殺之。

閻寶
閻寶，字瓊美，鄆州人也。少為朱瑾牙將，瑾走淮南，寶降於梁。梁太祖時，為諸軍都虞候，常從諸將征伐，未嘗獨立戰功。至末帝時，以寶為保義軍節度使。貞明三年，賀德倫以魏博降晉，晉軍攻下洺、磁、相、衛，移兵圍邢州。末帝遣捉生都指揮使張溫將五百騎救寶，溫至內黃，遇晉軍，乃降晉。晉遣溫將所降梁軍至城下招寶，寶遂降晉。晉王拜寶檢校太尉、同中書門下平章事，領天平軍節度使、東南面招討使，位在諸將上。梁、晉戰胡柳，晉軍敗。莊宗欲引兵退保臨濮，寶曰：「夫決勝料勢，決戰料情，情勢既得，斷在不疑。今梁兵窘蹙，其勢可破；勝而驕怠，其情可知。此不可失之時也。」莊宗謝曰：「微公，幾敗吾事。」乃整軍復戰，遂敗梁兵。十八年，晉軍討張文禮於鎮州，以寶為招討使。明年三月，寶戰敗，退保趙州。慚憤發疽卒，追贈太師。晉天福中，追封太原王。

康延孝
康延孝，代北人也。為太原軍卒，有罪亡命於梁。末帝遣段凝軍於河上，以延孝為左右先鋒指揮使。延孝見梁末帝任用群小，知其必亡，乃以百騎奔於唐。見莊宗於朝城，莊宗解禦衣、金帶以賜之。拜延孝博州刺史、捧日軍使兼南面招討指揮使。莊宗屏人問延孝梁事，延孝具言：「末帝懦弱。趙巖婿也，張漢傑婦家，皆用事。段凝奸邪，以入金多為大將，自其父時故將皆出其下。王彥章，驍將也，遣漢傑監其軍而制之。小人進任，而忠臣勇士皆見疏斥，此其必亡之勢也。」莊宗又問梁計如何，曰：「臣在梁時，竊聞其議：期以仲冬大舉，遣董璋以陜虢、澤潞之眾出石會以攻太原；霍彥威以關西、汝、洛之兵掠邢洺以趨鎮定；王彥章以京師禁衛擊鄆州；段凝以河上之軍當陛下。」莊宗初聞延孝言梁必亡，喜，及聞其大舉也，懼，曰：「其將何以禦之？」延孝曰：「梁兵雖眾，分則無餘。臣請待其既分，以鐵騎五千自鄆趨汴，出其不意，搗其空虛，不旬日，天下定矣。」莊宗甚壯其言。後董璋等雖不出兵，而梁兵悉屬段凝於河上，京師無備，莊宗卒用延孝策，自鄆入汴，凡八日而滅梁。以功拜鄭州防禦使，賜姓名曰李紹琛。二年，遷保義軍節度使。

三年，征蜀，以延孝為先鋒排陣斬斫使，破鳳州，取固鎮，降興州。與王衍戰三泉，衍敗走，斷吉柏江浮橋，延孝造舟以渡，進取綿州。衍復斷綿江浮橋。延孝謂招撫使李嚴曰：「吾遠軍千里，入人之國，利在速戰。乘衍破膽之時，但得百騎過鹿頭關，彼將迎降不暇。若修繕橋梁，必留數日，使衍得閉關為備，則勝負未可知也。」因與嚴乘馬浮江，軍士隨之濟者千餘人，遂入鹿頭關，下漢州，居三日，後軍始至。衍弟宗弼果以蜀降。延孝屯漢州，以俟魏王繼岌。

蜀平，延孝功為多。左廂馬步軍都指揮使董璋位在延孝下，然特見重於郭崇韜。崇韜有軍事，獨召璋與計議，而不問延孝，延孝大怒，責璋曰：「吾有平蜀之功，公等仆遬相從，反俯首郭公之門，吾為都將，獨不能以軍法斬公邪？」璋訴於崇韜，崇韜解璋軍職，表為東川節度使，延孝愈怒曰：「吾冒白刃，犯險阻，以定兩川，璋有何功而得旄節！」因見崇韜言其不可。崇韜曰：「紹琛反邪？敢違吾節度！」延孝懼而退。明年崇韜死，延孝謂璋曰：「公復俯首何門邪？」璋求哀以免。

繼岌班師，命延孝以萬二千人為殿，行至武連，聞朱友謙無罪見殺。友謙有子令德在遂州，莊宗遣使者詔繼岌即誅之。繼岌不遣延孝，而遣董璋，延孝已自疑，及璋過延孝軍，又不謁，延孝大怒，謂其下曰：「南平梁，西取蜀，其謀盡出於郭公，而汗馬之勞，攻城破敵者我也。今郭公已死，我豈得存？而友謙與我俱背梁以歸唐者，友謙之禍次及我矣！」延孝部下皆友謙舊將，知友謙被族，皆號哭訴於軍門曰：「朱公無罪，二百口被誅，舊將往往從死，我等死必矣！」延孝遂擁其眾自劍州返入蜀，自稱西川節度、三川制置等使。馳檄蜀人，數日之間，眾至五萬。繼岌遣任圜以七千騎追之，及於漢州，會孟知祥夾攻之，延孝戰敗，被擒，載以檻車。圜置酒軍中，引檻車至坐上，知祥酌大卮從車中飲之而謂曰：「公自梁朝脫身歸命，遂擁節旄。今平蜀之功，何患富貴，而入此檻車邪？」延孝曰：「郭崇韜佐命之臣，功在第一，兵不血刃而取兩川，一旦無罪，闔門受戮。顧如延孝，何保首領。以此不敢歸朝耳！」任圜東還，延孝檻車至鳳翔，莊宗遣宦者殺之。


Chinese text: This work was published before January 1, 1923, and is in the
public domain worldwide because the author died at least 100 years ago.
