趙在禮
趙在禮，字幹臣，涿州人也。少事劉仁恭為軍校，仁恭遣佐其子守文襲取滄州，其後守文為其弟守光所殺，在禮乃奔於晉。莊宗時，為效節指揮使，將魏兵戍瓦橋關。還至貝州，軍士皇甫暉作亂，推其將楊仁晟為首，仁晟不從，殺之；又推一小校，小校不從，又殺之；乃攜二首詣在禮。在禮聞亂，衣不及帶，方逾垣而走，暉曳其足而下之，環以白刃，示之二首，曰：「不從我者如此首！」在禮從之，遂反。

在禮自貝州還攻魏，縱軍大掠。是時，興唐尹王正言年老病昏，聞在禮至，呼吏草奏，吏已奔散，正言猶不知，方據案大怒，左右告曰：「賊已市中殺人，吏民皆走，欲誰呼邪？」正言大驚曰：「吾初不知此。」即索馬將去，廄吏曰：「公妻子為虜矣，安得馬乎？」正言惶恐，步出府門，見在禮，望而下拜，在禮呼正言曰：「公何自屈之甚邪！此軍士之情，非予誌也。」在禮即自稱兵馬留後。

莊宗遣元行欽討之，行欽攻魏不克，乃遣明宗代行欽。明宗至鄴，軍變，因入城與在禮合。明宗兵反向京師，在禮留於魏。明宗即位，拜在禮義成軍節度使，在禮不受命，遂拜鄴都留守、興唐尹。久之，皇甫暉等皆去，在禮獨在魏，患魏軍之驕，懼及禍，乃求徙鎮橫海。歷鎮泰寧、匡國、天平、忠武、武寧、歸德、晉昌，所至邸店羅列，積貲巨萬。

晉出帝時，以在禮為北面行營馬步都虞候，以擊契丹，未嘗有戰功。在禮在宋州，人尤苦之；已而罷去，宋人喜而相謂曰：「眼中拔釘，豈不樂哉！」既而復受詔居職，乃籍管內，口率錢一千，自號「拔釘錢。」晉亡，契丹入汴，在禮自宋馳至洛陽，遇契丹拽剌等，拜於馬首，拽剌等兵共侵辱之，誅責貨財，在禮不勝其憤。行至鄭州，聞晉大臣多為契丹所鎖，中夜惶惑，解衣帶就馬櫪自經而卒，年六十二。漢高祖立，贈中書令。

霍彥威
霍彥威，字子重，洺州曲周人也。少遭兵亂，梁將霍存掠得之，愛其俊爽，養以為子。嘗從存戰，中矢，眇其一目。後事梁太祖，太祖亦愛之，稍遷左龍驤軍使、右監門衛上將軍。預誅友珪，以功拜洺州刺史，遷邠寧節度使。李茂貞遣梁叛將劉知俊攻邠州，彥威固守逾年，每獲知俊兵，必縱還之，知俊德之，後不復攻。徙鎮義成，又徙天平，兼北面行營招討使，與晉軍相持河上，彥威屢敗，降為陜州留後。

莊宗滅梁，彥威自陜來朝，莊宗置酒故梁崇元殿，彥威與梁將段凝、袁象先等皆在。莊宗酒酣，指彥威等舉酒屬明宗曰：「此皆前日之敵，今侍吾飲，乃卿功也。」彥威等惶恐伏地請死，莊宗勞之曰：「吾與總管戲爾，卿無畏也。」賜姓名曰李紹真。明年，徙鎮武寧，從明宗擊契丹，明宗愛其為人，甚親厚之。

其後趙在禮反，彥威別討趙太於邢州，破之，還以兵屬明宗討在禮。明宗軍變，從馬直軍吏張破敗率眾殺將校，縱火焚營噪呼，明宗叱之曰：「自吾為帥十有餘年，何負爾輩！今賊城破在旦夕，乃爾輩立功名、取富貴之時。況爾天子親軍，返效賊耶！」軍士對曰：「城中之人何罪，戍卒思歸而不得耳！天子不垂原宥，志在巢除。且聞破魏之後，欲盡坑魏博諸軍，某等初無叛心，直畏死耳！今宜與城中合勢，擊退諸鎮之兵，請天子帝河南，令公鎮河北。」明宗涕泣諭之，亂兵環列而呼曰：「令公不欲帝河北，則佗人有之，我輩狼虎，豈識尊卑！」彥威與安重誨勸明宗許之，乃擁兵入城，與在禮合，彥威獨不入。明宗入城，與在禮置酒大會，而部兵在外者聞明宗反，皆潰去，獨彥威所將五千人營城西北隅不動。居二日，明宗復出，得彥威兵，乃之魏縣，謀欲還鎮州，彥威、重誨勸明宗以兵南向。

莊宗崩，彥威從明宗入洛陽，首率群臣勸進，內外機事，皆決彥威。彥威素與段凝、溫韜有隙，因擅捕凝、韜下獄，將殺之，安重誨曰：「凝、韜之惡，天下所知，然主上方平內難，以恩信示人，豈公報仇之時？」彥威乃止。明宗即位，乃赦凝、韜，放歸田里，已而卒賜死。

彥威徙鎮平盧。朱守殷反，伏誅，彥威遣使者馳騎獻兩箭為賀，明宗賜兩箭以報之。夷狄之法，起兵令眾，以傳箭為號令，然非下得施於上也。明宗本出夷狄，而彥威武人，君臣皆不知禮，動多此類。然彥威客有淳於晏者，登州人也，少舉明經及第，遭世亂，依彥威，自彥威為偏裨時已從之。彥威嘗戰敗脫身走，麾下兵無從者，獨晏徒步以一劍從之榛棘間以免。彥威高其義，所歷方鎮，常辟以自從，至其家事無大小，皆決於晏，彥威以故得少過失。當時諸鎮辟召寮屬，皆以晏為法。

天成三年冬，彥威卒於鎮。是時，明宗方獵於近郊，青州馳騎奏彥威卒，明宗涕泣還宮，輟朝，仍終其月不舉樂，贈彥威太師，謚曰忠武。○房知溫

房知溫，字伯玉，兗州瑕丘人也。少以勇力為赤甲都官健，後隸魏州馬鬥軍，稍遷親隨軍指揮使。莊宗取魏博，得知溫，賜姓李氏，名曰紹英，以為澶州刺史，歷曹、貝二州刺史，戍瓦橋關。明宗自魏反兵南向，知溫首馳赴之。天成元年，拜泰寧軍節度使。明年，為北面招討使，屯於盧臺。明宗遣烏震往代知溫還鎮，其戍卒效節軍將龍至等攻震殺之。效節，魏州軍也。魏州自羅紹威誅衙軍，楊師厚為節度使，復置銀槍效節軍。當梁末帝時，師厚幾為梁患。師厚卒，以賀德倫代之。末帝患魏軍強難制，與趙巖等謀分相、魏為兩鎮，魏軍由此作亂，劫德倫叛梁而降晉，梁遂失河北。莊宗自得魏兵，與梁戰河上，數有功，許其軍以滅梁而厚賞。及梁亡，魏軍雖數賜與，而驕縱無厭，常懷怨望；皇甫暉之亂，劫趙在禮入魏，皆此軍也。明宗入立，在禮鎮天雄軍，以魏軍素驕，常懼禍，不遑居，陰遣人訴於明宗，求解去。明宗乃以皇子從榮代在禮，而遣魏效節九指揮北戍盧臺。軍發之日，不給兵甲，惟以長竿系旗幟以表隊伍，軍士頗自疑惑。明年，明宗遣烏震代知溫戍，而知溫意尤不樂。盧臺戍軍夾水東西為兩寨，震初至，與知溫會東寨，方博，效節軍亂，噪於門外，知溫即乘馬而出。亂軍擊殺震，執轡留知溫，知溫紿曰：「騎兵皆在西寨，今獨步軍，恐無能為也。」知溫即躍馬登舟渡河入西寨，以騎軍盡殺亂者。明宗下詔，悉誅其家屬於魏州，凡九指揮三千餘家數萬口，驅至漳水上殺之，漳水為之變色。魏之驕兵，於是而盡。明宗知變自知溫起，釋而不問，徙鎮武寧，加兼侍中，歷鎮天平、平盧。

初，明宗為北面招討使，而知溫為副使，廢帝時以裨將事知溫甚謹，後因杯酒失意。及廢帝起兵鳳翔，湣帝出奔，知溫乘間有窺覦之意，謂其司馬李沖曰：「吾有錢數屋，養兵數千，因時建義，功必有成。」沖曰：「今天子孱弱，上下離心，潞王兵威甚盛，事未可知，沖請懷表而西以覘之。」及沖至京師，廢帝已入立，沖即奉表稱賀，還勸知溫入朝，廢帝慰勞之甚厚。知溫還鎮，封東平王。太常上言：「策拜王公，皇帝臨軒遣冊。其在外者，正衙命使，而鹵簿、鼓吹、輅車、法物不出都城，考之故事無明文。今北平王德鈞、東平王知溫受封遣策，請下兵部、太常、太僕，給鹵簿、鼓吹、輅車、法物赴本道，禮畢還有司。」知溫在鎮，常厚斂其民，積貲巨萬，治第青州南城，出入以聲妓，遊嬉不恤政事。天福元年卒於宮，贈太尉。

知溫卒後，其子彥儒獻其父錢三萬緡、絹布三萬匹、金百兩、銀千兩、茶千五百斤、絲十萬兩，拜沂州刺史。其將吏分其餘貲者，皆為富家云。○王晏球

王晏球，字瑩之，洛陽人也。少遇亂，為盜所掠，汴州富人杜氏得之，養以為子，冒姓杜氏。梁太祖鎮宣武，選富家子之材武者置之帳下，號「廳子都」。晏球為人倜儻有大節，為廳子都指揮使。太祖即位，為右千牛衛將軍。友珪立，龍驤戍卒反，自懷州趣京師，遣晏球擊敗之於河陽，以功遷龍驤第一指揮使。

末帝即位，遷龍驤四軍指揮使。梁遣捉生軍將李霸將千人戍楊劉，霸夜作亂，自水門入，縱火大噪，以長竿縛布沃油，仰燒建國門。晏球聞亂，不俟命，率龍驤五百騎擊之，賊勢稍卻。末帝登樓見之，呼曰：「此非吾龍驤軍邪！」晏球奏曰：「亂者，李霸一部爾，陛下嚴守宮城，而責臣破賊。」遲明盡殺之，以功拜澶州刺史。

梁、晉軍河上，以晏球為行營馬步軍都指揮使。莊宗入汴，晏球以兵追之，行至封丘，聞末帝已崩，即解甲降唐，莊宗賜姓名曰李紹虔，拜齊州防禦使，戍瓦橋關。明宗兵變，自鄴而南，遣人招晏球，晏球從至洛陽，拜歸德軍節度使。定州王都反，以晏球為招討使，與宣徽南院使張延朗等討之。都遣人北招契丹，契丹遣禿餒將萬騎救都。晏球聞禿餒等兵且來，留張延朗屯新樂，自逆於望都。而契丹從他道入定州，與都出不意擊延朗軍，延朗大敗，收餘兵會晏球趨曲陽，都乘勝追之。晏球先至水次，方坐胡床指麾，而都眾掩至，晏球與左右十餘人連矢射之，都眾稍卻，而後軍亦至。晏球立高岡，號令諸將皆橐弓矢、用短兵，回顧者斬。符彥卿以左軍攻其左，高行珪以右軍攻其右，中軍騎士抱馬項馳入都軍，都遂大敗，自曲陽至定州，橫屍棄甲六十餘里。都與禿餒入城，不敢復出。契丹又遣惕隱以七千騎益都，晏球遇之唐河，追擊至滿城，斬首二千級，獲馬千匹。契丹自中國多故，強於北方，北方諸夷無大小皆畏伏，而中國之兵遭契丹者，未嘗少得志。自晏球擊敗禿餒，又走惕隱，其餘眾奔潰投村落，村落之人以鋤耰白梃所在擊殺之，無復遺類。惕隱與數十騎走至幽州西，為趙德鈞擒送京師。明宗下詔責誚契丹。契丹後數遣使至中國，求歸惕隱等，辭甚卑遜，輒斬其使以絕之。於是時，中國之威幾於大震，而契丹少衰伏矣，自晏球始也。

晏球攻定州，久不克，明宗數遣人促其破賊，晏球以謂未可急攻。其偏將朱弘昭、張虔釗等宣言曰：「晏球怯耳！」乃驅兵以進，兵果敗，殺傷三千餘人，由是諸將不敢復言攻。晏球乃休養士卒，食其三州之賦，悉以俸祿所入具牛酒，日與諸將高會。久之，都城中食盡，先出其民萬餘人，數與禿餒謀決圍以走，不果，都將馬讓能以城降，都自焚死。

晏球為將有機略，善撫士卒。其擊禿餒，既因敗以為功，而諸將皆欲乘勝取都，晏球返，獨不動，卒以持久弊之。自天成三年四月都反，明年二月始克之，軍中未嘗戮一人。以破都功，拜天平軍節度使。又徙平盧，累官至兼中書令。是歲卒，年六十二，贈太尉。

安重霸
安重霸，雲州人也，初與明宗俱事晉王。重霸得罪奔於梁，又奔於蜀。重霸為人狡譎多智，善事人。蜀王建以為親將。王衍立，少年，宦者王承休用事，重霸深結承休以自托。梁末，蜀取李茂貞秦、成、階三州，重霸勸承休求鎮秦州，衍以承休為節度使，重霸為其副使。重霸與承休多取秦州花木獻衍，請衍東遊。唐魏王兵伐蜀，承休大恐，以問重霸，重霸曰：「劍門天下之險，雖有精兵，不可過也。然公受國恩，聞難不可不赴，願與公俱西。」承休素親信之，以為然。承休整軍將發，秦人送之，帳飲城外。酒罷，承休上道，重霸立承休馬前，辭曰：「秦、隴不可失，願留為公守。」承休業已上道，無如之何。唐軍已破蜀，重霸亦以秦、成、階三州降唐，明宗以為閬州團練使。罷為左衛大將軍。久之，以為匡國軍節度使。廢帝時，為京兆尹、西京留守，徙鎮大同，以病罷還，卒於潞州。

王建立
王建立，遼州榆社人也。唐明宗為代州刺史，以建立為虞候將。莊宗嘗遣女奴之代州祭墓，女奴侵擾代人，建立捕而笞之。莊宗怒，欲殺之，明宗為庇讓之以免。明宗自魏反，犯京師，曹皇后、王淑妃皆在常山，建立殺常山監軍並其守兵，明宗家屬因得無患，由是明宗益愛之。明宗即位，以為成德軍節度副使，已而拜節度使、檢校太尉、同中書門下平章事。

建立與安重誨素不協，定州王都有二誌，數以書通建立，約為兄弟，重誨知之以為言。明宗不欲傷建立，亟召還京師。建立入見，亦多言重誨過失。明宗大怒，欲亟罷重誨，群臣左右諷解之，乃止。然卒以建立為右僕射、同中書門下平章事、判三司事。居歲餘，自言不識文字，願解三司，明宗不許。久之，建立稱疾，明宗笑曰：「人固有詐疾而得疾者。」乃出為平盧節度使，又徙上黨。建立怏怏不得志，遂求解職，乃以太子少保致仕。

建立數請朝見，不許，乃自詣京師，闌至後樓見明宗，涕泣言己無罪，為重誨所擯，明宗曰：「汝為節度使，不作好事，豈獨重誨讒汝邪！」賜以茶藥而遣之。廢帝立，復起為天平軍節度使。晉高祖時，徙鎮平盧。天福五年來朝，高祖勞之曰：「三十年前老兄，可毋拜！」賜以肩輿入朝，給二宦者掖而升殿，宴見甚渥。又徙昭義，賜以玉斧、蜀馬。累封韓王。建立好殺人，其晚節始惑浮圖法，戒殺生，所至人稍安之。卒年七十，贈尚書令。

子守恩，以蔭補，稍遷諸衛將軍。建立已卒，家於潞，守恩自京師得告歸，而契丹滅晉。昭義節度使張從恩與守恩姻家，乃以守恩權巡檢使，以守潞州，而從恩入見契丹。從恩既去，守恩因剽劫從恩家貲，以潞州降漢。漢高祖即位，以守恩為昭義軍節度使，徙鎮靜難、西京留守，加同中書門下平章事。

守恩性貪鄙，人甚苦之。時周太祖以樞密使將白文珂等軍西平三叛，還過洛陽，守恩以使相自處，肩輿出迎。太祖怒，即日以頭子命文珂代守恩為留守，而守恩方詣館謁，坐於客次以俟見，而吏馳報新留守視事於府矣。守恩大驚，不知所為，遂罷去，奉朝請於京師。

後隱帝殺史弘肇等，召群臣上殿慰諭之，群臣恐懼，無敢言者，獨守恩前對曰：「陛下始睡覺矣。」聞者皆縮頭。顯德中，為左金吾衛上將軍以卒。

嗚呼！道德仁義，所以為治，而法制綱紀，亦所以維持之也。自古亂亡之國，必先壞其法制而後亂從之。亂與壞相乘，至蕩然無復綱紀，則必極於大亂而後返，此勢之然也，五代之際是已。若文珂、守恩皆位兼將相，漢大臣也，而周太祖以一樞密使頭子易置之，如更戍卒。是時，太祖與漢未有間隙之端，其無君叛上之志，宜未萌於心，而其所為如此者，何哉？蓋其習為常事，故特發於喜怒頤指之間，而文珂不敢違，守恩不得拒。太祖既處之不疑，而漢廷君臣亦置而不問，其上下安然而不怪者，豈非朝廷法制綱紀壞亂相乘，其來也遠，既極而至於此歟！是以善為天下慮者，不敢忽於微，而常杜其漸也，可不戒哉！

康福
康福，蔚州人也，世為軍校。福以騎射事晉王為偏將。莊宗嘗曰：「吾家以羊馬為生，福狀貌類胡人而豐厚，胡宜羊馬。」乃令福牧馬於相州，為小馬坊使，逾年馬大蕃滋。明宗自魏反，兵過相州，福以小坊馬二千匹歸命，明宗軍勢由是益盛。明宗入立，拜飛龍使，領磁州刺史、襄州兵馬都監。從劉訓討荊南，無功而還。福為將無佗能，善諸戎語，明宗嘗召入便殿，訪以外事，福輒為蕃語以對。樞密使安重誨惡之，常戒福曰：「無妄奏事，當斬汝！」福懼，求外任。

靈武韓洙死，第六澄立，而偏將李從賓作亂。澄表請朝廷命帥，而重誨以謂靈武深入夷境，為帥者多遇害，乃拜福涼州刺史，朔方、河西軍節度使。福入見明宗，涕泣言為重誨所擠。明宗召重誨為福更佗鎮，重誨曰：「福為刺史無功效而建節旄，其敢有所擇邪！」明宗怒，謂福曰：「重誨遣汝，非吾意也。吾當遣兵護汝，可無憂。」乃令將軍牛知柔以兵衛福。行至方渠，而羌夷果出邀福，福以兵擊走之。至青岡峽，遇雪，福登山望見川谷中煙火，有吐蕃數千帳，不覺福至，福分其兵馬三道，出其不意襲之。吐蕃大駭，棄車帳而走，殺之殆盡，獲其玉璞、綾錦、羊馬甚眾，由是威聲大振。

福居靈武三歲，歲常豐稔，有馬千駟，蕃夷畏服。言事者疑福有異志，重誨亦言福必負朝廷。明宗遣人謂福曰：「我何少汝而欲負我！」福言：「受國恩深，有死無二。」因乞還朝，不許。福章再上，即隨而至，明宗不之罪，徙鎮彰義。歷靜難、雄武，充西面都部署。晉高祖時，徙鎮河中，代還，卒於京師，贈太師，謚曰武安。

福世本夷狄，夷狄貴沙陀，故常自言沙陀種也。福嘗有疾臥閣中，寮佐入問疾，見其錦衾，相顧竊戲曰：「錦衾爛兮！」福聞之，怒曰：「我沙陀種也，安得謂我為奚？」聞者笑之。

郭延魯
郭延魯，沁州綿上人也。父饒，以驍勇事晉，數立軍功，為沁州刺史者九年，為政有惠愛，州人思之。延魯以善槊為將，累遷神武都知兵馬使。朱守殷反，從攻汴州，以先登功為汴州馬步軍都指揮使，累遷復州刺史。延魯嘆曰：「吾先君為沁州者九年，民到於今思之。吾今幸得為刺史，其敢忘吾先君之志！」由是益以廉平自勵，民甚賴之。秩滿，州人乞留，不許，皆遮道攀號。天福中，拜單州刺史，卒於官。

當是時，刺史皆以軍功拜，言事者多以為言，以謂方天下多事，民力困敝之時，不宜以刺史任武夫，恃功縱下，為害不細。而延魯父子特以善政著聞焉。

嗚呼，五代之民其何以堪之哉！上輸兵賦之急，下困剝斂之苛。自莊宗以來，方鎮進獻之事稍作，至於晉而不可勝紀矣。其「添都」、「助國」之物，動以千數計。至於來朝、奉使、買宴、贖罪，莫不出於進獻。而功臣大將，不幸而死，則其子孫率以家貲求刺史，其物多者得大州善地。蓋自天子皆以賄賂為事矣，則為其民者其何以堪之哉！於此之時，循廉之吏如延魯之徒者，誠難得而可貴也哉！


Chinese text: This work was published before January 1, 1923, and is in the
public domain worldwide because the author died at least 100 years ago.
