嗚呼！孟子謂「春秋無義戰」，予亦以謂五代無全臣。無者，非無一人，蓋僅有之耳，余得死節之士三人焉。其仕不及於二代者，各以其國系之，作梁、唐、晉、漢、周臣傳。其餘仕非一代，不可以國系之者，作《雜傳》。夫入於雜，誠君子之所羞，而一代之臣，未必皆可貴也，覽者詳其善惡焉。

敬翔
敬翔，字子振，同州馮翊人也，自言唐平陽王暉之後。少好學，工書檄。乾符中舉進士不中，乃客大梁。翔同里人王發為汴州觀察支使，遂往依焉。久之，發無所薦引，翔客益窘，為人作箋刺，傳之軍中。太祖素不知書，翔所作皆俚俗語，太祖愛之，謂發曰：「聞君有故人，可與俱來。」翔見太祖，太祖問曰：「聞子讀《春秋》，《春秋》所記何等事？」翔曰：「諸侯爭戰之事耳。」太祖曰：「其用兵之法可以為吾用乎？」翔曰：「兵者，應變出奇以取勝，《春秋》古法，不可用於今。」太祖大喜，補以軍職，非其所好，乃以為館驛巡官。太祖與蔡人戰汴郊，翔時時為太祖謀畫，多中，太祖欣然，以謂得翔之晚，動靜輒以問之。太祖奉昭宗自岐還長安，昭宗召翔與李振升延喜樓勞之，拜翔太府卿。

初，太祖常侍殿上，昭宗意衛兵有能擒之者，乃佯為鞋結解，以顧太祖，太祖跪而結之，而左右無敢動者，太祖流汗浹背，由此稀復進見。昭宗遷洛陽，宴崇勛殿，酒半起，使人召太祖入內殿，將有所托。太祖益懼，辭以疾。昭宗曰：「卿不欲來，可使敬翔來。」太祖遽麾翔出，翔亦佯醉去。

太祖已破趙匡凝，取荊、襄，遂攻淮南。翔切諫，以謂新勝之兵，宜持重以養威。太祖不聽。兵出光州，遭大雨，幾不得進，進攻壽州，不克，而多所亡失，太祖始大悔恨。歸而忿躁，殺唐大臣幾盡，然益以翔為可信任。梁之篡弒，翔之謀為多。太祖即位，以唐樞密院故用宦者，乃改為崇政院，以翔為使。遷兵部尚書、金鑾殿大學士。

翔為人深沈有大略，從太祖用兵三十餘年，細大之務必關之。翔亦盡心勤勞，晝夜不寐，自言惟馬上乃得休息。而太祖剛暴難近，有所不可，翔亦未嘗顯言，微開其端，太祖意悟，多為之改易。

太祖破徐州，得時溥寵姬劉氏，愛幸之，劉氏故尚讓妻也，乃以妻翔。翔已貴，劉氏猶侍太祖，出入臥內如平時，翔頗患之。劉氏誚翔曰：「爾以我嘗失身於賊乎？尚讓，黃家宰相；時溥，國之忠臣。以卿門地，猶為辱我，請從此決矣！」翔以太祖故，謝而止之。劉氏車服驕侈，別置典謁，交結藩鎮，權貴往往附之，寵信言事不下於翔。當時貴家，往往效之。

太祖崩，友珪立，以翔先帝謀臣，懼其圖己，不欲翔居內職，乃以李振代翔為崇政使，拜翔中書侍郎、同中書門下平章事。翔以友珪畏己，多稱疾，未嘗省事。

末帝即位，趙巖等用事，頗離間舊臣，翔愈郁郁不得志。其後，梁盡失河北，與晉相拒楊劉，翔曰：「故時河朔半在，以先帝之武，禦貔虎之臣，猶不得志於晉。今晉日益強，梁日益削，陛下處深宮之中，所與計事者，非其近習，則皆親戚之私，而望成事乎？臣聞晉攻楊劉，李亞子負薪渡水，為士卒先。陛下委蛇守文，以儒雅自喜，而遣賀瑰為將，豈足當彼之余鋒乎？臣雖憊矣，受國恩深，若其乏材，願得自效。」巖等以翔為怨言，遂不用。

其後，王彥章敗於中都，末帝懼，召段凝於河上。是時，梁精兵悉在凝軍，凝有異志，顧望不來。末帝遽呼翔曰：「朕居常忽卿言，今急矣，勿以為懟，卿其教我當安歸？」翔曰：「臣從先帝三十餘年，今雖為相，實朱氏老奴爾，事陛下如郎君，以臣之心，敢有所隱？陛下初用段凝，臣已爭之，今凝不來，敵勢已近，欲為陛下謀，則小人間之，必不見聽。請先死，不忍見宗廟之亡！」君臣相向慟哭。

翔與李振俱為太祖所信任，莊宗入汴，詔赦梁群臣，李振喜謂翔曰：「有詔洗滌，將朝新君。」邀翔欲俱入見。翔夜止高頭車坊，將旦，左右報曰：「崇政李公入朝矣！」翔嘆曰：「李振謬為丈夫矣！復何面目入梁建國門乎？」乃自經而卒。

朱珍〈（李唐賓附）〉
朱珍，徐州豐人也。少與龐師古等俱從梁太祖為盜。珍為將，善治軍選士，太祖初鎮宣武，珍為太祖創立軍制，選將練兵甚有法。太祖得諸將所募兵及佗降兵，皆以屬珍，珍選將五十餘人，皆可用。梁敗黃巢、破秦宗權、東並兗鄆，未嘗不在戰中，而常勇出諸將。太祖與晉王東逐黃巢，還過汴，館之上源驛，太祖使珍夜以兵攻之，晉王亡去，珍悉殺其麾下兵。義成軍亂，逐安師儒，師儒奔梁。太祖遣珍以兵趨滑州，道遇大雪，珍趣兵疾馳，一夕至城下，遂乘其城。義成軍以為方雪，不意梁兵來，不為備，遂下之。

秦宗權遣盧瑭、張至等攻梁，是時梁兵尚少，數為宗權所困。太祖乃拜珍淄州刺史，募兵於淄青。珍偏將張仁遇白珍曰：「軍中有犯令者，請先斬而後白。」珍曰：「偏將欲專殺邪？」立斬仁遇以徇軍，軍中皆感悅。珍得所募兵萬餘以歸，太祖大喜曰：「賊在吾郊，若踐吾麥，奈何！今珍至，吾事濟矣！且賊方息兵養勇，度吾兵少，而未知珍來，謂吾不過堅守而已，宜出其不意以擊之。」乃出兵擊敗至等，宗權由此敗亡，而梁軍威大振，以得珍兵故也。

珍從太祖攻朱宣，取曹州，執其刺史丘弘禮。又取濮州，刺史朱裕奔於鄆州。太祖乃還汴，留珍攻鄆州。珍去鄆二十里，遣精兵挑之，鄆人不出。朱裕詐為降書，陰使人召珍，約開門為內應。珍信之，夜率其兵叩鄆城門，朱裕登陴，開門內珍軍，珍軍已入甕城而垂門發，鄆人從城上磔石以投之，珍軍皆死甕城中，珍僅以身免，太祖不之責也。

魏博軍亂，囚樂彥貞。太祖遣珍救魏，珍破黎陽、臨河、李固，分遣聶金、範居實等略澶州，殺魏豹子軍二千於臨黃。珍威振河朔。魏人殺彥貞，珍乃還。梁攻徐州，遣珍先攻下豐縣，又敗時溥於吳康，與李唐賓等屯蕭縣。

唐賓者，陜人也。初為尚讓偏將，與太祖戰尉氏門，為太祖所敗，唐賓乃降梁。梁兵攻掠四方，唐賓常與珍俱，與珍威名略等，而驍勇過之，珍戰每小卻，唐賓佐之乃大勝。珍嘗私迎其家置軍中，太祖疑珍有異志，遣唐賓伺察之。珍與唐賓不協，唐賓不能忍，夜走還宣武，珍單騎追之，交訴太祖前。太祖兩惜其材，為和解之。

珍屯蕭縣，聞太祖將至，戒軍中治館廄以待。唐賓部將嚴郊治廄失期，軍吏督之，郊訴於唐賓，唐賓以讓珍，珍怒，拔劍而起，唐賓拂衣就珍，珍即斬之，遣使者告唐賓反。使者晨至梁，敬翔恐太祖暴怒不可測，乃匿使者，至夜而見之，謂雖有所發，必須明旦，冀得少緩其事而圖之。既夕，乃引珍使者入見，太祖大驚，然已夜矣，不能有所發，翔因從容為太祖畫。明日，佯收唐賓妻子下獄。因如珍軍，去蕭一舍，珍迎謁，太祖命武士執之。諸將霍存等十餘人叩頭救珍，太祖大怒，舉胡床擲之曰：「方珍殺唐賓時，獨不救之邪！」存等退，珍遂縊死。

龐師古
龐師古，曹州南華人也，初名從。梁太祖鎮宣武，初得馬五百匹為騎兵，乃以師古將之，從破黃巢、秦宗權，皆有功。太祖攻時溥未下，留兵屬師古守之，師古取其宿遷，進屯呂梁。溥以兵二萬出戰，師古敗之，斬首二千級。孫儒逐楊行密，取揚州，淮南大亂，太祖遣師古渡淮攻儒，為儒所敗。是時，朱珍、李唐賓已死，師古與霍存分將其兵。郴王友裕攻徐州，朱瑾以兵救時溥，友裕敗溥於石佛山，瑾收余兵去。太祖以友裕可追而不追，奪其兵以屬師古。師古攻破徐州，斬溥，太祖表師古徐州留後。梁兵攻鄆州，臨濟水，師古徹木為橋，夜以中軍先濟。朱宣走中都，見殺。

太祖已下兗、鄆，乃遣師古與葛從周攻楊行密於淮南，師古出清口，從周出安豐。師古自其微時事太祖，為人謹甚，未嘗離左右，及為將出兵，必受方略以行，軍中非太祖命，不妄動。師古營清口，地勢卑，或請就高為柵，師古以非太祖命不聽。淮人決水浸之，請者告曰：「淮人決河，上流水至矣！」師古以為搖動士卒，立斬之。已而水至，兵不能戰，遂見殺。

嗚呼，兵之勝敗，豈易言哉！梁兵強於天下，而吳人號為輕弱，然師古再舉擊吳，輒再敗以死。其後太祖自將出光山，攻壽春，然亦敗也。蓋自高駢死，唐以梁兼統淮南，遂與孫、楊爭，凡三十年間，三舉而三敗。以至強遭至弱而如此，此其不可以理得也。兵法固有以寡而敗眾、以弱而勝強者，顧吳豈足以知之哉！豈非適與其機會邪？故曰：「兵者兇器，戰者危事也。」可不慎哉！

葛從周
葛從周，字通美，濮州甄城人也。少從黃巢，敗降梁。從太祖攻蔡州，太祖墜馬，從周扶太祖復騎，與敵步鬥傷面，身被數瘡，偏將張延壽從旁擊之，從周得與太祖俱去。太祖盡黜諸將，獨用從周、延壽為大將。

秦宗權掠地潁、亳，及梁兵戰於焦夷，從周獲其將王涓一人。從朱珍收兵淄青，遇東兵輒戰，珍得兵歸，從周功為多。張全義襲李罕之於河陽，罕之奔晉，召晉兵以攻全義，全義乞兵於梁，太祖遣從周、丁會等救之，敗晉兵於沇河。潞州馮霸殺晉守將李克恭以降梁，太祖遣從周入潞州，晉兵攻之，從周不能守，走河陽。太祖攻魏，從周與丁會先下黎陽、臨河，會太祖於內黃，敗魏兵於永定橋。從丁會攻宿州，以水浸其城，遂破之。太祖攻朱瑾於兗州，未下，留從周圍之，瑾閉壁不出，從周詐言救兵至，陽避之高吳，夜半潛還城下，瑾以謂從周已去，乃出兵收外壕，從周掩擊之，殺千餘人。

晉攻魏，魏人求救，太祖遣侯言救魏，言築壘於洹水。太祖怒言不出戰，遣從周代言。從周至軍，益閉壘不出，而鑿三暗門以待，晉兵攻之，從周以精兵自暗門出擊，敗晉王兵。晉王怒，自將擊從周，從周雖大敗，而梁兵擒其子落落，送於魏，斬之。遂徙攻鄆州，擒朱宣於中都，又攻兗州，走朱瑾。太祖表從周兗州留後，以兗、鄆兵攻淮南，出安豐，會龐師古於清口。從周行至濠州，聞師古死，遽還，至渒河將渡而淮兵追之，從周亦大敗。是時，晉兵出山東攻相、衛，太祖遣從周略地山東，下洺州，斬其刺史邢善益；又下邢州，走其刺史馬師素；又下磁州，殺其刺史袁奉滔。五日而下三州。太祖乃表從周兼邢州留後。

劉仁恭攻魏，已屠貝州，羅紹威求救於梁，從周會太祖救魏，入於魏州。燕兵攻館陶門，從周以五百騎出戰，曰：「大敵在前，何可返顧！」使閉門而後戰。破其八柵，燕兵走，追至於臨清，擁之御河，溺死者甚眾。太祖以從周為宣義行軍司馬。

太祖遣從周攻劉守文於滄州，以蔣暉監其軍。守文求救於其父仁恭，仁恭以燕兵救之，暉語諸將曰：「吾王以我監諸將，今燕兵來，不可迎戰，宜縱其入城，聚食倉廩，使兩困而後取之。」諸將頗以為然。從周怒曰：「兵在上將，豈監軍所得言！且暉之言乃常談爾，勝敗之機在吾心，暉豈足以知之！」乃勒兵逆仁恭於乾寧，戰於老鴉堤，仁恭大敗，斬首三萬餘級，獲其將馬慎交等百餘人，馬三千匹。是時，守文亦求救於晉，晉為攻邢、洺以牽之，從周遽還，敗晉兵於青山。遂從太祖攻鎮州，下臨城，王熔乞盟，太祖表從周泰寧軍節度使。

從氏叔琮攻晉太原，不克。梁兵西攻鳳翔，青州王師範遣其將劉掞襲兗州，從周家屬為掞所得，厚遇之而不殺。太祖還自鳳翔，乃遣從周攻掞，從周卒招降掞。太祖即位，拜左金吾衛上將軍，以疾致仕，拜右衛上將軍，居於偃師。末帝即位，拜昭義軍節度使、陳留郡王，食其俸於家。卒，贈太尉。

霍存
霍存，洺州曲周人也。少從黃巢，巢敗，存乃降梁。存為將驍勇，善騎射。秦宗權攻汴，存以三千人夜破張至柵，又以騎兵破秦賢，殺三千人，敗至於赤岡。從朱珍掠淄青、龐師古攻時溥，皆有功。朱珍與李唐賓俱死，乃以龐師古代珍、存代唐賓以攻溥，破碭山，存獲其將石君和等五十人。梁攻宿州，葛從周引水浸之，丁會與存戰城下，遂下之。從攻潞州，與晉人遇，戰馬牢川，存入則當其前，出則為其殿，晉人卻，遂東攻魏，取淇門，殺三千人。梁得曹州，太祖以存為刺史，兼諸軍都指揮使。梁攻鄆州，朱瑾來救，梁諸將或勸太祖縱瑾入鄆，耗其食，堅圍勿戰，以此可俱弊。太祖曰：「瑾來必與時溥俱，不若遣存邀之。」存伏兵蕭縣，已而瑾果與溥俱出迷離，存發伏擊之，遂敗瑾等於石佛山，存中流矢卒。太祖已即位，閱騎兵於繁臺，顧諸將曰：「使霍存在，豈勞吾親閱邪！諸君寧復思之乎？」佗日語又如此。

張存敬
張存敬，譙郡人也。為人剛直有膽勇，少事梁太祖為將，善因危窘出奇計。李罕之與晉人攻張全義於河陽，太祖遣存敬與丁會等救之，罕之解圍去。太祖以存敬為諸軍都虞候。太祖攻徐、兗，以存敬為行營都指揮使。從葛從周攻滄州，敗劉仁恭於老鴉堤。還攻王熔於鎮州，入其城中，取其馬牛萬計。遷宋州刺史。復從諸將攻幽州，存敬取其瀛、莫、祁、景四州。梁攻定州，與王處直戰懷德驛，大敗之，枕屍十餘里。梁已下鎮、定，乃遣存敬攻王珂於河中，存敬出含山，下晉、絳二州，珂降於梁。太祖表存敬護國軍留後，復徙宋州刺史，未至，卒於河中，贈太傅。

存敬子仁穎、仁願。仁願有孝行，存敬卒，事其兄仁穎，出必告，反必面，如事父之禮。仁願曉法令，事梁、唐、晉，常為大理卿，卒，贈秘書監。

符道昭
符道昭，蔡州人也。為秦宗權騎將，宗權敗，道昭流落無所依，後依鳳翔李茂貞，茂貞愛之，養以為子，名繼遠。梁攻茂貞，道昭與梁兵戰，屢敗，乃歸梁，太祖表道昭秦州節度使，以亂不果行。太祖為元帥，初開府，而李周彜以鄜州降，以為左司馬，擇右司馬難其人，及得道昭，乃授之。羅紹威將誅其牙兵，惡魏兵強，未敢發，求梁為助。太祖乃悉發魏兵使攻燕，而遣馬嗣勛助紹威誅牙兵。牙兵已誅，魏兵在外者聞之皆亂，魏將左行遷據歷亭、史仁遇據高唐以叛，道昭等從太祖悉破之。道昭為將，勇於犯敵而少成算，每戰先發，多敗，而周彜等繼之乃勝。開平元年與康懷英等攻潞州，築夾城為蚰蜒塹以圍之，逾年不能下，晉兵攻破夾城，道昭戰死。

劉捍
劉捍，開封人也。為人明敏有威儀，善擯贊。太祖初鎮宣武，以為客將，使從朱珍募兵淄青。太祖北攻鎮州，與王镕和，遣捍見镕，镕軍未知梁意，方嚴兵，捍馳一騎入城中，諭镕以太祖意，镕乃聽命。梁兵攻定州，降王處直，捍復以一騎入慰城中。太祖圍鳳翔，遣捍入見李茂貞計事。唐昭宗召見，問梁軍中事，稱旨，賜以錦袍，拜登州刺史，賜號「迎鑾毅勇功臣。」梁兵攻淮南，遣捍先之淮口，築馬頭下浮橋以渡梁兵。太祖出光山攻壽州，又使捍作浮橋於淮北，以渡歸師。拜宋州刺史。太祖即位，遷左天武指揮使、元從親軍都虞候、左龍虎統軍，出為佑國軍留後。同州劉知俊反，以賂誘捍將吏，執捍而去，知俊械之，送於李茂貞，見殺。太祖哀之，贈捍太傅。

寇彥卿
寇彥卿，字俊臣，開封人也。世事宣武軍為牙將。太祖初就鎮，以為通引官，累遷右長直都指揮使，領洺州刺史。羅紹威將誅牙軍，太祖遣彥卿之魏計事，彥卿陰為紹威計畫，乃悉誅牙軍。

彥卿身長八尺，隆準方面，語音如鐘，工騎射，好書史，善伺太祖意，動作皆如旨。太祖嘗曰：「敬翔、劉捍、寇彥卿皆天為我生之。」其愛之如此。賜以所乘愛馬「一丈烏」。太祖圍鳳翔，以彥卿為都排陣使，彥卿乘烏馳突陣前，太祖目之曰：「真神將也！」

初，太祖與崔胤謀，欲遷都洛陽，而昭宗不許。其後昭宗奔於鳳翔，太祖以兵圍之，昭宗既出，明年，太祖以兵至河中，遣彥卿奉表迫請遷都。彥卿因悉驅徙長安居人以東，人皆拆屋為筏，浮渭而下，道路號哭，仰天大罵曰：「國賊崔胤、朱溫使我至此！」昭宗亦顧瞻陵廟，傍徨不忍去，謂其左右為俚語云：「紇幹山頭凍死雀，何不飛去生處樂。」相與泣下沾襟。昭宗行至華州，遣人告太祖以何皇后有娠，願留華州待冬而行。太祖大怒，顧彥卿曰：「汝往趣官家來，不可一日留也。」彥卿復馳至華，即日迫昭宗上道。

太祖即位，拜彥卿感化軍節度使。歲餘，召為左金吾衛大將軍，充金吾衙仗使。彥卿晨朝至天津橋，民梁現不避道，前驅捽現投橋上石欄以死。彥卿見太祖自首，太祖惜之，詔彥卿以錢償現家以贖罪。御史司憲崔沂劾奏彥卿，請論如法，太祖不得已，責授彥卿左衛中郎將。復拜相州防禦使，遷河陽節度使。

太祖遇弒，彥卿出太祖畫像事之如生，嘗對客語先朝，必涕泗交下。末帝即位，徙鎮威勝。彥卿明敏善事人，而怙寵作威，好誅殺，多猜忌。卒於鎮，年五十七。


Chinese text: This work was published before January 1, 1923, and is in the
public domain worldwide because the author died at least 100 years ago.
