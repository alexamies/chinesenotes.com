王景崇
王景崇，邢州人也。為人明敏巧辯，善事人。唐明宗鎮邢州，以為牙將，其後嘗從明宗，隸麾下。明宗即位，拜通事舍人，歷引進閣門使，馳詔方鎮、監軍征伐，必用景崇。後事晉，累拜左金吾衛大將軍，常怏怏人主不能用其材。晉亡，蕭翰據京師，景崇厚賂其將高牟翰以求用。已而翰北歸，許王從益居京師，用景崇為宣徽使、監左藏庫。漢高祖起太原，景崇取庫金奔迎高祖。高祖至京師，拜景崇右衛大將軍，未之奇也。高祖攻鄴，景崇不得從，乃求留守起居表，詣行在見高祖，願留軍中效用，為高祖畫攻戰之策，甚有辯，高祖乃奇其材。

是時，漢方新造，鳳翔侯益、永興趙贊皆嘗受命契丹，高祖立，益等內顧自疑，乃陰召蜀人為助，高祖患之。及已破鄴，益等懼，皆請入朝。會回鶻入貢，言為党項所隔不得通，願得漢兵為援，高祖遣景崇以兵迎回鶻。景崇將行，高祖已疾，召入臥內戒之曰：「益等已來，善矣，若猶遲疑，則以便宜圖之。」景崇行至陜，趙贊已東入朝，而蜀兵方寇南山，景崇擊破蜀兵，追至大散關而還。高祖乃詔景崇兼鳳翔巡檢使。

景崇至鳳翔，侯益未有行意，而高祖崩，或勸景崇可速誅益，景崇念獨受命先帝而少主莫知，猶豫未決。益從事程渥，與景崇同鄉里，有舊，往說景崇曰：「吾與子為故人，吾位不過賓佐，而子已貴矣，奈何欲以陰狡害人而取之乎？侯公父子爪牙數百，子毋妄發，禍行及矣！非吾，誰為子言之。」於是景崇頗不欲殺益，益乃亡去，景崇大悔失不殺之。

益至京師，隱帝新立，史弘肇、楊邠等用事，益乃厚賂邠等，陰以事中景崇。已而益拜開封尹，景崇心不自安，諷鳳翔將吏求己領府事。朝廷患之，拜景崇邠州留後，以趙暉為鳳翔節度使。景崇乃叛，盡殺侯益家屬，與趙思綰共推李守貞為秦王，隱帝即以趙暉討之。景崇西招蜀人為助，蜀兵至寶雞，為暉將藥元福、李彥從所敗。暉攻鳳翔，塹而圍之，數以精兵挑戰，景崇不出。暉乃令千人潛之城南一舍，偽為蜀兵旗幟，循南山而下，聲言蜀救兵至矣，須臾塵起，景崇以為然，乃令數千人潰圍而出以為應。暉設伏以待之，景崇兵大敗，由是不敢復出。

明年，守貞、思綰相次皆敗，景崇客周璨謂景崇曰：「公能守此者，以有河中、京兆也。今皆敗矣，何所恃乎？不如降也。」景崇曰：「誠累君等，然事急矣，吾欲為萬有一得之計可乎？吾聞趙暉精兵皆在城北，今使公孫輦等燒城東門偽降，吾以牙兵擊其城北兵，脫使不成而死，猶勝於束手屯。」璨等皆然之。遲明，輦燒東門將降，而府中火起，景崇自焚矣，輦乃降暉。

趙思綰
趙思綰，魏州人也。為河中節度使趙贊牙將。漢高祖即位，徙贊鎮永興，贊入朝京師，留思綰兵數百人於永興。高祖遣王景崇至永興，與齊藏珍以兵迎回鶻，陰以西事屬之。景崇至永興，贊雖入朝，而其所召蜀兵已據子午谷，景崇用思綰兵擊走之。遂與思綰俱西，然以非己兵，懼思綰等有二心，意欲黥其面以自隨，而難言之，乃稍微風其旨。思綰厲聲請先黥以率眾，齊藏珍惡之，竊勸景崇殺思綰，景崇不聽，與俱西。

高祖遣使者召思綰等，是時侯益來朝，思綰以兵從益東歸。思綰謂其下常彥卿曰：「趙公已入人手，吾屬至，並死矣，奈何？」彥卿曰：「事至而變，勿預言也。」益行至永興，永興副使安友規出迎益，飲於郊亭，思綰前曰：「兵館城東，然將士家屬皆居城中，願縱兵入城挈其家屬。」益信之以為然。思綰與部下入城，有州校坐於城門，思綰毆之，奪其佩刀斬之，並斬門者十餘人，遂閉門劫庫兵以叛。

高祖遣郭從義、王峻討之，經年莫能下，而王景崇亦叛，與思綰俱送款於李守貞，守貞以思綰為晉昌軍節度使。隱帝遣郭威西督諸將兵，先圍守貞於河中。居數月，思綰城中食盡，殺人而食，每犒宴，殺人數百，庖宰一如羊豕。思綰取其膽以酒吞之，語其下曰：「食膽至千，則勇無敵矣！」思綰計窮，募人為地道，將走蜀，其判官陳讓能謂思綰曰：「公比於國無嫌，但懼死而為此爾！今國家用兵三方，勞敝不已，誠能翻然效順，率先自歸，以功補過，庶幾有生；若坐守窮城，待死而已。」思綰然之，乃遣教練使劉珪詣從義乞降，而遣其將劉筠奉表朝廷。拜思綰鎮國軍留後，趣使就鎮，思綰遲留不行。蜀陰遣人招思綰，思綰將奔蜀，而從義亦疑之，乃遣人白郭威，威命從義圖之。從義因入城召思綰，趣之上道，至則擒之。思綰問曰：「何以用刑？」告者曰：「立釘也。」思綰厲聲曰：「為吾告郭公，吾死未足塞責，然釘磔之醜，壯夫所恥，幸少假之。」從義許之，父子俱斬於市。

慕容彥超
慕容彥超，吐谷渾部人，漢高祖同產弟也。嘗冒姓閻氏，彥超黑色胡髯，號閻昆倉。少事唐明宗為軍校，累遷刺史。唐、晉之間，歷磁、單、濮、棣四州，坐濮州造麹受賕，法當死，漢高祖自太原上章論救，得減死，流於房州。契丹滅晉，漢高祖起太原，彥超自流所逃歸漢，拜鎮寧軍節度使。杜重威反於魏，高祖以天平軍節度使高行周為都部署以討之，以彥超為副。彥超與行周謀議多不協，行周用兵持重，兵至城下，久之不進。彥超欲速進戰，而行周不許。行周有女嫁重威子，彥超揚言行周以女故，惜賊城而不攻，行周大怒。高祖聞二人不相得，懼有佗變，由是遽親征。彥超數以事淩辱行周，行周不能忍，見宰相涕泣，以屎塞口以自訴。高祖知曲在彥超，遣人慰勞行周，召彥超責之，又遣詣行周謝過，行周意稍解。

是時，漢兵頓魏城下已久，重威守益堅，諸將皆知未可圖，方伺其隙，而彥超獨言可速攻，高祖以為然，因自督士卒急攻，死傷者萬餘人，由是不敢復言攻。後重威出降，高祖以行周為天雄軍節度使，行周辭不敢受，高祖遣蘇逢吉諭之曰：「吾當為爾徙彥超。」行周乃受，而彥超徙鎮泰寧。

隱帝已殺史弘肇等，又遣人之魏殺周太祖及王峻等，懼事不果，召諸將入衛京師。使者至兗，彥超方食，釋匕箸而就道。周兵犯京師，開封尹侯益謂隱帝曰：「北兵之來，其家屬皆在京師，宜閉門以挫其銳，遣其妻子登陴以招北兵，可使解甲。」彥超誚益曰：「益老矣！此懦夫之計也。」隱帝乃遣彥超副益，將兵於北郊。周兵至，益夜叛降於周。彥超力戰於七里，隱帝出勞軍，太后使人告彥超善衛帝，彥超大言報曰：「北兵何能為？當於陣上喝坐使歸營。」又謂隱帝曰：「官家宮中無事，明日可出觀臣戰。」明日隱帝復出勞軍，彥超戰敗奔兗州，隱帝遇弒於北郊。

周太祖入立，彥超不自安，數有所獻，太祖報以玉帶，又賜詔書安慰之，呼彥超為弟而不名，又遣翰林學士魯崇諒往慰諭之，彥超心益疑懼。已而劉旻自立於太原，出兵攻晉、絳，太祖遣王峻用兵西方，彥超乘間亦謀反，遣押衙鄭麟至京師求入朝，太祖知其詐，手詔許之。彥超復稱管內多盜而止，又為高行周所與書以進，其辭皆指斥周過失，若欲共反者。太祖驗其印文偽，以書示行周。彥超又遣人南結李，為出兵攻沐陽，為周兵所敗，而劉旻攻晉、絳不克，解去。太祖乃遣侍衛步軍指揮使曹英、客省使向訓討之，彥超閉城自守。

初，彥超之反也，判官崔周度諫曰：「魯，詩書之國也，自伯禽以來未有能霸者，然以禮義守之而長世者多矣。今公英武，一代之豪傑也，若量力相時而動，可以保富貴終身。李河中、安襄陽、鎮陽杜令公，近歲之龜鑒也。」彥超大怒，未有以害之。已而見圍，因大括城中民貲以犒軍，前陜州司馬閻弘魯懼其鞭撲，乃悉家貲以獻。彥超以為未盡，又欲並罪周度，乃令周度監括弘魯家。周度謂弘魯曰：「公命之死生，系財之多少，願無隱也。」弘魯遣家僮與周度屬刂掘搜索無所得。彥超又遣鄭麟持刃迫之，弘魯惶恐拜其妻妾，妻妾皆言無所隱。周度入白彥超，彥超不信，下弘魯及周度於獄。弘魯乳母於泥中得金纏臂獻彥超，欲贖出弘魯，彥超大怒，遣軍校笞弘魯夫婦肉爛而死，遂斬周度於市。

是歲，鎮星犯角、亢，占曰：「角、亢，鄭分，兗州當焉。」彥超即率軍府將吏步出西門三十里致祭，迎於開元寺，塑像以事之，日常一至，又使民家立黃幡以禳之。

彥超為人多智詐而好聚斂，在鎮嘗置庫質錢，有奸民為偽銀以質者，主吏久之乃覺。彥超陰教主吏夜穴庫垣，盡徙其金帛於佗所而以盜告。彥超即榜於市，使民自占所質以償之，民皆爭以所質物自言，已而得質偽銀者，置之深室，使教十餘人日夜為之，皆鐵為質而包雙銀，號「鐵胎銀」。其被圍也，勉其城守者曰：「吾有銀數千鋌，當悉以賜汝。」軍士私相謂曰：「此鐵胎爾，復何用哉！」皆不為之用。明年五月，太祖親征，城破，彥超夫妻皆投井死，其子繼勛率其徒五百人出奔被擒，遂滅其族。兗州平，太祖詔贈閻弘魯左驍衛大將軍、崔周度秘書監。


Chinese text: This work was published before January 1, 1923, and is in the
public domain worldwide because the author died at least 100 years ago.
