王朴
王朴，字文伯，東平人也。少舉進士，為校書郎，依漢樞密使楊邠。邠與王章、史弘肇等有隙，朴見漢興日淺，隱帝年少孱弱，任用小人，而邠為大臣，與將相交惡，知其必亂，乃去邠東歸。後李業等教隱帝誅權臣，邠與章、弘肇皆見殺，三家之客多及，而朴以故獨免。

周世宗鎮澶州，朴為節度掌書記。世宗為開封尹，拜朴右拾遺，為推官。世宗即位，遷比部郎中，獻《平邊策》，曰：

唐失道而失吳、蜀，晉失道而失幽、并。觀所以失之之由，知所以平之之術。當失之時，君暗政亂，兵驕民困，近者奸於內，遠者叛於外，小不制而至於僭，大不制而至於濫，天下離心，人不用命，吳、蜀乘其亂而竊其號，幽、并乘其間而據其地。平之之術，在乎反唐、晉之失而已。必先進賢退不肖，以清其時；用能去不能，以審其材；恩信號令，以結其心；賞功罰罪，以盡其力；恭儉節用，以豐其財；徭役以時，以阜其民。俟其倉廩實、器用備、人可用而舉之。彼方之民，知我政化大行，上下同心，力強財足，人安將和，有必取之勢，則知彼情狀者願為之間諜，知彼山川者願為之先導。彼民與此民之心同，是與天意同；與天意同，則無不成之功。
攻取之道，從易者始。當今惟吳易圖，東至海，南至江，可撓之地二千里。從少備處先撓之，備東則撓西，備西則撓東，彼必奔走以救其弊，奔走之間，可以知彼之虛實、眾之強弱，攻虛擊弱，則所向無前矣。勿大舉，但以輕兵撓之。彼人怯弱，知我師入其地，必大發以來應，數大發則民困而國竭，一不大發則我獲其利。彼竭我利，則江北諸州乃國家之所有也。既得江北，則用彼之民，揚我之兵，江之南亦不難而平之也。如此，則用力少而收功多。得吳，則桂、廣皆為內臣，岷、蜀可飛書而召之。如不至，則四面並進，席卷而蜀平矣。吳、蜀平，幽可望風而至。唯并必死之寇，不可以恩信誘，必須以強兵攻，力已竭，氣已喪，不足以為邊患，可為後圖。方今兵力精練，器用具備，群下知法，諸將用命，一稔之後，可以平邊。
臣書生也，不足以講大事，至於不達大體，不合機變，惟陛下寬之。
遷左諫議大夫，知開封府事。歲中，遷左散騎常侍，充端明殿學士。是時，世宗新即位，銳意征伐，已撓群議，親敗劉旻於高平，歸而益治兵，慨然有平一天下之志。數顧大臣問治道，選文學之士徐臺符等二十人，使作《為君難為臣不易論》及《平邊策》，朴在選中。而當時文士皆不欲上急於用武，以謂平定僭亂，在修文德以為先。惟翰林學士陶谷竇儀、御史中丞楊昭儉與朴皆言用兵之策，朴謂江淮為可先取。世宗雅已知朴，及見其議論偉然，益以為奇，引與計議天下事，無不合，遂決意用之。顯德三年，征淮，以仆為東京副留守。還，拜戶部侍郎、樞密副使，遷樞密使。四年，再征淮，以朴留守京師。

世宗之時，外事征伐，而內修法度。朴為人明敏多材智，非獨當世之務，至於陰陽律歷之法，莫不通焉。顯德二年，詔朴校定大歷，乃削去近世符天流俗不經之學，設通、經、統三法，以歲軌離交朔望周變率策之數，步日月五星，為《欽天曆》。六年，又詔朴考正雅樂，朴以謂十二律管互吹，難得其真，乃依京房為律準，以九尺之弦十三，依管長短寸分設柱，用七聲為均，樂成而和。

朴性剛果，又見信於世宗，凡其所為，當時無敢難者，然人亦莫能加也。世宗征淮，朴留京師，廣新城，通道路，莊偉宏闊，今京師之制，多其所規為。其所作樂，至今用之不可變。其陳用兵之略，非特一時之策。至言諸國興滅次第云：「淮南可最先取，並必死之寇，最後亡。」其後宋興，平定四方，惟並獨後服，皆如朴言。

六年春，世宗遣朴行視汴口，作斗門，還，過故相李穀第，疾作，仆於坐上，舁歸而卒，年五十四。世宗臨其喪，以玉鉞叩地，大慟者數四。贈侍中。

鄭仁誨
鄭仁誨，字日新，太原晉陽人也。初，事唐將陳紹光。紹光為人驍勇而好使酒，嘗因醉怒仁誨，拔劍欲殺之，左右皆奔走，仁誨植立不動，無懼色，紹光擲劍於地，撫仁誨曰：「汝有器量，必富貴，非吾所及也。」仁誨後棄紹光去，還鄉里，事母以孝聞。漢高祖為河東節度使，周太祖居帳下，時時往過仁誨，與語甚歡。每事有疑，即從仁誨質問，仁誨所對不阿，周太祖益奇之。漢興，周太祖為樞密使，乃召仁誨用之，累官至內客省使。太祖破李守貞於河中，軍中機畫，仁誨多所參決。太祖入立，以仁誨為大內都點檢、恩州團練使、樞密副使，累遷宣徽北院使，出為鎮寧軍節度使。顯德元年，拜樞密使。世宗攻河東，仁誨留守東都。明年冬，以疾卒。世宗將臨其喪，有司言歲不利臨喪，世宗不聽，乃先以桃荝而臨之。

仁誨自其微時，常為太祖謀畫，及居大位，未嘗有所聞，而太祖、世宗皆親重之，然亦能謙謹好禮，不自矜伐，為士大夫所稱。贈中書令，追封韓國公，謚曰忠正。

扈載
扈載，字仲熙，北燕人也。少好學，善屬文。廣順初，舉進士高第，拜校書郎，直史館。再遷監察御史。其為文章，以辭多自喜。常次歷代有國廢興治亂之跡為《運源賦》，甚詳。又因遊相國寺，見庭竹可愛，作《碧鮮賦》，題其壁，世宗聞之，遣小黃門就壁錄之，覽而稱善，因拜水部員外郎、知制誥。遷翰林學士，賜緋，而載已病，不能朝謝。居百餘日，乃力疾入直學士院。世宗憐之，賜告還第，遣太醫視疾。

初，載以文知名一時，樞密使王朴尤重其才，薦於宰相李穀，久而不用，朴以問穀曰：「扈載不為舍人，何也？」穀曰：「非不知其才，然載命薄，恐不能勝。」朴曰：「公為宰相，以進賢退不肖為職，何言命邪？」已而召拜知制誥。及為學士，居歲中病卒，年三十六。議者以穀能知人而朴能薦士。

是時，天子英武，樂延天下奇才，而尤禮文士，載與張昭、竇儼、陶穀、徐臺符等俱被進用。穀居數人中，文辭最劣，尤無行。昭、儼數與論議，其文粲然，而穀徒能先意所在，以進諛取合人主，事無大小，必稱美頌贊，至於廣京城，為木偶耕人、紫芝白兔之類，皆為頌以獻，其辭大抵類俳優。而載以不幸早卒，論議雖不及昭、儼，而不為穀之諛也。

嗚呼！作器者，無良材而有良匠；治國者，無能臣而有能君。蓋材待匠而成，臣待君而用。故曰，治國譬之於奕，知其用而置得其處者勝，不知其用而置非其處者敗。敗者臨棋註目，終日而勞心，使善奕者視焉，為之易置其處則勝矣。勝者所用，敗者之棋也；興國所用，亡國之臣也。王朴之材，誠可謂能矣。不遇世宗，何所施哉？世宗之時，外事征伐，攻取戰勝；內修制度，議刑法，定律歷，講求禮樂之遺文，所用者五代之士也，豈皆愚怯於晉、漢，而材智於周哉？惟知所用爾。夫亂國之君，常置愚不肖於上，而強其不能，以暴其短惡，置賢智於下，而泯沒其材能，使君子、小人皆失其所，而身蹈危亡。治國之君，能置賢智於近，而置愚不肖於遠，使君子、小人各適其分，而身享安榮。治亂相去雖遠甚，而其所以致之者不多也，反其所置而已。嗚呼，自古治君少而亂君多，況於五代，士之遇不遇者，可勝嘆哉！


Chinese text: This work was published before January 1, 1923, and is in the
public domain worldwide because the author died at least 100 years ago.
