高季興，字貽孫，陜州硤石人也。本名季昌，避後唐獻祖廟諱，更名季興。季興少為汴州富人李讓家僮。梁太祖初鎮宣武，讓以入貲得幸，養為子，易其姓名曰朱友讓。季興以友讓故得進見，太祖奇其材，命友讓以子畜之，因冒姓朱氏，補制勝軍使，遷毅勇指揮使。

天復二年，梁兵攻鳳翔，李茂貞堅壁不出，太祖議欲收軍還河中，季興獨進曰：「天下豪傑窺此舉者一歲矣，今岐人已憊，破在旦夕，而大王之所慮者，閉壁以老我師，此可以誘致之也。」太祖壯其言，命季興募勇敢士，得騎士馬景，季興授以計，引見太祖。景曰：「此行無還理，願錄其後嗣。」太祖惻然止之，景固請，乃行。景以數騎馳叩城門告曰：「梁兵將東，前鋒去矣。」岐人以為然，開門出追梁軍，梁兵隨景後以進，殺其九千餘人，景死之。茂貞後與梁和，昭宗出，贈景官，謚曰忠壯。季興由是知名。明年，拜宋州刺史。從破青州，徙潁州防禦使，復姓高氏。

當唐之末，襄州趙匡凝襲破雷彥恭於荊南，以其弟匡明為留後。梁兵攻破襄州，匡凝奔於吳，匡明奔於蜀，乃以季興為荊南節度觀察留後。開平元年，拜季興節度使。二年，加同中書門下平章事。荊南節度十州，當唐之末，為諸道所侵，季興始至，江陵一城而已，兵火之後，井邑雕零。季興招緝綏撫，人士歸之，乃以倪可福、鮑唐為將帥，梁震、司空熏、王保義等為賓客。

太祖崩，季興見梁日以衰弱，乃謀阻兵自固，治城隍，設樓櫓。以兵攻歸、峽，為蜀將王宗壽所敗。又發兵聲言助梁擊晉，以侵襄州，為孔所敗，乃絕貢賦累年。梁末帝優容之，封季興渤海王，賜以袞冕劍佩。貞明三年，始復修貢。

梁亡，唐莊宗入洛，下詔慰諭季興，司空薰等皆勸季興入朝京師，梁震以為不可，曰：「梁、唐世為仇敵，夾河血戰垂二十年，今主上新滅梁，而大王梁室故臣，握強兵，居重鎮，以身入朝，行為虜爾。」季興不聽，留其二子，以騎士三百為衛，朝於洛陽。莊宗果欲留之，郭崇韜諫曰：「唐新滅梁得天下，方以大信示人，今四方諸侯相繼入貢，不過遣子弟將吏，而季興以身述職，為諸侯率，宜加恩禮，以諷動來者。而反縻之，示天下以不廣，且絕四方內向之意，不可。」莊宗乃止，厚禮而遣之。莊宗嘗問季興曰：「吾已滅梁，欲征吳、蜀，何者為先？」季興曰：「宜先蜀，臣請以本道兵先進。」莊宗大悅，以手拊其背，季興因命工繡其手跡於衣，歸以為榮耀。季興已去，莊宗心悔遣之，密詔襄州劉訓圖之。季興行至襄州，心動，夜斬關而出。已去，而詔書夜至。季興歸而謂梁震曰：「不聽子言，幾不免。」因曰：「吾行有二失；來朝一失，放還一失。且主上百戰以取河南，對功臣誇手抄《春秋》；又曰：『我於手指上得天下。』其自矜伐如此。而荒於遊畋，政事多廢，吾可無慮矣。」同光三年，封南平王。魏王繼岌已破蜀，得蜀金帛四十餘萬，自峽而下，而莊宗之難作。季興聞京師有變，乃悉邀留蜀物，而殺其使者韓珙等十餘人。

初，唐兵伐蜀，季興請以本道兵自取夔、忠、萬、歸、峽等州，乃以季興為峽路東南面招討使，而季興未嘗出兵。魏王已破蜀，而明宗入立，季興因請夔、忠等州為屬郡，唐大臣以為季興請自取之，而兵出無功，不與。季興屢請，雖不得已而與之，而唐猶自除刺史，季興拒而不納。明宗乃以襄州劉訓為招討使，攻之，不克，而唐別將西方鄴克其夔、忠、萬三州，季興遂以荊、歸、峽三州臣於吳，吳冊季興秦王。天成三年冬卒，年七十一，謚曰武信。季興子九人，長子從誨立。

從誨字遵聖。季興時，入梁為供奉官，累遷鞍轡庫使，賜告歸寧，季興遂留為馬步軍都指揮使、行軍司馬。季興卒，吳以從誨為荊南節度使。從誨以父自絕於唐，懼復見討，乃遣使者聘於楚，楚王馬殷為之請命於唐，而從誨亦遣押衙劉知謙奉表自歸，進贖罪銀三千兩，明宗納之。長興元年正月，拜從誨節度使，追封季興楚王，謚曰武信。三年，封從誨渤海王。應順元年，封南平王。

從誨為人明敏，多權詐。晉高祖遣翰林學士陶穀為從誨生辰國信使，從誨宴穀望沙樓，大陳戰艦於樓下，謂穀曰：「吳、蜀不賓久矣，願修武備，習水戰，以待師期。」穀還，具道其語，晉高祖大喜，復遣使賜以甲馬百匹。襄州安從進反，結從誨為援，從誨外為拒絕，陰與之通。晉師致討，從誨遣將李端以舟師為應，從進誅，從誨求郢州為屬郡，高祖不許。

契丹滅晉，漢高祖起太原，從誨遣人間道奉表勸進，且言漢得天下，願乞郢州為屬，漢高祖陽諾之。高祖入汴，從誨遣使朝貢，因求郢州，高祖不與。從誨怒，發兵攻郢州，為刺史尹實所敗。漢遣國子祭酒田敏使於楚，假道荊南，從誨問敏中國虛實，以為契丹之後，兵食皆殫，意欲以誚敏，敏為言：「杜重威悉以晉戈甲降虜，虜置之鎮州，未嘗以北，而晉兵皆漢有也。」從誨不悅。敏以印本《五經》遺從誨，從誨謝曰：「予之所識，不過《孝經》十八章爾。」敏曰：「至德要道，於此足矣。」敏因誦《諸侯章》曰：「在上不驕，高而不危，制節謹度，滿而不溢。」從誨以為譏己，即以大卮罰敏。

荊南地狹兵弱，介於吳、楚，為小國。自吳稱帝，而南漢、閩、楚皆奉梁正朔，歲時貢奉，皆假道荊南。季興、從誨常邀留其使者，掠取其物，而諸道以書責誚，或發兵加討，即復還之而無愧。其後南漢與閩、蜀皆稱帝，從誨所向稱臣，蓋利其賜予。俚俗語謂奪攘茍得無愧恥者為賴子，猶言無賴也，故諸國皆目為「高賴子」。

從誨自求郢州不得，遂自絕於漢。逾年，復通朝貢。乾祐元年十月卒，年五十八，贈尚書令，謚曰文獻。子保融立。從誨十五子，長曰保勛，次保正，保融第三子也，不知其得立之因。

保融字德長。從誨時，為節度副使，兼峽州刺史。從誨卒，拜節度使。廣順元年，封渤海郡王。顯德元年，進封南平王。世宗征淮，保融遣指揮使魏璘率兵三千，出夏口以為應。又遣客將劉扶奉箋南唐，勸其內附。李景稱臣，世宗得保融所與箋，大喜，賜以絹百匹。荊南自後唐以來，常數歲一貢京師，而中間兩絕。及世宗時，無歲不貢矣。保融以謂器械金帛，皆土地常產，不足以效誠節，乃遣其弟保紳來朝，世宗益嘉之。

初，季興之鎮，梁以兵五千為牙兵，衣食皆給於梁。至明宗時，歲給以鹽萬三千石，後不復給。及世宗平淮，故命泰州給之。

保融性迂緩，無材能，而事無大小，皆委其弟保勖。其從叔從義謀為亂，為其徒高知訓所告，徙之松滋而殺之。宋興，保融懼，一歲之間三入貢。建隆元年，以疾卒，年四十一，贈太尉，謚曰貞懿。弟保勖立。

保勖字省躬，從誨第十子也。保融卒，拜節度使。三年，保勖疾，謂其將梁延嗣曰：「我疾遂不起，兄弟孰可付之後事者？」延嗣曰：「公不念貞懿王乎？先王寢疾，以軍府付公，今先王子繼沖長矣。」保勖曰：「子言是也。」即以繼沖判內外兵馬。十一月，保勖卒，年三十九，贈侍中。保融之子繼沖立。

繼沖字成和。保勖卒，拜節度使。湖南周行逢卒，子保權立，其將張文表作亂，建隆四年，太祖命慕容延釗等討之。延釗假道荊南，約以兵過城外。繼沖大將李景威曰：「兵尚權譎，城外之約，不可信也。宜嚴兵以待之。」判官孫光憲叱之曰：「汝峽江一民爾，安識成敗！且中國自周世宗時，已有混一天下之志，況聖宋受命，真主出邪！王師豈易當也！」因勸繼沖去斥候，封府庫以待，繼沖以為然。景威出而嘆曰：「吾言不用，大事去矣，何用生為！」因扼吭而死。延釗軍至，繼沖出逆於郊，而前鋒遽入其城。繼沖亟歸，見旌旗甲馬，布列衢巷，大懼，即詣延釗納牌印，太祖優詔復命繼沖為節度使。

乾德元年，有事於南郊，繼沖上書願陪祠。九月，具文告三廟，率其將吏宗族五百餘人朝於京師，拜武寧軍節度使以卒。光憲拜黃州刺史，其後事具國史。

〈（季興興滅年世甚明，諸書皆同，蓋自梁開平元年鎮荊南，至皇朝乾德元年國除，凡五十七年。）〉


Chinese text: This work was published before January 1, 1923, and is in the
public domain worldwide because the author died at least 100 years ago.
