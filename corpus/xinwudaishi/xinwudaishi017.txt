高祖皇后李氏
高祖皇后李氏，唐明宗皇帝女也。后初號永寧公主，清泰二年封魏國長公主。自廢帝立，常疑高祖必反。三年，公主自太原入朝千春節，辭歸，留之不得，廢帝醉，語公主曰：「爾歸何速，欲與石郎反邪？」既醒，左右告之，廢帝大悔。公主歸，以語高祖，高祖由是益不自安。高祖即位，公主當為皇后。天福二年三月，有司言：「皇太妃尊號已正，請上寶冊。」太妃，高祖庶母劉氏也。高祖以宗廟未立，謙抑未皇。七年夏五月，高祖已病，乃詔尊太妃為皇太后，然卒不奉冊而高祖崩，故后訖高祖世亦無冊命。出帝天福八年七月，冊尊皇后為皇太后。太后為人強敏，高祖常嚴憚之。出帝馮皇后用事，太后數訓戒之，出帝不從，乃及於敗。

開運三年十二月，耶律德光已降晉兵，遣張彥澤先犯京師，以書遺太后，具道已降晉軍，且曰：「吾有梳頭妮子竊一藥囊以奔於晉，今皆在否？吾戰陽城時，亡奚車一乘，在否？」又問契丹先為晉獲者及景延廣、桑維翰等所在。太后與帝聞彥澤至，欲自焚，嬖臣薛超勸止之。及得德光所與書，乃滅火，出上苑中。帝召當直學士範質，謂曰：「杜郎一何相負！昔先帝起太原時，欲擇一子留守，謀之北朝皇帝，皇帝以屬我，我素以為其所知，卿為我草奏具言之，庶幾活我子母。」質為帝草降表曰：

孫男臣重貴言：頃者唐運告終，中原失馭，數窮否極，天缺地傾。先人有田一成，有眾一旅，兵連禍結，力屈勢孤。翁皇帝救患摧剛，興利除害，躬擐甲胃，深入寇場。犯露蒙霜，度雁門之險；馳風擊電，行中冀之誅。黃鉞一麾，天下大定，勢淩宇宙，義感神明。功成不居，遂興晉祚，則翁皇帝有大造於石氏也。
旋屬天降鞠兇，先君即世，臣遵承遺旨，篡紹前基。諒闇之初，荒迷失次，凡有軍國重事，皆委將相大臣。至於擅繼宗祧，既非廩命；輕發文字，輒敢抗尊。自啟釁端，果貽赫怒，禍至神惑，運盡天亡。十萬師徒，望風束手；億兆黎庶，延頸歸心。臣負義包羞，貪生忍恥，自貽顛覆，上累祖宗，偷度朝昏，茍存視息。翁皇帝若惠顧疇昔，稍霽雷霆，未賜靈誅，不絕先祀，則百口荷更生之德，一門銜無報之恩，雖所願焉，非敢望也。臣與太后、妻馮氏於郊野面縛俟罪次。
又為太后表曰：

晉室皇太后新婦李氏妾言：張彥澤、傅住兒等至，伏蒙皇帝阿翁降書安撫者。妾伏念先皇帝頃在並、汾，適逢屯難，危同累卵，急若倒懸，智勇俱窮，朝夕不保。皇帝阿翁發自冀北，親抵河東，跋履山川，逾越險阻。立平巨孽，遂定中原，救石氏之覆亡，立晉朝之社稷。不幸先帝厭代，嗣子承祧，不能繼好息民，而反虧恩辜義。兵戈屢動，駟馬難追，戚實自貽，咎將誰執！今穹旻震怒，中外攜離，上將牽羊，六師解甲。妾舉宗負釁，視景偷生，惶惑之中，撫問斯至，明宣恩旨，典示含容，慰諭丁寧，神爽飛越。豈謂已垂之命，忽蒙更生之恩，省罪責躬，九死未報。今遣孫男延煦、延寶，奉表請罪，陳謝以聞。
德光報曰：「可無憂，管取一吃飯處。」

四年正月丁亥朔，德光入京師，帝與太后肩輿至郊外，德光不見，館於封禪寺，遣其將崔延勛以兵守之。是時雨雪寒凍，皆苦饑。太后使人謂寺僧曰：「吾嘗於此飯僧數萬，今日豈不相憫邪？」寺僧辭以虜意難測，不敢獻食。帝陰祈守者，乃稍得食。

辛卯，德光降帝為光祿大夫、檢校太尉，封「負義侯」，遷於黃龍府。德光使人謂太后曰：「吾聞重貴不從母教而至於此，可求自便，勿與俱行。」太后答曰：「重貴事妾甚謹。所失者，違先君之志，絕兩國之歡。然重貴此去，幸蒙大惠，全生保家，母不隨子，欲何所歸！」於是太后與馮皇后、皇弟重睿、皇子延煦、延寶等舉族從帝而北，以宮女五十、宦者三十、東西班五十、醫官一、控鶴官四、禦廚七、茶酒司三、儀鸞司三、六軍士二十人從，衛以騎兵三百。所經州縣，皆故晉將吏，有所供饋，不得通。路傍父老，爭持羊酒為獻，衛兵推隔不使見帝，皆涕泣而去。

自幽州行十餘日，過平州，出榆關，行砂磧中，饑不得食，遣宮女、從官，采木實、野蔬而食。又行七八日，至錦州，虜人迫帝與太后拜阿保機畫像。帝不勝其辱，泣而呼曰：「薛超誤我，不令我死！」又行五六日，過海北州，至東丹王墓，遣延煦拜之。又行十餘日，渡遼水，至渤海國鐵州。又行七八日，過南海府，遂至黃龍府。

是歲六月，契丹國母徙帝、太后於懷密州，州去黃龍府西北一千五百里。行過遼陽二百里，而國母為永康王所囚，永康王遣帝、太后還止遼陽，稍供給之。明年四月，永康王至遼陽，帝白衣紗帽，與太后、皇后詣帳中上謁，永康王止帝以常服見。帝伏地雨泣，自陳過咎。永康王使人扶起之，與坐，飲酒奏樂。而永康王帳下伶人、從官，望見故主，皆泣下，悲不自勝，爭以衣服藥餌為遺。

五月，永康王上陘，取帝所從行宦者十五人、東西班十五人及皇子延煦而去。永康王妻兄禪奴愛帝小女，求之，帝辭以尚幼。永康王馳一騎取之，以賜禪奴。陘，虜地，尤高涼，虜人常以五月上陘避暑，八月下陘。至八月，永康王下陘，太后自馳至霸州見永康王，求於漢兒城側賜地種牧以為生。永康王以太后自從，行十餘日，遣與延煦俱還遼陽。

明年乃漢乾祐二年，其二月，徙帝、太后於建州。自遼陽東南行千二百里至建州，節度使趙延暉避正寢以館之。去建州數十里外得地五十餘頃，帝遣從行者耕而食之。

明年三月，太后寢疾，無醫藥，常仰天而泣，南望戟手罵杜重威、李守貞等曰：「使死者無知則已，若其有知，不赦爾於地下！」八月疾亟，謂帝曰：「我死，焚其骨送范陽佛寺，無使我為虜地鬼也！」遂卒。帝與皇后、宮人、宦者、東西班，皆被髮徙跣，扶舁其柩至賜地，焚其骨，穿地而葬焉。

周顯德中，有中國人自契丹亡歸者，言見帝與皇后諸子皆無恙。後不知其所終。

太妃安氏
安太妃，代北人也，不知其世家，為敬儒妻，生出帝，封秦國夫人。出帝立，尊為皇太妃。妃老而失明，從出帝北遷，自遼陽徙建州，卒於道中。臨卒謂帝曰：「當焚我為灰，南向揚之，庶幾遺魂得反中國也。」既卒，砂磧中無草木，乃毀奚車而焚之，載其燼骨至建州。李太后亦卒，遂並葬之。

出帝皇后馮氏
出帝皇后馮氏，定州人也。父濛，為州進奏吏，居京師，以巧佞為安重誨所喜，以為鄴都副留守。高祖留守鄴都，得濛歡甚，乃為重胤娶濛女，後封吳國夫人。重胤早卒，后寡居，有色，出帝悅之。高祖崩，梓宮在殯，出帝居喪中，納之以為后。是日，以六軍仗衛、太常鼓吹，命后至西禦莊，見於高祖影殿。群臣皆賀。帝顧謂馮道等曰：「皇太后之命，與卿等不任大慶。」群臣出，帝與皇后酣飲歌舞，過梓宮前，酹而告曰：「皇太后之命，與先帝不任大慶。」左右皆失笑，帝亦自絕倒，顧謂左右曰：「我今日作新女婿，何似？」后與左右皆大笑，聲聞於外。后既立，專內寵，封拜宮官尚宮、知客等皆為郡夫人，又用男子李彥弼為皇后宮都押衙。其兄玉執政，內外用事，晉遂以亂。契丹犯京師，暴帝之惡於天下曰：「納叔母於中宮，亂人倫之大典。」後隨帝北遷，哀帝之辱，數求毒藥，欲與帝俱飲以死，而藥不可得。後不知其所終。

高祖叔父兄弟
晉氏始出夷狄而微，終為夷狄所滅，故其宗室次序本末不能究見。其可見者，曰高祖二叔父，一兄六弟，七子二孫，而有略有詳，非惟禍亂多故而失其事實，抑亦無足稱焉者。然粗存其見者，以備其闕云。二叔父曰萬友、萬詮，兄曰敬儒，弟曰敬威、敬德、敬殷、敬赟、敬暉、重胤，子曰重貴、重信、重乂、重英、重進、重睿、重杲，孫曰延煦、延寶。孝平皇帝生孝元皇帝、萬友、萬詮，孝元皇帝生高祖，萬友生敬威、敬赟，萬詮生敬暉，而敬儒、敬德、敬殷、重胤皆不知其於高祖為親疏也。

高祖，孝元皇帝第二子也，而敬儒為兄，疑其長子也，則於高祖屬長而親，然贈官反最後於諸弟，而高祖世獨不得追封，此又可疑也。重胤，高祖弟也，亦不知其為親疏，然高祖愛之，養以為子，故於名加「重」而下齒諸子。高祖叔、兄與弟敬殷、子重進，皆前即位卒，而敬威、敬德、重胤、重英，高祖反時死。高祖少子曰馮六，未名而卒，而舊說以重睿為幼子者，非也。

石氏世事軍中，萬友、萬詮職卑不見。天福二年正月，萬友自故金紫光祿大夫、檢校司徒兼御史大夫、上柱國贈太師。萬詮亦自金紫光祿大夫、檢校司空兼御史大夫、上柱國贈太傅。出帝天福八年五月，追封皇叔祖萬友為秦王，萬詮加贈太師，追封趙王。

從弟敬威
敬威字奉信，唐廢帝時為彰聖右第三都指揮使，領常州刺史。聞高祖舉兵太原，謂人曰「生而有死，人孰能免？吾兄方舉大事，吾不可偷生取辱，見笑一時。」遂自殺。敬德時為沂州馬步軍指揮使，以高祖反誅。天福二年正月，贈敬威、敬德皆為太傅，並贈敬殷以檢校太子賓客，亦贈太傅，而不及敬儒。七年正月，追封敬威廣王，敬德福王，敬殷通王，皆贈太尉。敬儒始以故金紫光祿大夫、檢校尚書左僕射兼御史大夫、上柱國贈太傅，而獨不得封。出帝天福八年五月，加贈三皇叔皆為太師，而皇伯敬儒始追封宋王，亦加贈太師。

從兄敬赟
敬赟字德和，少無賴，竄身民間。高祖使人求得之，補太原牙將。即位，以為飛龍皇城使，累遷曹州防禦使。天福五年冬，拜河陽三城節度使。敬赟性貪暴，高祖為擇賢佐吏輔之，而敬赟亦憚高祖嚴，未嘗敢犯法。歲餘，徙鎮保義。出帝時，加同中書門下平章事，始漸驕恣。帝嘗遣使者至，必問曰：「小侄安否？」陜人苦其暴虐，召還京師，以其皇叔不能責也，斥其元從都押衙蘇彥存、鄭溫遇以警之。契丹犯邊，敬赟從出帝幸澶淵，使以兵備汶陽，守麻家渡，未嘗見敵，皆無功。開運元年七月，復出為威勝軍節度使。歲餘，出帝以曹州為威信軍，授敬赟節度使。在曹貪暴尤甚，久之，召還。張彥澤兵犯京師，敬赟夜走，逾城東垣，墮沙濠溺死，時年四十九。

從弟韓王敬暉
韓王敬暉字德昭，為人厚重剛直，勇而多智，高祖尤愛之。高祖時為曹州防禦使，以廉儉見稱，卒於官，贈太傅。天福八年，加贈太師，追封韓王。子曦嗣。

高祖諸子孫
高祖李皇后生楚王重信，其諸子皆不知其母。當高祖起太原，重英為右衛將軍，重胤為皇城副使，居京師。聞高祖舉事，匿民家井中，捕得誅之，並族民家。天福二年正月，高祖為二子發哀，皆贈為太保；並贈重進以故左金吾衛將軍贈太保。七年正月，皆加贈太傅，追封重英虢王，重胤郯王，重進夔王。出帝天福八年五月，皆加贈太師。

子楚王重信
楚王重信字守孚，為人敏悟多智而好禮。天福二年二月，以左驍衛上將軍拜河陽三城節度使，有善政，高祖下詔褒之。是歲範延光反，詔前靈武節度使張從賓發河陽兵討延光，從賓亦反，重信見殺，時年二十。高祖欲贈重信太尉，大臣引漢故事，皇子無為三公者。高祖曰：「此兒為善被禍，吾哀之甚，自我而已，豈有例邪！」乃贈太尉。七年正月，加贈太師，追封沂王。出帝天福八年五月，易封楚王。

子壽王重乂
壽王重乂字弘理，為人好學，頗知兵法。高祖即位，拜左驍衛大將軍。高祖幸汴州，以為東都留守。張從賓反，攻河南，見殺，時年十九，贈太傅。天福七年正月，加贈太尉，追封壽王。出帝天福八年五月，加贈太師。皆無子。

子重睿
重睿為人貌類高祖。高祖臥疾，宰相馮道入見臥內，重睿尚幼，高祖呼出使拜道於前，因以宦者抱持寘道懷中，高祖雖不言，左右皆知其以重睿托道也。高祖崩，晉大臣以國家多事，議立長君，而景延廣已陰許立出帝，重睿遂不得立。出帝以重睿為檢校太保、開封尹，以左散騎常侍邊蔚權知開封府事。開運二年五月，拜重睿雄武軍節度使，歲餘，徙鎮忠武，皆不之鎮。契丹滅晉，重睿從出帝北遷，後不知其所終。

子重杲
陳王重杲，高祖幼子也。小字馮六，未名而卒，贈太傅，追封陳王，賜名重杲。出帝天福八年五月，加贈太師。

孫延煦 延寶
延煦、延寶，高祖諸孫也，出帝以為子。

開運二年秋，以延煦為鄭州刺史。延煦少，不能視事，以一宦者從之，又選尚書郎路航參知州事。宦者遂專政事，每詬辱航，出帝召航還。已而徙延煦齊州防禦使。三年，拜鎮寧軍節度使。是時，河北用兵，天下旱蝗，民餓死者百萬計，而諸鎮爭為聚斂，趙在禮所積鉅萬，為諸侯王最。出帝利其貲，乃以延煦娶在禮女，在禮獻絹三千匹，前後所獻不可勝數。三年五月，遣宗正卿石光贊以聘幣一百五十床迎於其第，出帝宴在禮萬歲殿，所以賜予甚厚，君臣窮極奢侈，時人以為榮。在禮謂人曰：「吾此一婚，其費十萬。」十一月，徙延煦鎮保義。

自延煦為齊州防禦使，而延寶代為鄭州刺史。及契丹滅晉，出帝與太后遣延煦、延寶賫降表、玉璽、金印以歸契丹，而延寶時亦為威信軍節度使矣。契丹得璽，以為制作非工，與前史所傳者異，命延煦等還報求真璽。出帝以狀答曰：「頃潞王從珂自焚於洛陽，玉璽不知所在，疑已焚之。先帝受命，命玉工制此璽，在位群臣皆知之。」乃已。後延煦等從出帝北遷，不知其所終。

嗚呼！古之不幸無子，而以其同宗之子為後者，聖人許之，著之《禮》經而不諱也。而後世閭閻鄙俚之人則諱之，諱則不勝其欺與偽也。故其茍偷竊取嬰孩繈褓，諱其父母，而自欺以為我生之子，曰：「不如此，則不能得其一誌盡愛於我，而其心必二也。」而為其子者，亦自諱其所生，而絕其天性之親，反視以為叔伯父，以此欺其九族，而亂其人鬼親疏之屬。凡物生而有知，未有不愛其父母者。使是子也，能忍而真絕其天性歟，曾禽獸之不若也。使其不忍而外陽絕之，是大偽也。夫閭閻鄙俚之人之慮於事者，亦已深矣！然而茍竊欺偽不可以為法者，小人之事也。惟聖人則不然，以謂人道莫大於繼絕，此萬世之通制而天下之公行也，何必諱哉！所謂子者，未有不由父母而生者也，故為人後者，必有所生之父，有所後之父，此理之自然也，何必諱哉！其簡易明白，不茍不竊，不欺不偽，可以為通制而公行者，聖人之法也。又以謂為人之後者所承重，故加其服以斬。而不絕其所生之親者，天性之不可絕也，然而恩有屈於義，故降其服以期。服，外物也，可以降，而父母之名不可改，故著於經曰：「為人後者，為其父母報。」自三代以來，有天下國家者莫不用之，而晉氏不用也。出帝之於敬儒，絕其父道，臣而爵之，非特以其義不當立，不得已而絕之，蓋亦習見閭閻鄙俚之所為也。五代，干戈賊亂之世也，禮樂崩壞，三綱五常之道絕，而先王之制度文章掃地而盡於是矣！如寒食野祭而焚紙錢，天子而為閭閻鄙俚之事者多矣！而晉氏起於夷狄，以篡逆而得天下，高祖以耶律德光為父，而出帝於德光則以為祖而稱孫，於其所生父則臣而名之，是豈可以人理責哉！


Chinese text: This work was published before January 1, 1923, and is in the
public domain worldwide because the author died at least 100 years ago.
