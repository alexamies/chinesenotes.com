朱弘昭〈（馮赟附）〉
朱弘昭，太原人也。少事明宗為客將，明宗即位，為文思使。與安重誨有隙，故常使於外。董璋為東川節度使，乃以弘昭為副使。西川孟知祥殺其監軍李嚴，弘昭大懼，求還京師，璋不許，遂相猜忌，弘昭益開懷待之不疑，璋頗重其為人。後璋有軍事，遣弘昭入朝，弘昭乃免。遷左衛大將軍內客省使、宣徽南院使、鳳翔節度使。孟知祥反，石敬瑭伐蜀，久無功，明宗遣安重誨督軍。是時重誨已有間。重誨至鳳翔，弘昭迎謁，禮甚恭，延重誨於家，使其妻妾侍飲食。重誨以弘昭厚己，酒酣，具言蒙天子厚恩，而所以讒間之端，因泣下。弘昭即奏言重誨怨望，又陰遣人馳告敬瑭，使拒重誨。會敬瑭以糧餉不繼，遽燒營返軍。重誨亦以被讒召還，過鳳翔，弘昭閉門不納，重誨由此得罪死。樞密使範延光尤惡弘昭為人，罷為左武衛上將軍、宣徽南院使。久之，為山南東道節度使。是時，明宗已病，而秦王從榮禍起有端，唐諸大臣皆欲引去以避禍。樞密使範延光、趙延壽日夕更見，涕泣求去，明宗怒而不許。延壽使其妻興平公主入言於中，延光亦因孟漢瓊、王淑妃進說，故皆得罷。以弘昭及馮赟代延壽、延光，弘昭入見，辭曰：「臣廝養之才，不足當大任。」明宗叱之曰：「公等皆不欲在吾目前邪？吾養公等安用！」弘昭惶恐，乃視事。

馮赟
馮赟者，亦太原人也。其父璋，事明宗為閽者。赟為兒時，以通黠為明宗所愛。明宗為節度使，以赟為進奏官。明宗即位，即為客省使、宣徽北院使。歷河東忠武節度使、三司使。明宗病甚，大臣稀復進見，而孟漢瓊、王淑妃用事，弘昭及赟並掌機務於中，大事皆決此四人。及殺秦王而立湣帝，益自以為功。又其所用多非其人，給事中陳乂，為人險譎，好陰謀，嘗事梁張漢傑，又事郭崇韜，兩人皆輒敗死，弘昭乃引以為樞密直學士，而用其謀。是時，弘昭、赟遣漢瓊至魏，召湣帝入立，而留漢瓊權知後事。明年正月，漢瓊請入朝，弘昭、赟乃議徙成德範延光代漢瓊，北京留守石敬瑭代延光，鳳翔潞王從珂代敬瑭。三人者皆唐大臣，以漢瓊故，輕易其地，又不降制書，第遣使者監其上道，從珂由此遂反。從珂兵已東，湣帝大懼，遣人召弘昭計事。弘昭謂其客穆延暉曰：「上召我急，將罪我也。吾兒婦，君之女也，其以歸，無使及禍。」乃拔劍大哭，欲自裁，而家人止之。使者促弘昭入見甚急，弘昭呼曰：「窮至此邪！」乃自投於井以死。安從進聞之，亦殺赟於家，赟母新死，子母棄屍於道，妻子皆見殺。赟有子三歲，其故吏張守素匿之以免。漢高祖即位，贈弘昭尚書令，赟中書令。

劉延朗
劉延朗，宋州虞城人也。初，廢帝起於鳳翔，與共事者五人：節度判官韓昭胤，掌書記李專美，牙將宋審虔，客將房暠，而延朗為孔目官。初，湣帝即位，徙廢帝為北京留守，不降制書，遣供奉官趙處願促帝上道。帝疑惑，召昭胤等計議，昭胤等皆勸帝反，由是事無大小，皆此五人謀之。而暠又喜鬼神巫祝之說，有瞽者張濛，自言事太白山神，神，魏崔浩也，其言吉兇無不中，暠素信之。嘗引濛見帝，聞其語聲，驚曰：「此非人臣也！」暠使濛問於神，神傳語曰：「三珠並一珠，驢馬沒人驅。歲月甲庚午，中興戊己土。」暠不曉其義，使問濛，濛曰：「神言如此，我能傳之，不能解也。」帝即以濛為館驛巡官。

帝將反，而兵少，又乏食，由此甚懼，使暠問濛，濛傳神語曰：「王當有天下，可無憂！」於是決反，使專美作檄書，言：「朱弘昭、馮赟幸明宗病，殺秦王而立湣帝。帝年少，小人用事，離間骨肉，將問罪於朝！」遣使者馳告諸鎮，皆不應，獨隴州防禦使相裏金遣其判官薛文遇計事。帝得文遇，大喜。而延朗調率城中民財以給軍。王思同率諸鎮兵圍鳳翔，廢帝懼，又遣暠問神，神曰：「王兵少，東兵來，所以迎王也。」已而東兵果叛降於帝。帝入京師，即位之日，受冊明宗柩前。冊曰：「維應順元年，歲次甲午，四月庚午朔。」帝回顧赟曰：「張濛神言，豈不驗哉！」由是赟益見親信，而專以巫祝用事。

帝既立，以昭胤為左諫議大夫、端明殿學士，專美為比部郎中、樞密院直學士，審虔為皇城使，暠為宣徽北院使，延朗為莊宅使。久之，昭胤、暠為樞密使，延朗為副使，審虔為侍衛步軍都指揮使，而薛文遇亦為職方郎中、樞密院直學士。由是審虔將兵，專美、文遇主謀議，而昭胤、暠及延朗掌機密。

初，帝與晉高祖俱事明宗，而心不相悅。帝既入立，高祖不得已來朝，而心頗自疑，欲求歸鎮，且難言之，乃陽為羸疾，灸灼滿身，冀帝憐而遣之。延朗等多言敬瑭可留京師，昭胤、專美曰：「敬瑭與趙延壽皆尚唐公主，不可獨留。」乃復授高祖河東而遣之。是時，契丹數寇北邊，以高祖為大同、振武、威塞、彰國等軍蕃漢馬步軍都總管，屯於忻州。而屯兵忽變，擁高祖呼「萬歲」，高祖懼，斬三十餘人而後止。於是帝益疑之。

是時，高祖悉握精兵在北，饋運芻糧，遠近勞弊。帝與延朗等日夕謀議，而專美、文遇叠宿中興殿盧，召見訪問，常至夜分而罷。是時，高祖弟重胤為皇城副使，而石氏公主母曹太后居中，因得伺帝動靜言語以報高祖，高祖益自危懼。每帝遣使者勞軍，即陽為羸疾不自堪，因數求解總管以探帝心。是時，帝母魏氏追封宣憲皇太后，而墓在太原，有司議立寢宮。高祖建言陵與民家墓相雜，不可立宮。帝疑高祖欲毀民墓，為國取怨，帝由此發怒，罷高祖總管，徙鄆州。延朗等多言不可，而司天趙延義亦言天象失度，宜安靜以弭災，其事遂止。

後月余，文遇獨直，帝夜召之，語罷敬瑭事，文遇曰：「臣聞『作舍道邊，三年不成』。國家之事，斷在陛下。且敬瑭徙亦反，不徙亦反，遲速爾，不如先事圖之。」帝大喜曰：「術者言朕今年當得一賢佐以定天下，卿其是邪！」乃令文遇手書除目，夜半下學士院草制。明日宣制，文武兩班皆失色。居五六日，敬瑭以反聞。敬瑭上書，言帝非明宗子，而許王從益次當立。帝得書大怒，手壞而投之，召學士馬胤孫為答詔，曰：「宜以惡語詆之。」

延朗等請帝親征，帝心憂懼，常惡言敬瑭事，每戒人曰：「爾無說石郎，令我心膽墮地！」由此不欲行。而延朗等屢迫之，乃行。至懷州，帝夜召李崧問以計策。文遇不知而繼至，帝見之色變，崧躡其足，文遇乃出。帝曰：「我見文遇肉顫，欲抽刀刺之。」崧曰：「文遇小人，致誤大事，刺之益醜。」乃已。是時，契丹已立敬瑭為天子，以兵而南，帝惶惑不知所之。遣審虔將千騎至白馬坡踏戰地，審虔曰：「何地不堪戰？雖有其地，何人肯立於此？不如還也。」帝遂還，自焚。高祖入京師，延朗等六人皆除名為民。

初，延朗與暠並掌機密，延朗專任事，諸將當得州者，不以功次為先後，納賂多者得善州，少及無賂者得惡州，或久而不得，由是人人皆怨。暠心患之，而不能爭也，但日飽食高枕而已。每延朗議事，則垂頭陽睡不省。及晉兵入，延朗以一騎走南山，過其家，指而嘆曰：「吾積錢三十萬於此，不知何人取之！」遂為追兵所殺。晉高祖聞暠常不與延朗事，哀之，後復以為將。歲餘卒。專美事晉為大理卿，開運中卒。當晉之將起，廢帝以昭胤為中書侍郎、同中書門下平章事，出為河陽節度使，與審虔、文遇皆不知其所終。

嗚呼，禍福成敗之理，可不戒哉！張濛神言驗矣，然焉知其不為禍也！予之所記，大抵如此，覽者可以深思焉。廢帝之起，所與圖議者，此五六人而已。考其逆順之理，雖有智者為之謀，未必能不敗，況如此五六人者哉！故並述以附延朗，見其始終之際云。

康思立
康思立，本山陰諸部人也。少為騎將，從莊宗破梁夾城，戰柏鄉，累以功遷突騎指揮使。明宗即位，歷應嵐二州刺史、宿州團練使、昭武軍節度使，徙鎮保義，皆有善政。潞王從珂反於鳳翔，湣帝遣王思同等討之，思立有捧聖、羽林屯兵千五百人，乃以羽林千人屬思同。思同至鳳翔，軍叛，降於從珂。思立聞之，欲盡誅羽林千人家屬，未及，而從珂兵已至，思立乃以捧聖兵城守，從珂兵傅其城，呼曰：「西兵七萬策新天子，爾五百人其能拒邪？徒陷陜人於死耳！」捧聖兵聞之，皆解甲，思立遂開門迎從珂。廢帝即位，以思立初無降意，頗不悅之，徙安遠，又徙安國，以年老罷為右神武統軍。石敬瑭反太原，廢帝以思立為北面行營馬軍都指揮使。廢帝幸懷州，遣思立將從駕騎兵出團柏谷救張敬達，未至，而敬達死，楊光遠降晉，思立疾，卒於道。晉高祖入立，贈太子少師。

康義誠
康義誠，字信臣，代北三部落人也。以騎射事晉王，莊宗時為突騎指揮使。從明宗討趙在禮，至魏而軍變，義誠前陳莊宗過失，勸明宗南向。明宗即位，遷捧聖指揮使，領汾州刺史。從破朱守殷，遷侍衛親軍馬步軍都指揮使，領河陽三城節度使。出為山南東道節度使，復為親軍都指揮使，領河陽，加同中書門下平章事。

秦王從榮素驕，自為河南尹，典六軍，拜大元帥，唐諸大臣皆懼禍及，思自脫，獨義誠心結之，遣其子事秦王府。明宗病，從榮謀以兵入宮，唐大臣朱弘昭、馮赟等皆以為不可，而義誠獨持兩端。從榮已舉兵，至天津橋，弘昭等入，以反白，明宗涕泣召義誠，使自處置，而義誠卒不出兵。馬軍指揮使朱弘實以兵擊從榮，從榮敗走，見殺。

三司使孫嶽嘗為馮赟言從榮必敗之狀，義誠聞而不悅。及從榮死，義誠始引兵入河南府，召嶽檢閱從榮家貲。嶽至，義誠乘亂，使人射之，嶽走至通利坊見殺，明宗不能詰。義誠已殺嶽，又以從榮故，與弘實有隙。湣帝即位，弘實常以誅從榮功自負，義誠心益不平。

潞王從珂反鳳翔，王思同率諸鎮兵圍之，興元張虔釗兵叛降從珂，思同走，諸鎮兵皆潰。湣帝大怒，謂朱弘昭等曰：「朕新即位，天下事皆出諸公，然於事兄，未有失範，諸公以大計見迫，不能獨違，事一至此，何方轉禍？吾當率左右往迎吾兄，遜以位，茍不吾信，死其所也！」弘昭等惶恐不能對，義誠前曰：「西師驚潰，主將怯耳。今京師兵尚多，臣請盡將以西，扼關而守，招集亡散，以為後圖。」湣帝以為然，幸左藏庫，親給將士人絹二十匹，錢五千。是時，明宗山陵未畢，帑藏空虛。軍士負物揚言曰：「到鳳翔更請一分。」朱弘實見軍士無鬥志，而義誠盡將以西，疑其二心，謂義誠曰：「今西師小衄，而無一騎東者，人心可知。不如以見兵守京師以自固，彼雖幸勝，特得虔釗一軍耳。諸鎮之兵在後，其敢徑來邪！」義誠怒曰：「如此言，弘實反矣！」弘實曰：「公謂誰欲反邪？」其聲厲而聞。湣帝召兩人，爭於前，帝不能決，遂斬弘實，以義誠為招討使，悉將禁軍以西。湣帝奔衛州。義誠行至新安，降於從珂。清泰元年四月，斬於興教門外，夷其族。

嗚呼！五代為國，興亡以兵，而其軍制，後世無足稱焉。惟侍衛親軍之號，今猶因之而甚重，此五代之遺制也。然原其始起微矣，及其至也，可謂盛哉！當唐之末，方鎮之兵多矣，凡一軍有指揮使一人，而合一州之諸軍，又有馬步軍都指揮使一人，蓋其卒伍之長也。自梁以宣武軍建國，因其舊制，有在京馬步軍都指揮使，後唐因之，至明宗時，始更為侍衛親軍馬步軍都指揮使。當是時，天子自有六軍諸衛之職，六軍有統軍，諸衛有將軍，而又以大臣宗室一人判六軍諸衛事，此朝廷大將天子國兵之舊制也。而侍衛親軍者，天子自將之私兵也，推其名號可知矣。天子自為將，則都指揮使乃其卒伍之都長耳。然自漢、周以來，其職益重，漢有侍衛司獄，凡朝廷大事皆決侍衛獄。是時，史弘肇為都指揮使，與宰相、樞密使並執國政，而弘肇尤專任，以至於亡。語曰：「涓涓不絕，流為江河。熒熒不滅，炎炎奈何？」可不戒哉！然是時，方鎮各自有兵，天子親軍猶不過京師之兵而已。今方鎮名存而實亡，六軍諸衛又益以廢，朝廷無大將之職，而舉天下內外之兵皆屬侍衛司矣。則為都指揮使者，其權豈不益重哉！親軍之號，始於明宗，其後又有殿前都指揮使，亦親軍也，皆不見其更置之始。今天下之兵，分屬此兩司矣。

藥彥稠
藥彥稠，沙陀三部落人也。初為騎將，明宗即位，拜澄州刺史。從王晏球破王都定州，遷侍衛步軍都虞候，領壽州節度使。安重誨矯詔遣河中指揮使楊彥溫逐其節度使潞王從珂。以彥稠為招討使，明宗疑彥溫有所說，戒彥稠得彥溫毋殺，將訊之。彥稠希重誨旨，殺彥溫以滅口，明宗大怒，然不之罪也。長興中，為靜難軍節度使，党項阿埋、屈悉保等族抄掠方渠，邀殺回鶻使者，明宗遣彥稠與靈武康福會兵擊之，阿埋等亡竄山谷。明宗以謂党項知懼，可加約束而綏撫之。使者未至，彥稠等自牛兒族入白魚谷，盡誅其族，獲其大首領連香等，遣人上捷。明宗謂其使者曰：「吾誅党項，非有所利也。凡軍中所獲，悉與士卒分之，毋以進奉為名，重斂軍士也。」已而彥稠以党項所掠回鶻進奉玉兩團及遺秦王金裝胡錄等來獻，明宗曰：「吾已語彥稠矣，不可失信。」因悉以賜彥稠。又逐鹽州諸戎，取其所掠男女千餘人。

潞王從珂反，彥稠為招討副使。王思同兵潰，彥稠與思同俱東走，為潞王兵所得，囚之華州獄，已而殺之。晉高祖立，贈侍中。


Chinese text: This work was published before January 1, 1923, and is in the
public domain worldwide because the author died at least 100 years ago.
