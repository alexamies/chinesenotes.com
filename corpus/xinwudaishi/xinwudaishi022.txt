康懷英
康懷英，兗州人也。事朱瑾為牙將，梁兵攻瑾，瑾出略食豐、沛間，留懷英守城，懷英即以城降梁，瑾遂奔於吳。太祖得懷英，大喜。後從氏叔琮攻趙匡凝，下鄧州。梁兵攻李茂貞於岐，以懷英為先鋒，至武功，擊殺岐兵萬餘人，太祖喜曰：「邑名武功，真武功也。」以名馬賜之。是時，李周彜以鄜坊兵救岐，屯於三原界，懷英擊走之，因取其翟州而還。岐兵屯奉天，懷英柵其東北。夜半，岐兵攻之，懷英以為夜中不欲驚它軍，獨以三千人出戰，遲明，岐兵解去，身被十餘瘡。李茂貞與梁和，昭宗還京師，賜懷英「迎鑾毅勇功臣」。

楊行密攻宿州，太祖遣懷英擊走之，表宿州刺史。遷保義軍節度使。丁會以潞州叛梁降晉，太祖命懷英為招討使，將行，太祖戒之，語甚切，懷英惶恐，以謂潞州期必得，乃築夾城圍之。晉遣周德威屯於亂柳，數攻夾城，懷英不敢出戰，太祖乃以李思安代懷英將，降懷英為都虞候。久之，思安亦無功，太祖大怒，罷思安，以同州劉知俊為招討使。知俊未至軍，太祖自至澤州，為懷英等軍援，且督之。已而晉王李克用卒，莊宗召周德威還。太祖聞晉有喪，德威去，亦歸洛陽，而諸將亦少弛。莊宗謂德威曰：「晉之所以能敵梁，而彼所憚者，先王也。今聞吾王之喪，謂我新立，未能出兵，其意必怠，宜出其不意以擊之，非徒解圍，亦足以定霸也。」乃與德威等疾馳六日至北黃碾，會天大昏霧，伏兵三垂岡，直趨夾城，攻破之。懷英大敗，亡大將三百人，懷英以百騎遁歸，詣闕請死。太祖曰：「去歲興兵，太陰虧食，占者以為不利，吾獨違之而致敗，非爾過也。」釋之，以為右衛上將軍。

劉知俊叛，奔於岐，以懷英為保義軍節度使、西路副招討使。知俊以岐兵圍靈武，太祖遣懷英攻邠寧以牽之。懷英取寧、慶、衍三州，還至升平，知俊掩擊之，懷英大敗。徙鎮感化。其後朱友謙叛附於晉，以懷英討之，與晉人戰白徑嶺，懷英又大敗。徙鎮永平，卒於鎮。

劉鄩
劉鄩，密州安丘人也。少事青州王敬武。敬武卒，子師範立。棣州刺史張蟾叛，師範遣指揮使盧洪討蟾，洪亦叛。師範偽為好辭召洪，洪至，迎於郊外，命鄩斬之座上，因使鄩攻張蟾，破之。師範表鄩登州刺史，以為行軍司馬。

梁太祖西攻鳳翔，師範乘梁虛，陰遣人分襲梁諸州縣，它遣者謀多漏泄，事不成。獨鄩素好兵書，有機略。是時，梁已破朱瑾等，悉有兗、鄆，以葛從周為兗州節度使，從周將兵在外，鄩乃使人負油鬻城中，悉視城中虛實出入之所。油者得羅城下水竇可入，鄩乃以步兵五百從水竇襲破之，徙從周家屬外第，親拜其母，撫之甚有恩禮。

太祖已出昭宗於鳳翔，引兵東還，遣朱友寧攻師範、從周攻鄩。鄩以版輿置從周母城上，母呼從周曰：「劉將軍待我甚厚，無異於汝。人臣各為其主，汝可察之！」從周為之緩攻。鄩乃悉簡婦人及民之老疾不足當敵者出之，獨與少壯者同辛苦，分衣食，堅守以待。外援不至，人心頗離，副使王彥溫逾城而奔，守陴者多逸。鄩乃遣人陽語彥溫曰：「副使勿多以人出，非吾素遣者，皆勿以行。」又下令城中曰：「吾遣從副使者得出，否者皆族。」城中皆惑，奔者乃止。已而梁兵聞之，果疑彥溫非實降者，斬之城下，由是城守益堅。

師範兵已屈，從周以禍福諭鄩，鄩報曰：「俟吾主降，即以城還梁。」師範敗，降梁，鄩乃亦降。從周為具賫裝，送鄩歸梁，鄩曰：「降將蒙梁恩不誅，幸矣，敢乘馬而衣裘乎！」乃素服乘驢歸梁。太祖賜之冠帶，飲之以酒，鄩辭以量小，太祖曰：「取兗州，量何大乎？」以為元從都押衙。是時，太祖已領四鎮，將吏皆功臣舊人，鄩一旦以降將居其上，及諸將見鄩，皆用軍禮，鄩居自如，太祖益奇之。

太祖即位，累遷左龍武統軍。劉知俊叛，陷長安，太祖遣鄩與牛存節討之，知俊走鳳翔，太祖乃以長安為永平軍，拜鄩節度使。末帝即位，領鎮南軍節度使，為開封尹。

楊師厚卒，分相、魏為兩鎮，末帝恐魏兵亂，遣鄩以兵屯於魏縣。魏兵果亂，劫賀德倫降晉。莊宗入魏，鄩以謂晉兵悉從莊宗赴魏，而太原可襲，乃結草為人，執以旗幟，以驢負之往來城上，而潛軍出黃澤關襲太原。晉兵望梁壘旗幟往來，不知其去也，以故不追。鄩至樂平，遇雨，不克進而旋，急趨臨清，爭魏積粟，而周德威已先至，鄩乃屯於莘縣，築甬道及河以饋軍。

久之，末帝以書責鄩曰：「閫外之事全付將軍，河朔諸州一旦淪沒。今倉儲已竭，飛免不充，將軍與國同心，宜思良畫！」鄩報曰：「晉兵甚銳，未可擊，宜待之。」末帝復遣問鄩必勝之策，鄩曰：「臣無奇術，請人給米十斛，米盡則敵破矣！」末帝大怒，誚鄩曰：「將軍蓄米，將療饑乎？將破敵乎？」乃遣使者監督其軍。鄩召諸將謀曰：「主上深居禁中，與白面兒謀，必敗人事。今敵盛，未可輕動，諸君以為如何？」諸將皆欲戰，鄩乃悉召諸將坐之軍門，人以河水一杯飲之，諸將莫測，或飲或辭，鄩曰：「一杯之難猶若此，滔滔河流可盡乎？」諸將皆失色。

是時，莊宗在魏，數以勁兵壓鄩營，鄩不肯出，而末帝又數促鄩，使出戰。莊宗與諸將謀曰：「劉鄩學《六韜》，喜以機變用兵，本欲示弱以襲我，今其見迫，必求速戰。」乃聲言歸太原，命符存審守魏，陽為西歸，而潛兵貝州。鄩果報末帝曰：「晉王西歸，魏無備，可擊。」乃以兵萬人攻魏城東，莊宗自貝州返趨擊之。鄩忽見晉軍，驚曰：「晉王在此邪！」兵稍卻，追至故元城，莊宗與符存審為兩方陣夾之，鄩為圓陣以禦晉人。兵再合，鄩大敗，南奔，自黎陽濟河，保滑州。末帝以為義成軍節度使。明年，河朔皆入於晉，降鄩亳州團練使。

兗州張萬進反，拜鄩兗州安撫制置使。萬進敗死，乃拜鄩泰寧軍節度使。朱友謙叛，陷同州，末帝以鄩為河東道招討使，行次陜州，鄩為書以招友謙，友謙不報，留月余待之。尹皓、段凝等素惡鄩，乃譖之，以為鄩與友謙親家，故其逗留以養賊。已而鄩兵數敗，乃罷鄩歸洛陽，冘殺之，年六十四，贈中書令。

子遂凝、遂雍，事唐皆為刺史。鄩妾王氏有美色，鄩卒後，入明宗宮中，是為王淑妃。明宗晚年，淑妃用事，鄩二子皆被恩寵。

潞王從珂反於鳳翔，時遂雍為西京副留守，留守王思同率諸鎮兵討鳳翔，戰敗東歸，遂雍閉門不內，悉封府庫以待潞王。潞王前軍至者，悉以金帛給之。潞王見遂雍，握手流涕，由是事無大小皆與圖議。廢帝入立，拜遂雍淄州刺史，以鄩兄琪之子遂清代遂雍為西京副留守。

遂清歷易、棣等五州刺史，皆有善政，遷鳳州防禦使、宣徽北院使，判三司。晉開運中為安州防禦使以卒。遂清性至孝，居父喪哀毀，鄉里稱之。嘗為淄州刺史，迎其母，母及郊，遂清為母執轡行數十里，州人咸以為榮。

牛存節
牛存節，字贊正，青州博昌人也。初名禮，事諸葛爽於河陽，爽卒，存節顧其徒曰：「天下洶洶，當得英雄事之。」乃率其徒十餘人歸梁太祖。存節為人木強忠謹，太祖愛之，賜之名字，以為小校。張至攻汴，存節破其二寨。梁攻濮州，戰南劉橋、範縣，存節功多。李罕之圍張全義於河陽，全義乞兵於梁，太祖以存節故事河陽，知其間道，使以兵為前鋒。是時歲饑，兵行乏食，存節以金帛就民易幹葚以食軍，擊走罕之。太祖攻魏，存節下魏黎陽、臨河，殺魏萬二千人，與太祖會內黃。遷滑州牢城遏後指揮使。

梁兵攻鄆，存節使都將王言藏船鄆西北隅濠中，期以日午渡兵逾濠急攻之。會營中火起，鄆人登城望火，言伏不敢動，與存節失期，存節獨破鄆西甕城門，奪其濠橋，梁兵得俱進，遂破朱宣。從葛從周攻淮南，從周敗渒河，存節收其散卒八千以歸。拜亳、宿二州刺史。朱瑾走吳，召吳兵攻徐、宿，存節謀曰：「淮兵必不先攻宿，然宿溝壘素固，可以禦敵。」乃夜以兵急趣徐州，比傅徐城下，瑾兵方至，望其塵起，驚曰：「梁兵已來，何其速也！」不能攻而去。已而太祖使者至，授存節軍機，悉與存節意合，由是諸將益服其能。遷潞州都指揮使。太祖攻鳳翔，使召存節。存節為將，法令嚴整而善得士心，潞人送者皆號泣。累拜邢州團練使、元帥府左都押衙。

太祖即位，拜右千牛衛上將軍。從康懷英攻潞州，為行營排陣使。晉兵已破夾城，存節等以余兵歸，行至天井關，聞晉兵攻澤州，存節顧諸將曰：「吾行雖不受命，然澤州要害，不可失也。」諸將皆不欲救之。存節戒士卒熟息，已而謂曰：「事急不赴，豈曰勇乎！」舉策而先，士卒隨之。比至澤州，州人已焚外城，將降晉，聞存節至，乃稍定。存節入城，助澤人守，晉人穴地道以攻之，存節選勇士數十，亦穴地以應之，戰於隧中，敵不得入，晉人解去。遷左龍虎統軍、六軍都指揮使、絳州刺史，遷鄜州留後。

同州劉知俊叛，奔鳳翔，乃遷存節匡國軍節度使。友珪立，朱友謙叛附於晉，西連鳳翔，存節東西受敵。同州水咸而無井，知俊叛梁，以渴不能守而走，故友謙與岐兵合圍持久，欲以渴疲之，存節禱而擇地鑿井八十，水皆甘可食，友謙卒不能下。

末帝立，加同中書門下平章事，徙鎮天平。蔣殷反徐州，遣存節攻破之，以功加太尉。梁、晉相距於河上，存節病痟，而梁、晉方苦戰，存節忠憤彌激，治軍督士，未嘗言病。病革，召歸京師，將卒，語其子知業曰：「忠孝，吾子也。」不及其佗。贈太師。

張歸霸〈（弟歸厚歸弁）〉
張歸霸，清河人也。末帝娶其女，是為德妃。歸霸少與其弟歸厚、歸弁俱從黃巢，巢敗東走，歸霸兄弟乃降梁。秦宗權攻汴，歸霸戰數有功。張至軍赤岡，以騎兵挑戰，矢中歸霸，歸霸拔之，反以射賊，一發而斃，奪其馬而歸。太祖從高丘望見，甚壯之，賞以金帛，並以其馬賜之。使以弓手五百人伏湟中，太祖以騎數百為遊兵，過至柵，至出兵追太祖，歸霸發伏，殺至兵千人，奪馬數十匹。

太祖攻蔡州，蔡將蕭顥急擊太祖營，歸霸不暇請，與徐懷玉分出東南壁門，合擊敗之，太祖得拔營去。太祖攻兗、鄆，取曹州，使歸霸以兵數千守之，與朱瑾逆戰金鄉，大敗之。又破濮州。晉人攻魏，歸霸從葛從周救魏，戰洹水，歸霸擒克用子落落以與魏人。又破劉仁恭於內黃，功出諸將右。光化二年，權知邢州。遷萊州刺史，拜左衛上將軍、曹州刺史。開平元年，拜右龍虎統軍、左驍衛上將軍。二年，拜河陽節度使，以疾卒。

子漢傑，事末帝為顯官，以張德妃故用事。梁亡，唐莊宗入汴，遂族誅。

弟歸厚
弟歸厚，字德坤。為將善用弓槊，能以少擊眾。張至屯赤岡，歸厚與至獨戰陣前，至憊而卻，諸將乘之，至遂大敗。太祖大悅，以為騎長。梁攻時溥，歸厚以麾下先進九里山，遇徐兵而戰，梁故將陳璠叛在徐，歸厚望見識之，瞋目大罵，馳騎直往取之，矢中其左目。郴王友裕攻鄆，屯濮州，太祖從後至，友裕徙柵，與太祖相失。太祖卒與鄆兵遇，太祖登高望之，鄆兵才千人，太祖與歸厚以廳子軍直沖之，戰已合，鄆兵大至，歸厚度不能支，以數十騎衛太祖先還。歸厚馬中矢僵，乃持槊步鬥。太祖還軍中，遣張筠馳騎第取之，以為必死矣。歸厚體被十餘箭，得筠馬乃歸，太祖見之，泣曰：「爾在，喪軍何足計乎！」使舁歸宣武。遷右神武統軍，歷洺、晉、絳三州刺史。與晉人屢戰未嘗屈。乾化元年，拜鎮國軍節度使，以疾卒。子漢卿。

弟歸弁
歸弁，為將亦善戰，開平初為滑州長劍指揮使。子漢融。梁亡，皆族誅。

王重師
王重師，許州長社人也。為人沈嘿多智，善劍槊。秦宗權陷許州，重師脫身歸梁，從太祖平蔡，攻兗、鄆，為拔山軍指揮使。重師苦戰齊、魯間，威震鄰敵。遷潁州刺史。太祖攻濮州，已破，濮人積草焚之，梁兵不得入。是時，重師方病金瘡，臥帳中，諸將強之，重師遽起，悉取軍中氈毯沃以水，蒙之火上，率精卒以短兵突入，梁兵隨之皆入，遂取濮州。重師身被八九瘡，軍士負之而還。太祖聞之，驚曰：「柰何使我得濮州而失重師乎！」使醫理之，逾月乃愈。王師範降，表重師青州留後，累遷佑國軍節度使、同中書門下平章事。居數年，甚有威惠。重師與劉捍故有隙，捍嘗構之太祖，太祖疑之。重師遣其將張君練西攻邠、鳳而不先請，君練兵小敗，太祖以其擅發兵，挫失國威，將召而罪之，遣劉捍代重師。重師不知太祖怒己，捍至，重師不出迎，見之青門，禮又倨，捍因馳白太祖，言重師有二誌。太祖益怒，貶重師溪州刺史，再貶崖州司戶參軍，未行，賜死。

徐懷玉
徐懷玉，亳州焦夷人也。少事梁太祖，與太祖俱起微賤。懷玉為將，以雄豪自任，而勇於戰陣。從太祖鎮宣武，為永城鎮將。秦宗權攻梁，壁金堤、靈昌、酸棗，懷玉以輕騎連擊破之，俘殺五千餘人，遷左長劍都虞候。又破宗權於板橋、赤岡，拔其八柵。從太祖東攻兗、鄆，破徐、宿。懷玉金創被體，戰必克捷，所得賞賚，往往以分士卒，為梁名將。本名琮，太祖賜名懷玉。從太祖攻魏，敗魏兵黎陽，遂東攻兗，破朱瑾於金鄉。又從龐師古攻楊行密，師古敗清口，懷玉獨完一軍，行收散卒萬餘人以歸。遷沂州刺史，屬歲屢豐，乃繕兵治壁，為戰守具。已而王師範叛梁，攻東境，懷玉屢以州兵擊破之。遷齊州防禦使。天復四年，以州兵遼昭宗都洛陽，遷華州觀察留後，以兵屯雍州。遷右羽林統軍，屯於澤州，晉人攻之，為隧以入，懷玉擊之隧中，晉人乃卻。太祖時，歷曹、晉二州刺史，晉數攻之，懷玉堅守，敗晉兵於洪洞。拜保大軍節度使。太祖崩，友珪自立，朱友謙附於晉，以襲鄜州，執懷玉殺之。


Chinese text: This work was published before January 1, 1923, and is in the
public domain worldwide because the author died at least 100 years ago.
