反自稷桑，處五年，驪姬謂公曰：「吾聞申生之謀愈深。日，吾固告君曰得眾，眾不利，焉能勝狄？今矜狄之善，其志益廣。孤突不順，故不出。吾聞之，申生甚好信而強，又失言于眾矣，雖欲有退，眾將責焉。言不可食，眾不可弭，是以深謀。君若不圖，難將至矣！」公曰：「吾不忘也，抑未有以致罪焉。」 驪姬告優施曰：「君既許我殺太子而立奚齊矣，吾難里克，奈何！」優施曰：「吾來里克，一日而已。子為我具特羊之饗，吾以從之飲酒。我優也，言無郵。」驪姬許諾乃具，使優施飲里克酒。中飲，優施起舞，謂里克妻曰：「主孟啖我，我教茲暇豫事君。」乃歌曰：「暇豫之吾吾，不如鳥烏。人皆集于苑，己獨集于枯。」里克笑曰：「何謂苑？何謂枯？」優施曰：「其母為夫人，其子為君，可不謂苑乎？其母既死，其子又有謗，可不謂枯乎？枯且有傷。」 優施出，里克辟奠，不飧而寢。夜半，召優施，曰：「曩而言戲乎？抑有所聞之乎？」曰：「然。君既許驪姬殺太子而立奚齊，謀既成矣。」里克曰：「吾秉君以殺太子，吾不忍。通復故交，吾不敢。中立其免乎？」優施曰：「免。」 旦而里克見丕鄭，曰：「夫史蘇之言將及矣！優施告我，君謀成矣，將立奚齊。」丕鄭曰：「子謂何？」曰：「吾對以中立。」丕鄭曰：「惜也！不如曰不信以疏之，亦固太子以攜之，多為之故，以變其志，志少疏，乃可也。今子曰中立，況固其謀也，彼有成矣，難以得間。」里克曰：「往言不可及也，且人中心唯無忌之，何可敗也！子將何如？」丕鄭曰：「我無心。是故事君者，君為我心，制不在我。」里克曰：「弒君以為廉，長廉以驕心，因驕以制人家，吾不敢；抑撓志以從君，為廢人以自利也，利方以求成人，吾不能。將伏也！」明日，稱疾不朝。三旬，難乃成。 驪姬以君命命申生曰：「今夕君夢齊姜，必速祠而歸福。」申生許諾，乃祭于曲沃，歸福于絳。公田，驪姬受福，乃置鴆于酒，置堇于肉。公至，召申生獻，公祭之地，地墳。申生恐而出。驪姬與犬肉，犬斃；飲小臣酒，亦斃。公命殺杜原款。申生奔新城。 杜原款將死，使小臣圉告于申生，曰：「款也不才，寡智不敏，不能教導，以至于死。不能深知君之心度，棄寵求廣土而竄伏焉；小心狷介，不敢行也。是以言至而無所訟之也，故陷于大難，乃逮于讒。然款也不敢愛死，唯與讒人鈞是惡也。吾聞君子不去情，不反讒，讒行身死可也，猶有令名焉。死不遷情，強也。守情說父，孝也。殺身以成志，仁也。死不忘君，敬也。孺子勉之！死必遺愛，死民之思，不亦可乎？」申生許諾。 人謂申生曰：「非子之罪，何不去乎？」申生曰：「不可。去而罪釋，必歸于君，是怨君也。章父之惡，取笑諸侯，吾誰鄉而入？內困于父母，外困于諸侯，是重困也。棄君去罪，是逃死也。吾聞之：『仁不怨君，智不重困，勇不逃死。』若罪不釋，去而必重。去而罪重，不智。逃死而怨君，不仁。有罪不死，無勇。去而厚怨，惡不可重，死不可避，吾將伏以俟命。」 驪姬見申生而哭之．曰：「有父忍之，況國人乎？忍父而求好人，人孰好之？殺父以求利人，人孰利之？皆民之所惡也，難以長生！」驪姬退，申生乃雉經于新城之廟。將死，乃使猛足言于狐突曰：「申生有罪，不聽伯氏，以至于死。申生不敢愛其死，雖然，吾君老矣，國家多難，伯氏不出，奈吾君何？伯氏茍出而圖吾君，申生受賜以至于死，雖死何悔！」是以謚為共君。 驪姬既殺太子申生，又譖二公子曰：「重耳、夷吾與知共君之事。」公令閹楚刺重耳，重耳逃于狄；令賈華制夷吾，夷吾逃于梁。盡逐群公子，乃立奚齊焉。始為令，國無公族焉。

二十二年，公子重耳出亡，及柏穀，卜適齊、楚。狐偃曰：「無卜焉。夫齊、楚道遠而望大，不可以困往。道遠難通，望大難走，困往多悔。困且多悔，不可以走望。若以偃之慮，其狄乎！夫狄近晉而不通，愚陋而多怨，走之易達。不通可以竄惡，多怨可與共憂。今若休憂于狄，以觀晉國，且以監諸侯之為，其無不成。」乃遂之狄。 處一年，公子夷吾亦出奔，曰：「盍從吾兄竄于狄乎？」冀芮曰：「不可。後出同走，不免于罪。且夫偕出偕入難，聚居異情惡，不若走梁。梁近于秦，秦親吾君。吾君老矣，子往，驪姬懼，必援于秦。以吾存也，且必告悔，是吾免也。」乃遂之梁。居二年，驪姬使奄楚以環釋言。四年，復為君。

虢公夢在廟，有神人面白毛虎爪，執鉞立于西阿，公懼而走。神曰：「無走！帝命曰：『使晉襲于爾門。』」公拜稽首，覺，召史囂占之，對曰：「如君之言，則蓐收也，天之刑神也，天事官成。」公使囚之，且使國人賀夢。舟之僑告諸其族曰：「眾謂虢亡不久，吾乃今知之。君不度而賀大國之襲，于己也何瘳？吾聞之曰：『大國道，小國襲焉曰服。小國傲，大國襲焉曰誅。』民疾君之侈也，是以遂于逆命。今嘉其夢侈必展，是天奪之鑒而益其疾也。民疾其態，天又誑之；大國來誅，出令而逆；宗國既卑，諸侯遠己。內外無親，其誰云救之？吾不忍俟也！」將行，以其族適晉。六年，虢乃亡。

伐虢之役，師出于虞。宮之奇諫而不聽，出，謂其子曰：「虞將亡矣！唯忠信者能留外寇而不害。除闇以應外謂之忠，定身以行事謂之信。今君施其所惡于人，闇不除矣；以賄滅親，身不定矣。夫國非忠不立，非信不固。既不忠信，而留外寇，寇知其釁而歸圖焉。已自拔其本矣，何以能久？吾不去，懼及焉。」以其孥適西山，三月，虞乃亡。

獻公問于卜偃曰：「攻虢何月也？」對曰：「童謠有之曰：『丙之晨，龍尾伏辰，均服振振，取虢之旂。鶉之賁賁，天策焞焞，火中成軍，虢公其奔！』火中而旦，其九月十月之交乎？」

葵丘之會，獻公將如會，遇宰周公，曰：「君可無會也。夫齊侯好示，務施與力而不務德，故輕致諸侯而重遣之，使至者勸而叛者慕。懷之以典言，薄其要結而厚德之，以示之信。三屬諸侯，存亡國三，以示之施。是以北伐山戎，南伐楚，西為此會也。譬之如室，既鎮其甍矣，又何加焉？吾聞之，惠難遍也，施難報也。不遍不報，卒于怨讎。夫齊侯將施惠如出責，是以不果奉，而暇晉是皇，雖後之會，將在東矣。君無懼矣，其有勤也！」公乃還。

宰孔謂其御曰：「晉侯將死矣！景霍以為城，而汾、河、涑、澮以為渠，戎、狄之民實環之。汪是土也，茍違其違，誰能懼之！今晉侯不量齊德之豐否，不度諸侯之勢，釋其閉修，而輕于行道，失其心矣。君子失心，鮮不夭昏。」是歲也，獻公卒。八年，為淮之會。桓公在殯，宋人伐之。

二十六年，獻公卒。里克將殺奚齊，先告荀息曰：「三公子之徒將殺孺子，子將如何？」荀息曰：「死吾君而殺其孤，吾有死而已，吾蔑從之矣！」里克曰：「子死，孺子立，不亦可乎？子死，孺子廢，焉用死？」荀息曰：「昔君問臣事君于我，我對以忠貞。君曰：『何謂也？』我對曰：『可以利公室，力有所能，無不為，忠也。葬死者，養生者，死人復生不悔，生人不愧，貞也。』吾言既往矣，豈能欲行吾言而又愛吾身乎？雖死，焉避之？」 里克告丕鄭曰：「三公子之徒將殺孺子，子將何如？丕鄭曰：「荀息謂何？」對曰：「荀息曰『死之。』」丕鄭曰：「子勉之。夫二國士之所圖，無不遂也。我為子行之。子帥七輿大夫以待我。我使狄以動之，援秦以搖之。立其薄者可以得重賂，厚者可使無入。國，誰之國也！」里克曰：「不可。克聞之，夫義者，利之足也；貪者，怨之本也。廢義則利不立，厚貪則怨生，夫孺子豈獲罪于民？將以驪姬之惑蠱君而誣國人，讒群公子而奪之利使君迷亂，信而亡之，殺無罪以為諸侯笑，使百姓莫不有藏惡于其心中，恐其如壅大川，潰而不可救御也。是故將殺奚齊而立公子之在外者，以定民弭憂，于諸侯且為援，庶幾曰諸侯義而撫之，百姓欣而奉之，國可以固。今殺君而賴其富，貪且反義。貪則民怨，反義則富不為賴。賴富而民怨，亂國而身殆，懼為諸侯載，不可常也。」丕鄭許諾。于是殺奚齊、卓子及驪姬，而請君于秦。 既殺奚齊，荀息將死之。人曰：「不如立其弟而輔之。」荀息立卓子。里克又殺卓子，荀息死之。君子曰：「不食其言矣。」 既殺奚齊、卓子，里克及丕鄭使屠岸夷告公子重耳于狄，曰：「國亂民擾，得國在亂，治民在擾，子盍入乎？吾請為子鉥。」重耳告舅犯曰：「里克欲納我。」舅犯曰：「不可。夫堅樹在始，始不固本，終必槁落。夫長國者，唯知哀樂喜怒之節，是以導民。不哀喪而求國，難；因亂以入，殆，以喪得國，則必樂喪，樂喪必哀生。因亂以入，則必喜亂，喜亂必怠德。是哀樂喜怒之節易也，何以導民？民不我導，誰長？」重耳曰：「非喪誰代？非亂誰納我？」舅犯曰：「偃也聞之，喪亂有小大。大喪大亂之剡也，不可犯也。父母死為大喪，讒在兄弟為大亂。今適當之，是故難。」公子重耳出見使者，曰：「子惠顧亡人重耳，父生不得供備灑掃之臣，死又不敢蒞喪以重其罪，且辱大夫，敢辭。夫固國者，在親眾而善鄰，在因民而順之。茍眾所利，鄰國所立，大夫其從之。重耳不敢違。」 呂甥及郤稱亦使蒲城午告公子夷吾于梁，曰：「子厚賂秦人以求入，吾主子。」夷吾告冀芮曰：「呂甥欲納我。」冀芮曰：「子勉之。國亂民擾，大夫無常，不可失也。非亂何入？非危何安？幸茍君之子，唯其索之也。方亂以擾，孰適御我？大夫無常，茍眾所置，孰能勿從？子盍盡國以賂外內，無愛虛以求入，既入而後圖聚。」公子夷吾出見使者，再拜稽首許諾。 呂甥出告大夫曰：「君死自立則不敢，久則恐諸侯之謀，徑召君于外也，則民各有心，恐厚亂，盍請君于秦乎？」大夫許諾。乃使梁由靡告于秦穆公曰：「天降禍于晉國，讒言繁興，延及寡君之紹續昆裔，隱悼播越，托在草莽，未有所依。又重之以寡君之不祿，喪亂并臻。以君之靈，鬼神降衷，罪人克伏其辜，群臣莫敢寧處，將待君命。君若惠顧社稷，不忘先君之好，辱收其逋遷裔胄而建立之，以主其祭祀，且鎮撫其國家及其民人，雖四鄰諸侯之聞之也，其誰不儆懼于君之威，而欣喜于君之德？終君之重愛，受君之重貺，而群臣受其大德，晉國其誰非君之群隸臣也？」 秦穆公許諾，反使者，乃召大夫子明及公孫枝，曰：「夫晉國之亂，吾誰使先，若夫二公子而立之？以為朝夕之急。」大夫子明曰：「君使縶也。縶敏且知禮，敬以知微。敏能竄謀，知禮可使；敬不墜命，微知可否。君其使之。」 乃使公子縶吊公子重耳于狄，曰：「寡君使縶吊公子之憂，又重之以喪。寡人聞之，得國常于喪，失國常于喪。時不可失，喪不可久，公子其圖之！」重耳告舅犯。舅犯曰：「不可。亡人無親，信仁以為親，是故置之者不殆。父死在堂而求利，人孰仁我？人實有之，我以徼倖，人孰信我？不仁不信，將何以長利？」公子重耳出見使者，曰：「君惠吊亡臣，又重有命。重耳身亡，父死不得與于哭泣之位，又何敢有他志以辱君義？」再拜不稽首，起而哭，退而不私。 公子縶退，吊公子夷吾于梁，如吊公子重耳之命。夷吾告冀芮曰：「秦人勤我矣！」冀芮曰：「公子勉之。亡人無狷潔，狷潔不行，重賂配德，公子盡之，無愛財！人實有之，我以徼倖，不亦可乎？」公子夷吾出見使者，再拜稽首，起而不哭，退而私于公子縶曰：「中大夫里克與我矣，吾命之以汾陽之田百萬。丕鄭與我矣，吾命之以負蔡之田七十萬。君茍輔我，蔑天命矣！亡人茍入掃宗廟，定社稷，亡人何國之與有？君實有郡縣且入河外列城五。豈謂君無有，亦為君之東游津梁之上，無有難急也。亡人之所懷挾纓纕，以望君之塵垢者。黃金四十鎰，白玉之珩六雙，不敢當公子，請納之左右。」 公子縶反，致命穆公。穆公曰：「吾與公子重耳，重耳仁。再拜不稽首，不沒為後也。起而哭，愛其父也。退而不私，不沒于利也。」公子縶曰：「君之言過矣。君若求置晉君而載之，置仁不亦可乎？君若求置晉君以成名于天下，則不如置不仁以猾其中，且可以進退。臣聞之曰『仁有置，武有置。仁置德，武置服。』」是故先置公子夷吾，實為惠公。

穆公問冀芮曰：「公子誰恃于晉？」對曰：「臣聞之，亡人無黨，有黨必有讎。夷吾之少也，不好弄戲，不過所復，怒不及色，及其長也弗改。故出亡無怨于國，而眾安之。不然，夷吾不佞，其誰能恃乎？」君子曰：「善以微勸也。」


Chinese text: This work was published before January 1, 1923, and is in the public domain worldwide because the author died at least 100 years ago.