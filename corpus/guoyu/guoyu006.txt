叔孫穆子聘于晉，晉悼公饗之，樂及《鹿鳴》之三，而後拜樂三。晉侯使行人問焉，曰：「子以君命鎮撫弊邑，不腆先君之禮，以辱從者，不腆之樂以節之。吾子舍其大而加禮于其細，敢問何禮也？」 對曰：「寡君使豹來繼先君之好，君以諸侯之故，貺使臣以大禮。夫先樂金奏《肆夏》、《樊》、《遏》、《渠》，天子所以饗元侯也；夫歌《文王》、《大明》、《綿》，則兩君相見之樂也。皆昭令德以何好也，皆非使臣之所敢聞也。臣以為肄業及之，故不敢拜。今伶簫詠歌及《鹿鳴》之三，君之所以貺史臣，臣敢不拜貺？夫《鹿鳴》，君之所以嘉先君之好也，敢不拜嘉？《四牡》，君之所以章使臣之勤也，敢不拜章？《皇皇者華》，君教使臣曰『每懷靡及』，諏、謀、度、詢，必咨于周。敢不拜教？臣聞之曰：『懷和為每懷，咨才為諏，咨事為謀，咨義為度，咨親為詢，忠信為周。』君貺使臣以大禮，重之以六德，敢不重拜？」

季武子為三軍，叔孫穆子曰：「不可。天子作師，公帥之，以征不德。元侯作師，卿帥之，以承天子。諸侯有卿無軍，帥教衛以贊元侯。自伯、子、男有大夫無卿，帥賦以從諸侯。是以上能征下，下無奸慝。今我小侯也，處大國之間，繕貢賦以共從者，猶懼有討。若為元侯之所，以怒大國，無乃不可乎？」弗從。遂作中軍。自是齊、楚代討于魯，襄、昭皆如楚。

諸侯伐秦，及涇莫濟。晉叔向見叔孫穆子曰：「諸侯謂秦不恭而討之，及涇而止，于秦何益？」穆子曰：「豹之業，及《匏有苦葉》矣，不知其他。」叔向退，召舟虞與司馬，曰：「夫苦匏不材于人，共濟而已。魯叔孫賦《匏有苦葉》，必將涉矣。具舟除隧，不共有法。」是行也，魯人以莒人先濟，諸侯從之。

襄公如楚，及漢，聞康王卒，欲還。叔仲昭伯曰：「君之來也，非為一人也，為其名與其眾也。今王死，其名未改，其眾未敗，何為還？」諸大夫皆欲還。子服惠伯曰：「不知所為，姑從君乎！」叔仲曰：「子之來也，非欲安身也，為國家之利也，故不憚勤遠而聽于楚；非義楚也，畏其名與眾也。夫義人者，固慶其喜而吊其憂，況畏而服焉？聞畏而往，聞喪而還，茍羋姓實嗣，其誰代之任喪？王太子又長矣，執政未改，予為先君來，死而去之，其誰曰不如先君？將為喪舉，聞喪而還，其誰曰非侮也？事其君而任其政，其誰由己貳？求說其侮，而亟于前之人，其讎不滋大乎？說侮不懦，執政不貳，帥大讎以憚小國，其誰云待之？若從君而走患，則不如違君以避難。且夫君子計成而後行，二三子計乎？有御楚之術而有守國之備，則可也；若未有，不如往也。」乃遂行。 反，及方城，聞季武子襲卞，公欲還，出楚師以伐魯。榮成伯曰：「不可。君之于臣其威大矣。不能令于國，而恃諸侯，諸侯其誰暱之？若得楚師以伐魯，魯既不違夙之取卞也，必用命焉，守必固矣。若楚之克魯，諸既不獲窺焉，而況君乎？彼無亦置其同類以服東夷，而大攘諸夏，將天下是王，而何德于君，其予君也？若不克魯，君以蠻夷伐之，而又求入焉，必不獲矣。不如予之。夙之事君也，不敢不悛。醉而怒，醒而喜，庸何傷？君其入也！」乃歸。

襄公在楚，季武子取卞，使季冶逆，追而予之璽書，以告曰：「卞人將叛，臣討之，既得之矣。」公未言，榮成子曰：「子股肱魯國，社稷之事，子實制之。唯子所利，何必卞？卞有罪而子征之，子之隸也，又何謁焉？」子冶歸，致祿而不出，曰：「使予欺君，謂予能也。能而欺其君，敢享其祿而離其朝乎？」

虢之會，楚公子圍二人執戈先焉。蔡公孫歸生與鄭罕虎見叔孫穆子，穆子曰：「楚公子甚美，不大夫矣，抑君也。」鄭子皮曰：「有執戈之前，吾惑之。」蔡子家曰：「楚，大國也；公子圍，其令尹也。有執戈之前，不亦可乎？」穆子曰：「不然。天子有虎賁，習武訓也；諸侯有旅賁，御災害也；大夫有貳車，備承事也；士有陪乘，告奔走也。今大夫而設諸侯之服，有其心矣。若無其心，而敢設服以見諸侯之大夫乎？將不入矣。夫服，心之文也。如龜焉，灼其中，必文于外。若楚公子不為君，必死，不合諸侯矣。」公子圍反，殺郟敖而代之。

虢之會，諸侯之大夫尋盟未退。季武子伐莒取鄆，莒人告于會。楚人將以叔孫穆子為戮。晉樂王鮒求貨于穆子，曰：「吾為子請于楚。」穆子不予。梁其踁謂穆子曰：「有貨，以衛身也。出貨而可以免，子何愛焉？」穆子曰：「非女所知也。承君命以會大事，而國有罪，我以貨私免，是我會吾私也。茍如是，則又可以出貨而成私欲乎？雖可以免，吾其若諸侯之事何？夫必將或循之，曰：『諸侯之卿有然者故也。』則我求安身而為諸侯法矣。君子是以患作。作而不衷，將或道之，是昭其不衷也。餘非愛貨，惡不衷也。且罪非我之由，為戮何害？」楚人乃赦之。 穆子歸，武子勞之，日中不出。其人曰：「可以出矣。」穆子曰：「吾不難為戮，養吾棟也。夫棟折而榱崩，吾懼壓焉。故曰雖死于外，而庇宗與內，可也。今既免大恥，而不忍小忿，可以為能乎？」乃出見之。

平丘之會，晉昭公使叔向辭昭公，弗與盟。子服惠伯曰：「晉信蠻夷而棄兄弟，其執政貳也。貳心必失諸侯，豈唯魯然？夫失其政者，必毒于人，魯懼及焉，不可以不恭。必使上卿從之。」季平子曰：「然則意如乎！若我往，晉必患我，誰為之貳？」子服惠伯曰：「椒既言之矣，敢逃難乎？椒請從。」 晉人執平子。子服惠伯見韓宣子，曰：「夫盟，信之要也。晉為盟主，是主信也。若盟而棄魯侯，信抑闕矣。昔欒氏之亂，齊人間晉之禍，伐取朝歌。我先君襄公不敢寧處，使叔孫豹悉帥敝賦，踦跂畢行，無有處人，以從軍吏，次于雍渝，與邯鄲勝擊齊之左，掎止晏萊焉，齊師退而後敢還。非以求遠也，以魯之密邇于齊，而又小國也；齊朝駕則夕極于魯國，不敢憚其患，而與晉共其憂，亦曰：『庶幾有益于魯國乎！』今信蠻夷而棄之，夫諸侯之勉于君者，將安勸矣？若棄魯而茍固諸侯，群臣敢憚戮乎？諸侯之事晉者，魯為勉矣。若以蠻夷之故棄之，其無乃得蠻夷而失諸侯之信乎？子計其利者，小國共命。」宣子說，乃歸平子。

季桓子穿井，獲如土缶，其中有羊焉。使問之仲尼曰：「吾穿井而獲狗，何也？」對曰：「以丘之所聞，羊也。丘聞之：木石之怪曰夔、魍魎，水之怪曰龍、罔象，土之怪曰羵羊。」

季康子問于共父文伯之母曰：「主亦有以語肥也。」對曰：「吾能老而已，何以語子。」康子曰：「雖然，肥愿有聞于主。」對曰：「吾聞之先姑曰：『君子能勞，後世有繼。』」子夏聞之，曰：「善哉！商聞之曰：『古之嫁者，不及舅姑，謂之不幸。』夫婦，學于舅姑者也。」

公父文伯飲南宮敬叔酒，以露睹父為客。羞鱉焉，小，睹父怒。相延食鱉，辭曰：「將使鱉長而後食之。」遂出。文伯之母聞之，怒曰：「吾聞之先子曰：『祭養尸，饗養上賓。』鱉于何有？而使夫人怒也！」遂逐之。五日，魯大夫辭而復之。

公父文伯之母如季氏，康子在其朝，與之言，弗應，從之及寢門，弗應而入。康子辭于朝而入見，曰：「肥也不得聞命，無乃罪乎？」曰：「子弗聞乎？天子及諸侯合民事于外朝，合神事于內朝；自卿以下，合官職于外朝，合家事于內朝；寢門之內，婦人治其業焉。上下同之。夫外朝，子將業君之官職焉；內朝，子將庀季氏之政焉，皆非吾所敢言也。」

公父文伯退朝，朝其母，其母方績。文伯曰：「以歜之家而主猶績，懼憾季孫之怒也。其以歜為不能事主乎！」 其母嘆曰：「魯其亡乎！使僮子備官而未之聞耶？居，吾語女。昔聖王之處民也，擇瘠土而處之，勞其民而用之，故長王天下。夫民勞則思，思則善心生；逸則淫，淫則忘善，忘善則惡心生。沃土之民不材，逸也。瘠土之民莫不向義，勞也。是故天子大采朝日，與三公、九卿祖識地德；日中考政，與百官之政事，師尹維旅、牧、相宣序民事；少采夕月，與大史、司載糾虔天刑；日入監九御，使潔奉禘、郊之粢盛，而後即安。諸侯朝修天子之業命，晝考其國職，夕省其典刑，夜儆百工，使無慆淫，而後即安。卿大夫朝考其職，晝講其庶政，夕序其業，夜庀其家事，而後即安。士朝受業，晝而講貫，夕而習復，夜而計過無憾，而後即安。自庶人以下，明而動，晦而休，無日以怠。 「王后親織玄紞，公侯之夫人加之以纮、綖，卿之內子為大帶，命婦成祭服，列士之妻加之以朝服，自庶士以下，皆衣其夫。社而賦事，蒸而獻功，男女效績，愆則有辟，古之制也。君子勞心，小人勞力，先王之訓也。自上以下，誰敢由心舍力？今我，寡也，爾又在下位，朝夕處事，猶恐忘先人之業。況有怠惰，其何以避辟！吾冀而朝夕修我曰：『必無廢先人。』爾今曰：『胡不自安。』以是承君之官，餘懼穆伯之絕嗣也。」仲尼聞之曰：「弟子志之，季氏之婦不淫矣。」

公父文伯之母，季康子之從祖叔母也。康子往焉，闖門與之言，皆不逾閾。祭悼子，康子與焉，酢不受，徹俎不宴，宗不具不繹，繹不盡飫則退。仲尼聞之，以為別于男女之禮矣。

公父文伯之母欲室文伯，饗其宗老，而為賦《綠衣》之三章。老請守龜卜室之族。師亥聞之曰：「善哉！男女之饗，不及宗臣；宗室之謀，不過宗人。謀而不犯，微而昭矣。詩所以合意，歌所以詠詩也。今詩以合室，歌以詠之，度于法矣。」

公父文伯卒，其母戒其妾曰：「吾聞之：好內，女死之；好外，士死之。今吾子夭死，吾惡其以好內聞也。二三婦之辱共先者祀，請無瘠色，無洵涕，無搯膺，無憂容，有降服，無加服。從禮而靜，是昭吾子也。」仲尼聞之曰：「女知莫如婦，男知莫如夫。公父氏之婦智也夫！欲明其子之令德。」

公父文伯之母朝哭穆伯，而暮哭文伯。仲尼聞之曰：「季氏之婦可謂知禮矣。愛而無私，上下有章。」

吳伐越，墮會稽，獲骨焉，節專車。吳子使來好聘，且問之仲尼，曰：「無以吾命。」賓發幣于大夫，及仲尼，仲尼爵之。既徹俎而宴，客執骨而問曰：「敢問骨何為大？」仲尼曰：「丘聞之：昔禹致群神于會稽之山，防風氏後至，禹殺而戮之，其骨節專車。此為大矣。」客曰：「敢問誰守為神？」仲尼曰：「山川之靈，足以紀綱天下者，其守為神；社稷之守者，為公侯。皆屬于王者。」客曰：「防風何守也？」仲尼曰：「汪芒氏之君也，守封、嵎之山者也，為漆姓。在虞、夏、商為汪芒氏，于周為長狄，今為大人。」客曰：「人長之極幾何？」仲尼曰：「僬僥氏長三尺，短之至也。長者不過十之，數之極也。」

仲尼在陳，有隼極于陳侯之庭而死，楛矢貫之，石砮其長尺有咫。陳惠公使人以隼如仲尼之館聞之。仲尼曰：「隼之來也遠矣！此肅慎氏之矢也。昔武王克商，通道于九夷、百蠻，使各以其方賄來貢，使無忘職業。于是肅慎氏貢楛矢、石砮，其長尺有咫。先王欲昭其令德之致遠也，以示後人，使永監焉，故銘其栝曰『肅慎氏之貢矢』，以分大姬，配虞胡公而封諸陳。古者，分同姓以珍玉，展親也；分異姓以遠方之職貢，使無忘服也。故分陳以肅慎氏之貢。君若使有司求諸故府，其可得也。」使求，得之金櫝，如之。

齊閭丘來盟，子服景伯戒宰人曰：「陷而入于恭。」閔馬父笑，景伯問之，對曰：「笑吾子之大也。昔正考父校商之名頌十二篇于周太師，以《那》為首，其輯之亂曰：『自古在昔，先民有作。溫恭朝夕，執事有恪。』先聖王之傳恭，猶不敢專，稱曰『自古』，古曰『在昔』，昔曰『先民』。今吾子之戒吏人曰『陷而入于恭』，其滿之甚也。周恭王能庇昭、穆之闕而為『恭』，楚恭王能知其過而為『恭』。今吾子之教官僚曰『陷而後恭』，道將何為？」

季康子欲以田賦，使冉有訪諸仲尼。仲尼不對，私于冉有曰：「求來！女不聞乎？先王制土，籍田以力，而砥其遠邇；賦里以入，而量其有無；任力以夫，而議其老幼。于是乎有鰥寡孤疾，有軍旅之出則征之，無則已。其歲，收田一井，出稯禾、秉芻、缶米，不是過也。先王以為足。若子季孫欲其法也，則有周公之籍矣；若欲犯法，則茍而賦，又何訪焉！」


Chinese text: This work was published before January 1, 1923, and is in the public domain worldwide because the author died at least 100 years ago.