臼季使，舍于冀野。冀缺薅，其妻馌之，敬，相待如賓。從而問之，冀芮之子也，與之歸；既復命，而進之曰：「臣得賢人，敢以告。」文公曰：「其父有罪，可乎？」對曰：「國之良也，滅其前惡，是故舜之刑也殛鯀，其舉也興禹。今君之所聞也。齊桓公親舉管敬子，其賊也。」公曰：「子何以知其賢也？」對曰：「臣見其不忘敬也。夫敬，德之恪也。恪于德以臨事，其何不濟！」公見之，使為下軍大夫。

陽處父如衛，反，過甯，舍于逆旅甯嬴氏。嬴謂其妻曰：「吾求君子久矣，今乃得之。」舉而從之，陽子道與之語，及山而還。其妻曰：「子得所求而不從之，何其懷也！」曰：「吾見其貌而欲之，聞其言而惡之。夫貌，情之華也；言，貌之機也。身為情，成于中。言，身之文也。言文而發之，合而後行，離則有釁。今陽子之貌濟，其言匱，非其實也。若中不濟，而外強之，其卒將復，中以外易矣。若內外類，而言反之，瀆其信也。夫言以昭信，奉之如機，歷時而發之，胡可瀆也！今陽子之情譓矣，以濟蓋也，且剛而主能，不本而犯，怨之所聚也。吾懼未獲其利而及其難，是故去之。」期年，乃有賈季之難，陽子死之。

趙宣子言韓獻子于靈公，以為司馬。河曲之役，趙孟使人以其乘車干行，獻子執而戮之。眾咸曰：「韓厥必不沒矣。其主朝升之，而暮戮其車，其誰安之！」宣子召而禮之，曰：「吾聞事君者比而不黨。夫周以舉義，比也；舉以其私，黨也。夫軍事無犯，犯而不隱，義也。吾言女于君，懼女不能也。舉而不能，黨孰大焉！事君而黨，吾何以從政？吾故以是觀女。女勉之。茍從是行也，臨長晉國者，非女其誰？」皆告諸大夫曰：「二三子可以賀我矣！吾舉厥也而中，吾乃今知免于罪矣。」

宋人弒昭公，趙宣子請師于靈公以伐宋，公曰：「非晉國之急也。對曰：「大者天地，其次君臣，所以為明訓也。今宋人弒其君，是反天地而逆民則也，天必誅焉。晉為盟主，而不修天罰，將懼及焉。」公許之。乃發令于太廟，召軍吏而戒樂正，令三軍之鍾鼓必備。趙同曰：「國有大役，不鎮撫民而備鍾鼓，何也？」宣子曰：「大罪伐之，小罪憚之。襲侵之事，陵也。是故伐備鍾鼓，聲其罪也；戰以錞于、丁寧，儆其民也。襲侵密聲，為蹔事也。今宋人弒其君，罪莫大焉！明聲之，猶恐其不聞也。吾備鍾鼓，為君故也。」乃使旁告于諸侯，治兵振旅，鳴鍾鼓，以至于宋。

靈公虐，趙宣子驟諫，公患之，使鉏麑賊之，晨往，則寢門辟矣，盛服將朝，早而假寐。麑退，嘆而言曰：「趙孟敬哉！夫不忘恭敬，社稷之鎮也。賊國之鎮不忠，受命而廢之不信，享一名于此，不如死。」觸庭之槐而死。靈公將殺趙盾，不克。趙穿攻公于桃園，逆公子黑臀而立之，實為成公。

郤獻子聘于齊，齊頃公使婦人觀而笑之。郤獻子怒，歸，請伐齊。范武子退自朝，曰：「燮乎，吾聞之，干人之怒，必獲毒焉。夫郤子之怒甚矣，不逞于齊，必發諸晉國。不得政，何以逞怒？餘將致政焉，以成其怒，無以內易外也。爾勉從二三子，以承君命，唯敬。」乃老。

范文子暮退于朝。武子曰：「何暮也？」對曰：「有秦客廋辭于朝，大夫莫之能對也，吾知三焉。」武子怒曰：「大夫非不能也，讓父兄也。爾童子，而三掩人于朝。吾不在晉國，亡無日矣。」擊之以杖，折委笄。

靡笄之役，韓獻子將斬人。郤獻子駕，將救之，至，則既斬之矣。郤獻子請以徇，其仆曰：「子不將救之乎？」獻子曰：「敢不分謗乎！」

靡笄之役，郤獻子傷，曰：「餘病喙。」張侯御，曰：「三軍之心，在此車也。其耳目在于旗鼓。車無退表，鼓無退聲，軍事集焉。吾子忍之，不可以言病。受命于廟，受脤于社，甲胄而效死，戎之政也。病未若死，祗以解志。」乃左并轡，右援枹而鼓之，馬逸不能止，三軍從之。齊師大敗，逐之，三周華不注之山。

靡笄之役，郤獻子師勝而返，范文子後入。武子曰：「燮乎，女亦知吾望爾也乎？」對曰：「夫師，郤子之師也，其事臧。若先，則恐國人之屬耳目于我也，故不敢。」武子曰：「吾知免矣。」

靡笄之役，郤獻子見，公曰：「子之力也夫！」對曰：「克也以君命命三軍之士，三軍之士用命，克也何力之有焉？」●文子見，公曰：「子之力也夫！對曰：「燮也受命于中軍，以命上軍之士，上軍之士用命，燮也何力之有焉？」欒武子見，公曰：「子之力也夫！」對曰：「書也受命于上軍，以命下軍之士，下軍之士用命，書也何力之有焉？」

靡笄之役也，郤獻子伐齊。齊侯來，獻之以得殞命之禮，曰：「寡君使克也，不腆弊邑之禮，為君之辱，敢歸諸下執政，以整御人。」苗棼皇曰：「郤子勇而不知禮，矜其伐而恥國君，其與幾何！」

梁山崩，以傳召伯宗，遇大車當道而覆，立而辟之，曰：「避傳。」對曰：「傳為速也，若俟吾避，則加遲矣，不如捷而行。」伯宗喜，問其居，曰：「絳人也。」伯宗曰：「何聞？」曰：「梁山崩而以傳召伯宗。」伯宗問曰：「乃將若何？」對曰：「山有朽壤而崩，將若何？夫國主山川，故川涸山崩，君為之降服、出次，乘縵、不舉，策于上帝，國三日哭，以禮焉。雖伯宗亦如是而已，其若之何？」問其名，不告；請以見，不許。伯宗及絳，以告，而從之。

伯宗朝，以喜歸，其妻曰：「子貌有喜，何也？」曰：「吾言于朝，諸大夫皆謂我智似陽子。」對曰：「陽子華而不實，主言而無謀，是以難及其身。子何喜焉？」伯宗曰：「吾飲諸大夫酒，而與之語，爾試聽之。」曰：「諾。」既飲，其妻曰：「諸大夫莫子若也。然而民不能戴其上久矣，難必及子乎！盍亟索士整庇州犁焉。」得畢陽。 及欒弗忌之難，諸大夫害伯宗，將謀而殺之。畢陽實送州犁于荊。


Chinese text: This work was published before January 1, 1923, and is in the public domain worldwide because the author died at least 100 years ago.