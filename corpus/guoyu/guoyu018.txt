莊王使士亹傅太子箴，辭曰：「臣不才，無能益焉。」曰：「賴子之善善之也。」對曰：「夫善在太子，太子欲善，善人將至；若不欲善，善則不用。故堯有丹朱，舜有商均，啟有五觀，湯有太甲，文王有管、蔡。是五王者，皆有元德也，而有奸子。夫豈不欲其善，不能故也。若民煩，可教訓。蠻、夷、戎、狄，其不賓也久矣，中國所不能用也。」王卒使傅之。 問于申叔時，叔時曰：「教之《春秋》，而為之聳善而抑惡焉，以戒勸其心；教之《世》，而為之昭明德而廢幽昏焉，以休懼其動；教之《詩》，而為之導廣顯德，以耀明其志；教之禮，使知上下之則；教之樂，以疏其穢而鎮其浮；教之《令》，使訪物官；教之《語》，使明其德，而知先王之務用明德于民也；教之《故志》，使知廢興者而戒懼焉；教之《訓典》，使知族類，行比義焉。 「若是而不從，動而不悛，則文詠物以行之，求賢良以翼之。悛而不攝，則身勤之，多訓典以納之，務慎惇篤以固之。攝而不徹，則明施舍以導之忠，明久長以導之信，明度量以導之義，明等級以導之禮，明恭儉以導之孝，明敬戒以導之事，明慈愛以導之仁，明昭利以導之文，明除害以導之武，明精意以導之罰，明正德以導之賞，明齊肅以耀之臨。若是而不濟，不可為也。 「且誦詩以輔相之，威儀以先後之，體貌以左右之，明行以宣翼之，制節義以動行之，恭敬以臨監之，勤勉以勸之，孝順以納之，忠信以發之，德音以揚之，教備而不從者，非人也。其可興乎！夫子踐位則退，自退則敬，否則赧。」

恭王有疾，召大夫曰：「不穀不德，失先君之業，覆出國之師，不穀之罪也。若得保其首領以歿，唯是春秋所以從先君者，請為『靈』若『厲。』大夫許諾。 王卒，及葬，子囊議謚。大夫曰：「王有命矣。」子囊曰：「不可。夫事君者，先其善不從其過。赫赫楚國，而君臨之，撫征南海，訓及諸夏，其寵大矣。有是寵也，而知其過，可不謂『恭』乎？若先君善，則請為『恭。』」大夫從之。

屈到嗜芰，有疾，召其宗老而屬之，曰：「祭我必以芰。」及祥，宗老將薦芰，屈建命去之。宗老曰：「夫子屬之。」子木曰：「不然。夫子承楚國之政，其法刑在民心而藏在王府，上之可以比先王，下之可以訓後世，雖微楚國，諸侯莫不譽。其《祭典》有之曰：『國君有牛享，大夫有羊饋，士有豚犬之奠，庶人有魚炙之薦，籩豆、脯醢則上下共之。不羞珍異，不陳庶侈。夫子不以其私欲干國之典。」遂不用。

椒舉娶于申公子牟，子牟有罪而亡，康王以為椒舉遣之，椒舉奔鄭，將遂奔晉。蔡聲子將如晉，遇之于鄭，饗之以璧侑，曰：「子尚良食，二先子其皆相子，尚能事晉君以為諸侯主。」辭曰：「非所愿也。若得歸骨于楚，死且不朽。」聲子曰：「子尚良食，吾歸子。」椒舉降三拜，納其乘馬，聲子受之。 還見令尹子木，子木與之語，曰：「子雖兄弟于晉，然蔡吾甥也，二國孰賢？」對曰：「晉卿不若楚，其大夫則賢，其大夫皆卿材也，若杞梓、皮革焉，楚實遺之，雖楚有材，不能用也。」子木曰：「彼有公族甥、舅，若之何其遺之材也？」對曰：「昔令尹子元之難，或譖王孫啟于成王，王弗是，王孫啟奔晉，晉人用之。及城濮之役，晉將遁矣，王孫啟與于軍事，謂先軫曰：『是師也，唯子玉欲之，與王心違，故唯東宮與西廣實來。諸侯之從者，叛者半矣，若敖氏離矣，楚師必敗，何故去之！』先軫從之，大敗楚師，則王孫啟之為也。 「昔莊王方弱，申公子儀覆為師，王子燮為傅，使師崇、子孔帥師以伐舒。燮及儀父施二帥而分其室。師還至，則以王如廬，廬戢黎殺二子而復王。或譖析公臣于王，王弗是，析公奔晉，晉人用之。實讒敗楚，使不規東夏，則析公之為也。 「昔雍子之父兄譖雍子于恭王，王弗是，雍子奔晉，晉人用之。及鄢之役，晉將遁矣，雍子與于軍事，謂欒書曰：『楚師可料也，在中軍王族而已。若易中下，楚必歆之。若合而陷吾中，吾上下必敗其左右，則三萃以攻其王族，必大敗之。』欒書從之，大敗楚師，王親面傷，則雍子之為也。 「昔陳公子夏為御叔娶于鄭穆公，生子南。子南之母亂陳而亡之，使子南戮于諸侯。莊王既以夏氏之室賜申公巫臣，則又畀之子反，卒于襄老。襄老死于邲，二子爭之，未有成。恭王使巫臣聘于齊，以夏姬行，遂奔晉。晉人用之，實通吳、晉。使其子狐庸為行人于吳，而教之射御，導之伐楚。至于今為患，則申公巫臣之為也。 「今椒舉娶于子牟，子牟得罪而亡，執政弗是，謂椒舉曰：『女實遣之。』彼懼而奔鄭，緬然引領南望，曰：『庶幾赦吾罪。」又不圖也，乃遂奔晉，晉人又用之矣。彼若謀楚，其亦必有豐敗也哉。「 子木愀然曰：「夫子何如，召之其來乎？」對曰：「亡人得生，又何不來為？」子木曰：「不來，則若之何？」對曰：「夫子不居矣，春秋相事，以還軫于諸侯。若資東陽之盜使殺之，其可乎？不然，不來矣。」子木曰：「不可。我為楚卿，而賂盜以賊一夫于晉，非義也。子為我召之，吾倍其室。」乃使椒鳴召其父而復之。

靈王為章華之臺，與伍舉升焉，曰：「臺美夫！」對曰：「臣聞國君服寵以為美，安民以為樂，聽德以為聰，致遠以為明。不聞其以土木之崇高、彤鏤為美，而以金石匏竹之昌大、囂庶為樂；不聞其以觀大、視侈、淫色以為明，而以察清濁為聰。 「先君莊王為刨居之臺，高不過望國氛，大不過容宴豆，木不妨守備，用不煩官府，民不廢時務，官不易朝常。問誰宴焉，則宋公、鄭伯；問誰相禮，則華元、駟騑；問誰贊事，則陳侯、蔡侯、許南、頓子，其大夫侍之。先君以是除亂克敵，而無惡于諸侯。今君為此臺也，國民罷焉，財用盡焉，年穀敗焉，百官煩焉，舉國留之，數年乃成。愿得諸侯與始升焉，諸侯皆距無有至者。而後使太宰啟疆請于魯侯，懼之以蜀之役，而僅得以來。使富都那豎贊焉，而使長鬣之士相焉，臣不知其美也。 「夫美也者，上下、內外、小大、遠近皆無害焉，故曰美。若于目觀則美，縮于財用則匱，是聚民利以自封而瘠民也，胡美之為？夫君國者，將民之與處；民實瘠矣，君安得肥？且夫私欲弘侈，則德義鮮少；德義不行，則邇子騷離而遠者距違。天子之貴也，唯其以公侯為官正，而以伯子南為師旅。其有美名也，唯其施令德于遠近，而小大安之也。若斂民利以成其私欲，使民蒿焉忘其安樂，而有遠心，其為惡也甚矣，安用目觀？ 「故先王之為臺榭也，榭不過講軍實，臺不過望氛祥。故榭度于大卒之居，臺度于臨觀之高。其所不奪穡地，其為不匱財用，其事不煩官業，其日不廢時務。瘠磽之地，于是乎為之；城守之木，于是乎用之；官僚之暇，于是乎臨之；四時之隙，于是乎成之。故《周詩》曰：『經始靈臺，經之營之。庶民攻之，不日成之。經始勿亟，庶民子來。王在靈囿，麀鹿攸伏。』夫為臺榭，將以教民利也，不知其以匱之也。若君謂此臺美而為之正，楚其殆矣！」

靈王城陳、蔡、不羹，使仆夫子晰問于范無宇，曰：「吾不服諸夏而獨事晉何也，唯晉近我遠也。今吾城三國，賦皆千乘，亦當晉矣。又加之以楚，諸侯其來乎？」對曰：「其在志也國為大城，未有利者。昔鄭有景、櫟，衛有蒲、戚，宋有蕭、蒙，魯有弁、費，齊有渠丘，晉有曲沃，秦有征、衙。叔段以景患莊公，鄭幾不克，櫟人實使鄭子不得其位。為蒲、戚實出獻公，宋蕭、蒙實弒昭公，魯弁、費實弱襄公，齊渠丘實殺無知，晉曲沃實納齊師，秦征、衙實難桓、景，皆志于諸侯，此其不利者也。 「且夫制城邑若體性焉，有首領股肱，至于手拇毛脈，大能掉小，故變而不勤。地有高下，天有晦明，民有君臣，國有都鄙，古之制也。先王懼其不帥，故制之以義，旌之以服，行之以禮，辯之以名，書之以文，道之以言。既其失也，易物之由。夫邊境者，國之尾也，譬之如牛馬，楚暑之出納至，虻饔之既多，而不能掉其尾，臣亦懼之。不然，是三城也，豈不使諸侯之心惕惕焉。」 子晳復命，王曰：「是知天咫，安知民則？是言誕也。」右尹子革侍，曰：「民，天之生也。知天，心知民矣，是其言可以懼哉！」三年，陳、蔡及不羹人納棄疾而弒靈王。

左史倚相廷見申公子亹，子亹不出，左史謗之，舉伯以告。子亹怒而出，曰：「女無亦謂我老耄而舍我，而又謗我！」 左史倚相曰：「唯子老耄，故欲見以交儆子。若子方壯，能經營百事，倚相將奔走承序，于是不給，而何暇得見？昔衛武公年數九十有五矣，猶箴儆于國，曰：『自卿以下至于師長士，茍在朝者，無謂我老耄而舍我，必恭恪于朝，朝夕以交戒我；聞一二之言，必誦志而納之，以訓導我。』在輿有旅賁之規，位寧有官師之典，倚幾有誦訓之諫，居寢有褻御之箴，臨事有瞽史之導，宴居有師工之誦。史不失書，矇不失誦，以訓御之，于是乎作《懿》戒以自儆也。及其沒也，謂之睿聖武公。子實不睿聖，于倚相何害。《周書》曰：『文王至于日中昃，不皇暇食。惠于小民，唯政之恭。』文王猶不敢驕。今子老楚國而欲自安也，以御數者，王將何為？若常如此，楚其難哉！」子亹懼，曰：「老之過也。」乃驟見左史。

靈王虐，白公子張驟諫。王患之，謂史老曰：「吾欲已子張之諫，若何？」對曰：「用之實難，已之易矣。若諫，君則曰：『餘左執鬼中，右執殤宮，凡百箴諫，吾盡聞之矣，寧聞他言？』」 白公又諫，王若史老之言。對曰：「昔殷武丁能聳其德，至于神明，以入于河，自河徂亳，于是乎三年，默以思道。卿士患之，曰：『王言以出令也，若不言，是無所稟令也。』武丁于是作書，曰：「以餘正四方，餘恐德之不類，茲故不言。『如是而又使以象夢旁求四方之賢，得傅說以來，升以為公，而使朝夕規諫，曰：『若金，用女作礪。若津水，用女作舟。若天旱，用女作霖雨。啟乃心，沃朕心。若藥不瞑眩，厥疾不瘳。若跣不視地，厥足用傷。』若武丁之神明也，其聖之睿廣也，其智之不疚也，猶自謂未乂，故三年默以思道。既得道，猶不敢專制，使以象旁求聖人。既得以為輔，又恐其荒失遺忘，故使朝夕規誨箴諫，曰：『必交修餘，無餘棄也。』今君或者未及武丁，而惡規諫者，不亦難乎！ 「齊桓、晉文，皆非嗣也，還軫諸侯，不敢淫逸，心類德音，以德有國。近臣諫，遠臣謗，輿人誦，以自誥也。是以其入也，四封不備一同，而至于有畿田，以屬諸侯，至于今為令君。桓、文皆然，君不度憂于二令君，而欲自逸也，無乃不可乎？《周詩》有之曰：『弗躬弗親，庶民弗信。』臣懼民之不信君也，國外不敢不言。不然，何急其以言取罪也？」 王病之，曰：「子復語。不穀雖不能用，吾憖置之于耳。」對曰：「賴君用之也，故言。不然，巴浦之犀、犛、兕、象，其可盡乎，其又以規為瑱也？」遂趨而退，歸，杜門不出。七月，乃有乾溪之亂，靈王死之。

司馬子期欲以妾為內子，訪之左史倚相，曰：「吾有妾而愿，欲笄之，其可乎？」對曰：「昔先大夫子囊違王之命謚；子夕嗜芰，子木有羊饋而無芰薦。君子曰：違而道。穀陽豎愛子反之勞也，而獻飲焉，以斃于鄢；芋尹申亥從靈王之欲，以隕于乾溪。君子曰：「從而逆。君子之行，欲其道也，故進退周旋，唯道是從。夫子木能違若敖之欲，以之道而去芰薦，吾子經營楚國，而欲薦芰以干之，其可乎？」子期乃止。


Chinese text: This work was published before January 1, 1923, and is in the public domain worldwide because the author died at least 100 years ago.