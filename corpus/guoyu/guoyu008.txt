武公伐翼，殺哀侯，止欒共子曰：「茍無死，吾以子見天子，令子為上卿，制晉國之政。」辭曰：「成聞之：『民生于三，事之如一。』父生之，師教之，君食之，非父不生，非食不長，非教不知生之族也，故壹事之。唯其所在，則致死焉。報生以死，報賜以力，人之道也。臣敢以私利廢人之道，君何以訓矣？且君知成之從也，未知其待于曲沃也，從君而貳，君焉用之？」遂鬭而死。

獻公卜伐驪戎，史蘇占之，曰：「勝而不吉。」公曰：「何謂也？」對曰：「遇兆，挾以銜骨，齒牙為猾，戎、夏交捽。交捽，是交勝也，臣故云。且懼有口，攜民，國移心焉。」公曰：「何口之有！口在寡人，寡人弗受，誰敢興之？」對曰：「茍可以攜，其入也必甘受，逞而不知，胡可壅也？」公弗聽，遂伐驪戎，克之。獲驪姬以歸，有寵，立以為夫人。公飲大夫酒，令司正實爵與史蘇，曰：「飲而無肴。夫驪戎之役，女曰『勝而不吉』，故賞女以爵，罰女以無肴。克國得妃，其有吉孰大焉！」史蘇卒爵，再拜稽首曰：「兆有之，臣不敢蔽。蔽兆之紀，失臣之官，有二罪焉，何以事君？大罰將及，不唯無肴。抑君亦樂其吉而備其兇，兇之無有，備之何害？若其有兇，備之為瘳。臣之不信，國之福也，何敢憚罰。」 飲酒出，史蘇告大夫曰：「有男戎必有女戎。若晉以男戎勝戎，而戎亦必以女戎勝晉，其若之何！」里克曰：「何如？」史蘇曰：「昔夏桀伐有施，有施人以妹喜女焉，妹喜有寵，于是乎與伊尹比而亡夏。殷辛伐有蘇，有蘇氏以妲己女焉，妲己有寵，于是乎與膠鬲比而亡殷，周幽王伐有褒，褒人以褒姒女焉，褒姒有寵，生伯服，于是乎與虢石甫比，逐太子宜臼而立伯服。太子出奔申。申人、鄫人召西戎以伐周。周于是乎亡。今晉寡德而安俘女，又增其寵，雖當三季之王，不亦可乎？且其兆云：『挾以銜骨，齒牙為猾，』我卜伐驪，龜往離散以應我。夫若是，賊之兆也。非吾宅也，離則有之。不跨其國，可謂挾乎？不得其君，能銜骨乎？若跨其國而得其君，雖逢齒牙，以猾其中，誰云不從？諸夏從戎，非敗而何？從政者不可以不戒，亡無日矣！」 郭偃曰：「夫三季王之亡也宜。民之主也，縱惑不疚，肆侈不違，流志而行，無所不疚，是以及亡而不獲追鑒。今晉國之方，偏侯也。其土又小，大國在側，雖欲縱惑，未獲專也。大家、鄰國將師保之，多而驟立，不其集亡。雖驟立，不過五矣。且夫口，三五之門也。是以讒口之亂，不過三五。且夫挾，小鯁也。可以小戕，而不能喪國，當之者戕焉，于晉何害？雖謂之挾，而猾以齒牙，口弗堪也，其與幾何？晉國懼則甚矣，亡猶未也。商之衰也，其銘有之曰：「嗛嗛之德，不足就也，不可以矜，而祗取憂也。嗛嗛之食，不足狃也，不能為膏，而祗罹咎也。『雖驪之亂，其罹咎而已，其何能服？吾聞以亂得聚者，非謀不卒時，非人不免難，非禮不終年，非義不盡齒，非德不及世，非天不離數。今不據其安，不可謂能謀；行之以齒牙，不可謂得人，廢國而向己，不可謂禮；不度而迂求，不可謂義，以寵賈怨，不可謂德；少族而多敵，不可謂天。德義不行，禮義不則，棄人失謀，天亦不贊，吾觀君夫人也，若為亂，其猶隸農也。雖獲沃田而勤易之，將不克饗，為人而已。」 士蔿曰：「誡莫如豫，豫而後給。夫子誡之，抑二大夫之言其皆有焉。」既，驪姬不克，晉正于秦，五立而後平。

獻公伐驪戎，克之，滅驪子，獲驪姬以歸，立以為夫人，生奚齊。其娣生卓子。驪姬請使申生主曲沃以速懸，重耳處蒲城，夷吾處屈，奚齊處絳，以儆無辱之故，公許之。 史蘇朝，告大夫曰：「二三大夫其戒之乎，亂本生矣！日，君以驪姬為夫人，民之疾心固皆至矣。昔者之伐也，興百姓以為百姓也，是以民能欣之，故莫不盡忠極勞以致死也。今君起百姓以自封也，民外不得其利，而內惡其貪，則上下既有判矣，然而又生男，其天道也？天強其毒，民疾其態，其亂生哉！吾聞君之好好而惡惡，樂樂而安安，是以能有常。伐木不自其本，必復生，塞水不自其源，必復流，滅禍不自其基，必復亂。今君滅其父而畜其子，禍之基也。畜其子，又從其欲，子思報父之恥而信其欲，雖好色，必惡心，不可謂好。好其色，必授之情。彼得其情以厚其欲，從其惡心，必敗國且深亂。亂必自女戎，三代皆然。」驪姬果作難，殺太子而逐二公子。君子曰：「知難本矣。」

驪姬生奚齊，其娣生卓子。公將黜太子申生而立奚齊。里克、丕鄭、荀息相見，里克曰：「夫史蘇之言將及矣！其若之何？」荀息曰：「吾聞事君者，竭力以役事，不聞違命。君立臣從，何貳之有？」丕鄭曰：「吾聞事君者，從其義，不阿其惑。惑則誤民，民誤失德，是棄民也。民之有君，以治義也。義以生利，利以豐民，若之何其民之與處而棄之也？必立太子。」里克曰：「我不佞，雖不識義，亦不阿惑，吾其靜也。」三大夫乃別。 蒸于武公，公稱疾不與，使奚齊蒞事。猛足乃言于太子曰：「伯氏不出，奚齊在廟，子盍圖乎！」太子曰：「吾聞之羊舌大夫曰：『事君以敬，事父以孝。』受命不遷為敬，敬順所安為孝。棄命不敬，作令不孝，又何圖焉？且夫間父之愛而嘉其貺，有不忠焉，廢人以自成，有不貞焉。孝、敬、忠、貞，君父之所安也。棄安而圖，遠于孝矣，吾其止也。」

獻公田，見翟柤之氛，歸寢不寐。郤叔虎朝，公語之。對曰：「床笫之不安邪？抑驪姬之不存側邪？」公辭焉。出遇士蔿，曰：「今夕君寢不寐，必為翟柤也。夫翟柤之君，好專利而不忌，其臣競諂以求媚，其進者壅塞，其退者拒違。其上貪以忍，其下偷以幸，有縱君而無諫臣，有冒上而無忠下。君臣上下各饜其私，以縱其回，民各有心而無所據依。以是處國，不亦難乎！君若伐之，可克也。吾不言，子必言之。」士蔿以告，公悅，乃伐翟柤。郤叔虎將乘城，其徒曰：「棄政而役，非其任也。」郤叔虎曰：「既無老謀，而又無壯事，何以事君？」被羽先升，遂克之。

公之優曰施，通于驪姬。驪姬問焉，曰：「吾欲作大事，而難三公子之徒如何？」對曰：「早處之，使知其極。夫人知極，鮮有慢心，雖其慢，乃易殘也。」驪姬曰：「吾欲為難，安始而可？」優施曰：「必于申生。其為人也，小心精潔，而大志重，又不忍人。精潔易辱，重僨可疾，不忍人，必自忍也。辱之近行。」驪姬曰：「重，無乃難遷乎？」優施曰：「知辱可辱，可辱遷重，若不知辱，亦必不知固秉常矣。今子內固而外寵，且善否莫不信。若外殫善而內辱之，無不遷矣。且吾聞之：甚精必愚。精為易辱，愚不知避難。雖欲無遷，其得之乎？」是故先施讒于申生。 驪姬賂二五，使言于公曰：「夫曲沃，君之宗也，蒲與二屈，君之疆也，不可以無主。宗邑無主，則民不威；疆埸無主，則啟戎心。戎之生心，民慢其政，國之患也。若使太子主曲沃，而二公子主蒲與屈，乃可以威民而懼戎，且旌君伐。」使俱曰：「狄之廣莫，于晉為都。晉之啟土，不亦宜乎？」公說，乃城曲沃，太子處焉；又城蒲，公子重耳處焉；又城二屈，公子夷吾處焉。驪姬既遠太子，乃生之言，太子由是得罪。

十六年，公作二軍，公將上軍。太子申生將下軍以伐霍。師未出，士蔿言于諸大夫曰：「夫太子，君之貳也，恭以俟嗣，何官之有？今君分之土而官之，是左之也。吾將諫以觀之。」乃言于公曰：「夫太子，君之貳也，而帥下軍，無乃不可乎？」公曰：「下軍，上軍之貳也。寡人在上，申生在下，不亦可乎？」士蔿對曰：「下不可以貳上。」公曰：「何故？」對曰：「貳若體焉，上下左右，以相心目，用而不倦，身之利也。上貳代舉，下貳代履，周旋變動，以役心目，故能治事，以制百物。若下攝上，與上攝下，周旋不動，以違心目，其反為物用也，何事能治？故古之為軍也，軍有左右，闕從補之，成而不知，是以寡敗。若以下貳上，闕而不變，敗弗能補也。變非聲章，弗能移也。聲章過數則有釁，有釁則敵入，敵入而兇，救敗不暇，誰能退敵？敵之如志，國之憂也，可以陵小，難以征國。君其圖之！」公曰：「寡人有子而制焉，非子之憂也。」對曰：「太子，國之棟也，棟成乃制之，不亦危乎！」公曰：「輕其所任，雖危何害？」 士蔿出語人曰：「太子不得立矣。改其制而不患其難，輕其任而不憂其危，君有異心，又焉得立？行之克也，將以害之；若其不克，其因以罪之，雖克與否，無以避罪。與其勤而不入，不如逃之，君得其欲，太子遠死，且有令名，為吳太伯，不亦可乎？」太子聞之，曰：「子輿之為我謀，忠矣。然吾聞之，為人子者，患不從，不患無名，為人臣者，患不勤，不患無祿，今我不才而得勤與從，又何求焉？焉能及吳太伯乎？」太子遂行，克霍而反，讒言彌興。

優施教驪姬夜半而泣謂公曰：「吾聞申生甚好仁而強，甚寬惠而慈于民，皆有所行之。今謂君惑于我，必亂國，無乃以國故而行強于君。君未終命而不歿，君其若之何？盍殺我，無以一妾亂百姓。」公曰：「夫豈惠其民而不惠于其父乎？」驪姬曰：「妾亦懼矣。吾聞之外人之言曰：為仁與為國不同。為仁者，愛親之謂仁；為國者，利國之謂仁。故長民者無親，眾以為親。茍利眾而百姓和，豈能憚君？以眾故不敢愛親，眾況厚之，彼將惡始而美終，以晚蓋者也。凡民利是生，殺君而厚利眾，眾孰沮之？殺親無惡于人，人孰去之？茍交利而得寵，志行而眾悅，欲其甚矣，孰不惑焉？雖欲愛君，惑不釋也，今夫以君為紂，若紂有良子，而先喪紂，無章其惡而厚其敗。鈞之死也，無必假手于武王，而其世不廢，祀至于今，吾豈知紂之善否哉？君欲勿恤，其可乎？若大難至而恤之，其何及矣！」公懼曰：「若何而可？」驪姬曰：「君盍老而授之政。彼得政而行其欲，得其所索，乃其釋君。且君其圖之，自桓叔以來，孰能愛親？唯無親，故能兼翼。」公曰：「不可與政。我以武與威，是以臨諸侯。未歿而亡政，不可謂武；有子而弗勝，不可謂威。我授之政，諸侯必絕；能絕于我，必能害我。失政而害國，不可忍也。爾勿憂，吾將圖之。」 驪姬曰：「以皋落狄之朝夕苛我邊鄙，使無日以牧田野，君之倉廩固不實，又恐削封疆。君盍使之伐狄，以觀其果于眾也，與眾之信輯睦焉。若不勝狄，雖濟其罪，可也；若勝狄，則善用眾矣，求必益廣，乃可厚圖也。且夫勝狄，諸侯驚懼，吾邊鄙不儆，倉廩盈，四鄰服，封疆信，君得其賴，又知可否，其利多矣。君其圖之！」公說。是故使申生伐東山，衣之偏裻之衣，佩之以金玦。仆人贊聞之，曰：「太子殆哉！君賜之奇，奇生怪，怪生無常，無常不立。使之出征，先以觀之，故告之以離心，而示之以堅忍之權，則必惡其心而害其身矣。惡其心，必內險之；害其身，必外危之。危自中起，難哉！且是衣也，狂夫阻之衣也。其言曰：『盡敵而反。』雖盡敵，其若內讒何！」申生勝狄而反，讒言作于中。君子曰：「知微。」

十七年冬，公使太子伐東山。里克諫曰：「臣聞皋落氏將戰，君其釋申生也！」公曰：「行也！」里克對曰：「非故也。君行，太子居，以監國也；君行，太子從，以撫軍也。今君居，太子行，未有此也。」公曰：「非子之所知也。寡人聞之，立太子之道三：身鈞以年，年同以愛，愛疑決之以卜、筮。子無謀吾父子之間，吾以此觀之。」公不說。里克退，見太子。太子曰：「君賜我以偏衣、金玦，何也？」里克曰：「孺子懼乎？衣躬之偏，而握金玦，令不偷矣。孺子何懼！夫為人子者，懼不孝，不懼不得。且吾聞之曰：『敬賢于請。』孺子勉之乎！」君子曰：「善處父子之間矣。」 太子遂行，狐突御戎，先友為右，衣偏衣而佩金玦。出而告先友曰：「君與我此，何也？」先友曰：「中分而金玦之權，在此行也。孺子勉之乎！」狐突嘆曰：「以庬衣純，而玦之以金銑者，寒之甚矣，胡可恃也？雖勉之，狄可盡乎？」先友曰：「衣躬之偏，握兵之要，在此行也，勉之而已矣。偏躬無慝，兵要遠災，親以無災，又何患焉？」至于稷桑，狄人出逆，申生欲戰。狐突諫曰：「不可。突聞之：國君好艾，大夫殆；好內，適子殆，社稷危。若惠于父而遠于死，惠于眾而利社稷，其可以圖之乎？況其危身于狄以起讒于內也？」申生曰：「不可。君之使我，非歡也，抑欲測吾心也。是故賜我奇服，而告我權。又有甘言焉。言之大甘，其中必苦。譖在中矣，君故生心。雖蝎譖，焉避之？不若戰也。不戰而反，我罪滋厚；我戰死，猶有令名焉。」果敗狄于稷桑而反。讒言益起，狐突杜門不出。君子曰：「善深謀也。」


Chinese text: This work was published before January 1, 1923, and is in the public domain worldwide because the author died at least 100 years ago.