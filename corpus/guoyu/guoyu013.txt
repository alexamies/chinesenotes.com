趙文子冠，見欒武子，武子曰：「美哉！昔吾逮事莊主，華則榮矣，實之不知，請務實乎。」 見中行宣子，宣子曰：「美哉！惜也，吾老矣！」 見范文子，文子曰：「而今可以戒矣，夫賢者寵至而益戒，不足者為寵驕。故興王賞諫臣，逸王罰之。吾聞古之王者，政德既成，又聽于民，于是乎使工誦諫于朝，在列者獻詩使勿兜，風聽臚言于市，辨祅祥于謠，考百事于朝，問謗譽于路，有邪而正之，盡戒之術也。先王疾是驕也。」 見郤駒伯，駒伯曰：「美哉！然而壯不若老者多矣。」 見韓獻子，獻子曰：「戒之，此謂成人。成人在始與善，始與善，善進善，不善蔑由至矣；始與不善，不善進不善，善亦蔑由至矣。如草木之產也，各以其物。人之有冠，猶宮室之有墻屋也，糞除而已，又何加焉。」 見智武子，武子曰：「吾子勉之，成，宣之後而老為大夫，非恥乎！成子之文，宣子之忠，其可忘乎！夫成子導前志以佐先君，導法而卒以政，可不謂文乎！夫宣子盡諫于襄、靈，以諫取惡，不憚死進，可不謂忠乎！吾子勉之，有宣子之忠，而納之以成子之文，事君必濟。」 見苦成叔子，叔子曰：「抑年少而執官者眾，吾安容子。」 見溫季子，季子曰：「誰之不如，可以求之。」 見張老而語之，張老曰：「善矣，從欒伯之言，可以滋；范叔之教，可以大；韓子之戒，可以成。物備矣，志在子。若夫三郤，亡人之言也，何稱述焉！智子之道善矣，是先主覆露子也。」

厲公將伐鄭，范文子不欲，曰：「若以吾意，諸侯皆叛，則晉可為也。唯有諸侯，故擾擾焉。凡諸侯，難之本也。得鄭憂滋長，焉用鄭！」郤至曰：「然則王者多憂乎？」文子曰：「我王者也乎哉？夫王者成其德，而遠人以其方賄歸之，故無憂。今我寡德而求王者之功，故多憂。子見無土而欲富者，樂乎哉？」

厲公六年，伐鄭，且使苦成叔及欒●興齊、魯之師。楚恭王帥東夷救鄭。楚半陣，公使擊之。欒書曰：「君使●也興齊、魯之師，請俟之。」郤至曰：「不可。楚師將退，我擊之，必以勝歸。夫陣不諱忌，一間也；夫南夷與楚來而不與陣，二間也；夫楚與鄭陣而不與整，三間也；且其士卒在陣而嘩，四間也；夫眾聞嘩必懼，五間也。鄭將顧楚，楚將顧夷，莫有鬭心，不可失也。」公說。于是敗楚師于鄢陵，欒書是以怨郤至。

鄢之戰，郤至以韎韋之跗注，三逐楚平王卒，見王必下奔退戰。王使工尹襄問之以弓，曰：「方事之殷也，有韎韋之跗注，君子也，屬見不穀而下，無乃傷乎？」郤至甲胄而見客，免胄而聽命，曰：「君之外臣至，以寡君之靈，間蒙甲胄，不敢當拜君命之辱，為使者故，敢三肅之。」君子曰：勇以知禮。

鄢之役，晉人欲爭鄭，范文子不欲，曰：「吾聞之，為人臣者，能內睦而後圖外，不睦內而圖外，必有內爭，盍姑謀睦乎！考訊其阜以出，則怨靖。」

鄢之役，晉伐鄭，荊救之。大夫欲戰，范文子不欲，曰：「吾聞之，君人者刑其民，成，而後振武于外，是以內和而外威。今吾司寇之刀鋸日弊，而斧鉞不行。內猶有不刑，而況外乎？夫戰，刑也，刑之過也。過由大，而怨由細，故以惠誅怨，以忍去過。細無怨而大不過，而後可以武，刑外之不服者。今吾刑外乎大人，而忍于小民，將誰行武？武不行而勝，幸也。幸以為政，必有內憂。且唯聖人能無外患，又無內憂，詎非聖人，必偏而後可。偏而在外，猶可救也，疾自中起，是難。盍姑釋荊與鄭以為外患乎。」

鄢之役，晉伐鄭，荊救之。欒武子將上軍，范文子將下軍。欒武子欲戰，范文子不欲，曰：「吾聞之，唯厚德者能受多福，無德而服者眾，必自傷也。稱晉之德，諸侯皆叛，國可以少安。唯有諸侯，故擾擾焉，凡諸侯，難之本也。且唯聖人能無外患又無內憂，詎非聖人，不有外患，必有內憂，盍姑釋荊與鄭以為外患乎！諸臣之內相與，必將輯睦。今我戰又勝荊與鄭，吾君將伐智而多力，怠教而重斂，大其私暱而益婦人田，不奪諸大夫田，則焉取以益此？諸臣之委室而徒退者，將與幾人？戰若不勝，則晉國之福也；戰若勝，亂地之秩者也，其產將害大，盍姑無戰乎！」 欒武子曰：「昔韓之役，惠公不復舍；邲之役，三軍不振旅；箕之役，先軫不復命：晉國固有大恥三。今我任晉國之政，不毀晉恥，又以違蠻、夷重之，雖有後患，非吾所知也。」 范文子曰：「擇福莫若重，擇禍莫若輕，福無所用輕，禍無所用重，晉國故有大恥，與其君臣不相聽以為諸侯笑也，盍姑以違蠻、夷為恥乎。」 欒武子不聽，遂與荊人戰于鄢陵，大勝之。于是乎君伐智而多力，怠教而重斂，大其私暱，殺三郤而尸諸朝，納其室以分婦人，于是乎國人不蠲，遂弒諸翼，葬于翼東門之外，以車一乘。厲公之所以死者，唯無德而功烈多，服者眾也。

鄢之役，荊壓晉軍，軍吏患之，將謀。范匄自公族趨過之，曰：「夷灶堙井，非退而何？」范文子執戈逐之，曰：「國之存亡，天命也，童子何知焉？且不及而言，奸也，必為戮。」苗賁皇曰：「善逃難哉！」既退荊師于鄢，將穀，范文子立于戎馬之前，曰：「君幼弱，諸臣不佞，吾何福以及此！吾聞之，『天道無親，唯德是授。』吾庸知天之不授晉且以勸楚乎，君與二三臣其戒之！夫德，福之基也，無德而福隆，猶無基而厚墉也，其壞也無日矣。」

反自鄢，范文子謂其宗、祝曰：「君驕泰而有烈，夫以德勝者猶懼失之，而況驕泰乎？君多私，今以勝歸，私必昭。昭私，難必作，吾恐及焉。凡吾宗、祝，為我祈死，先難為免。」七年夏，范文子卒。冬，難作，始于三郤，卒于公。

既戰，獲王子發鉤。欒書謂王子發鉤曰：「子告君曰：『郤至使人勸王戰，及齊、魯之未至也。且夫戰也，微郤至王必不免。』吾歸子。」發鉤告君，君告欒書，欒書曰：「臣固聞之，郤至欲為難，使苦成叔緩齊、魯之師，己勸君戰，戰敗，將納孫周，事不成，故免楚王。然戰而擅捨國君，而受其問，不亦大罪乎？且今君若使之于周，必見孫周。」君曰：「諾。」欒書使人謂孫周曰：「郤至將往，必見之！」郤至聘于周，公使覘之，見孫周。是故使胥之昧與夷羊五剌郤至、苦成叔及郤锜，郤锜謂郤至曰：「君不道于我，我欲以吾宗與吾黨夾而攻之，雖死必敗，君必危，其可乎？」郤至曰：「不可。至聞之，武人不亂，智人不詐，仁人不黨。夫利君之富，富以聚黨，利黨以危君，君之殺我也後矣。且眾何罪，鈞之死也，不若聽君之命。」是故皆自殺。既刺三郤，欒書弒厲公，乃納孫周而立之，實為悼公。

長魚矯既殺三郤，及脅欒、中行而言于公曰：「不殺此二子者，憂必及君。」公曰：「一旦而尸三卿，不可益也。」對曰：「臣聞之，亂在內為宄，在外為奸，御宄以德，御奸以刑。今治政而內亂，不可謂德。除鯁而避強，不可謂刑。德刑不立，奸宄并至，臣脆弱，不能忍俟也。」乃奔狄。三月，厲公弒。

欒武子、中行獻子圍公于匠麗氏，乃召韓獻子，獻子辭曰：「弒君以求威，非吾所能為也。威行為不仁，事廢為不智，享一利亦得一惡，非所務也。昔者吾畜于趙氏，趙孟姬之讒，吾能違兵。人有言曰：『殺老牛莫之敢尸。』而況君乎？二三子不能事君，安用厥也！」中行偃欲伐之，欒書曰：「不可。其身果而辭順。順無不行，果無不徹，犯順不祥，伐果不克，夫以果戾順行，民不犯也，吾雖欲攻之，其能乎！」乃止。


Chinese text: This work was published before January 1, 1923, and is in the public domain worldwide because the author died at least 100 years ago.