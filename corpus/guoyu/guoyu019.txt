昭王問于觀射父，曰：「《周書》所謂重、黎實使天地不通者，何也？若無然，民將能登天乎？」 對曰：「非此之謂也。古者民神不雜。民之精爽不攜貳者，而又能齊肅衷正，其智能上下比義，其聖能光遠宣朗，其明能光照之，其聰能聽徹之，如是則明神降之，在男曰覡，在女曰巫。是使制神之處位次主，而為之牲器時服，而後使先聖之後之有光烈，而能知山川之號、高祖之主、宗廟之事、昭穆之世、齊敬之勤、禮節之宜、威儀之則、容貌之崇、忠信之質、禋絜之服而敬恭明神者，以為之祝。使名姓之後，能知四時之生、犧牲之物、玉帛之類、采服之儀、彝器之量、次主之度、屏攝之位、壇場之所、上下之神、氏姓之出，而心率舊典者為之宗。于是乎有天地神民類物之官，是謂五官，各司其序，不相亂也。民是以能有忠信，神是以能有明德，民神異業，敬而不瀆，故神降之嘉生，民以物享，禍災不至，求用不匱。 「及少昊之衰也，九黎亂德，民神雜糅，不可方物。夫人作享，家為巫史，無有要質。民匱于祀，而不知其福。蒸享無度，民神同位。民瀆齊盟，無有嚴威。神狎民則，不蠲其為。嘉生不降，無物以享。禍災薦臻，莫盡其氣。顓頊受之，乃命南正重司天以屬神，命火正黎司地以屬民，使復舊常，無相侵瀆，是謂絕地天通。 「其後，三苗復九黎之德，堯復育重黎之後，不忘舊者，使復典之。以至于夏、商，故重、黎氏世敘天地，而別其分主者也。其在周，程伯休父其後也，當宣王時，失其官守，而為司馬氏。寵神其祖，以取威于民，曰：『重實上天，黎實下地。』遭世之亂，而莫之能御也。不然，夫天地成而不變，何比之有？」

子期祀平王，祭以牛俎于王，王問與觀射父，曰：「祀牲何及？」對曰：「祀加于舉。天子舉以大牢，祀以會；諸侯舉以特牛，祀以太牢；卿舉以少牢，祀以特牛；大夫舉以特牲，祀以少牢；士食魚炙，祀以特牲；庶人食菜，祀以魚。上下有序則民不慢。」 王曰：「其小大何如？」對曰：「郊禘不過繭栗，蒸嘗不過把握。」王曰：「何其小也？」對曰：「夫神以精明臨民者也，故求備物，不求豐大。是以先王之祀也，以一純、二精、三牲、四時、五色、六律、七事、八種、九祭、十日、十二辰以致之，百姓、千品、萬官、億醜，兆民經入畡數以奉之，明德以昭之，和聲以聽之，以告邊至，則無不受休。毛以示物，血以告殺，接誠拔取以獻具，為齊敬也。敬不可久，民力不堪，故齊肅以承之。」 王曰：「芻豢幾何？」對曰：「遠不過三月，近不過浹日。」王曰：「祀不可以已乎？」對曰：「祀所以昭孝息民、撫國家、定百姓也，不可以已。夫民氣縱則底，底則滯，滯久而不振，生乃不殖。其用不從，其生不殖，不可以封。是以古者先王日祭、月享、時類、歲祀。諸侯舍日，卿大夫舍曰，士、庶人舍時。天子邊祀群神品物，諸侯祀天地、三辰及其土之山川，卿大夫祀其禮，士、庶人不過其祖。日月會于龍尾，土氣含收，天明昌作，百嘉備舍，群神頻行。國于是乎蒸嘗，家于是乎嘗祀，百姓夫婦擇其令辰，奉其犧牲，敬其粢盛，潔其糞除，慎其采服，禋其酒醴，帥其子姓，從其時享，虔其宗祝，道其順辭，以昭祀其先祖，肅肅濟濟，如或臨之。于是乎合其州鄉朋友婚姻，比爾兄弟親戚。于是乎弭其百苛，殄其讒慝，合其嘉好，結其親昵，億其上下，以申固其姓。上所以教民虔也，下所以昭事上也。天子禘郊之事，必自射其牲，王后必自舂其粢；諸侯宗廟之事，必自射牛，劌羊、擊豕，夫人必自舂其盛。況其下之人，其誰敢不戰戰兢兢，以事百神！天子親舂禘郊之盛，王后親繅其服，自公以下至于庶人，其誰敢不齊肅恭敬致力于神！民所以攝固者也，若之何其何之也！」 王曰：「所謂一純、二精、七事者，何也？」對曰：「聖王正端冕，以其不違心，帥其群臣精物以臨監享祀，無有苛慝于神者，謂之一純。玉帛為二精。天、地、民及四時之務為七事。」王曰：「三事者，何也？」對曰：「天事武，地事文，民事忠信。」王曰：「所謂百姓、千品、萬官、億醜、兆民經入畡數者，何也？」對曰：「民之徹官百。王公之子弟之質能言能聽徹其官者，而物賜之姓，以監其官，是為百姓。姓有徹品，十于王謂之千品。五物之官，陪屬萬為萬官。官有十醜，為億醜。天子之田九畡，以食兆民，王取經入焉，以食萬官。」

斗且廷見令尹子常，子常與之語，問蓄貨聚馬。歸以語其弟，曰：「楚其亡乎！不然，令尹其不免乎。吾見令尹，令尹問蓄聚積實，如餓豺狼焉，殆必亡者也。 「夫古者聚貨不妨民衣食之利，聚馬不害民之財用，國馬足以行軍，公馬足以稱賦，不是過也。公貨足以賓獻，家貨足以共用，不是過也。夫貨、馬郵則闕于民，民多闕則有離叛之心，將何以封矣。 「昔斗子文三舍令尹，無一日之積，恤民之故也。成王聞子文之朝不及夕也，于是乎每朝設脯一束、糗一筐，以羞子文。至于今秩之。成王每出子文之祿，必逃，王止而後復。人謂子文曰：『人生求富，而子逃之，何也？』對曰：『夫從政者，以庇民也。民多曠者，而我取富焉，是勤民以自封也，死無日矣。我逃死，非逃富也。』故莊王之世，滅若敖氏，唯子文之後在，至于今處鄖，為楚良臣。是不先恤民而後己之富乎？ 「今子常，先大夫之後也，而相楚君無令名于四方，民之羸餒，日已甚矣。四境盈壘，道饉相望，盜賊司目，民無所放。是之不恤，而蓄聚不厭，其速怨于民多矣。積貨滋多，蓄怨滋厚，不亡何待。 「夫民心之慍也，若防大川焉，潰而所犯必大矣。子常其能賢于成、靈乎？成不禮于穆，愿食熊蹯，不獲而死。靈不顧于民，一國棄之，若遺跡焉。子常為政，而無禮不顧甚于成、靈，其獨何力以待之！」期年，乃有柏舉之戰，子常奔鄭，昭王奔隨。

吳人入楚，昭王出奔，濟于成臼，見藍尹亹載其孥。王曰：「載予。」對曰：「自先王莫墜其國，當君而亡之，君之過也。」遂去王。王歸，又求見，王欲執之，子西曰：「請聽其辭，夫其有故。」王使謂之曰：「成臼之役，而棄不穀，今而敢來，何也？」對曰：「昔瓦唯長舊怨，以敗于柏舉，故君及此。今又效之，無乃不可乎？臣避于成臼，以儆君也，庶悛而更乎？今之敢見，觀君之德也，曰：庶意懼而鑒前惡乎？君若不鑒而長之，君實有國而不愛，臣何有于死，死在司敗矣！惟君圖之！」子西曰：「使復其位，以無忘前敗。」王乃見之。

吳人入楚，昭王奔鄖，鄖公之弟懷將弒王，鄖公辛止之。懷曰：「平王殺吾父，在國則君，在外則讎也。見讎弗殺，非人也。」鄖公曰：「夫事君者，不我外內行，不為豐約舉，茍君之，尊卑一也。且夫自敵以下則有讎，非是不讎。下虐上為弒，上虐下為討，而況君乎！君而討臣，何讎之為？若皆讎君，則何上下之有乎？吾先人以善事君，成名十諸侯，自斗伯比以來，未之失也。今爾以是殃之，不可。」懷弗聽，曰：「吾思父，不能顧矣。」鄖公以王奔隨。 王歸而賞及鄖、懷，子西諫曰：「君有二臣，或可賞也，或可戮也。君王均之，群臣懼矣。」王曰：「夫子期之二子耶？吾知之矣。或禮于君，或禮于父，均之，不亦可乎！」

子西嘆于朝，藍尹亹曰：「吾聞君子唯獨居思念前世之崇替，與哀殯喪，于是有嘆，其餘則否。君子臨政思義，飲食思禮，同宴思樂，在樂思善，無有嘆焉。今吾子臨政而嘆，何也？」子西曰：「闔廬能敗吾師。闔廬即世，吾聞其嗣又甚焉。吾是以嘆。」 對曰：「子患政德之不修，無患吳矣。夫闔廬口不貪嘉味，耳不樂逸聲，目不淫于色，升不懷于安，朝夕勤志，恤民之羸，聞一善若驚，得一士若賞，有過必悛，有不善必懼，是故得民以濟其志。今吾聞夫差好罷民力以成私好，縱過而翳諫，一夕之宿，臺榭陂池必成，六畜玩好必從。夫差先自敗也已，焉能百侮辱、在修德以待吳，吳將斃矣。」

王孫圉聘于晉，定公饗之，趙簡子吳玉以相，問于王孫圉曰：「楚之白珩猶在乎？」對曰：「然。」簡子曰：「其為寶也，幾何矣。」 曰：「未嘗為寶。楚之所寶者，曰觀射父，能作訓比率，以行事于諸侯，使無以寡君為口實。又有左史倚相，能道訓典，以敘百物，以朝夕獻善敗于寡君，使寡君無忘先王之業；又能上下說于鬼神，順道其欲惡，使神無有怨痛于楚國。疣藪曰云連徒洲，金木竹箭之所生也。龜珠齒皮革羽毛所以備賦，以戒不虞者也。所以共幣帛，以賓享于諸侯者也。若諸侯之好幣具，而導之以訓辭，有不虞之備，而皇神相之，寡君其可以免罪于諸侯，而國民保焉。此楚國之寶也。若夫白珩，先王之望也，何寶之焉？ 「圉聞國之寶六而已。明王聖人能制議百物，以輔相國家，則寶之；玉足以庇蔭嘉穀，使無水旱之災，則寶之；龜足以憲臧否，則寶之；珠足以御火災，則寶之；金足以御兵亂，則寶之；山林藪澤足以備財用，則寶之。若夫話囂之美，楚雖蠻夷，不能寶也。」

惠王以梁與魯陽文子，文子辭，曰：「梁險而在境，懼子孫之有貳者也。夫事君無憾，憾則懼偪，偪則懼貳。夫盈而不偪，憾而不貳者，臣能自壽，不知其他。縱臣而得全其首領以沒，懼子孫之以梁之險，而乏臣之祀也。」王曰：「子之仁，不忘子孫，施及楚國，敢不從子。」與之魯陽。

子西使人召王孫勝，沈諸梁聞之，見子西曰：「聞子召王孫勝，信乎？」曰：「然。」子高曰：「將焉用之？」曰：「吾聞之，勝直而剛，欲置之境。」 子高曰：「不可。其為人也，展而不信，愛而不仁，詐而不智，毅而不勇，直而不衷，周而不淑。復言而不謀身，展也；愛而不謀長，不仁也；以辯蓋人，詐也；強忍犯義，毅也；直而不顧，不衷也；周言棄德，不淑也。是六德者，皆有其華而不實者也，將焉用之。 「彼其父為戮于楚，其心又狷而不潔。若其狷也，不忘舊怨，而不以潔悛德，思報怨而已。則其愛也足以得人，其展也足以復之，其詐也足以謀之，其直也足以帥之，其周也足以蓋之，其不潔也足以行之，而加之以不仁，奉之以不義，蔑不克矣。 「夫造勝之怨者，皆不在矣。若來而無寵，速其怒也。若其寵之，毅貪無厭，既能得入，而耀之以大利，不仁以長之，思舊怨以修其心，茍國有釁，必不居矣。非子職之，其誰乎？彼將思舊怨而欲大寵，動而得人，怨而有術，若果用之，害可待也。餘愛子與司馬，故不敢不言。」 子西曰：「德其忘怨乎！餘善之，夫乃其寧。」子高曰：「不然。吾聞之，唯仁者可好也，可惡也，可高也，可下也。好之不偪，惡之不怨，高之不驕，下之不懼。不仁者則不然。人好之則偪，惡之則怨，高之則驕，下之則懼。驕有欲焉，懼有惡焉，欲惡怨偪，所以生詐謀也。子將若何？若召而下之，將戚而懼；為之上者，將怒而怨。詐謀之新，無所靖矣。有一不義，猶敗國家，今壹五六，而必欲用之，不亦難乎？吾聞國家將敗，必用奸人，而嗜其疾味，其子之謂乎？ 「夫誰無疾眚！能者早除之。舊怨滅宗，國之疾眚也，為之關籥藩籬而遠備閑之，猶恐其至也，是之為日惕。若召而近之，死無日矣。人有言曰：『狼子野心，怨賊之人也。』其又何善乎？若子不我信，盍求若敖氏與子干、子晰之族而近之？安用勝也，其能幾何？ 「昔齊騶馬繻以胡公入于具水，邴歜、閻職戧懿公于囿竹，晉長魚矯殺三郤于榭，魯圉人犖殺子般于次，夫是誰之故也，非唯舊怨乎？是皆子之所聞也。人求多聞善敗，以監戒也。今子聞而棄之，猶蒙耳也。吾語子何益，吾知逃也已。」 子西笑曰：「子之尚勝也。」不從，遂使為白公。子高以疾間居于蔡。及白公之亂，子西、子期死。葉公聞之，曰：「吾怨其棄吾言，而德其治楚國，楚國之能平均以復先王之業者，夫子也。以小怨置大德，吾不義也，將入殺之。」帥方城之外以入，殺白公而定王室，葬二子之族。


Chinese text: This work was published before January 1, 1923, and is in the public domain worldwide because the author died at least 100 years ago.