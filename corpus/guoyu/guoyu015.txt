平公六年，箕遺及黃淵、嘉父作亂，不克而死。公遂逐群賊，謂陽畢曰：「自穆侯以至于今，亂兵不輟，民志不厭，禍敗無已。離民且速寇，恐及吾身，若之何？」陽畢對曰：「本根猶樹，枝葉益長，本根益茂，是以難已也。今若大其柯，去其枝葉，絕其本根，可以少間。」 公曰：「子實圖之。」對曰：「圖在明訓，明訓在威權，威權在君。君掄賢人之後有常位于國者而立之，亦掄逞志虧君以亂國者之後而去之，是遂威而遠權。民畏其威，而懷其德，莫能勿從。若從，則民心皆可畜。畜其心而知其欲惡，人孰偷生？若不偷生，則莫思亂矣。且夫欒氏之誣晉國久也，欒書實覆宗，弒厲公以厚其家，若滅欒氏，則民威矣。今吾若起瑕、原、韓、魏之後而賞立之，則民懷矣。威與懷各當其所。則國安矣，君治而國安，欲作亂者誰與？」 君曰：「欒書立吾先君，欒盈不獲罪，如何？」陽畢曰：「夫正國者，不可以暱于權，行權不可以隱于私。暱于權，則民不導；行權隱于私，則政不行。政不行，何以導民？民之不導，亦無君也，則其為暱與隱也，復害矣，且勤身。君其圖之！若愛欒盈，則明逐群賊，而以國倫數而遣之，厚箴戒圖以待之。彼若求逞志而報于君，罪孰大焉，滅之猶少。彼若不敢而遠逃，乃厚其外交而勉之，以報其德，不亦可乎？」 公許諾，盡逐群賊而使祁午及陽畢適曲沃逐欒盈，欒盈出奔楚。遂令于國人曰：「自文公以來有力于先君而子孫不立者，將授立之，得之者賞？」居三年，欒盈晝入，為賊于絳。范宣子以公入于襄公之宮，欒盈不克，出奔曲沃，遂刺欒盈，滅欒氏。是以沒平公之身無內亂也。

欒懷子之出，執政使欒氏之臣勿從，從欒氏者為大戮施。欒氏之臣辛俞行，吏執之，獻諸公。公曰：「國有大令，何故犯之？」對曰：「臣順之也，豈敢犯之？執政曰『無從欒氏而從君』，是明令必從君也。臣聞之曰：『三世事家，君之，再世以下，主之。』事君以死，事主以勤，君之明令也，自臣之祖，以無大援于晉國，世隸于欒氏，于今三世矣，臣故不敢不君。今執政曰『不從君者為大戮』，臣敢忘其死而叛其君，以煩司寇。」公說，固止之，不可，厚賂之。辭曰：「臣嘗陳辭矣，心以守志，辭以行之，所以事君也。若受君賜，是墮其前言。君問而陳辭，未退而逆之，何以事君？」君知其不可得也，乃遣之。

叔魚生，其母視之，曰：「是虎目而豕喙，鳶肩而牛腹，谿壑可盈，是不可饜也，必以賄死。」遂不視。楊食我生，叔向之母聞之，往，及堂，聞其號也，乃還，曰：「其聲，豺狼之聲，終滅羊舌氏之宗者，必是子也？」

魯襄公使叔孫穆子來聘，范宣子問焉，曰：「人有言曰『死而不朽』，何謂也？」穆子未對。宣子曰：「昔匄之祖，自虞以上為陶唐氏，在夏為御龍氏，在商為豕韋氏，在周為唐、杜氏。周卑，晉繼之，為范氏，其此之謂也？」對曰：「以豹所聞，此之謂世祿，非不朽也。魯先大夫臧文仲，其身歿矣，其言立于後世，此之謂死而不朽。」

范宣子與和大夫爭田，久而無成。宣子欲攻之，問于伯華。伯華曰：「外有軍，內有事。赤也，外事也，不敢侵官。且吾子之心有出焉，可徵訊也。」問于孫林甫，孫林甫曰：「旅人，所以事子也，唯事是待。」問于張老，張老曰：「老也以軍事承子，非戎，則非吾所知也。」問于祁奚，祁奚曰：「公族之不恭，公室之有回，內事之邪，大夫之貪，是吾罪也。若以君官從子之私，懼子之應且憎也。」問于籍偃，籍偃曰：「偃也以斧鉞從于張孟，日聽命焉，若夫子之命也，何二之有？釋夫子而舉，是反吾子也。」問于叔魚，叔魚曰：「待吾為子殺之。」 叔向聞之，見宣子曰：「聞子與和未寧，遍問于大夫，又無決，盍訪之訾祏。訾祏實直而博，直能端辨之，博能上下比之，且吾子之家老也。吾聞國家有大事，必順于典刑，而訪諮于耇老，而後行之。」司馬侯見，曰：「聞吾子有和之怒，吾以為不信。諸侯皆有二心，是之不憂，而怒和大夫，非子之任也。」祁午見，曰：「晉為諸侯盟主，子為正卿，若能靖端諸侯，使服聽命于晉，晉國其誰不為子從，何必和？盍密和，和大以平小乎！」 宣子問于訾祏，訾祏對曰：「昔隰叔子違周難于晉國，生子輿為理，以正于朝，朝無奸官，為司空，以正于國，國無敗績。世及武子，佐文、襄為諸侯，諸侯無二心。及為卿，以輔成、景，軍無敗政。及為成師，居太傅，端刑法，緝訓典，國無奸民，後之人可則，是以受隨、范。及文子成晉、荊之盟，豐兄弟之國，使無有間隙，是以受郇、櫟。今吾子嗣位，于朝無奸行，于國無邪民，于是無四方之患，而無外內之憂，賴三子之功而饗其祿位。今既無事矣，而非和，于是加寵，將何治為？」宣子說，乃益和田而與之和。

訾祏死，范宣子謂獻子曰：「鞅乎！昔者吾有訾祏也，吾朝夕顧焉，以相晉國，且為吾家，今吾觀女也，專則不能，謀則無與也，將若之何？」對曰：「鞅也，居處恭，不敢安易，敬學而好仁，和于政而好其道，謀于眾不以賈好，私志雖衷，不敢謂是也，必長者之由。」宣子曰：「可以免身。」

平公說新聲，師曠曰：「公室其將卑乎！君之明兆于衰矣。夫樂以開山川之風也，以耀德于廣遠也。風德以廣之，風山川以遠之，風物以聽之，修詩以詠之，修禮以節之。夫德廣遠而有時節，是以遠服而邇不遷。」

平公射鴳，不死，使豎襄搏之，失，公怒，拘將殺之。叔向聞之，夕，君告之。叔向曰：「君必殺之。昔吾先君唐叔射兕于徒林，殪，以為大甲，以封于晉。今君嗣吾先君唐叔，射鴳不死，搏之不得，是揚吾君之恥者也。君其必速殺之，勿令遠聞。」君忸怩，乃趣赦之。

叔向見司馬侯之子，撫而泣之，曰：「自此其父之死；吾蔑與比而事君矣！昔者此其父始之，我終之，我始之，夫子終之，無不可。」籍偃在側，曰：「君子有比乎？」叔向曰：「君子比而不別。比德以贊事，比也；引黨以封己，利己而忘君，別也。」

秦景公使其弟鍼來求成，叔向命召行人子員，行人子朱曰：「朱也在此。」叔向曰：「召子員。」子朱曰：「朱也當御。」叔向曰：「肸也欲子員之對客也」子朱怒曰：「皆君之臣也，班爵同，何以黜朱也？」撫劍就之。叔向曰：「秦、晉不和久矣，今日之事幸而集，子孫饗之。不集，三軍之士暴骨。夫子員導賓主之言無私，子常易之。奸以事君者，吾所能御也。」拂衣從之，人救之。平公聞之曰：「晉其庶乎！吾臣之所爭者大。」師曠侍，曰：「公室懼卑，其臣不心競而力爭。」

諸侯之大夫盟于宋，楚令尹子木欲襲晉軍，曰：「若盡晉師而殺趙武，則晉可弱也。」文子聞之，謂叔向曰：「若之何？」叔向曰：「子何患焉。忠不可暴，信不可犯，忠自中，而信自身，其為德也深矣，其為本也固矣，故不可抈也。今我以忠謀諸侯，而以信覆之，荊之逆諸侯也亦云，是以在此。若襲我，是自背其信而塞其忠也。信反必斃，忠塞無用，安能害我？且夫合諸侯以為不信，諸侯何望焉，為此行也，荊敗我，諸侯必叛之，子何愛于死，死而可以固晉國之盟主，何懼焉？」是行也，以藩為軍，攀輦即利而舍，候遮捍衛不行，楚人不敢謀，畏晉之信也。自是沒平公無楚患。

宋之盟，楚人固請先歃。叔向謂趙文子曰：「夫霸王之勢，在德不在先歃，子若能以忠信贊君，而裨諸侯之闕，歃雖在後，諸侯將載之，何爭于先？若違德而以賄成事，今雖先歃，諸侯將棄之，何欲于先？昔成王盟諸侯于岐陽，楚為荊蠻，置茅蕝，設望表，與鮮卑守燎，故不與盟。今將與狎主諸侯之盟，唯有德也，子務德無爭先，務德，所以服楚也。」乃先楚人。

虢之會，魯人食言，楚令尹圍將以魯叔孫穆子為戮，樂王鮒求貨焉不予。趙文子謂叔孫曰：「夫楚令尹有欲于楚，少懦于諸侯。諸侯之故，求治之，不求致也。其為人也，剛而尚寵，若及，必不避也。子盍逃之？不幸，必及于子。」對曰：「豹也受命于君，以從諸侯之盟，為社稷也。若魯有罪，而受盟者逃，魯必不免，是吾出而危之也。若為諸侯戮者，魯誅盡矣，必不加師，請為戮也。夫戮出于身實難，自他及之何害？茍可以安君利國，美惡一心也。」 文子將請之于楚，樂王鮒曰：「諸侯有盟未退，而魯背之，安用齊盟？縱不能討，又免其受盟者，晉何以為盟主矣，必殺叔孫豹。」文子曰：「有人不難以死安利其國，可無愛乎！若皆恤國如是，則大不喪威，而小不見陵矣。若是道也果，可以教訓，何敗國之有！吾聞之曰：『善人在患，弗救不祥；惡人在位，不去亦不祥。』必免叔孫。」固請于楚而免之。

趙文子為室，斫其椽而礱之，張老夕焉而見之，不謁而歸。文子聞之，駕而往，曰：「吾不善，子亦告我，何其速也？」對曰：「天子之室，斫其椽而礱之，加密石焉；諸侯礱之；大夫斫之；士首之。備其物，義也；從其等，禮也。今子貴而忘義，富而忘禮，吾懼不免，何敢以告。」文子歸，令之勿礱也。匠人請皆斫之，文子曰：「止。為後世之見之也，其斫者，仁者之為也，其礱者，不仁者之為也。

趙文子與叔向游于九原，曰：「死者若可作也，吾誰與歸？」叔向曰：「其陽子乎！文子曰：「夫陽子行廉直于晉國，不免其身，其知不足稱也。」叔向曰：「其舅犯乎！」文子曰：「夫舅犯見利而不顧其君，其仁不足稱也。其隨武子乎！納諫不忘其師，言身不失其友，事君不援而進，不阿而退。」

秦後子來奔，趙文子見之，問曰：「秦君道乎？」對曰：「不識。」文子曰：「公子辱于敝邑，必避不道也。」對曰：「有焉。」文子曰：「猶可以久乎？」對曰：「鍼聞之，國無道而年穀酥熟，鮮不五稔。」文子視日曰：「朝夕不相及，誰能俟五！」文子出，●子謂其徒曰：「趙孟將死矣！夫君子寬惠以恤後，猶怨不濟。今趙孟相晉國，以主諸侯之盟，思長世之德，歷遠年之數，猶懼不終其身；今忨日而愒歲，怠偷甚矣，非死逮之，必有大咎。」冬，趙文子卒。

平公有疾，秦景公使醫和視之，出曰：「不可為也。是謂遠男而近女，惑以生蠱；非鬼非食，惑以喪志。良臣不生，天命不祐。若君不死，必失諸侯。」趙文子聞之曰：「武從二三子以佐君為諸侯盟主，于今八年矣，內無苛慝，諸侯不二，子胡曰『良臣不生，天命不祐』？」對曰：「自今之謂。和聞之曰：『直不輔曲，明不規誾，拱木不生危，松柏不生埤。』」吾子不能諫惑，使至于生疾，又不自退而寵其政，八年之謂多矣，何以能久！「文子曰：「醫及國家乎？」對曰：「上醫醫國，其次疾人，固醫官也。」文子曰：「子稱蠱，何實生之？」對曰：「蠱之慝，穀之飛實生之。物莫伏于蠱，莫嘉于穀，穀興蠱伏而章明者也。故食穀者，晝選男德以象穀明，宵靜女德以伏蠱慝，今君一之，是不饗穀而食蠱也，是不昭穀明而皿蠱也。夫文，『蟲』、『皿』為『蠱』，吾是以云。」文子曰：「君其幾何？」對曰：「若諸侯服不過三年，不服不過十年，過是，晉之殃也。」是歲也，趙文子卒，諸侯叛晉，十年，平公薨。

秦後子來仕，其車千乘。楚公子干來仕，其車五乘。叔向為太傅，實賦祿，韓宣子問二公子之祿焉，對曰：「大國之卿，一旅之田，上大夫，一卒之田。夫二公子者，上大夫也，皆一卒可也。」宣子曰：「秦公子富，若之何其鈞之？」對曰：「夫爵以建事，祿以食爵，德以賦之，功庸以稱之，若之何以富賦祿也！夫絳之富商，韋藩木楗以過于朝，唯其功庸少也，而能金玉其車，文錯其服，能行諸侯之賄，而無尋尺之祿，無大績于民故也。且秦、楚匹也，若之何其回于富也。」乃均其祿。

鄭簡公使公孫成子來聘，平公有疾，韓宣子贊授客館。客問君疾，對曰：「寡君之疾久矣，上下神祗無不遍諭，而無除。今夢黃熊入于寢門，不知人殺乎，抑厲鬼邪！」子產曰：「以君之明，子為大政，其何厲之有？僑聞之，昔者鯀違帝命，殛之于羽山，化為黃熊，以入于羽淵，實為夏郊，三代舉之。夫鬼神之所及，非其族類，則紹其同位，是故天子祀上帝，公侯祀百辟，自卿以下不過其族。今周室少卑，晉實繼之，其或者未舉夏郊邪？」宣子以告，祀夏郊，董伯為尸，五日，公見子產，賜之莒鼎。

叔向見韓宣子，宣子憂貧，叔向賀之，宣子曰：「吾有卿之名，而無其實，無以從二三子，吾是以憂，子賀我何故？」對曰：「昔欒武子無一卒之田，其宮不備其宗器，宣其德行，順其憲則，使越于諸侯，諸侯親之，戎、狄懷之，以正晉國，行刑不疚，以免于難。及桓子驕泰奢侈，貪欲無藝，略則行志，假貸居賄，宜及于難，而賴武之德，以沒其身。及懷子改桓之行，而修武之德，可以免于難，而離桓之罪，以亡于楚。夫郤昭子，其富半公室，其家半三軍，恃其富寵，以泰于國，其身尸于朝，其宗滅于絳。不然，夫八郤，五大夫三卿，其寵大矣，一朝而滅，莫之哀也，唯無德也。今吾子有欒武子之貧，吾以為能其德矣，是以賀。若不憂德之不建，而患貨之不足，將吊不暇，何賀之有？」宣子拜稽首焉，曰：「起也將亡，賴子存之，非起也敢專承之，其自桓叔以下嘉吾子之賜。」


Chinese text: This work was published before January 1, 1923, and is in the public domain worldwide because the author died at least 100 years ago.