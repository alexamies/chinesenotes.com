毛詩序：「《泮水》，頌僖公能脩泮宮也。」


泮水
思樂泮水，薄采其芹。魯侯戾止，言觀其旂。
其旂茷茷，鸞聲噦噦。無小無大，從公于邁。

思樂泮水，薄采其藻。魯侯戾止，其馬蹻蹻。
其馬蹻蹻，其音昭昭。載色載笑，匪怒伊教。

思樂泮水，薄采其茆。魯侯戾止，在泮飲酒。
既飲旨酒，永錫難老。順彼長道，屈此羣醜。

穆穆魯侯，敬明其德。敬慎威儀，維民之則。
允文允武，昭假烈祖。靡有不孝，自求伊祜。

明明魯侯，克明其德。既作泮宮，淮夷攸服。
矯矯虎臣，在泮獻馘。淑問如臯陶，在泮獻囚。

濟濟多士，克廣德心。桓桓于征，狄彼東南。
烝烝皇皇，不吳不揚。不告于訩，在泮獻功。

角弓其觩，束矢其搜。戎車孔博，徒御無斁。
既克淮夷，孔淑不逆。式固爾猶，淮夷卒獲。

翩彼飛鴞，集于泮林。食我桑黮，懷我好音。
憬彼淮夷，來獻其琛。元龜象齒，大賂南金。

《泮水》，八章，章八句。


本作品在全世界都属于公有领域，因为作者逝世已经超过100年，并且于1923年1月1日之前出版。