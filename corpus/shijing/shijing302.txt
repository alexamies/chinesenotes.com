毛詩序：「《駉》，頌僖公也。僖公能遵伯禽之法，儉以足用，寬以愛民，務農重穀，牧于坰野，魯人尊之。於是季孫行父請命于周，而史克作是頌。」


駉
駉駉牡馬，在坰之野。
薄言駉者，有驈有皇，有驪有黃，以車彭彭。
思無疆，思馬斯臧。

駉駉牡馬，在坰之野。
薄言駉者，有騅有駓，有騂有騏，以車伾伾。
思無期，思馬斯才。

駉駉牡馬，在坰之野。
薄言駉者，有驒有駱，有駵有雒，以車繹繹。
思無斁，思馬斯作。

駉駉牡馬，在坰之野。
薄言駉者，有駰有騢，有驔有魚，以車祛祛。[1]
思無邪，思馬斯徂。

《駉》，四章，章八句。

註解
 祛祛，《唐石經》作「袪袪」。


本作品在全世界都属于公有领域，因为作者逝世已经超过100年，并且于1923年1月1日之前出版。