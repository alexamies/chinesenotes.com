《讀論語孟子法》 How to Read the Analects of Confucius and Mengzi

據清仿宋大字本補。

程子曰：「學者當以論語孟子為本。論語孟子既治，則六經可不治而明矣。讀書者當觀聖人所以作經之意，與聖人所以用心，聖人之所以至於聖人，而吾之所以未至者，所以未得者。句句而求之，晝誦而味之，中夜而思之，平其心，易其氣，闕其疑，則聖人之意可見矣。」

程子曰：「凡看文字，須先曉其文義，然後可以求其意。未有不曉文義而見意者也。」

程子曰：「學者須將論語中諸弟子問處便作自己問，聖人答處便作今日耳聞，自然有得。雖孔孟復生，不過以此教人。若能於語孟中深求玩味，將來涵養成甚生氣質！」

程子曰：「凡看語孟，且須熟讀玩味。須將聖人言語切己，不可只作一場話說。人只看得二書切己，終身儘多也。」

程子曰：「論孟只剩讀著，便自意足。學者須是玩味。若以語言解著，意便不足。」

或問：「且將論孟緊要處看，如何？」程子曰：「固是好，但終是不浹洽耳。」

程子曰：「孔子言語句句是自然，孟子言語句句是事實。」

程子曰：「學者先讀論語孟子，如尺度權衡相似，以此去量度事物，自然見得長短輕重。」

程子曰：「讀論語孟子而不知道，所謂『雖多，亦奚以為』。」

<p>Source: Chinese Text Project <a href="http://ctext.org/si-shu-zhang-ju-ji-zhu">http://ctext.org/si-shu-zhang-ju-ji-zhu</a>, from 《四書章句集注》新編諸子集成（北京：中華書局，1983）</p>