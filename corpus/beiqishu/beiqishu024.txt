孫搴　陳元康　杜弼
孫搴，字彥舉，樂安人也。少厲志勤學，自檢校御史再遷國子助教。太保崔光引修國史，頻歷行臺郎，以文才著稱。崔祖螭反，搴預焉，逃於王元景家，遇赦乃出。孫騰以宗情薦之，未被知也。

會高祖西討，登風陵，命中外府司馬李義深、相府城局李士略共作檄文，二人皆辭，請以搴自代。高祖引搴入帳，自為吹火，催促之。搴援筆立成，其文甚美。高祖大悅，即署相府主簿，專典文筆。又能通鮮卑語，兼宣傳號令。當煩劇之任，大見賞重。賜妻韋氏，既士人子女，又兼色貌，時人榮之。尋除左光祿大夫，常領主簿。

世宗初欲之鄴，總知朝政，高祖以其年少未許。搴為致言，乃果行。恃此自乞特進，世宗但加散騎常侍。時又大括燕、恒、雲、朔、顯、蔚、二夏州、高平、平涼之民以為軍士，逃隱者身及主人、三長、守令罪以大辟，沒入其家。於是所獲甚衆，搴之計也。

搴學淺而行薄，邢邵嘗謂之曰：「更須讀書。」搴曰：「我精騎三千，足敵君羸卒數萬。」嘗服棘刺丸，李諧等調之曰：「卿棘刺應自足，何假外求。」坐者皆笑。司馬子如與高季式召搴飲酒，醉甚而卒，時年五十二。高祖親臨之。子如叩頭請罪，高祖曰：「折我右臂，仰覓好替還我。」子如舉魏收、季式舉陳元康，以繼搴焉。贈儀同三司、吏部尚書、青州刺史。

陳元康，字長猷，廣宗人也。父終德，魏濟陰內史，終於鎮南將軍、金紫光祿大夫。元康貴，贈冀州刺史，諡曰貞。元康頗涉文史，機敏有幹用。魏正光五年，從尚書令李崇北伐，以軍功賜爵臨清縣男。普泰中，除主書，加威烈將軍。天平元年，修起居注。二年，遷司徒府記室參軍，尤為府公高昂所信。後出為瀛州開府司馬，加輔國將軍。所歷皆為稱職，高祖聞而徵焉。稍被任使，以為相府功曹參軍，內掌機密。

高祖經綸大業，軍務煩廣，元康承受意旨，甚濟速用。性又柔謹，通解世事。高祖嘗怒世宗，於內親加毆蹋，極口罵之。出以告元康，元康諫曰：「王教訓世子，自有禮法，儀刑式瞻，豈宜至是。」言辭懇懇，至于流涕。高祖從此為之懲忿。時或恚撻，輒曰：「勿使元康知之。」其敬憚如此。高仲密之叛，高祖知其由崔暹故也，將殺暹。世宗匿而為之諫請。高祖曰：「我為舍其命，須與苦手。」世宗乃出暹而謂元康曰：「卿若使崔得杖，無相見也。」暹在廷，解衣將受罰，元康趨入，歷階而升，且言曰：「王方以天下付大將軍，有一崔暹不能容忍耶？」高祖從而宥焉。世宗入輔京室，崔暹、崔季舒、崔昂等並被任使，張亮、張徽纂並高祖所待遇，然委任皆出元康之下。時人語曰：「三崔二張，不如一康。」魏尚書僕射范陽盧道虔女為右衛將軍郭瓊子婦，瓊以死罪沒官，高祖啟以賜元康為妻，元康乃棄故婦李氏，識者非之。元康便辟善事人，希顏候意，多有進舉，而不能平心處物，溺於財利，受納金帛，不可勝紀，放責交易，遍於州郡，為清論所譏。

從高祖破周文帝於邙山，大會諸將，議進退之策。咸以為野無青草，人馬疲瘦，不可遠追。元康曰：「兩雄交戰，歲月已久，今得大捷，便是天授，時不可失，必須乘勝追之。」高祖曰：「若遇伏兵，孤何以濟？「元康曰：「王前涉沙苑還軍，彼尚無伏，今奔敗若此，何能遠謀。若捨而不追，必成後患。」高祖竟不從。以功封安平縣子，邑三百戶。尋除平南將軍、通直常侍，轉大行臺郎中，徙右丞。及高祖疾篤，謂世宗曰：「邙山之戰，不用元康之言，方貽汝患。以此為恨，死不瞑目。」高祖崩，秘不發喪，唯元康知之。

世宗嗣事，又見任待。拜散騎常侍、中軍將軍，別封昌國縣公，邑一千戶。侯景反，世宗逼於諸將，欲殺崔暹以謝之，密語元康。元康諫曰：「今四海未清，綱紀已定，若以數將在外，茍悅其心，枉殺無辜，虧廢刑典，豈直上負天神，何以下安黎庶？晁錯前事，願公慎之。」世宗乃止。高岳討侯景未克，世宗欲遣潘相樂副之。元康曰：「相樂緩於機變，不如慕容紹宗，且先王有命，稱其堪敵侯景，公但推赤心於此人，則侯景不足憂也。」是時紹宗在遠，世宗欲召見之，恐其驚叛。元康曰：「紹宗知元康特蒙顧待，新使人來餉金，以致其誠款。元康欲安其意，故受之而厚答其書。保無異也。」世宗乃任紹宗，遂以破景。賞元康金五十斤。王思政入潁城，諸將攻之不能拔，元康進計於世宗曰：「公匡輔朝政，未有殊功，雖敗侯景，本非外賊。今潁城將陷，原公因而乘之，足以取威定業。」世宗令元康馳驛觀之。復命曰：「必可拔。」世宗於是親征，既至而克，賞元康金百鋌。

初，魏朝授世宗相國、齊王，世宗頻讓不受。乃召諸將及元康等密議之，諸將皆勸世宗恭應朝命，元康以為未可。又謂魏收曰：「觀諸人語，專欲誤王。我向已啟王，受朝命，置官僚，元康叨忝或得黃門郎，但時事未可耳。」崔暹因間之，薦陸元規為大行臺郎，欲以分元康權也。元康既貪貨賄，世宗內漸嫌之，元康頗亦自懼。又欲用為中書令，以閑地處之，事未施行。

屬世宗將受魏禪，元康與楊愔、崔季舒並在世宗坐，將大遷除朝士，共品藻之。世宗家蒼頭奴蘭固成先掌廚膳，甚被寵昵。先是，世宗杖之數十，吳人性躁，又恃舊恩，遂大忿恚，與其同事阿改謀害世宗。阿改時事顯祖，常執刀隨從，云「若聞東齋叫聲」，即以加刃於顯祖。是日值魏帝初建東宮，群官拜表。事罷，顯祖出東止車門，別有所之，未還而難作。固成因進食，置刀於盤下而殺世宗。元康以身捍蔽，被刺傷重，至夜而終，時年四十三。楊愔狼狽走出，季舒逃匿於廁，庫直紇奚舍樂捍賊死。是時秘世宗兇問，故殯元康於宮中，托以出使南境，虛除中書令。明年，乃詔曰：「元康識超往哲，才極時英，千仞莫窺，萬頃難測。綜核戎政，彌綸霸道，草昧邵陵之謀，翼贊河陽之會，運籌定策，盡力盡心，進忠補過，亡家徇國，掃平逋寇，廓清荊楚，申、甫之在隆周，子房之處盛漢，曠世同規，殊年共美。大業未融，山隤奄及，悼傷既切，宜崇茂典。贈使持節、都督冀定瀛殷滄五州諸軍事、驃騎大將軍、司空公、冀州刺史，追封武邑縣一千戶，舊封並如故，諡曰文穆。賻物一千二百段。大鴻臚監喪事。兇禮所須，隨由公給。」元康母李氏，元康卒後，哀感發病而終，贈廣宗郡君，諡曰貞昭。

元康子善藏，溫雅有鑒裁，武平末，假儀同三司、給事黃門侍郎。隋開皇中，尚書禮部侍郎。大業初，卒於彭城郡贊治。

元康弟諶，官至大鴻臚。次季璩，鉅鹿太守，轉冀州別駕。平秦王歸彥反，季璩守節不從，因而遇害。贈衛尉卿、趙州刺史。

杜弼，字輔玄，中山曲陽人也，小字輔國。自序云，本京兆杜陵人，九世祖驁，晉散騎常侍，因使沒趙，遂家焉。祖彥衡，淮南太守。父慈度，繁畤令。弼幼聰敏，家貧無書，年十二，寄郡學受業，講授之祭，師每奇之。同郡甄琛為定州長史，簡試諸生，見而策問，義解閑明，應答如響，大為琛所嘆異。其子寬與弼為友。州牧任城王澄聞而召問，深相嗟賞，許以王佐之才。澄、琛還洛，稱之於朝，丞相高陽王等多相招命。延昌中，以軍功起家，除廣武將軍、恒州征虜府墨曹參軍，典管記。弼長於筆札，每為時輩所推。

孝昌初，除太學博士，帶廣陽王驃騎府法曹行參軍，行臺度支郎中。還，除光州曲城令。為政清靜，務盡仁恕，詞訟止息，遠近稱之。時天下多難，盜賊充斥，徵召兵役，途多亡叛，朝廷患之。乃令兵人所齎戎具，道別車載；又令縣令自送軍所。時光州發兵，弼送所部達北海郡，州兵一時散亡，唯弼所送不動。他境叛兵，並來攻劫，欲與同去。弼率所領親兵格鬭，終莫肯從，遂得俱達軍所。軍司崔鐘以狀上聞。其得人心如此。普泰中，吏曹下訪守令尤異，弼已代還，東萊太守王昕以弼應訪。弼父在鄉，為賊所害，弼行喪六年。以常調除御史，加前將軍、太中大夫，領內正字。臺中彈奏，皆弼所為。諸御史出使所上文簿，委弼覆察，然後施行。

遷中軍將軍、北豫州、驃騎大將軍府司馬。未之官，儀同竇泰總戎西伐，詔弼為泰監軍。及泰失利自殺，弼與其徒六人走還，陜州刺史劉貴鎖送晉陽。高祖詰之曰：「竇中尉此行，吾前具有法用，乃違吾語，自取敗亡。爾何由不一言諫爭也？」弼對曰：「刀筆小生，唯文墨薄技，便宜之事，議所不及。」高祖益怒。賴房謨諫而獲免。左遷下灌鎮司馬。

元象初，高祖徵弼為大丞相府法曹行參軍，署記室事，轉大行臺郎中，尋加鎮南將軍。高祖又引弼典掌機密，甚見信待。或有造次不及書教，直付空紙，即令宣讀。弼嘗承間密勸高祖受魏禪，高祖舉杖擊走之。相府法曹辛子炎諮事，云須取署，子炎讀「署」為「樹」。高祖大怒曰：「小人都不知避人家諱！」杖之於前。弼進曰：「《禮》，二名不偏諱，孔子言『征』不言『在』，言『在』不言『征』。子炎之罪，理或可恕。」高祖罵之曰：「眼看人瞋，乃復牽經引《禮》！」叱令出去。弼行十步許，呼還，子炎亦蒙釋宥。世子在京聞之，語楊愔曰：「王左右賴有此人方正，庶天下皆蒙其利，豈獨吾家也。」

弼以文武在位，罕有廉潔，言之於高祖。高祖曰：「弼來，我語爾。天下濁亂，習俗已久。今督將家屬多在關西，黑獺常相招誘，人情去留未定。江東復有一吳兒老翁蕭衍者，專事衣冠禮樂，中原士大夫望之以為正朔所在。我若急作法網，不相饒借，恐督將盡投黑獺，士子悉奔蕭衍，則人物流散，何以為國？爾宜少待，吾不忘之。」及將有沙苑之役，弼又請先除內賊，卻討外寇。高祖問內賊是誰。弼曰：「諸勳貴掠奪萬民者皆是。」高祖不答，因令軍人皆張弓挾矢，舉刀按矟以夾道，使弼冒出其間，曰：「必無傷也。」弼戰慄汗流。高祖然後喻之曰：「箭雖注，不射，刀雖舉，不擊，矟雖按，不刺，爾猶頓喪魂膽。諸勳人身觸鋒刃，百死一生，縱其貪鄙，所取處大，不可同之循常例也。」弼于時大恐，因頓顙謝曰：「愚癡無智，不識至理，今蒙開曉，始見聖達之心。」

後從高祖破西魏於邙山，命為露布，弼手即書絹，曾不起草。以功賜爵定陽縣男，邑二百戶，加通直散騎常侍、中軍將軍。奉使詣闕，魏帝見之於九龍殿，曰：「朕始讀《莊子》，便值秦名，定是體道得真，玄同齊物。聞卿精學，聊有所問。經中佛性、法性為一為異？」弼對曰：「佛性法性，止是一理。」詔又問曰：「佛性既非法性，何得為一？」對曰：「性無不在，故不說二。」詔又問曰：「說者皆言法性寬，佛性狹，寬狹既別，非二如何？」弼又對曰：「在寬成寬，在狹成狹，若論性體，非寬非狹。」詔問曰：「既言成寬成狹，何得非寬非狹？若定是狹，亦不能成寬。」對曰：「以非寬狹，故能成寬狹，寬狹所成雖異，能成恒一。」上悅稱善。乃引入經書庫，賜《地持經》一部，帛一百匹。平陽公淹為幷州刺史，高祖又命弼帶幷州驃騎府長史。

弼性好名理，探味玄宗，自在軍旅，帶經從役。註老子《道德經》二卷，表上之曰：「臣聞乘風理弋，追逸羽於高雲；臨波命鉤，引沈鱗於大壑。茍得其道，為工其事，在物既爾，理亦固然。竊惟《道》、《德》二經，闡明幽極，旨冥動寂，用周凡聖。論行也，清凈柔弱，語跡也成功致治。實衆流之江海，乃群藝之本根。臣少覽經書，偏所篤好，雖從役軍府，而不舍遊息。鉆味既久，斐斖如有所見，比之前註，微謂異於舊說。情發於中而彰諸外，輕以管窺，遂成穿鑿。無取於遊刃，有慚於運斤。不足破秋毫之論，何以解連環之結。本欲止於門內，貽厥童蒙，兼以近資愚鄙，私備忘闕。不悟姑射凝神，汾陽流照，蓋高之聽卑，邇言在察。春末奉旨，猥蒙垂誘，今上所註《老子》，謹冒封呈，並序如別。」詔答云：「李君遊神冥窅，獨觀恍惚，玄同造化，宗羣極群有。從中被外，周應可以裁成；自己及物，運行可以資用。隆家寧國，義屬斯文。卿才思優洽，業尚通遠，息棲儒門，馳騁玄肆，既啟專家之學，且暢釋老之言。戶列門張，途通徑達，理事兼申，能用俱表，彼賢所未悟，遺老所未聞，旨極精微，言窮深妙。朕有味二經，倦於舊說，歷覽新註，所得已多，嘉尚之來，良非一緒。已勑殺青編，藏之延閣。」又上一本於高祖，一本於世宗。

武定中，遷衛尉卿。會梁遣貞陽侯蕭明等入寇彭城，大都督高岳、行臺慕容紹宗率諸軍討之，詔弼為軍司，攝行臺左丞。臨發，世宗賜胡馬一匹，語弼曰：「此廄中第二馬，孤恒自乘騎，今方遠別，聊以為贈。」又令陳政務之要可為鑒戒者，錄一兩條。弼請口陳曰：「天下大務，莫過賞罰二端，賞一人使天下人喜，罰一人使天下人服。但能二事得中，自然盡美。」世宗大悅曰：「言雖不多，於理甚要。」握手而別。破蕭明於寒山，別與領軍潘樂攻拔梁潼州，仍與岳等撫軍恤民，合境傾賴。

六年四月八日，魏帝集名僧於顯陽殿講說佛理，弼與吏部尚書楊愔、中書令邢邵、秘書監魏收等並侍法筵。敕弼升師子座，當衆敷演。昭玄都僧達及僧道順並緇林之英，問難鋒至，往復數十番，莫有能屈。帝曰：「此賢若生孔門，則何如也？」

關中遣儀同王思政據潁州，太尉高岳等攻之。弼行潁州事，攝行臺左丞。時大軍在境，調輸多費，弼均其苦樂，公私兼舉，大為州民所稱。潁州之平也，世宗曰：「卿試論王思政所以被擒。」弼曰：「思政不察逆順之理，不識大小之形，不度強弱之勢，有此三蔽，宜其俘獲。」世宗曰：「古有逆取順守，大吳困於小越，弱燕能破強齊。卿之三義，何以自立？「弼曰：「王若順而不大，大而不強，強而不順，於義或偏，得如聖旨。今既兼備衆勝，鄙言可以還立。」世宗曰：「凡欲持論，宜有定指，那得廣包衆理，欲以多端自固？」弼曰：「大王威德，事兼衆美，義博故言博，非義外施言。」世宗曰：「若爾，何故周年不下，孤來即拔？」弼曰：「此蓋天意欲顯大王之功。」

顯祖引為兼長史，加衛將軍，轉中書令，仍長史。進爵定陽縣侯，增邑通前五百戶。弼志在匡贊，知無不為。顯祖將受魏禪，自晉陽至平城都，命弼與司空司馬子如馳驛先入，觀察物情。踐祚之後，敕命左右箱入柏閣。以預定策之功，遷驃騎將軍、衛尉卿，別封長安縣伯。

嘗與邢卲扈從東山，共論名理。邢以為人死還生，恐為蛇畫足。弼答曰：「蓋謂人死歸無，非有能生之力。然物之未生，本亦無也，無而能有，不以為疑，因前生後，何獨致怪？」邢云：「聖人設教，本由勸獎，故懼以將來，理望各遂其性。」弼曰：「聖人合德天地，齊信四時，言則為經，行則為法，而雲以虛示物，以詭勸民，將同魚腹之書，有異鑿楹之誥，安能使北辰降光，龍宮韞櫝。就如所論，福果可以熔鑄性靈，弘獎風教，為益之大，莫極於斯。此既真教，何謂非實？」邢云：「死之言『澌』，精神盡也。」弼曰：「此所言澌，如射箭盡，手中盡也。《小雅》曰『無草不死』，《月令》又云 『靡草死』，動植雖殊，亦此之類。無情之卉，尚得還生，含靈之物，何妨再造。若云草死猶有種在，則復人死亦有識。識種不見，謂以為無者。神之在形，亦非自矚，離朱之明不能睹。雖孟軻觀眸，賢愚可察；鐘生聽曲，山水呈狀。乃神之工，豈神之質。猶玉帛之非禮，鐘鼓之非樂，以此而推，義斯見矣。」邢云：「季札言無不之，亦言散盡，若復聚而為物，不得言無不之也。」弼曰：「骨肉下歸於土，魂氣則無不之，此乃形墜魂遊，往而非盡。如鳥出巢，如蛇出穴。由其尚有，故無所不之，若令無也，之將焉適？延陵有察微之識，知其不隨於形；仲尼發習禮之嘆，美其斯與形別。若許以廓然，然則人皆季子。不謂高論，執此為無。」邢云：「神之在人，猶光之在燭，燭盡則光窮，人死則神滅。」弼曰：「舊學前儒，每有斯語，群疑衆惑，咸由此起。蓋辨之者未精，思之者不篤。竊有末見，可以覈諸。燭則因質生光，質大光亦大；人則神不系於形，形小神不小。故仲尼之智，必不短於長狄；孟德之雄，乃遠奇於崔琰。神之於形，亦猶君之有國。國實君之所統，君非國之所生。不與同生，孰云俱滅？』邢云：「舍此適彼，生生恒在。周、孔自應同莊周之鼓缶，和桑扈之循歌？「弼曰：「共陰而息，尚有將別之悲；窮轍以遊，亦與中途之嘆。況曰聯體同氣，化為異物，稱情之服，何害於聖。」邢云：「鷹化為鳩，鼠變為鴽，黃母為鱉，皆是生之類也。類化而相生，猶光去此燭，復然彼燭。」弼曰：「鷹未化為鳩，鳩則非有。鼠既二有，何可兩立。光去此燭，得燃彼燭，神去此形，亦託彼形，又何惑哉？」邢云：「欲使土化為人，木生眼鼻，造化神明，不應如此。」弼曰：「腐草為螢，老木為蠍，造化不能，誰其然也？」

其後別與邢書云：「夫建言明理，宜出典證，而違孔背釋，獨為君子。若不師聖，物各有心，馬首欲東，誰其能禦？奚取於適衷，何貴於得一。逸韻雖高，管見未喻。」前後往復再三，邢邵理屈而止，文多不載。

又以本官行鄭州事，未發，為家客告弼謀反，收下獄，案治無實，久乃見原。因此絕朝見。復坐第二子廷尉監臺卿斷獄稽遲，與寺官俱為郎中封靜哲所訟。事既上聞，顯祖發忿，遂徙弼臨海鎮。時楚州人東方白額謀反，南北響應，臨海鎮為賊師張綽、潘天合等所攻，弼率厲城人，終得全固。顯祖嘉之，勑行海州事，即所徙之州。在州奏通陵道並韓信故道。又於州東帶海而起長堰，外遏鹹潮，內引淡水。勑並依行。轉徐州刺史，未之任，又除膠州刺史。

弼儒雅寬恕，尤曉史職。所在清潔，為吏民所懷。耽好玄理，老而愈篤。又註《莊子•惠施篇》、《易上下繫》，名《新註義苑》，並行於世。弼性質直，前在霸朝，多所匡正。及顯祖作相，致位僚首，初聞揖讓之議，猶有諫言。顯祖嘗問弼云：「治國當用何人？」對曰：「鮮卑車馬客，會須用中國人。」顯祖以為此言譏我。高德政居要，不能下之，乃於衆前面折云：「黃門在帝左右，何得聞善不驚，唯好減削抑挫！」德政深以為恨，數言其短。又令主書杜永珍密啟弼在長史日，受人請屬，大營婚嫁。顯祖內銜之。弼恃舊，仍有公事陳請。十年夏，上因飲酒，積其愆失，遂遣就州斬之，時年六十九。既而悔之，驛追不及。長子蕤、第四子光，遠徙臨海鎮。次子臺卿，先徙東豫州。幹明初，並得還鄴。天統五年，追贈弼使持節、揚郢二州軍事、開府儀同三司、尚書右僕射、揚州刺史，諡曰文肅。

蕤、臺卿，並有學業。臺卿文筆尤工，見稱當世。蕤字子美，武平中大理少卿，兼散騎常侍，聘陳使主。末年，吏部郎中。隋開皇中，終於開州刺史。臺卿字少山，歷中書、黃門侍郎，兼大著作、修國史。武平末，國子祭酒，領尚書左丞。周武帝平齊，命尚書左僕射陽休之以下知名朝士十八人隨駕入關，蕤兄弟並不預此名。臺卿後雖被徵，為其聾疾放歸。隋開皇中，徵為著作郎，歲餘以年老致事，詔許之。特優其禮，終身給祿，未幾而終。

史臣曰：孫搴便藩左右，處文墨之地，入幕未久，情義已深。及倉卒致殞，高祖折我右臂，雖戎旌未卷，愛惜才子，不然何以成霸王之業。太史公云：「非死者難，處死者難。」「或重於太山，或輕於鴻毛。」斯其義也。元康以智能才幹，委質霸朝，綢繆帷幄，任寄為重。及難無茍免，忘生殉義，可謂得其地焉。楊愔自謂異行奇才，冠絕夷等，弒逆之際，趨而避之，是則非處死者難，死者亦難也。顯祖弱齡藏器，未有朝臣所知，及北宮之難，以年次推重，故受終之議，時未之許焉。杜弼識學甄明，發言讜正，禪代之際，先起異圖。王怒未怠息，卒蒙顯戮。直言多矣，能無及是者乎？

贊曰：彥舉驅馳，才高行诐。元康忠勇，舍生存義。卬卬輔玄，思極談天，道亡時晦，身沒名全。

校
全文以中華書局、一九七二年十一月、第一版《北齊書》為本校。


Chinese text: This work was published before January 1, 1923, and is in the
public domain worldwide because the author died at least 100 years ago.
