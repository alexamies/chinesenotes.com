張纂　張亮　張耀　趙起　徐遠　王峻　王紘
張纂，字徽纂，代郡平城人也。父烈，桑幹太守。纂初事尒朱榮，又為尒朱兆都督長史。為兆使於高祖，遂被顧識。高祖舉義山東，劉誕據相州拒守，時纂亦在其中。高祖攻而拔之，以纂參丞相軍事。

纂性便僻，左右出內，稍見親待，仍補行臺郎中。高祖啟減國封，分賞文武，纂隨例封壽張伯。魏武帝末，高祖赴洛，以趙郡公琛為行臺，守晉陽，以纂為右丞。轉相府功曹參軍事，除右光祿大夫。使於茹茹，以銜命稱旨。歷中外、丞相二府從事中郎。邙山之役，大獲俘虜，高祖令纂部送京師，魏帝賜絹五百疋，封武安縣伯。

復為高祖行臺右丞，從征玉壁。大軍將還山東，行達晉州，忽值寒雨，士卒饑凍，至有死者。州以邊禁不聽入城。于時纂為別使，遇見，輒令開門內之，分寄民家，給其火食，多所全濟。高祖聞而善之。

纂事高祖二十餘歲，傳通教令，甚見親賞。世宗嗣位，侯景作亂潁川，招引西魏。以纂為南道行臺，與諸將率討之。還，除瀛州刺史。會世宗入為太子少傅。後與平原王段孝先、行臺尚書辛術等攻圍東楚，仍拔廣陵、涇州數城，斬賊帥東方白額。授儀同三司，監築長城大使，領步騎數千鎮防北境。還，遷護軍將軍，尋卒。

張亮，字伯德，西河隰城人也。少有幹用。初事尒朱兆，拜平遠將軍。以功封隰城縣伯，邑五百戶。高祖討兆於晉陽，兆奔秀容。兆左右皆密通誠款，唯亮獨無啟疏。及兆敗，竄於窮山，令亮及倉頭陳山提斬己首以降，皆不忍，兆乃自縊於樹。伯德伏屍而哭。高祖嘉歎之。授丞相府參軍事，漸見親待，委以書記之任。天平中，為世宗行臺郎中，典七兵事。雖為臺郎，而常在高祖左右。遷行臺右丞。

高仲密之叛也，與大司馬斛律金守河陽。周文帝於上流放火船燒河橋。亮乃備小艇百餘艘，皆載長鎖，鎖頭施釘。火船將至，卽馳小艇，以釘釘之，引鎖向岸，火船不得及橋。橋之獲全，亮之計也。

武定初，拜太中大夫。薛琡嘗夢亮於山上持絲，以告亮，且占之曰：「山上絲，幽字也。君其為幽州乎？」數月，亮出為幽州刺史。屬侯景叛，除平南將軍、梁州刺史。尋加都督揚、潁等十一州諸軍事，兼行臺殿中尚書，轉都督二豫、揚、潁等八州軍事、征西大將軍、豫州刺史、尚書右僕射、西南道行臺。攻梁江夏、潁陽等七城，皆下之。

亮性質直，勤力強濟，深為高祖、世宗所信，委以腹心之任。然少風格，好財利，久在左右，不能廉潔，及歷諸州，咸有黷貨之聞。武定末，征拜侍中、汾州大中正。天保初，授光祿勳，加驃騎大將軍、儀同三司，別封安定縣男，轉中領軍。尋卒於位，贈司空公。

張耀，字靈光，上谷昌平人也。父鳳，晉州長史。耀少而貞謹，頗曉史職。解褐給事中，轉司徒水曹行參軍。義旗建，高祖擢為中軍大都督韓軌府長史。及軌除瀛、冀二州刺史，又以耀為軌諮議參軍。後為御史所劾，州府僚佐及軌左右以贓罪掛網者百有餘人，唯耀清白獨免。徵為丞相府倉曹。

顯祖嗣事，遷相府掾。天保初，賜爵都亭鄉男，攝倉、庫二曹事。諸有賜給，常使耀典之。轉秘書丞，遷尚書右丞。顯祖曾因近出，令耀居守。帝夜還，耀不時開門，勒兵嚴備。帝駐蹕門外久之，催迫甚急。耀以夜深，真偽難辯，須火至面識，門乃可開，於是獨出見帝。帝笑曰：「卿欲學郅君章也？」乃使耀前開門，然後入，深嗟賞之，賜以錦采。出為南青州刺史，未之任。肅宗輔政，累遷秘書監。

耀歷事累世，奉職恪勤，咸見親待，未嘗有過。每得祿賜，散之宗族。性節儉率素，車服飲食，取給而已。好讀《春秋》，月一遍，時人比之賈梁道。趙彥深嘗謂耀曰：「君研尋《左氏》，豈求服虔、杜預之紕繆邪？」耀曰：「何為其然乎？《左氏》之書，備敘言事，惡者可以自戒，善者可以庶幾。故厲己溫習，非欲詆訶古人之得失也。」天統元年，世祖臨朝，耀奏事，遇暴疾，仆於御前。帝下座臨視，呼數聲不應。帝泣曰：「豈失我良臣也！」旬日卒，時年六十三。詔稱耀忠貞平直，溫恭廉慎。贈開府儀同三司、尚書右僕射、燕州刺史，諡曰貞簡。

趙起，字興洛，廣平人也。父達，幽州錄事參軍。起性沈謹有幹用。義旗建，高祖以段榮為定州刺史，以起為榮典簽，除奉車都尉。天平中，徵為相府騎曹，累加中散大夫。世宗嗣事，出為建州刺史，累遷侍中。起，高祖世頻為相府騎兵二局，典知兵馬十有餘年。至顯祖卽阼之後，起罷州還闕，雖歷位九卿、侍中，常以本官監兵馬，出內驅使，居腹心之寄，與二張相亞。出為西兗州刺史，糾劾禁止，歲餘，以無驗獲免。河清二年，徵還晉陽。三年，又加祠部尚書、開府。天統初，轉太常卿，食瑯邪郡幹。二年，除滄州刺史，加六州都督。武平中，卒於官。

徐遠，字彥遐，廣寧石門人也。其先出自廣平。曾祖定，為雲中軍將、平朔戍主，因家於朔。遠少習吏事，郡辟功曹。未幾，與太守率戶赴義旗，署防城都督，除癭陶縣令。高祖以遠閑習書計，命為丞相騎兵參軍事，常征伐，克濟軍務，深為高祖所知。累歷鉅鹿、陳留二郡太守。天保初，為御史所劾，遇赦免，沉廢二年。顯祖以遠勳舊，特用為領軍府長史，累遷東徐州刺史，入為太中大夫。河清初，加衛將軍。二年，除使持節、都督東楚州諸軍事、東楚州刺史。天統二年，授儀同三司、衛尉。四年，加開府、右光祿大夫。武平初卒。

遠為治慕寬和，有恩惠。至東楚，其年冬，邑郭大火，城民亡產業，遠躬自赴救，對之流涕，仍為經營，皆得安立。長子世榮，中書舍人、黃門侍郎。

王峻，字巒嵩，靈丘人也。明悟有幹略。高祖以為相府墨曹參軍，坐事去官。久之，顯祖為儀同開府，引為城局參軍。累遷恒州大中正、世宗相府外兵參軍。隨諸軍平淮陰，賜爵北平縣男。除營州刺史。

營州地接邊城，賊數為民患。峻至州，遠設斥候，廣置疑兵，每有賊發，常出其不意要擊之，賊不敢發，合境獲安。先是刺史陸士茂詐殺室韋八百餘人，因此朝貢遂絕。至是，峻分命將士，要其行路，室韋果至，大破之，虜其首帥而還。因厚加恩禮，放遣之。室韋遂獻誠款，朝貢不絕，峻有力焉。初，茹茹主庵羅辰率其餘黨東徙，峻度其必來，預為之備。未幾，庵羅辰到，頓軍城西。峻乃設奇伏大破之，獲其名王郁久閭豆拔提等數十人，送於京師。庵羅辰於此遁走。帝甚嘉之。遷秘書監。

廢帝卽位，除洛州刺史、河陽道行臺左丞。皇建中，詔於洛州西界掘長塹三百裏，置城戍以防間諜。河清元年，徵拜祠部尚書。詔詣晉陽檢校兵馬，俄而還鄴，轉太僕卿。及車駕巡幸，常與吏部尚書尉瑾輔皇太子、諸親王同知後事。仍賜食梁郡幹，遷侍中，除都官尚書。及周師寇逼，詔峻以本官與東安王婁叡、武興王普等自鄴率衆赴河陽禦之。車駕幸洛陽，以懸瓠為周人所據，復詔峻為南道行臺，與婁叡率軍南討。未至，周師棄城走，仍使慰輯永、郢二州。四年春，還京師。坐違格私度禁物並盜截軍糧，有司依格處斬，家口配沒。特詔決鞭一百，除名配甲坊，蠲其家口。會赦免，停廢私門。天統二年，授驃騎大將軍、儀同三司，尋加開府。武平初，除侍中。四年卒。贈司空公。

王纮，字師羅，太安狄那人也，為小部酋帥。父基，頗讀書，有智略。初從葛榮反，榮授基濟北王、寧州刺史。後葛榮破，而基據城不下，尒朱榮遣使喻之，然後始降。榮後以為府從事中郎，令率衆鎮磨川。榮死，紇豆陵步藩虜基歸河西，後逃歸尒朱兆。高祖平兆，以基為都督，除義寧太守。基先於葛榮軍與周文帝相知，及文帝據有關中，高祖遣基與長史侯景同使於周文帝，文帝留基不遣。基後逃歸，除冀州長史，後行肆州事。元象初，累遷南益州、北豫州刺史。所歷皆好聚斂，然性和直，吏民不甚患之。興和四年冬為奴所害，時年六十五。贈征東將軍、吏部尚書、定州刺史。

纮少好弓馬，善騎射，頗愛文學。性機敏，應對便捷。年十三，見揚州刺史太原郭元貞，元貞撫其背曰：「汝讀何書？」對曰：「誦《孝經》。」曰：「《孝經》云何？」曰：「在上不驕，為下不亂。」元貞曰：「吾作刺史，豈其驕乎？」纮曰：「公雖不驕，君子防未萌，亦願留意。」元貞稱善。年十五，隨父在北豫州，行臺侯景與人論掩衣法為當左為當右。尚書敬顯儁曰：「孔子云：『微管仲，吾其被發左衽矣』以此言之，右衽為是。」纮進曰：「國家龍飛朔野，雄步中原，五帝異儀，三王殊制，掩衣左右，何足是非。」景奇其早慧，賜以名馬。

興和中，世宗召為庫直，除奉朝請。世宗暴崩，纮冒刃捍禦，以忠節賜爵平春縣男，賚帛七百段、綾錦五十疋、錢三萬並金帶駿馬，仍除晉陽令。

天保初，加寧遠將軍，頗為顯祖所知待。帝嘗與左右飲酒，曰：「快哉大樂。」纮對曰：「亦有大樂，亦有大苦。」帝曰：「何為大苦？」纮曰：「長夜荒飲不寤，亡國破家，身死名滅，所謂大苦。」帝默然。後責纮曰：「爾與紇奚舍樂同事我兄，舍樂死，爾何為不死？」纮曰：「君亡臣死，自是常節，但賊豎力薄斫輕，故臣不死。」帝使燕子獻反縛纮，長廣王捉頭，帝手刃將下，纮曰：「楊遵彥、崔季舒逃走避難，位至僕射、尚書，冒死效命之士，反見屠戮，曠古未有此事。」帝投刃於地曰：「王師羅不得殺。」遂捨之。

幹明元年，昭帝作相，補中外府功曹參軍事。皇建元年，進爵義陽縣子。河清三年，與諸將征突厥，加驃騎大將軍。天統元年，除給事黃門侍郎，加射聲校尉，四遷散騎常侍。

武平初，開府儀同三司。纮上言：「突厥與宇文男來女往，必當相與影響，南北寇邊。宜選九州勁勇強弩，多據要險之地。伏願陛下哀忠念舊，愛孤恤寡，矜愚嘉善，舍過記功，敦骨肉之情，廣寬仁之路，思堯、舜之風，慕禹、湯之德，克己復禮，以成美化，天下幸甚。」

五年，陳人寇淮南，詔令群官共議禦捍。封輔相請出討擊。纮曰：「官軍頻經失利，人情騷動，若復興兵極武，出頓江淮，恐北狄西寇，乘我之弊，傾國而來，則世事去矣。莫若薄賦省徭，息民養士，使朝廷協睦，遐邇歸心，征之以仁義，鼓之以道德，天下皆當肅清，豈直偽陳而已！」高阿那肱謂衆人曰：「從王武衛者南席。」衆皆同焉。尋兼侍中，聘於周。使還卽正，未幾而卒。纮好著述，作《鑒誡》二十四篇，頗有文義。

史臣曰：張纂等並趨事霸朝，申其功用，皆有齊之良臣也。伯德之慟哭伏屍，靈光之拒關駐蹕，有古人風焉。

贊曰：纂、亮、耀、起，徐遠、纮、峻，奉日高升，淩風遠振。樹死拒關，終明信順。

校
全文以中華書局、一九七二年十一月、第一版《北齊書》為本校。


Chinese text: This work was published before January 1, 1923, and is in the
public domain worldwide because the author died at least 100 years ago.
