《易》曰：定天下之吉兇，成天下之亹亹，莫善於蓍龜。是故天生神物，聖人則之。又神農、桐君論《本草》藥性，黃帝、岐伯說病候治方，皆聖人之所重也。故太史公著《龜策》、《日者》及《扁鵲倉公傳》，皆所以廣其聞見，昭示後昆。齊氏作霸以來，招引英俊，但有藝能，無不畢策，今並錄之以備《方伎》云。

由吾道榮　王春　信都芳　宋景業　許遵　吳遵世　趙輔和　皇甫玉　解法選　魏寧　綦母懷文　張子信　馬嗣明
由吾道榮，琅邪人。少好道法，與其同類相求，入長白、太山潛隱，具聞道術。仍遊鄒、魯之間，習儒業。晉陽人某，大明法術，乃尋之。是人為人家庸力，無識之者，久乃訪知。其人道家符水、咒禁、陰陽歷數、天文、藥性無不通解，以道榮好尚，乃悉授之。是人謂道榮雲：「我本恒岳仙人，有少罪過，為天官所謫。今限滿將歸，卿宜送吾至汾水。」及河，值水暴長，橋壞，船渡艱難。是人乃臨水禹步，以一符投水中，流便絕。俄頃水積將至天，是人徐自沙石上渡。唯道榮見其如是，傍人咸云水如此長，此人遂能浮過，共驚異之。道榮仍歸本部，隱於琅邪山，辟穀，餌松術、茯苓，求長生之秘。尋為顯祖追往晉陽。至遼陽山中，有猛獸去馬十步，所追人驚怖將走。道榮以杖畫地成火坑，猛獸遽走。俄值國廢，道榮歸周。隋初乃卒。又有張遠遊者，顯祖時令與諸術士合九轉金丹。及成，顯祖置之玉匣，云：「我貪世間作樂，不能卽飛上天，待臨死時取服。」

王春，河東人，少好易占，明風角，遊於趙、魏之間，飛符上天。高祖起於信都，引為館客。韓陵之戰，四面受敵，從寅至午，三合三離。高祖將退軍，春叩馬諫曰：「比未時，必當大捷。」遽縛其子詣王為質，不勝請斬之。俄而賊大敗。其後每從征討，其言多中，位徐州刺史，卒。

信都芳，河間人。少明算術，為州裏所稱。有巧思，每精研究，忘寢與食，或墜坑坎。嘗語人云：「算之妙，機巧精微，我每一沈思，不聞雷霆之聲也。」其用心如此。以術數干高祖為館客，授參軍丞相倉曹。祖珽謂芳曰：「律管吹灰，術甚微妙，絕來旣久，吾思所不至，卿試思之。」芳遂留意，十數日，便云：「吾得矣，然終須河內葭莩灰。」後得河內葭莩，用其術，應節便飛，餘灰卽不動也。不為時所重，竟不行，故此法遂絕云。芳又撰次古來渾天、地動、欹器、漏刻諸巧事，並畫圖，名曰《器準》。又著《樂書》、《遁甲經》、《四術周髀宗》。芳又私撰歷書，名為《靈憲歷》，算月有頻大頻小，食必以朔，證據甚甄明，每云：「何承天亦為此法，不能精，靈憲若成，必當百代無異議。」書未就而卒。

宋景業，廣宗人。明《周易》，為陰陽，緯候之學，兼明歷數。魏末，任北平守。顯祖作相，在晉陽，景業因高德政上言：「《易稽覽圖》曰：『《鼎》，五月，聖人君，天與延年齒，東北水中，庶人王，高得之。』謹案東北水謂渤海也，高得之，明高氏得天下也。」是時魏武定八年五月也。高德政、徐之才並勸顯祖應天受禪，乃之鄴。至平城都，諸大臣沮計，將還。賀拔仁等又云：「景業誤王，宜斬之以謝天下。」顯祖曰：「景業當為帝王師，何可殺也。」還至幷，顯祖令景業筮，遇《乾》之《鼎》。景業曰：「《乾》為君，天也。《易》曰：『時乘六龍以禦天。』《鼎》，五月卦也。宜以仲夏吉辰御天受禪。」或曰：「陰陽書，五月不可入官，犯之卒於其位。」景業曰：「此乃大吉，王為天子，無復下期，豈得不終於其位。」顯祖大悅。天保初，授散騎侍郎。

又有荊次德，有術數，預知尒朱榮成敗，又言代魏者齊。葛榮聞之，故自號齊王。待次德以殊禮，問其天人之事。對曰：「齊當興，東海出天子，今王據渤海，是齊地。又太白與月幷，宜速用兵，遲則不吉。」榮不從也。

許遵，高陽人。明《易》，善筮，兼曉天文、風角、占相、逆刺，其驗若神。高祖引為館客，自言祿命不富貴，不橫死，是以任性疏誕，多所犯忤，高祖常容惜之。邙陰之役，遵謂李業興曰：「彼為火陣，我木陣，火勝木，我必敗。」果如其言。清河王岳以遵為開府田曹記室。岳封王，以告遵，遵曰：「蜜蜂亦作王。」岳後將救江陵，遵曰：「此行必致後凶，宜辭疾勿去。」岳曰：「勢不免去，正當與君同行。」遵曰：「好與生人相隨，不欲共死人同路。」還。岳至京尋喪。顯祖無道日甚，遵語人曰：「多折算來，吾筮此狂夫何時當死。」遂布算滿床，大言曰：「不出冬初，我乃不見。」顯祖以十月崩，遵果以九月死。

吳遵世，字季緒，渤海人，少學《易》，入恒山從隱居道士遊處。數年，忽見一老翁謂之云：「授君開心符。」遵世跪取吞之，遂明占候。後出遊京洛，以《易》筮知名。魏武帝之將卽位也，使遵世筮之，遇《明夷》之《賁》曰：「初登于天，後入于地。」帝曰：「何謂也？」遵世曰：「初登于天，當作天子。後入于地，不得久也。」終如其言。世祖以丞相在京師居守，自致猜疑，甚懷憂懼，謀將起兵，每宿蓍令遵世筮之，遵世云：「不須起動，自有大慶。」俄而趙郡王奉太後令以遺詔追世祖。及卽祚，授其中書舍人，固辭疾。

趙輔和，清都人。少以明《易》善筮為館客。高祖崩於晉陽，葬有日矣，世宗書令顯祖親卜宅兆相於鄴西北漳水北原。顯祖與吳遵世擇地，頻卜不吉，又至一所，命遵世筮之，遇《革》，遵世等數十人咸云不可用。輔和少年，在衆人之後，進云：「《革卦》於天下人皆凶，唯王家用之大吉。《革彖辭》云：『湯武革命，應天順人。』」顯祖遽登車，顧云：「卽以此地為定。」卽義平陵也。有一人父疾，是人詣館別托相知者筮之，遇《泰》，筮者云：「此卦甚吉，疾愈。」是人喜。出後，和謂筮者云：「《泰卦》《乾》下《坤》上，然則入土矣，豈得言吉？」果以凶問至。和大寧、武平中筮後宮誕男女及時日多中，遂授通直常侍。

皇甫玉，不知何許人。善相人，常遊王侯家。世宗自潁川振旅而還，顯祖從後，玉於道旁縱觀，謂人曰：「大將軍不作物，會是道北垂鼻涕者。」顯祖旣卽位，試玉相術，故以帛巾袜其眼，而使歷摸諸人。至於顯祖，曰：「此是最大達官。」於任城王，曰：「當至丞相。」於常山、長廣二王，並亦貴，而各私掐之。至石動統，曰：「此弄癡人。」至供膳，曰：「正得好飲食而已。」玉嘗為高歸彥相，曰：「位極人臣，但莫反。」歸彥曰：「我何為反？」玉曰：「不然，公有反骨。」玉謂其妻曰：「殿上者不過二年。」妻以告舍人斛斯慶，慶以啟帝，帝怒召之。玉每照鏡，自言當兵死，及被召，謂其妻曰：「我今去不迴，若得過日午時，或當得活。」旣至正中，遂斬之。

世宗時有吳士，雙盲而妙於聲相，世宗歷試之。聞劉桃枝之聲，曰：「有所繫屬，然當大富貴，王侯將相多死其手，譬如鷹犬為人所使。」聞趙道德之聲，曰：「亦繫屬人，富貴翕赫，不及前人。」聞太原公之聲，曰：「當為人主，」聞世宗之聲，不動，崔暹私掐之，乃謬言：「亦國主也。」世宗以為我群奴猶當極貴，況吾身也。

解法選，河內人。少明相術，鑒照人物，皆如其言。頻為和士開相中，士開牒為府參軍。

魏寧，鉅鹿人。以善推祿命征為館客。武成親試之，皆中。乃以己生年月託為異人而問之，寧曰：「極富貴，今年入墓。」武成驚曰：「是我！」寧變辭曰：「若帝王，自有法。」又有陽子術，語人曰：「謠言：『盧十六，雉十四，犍子拍頭三十二。』且四八天之大數，太上之祚，恐不過此。」旣而武成崩，年三十二也。

綦母懷文，不知何郡人。以道術事高祖。武定初，官軍與周文戰於邙山。是時官軍旗幟盡赤，西軍盡黑，懷文言於高祖曰：「赤火色，黑水色，水能滅火，不宜以赤對黑。土勝水，宜改為黃。」高祖遂改為赭黃，所謂河陽幡者。

又造宿鐵刀，其法燒生鐵精以重柔鋌，數宿則成剛，以柔鐵為刀脊，浴以五牲之溺，淬以五牲之脂，斬甲過三十札。今襄國冶家所鑄宿柔鋌，乃其遺法，作刀猶甚快利，不能截三十札也。懷文云：「廣平郡南斡子城是干將鑄劍處，其土可以瑩刀。」懷文官至信州刺史。

又有孫正言，謂人曰：「我昔武定中為廣州士曹，聞城人曹普演言：『高王諸兒，阿保當為天子，至高德之承之，當滅。』」阿保謂天保，德之謂德昌也，滅年號承光，卽承之也。

張子信，河內人也。性清凈，頗涉文學。少以醫術知名，恒隱於白鹿山。時遊京邑，甚為魏收、崔季舒等所禮，有贈答子信詩數篇。後魏以太中大夫徵之，聽其時還山，不常在鄴。

又善易卜風角。武衛奚永洛與子信對坐，有鵲鳴於庭樹，鬥而墮焉。子信曰：「鵲言不善，向夕若有風從西南來，歷此樹，拂堂角，則有口舌事。今夜有人喚，必不得往，雖敕，亦以病辭。」子信去後，果有風如其言。是夜，琅邪王五使切召永洛，且雲敕喚。永洛欲起，其妻苦留之，稱墜馬腰折。詰朝而難作。子信齊亡卒。

馬嗣明，河內人。少明醫術，博綜經方，《甲乙》、《素問》、《明堂》、《本草》莫不咸誦。為人診候，一年前知其生死。邢卲子大寶患傷寒，嗣明為之診，候脉，退告楊愔云：「邢公子傷寒不治自差，然脈候不出一年便死，覺之晚，不可治。」楊、邢並侍宴內殿，顯祖云：「子才兒，我欲乞其隨近一郡。」楊以此子年少，未合剖符，讌罷，奏云：「馬嗣明稱大寶脉惡，一年內恐死，若其出郡，醫藥難求。」遂寢。大寶未期而卒。

楊令患背腫，嗣明以練石塗之便差。作練石法：以粗黃色石鵝鴨卵大，猛火燒令赤，內淳醋中，自屑，頻燒至石盡，取石屑曝乾，搗下簁。和醋以塗腫上，無不愈。後遷通直散騎常侍。針灸孔穴，往往與《明堂》不同。

從駕往晉陽，至遼陽山中，數處見牓，云有人家女病，若有能治差者，購錢十萬。諸名醫多尋牓至，問病狀，不敢下手。唯嗣明獨治之。問其病由。云曾以手將一麥穟，卽見一赤物長二寸，似蛇，入其手指中，因驚怖倒地，卽覺手臂疼腫，漸及半身俱腫，痛不可忍，呻吟晝夜不絕。嗣明為處方服湯。比嗣明從駕還，女平復。嗣明，隋初卒。

校
全文以中華書局、一九七二年十一月、第一版《北齊書》為本校。


Chinese text: This work was published before January 1, 1923, and is in the
public domain worldwide because the author died at least 100 years ago.
