李渾 子湛 渾弟繪 族子公緒　李璵 弟瑾 族弟曉　鄭述祖 子元德
李渾，字季初，趙郡栢人人也。曾祖靈，魏鉅鹿公。父遵，魏冀州征東府司馬，京兆王愉冀州起逆，遇害。渾以父死王事，除給事中。時四方多難，乃謝病，求為青州征東府司馬。與河間邢卲、北海王昕俱奉老母、攜妻子同赴青、齊。未幾而尒朱榮入洛，衣冠殲盡。論者以為知機。永安初，除散騎常侍。

普泰中，崔社客反於海岱，攻圍青州。詔渾為征東將軍、都官尚書，行臺赴援。而社客宿將多謀，諸城各自保，固壁清野。時議有異同。渾曰：「社客賊之根本，圍城復逾晦朔。烏合之眾，易可崩離。若簡練驍勇，銜枚夜襲，徑趣營下，出其不意，咄嗟之間，便可擒殄。如社客就擒，則諸郡可傳檄而定。何意冒熱攻城，疲損軍士。」諸將遲疑，渾乃決行。未明，達城下，賊徒驚散，生擒社客，斬首送洛。海隅清定。

後除光祿大夫，兼常侍，聘使至梁。梁武謂之曰：「伯陽之後，久而彌盛，趙李人物，今實居多。常侍曾經將領，今復充使，文武不墜，良屬斯人。」使還，為東郡太守，以贓徵還。世宗使武士提以入，渾抗言曰：「將軍今日猶自禮賢耶？」世宗笑而捨之。

天保初，除太子少保。時邢卲為少師，楊愔為少傅，論者為榮。以參禪代儀註，賜爵涇陽縣男。刪定《麟趾格》。尋除海州刺史。土人反，共攻州城。城中多石，無井，常食海水。賊絕其路。城內先有一池，時旱久涸，一朝天雨，泉流湧溢。賊以為神，應時駭散。渾督勵將士，捕斬渠帥。渾妾郭氏在州干政納貨，坐免官。卒。

子湛，字處元。涉獵文史，有家風。為太子舍人，兼常侍，聘陳使副。襲爵涇陽縣男。渾與弟繪、緯俱為聘梁使主，湛又為使副，是以趙郡人士，目為四使之門。

繪，字敬文。年六歲，便自願入學，家人偶以年俗忌，約而弗許。伺其伯姊筆牘之間，而輒竊用，未幾遂通《急就章》。內外異之，以為非常兒也。及長，儀貌端偉，神情朗儁。河間邢晏，卽繪舅也，與繪清言，歎其高遠。每稱曰：「若披雲霧，如對珠玉，宅相之寄，良在此甥。」齊王蕭寶夤引為主簿記室，專管表檄，待以賓友之禮。司徒高邕辟為從事中郎，徵至洛。時勑侍中西河王、秘書監常景選儒學十人緝撰五禮，繪與太原王乂同掌軍禮。魏靜帝於顯陽殿講《孝經》、《禮記》，繪與從弟騫、裴伯茂、魏收、盧元明等俱為錄議。素長筆札，尤能傳受，緝綴詞議，簡舉可觀。天平初，世宗用為丞相司馬。每罷朝，文武總集，對揚王庭，常令繪先發言端，為群僚之首。音辭辯正，風儀都雅，聽者悚然。

武定初，兼常侍，為聘梁使主。梁武帝問繪：「高相今在何處？」繪曰：「今在晉陽，肅遏邊寇。」梁武曰：「黑獺若為形容？高相作何經略？」繪曰：「黑獺遊魂關右，人神厭毒，連歲凶災，百姓懷土。丞相奇略不世，畜銳觀釁，攻昧取亡，勢必不遠。」梁武曰：「如卿言極佳。」與梁人泛言氏族，袁狎曰：「未若我本出自黃帝，姓在十四之限。」繪曰：「兄所出雖遠，當共車千秋分一字耳。」一坐大笑。前後行人，皆通啟求市，繪獨守清尚，梁人重其廉潔。

使還，拜平南將軍、高陽內史。郡境舊有猛獸，民常患之。繪欲修檻，遂因鬬死。咸以為化感所致，皆請申上。繪曰：「猛獸因鬥而斃，自是偶然，貪此為功，人將窺我。」竟不聽。高祖東巡郡國，在瀛州城西駐馬久立，使慰之曰：「孤在晉，知山東守唯卿一人用意。及入境觀風，信如所聞。但善始令終，將位至不次。」河間守崔謀恃其弟暹勢，從繪乞麋角鴿羽。繪答書曰：「鴿有六翮，飛則沖天，麋有四足，走便入海。下官膚體疏懶，手足遲鈍，不能逐飛追走，遠事佞人。」是時世宗使暹選司徒長史，暹薦繪，旣而不果，咸謂由此書。天保初，為司徒右長史。繪質性方重，未嘗趨事權勢，以此久而屈沈。卒。贈南青州刺史，謚曰景。

公緒，字穆叔，渾族兄籍之子。性聰敏，博通經傳。魏末冀州司馬，屬疾去官。後以侍御史徵，不至，卒。

公緒沉冥樂道，不關世務，故誓心不仕。尤善陰陽圖緯之學。嘗語人云：「吾每觀齊之分野，福德不多，國家世祚，終於四七。」及齊亡之歲，上距天保之元二十八年矣。公緒潛居自待，雅好著書，撰《典言》十卷，又撰《質疑》五卷，《喪服章句》一卷，《古今略記》二十卷，《玄子》五卷，《趙語》十三卷，並行於世。

李璵，字道璠，隴西成紀人，涼武昭王暠之五世孫。父韶，並有重名於魏代。璵溫雅有識量。釋褐太尉行參軍，累遷司徒右長史。及遷都於鄴，留於後，監掌府藏，及撤運宮廟材木，以明幹見稱。累遷驃騎大將軍、東徐州刺史。解州還，遂稱老疾，不求仕。齊受禪，進璵兼前將軍，導從於圓丘行禮。璵意不願策名兩朝，雖以宿舊被徵，過事卽絕朝請。天保四年卒。

子詮、韞、誦。韞無行。誦以女妻穆提婆子懷廆，超遷臨漳令、儀同三司。韞與陸令萱女弟私通，令萱奏授太子舍人。

弟瑾，字道瑜，名在《魏書》。才識之美，見稱當代。瑾六子，彥之、倩之、壽之、禮之、行之、凝之，並有器望。行之與兄弟深相友愛，又風素夷簡，為士友所稱。范陽盧思道是其舅子，嘗贈詩云：「水衡稱逸人，潘楊有世親，形骸預冠蓋，心思出風塵。」時人以為實錄。

璵從弟曉，字仁略。魏太尉虔子。學涉有思理。釋褐員外侍郎。尒朱榮之害朝士，將行，曉衣冠為鼠所噬，遂不成行，得免河陰之難。及遷都鄴，曉便寓居清河，託從母兄崔悛宅。給良田三十頃，曉遂築室安居，訓勗子侄，無復宦情。武定末，以世道方泰，乃入都從仕。除頓丘守，卒。

鄭述祖，字恭文，滎陽開封人。祖羲，魏中書令。父道昭，魏秘書監。述祖少聰敏，好屬文，有風檢，為先達所稱譽。釋褐司空行參軍。天保初，累遷太子少師、儀同三司、兗州刺史。時穆子容為巡省使，嘆曰：「古人有言：『聞伯夷之風，貪夫廉，懦夫有立。』今於鄭兗州見之矣。」

初，述祖父為光州，於城南小山起齋亭，刻石為記。述祖時年九歲。及為刺史，往尋舊跡，得一破石，有銘云：「中嶽先生鄭道昭之白雲堂。」述祖對之嗚咽，悲動群僚。有人入市盜布，其父怒曰：「何忍欺人君！」執之以歸首，述祖特原之。自是之後，境內無盜。人歌之曰：「大鄭公，小鄭公，相去五十載，風教猶尚同。」

述祖能鼓琴，自造《龍吟十弄》，云嘗夢人彈琴，寤而寫得。當時以為絕妙。所在好為山池，松竹交植。盛饌以待賓客，將迎不倦。未貴時，在鄉單馬出行，忽有騎者數百，見述祖皆下馬，曰「公在此」，行列而拜。述祖顧問從人，皆不見，心甚異之。未幾備徵，終歷顯位。及病篤，乃自言之。且曰：「吾今老矣，一生富貴足矣，以清白之名遺子孫，死無所恨。」遂卒於州。述祖女為趙郡王叡妃。述祖常坐受王拜，命坐，王乃坐。妃薨後，王更娶鄭道蔭女。王坐受道蔭拜，王命坐，乃敢坐。王謂道蔭曰：「鄭尚書風德如此，又貴重宿舊，君不得譬之。」子元德，多藝術，官至瑯邪守。

元德從父弟元禮，字文規。少好學，愛文藻，有名望。世宗引為館客，歷太子舍人。崔昂妻，卽元禮之姊也，魏收又昂之妹夫。昂嘗持元禮數篇詩示盧思道，乃謂思道云：「看元禮比來詩詠，亦當不減魏收？」答云：「未覺元禮賢於魏收，但知妹夫疏於婦弟。」元禮入周，卒於始州別駕。

校
全文以中華書局、一九七二年十一月、第一版《北齊書》為本校。


Chinese text: This work was published before January 1, 1923, and is in the
public domain worldwide because the author died at least 100 years ago.
