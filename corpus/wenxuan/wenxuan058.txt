誄下
夏侯常侍誄
〈并序〉

主条目：夏侯常侍誄
　　潘安仁

　　夏侯湛，字孝若，譙人也。少知名，弱冠辟太尉府，〈臧榮緒晉書曰：湛早有名譽，為太尉掾。〉賢良方正徵，仍為太子舍人，尚書郎，野王令，〈臧榮緒晉書曰：湛舉賢良，對策，拜郎中，進補太子舍人，轉尚書郎，出宰野王令。漢書曰：何武賢良方正徵也。〉中書郎，南陽相。〈臧榮緒晉書曰：湛除中書侍郎，出補南陽相。又曰：秦王柬，武帝第三子也，初封南陽王，後徙封秦王。〉家艱乞還。〈毛詩曰：未堪家多難，余又集于蓼。〉頃之，選為太子僕，未就命而世祖崩。〈世祖，武皇帝也。穀梁傳曰：高曰崩，厚曰崩，尊曰崩。天子之崩以尊也。其崩何？以在人上，故曰崩。〉天子以為散騎常侍，從班列也。〈天子，惠帝也。〉春秋四十有九，元康元年夏五月壬辰，寢疾卒于延喜里第。嗚呼哀哉！乃作誄曰：

　　禹錫玄珪，實曰文命。〈尚書曰：禹錫玄圭，告厥成功。又曰：文命敷于四海。史記曰：夏禹名曰文命。〉克明克聖，光啟夏政。〈尚書曰：居上克明。又曰：克齊聖廣淵。左氏傳，宋向戌曰：以偪陽光啟寡君。〉其在于漢，邁勳惟嬰。〈漢書曰：夏侯嬰為太僕，常奉車從擊項籍。〉思弘儒業，小大雙名。〈班固漢書述曰：世宗曄曄，思弘祖業。漢書曰：夏侯勝，字長公，少好學，從夏侯始昌受尚書。又曰：勝從父兄子建，字長卿，自師事勝。又曰：由是尚書有大、小夏侯之學。〉顯祖曜德，牧兗及荊。〈王隱晉書曰：夏侯威，字季權，歷荊、兗二州刺史。史記，祭公謀父曰：先王曜德不觀兵。〉父守淮岱，治亦有聲。〈王隱晉書曰：威次子莊，淮南太守。毛詩曰：文王有聲。〉英英夫子，灼灼其俊。飛辯摛藻，華繁玉振。〈孔融薦禰衡表曰：飛辯騁辭。班固答賓戲曰：摛藻如春華。孟子曰：集大成也者，金聲而玉振。〉如彼隨和，發彩流潤。〈淮南子曰：隨侯之珠，和氏之璧，得之而富，失之而貧。禮記，孔子曰：夫玉溫潤而澤仁也。〉如彼錦繢，列素點絢。〈論語，子夏問曰：巧笑倩兮，美目眄兮，素以為絢兮。何謂也？子曰：繢事後素。鄭玄曰，繢，畫文也。〉人見其表，莫測其裏。〈尚書大傳，孔子謂子夏曰：子見其表，未見其裏。法言曰：或問聖人表裏，曰：威儀文辭，表也；德行忠信，裏也。〉徒謂吾生，文勝則史。〈論語，子曰：文勝質則史。〉心照神交，唯我與子。〈莊子，子綦曰：其寐也魂交。論語，子謂顏回曰：唯我與爾有是夫！〉且歷少長，逮觀終始。〈孝經曰：夫孝始於事親，中於事君，終於立身。〉子之承親，孝齊閔參。〈漢書，武帝詔曰：孝子順孫，願自竭以承其親。論語，子曰：孝哉閔子騫！禮記，公明儀問曾子曰：夫子可以為孝乎？曾子曰：君子之所謂孝者，先意承志，諭父母於道。參直養者，安能為孝乎？〉子之友悌，和如瑟琴。〈毛詩曰：妻子好合，如鼓瑟琴。〉事君直道，與朋信心。〈論語，柳下惠曰：直道而事人。又，子夏曰：與朋友交，言而有信。〉雖實唱高，猶賞爾音。〈宋玉對問曰：曲彌高者，其和彌寡。曹植求自試表曰：或有賞音而識道。〉

　　弱冠厲翼，羽儀初升。〈禮記曰：人生二十曰弱冠。呂氏春秋曰：征鳥厲疾。周易曰：鴻漸于陸，其羽可用為儀。〉公弓既招，皇輿乃徵。〈左氏傳，陳敬仲曰：詩曰，翹翹車乘，招我以弓。范曄後漢書曰：侯瑾州郡累召公車，有道徵也。〉內贊兩宮，外宰黎蒸。〈典引曰：巡靖黎蒸。〉忠節允著，清風載興。〈胡廣書曰：建鴻德，流清風。〉泱〈央〉彼樂都，寵子惟王。〈左氏傳，延陵季子曰：泱泱乎大風也哉！南都賦曰：於顯樂都。〉設官建輔，妙簡邦良。用取喉舌，相爾南陽。〈尚書，帝曰：龍，命汝作納言。孔安國曰：納言，喉舌之官。毛詩曰：出納王命，王之喉舌。〉惠訓不倦，視民如傷。〈左氏傳，祁奚曰：惠訓不倦，叔向有焉。又，逢滑曰：國之興也，視之如傷。〉乃眷北顧，辭祿延喜。〈孟子注，德厚受祿，德薄辭祿也。〉余亦偃息，無事明時。〈呂氏春秋，田贊曰：偃息之義，則未之識。〉疇昔之遊，二紀于茲。〈左氏傳，羊斟曰：疇昔之羊，子為政。孔安國尚書傳曰：十二年曰紀。〉班白攜手，何歡如之！〈禮記曰：班白者不提挈。毛詩曰：惠而好我，攜手同行。〉居吾語汝，眾實勝寡。〈論語，子曰：由，居，吾語汝。慎子曰：眾之勝寡，必也。〉人惡雋異，俗疵文雅。〈孔安國尚書傳曰：疵，病也。大戴禮曰：天子不知文雅之辭，少師之任。〉執戟疲楊，長沙投賈。〈曹子建楊德祖書曰：楊子雲，先朝執戟之臣耳。漢書曰：賈誼為長沙王太傅。誼既以謫去，意不自得。〉無謂爾高，恥居物下。子乃洗然，變色易容。〈史記曰：觀范雎之見王者，群臣莫不洒然變色易容者。〉慨焉嘆曰：道固不同。〈論語，子曰：道不同，不相為謀。〉為仁由己，匪我求蒙。〈論語，顏淵問仁，孔子曰：克己復禮為仁。為仁由己，而由人乎哉？周易曰：童蒙求我，匪我求童蒙。〉誰毀誰譽？何去何從？〈論語，孔子曰：吾之於人，誰毀誰譽？楚辭曰：此孰吉孰凶？何去何從？〉莫涅匪緇，莫磨匪磷。〈論語，子曰：不曰堅乎？磨而不磷；不曰白乎？涅而不淄。〉予獨正色，居屈志申。〈尚書曰：正色率下。〉雖不爾以，猶致其身。〈論語，周公謂魯公曰：不使大臣，怨乎不以。又，子夏曰：事君能致其身。〉獻替盡規，媚茲一人。〈國語，史黯謂趙簡子曰：夫事君者：諫過而賞善，薦可而替否，獻能而進賢。毛詩曰：媚茲一人，應侯順德。〉讜言忠謀，世祖是嘉。〈漢書，成帝曰：久不見班生，今日復聞讜言。聲類曰：讜，善言也。〉將僕儲皇，奉轡承華。〈漢書曰：太子家有僕。上林賦曰：孫叔奉轡。漢舊儀有承華廄。〉先朝末命，聖列顯加。〈尚書曰：道揚末命。〉入侍帝闈，出光厥家。我聞積善，神降之吉。〈周易曰：積善之家，必有餘慶。左氏傳，季梁曰：於是乎民和而神降之福。〉宜享遐紀，長保天秩。〈尚書曰：天秩有禮，自我五禮，有庸哉！〉如何斯人，而有斯疾。〈論語，伯牛有疾，子曰：斯人也，而有斯疾也。〉曾未知命，中年隕卒。嗚呼哀哉！〈論語，子曰：五十而知天命。中年，猶中身也。尚書曰：文王受命惟中身。〉

　　唯爾之存，匪爵而貴。〈孫卿子曰：君子無爵而貴，無祿而富。〉甘食美服，重珍兼味。〈臧榮緒晉書曰：湛族為盛門，性頗豪侈，甘食美服，窮滋極珍。〉臨終遺誓，永錫爾類。〈毛詩曰：孝子不匱，永錫爾類。〉斂以時襲，殯不簡器。〈臧榮緒晉書曰：湛將沒，遺命小棺薄斂，不修封樹。禮記曰：延陵季子適齊，長子死，其斂以時服。漢書曰：衣禪複為襲。〉誰能拔俗，生盡其養？孰是養生，而薄其葬？〈漢書曰：楊王孫家業千金，厚自奉，養生亡所不致。及病且終，曰：吾欲臝葬。淮南子曰：節財薄葬，簡服生焉。〉淵哉若人！縱心條暢。〈班固楊雄述曰：淵哉若人！實好斯文。〉傑操明達，困而彌亮。柩輅既祖，容體長歸。〈周禮，小喪供柩輅。鄭玄曰：柩輅，載柩車也。周禮曰：喪祝掌大喪，祖，飾棺，乃載。鄭玄曰：祖為行始也。家語曰：顓孫師有容體資質。〉存亡永訣，逝者不追。〈鄭玄毛詩箋云：往矣，訣別之辭。論語，子在川上曰：逝者如斯夫！〉望子舊車，覽爾遺衣。愊抑失聲，迸涕交揮。〈禮記曰：內人行哭失聲。家語，公父文伯卒，敬姜曰：二三婦，無揮涕。蔡邕陳仲弓碑曰：巖藪知名，失聲揮涕。〉非子為慟，吾慟為誰？嗚呼哀哉！〈論語曰：顏淵死，子哭之慟。從者曰：子慟矣！子曰：非夫人之為慟而誰為？〉

　　日往月來，暑退寒襲。〈周易曰：日往則月來，月往則日來；寒往則暑來，暑往則寒來。左氏傳，張趯曰：火中，寒暑乃退。孔安國尚書傳曰：襲，因也。〉零露沾凝，勁風淒急。慘爾其傷，念我良執。〈禮記曰：見父之執，不謂之進不敢進，不謂之退不敢退。〉適子素館，撫孤相泣。〈毛詩曰：適子之館兮。撫孤，羊舌氏叔向也，已見廣絕交論。〉前思未弭，後感仍集。〈賈逵國語注曰：弭，忘也。〉積悲滿懷，逝矣安及！嗚呼哀哉！

文選考異
譙人也：袁本、茶陵本「譙」下有「國譙」二字，是也。此尤本脫。
辟太尉府：何校「府」下添「掾」字，陳同。案：此非也。袁本云善無「掾」字。茶陵本失著校語，何、陳誤依之。
仍為太子舍人：袁本、茶陵本無「仍」字，是也。此尤本衍。
注「禮記曰人生二十曰弱冠」：袁本、茶陵本無此十字。案：此即尤誤取增多者。
注「視之如傷」：袁本「之」作「民」，是也。茶陵本亦誤「之」。
注「曹子建楊德祖書曰」：何校「楊」上添「與」字，陳同，是也。各本皆脫。
莫涅匪緇：案：「緇」當作「淄」，注引論語作「淄」，可證。後漢書皇后紀論「遂忘淄蠹」，章懷注云「淄，黑也」。座右銘「在涅貴不淄」注亦引「涅而不淄」，「淄」、「緇」同字耳，不知者誤改之也。袁本并善注改為「淄」字，大誤。
入侍帝闈：袁本、茶陵本「闈」作「闥」。案；此無以考也。
注「而誰為」：袁本、茶陵本「為」下有「慟乎」二字。案：此尤校刪之也。

馬汧督誄
〈并序〉
〈臧榮緒晉書曰：汧督馬敦，立功孤城，為州司所枉，死於囹圄，岳誄之。〉

主条目：馬汧督誄
　　潘安仁

　　惟元康七年秋九月十五日，晉故督守關中侯扶風馬君卒。嗚呼哀哉！初，雍部之內屬，羌反未弭，而編戶之氐又肆逆焉。〈傅暢晉諸公讚曰：惠帝元康五年，武庫火。北地盧水胡、蘭羌因此為亂，推齊萬年為主。杜預左氏傳注曰：弭，息也。漢書，呂后曰：諸將與帝為編戶民。〉雖王旅致討，終於殄滅，〈毛詩曰：王旅嘽嘽。〉而蜂蠆有毒，驟失小利，〈左氏傳，臧文仲曰：君無謂邾小。蜂蠆有毒，況國乎？〉俾百姓流亡，頻於塗炭。〈毛詩曰：人卒流亡。尚書曰：有夏昏德，民墜塗炭。〉建威喪元於好畤，州伯宵遁乎大谿。〈王隱晉書曰：解系為雍州刺史。又曰：朝廷以周處忠烈，欲遣討氐，乃拜為建威將軍。又曰：周處、解系與賊戰于六陌，軍敗，周處死之。孟子曰：勇士不忘喪其元。左氏傳曰：秦師夜遯。〉若夫偏師裨將之殞首覆軍者，蓋以十數；〈左氏傳，韓子曰：彘以偏師陷，子罪大矣！漢書曰：大將軍霍去病裨將侯者九人。漢書，谷永上書曰：齊客隕首公門，以報恩施。史記，齊使人說越曰：韓之攻楚，覆其軍，殺其將。〉剖符專城，紆青拖墨之司，奔走失其守者，相望於境。〈東觀漢記，韋彪上議曰：二千石皆以選出京師，剖符典千里。古樂府日出東南隅曰：三十侍中郎，四十專城居。解嘲曰：紆青拖紫，朱丹其轂。漢書，比六百石以上，銅印墨綬。云剖符專城，則青墨是也。墨或為紫，非。〉秦隴之僭，鞏更為魁，〈鞏，姓也，更，名也。漢書曰：羌煎鞏降。東觀漢記曰：羌什長鞏便。然更蓋其種也。尚書曰：殲厥渠魁。〉既已襲汧而館其縣。〈左氏傳曰：凡師輕曰襲。杜預曰：掩其不備。〉子以眇爾之身，介乎重圍之裏；率寡弱之眾，據十雉之城。〈十雉，言小也。〉群氐如蝟毛而起，四面雨射城中。城中鑿穴而處，負戶而汲。〈漢書，賈誼曰：高帝功臣，反者如蝟毛而起。東觀漢記曰：上入昆陽，二公環昆陽城積弩射城，矢如雨下，城中負戶而汲。〉木石將盡，樵蘇乏竭，芻蕘罄絕。〈漢書，李左車曰：樵蘇後爨，師不宿飽。晉灼曰：樵，取薪也；蘇，取草也。毛詩曰：詢于芻蕘。毛萇曰：芻蕘，薪采者也。〉於是乎發梁棟而用之，𦉹〈的〉以鐵鎖機關，既縱礧而又升焉。〈言以鐵鎖繫木為機關，既縱之礧敵，而又收上焉。漢書曰：匈奴乘隅下礧石。又曰：高城深塹具藺石。如淳曰：藺石，城上礧石也。杜篤論都賦曰：一卒舉礧，千夫沈滯。然礧與礨並同，力對切。〉爨陳焦之麥，柿〈孚廢〉梠〈呂〉桷〈角〉之松。〈說文曰：柿，削柿也。梠，楣也。桷，榱也。〉用能薪芻不匱，人畜取給，青煙傍起，歷馬長鳴。〈古詩曰：朱火然其中，青煙颺其間。司馬彪莊子注曰：皂，歷也。〉凶醜駭而疑懼，乃闕〈掘〉地而攻。子命穴浚塹，寘壺鐳〈雷〉瓶甒〈武〉以偵〈恥令〉之。〈墨子曰：若城外穿地來攻者，宜於城內掘井以薄城，幕甖內井，使聰耳者伏罌而聽，審知穴處，鑿內迎之。東觀漢記曰：使先登偵之，言虜欲去。然偵，廉視也。方言曰：甒，罌也。〉將穿，響作，內焚穬〈古猛〉火薰之，潛氐殲焉。〈崔寔四民月令曰：四月可糴穬。注曰：大麥之無皮毛者曰穬。潛氐，謂潛攻之氐也。〉久之，安西之救至，竟免虎口之厄，〈王隱晉書曰：齊萬年帥羌胡圍涇陽。遣安西將軍夏侯駿西討氐、羌。莊子，孔子曰：丘幾不免虎口哉。〉全數百萬石之積，文契書於幕府。〈漢書音義曰：衛青征匈奴，大克獲，帝就拜大將軍於幕中府，因曰幕府。〉

　　聖朝疇咨，進以顯秩，殊以幢蓋之制。〈幢蓋，將軍刺史之儀也。兵書曰：軍主長服赤幢。東觀漢記曰：段熲為并州刺史，曲蓋朱旗。〉而州之有司，乃以私隸數口，穀十斛，考訊吏兵，以檟楚之辭連之。〈禮記曰：夏楚二物，以收其威。鄭玄曰：夏，槄也；楚，荊也。夏與檟古今字通。〉大將軍屢抗其疏，〈干寶晉紀曰：梁王彤為征西大將軍。〉曰：「敦固守孤城，獨當群寇，〈管子曰：民無恥，不可以固守。〉以少禦眾，載離寒暑，〈莊子曰：晉之善戰者牛丑，以寡擊眾。〉臨危奮節，保穀全城。而雍州從事，忌敦勳效，極推小疵，〈周易曰：悔吝者，言乎其小疵也。〉非所以褒獎元功。宜解敦禁劾〈何戴〉假授。」〈言請解禁劾而假授之以官也。說文曰：劾，法有罪也。〉詔書遽許，而子固已下獄發憤而卒也。朝廷聞而傷之，策書曰：「皇帝咨故督守關中侯馬敦，忠勇果毅，率厲有力，固守孤城，危逼獲濟。寵秩未加，不幸喪亡，朕用悼焉。今追贈牙門將軍印綬，祠以少牢。」〈王隱晉書，贈馬敦詔曰：今追贈牙門將軍印綬，祠以少牢。〉魂而有靈，嘉茲寵榮。〈范曄後漢書曰：和帝追謚梁竦詔曰：魂而有靈，嘉斯寵榮。〉然絜士之聞穢，其庸致思乎？〈言絜士之聞己穢，其庸致思以求生乎？家語曰：孔子登於豐山而嘆曰：於斯致思，無不至矣。〉若乃下吏之肆其噤害，則皆妒之徒也。〈楚辭曰：口噤閉而不言。然則口不言，心害之為噤害也。廣雅曰：妒，害也。〉嗟乎！妒之欺善，抑亦貿首之讎也。〈言嫉妒之徒，欺此善士，抑亦同彼貿首之讎也。戰國策，甘茂謂楚王曰：魏氏聽甘茂與樗里疾貿首之讎也。〉語曰：「或戒其子，慎無為善。」言固可以若是，悲夫！〈淮南子曰：人有嫁其子而教之曰：爾行矣！慎無為善。曰：不為善，將為不善邪？應之曰：善且猶弗為，況不善乎？此全其天器者也。高誘曰：器，猶性也。〉

　　昔乘丘之戰，縣〈玄〉賁〈奔〉父〈甫〉御魯莊公，馬驚敗績。賁父曰：「他日未嘗敗績，而今敗績，是無勇也。」遂死之。圉人浴馬，有流矢在白肉。公曰：「非其罪也。」乃誄之。〈禮記曰：魯莊公及宋人戰于乘丘，縣賁父御。馬驚敗績，公墜。縣賁父曰：他日不敗績，而今敗績，是無勇也。遂死之。圉人浴馬，有流矢在白肉。公曰：非其罪也。遂誄之。士之有誄，自此始也。鄭玄曰：白肉，股裏。〉漢明帝時，有司馬叔持者，白日於都市手劍父讎，視死如歸。亦命史臣班固而為之誄。〈公羊傳曰：仇牧聞宋萬殺君，手劍而叱之。何休曰：手劍，持拔劍也。呂氏春秋，管子曰：三軍之士，視死如歸。〉然則忠孝義烈之流，慷慨非命而死者，綴辭之士，未之或遺也。〈班固漢書贊曰：自孔子後，綴文之士眾矣。〉天子既已策而贈之，微臣託乎舊史之末，敢闕其文哉？乃作誄曰：

　　知人未易，人未易知。〈史記曰：侯嬴曰：人固未易知，知人亦未易。〉嗟茲馬生，位末名卑。西戎猾夏，乃奮其奇。〈尚書曰：蠻夷猾夏。孔安國曰：猾，亂也。〉保此汧城，救我邊危。彼邊奚危？城小粟富。子以眇身，而裁其守。兵無加衛，墉不增築。婪婪群狄，豺虎競逐。〈左氏傳，富辰諫王曰：狄固貪惏，王又啟之。說文曰：杜林說卜者黨相詐驗為婪，力南切。漢書張耳陳餘述曰：據國爭權，還為豺虎。又曰：魏其、武安之屬，競逐於京師。〉鞏更恣睢，潛跱官寺。〈呂氏春秋曰：在上無道，倨傲荒惡，恣睢自用也。楚辭曰：意恣睢以指摘。史記，李斯曰：獨行怨睢之心。漢書，任橫攻官寺。東觀漢記曰：象林蠻夷攻燔官寺。〉齊萬虓〈呼交〉闞〈呼檻〉，震驚台司。〈毛詩曰：進厥虎臣，闞如虓虎。又曰：震驚徐方。春秋漢含孳曰：三公在天法三台。〉聲勢沸騰，種落煽〈扇〉熾。〈謝承後漢書曰：匈奴詣張奐降，聲勢猛烈。毛詩曰：百川沸騰。風俗通曰：諸羌種落熾盛，大為邊害。〉旌旗電舒，戈矛林植。彤珠星流，飛矢雨集。〈彤珠星流，謂冶鐵以灌敵。司馬兵法曰：火攻有五，斯為一焉。漢書曰：鑪中鐵銷，散如流星。矢如雨，見上文。〉惴惴士女，號天以泣。〈爾雅曰：惴惴，懼也。尚書曰：號泣於旻天。〉爨麥而炊，負戶以汲。累卵之危，倒懸之急。〈說苑曰：晉靈公造九層臺，孫息聞之，求見曰：臣能累十二博棋，加九雞子其上。公曰：子作之。孫息以棋子置下，加九雞子其上。公曰：危哉！孟子曰：當今之時，萬乘之國行仁政，人悅之，猶解倒懸。〉

　　馬生爰發，在險彌亮。〈毛詩曰：賦政于外，四方爰發。〉精冠白日，猛烈秋霜。〈戰國策，康雎曰：聶政之刺韓傀也，白虹貫日。申鑒曰：人主怒如秋霜。〉稜威可厲，懦夫克壯。〈漢書，武帝報李廣曰：威稜憺乎鄰國。孟子曰：聞伯夷之風者，懦夫有立志。毛詩曰：克壯其猷。〉霑恩撫循，寒士挾纊。〈左氏傳曰：楚子伐蕭，申公巫臣曰：師人多寒，王巡三軍，拊而勉之，三軍之士，皆如挾纊。〉蠢蠢犬羊，阻眾陵寡。〈漢名臣奏曰：太尉應劭等議，以為鮮卑隔在漠北，犬羊為群。韓詩外傳曰：強不陵弱，眾不暴寡。〉潛隧密攻，九地之下。〈司馬兵法曰：善守者藏於九地之下，善攻者動於九天之上。〉愜愜窮城，氣若無假。〈王逸楚辭曰：愜愜小息，畏罹患禍者也。魏明帝善哉行曰：假氣游魂，鳥魚為伍。〉昔命懸天，今也惟馬。〈論衡曰：夫命懸於天，吉凶存於時。〉惟此馬生，才博智贍。〈解嘲曰：雖其人之贍智哉。字書曰：贍，足也。〉偵〈恥命〉以瓶壺，𠜺〈靈結〉以長塹。徐爰射雉賦注曰：𠜺，割也。說文曰：塹，坑也，七豔切。鍤未見鋒，火以起焰。薰尸滿窟，棓穴以斂。〈廣雅曰：棓，棰也，蒲溝切。〉木石匱竭，萁稈空虛。瞷然馬生，傲若有餘。〈左氏傳，晉邊吏讓鄭曰：今執事撊然，授兵登埤。杜預曰：撊然，勁忿貌也。撊與瞷同，下板切。孔融薦禰衡表曰：臨敵有餘。〉𦉹〈的〉梁為礧，柿〈廢〉松為芻。守不乏械，歷有鳴駒。哀哀建威，身伏斧質。〈鄭玄周禮注曰：質，木椹也。〉悠悠烈將，覆軍喪器。戎釋我徒，顯誅我帥。以生易死，疇克不二。〈漢書，公孫玃說梁王曰：昔宋人立公子突以活其君，非義也。春秋記之，為其以生易死，以存易亡。〉聖朝西顧，關右震惶。分我汧庾，化為寇糧。實賴夫子，思謩〈模〉彌長。〈蔡邕趙歷碑曰：加以思謀深長，達於從政。孔安國尚書傳曰：謩，謀也。〉咸使有勇，致命知方。〈論語，子路曰：千乘之國，攝乎大國之間，加之以師旅，因之以饑饉，由也為之，比及三年，可使有勇，且知方也。又，子張曰：士見危致命。〉

　　我雖末學，聞之前典。〈莊子曰：末學，古之人有之。東京賦曰：所謂末學膚受。〉十世宥能，表墓旌善。〈左氏傳曰：宣子囚叔向，祁奚聞之而見宣子曰：夫謀而鮮過，叔向有焉，社稷之固也。猶將十世宥之，以勸能者。今一不免其身，以棄社稷，不亦惑乎！尚書曰：封比干之墓。賈逵國語注曰：旌，表也。〉思人愛樹，甘棠不翦。〈左氏傳，君子曰：詩云：蔽芾甘棠，勿翦勿伐，召伯所茇。思其人，猶愛其樹也。〉矧乃吾子，功深疑淺。兩造未具，儲隸蓋鮮。〈尚書曰：兩造具備，師聽五辭。孔安國曰：兩，謂囚證也。造，至也。兩至具備，眾聽其入五刑之辭。〉孰是勳庸，而不獲免？猾哉部司，其心反側。斲善害能，醜正惡直。〈鄭玄毛詩箋曰：惡直醜正。〉牧人逶迤，自公退食。〈國語，里革曰：且夫君也者，將牧人而正其邪。毛詩曰：逶迤逶迤，自公退食。毛萇詩傳曰：逶迤，行可蹤迹也。〉聞穢鷹揚，曾不戢翼。〈言聞穢必殞，若鷹之揚，若不戢翼而少留也。毛詩曰：惟師尚父，時惟鷹揚。又曰：鴛鴦在梁，戢其左翼。〉忘爾大勞，猜爾小利。〈方言曰：猜，恨也。〉苟莫開懷，于何不至？〈言人不開懷以相容，則瑕釁于何而不至？〉慨慨馬生，琅琅高致。〈說文曰：慷慨，壯士不得志也。廣雅曰：琅琅，堅也。〉發憤囹圄，沒而猶視。嗚呼哀哉！〈左氏傳曰：荀偃伐齊，卒，視不可唅。欒懷曰：主苟終，所不嗣事于齊，有如河。乃瞑受唅。〉

　　安平出奇，破齊克完。〈史記曰：田單者，齊諸田疏屬也。燕破齊，田單東保即墨。燕引兵圍即墨。田單乃收城中得千餘牛，為絳繒衣，畫以五采龍文，束兵刃其角，而灌脂束葦於尾，燒其端。鑿城數十穴。夜縱牛，壯士五千人隨其後。牛尾熱，怒而奔燕。燕軍夜大驚。尾炬火光明炫燿，燕軍視之，皆龍文，所觸盡死傷。五千人因銜枚擊之，燕軍大敗駭走。齊人遂夷殺其將騎劫。而齊七十餘城皆復為齊。襄王封田單，號曰安平君。太史公曰：兵善者出奇無窮。〉張孟運籌，危趙獲安。〈戰國策曰：智伯從韓、魏兵以攻趙，圍晉陽，決晉水以灌之。襄子謂張孟談曰：士大夫病，吾不能守矣。孟談於是陰見韓、魏之君曰：今智伯率二君而伐趙，趙亡則君次之。二君曰：我知其然。即與張孟談陰約三軍與之期曰：夜遣人入晉陽。趙氏殺守隄之吏，而決水灌智伯，智伯軍救水而亂，韓、魏翼而擊之，襄子將卒犯其前，大敗智氏軍而擒智伯。智伯身死國亡，地分為三。漢書，高祖曰：運籌策於帷幄之中。〉汧人賴子，猶彼談單。如何吝嫉，搖之筆端？〈吝嫉，謂有司貪吝嫉妒也。論衡曰：文吏搖筆，考迹民事。韓詩外傳曰：避文士之筆端。〉傾倉可賞，矧云私粟？狄隸可頒，況曰家僕？〈周禮有蠻隸、夷隸。鄭玄曰：征蠻夷所獲也。頒，賦也。頒與班古字通。〉剔子雙龜，貫以三木。〈為督守及關中侯，故雙龜也。司馬遷答任少卿書曰：魏其，大將也，衣赭關三木。〉功存汧城，身死汧獄。凡爾同圍，心焉摧剝。扶老攜幼，街號巷哭。嗚呼哀哉！〈戰國策曰：薛人扶老攜幼迎孟嘗君。劉縚聖賢本紀曰：子產卒，國人哭於巷。婦人泣於機。〉

　　明明天子，旌以殊恩。〈毛詩曰：明明天子，令聞不已。〉光光寵贈，乃牙其門。司勳頒爵，亦兆後昆。〈周禮曰：凡有功者，祭于大蒸，司勳詔之，尚書曰：垂裕後昆。〉死而有靈，庶慰冤魂。嗚呼哀哉！

文選考異
注「蘭羌」：案：「蘭」上當有「馬」字。關中詩注引有。各本皆脫。今晉書惠帝紀亦可證也。
注「彘以偏師陷」：案：「彘」下當有「子」字。各本皆脫。
注「日出東南隅曰」：陳云「隅」下脫「行」字，是也。各本皆脫。
注「羌什長鞏便然更蓋其種也」：案「便」當作「傁」，「更」當作「叟」。各本皆誤。善意謂「叟」即「傁」字也，或尚有「傁」、「叟」異同之語而不全。若作「便」、「更」則不相通。又案：以此推之，正文及上注二「更」字皆「叟」之誤。後誄「鞏更恣睢」亦然。
注「下礧石」：茶陵本「礧」作「壘」。袁本作「礨」。案「壘」字是也。此所引李陵傳文。
注「城上礧石也」：袁本、茶陵本「礧」作「礨」。案：各本皆非，當作「雷」。此所引晁錯傳注文。
注「然礧與礨並同」：案：「礨」當作「壘雷」二字。各本皆誤。
注「梠楣也」：袁本「梠」上有「孚廢切又曰」五字，「也」下有「又曰」二字，是也。茶陵本與此同，非。
注「幕甖內井」：袁本、茶陵本無此四字。
注「於幕中府」：袁本、茶陵本無「府」字，是也。
注「梁王彤」：陳云「彤」，「肜」誤，是也。各本皆偽。又案：關中詩注與此同，亦偽也。
注「何戴」：袁本、茶陵本作「何戴切」三字，在注末，是也。
注「然則口不言」：案：「則」字不當有。各本皆衍。
注「甘茂謂楚王曰魏氏聽」：袁本、茶陵本無此九字。
注「獨行怨睢之心」：案：「怨」當作「恣」。各本皆偽。
注「司馬兵法曰」：陳云「曰」字衍，是也。各本皆衍。
精冠白日：袁本、茶陵本「冠」作「貫」，是也。此尤本誤字。
注「康雎曰」：陳云「康」，「唐」誤，是也。各本皆偽。
注「太尉應劭等議」：何校「尉」下增「掾」字。陳云脫「掾」字，見後安陸昭王碑，是也。各本皆脫。
注「王逸楚辭曰」：陳云「辭」下脫「注」字，是也。各本皆脫。
棓穴以斂：袁本、茶陵本「棓」作「掊」，注同，是也。此尤本誤字。
注「棰也」：袁本、茶陵本「棰」作「捶」，是也。
悠悠烈將：何校「烈」改「列」，陳同。各本皆非。
注「模」：袁本、茶陵本作「音模」二字，在注末，是也。
甘棠不翦：袁本、茶陵本「不」作「勿」。案：此無以考之。
注「若不戢翼而少留也」：案：「若」字不當有。各本皆衍。
琅琅高致：袁本、茶陵本作「硠硠」，注同，是也。此尤本誤。
注「堅也」：袁本、茶陵本「也」下有「力唐切」三字，是也。

陽給事誄
〈并序〉
〈沈約宋書曰：永初三年，索虜嗣自率眾至方城。虜悉力攻滑臺，城東北崩壞，王景度出奔，景度司馬陽瓚堅守不動，眾潰，抗節不降，為虜所殺。少帝追贈給事中。尚書令傅亮議瓚家在彭城，宜即以入臺絹一百匹，粟三百斛賜給。文士顏延年為之誄焉。〉

主条目：陽給事誄
　　顏延年

　　惟永初三年十一月十一日，宋故寧遠司馬、濮陽太守彭城陽君卒。嗚呼哀哉！〈沈約宋書曰：高祖即位，改元曰永初。郡國記有東郡、濮陽郡。〉瓚少稟志節，資性忠果，奉上以誠，率下有方。朝嘉其能，故授以邊事。永初之末，佐守滑臺。〈東郡圖經曰：滑臺城，即鄭之廩延。〉值國禍荐臻，王略中否。〈潘岳陽肇誄曰：將宏王略。〉獯虜間釁，𠠒〈摩〉剝司兗；〈沈約宋書曰：司州，漢之司隸校尉也。武帝北平關、洛，置司州，居虎牢。又曰：兗州，後漢居山陽，武帝平河南，居滑臺。〉幽并騎弩，屯逼鞏洛。〈物理論曰：幽州之騎，冀州之弓，勁悍之上。〉列營緣戍，相望屠潰。〈關中詩曰：列營基跱。屠，謂誅殺其人也。漢書曰：攻潁川，屠之。左氏傳曰：凡民逃其上曰潰。〉瓚奮其猛銳，志不違難，立乎將卒之間，以緝華裔之眾。〈緝，會聚也。左氏傳，孔子曰：裔不謀夏，夷不亂華。〉罷困相保，堅守四旬，上下力屈，受陷勍寇。〈史記，李左車謂韓信曰：情見力屈，欲戰不拔。左氏傳，公子魚曰：勍敵之人，隘而不成列。杜預曰：勍，強也。〉士師奔擾，棄軍爭免。而瓚誓命沈城，佻〈達彫〉身飛鏃，〈毛詩曰：佻佻公子。毛萇傳曰：獨行貌也。〉兵盡器竭，斃于旗下。非夫貞壯之氣，勇烈之志，豈能臨敵引義，以死徇節者哉！〈非有先生論曰：引義以正身。〉景平之元，朝廷聞而傷之，有詔曰：「故寧遠司馬、濮陽太守陽瓚，滑臺之逼，厲誠固守，投命徇節，在危無撓，〈左氏傳曰：師徒撓敗。杜預曰：撓，敗也。〉古之烈士，無以加之。可贈給事中，振卹遺孤，以慰存亡。」〈鄭玄禮記注曰：振，收也。〉追寵既彰，人知慕節，河汴之間，有義風矣。逮元嘉廓祚，聖神紀物，光昭茂緒，旌錄舊勳，苟有概於貞孝者，實事感於仁明。〈東觀漢記曰：章帝壯而仁明。〉末臣蒙固，側聞至訓，敢詢諸前典，而為之誄。其辭曰：

　　貞不常祐，義有必甄。〈鄭玄尚書緯注曰：甄，表也。〉處父勤君，怨在登賢。〈左氏傳曰：晉蒐于夷，舍二軍，使狐射姑將中軍，趙盾佐之。陽處父至自溫，改蒐于董，易中軍。陽子，成季之屬也，故黨于趙氏，且謂趙盾能，曰：使能，國之利也。賈季怨陽子之易其班。杜預曰：本中軍帥，易以為佐也。使續鞠居殺陽處父。穀梁傳曰：晉將與狄戰，使狐夜姑為中軍將，盾佐之。陽處父曰：不可，古者君之使臣也，使仁者佐賢者，不使賢者佐仁者。今盾賢，夜姑仁，其不可。襄公曰：諾。公謂夜姑曰：吾使汝佐盾矣。處父主境上之事，夜姑使人殺之。〉苫夷致果，題子行間。〈左氏傳曰：苫越生子，將待事而名之。陽州之役獲焉，名之曰陽州。杜預曰：苫夷也。說文曰：題，名也。漢書，衛青曰：非臣待罪行間之意。〉忠壯之烈，宜自爾先。舊勳雖廢，邑氏遂傳。〈左氏傳，呂相絕秦曰：我襄公未忘君之舊勳。又，眾仲曰：胙之以士而命之氏，邑亦如之。杜預曰：取其舊邑之稱以為族也。公羊傳曰：其稱劉何？以邑氏。〉惟邑及氏，自溫徂陽。〈左氏傳，劉子、單子謂晉卻至曰：襄王勞文公而賜之溫，狐氏、陽氏先處之。〉狐續既降，晉族弗昌。〈言狐射姑、續鞫居誅處父之後，在晉之族不復昌盛也。左氏傳曰：賈季使續鞠居殺陽處父。杜預曰：狐射姑，賈季也。〉之子之生，立績宋皇。〈毛詩曰：之子于征。〉拳猛沈毅，溫敏肅良。〈管子曰：子之鄉有拳勇秀出者。毛萇詩傳曰：拳，力也。戰國策，鞠武曰：田光先生者，其知深，其慮沈。〉如彼竹柏，負雪懷霜。〈孫子曰：貞人在冬則松竹，在火則玉英。〉如彼騑駟，配服驂衡。〈服，服馬也；衡，車衡也。言翼贊宋朝，如彼騑之為駟。乃配服而參衡也。服謂中央兩馬，夾轅者在服之左曰驂，右曰騑，四馬曰駟。〉

　　邊兵喪律，王略未恢。〈周易曰：師出以律，失律凶也。廣雅曰：略，法也。〉函陝堙阻，瀍洛蒿萊。朔馬東騖，胡風南埃。〈毋丘儉在幽州詩曰：芒山邈悠悠，但見胡地埃。〉路無歸轊〈衛〉，野有委骸。〈漢書，王恢曰：轊車相望。又，高祖令曰：士卒從軍死者，為槥，歸其縣。應劭曰：轊，小棺也，服虔曰：轊與槥古字通。司馬彪續漢書，順帝詔曰：死則委尸原野。〉帝圖斯艱，簡兵授才。寔命陽子，佐師危臺。憬彼危臺，在滑之坰。周衛是交，鄭翟是爭。〈交，黨與也。毛詩曰：憬彼淮夷。史記，鄭入滑，滑聽命，已而反與衛，於是鄭伐滑。周襄王使伯犕請滑，鄭文公不聽襄王請而囚伯犕。王怒，與翟伐鄭，不克。〉昔惟華國，今實邊亭。憑巘結關，負河縈城。金柝夜擊，和門晝扃。〈金，謂刁斗也。衛宏漢舊儀曰：晝漏盡，夜漏起，城門擊刁斗，周廬擊木柝。周禮曰：大閱以旌為左右和之門。范曄後漢書，章帝詔：永平之末，城門晝閉。說文曰：扃，外閉之關也。〉料敵厭難，時惟陽生。〈楊子雲趙充國頌曰：料敵制勝。唐子曰：將要於折衝猒難決勝而已。〉

　　涼冬氣勁，塞外草衰。〈李陵答蘇武書云：涼秋九月，塞外草衰。〉逷矣獯虜，乘障犯威。〈尚書，王曰：逷矣西土之人。漢書曰：上遣狄山乘障。蒼頡曰：障，小城也。〉鳴驥橫厲，霜鏑高翬。〈漢書曰：息夫躬絕命辭曰：鷹隼橫厲。又曰：冒頓乃作為鳴鏑。音義曰：箭鏑也。西京賦曰：游鷮高翬。薛綜曰：翬，猶飛也。〉軼我河縣，俘我洛畿。〈左氏傳，呂相曰：迭我殽地，入我河縣，俘我王官。迭與軼古字通。〉攢鋒成林，投鞍為圍。〈東京賦曰：戈矛若林。漢書，韓安國曰：高皇帝圍於平城，匈奴至者投鞍，高如城者數所。〉翳翳窮壘，嗷嗷群悲。師老變形，地孤援闊。〈左氏傳，晉軍吏曰：楚師老矣。〉卒無半菽，馬實拑〈巨炎〉秣。〈漢書，項羽曰：歲飢民貧，卒食半菽。公羊傳曰：楚莊王圍宋，子反窺宋城，見華元。華元曰：易子而食，析骸而炊。子反曰：吾聞圍者拑馬而秣之，使肥者應客，何子之情？何休曰：以木銜其口。〉守未焚衝，攻已濡褐。〈左氏傳曰：公侵齊，攻廩丘之郛，主人焚衝，或濡馬褐以救之。〉烈烈陽子，在困彌達。〈周易曰：困窮而通。〉勉慰痍傷，拊巡饑渴。〈左氏傳曰：子反令軍吏察夷傷。杜預曰：夷，亦傷也。〉力雖可窮，氣不可奪。〈禮記曰：儒者身可危也，而志不可奪也。孫子兵法曰：三軍可奪氣，將軍可奪心。〉義立邊疆，身終鋒栝。嗚呼哀哉！〈劉熙釋名曰：矢末曰栝。〉

　　賁父殞節，魯人是志。汧督效貞，晉策攸記。〈賁父、汧督，已見上文。〉皇上嘉悼，思存寵異。于以贈之，言登給事。〈毛詩曰：何以贈之？路車乘黃。〉疏爵紀庸，恤孤表嗣。〈漢書，滕公謂楚令尹曰：黥布上疏，爵而貴之。疏，分也。〉嗟爾義士，沒有餘喜。嗚呼哀哉！

文選考異
注「文士顏延年」：袁本「文」上有「後文帝立命」五字，茶陵本無。案：此節注袁并善入五臣，茶陵并五臣入善，皆非其舊。
注「摩」：袁本、茶陵本無此字，注末有「劘與摩音義同」六字。案：有者是也。尤刪移，非。
注「列營基跱」：案：「基」當作「棋」，各本皆偽。
注「橈敗也」：案：「敗」當作「曲」，各本皆誤。所引在成二年。
注「左氏傳曰」下至「殺陽處父」：袁本、茶陵本無此八十八字，何校去。陳云別本無之為是。案：此即尤誤取增多者。
注「盾佐之」：袁本、茶陵本「盾」上有「趙」字，是也。
注「苫夷也」：袁本、茶陵本「苫」下有「越苫」二字，是也。
舊勳雖廢：茶陵本「廢」作「發」，云五臣作「廢」。袁本云善作「發」。案：此尤校改正之也。「發」但傳寫誤。
注「其知深其慮沈」：袁本、茶陵本此六字作「其勇沈也」四字。
注「服服馬也衡車衡也」：袁本、茶陵本無此八字。案：無者最是。此尤誤取增多。
注「章帝詔」：袁本、茶陵本「詔」下有「曰」字，是也。
注「蒼頡曰」：何校「頡」下添「篇」字，陳同。各本皆脫。
注「疏分也」：袁本、茶陵本無此三字。

陶徵士誄
〈并序〉

主条目：陶徵士誄
　　顏延年〈何法盛晉中興書曰：延之為始安郡，道經尋陽，常飲淵明舍，自晨達昏。及淵明卒，延之為誄，極其思致。〉

　　夫璿玉致美，不為池隍之寶；〈山海經曰：升山，黃酸之水出焉，其中多琁玉。說文曰：璇，亦璿字。〉桂椒信芳，而非園林之實。〈春秋運斗樞曰：椒桂連，名士起。宋均曰：桂椒芬香，美物也。山海經曰：招搖之山多桂。又曰：琴鼓之山多椒。〉豈其深而好遠哉？蓋云殊性而已。故無足而至者，物之藉也；〈言物以希為貴也。藉，資藉也。韓詩外傳曰：晉平公游於河而樂，曰：安得賢士與之樂此也？舡人蓋胥跪而對曰：夫珠出於江海，玉出於崑山，無足而至者，由主君之好也。士有足而不至者，蓋君主無好士之意也。何患無士乎！〉隨踵而立者，人之薄也。〈言人以眾為賤也。薄，賤薄也。戰國策，齊宣王曰：百世一聖，若隨踵而生也。此亦不以文而害意。〉若乃巢高之抗行，夷皓之峻節，〈皇甫謐逸士傳曰：巢父者，堯時隱人也。莊子曰：堯治天下，伯成子高立為諸侯。堯授舜，舜授禹，伯成子高棄為諸侯而耕。史記曰：伯夷、叔齊，孤竹君之子也，隱於首陽山。三輔三代舊事曰：四皓，秦時為博士，辟於上洛熊耳山西。禰衡書曰：訓夷、皓之風。〉故已父老堯禹，錙銖周漢，〈范曄後漢書曰：郅惲謂鄭敬曰：子從我為伊、呂乎？將為巢、許乎？而父老堯、舜乎？禮記，孔子曰：儒有上不臣天子，下不事諸侯，雖分國如錙銖，有如此者。鄭玄曰：雖分國以祿之，視之輕如錙銖矣。〉而綿世浸遠，光靈不屬，〈東觀漢記曰：上賜東平王蒼書曰：歲月騖過，山陵浸遠。今魯國孔氏尚有仲尼車輿冠履，明德盛者光靈遠也。〉至使菁華隱沒，芳流歇絕，不其惜乎！雖今之作者，人自為量，〈論語，子曰：作者七人。〉而首路同塵，輟塗殊軌者多矣。〈老子曰：和其光而同其塵。陸機俠邪行曰：將遂殊塗軌，要子同歸津。〉豈所以昭末景，汎餘波！〈陸機詩曰：惆悵懷平素，豈樂于茲同；豈宴棲末景，游豫躡餘蹤。尚書曰：餘波入于流沙。〉

　　有晉徵士尋陽陶淵明，南岳之幽居者也。〈禮記曰：儒有幽居而不滛。〉弱不好弄，長實素心。〈左氏傳，郤芮對秦伯曰：夷吾弱不好弄，長亦不改。禮記曰：有哀素之心。鄭玄曰：凡物無飾曰素。〉學非稱師，文取指達。在眾不失其寡，處言愈見其默。少而貧病，居無僕妾。〈范曄後漢書曰：黃香家貧，內無僕妾。〉井臼弗任，藜菽不給。〈列女傳曰：周南大夫之妻謂其夫曰：親探井臼，不擇妻而娶。〉母老子幼，就養勤匱。〈禮記曰：事親左右，就養無方。〉遠惟田生致親之議，追悟毛子捧檄之懷。〈韓詩外傳曰：齊宣王謂田過曰：吾聞儒者親喪三年，君之與父孰重？田過對曰：殆不如父重。王忿曰：則曷為去親而事君？田對曰：非君之土地，無以處吾親；非君之祿，無以養吾親；非君之爵，無以尊顯吾親；受之於君，致之於親。凡事君者亦為親也。宣王悒然無以應之。范曄後漢書曰：廬江毛義，字少卿。家貧，以孝稱。南陽人張奉慕其名，往候之。坐定而府檄適到，以義守令。義捧檄而入，喜動顏色。奉者志尚之士，心賤之，自恨來，固辭而去。及義母死，去官行服。數辟公府，為縣令，進退必以禮。後舉賢良，公車徵，遂不至。張奉歎曰：賢者固不可測，往日之喜，為親屈也。〉初辭州府三命，後為彭澤令。道不偶物，棄官從好。〈孫盛晉陽秋曰：嵇康性不偶俗。論語，子曰：從吾所好。〉遂乃解體世紛，結志區外，〈左氏傳，季文子曰：四方諸侯，其誰不解體！嵇康幽憤詩曰：世務紛紜。蔡伯喈郭林宗碑曰：翔區外以舒翼。〉定迹深棲，於是乎遠。灌畦鬻蔬，為供魚菽之祭；〈閑居賦曰：灌園鬻蔬，供朝夕之膳。公羊傳，齊大夫陳乞曰：常之母有魚菽之祭。〉織絇〈劬〉緯蕭，以充糧粒之費。〈穀梁傳曰：寗喜出奔晉，織絇邯戰，終身不言衛。鄭玄儀禮注曰：絇，狀如刀，衣履頭也。莊子曰：河上有家貧恃緯蕭而食者。司馬彪曰：蕭，蒿也。織蒿為薄。〉心好異書，性樂酒德，〈劉劭集有酒德頌。〉簡棄煩促，就成省曠。〈張茂先答何劭詩曰：恬曠苦不足，煩促每有餘。〉殆所謂國爵屏貴，家人忘貧者與？〈莊子曰：夫孝悌仁義，忠信貞廉，此皆自勉以役其德者也，不足多也。故曰：至貴，國爵屏焉；至富，國財屏焉。是以道不渝。郭象曰：屏者，除棄之謂也。夫貴在其身猶忘之，況國爵乎！斯貴之至也。莊子曰：故聖人，其窮也使家人忘貧；其達也使王公忘爵祿而化卑。郭象曰：淡然無欲，家人不識貧可苦。〉有詔徵為著作郎，稱疾不到。春秋若干，元嘉四年月日，卒于尋陽縣之某里。近識悲悼，遠士傷情。冥默福應，嗚呼淑貞！〈張衡靈憲圖注曰：寂寞冥默，不可為象。〉

　　夫實以誄華，名由謚高，苟允德義，貴賤何筭焉？若其寬樂令終之美，好廉克己之操，有合謚典，無愆前志。故詢諸友好，宜謚曰靖節徵士。〈謚法曰：寬樂令終曰靖，好廉自克曰節。〉其辭曰：

　　物尚孤生，人固介立。〈漢書音義，臣瓚曰：介，特也。〉豈伊時遘，曷云世及？嗟乎若士！望古遙集。韜此洪族，蔑彼名級。〈葛龔遂初賦曰：承豢龍之洪族，貺高陽之休基。史記曰：賜爵一級。說文曰：級，次弟也。〉睦親之行，至自非敦。〈周禮，二曰六行：孝、友、睦、姻、任、恤。鄭玄曰：睦親於九族。〉然諾之信，重於布言。〈漢書曰：季布，楚人也。諺曰：得黃金百斤，不如得季布一諾。〉廉深簡絜，貞夷粹溫。和而能峻，博而不繁。〈論語，子曰：和而不同。家語，子貢曰：博而不舉，是曾參之行。〉依世尚同，詭時則異。有一於此，兩非默置。豈若夫子，因心違事？〈言為人之道，依俗而行，必譏之以尚同；詭違於時，必譏之以好異；有一於身，必被譏論，非為默置。豈若夫子因心而能違於世事乎？言不同不異也。莊子曰：列士懷植散群，則尚同也。郭象曰：所謂和其光同其塵。班固漢書贊曰：東方朔戒其子以上容。首陽為拙，柱下為工。飽食安步，以仕易農。依隱玩世，詭時不逢。毛詩曰：因心則友。〉畏榮好古，薄身厚志。〈論語，子曰：信而好古。〉世霸虛禮，州壤推風。〈世霸，謂當世而霸者也。蔡伯喈郭有道碑曰：州郡聞德，虛己備禮。推風，推挹其風也。〉孝惟義養，道必懷邦。〈范曄後漢書曰：論言以義養，則仲由之菽甘於東鄰之牲。論語比考讖曰：文德以懷邦。〉人之秉彝，不隘不恭。〈毛詩曰：民之秉彝，好是懿德。孟子曰：伯夷隘，柳下惠不恭，隘與不恭，君子不由也。綦母邃曰：隘，謂疾惡太甚，無所容也；不恭，謂禽獸畜人，是不敬。然此不為褊隘，不為不恭。〉爵同下士，祿等上農。〈禮記曰：諸侯之下士，視上農夫，祿足以代其耕。〉度量難鈞，進退可限。〈孝經，容止可觀，進退可度。〉長卿棄官，稚賓自免。〈漢書曰：司馬長卿病免，客游梁，得與諸侯游士居。又曰：清居之士，太原則郇相，字稚賓，舉州郡茂才，數病去官。〉子之悟之，何悟之辯？賦詩歸來，高蹈獨善。〈歸來，歸去來也。左氏傳，齊人歌曰：魯人之皋，使我高蹈。孟子曰：古之人窮則獨善其身，達則兼善天下。〉亦既超曠，無適非心。〈呂氏春秋曰：夫樂有道，心亦適。莊子曰：知忘是非，心之適也。〉汲流舊巘，葺宇家林。〈廣雅曰：葺，覆也。〉晨煙暮藹，春煦秋陰。陳書輟卷，置酒絃琴。居備勤儉，躬兼貧病。〈尚書曰：克勤于邦，克儉于家。史記，原憲曰：若憲，貧也。非病也。〉人否其憂，子然其命。〈論語，子曰：賢哉回也！一簞食，一瓢飲，在陋巷，人不堪其憂，回也不改其樂。墨子曰：貧富固有天命，不可損益。〉隱約就閑，遷延辭聘。〈周禮曰：隱約者，觀其不懾懼。登徒子好色賦曰：因遷延而辭避。〉非直也明，是惟道性。〈毛詩曰：匪直也人，秉心塞淵。高誘淮南子注曰：道性無欲。〉糾纆斡流，冥漠報施。〈鵩鳥賦曰：斡流而遷，或推而還。夫禍之與福，何異糾纆？弔魏武文曰：悼繐帷之冥漠。史記司馬遷曰：天之報施善人何如哉？〉孰云與仁？實疑明智。〈言誰云天道常與仁人，而我聞之，實疑於明智。此說明智，謂老子也。老子曰：天道無親，常與善人。楚辭曰：招賢良與明智。〉謂天蓋高，胡諐斯義？〈言天高聽卑而報施無爽，何故爽於斯義而不與仁乎？毛詩曰：謂天蓋高，不敢不跼。史記，子韋曰：天高聽卑。〉履信曷憑？思順何寘？〈周易曰：履信思乎順。毛萇詩傳曰：寘，置也。〉年在中身，疢維痁〈傷閻〉疾。〈尚書曰：文王受命惟中身。左氏傳曰：齊侯疥，遂痁。杜預曰：痁，瘧疾也。〉視死如歸，臨凶若吉。〈呂氏春秋曰：遺生行義，視死如歸。〉藥劑弗嘗，禱祀非恤。〈魏都賦曰：藥劑有司。論語，子曰：丘之禱久矣！〉傃幽告終，懷和長畢。嗚呼哀哉！〈傃，向也。禮記曰：幽則有鬼神。孫卿子曰：死，人之終也。〉

　　敬述靖節，式尊遺占。〈漢書曰：陳遵口占作書。占，謂口隱度其事，令人書也。〉存不願豐，沒無求贍。省訃卻賻，輕哀薄斂。〈禮記曰：凡訃於其君，云某臣死。鄭玄曰：訃，或作赴，至也。臣死，使人至君所告之也。周禮曰：喪則令賻補之。鄭玄曰：謂賻喪家補助不足。〉遭壤以穿，旋葬而窆。嗚呼哀哉！〈河圖考鉤曰：有壤者可穿。禮記，孔子曰：斂手足形，還葬而無槨，稱其財，斯之謂禮。說文曰：窆，葬下棺也。〉

　　深心追往，遠情逐化。〈莊子曰：既化而生，又化而死。〉自爾介居，及我多暇。〈漢書，陳餘說武臣曰：將軍獨介居河北。孫卿子曰：其為人也多暇日者，其出入不遠。〉伊好之洽，接閻鄰舍。宵盤晝憩，非舟非駕。〈毛萇詩傳曰：憩，息也。〉念昔宴私，舉觴相誨。〈毛詩曰：諸父兄弟，備言燕私。〉獨正者危，至方則礙。〈孫卿子曰：方則止，圓則行。〉哲人卷舒，布在前載。〈西征賦曰：蘧與國而卷舒。西京賦曰：多識前世之載。〉取鑒不遠，吾規子佩。〈毛詩曰：殷鑒不遠。〉爾實愀然，中言而發。〈禮記曰：孔子愀然作色而對。〉違眾速尤，迕風先蹶。〈班固漢書述曰：疑殆匪闕，違眾忤世，淺為尤悔，深作敦害。韓詩外傳曰：草木根荄淺，未必橛也；飄風與，暴雨隧，則橛必先矣。〉身才非實，榮聲有歇。〈言身及才不足為實，榮華聲名有時而滅。恐己恃才以傲物，憑寵以陵人，故以相誡也。〉叡音永矣，誰箴余闕？嗚呼哀哉！〈爾雅曰：永，遠也。左氏傳，魏絳曰：百官箴王闕。〉仁焉而終，智焉而斃。〈應劭風俗通曰：傳云：五帝聖焉死，三王仁焉死，五伯智焉死。〉黔婁既沒，展禽亦逝。〈皇甫謐高士傳曰：黔婁先生死，曾參與門人來弔。曾參曰：先生終，何以為謚？妻曰：以康為謚。曾子曰：先生存時，食不充虛，衣不蓋形；死則手足不歛，傍無酒肉。生不得其美，死不得其榮，何樂於此而謚為康哉？妻曰：昔先君嘗欲授之國相，辭而不為，是所以有餘貴也；君嘗賜之粟三十鍾，先生辭不受，是其有餘富也。彼先生者，甘天下之淡味，安天下之卑位，不戚戚於貧賤，不遑遑於富貴，求仁而得仁，求義而得義，其謚為康，不亦宜乎也！展禽，柳下惠也。論語，柳下惠為士師。鄭玄曰：柳下惠，魯大夫也。展禽食采柳下，謚曰惠。〉其在先生，同塵往世。〈同塵，已見上文。〉旌此靖節，加彼康惠。嗚呼哀哉！〈康，黔婁；惠，柳下惠也。〉

文選考異
注「說文曰璇」：袁本、茶陵本「璇」作「琁」，是也。
注「韓詩外傳曰」下至「何患無士乎」：袁本無此注，茶陵本有。案：疑茶陵複出，尤所見與之同耳。蓋本是「無足而至已見上文」，袁因已見五臣而刪削此句。
注「豈宴棲末景」：袁本、茶陵本「豈」作「堂」。案：「堂」亦非也，當作「賞」。
注「親探井臼」：茶陵本「探」作「操」，是也。袁本亦偽。
注「田對曰」：案：「田」字不當有。各本皆衍。
注「亦為親也」：袁本、茶陵本「亦」作「以」，是也。
注「劬」：袁本、茶陵本作「音劬」二字，在注中「履頭也」下，是也。
注「劉劭集有酒德頌」：何校「劭」改「靈」。陳云「劭」，「伶」誤。案：「靈」是也，說見前。又褚淵碑文作「伶」，亦非。
注「得黃金百斤」：案：「斤」字不當有，「百」與「諾」協韻。茶陵本作「兩」，亦衍。袁本此節注并入五臣，亦作「兩」。然則五臣妄增之也。漢書無，今史記衍「斤」字，尤依之改，非。又案：袁本錯「善注同」三字在「貞夷粹溫」句五臣注下，更為誤中之誤。
注「列士懷植散群」：袁本「懷」作「壞」，是也。茶陵本亦誤「懷」。此所引田子方文。
注「范曄後漢書曰論」：袁本「曰論」作「論曰」，是也。茶陵本亦誤倒。
注「孟子曰」下至「君子不由也」：袁本、茶陵本無此二十字。案：此因已見五臣而節去，尤添之為是。
敬述靖節：案：「靖」當作「清」。袁本云善作「靖」。茶陵本云五臣作「清」。各本所見皆傳寫誤。此下八句敘述薄葬，必是「清節」無疑。至末「旌此靖節」方說其謚，相涉致偽，並非善如此。
注「訃或作赴」：袁本、茶陵本「或」下有「皆」字。案：有者是也。此所引雜記上注文，尤誤刪。
注「斂手足形」：袁本、茶陵本「手」作「首」，是也。案：尤誤改。
至方則礙：袁本、茶陵本「礙」作「閡」。案：此蓋尤改之，未必是也。
注「未必橛也」：袁本「橛」作「撅」，下同，是也。茶陵本亦誤「橛」。案：正文作「蹶」，或尚有「蹶」、「撅」異同之注。
注「飄風與」：案：「與」當作「興」。各本皆偽。
注「百官箴王闕」：何校重「官」字，是也。各本皆脫。
注「妻曰昔先」：袁本、茶陵本「先」下有「生」字，是也。

宋孝武宣貴妃誄
〈并序〉
〈沈約宋書曰：孝武殷淑儀薨，追進為貴妃，班亞皇后，謚曰宣。謝莊為誄。〉

主条目：宋孝武宣貴妃誄
　　謝希逸

　　惟大明六年夏四月壬子，宣貴妃薨。律谷罷煖，龍鄉輟曉。〈律谷，黍谷也。吹律以暖之，故曰律谷。劉向別錄曰：鄒衍在燕，有谷寒，不生五穀。鄒衍吹律而溫之至，生黍。陳留風俗傳曰：允吾縣者，宋、陳、楚地，故梁國寧陵種龍鄉也，出鳴雞。〉照車去魏，聯城辭趙。〈史記曰：齊威王與魏惠王會田于郊。魏王問曰：王亦有寶乎？威王曰：無有。魏王曰：若寡人，小國也，尚有徑寸之珠，照車前後十二乘者十枚。奈何以萬乘之國而無寶乎？又曰：趙惠文王得和氏璧。秦王聞之，使遺趙王書曰：願以十五城易璧。趙王遂使相如奉璧西入秦。魏文帝與鍾大理書曰：不損連城之價。〉皇帝痛掖殿之既閴，悼泉途之已宮。〈埤蒼曰：閴，靖也。風俗通曰：梓宮者，存時所居，緣生事亡，因以為名也。〉巡步檐而臨蕙路，集重陽而望椒風。嗚呼哀哉！〈上林賦曰：步檐周流，長途中宿。西都賦曰：後宮則有蘭林蕙草。楚辭曰：集重陽入帝宮兮，造旬始而觀清都。桓子新論曰：董賢女弟為昭儀，居舍號曰椒風。〉天寵方降，王姬下姻。〈沈約宋書曰：淑儀生第二皇女。周易曰：在師中吉，承天寵也。毛詩序曰：王姬亦下嫁於諸侯。〉肅雍揆景，陟屺爰臻。〈言王姬將降至，而貴妃遽霣。毛詩曰：曷不肅雍？王姬之車。又曰：陟彼屺兮，瞻望母兮。〉國軫喪淑之傷，家凝霣庇之怨。〈穆天子傳曰：天子為盛姬謚曰哀淑人。潘岳秦氏從姊誄曰：家失慈覆，世喪母儀。鄭玄禮記注曰：庇，覆也。庇或為妣，非也。〉敢撰德於旂旒，芳庶圖於鍾萬。〈周易曰：雜物撰德。楊雄元后誄曰：著德太常，注諸旒旌。曹植卞太后誄曰：敢揚厚德，表之旐旌。國語，晉悼公曰：昔克潞之役，秦來圖敗晉功，魏顆以其身卻退秦師于輔氏，親止杜回。其勳銘于景鍾。左氏傳曰：九月，考仲子之宮，將萬焉。公問羽數於眾仲，對曰：天子用八，諸侯用六。公從之。於是初獻六羽，始用六佾。〉其辭曰：

　　玄丘煙〈因〉熅，瑤臺降芬。〈列女傳曰：契母簡狄者，有娀氏之長女也。當堯之時，與其妹娣浴於玄丘之水。有玄鳥銜卵過而墜之，五色甚好。簡狄得含之，誤而吞之，遂生契焉。楚辭曰：望瑤臺之偃蹇兮，見有娀之佚女。〉高唐渫雨，巫山鬱雲。〈高唐賦曰：昔先王游於高唐，夢見一婦人，曰：妾在巫山之陽，高丘之阻，旦為朝雲，暮為行雨。〉誕發蘭儀，光啟玉度。〈楊修荀爽述讚曰：其德克明，誕發幼齡。左九嬪武帝納皇后頌曰：如蘭之茂，如玉之瑩。光啟，已見上文。〉望月方娥。瞻星比婺。〈易歸藏曰：昔常娥以不死之藥奔月。漢書曰：北宮有婺女。星占曰：婺女為既嫁之女也。〉毓德素里，栖景宸軒。〈周易曰：君子以振民毓德。劉梁季南碑曰：栖景曜於衡門。〉處麗絺綌，出懋蘋蘩。〈毛詩曰：葛之覃兮，施于中谷。是刈是穫，為絺為綌。又曰：于以采蘋，南澗之濱。又曰：于以采蘩，于沼于沚。〉脩詩賁道，稱圖照言。〈廣雅曰：賁，美也。世本曰：史皇作圖。宋忠曰：史皇，黃帝臣也。圖，謂畫物象也。〉翼訓姒幄，贊軌堯門。〈列女傳曰：塗山氏之女，夏禹娶以為妃。既生啟，塗山獨明教訓，而致其化焉。史記曰：禹，姒為姓。漢書曰：孝武鉤弋趙婕妤，昭帝母也。妊身十四月乃生。上曰：昔聞堯十四月而生，今鉤弋亦然，乃命所生門曰堯母門。〉綢繆史館，容與經闈。〈史，三史；經，六經。〉陳風緝藻，臨彖分微，〈風，國風；彖，易彖。〉游藝殫數，撫律窮機。〈藝，六藝；律，六律。〉躊躇冬愛，怊悵秋暉。〈楚辭曰：蹇淹留而躊躇。左氏傳曰：酆舒問於賈季曰：趙衰、趙盾孰賢？對曰：趙衰冬日之日，趙盾夏日之日。杜預曰：冬日可愛，夏日可畏。楚辭曰：心怊悵以永思。〉展如之華，寔邦之媛。〈毛詩曰：展如之人兮，邦之媛也。〉敬勤顯陽，肅恭崇憲。〈沈約宋書曰：文帝路淑媛生孝武皇帝。即位，奉尊號皇太后，宮曰崇憲，太后居顯陽殿。〉奉榮維約，承慈以遜。逮下延和，臨朋違怨。祚靈集祉，慶藹迎祥。〈毛詩曰：既受帝祉，施于孫子。鄭玄禮記注曰：高辛氏之世，玄鳥遺卵，娀女簡狄吞而生契。後王以為媒官嘉祥而立其祠焉。潘尼上巳日會天淵池詩曰：外迎休祥，內和天人。〉皇胤璿式，帝女金相。〈式，法也。言皇之胤嗣，如玉之有法也。沈約宋書曰：淑儀生始平王子鸞、晉陵王子雲。帝女，已見上文。左氏傳，祈招之詩云：式如玉，式如金。毛詩曰：追琢其章，金玉其相。毛萇曰：相，質也。〉聯跗齊穎，接蕚均芳。〈毛詩曰：棠棣之華，蕚不韡韡。鄭玄曰：承華者蕚，不當作跗。蕚，足也。〉以蕃以牧，燭代輝梁。〈漢書曰：文帝立武為代王，參為梁王。〉視朔書氛，觀臺告祲。〈左氏傳曰：公既視朔，遂登觀臺以望而書，禮也。周禮曰：視祲掌十煇之法。鄭玄曰：陰陽氣相侵漸以成災也。〉八頌扃和，六祈輟滲。〈周禮曰：占人掌占龜，以八筮占八頌，以視吉凶。鄭玄曰：以八筮占八頌，謂將卜八事先以筮筮之。言頌者，同於龜占。周禮曰：太祝掌六祈，以同鬼神示：一曰類，二曰造，三曰禬，四曰禜，五曰攻，六曰說。滲，謂滲漉，喻祉福也。〉衡總滅容，翬翟毀衽。〈包咸論語注曰：衡，軛也。周禮曰：王后之五路，重翟錫面朱總，厭翟勒面繢總，安車彫面鷖總，皆有容蓋。鄭司農曰：總著馬勒，直兩耳與兩鑣。容，謂幨車也。周禮曰：司服掌王后之六服；褘服、褕狄、闕狄、鞠衣、展衣、褖衣。鄭玄曰：狄當為翟。翟，雉名也。褘，衣畫翬者也。說文曰：衽，衣衿也。〉掩綵瑤光，收華紫禁。嗚呼哀哉！〈宋孝武傷宣貴妃擬漢武李夫人賦曰：閟瑤光之密陛，宮虛梁之餘陰。又袁伯文美人賦曰：居瑤光之嚴奧，御象席之瓊珍。並以瑤光為殿名。蓋貴妃之所處也。王者之宮，以象紫微，故謂宮中為紫禁。〉

　　帷軒夕改，軿輅晨遷。〈劉熙釋名曰：容車，婦人所載小車也，其蓋施帷，所以隱蔽其形容也。列女傳，齊孝孟姬曰：妾聞妃后踰閾，必乘安車輜軿。蒼頡篇曰：軿，衣車也。〉離宮天邃，別殿雲懸。〈西都賦曰：徇以離宮別寢。〉靈衣虛襲，組帳空煙。〈寡婦賦曰：瞻靈衣之披披。鄭玄禮記注曰：襲，重衣也。長門賦曰：張羅綺之幔帷，垂楚組之連綱。〉巾見餘軸，匣有遺絃。嗚呼哀哉！〈巾，巾箱也。匣，琴匣也。〉

　　移氣朔兮變羅紈，白露凝兮歲將闌。〈闌，猶晚也。〉庭樹驚兮中帷響，金釭曖兮玉座寒。〈夏侯湛有金釭燈賦。曖，不明也。易是類謀曰：假威出座玉床。〉純孝擗其俱毀，共氣摧其同欒。〈純孝、共氣，謂皇子也。左氏傳，君子曰：穎考叔，純孝也。孝經曰：擗踴哭泣，哀以送之。鄭玄孝經注曰：毀瘠羸瘦，孝子有之。呂氏春秋曰：父母之於子也，子之於父母也，一體而分形，同血氣而異息。毛詩曰：庶見素冠兮，棘人欒欒兮。〉仰昊天之莫報，怨凱風之徒攀。〈毛詩曰：欲報之德，昊天罔極。毛詩曰：凱風，美孝子也。〉茫昧與善，寂寥餘慶。〈淮南子曰：茫茫昧昧，從天之道。與善，已見上文。周易曰：積善之家，必有餘慶。〉喪過乎哀，棘實滅性。〈喪過，見上文。孝經曰：毀不滅性。〉世覆沖華，國虛淵令。嗚呼哀哉！〈牽秀四言詩曰：坤德尚沖。毛詩曰：秉心塞淵。〉

　　題湊既肅，龜筮既辰。〈呂氏春秋曰：題湊之至，棺槨數襲。漢書音義，韋昭曰：題，頭也。頭湊，以頭內向，所以為固。〉階撤兩奠，庭引雙輴。〈儀禮曰：屬引徹奠乃祖。鄭玄曰：屬，著也。引，所以引柩車也。在輴曰紼。又，禮記注曰：輴，殯車也。〉維慕維愛，曰子曰身。〈沈約宋書曰：孝武大明六年，淑儀薨。又曰：大明六年，子雲薨。潘岳妹哀辭曰：庭祖兩柩，路引雙轜。爾身爾子，永與世辭。〉慟皇情於容物，崩列辟於上旻。〈司馬彪漢書曰：根車旋載容衣。〉崇徽章而出寰甸，照殊策而去城闉。嗚呼哀哉！〈鄭玄禮記注曰：徽，旌旗也。又曰：旌，葬乘車所建也。毛萇詩傳曰：章，旒也。蔡邕獨斷曰：以策書誄其行而賜之也。穀梁傳曰：寰內諸侯，非天子之命不得出會。尚書曰：五百里甸服。孔安國曰：規方千里之內，謂之甸服。說文曰：闉，城曲重門也。〉

　　經建春而右轉，循閶闔而逕渡。〈河南郡境界簿曰：洛陽縣東城第一建春門。楚辭曰：歷太皓以右轉。晉宮閣銘曰：洛陽城閶闔門。楚辭曰：凌天池而徑渡。〉旌委鬱於飛飛，龍逶遲於步步。〈毛詩曰：周道逶遲。〉鏘楚挽於槐風，喝邊簫於松霧。〈鏘，鳴聲也。楚，辛楚也。廣雅曰：喝，嘶喝也。邊簫，簫聲遠也。〉涉姑繇而環迴，望樂池而顧慕。嗚呼哀哉！〈穆天子傳曰：天子西征至玄池之上，乃奏樂三日而終，是曰樂池。盛姬亡，天字乃殯姬於穀丘之廟，葬於樂池之南。天子乃周姑繇之水，以圜喪車。郭璞曰：繇音姚。〉

　　晨轀〈於昆〉解鳳，曉蓋俄金。〈葬訖，故車解鳳飾。蓋，斜金爪也。漢書曰：載霍光尸以轀輬車。如淳曰：轀輬車形廣大，有羽飾。甘泉賦曰：乃登夫鳳凰。然羽飾則鳳凰也。杜延年奏曰：載霍光柩以輬車，以轀車為倅也。臣瓚曰：秦始皇崩，祕其喪，載以轀輬車，百官奏事如故。此不得是轜車類也。然轀車吉儀，瓚說是也。桓譚新論曰：乘輿鳳凰蓋，飾以金玉。蔡邕獨斷曰：凡乘輿皆羽蓋，金華爪。鄭玄詩箋曰：俄，傾也。〉山庭寢日，隧路抽陰。〈黃圖曰：陵冢為山。鄭玄周禮注曰：隧，墓道也。〉重扃閟兮燈已黯，中泉寂兮此夜深。〈哀永逝曰：戶闔兮燈滅，夜何時兮復曉！〉銷神躬于壤末，散靈魄於天潯。〈許慎淮南子注曰：潯，涯也。〉響乘氣兮蘭馭風，德有遠兮聲無窮。〈言惠問乘四氣而靡窮，其芳譽馭六風而彌遠。〉嗚呼哀哉！

文選考異
注「而溫之至生黍」：案：「之」字不當有。各本皆衍。
天寵方降：袁本、茶陵本「降」作「隆」，是也。何校改「隆」。案：此尤本誤字。
注「敢揚厚德表之旐旌」：袁本、茶陵本「厚」作「后」，「旐」作「旒」。案：此尤校改之也。
處麗絺綌：茶陵本云五臣作「綌」。袁本云善作「𥿭」。案：此「𥿭」即「綌」別體字。此及注皆尤所改耳。
視朔書氛：茶陵本云五臣作「氛」。袁本云善作「氣」。案：此亦尤所改。
注「為紫禁」：袁本、茶陵本「禁」下有「禁密奧又謂之巖奧」八字。案：此尤校刪之也。
注「徇以離宮別寢」：袁本、茶陵本無「別寢」二字。案：此尤校添之也。
注「毛詩曰凱風」：陳云「詩」下脫「序」字，是也。各本皆脫。
注「司馬彪漢書曰」：袁本、茶陵本「漢」上有「續」字，是也。
循閶闔而逕渡：案：「渡」當作「度」，注同。袁本云善作「渡」。茶陵本云五臣作「度」。各本所見皆傳寫誤。
注「乃奏樂三日而終」：袁本、茶陵本無「而」字。
注「瓚說是也」：袁本、茶陵本「也」下有「輬力強切」四字，是也。

哀上
哀永逝文
主条目：哀永逝文
　　潘安仁

　　啟夕兮宵興，悲絕緒兮莫承。〈啟夕，將啟殯之前夕也。儀禮曰：既夕哭，請啟期，告于殯，宿興。緒，胤緒也。思玄賦曰：王肆侈於漢庭，卒銜卹而絕緒。〉俄龍轜兮門側，嗟俟時兮將升。〈儀禮曰：遷于祖，用軸。鄭玄曰：軸，輁軸也。天子畫之以龍。說文曰：轜，喪車也。〉嫂姪兮慞惶，慈姑兮垂矜。〈爾雅曰：婦稱夫之母曰姑。〉聞鳴雞兮戒朝，咸驚號兮撫膺。〈陳琳武軍賦曰：啟明戒旦，長庚告昏。列子曰：撫膺而恨。〉逝日長兮生年淺，憂患眾兮歡樂尠。彼遙思兮離居，歎河廣兮宋遠。〈毛詩序曰：河廣，宋襄公母歸于衛，思而不止，故作此詩也。詩曰：誰謂河廣？一葦杭之；誰謂宋遠？跂予望之。〉今奈何兮一舉，邈終天兮不反！〈天地之道，理無終極。今云終天不反，長逝之辭。〉

　　盡余哀兮祖之晨，揚明燎兮援靈輴。〈祖及輴車，並已見上文。儀禮曰：宵設燎于門內之右。鄭玄曰：為哭者為明。〉徹房帷兮席庭筵，舉酹觴兮告永遷。〈禮記曰：士殯帷之。儀禮曰：商祝御柩，乃祖。布席，乃奠。禮記曰：祖於庭。說文曰：酹，餟祭也。字林曰：以酒沃地曰酹。〉悽切兮增欷，俯仰兮揮淚。想孤魂兮眷舊宇，視焂忽兮若髣彿。徒髣彿兮在慮，靡耳目兮一遇。停駕兮淹留，徘徊兮故處。周求兮何獲？引身兮當去。

　　去華輦兮初邁，馬迴首兮旋旆。風泠泠兮入帷，雲霏霏兮承蓋。〈班婕妤自傷賦曰：廣室陰兮帷幄暗，房櫳虛兮風泠泠。楚辭曰：雲霏霏兮承宇。〉鳥俛翼兮忘林，魚仰沫兮失瀨。悵悵兮遲遲，遵吉路兮凶歸。思其人兮已滅，覽餘迹兮未夷。〈毛萇詩傳曰：夷，滅也。〉昔同塗兮今異世，憶舊歡兮增新悲。謂原隰兮無畔，謂川流兮無岸。望山兮寥廓，臨水兮浩汗。視天日兮蒼茫，面邑里兮蕭散。匪外物兮或改，固歡哀兮情換。嗟潛隧兮既敞，將送形兮長往。〈隧，已見上文。〉委蘭房兮繁華，襲窮泉兮朽壤。〈賈逵國語注曰：襲，還也。〉

　　中慕叫兮擗摽，之子降兮宅兆。〈擗摽，已見上文。孝經曰：卜其宅兆而安厝之。〉撫靈櫬兮訣幽房，棺冥冥兮埏窈窕。〈杜預左氏傳注曰：櫬，親身之棺。聲類曰：埏，墓隧也。〉戶闔兮燈滅，夜何時兮復曉？〈司馬彪續漢書，張奐遺令曰：地底冥冥，長無曉期。〉歸反哭兮殯宮，聲有止兮哀無終。〈左氏傳曰：不反哭于寢，故不曰薨。杜預注曰：自墓反虞于正寢，所謂反哭于寢也。釋名曰：於西壁下塗之曰寢。儀禮曰：遂適殯宮。〉是乎非乎何皇？趣一遇兮目中。〈漢書曰：孝武李夫人卒，悲感作詩曰：是邪？非邪？立而望之，偏何姍姍其來遲！鄭玄毛詩箋曰：皇之言暀也。又曰：暀，往也。東觀漢記，世祖曰：虜在吾目中。〉既遇目兮無兆。曾寤寐兮弗夢。既顧瞻兮家道，長寄心兮爾躬。〈周易曰：夫夫婦婦而家道正。〉

　　重曰：已矣！此蓋新哀之情然耳。渠懷之其幾何？庶無愧兮莊子。〈莊子曰：莊子妻死，惠子弔之，則方箕踞鼓盆而歌。惠子曰：與人居長，子老身死，不哭亦足矣。又鼓盆而歌，不已甚乎？莊子曰：不然，是其始死也，我獨而能無概。然察其始，而本無生；非徒無生，而本無形；非徒無形，而本無氣。人且偃然寢於巨室，而我噭噭隨而哭之，自以為不通乎命，故止。〉

文選考異
注「說文曰轜」：案「轜」當作「輀」。各本皆偽。此在車部作「輀」。袁本正文作「輀」，蓋五臣改，失著校語。茶陵本作「轜」，亦「輀」之偽耳。
嫂姪兮慞惶：茶陵本「慞惶」作「章偟」，云五臣作「慞惶」。袁本云善作「章偟」。案：此以五臣亂善，非。
注「陳琳武軍賦曰」：何校「軍」改「庫」，是也。各本皆偽。
注「於西壁下塗之曰寢」：袁本、茶陵本「寢」作「殯」，是也。
是乎非乎何皇：袁本、茶陵本「皇」作「遑」。案：此善「皇」、五臣「遑」，失著校語。
注「我獨而能無概然」：袁本、茶陵本「而」作「何」，是也。


Chinese text: This work was published before January 1, 1923, and is in the
public domain worldwide because the author died at least 100 years ago.
