七下
七命八首
主条目：七命
　　張景陽

　　沖漠公子，含華隱曜。〈沖漠，沖虛恬漠也。范曄後漢書，孔融曰：南山四皓，潛光隱耀，世嘉其高也。〉嘉遯龍盤，翫世高蹈。〈周易曰：嘉遯貞吉。尚書大傳曰：盤龍賁信越其藏。鄭玄曰：蟠，屈也。左氏傳，齊人歌曰：魯人之皋，使我高蹈也。〉游心於浩然，玩志乎?妙。〈莊子曰：乘物以游心。孟子曰：我善養吾浩然之氣。敢問何謂浩然之氣？曰：難言也。其為氣也，至大至剛，以直養而無害，則塞于天地之間。老子曰：玄之又玄，?妙之門。〉絕景乎大荒之遐阻，吞響乎幽山之窮奧。〈山海經曰：大荒之中，有山名曰大荒之山。日月所入，是謂大荒之野。毛詩曰：幽幽南山。奧，隱處也。〉於是殉華大夫聞而造焉。〈殉，營也。華，浮華。〉乃敕雲輅，驂飛黃。〈東京賦曰：結飛雲之袷輅。淮南子曰：黃帝治天下，於是飛黃服皁。〉越奔沙，輾流霜。〈劉劭七華曰：超重淵，越流沙。〉凌扶搖之風，躡堅冰之津。〈莊子曰：摶扶搖而上者九萬里。司馬彪曰：扶搖，上行風也。列子曰：堅冰立散。〉旌拂霄堮，軌出蒼垠。〈許慎淮南子注曰：垠堮，端崖也。〉天清泠而無霞，野曠朗而無塵。臨重岫而攬轡，顧石室而迴輪。〈仲長子昌言曰：聞上古之隱士，或伏重岫之內，窟窮皋之底。列仙傳曰：赤松子常止西王母石室中。〉遂適沖漠之所居。〈爾雅曰：適，之也。〉其居也，崢嶸幽藹，蕭瑟虛玄。〈廣雅曰：崢嶸，深冥也。說文曰：玄，幽遠也。〉溟海渾濩涌其後，嶰谷㟹嶆張其前。十洲記曰：東王所居處，山外有員海，員海水色正黑，謂之溟海。說文曰：渾，流聲也，後袞切。又曰：濩，霤下貌也，胡郭切。漢書曰：取竹之嶰谷。音義曰：嶰谷，崑崙北谷名。㟹嶆，深空之貌也。嶰音解。㟹音牢。嶆音曹。尋竹竦莖蔭其壑，百籟群鳴聾其山。〈山海經曰：大荒之中有岳山，尋竹生焉。郭璞曰：尋竹，大竹也。莊子曰：地籟則?竅是也。聾其山，謂?聲既喧，山為之聾也。蒼頡篇曰：聾，耳不聞也。〉衝飆發而迴日，飛礫起而灑天。〈鹽鐵論曰：衝風飄鹵，沙石凝積。東京賦曰：飛躒雨散。〉於是登絕巘，溯長風。〈毛萇詩傳曰：巘，小山，別大山者也。薛綜西京賦注曰：溯，向風也。〉陳辯惑之辭，命公子於巖中。〈論語，子張曰：敢問崇德辨惑。〉曰：「蓋聞聖人不卷道而背時，智士不遺身而匿跡。〈應瑒釋賓曰：聖人不違時而遯跡，賢者不背俗而遺功。七啟曰：感分遺身。楚辭曰：聊竄端匿跡也。〉生必耀華名於玉牒，沒則勒洪伐於金冊。〈東觀漢記曰：封禪其玉牒文祕。說文曰：牒，札也。陳琳韋端碑曰：撰勒洪伐，式昭德音。金冊，已見西京賦。〉今公子違世陸沈，避地獨竄。〈陸沈，已見張景陽雜詩。孔安國尚書傳曰：違，避也。論語，子曰：賢者避世，其次避地。〉有生之歡滅，資父之義廢。〈漢書曰：夫人有生之最靈者也。孝經曰：資於事父以事君而敬同。〉愁洽百年，苦溢千歲。〈古詩曰：人生不滿百，常懷千歲憂。〉何異促鱗之游汀濘，短羽之棲翳薈。〈張升與任彥堅書曰：今將老弱處于窮澤，漸漬汀濘，當何聊賴？汀，吐冷切。說文曰：濘，絕小水也，奴冷切。孫子兵法曰：林木翳薈也。〉今將榮子以天人之大寶，悅子以縱性之至娛。〈周易曰：天地之大德曰生，聖人之大寶曰位。列子，楊朱曰：從性而游，不逆萬物所好。七啟曰：說游觀之至娛。〉窮地而游，中天而居。〈列子曰：穆王執化人之袪，騰而上者，中天乃止。〉傾四海之歡，殫九州之腴。〈說文曰：歡，喜樂也。又曰：腴，腹下肥者。西都賓曰：華實之毛，則九州之上腴焉。〉鑽屈轂之瓠，解疏屬之拘，子欲之乎？」〈言屈轂之瓠難鑽，疏屬之拘難解。今欲以辯而鑽解之也。韓子曰：齊有居士田仲者，宋人屈轂往見之，謂仲曰：轂有巨瓠，堅如石，厚而無竅，願效之先生。田仲曰：堅如石，不可剖而斲；厚而無竅，不可以受水漿。吾無用此瓠為也。屈轂曰：然其棄物乎？曰：然。今先生雖不恃人之食，亦無益人之國矣。猶可棄之瓠也。田仲若有所失，慚而不對。山海經曰：二負殺猰㺠，帝乃梏之疏屬之山，桎其右足，及縛兩手。〉公子曰：「大夫不遺，來萃荒外。〈毛萇詩傳曰：萃，集也。〉雖在不敏，敬聽嘉話。」〈孝經曰：參不敏。說文曰：話，會合善言也。〉

　　大夫曰：「寒山之桐，出自太冥。〈楚辭曰：北有寒山，卓龍赩然。北方極陰，故曰太冥。〉含黃鍾以吐幹，據蒼岑而孤生。〈禮記曰：季夏之月，中央土，律中黃鍾之宮。尚書曰：嶧陽孤桐。孔安國曰：孤特生桐，中琴也。〉既乃瓊巘嶒崚，金岸崥崹。〈瓊巘，玉山也。魯靈光殿賦曰：崱崚嶒而龍鱗。崥崹，漸平貌也。崥，步迷切。崹，徒奚切。〉左當風谷，右臨雲谿。上無凌虛之巢，下無跖實之蹊。〈淮南子曰：鳥排虛而飛，獸蹠實而走。高誘曰：實，地也。廣雅曰：蹠，履也。跖與蹠同。〉搖刖峻挺，茗邈苕嶢。〈搖刖，危貌也。茗邈，高貌也。茗，莫冷切。〉晞三春之溢露，溯九秋之鳴飆。〈毛萇詩傳曰：晞，乾也。班固終南山賦曰：三春之季，孟夏之初。愬與溯同。已見上文。古樂府有歷九秋、妾薄相行。〉零雪寫其根，霏霜封其條。〈毛萇詩傳曰：霏，雪貌也。霜亦雪類，故通言之。〉木既繁而後綠，草未素而先彫。〈傅毅七激曰：陽春後榮，涉秋先彫。〉於是構雲梯，陟崢嶸。〈墨子曰：公輸般為雲梯，必取宋。長笛賦曰：構雲梯，抗浮柱。郭璞方言注曰：崢嶸，高峻也。〉剪蕤賓之陽柯，剖大呂之陰莖。〈禮記曰：仲夏之月，律中蕤賓。又曰：季冬之月，律中大呂。蒼頡篇曰：剖，析也。周禮曰：仲冬斬陽木，仲夏斬陰木。鄭玄曰：陽木生於山南，陰木生於山北也。〉營匠斲其樸，伶倫均其聲。〈營匠，未詳。莊子曰：匠石之齊，見櫟杜樹，觀者如市，匠伯不顧。司馬彪曰：石字伯。說文曰：斲，斫也。漢書曰：黃帝使伶倫取嶰谷之竹，斷兩節，間而吹之，以為黃鍾之宮。制十二簫，以聽鳳皇之音，以比黃鍾之宮。〉器舉樂奏，促調高張。〈禮記曰：金石絲竹，樂之器也。楊雄解嘲曰：絃者，高張急徽。〉音朗號鍾，韻清繞梁。〈楚辭曰：操伯牙之號鍾兮，挾秦箏而彈徵。尸子曰：繞梁之鳴，許史鼓之，非不樂也。墨子以為傷義，故不聽也。〉追逸響於八風，采奇律於歸昌。〈風俗通曰：聲所以五者，繫五行也；音所以八者，繫八風也。淮南子曰：律之初生也，寫鳳之音。韓詩外傳曰：鳳舉曰上翔，集鳴曰歸昌。〉啟中黃之少宮，發蓐收之變商。〈中黃，土色。禮斗威儀曰：少宮主政。宋均曰：聲五而已，必加少宮、少商者，以君臣任重，為設副也。劉向雅琴賦曰：彈少宮之際天，援中徵以及泉。禮記曰：孟秋之月，其神蓐收。淮南子曰：變宮生徵。變商生羽。〉若乃龍火西頹，暄氣初收。〈漢書曰：東宮蒼龍房心，心為火，故曰龍火也。左氏傳曰：仲尼曰：火猶西流。禮記曰：仲秋陽氣日衰。〉飛霜迎節，高風送秋。〈桓麟七說曰：飛霜厲其末，猋風激其崖。李尤七歎曰：季秋末際，高風猋厲。〉羇旅懷土之徒，流宕百罹之疇。〈左氏傳，陳敬仲曰：羇旅之臣。論語曰：小人懷土。謝忱後漢書序曰：士庶流宕，他州異境。毛詩曰：我生之後，逢此百罹。〉撫促柱則酸鼻，揮危絃則涕流。〈舞賦曰：若絙瑟促柱。高唐賦曰：寒心酸鼻。廣雅曰：揮，動也。鄭玄論語注曰：危，高也。侯瑾箏賦曰：急絃促柱，變調改曲。陸機前緩歌行曰：大客揮高絃。意與此同也。〉若乃追清哇，赴嚴節。〈張衡舞賦曰：含清哇而吟詠。蒼頡曰：哇，謳也。嚴節，急節也。漢書曰：隤銅丸以擿鼓，聲中嚴鼓之節。〉奏綠水，吐白雪。〈淮南子曰：手會綠水之趍。高誘曰：淥水，古詩也。宋玉風賦曰：為幽蘭白雪之曲。〉激楚迴，流風結。〈上林賦曰：激楚結風。文穎曰：激，衝，急風也。結風，迴風，亦急風也。楚地風氣既自漂疾，然歌樂者，猶復依激結之急風為節也。〉悲蓂莢之朝落，悼望舒之夕缺。〈田俅子曰：堯為天子，蓂莢生於庭，為帝成歷。鄭玄詩箋曰：悼，傷也。楚辭曰：前望舒使先驅。王逸曰：望舒，月御也。古詩曰：四五占兔缺。〉煢釐為之擗摽，孀老為之嗚咽。〈左氏傳，初，莒有婦人，莒子殺其夫，己為釐婦。杜預曰：寡婦為釐。毛詩曰：寤擗有摽。毛萇曰：擗，拊心貌。淮南子曰：童子不孤，婦人不孀。高誘曰：寡婦曰孀。〉王子拂纓而傾耳，六馬噓天而仰秣。〈列仙傳曰：王子喬，周靈王太子晉也。吹笙則鳳鳴。禮記曰：傾耳而聽之。孫卿子曰：昔者瓠巴鼓瑟，而鱏魚出聽。伯牙鼓琴，而六馬仰秣。黃伯仁龍馬賦曰：或有噓天慷慨，骨騰肉飛。說文曰：噓，吹噓，音虛。秣或為蹀也。〉此蓋音曲之至妙。子豈能從我而聽之乎？」〈舞賦曰：天下之至妙。〉公子曰：「余病，未能也。」

　　大夫曰：「蘭宮祕宇，彫堂綺櫳。〈楚辭曰：彷徨兮蘭宮。魯靈光殿賦曰：乃立靈光之祕殿。說文曰：櫳，房室之疏也。〉雲屏爛汗，瓊壁青蔥。〈禮記曰：疏屏，天子廟飾也。鄭玄曰：屏，謂之樹，刻之為雲氣。王褒甘泉賦云：耀照形之玉壁。〉應門八襲，琁臺九重。〈毛詩曰：乃立應門。郭璞爾雅注曰：襲，猶重也。汲古文曰：桀作傾宮，飾瑤臺。韓子，箕子曰：紂必為九重高臺也。〉表以百常之闕，圜以萬雉之墉。〈表，標也。百常，高也。西京賦曰：徑百常而莖擢。西都賦曰：建金城之萬雉。毛萇詩傳曰：墉，城也。〉爾乃嶢榭迎風，秀出中天。〈方言曰：嶢，高也。郭璞爾雅注曰：榭，臺上起屋也。曹子建七啟曰：迎清風而立觀。國語曰：秀出於?。秀，出貌也。列子曰：周穆王築臺，號曰中天之臺。〉翠觀岑青，彫閣霞連。長翼臨雲，飛陛凌山。〈鄭玄禮記注曰：榮，屋翼也。魯靈光殿賦曰：飛陛揭孽，緣雲上征。〉望玉繩而結極，承倒景而開軒。〈春秋元命苞曰：玉衡北兩星為玉繩。說文曰：極，棟也。陵陽子明經曰：倒景氣去地四千里，其景皆倒在下。軒，長廊之窗也。〉頳素炳煥，枌栱嵯峨。〈毛萇詩傳曰：頳，赤也。說文曰：棼，複屋棟也。棼與枌，古字通。〉陰虯負檐，陽馬承阿。〈虯，龍也。楚辭曰：仰觀刻桷畫龍虯。馬融梁將軍西第賦曰：騰極受檐，陽馬承阿。周書曰：明堂咸有四阿。〉錯以瑤英，鏤以金華。〈廣雅曰：錯，廁也。范子計然曰：玉英出藍田。劉欣期交州記曰：金華出珠崖。謂金有華彩也。〉方疏含秀，圓井吐葩。〈魯靈光殿賦曰：懸棟結阿，天窗綺疏。圓淵方井，反植荷蕖。張載曰：疏，刻鏤也。秀，謂華也。〉重殿疊起，交綺對幌。〈西京賦曰：交綺豁以疏寮。文字集略曰：幌以帛明窗也。〉幽堂晝密，明室夜朗。焦螟飛而風生，尺蠖動而成響。〈晏子春秋，景公問於晏子曰：天下有極細乎？對曰：東海有蟲，名曰焦螟。巢於蚊睫，飛乳去來，而蚊不覺。周易曰：尺蠖之屈，以求伸也。〉若乃目厭常玩，體倦帷幄。〈列子曰：聲色不可常玩聞。〉攜公子而雙游，時娛觀於林麓。〈曹大家列女傳注曰：竹木曰林，山足曰麓。〉登翠阜，臨丹谷。華草錦繁，飛采星燭。陽葉春青，陰條秋綠。華實代新，承意恣歡。仰折神虈，俯采朝蘭。〈本草經曰：白芷，一名虈。許妖切。〉溯蕙風於衡薄，眷椒塗於瑤壇。〈邊讓章華臺賦曰：蕙風春施。洛神賦曰：踐椒塗之郁烈，步衡薄而流芳。漢書曰：遍觀此，眺瑤堂。王逸楚辭注曰：壇，猶堂也。〉爾乃浮三翼，戲中沚。〈越絕書，伍子胥水戰兵法內經曰：大翼一艘，長十丈；中翼一艘，長九丈六尺；小翼一艘，長九丈。毛詩曰：宛在水中沚。〉潛鰓駭，驚翰起。〈蘇林漢書注曰：鰓，音魚鰓。今呼魚謂之鰓，猶呼車以為軫也。鄭玄詩箋曰：翰，鳥中豪俊者也。〉沈絲結，飛矰理。〈毛詩曰：其釣維何，維絲伊緡。毛萇曰：緡，綸也。鄭玄曰：以絲為之綸。周禮曰：矰矢用諸弋射。鄭玄曰：結繳於矢，謂之矰也。〉挂歸翮於赤霄之表，出華鱗於紫淵之裏。〈歸翮，鴻鴈之屬也。淮南子曰：夫鴻鵠，背負蒼天，膺摩赤霄。上林賦曰：紫淵徑其北。〉然後縱棹隨風，弭楫乘波。〈杜預左氏傳曰：縱，放也。毛萇詩傳曰：弭，止也。〉吹孤竹，拊雲和。〈周禮曰：孤竹之管，雲和之琴瑟。鄭玄曰：孤竹，竹特生者。雲和，山名。〉淵客唱淮南之曲，榜人奏采菱之歌。〈淵客，習水者也。吳都賦，淵客慷慨而泣珠。漢書曰：淮南鼓員四人。子虛賦曰：榜人歌。張揖曰：船長也。淮南子曰：歌采菱，發陽阿也。〉歌曰：乘鳧舟兮為水嬉，〈穆天子傳曰：天子乘鳧舟。郭璞曰：舟為鳧形制。今吳之青雀舫，此其遺象也。琴道，雍門周曰：水嬉則舫龍舟。〉臨芳洲兮拔靈芝。〈楚辭曰：采芳洲兮杜若。西京賦曰：擢靈芝之朱柯。〉樂以忘戚，游以卒時。〈論語，子曰：樂以忘憂。家語，孔子歌曰：優哉游哉，聊以卒歲。〉窮夜為日，畢歲為期。此蓋宴居之浩麗，子豈能從我而處之乎？」〈毛詩曰：或燕燕居息。浩，猶大也。〉公子曰：「余病，未能也。」

　　大夫曰：「若乃白商素節，月既授衣。〈周禮曰：西方白，禮記曰：孟秋之月，其音商。劉植與臨淄侯書曰：肅以素秋則落。毛詩曰：九月授衣。〉天凝地閉，風厲霜飛。〈凝，猶結也。禮記曰：仲冬之月，塗城闕，築囹圄，助天地之閉藏也。〉柔條夕勁，密葉晨稀。將因氣以效殺，臨金郊而講師。〈禮記曰：季冬之月，天子乃教於田獵。劉向尚書五行說曰：金，西方。萬物既成，殺氣之始也。故立秋出軍，行師西方為金，故曰金郊也。國語，虢文公曰：三時務農，一時講武。〉爾乃列輕武，整戎剛。〈輕、武、戎、剛，四車名也。司馬彪續漢書曰：輕車，古之戰車也。不巾不蓋。韓子曰：管仲之始治也，桓公武車。元戎，已見上文。輕武，卒名也。戎剛，車名也。東京賦總輕武於後陳，奏嚴鼓之嘈囐。漢書曰：衛青令武剛車環為營。張晏曰：兵車也。〉建雲髦，啟雄芒。〈雲髦，雲旆竿上施旄也。上林賦曰：連雲旆。髦與旄，古字通。子虛賦曰：建干將之雄戟。芒，鋒刃也。漢書，賈誼曰：解十二牛而芒刃不頓。〉駕紅陽之飛燕，驂唐公之驌驦。〈紅陽、飛燕，未詳。或曰：駿馬圖有含陽、侯驃，疑含即紅聲之誤也。左氏傳曰：唐成公有兩驌驦馬。馬融曰：驌驦，鴈也，馬似之。〉屯羽隊於外林，縱輕翼於中荒。〈羽隊，士負羽而為隊也。羽獵賦曰：蒙盾負羽而羅者以萬計。翼，左右甄也。越絕書曰：子胥兵分為兩翼，夜火相望。〉爾乃布飛羉〈或云，飛羅，盧端切。〉張脩罠。〈爾雅曰：彘罟謂之羉。或作罠，音旻。夫然羉、罠一以為對，恐互體。廣雅曰：罠，兔罟也。劉逵吳都賦注曰：罠，麋網也。然張氏之意，蓋同劉說。羉或為羅。〉陵黃岑，挂青巒。〈爾雅曰：巒，嶞也。郭璞曰：山嶞長者，荊州謂之巒。〉畫長豁以為限，帶流谿以為關。既乃內無疏蹊，外無漏跡。〈廣雅曰：疏，通也。七啟曰：下無漏跡，上無逸飛。〉叩鉦數校，舉麾旌獲。〈周禮曰：鼓鉦鳴鐲車皆行。鄭玄曰：鐲，鉦也。散為陣列而行也。漢書曰：大校獵。如淳曰：合軍聚?，有幡校也。周禮曰：建大麾以田。鄭玄曰：不在九旗之中。周禮曰：服不氏，射則贊張侯，以旌居乏而待獲。鄭玄曰：待獲射者，舉旌以獲也。〉彀金機。馳鳴鏑。〈說文曰：彀，張弓弩。機，弩牙也，以金為之。漢書曰：冒頓乃作為鳴鏑。音義曰：箭，鏑也。如今鳴箭是也。〉剪剛豪，落勁翮。車騎競騖，駢武齊轍。〈說文曰：騖，亂馳也。駢，並也。毛萇詩傳曰：武，跡也。杜預左氏傳注曰：轍，車跡也。〉翕忽揮霍，雲迴風烈。〈孫卿子曰：下之和上，譬猶響之應聲，影之隨形。〉舉戈林竦，揮鋒電滅。〈東京賦曰：戈矛若林。廣雅曰：竦，立也。〉仰傾雲巢，俯殫地穴。〈周禮有穴氏。鄭玄曰：穴，搏蟄獸所藏者也。〉乃有圓文之(犬幵)，班題之(犬從)。〈毛萇詩傳曰：豕一歲曰(犬幵)。又鄭玄曰：豕生三子曰(犬從)也。然此(犬幵)、(犬從)，指諸獸，不專論豕也。〉鼓鬣風生，怒目電瞛。〈瞛，光也，七從切。〉口齩霜刃，足撥飛鋒。〈說文曰：齩，齧骨也，胡狡切。廣雅曰：撥，除也，補達切。〉齀林蹶石，扣跋幽叢。〈齀，以鼻搖動也，五忽切。郭璞爾雅注曰：蹶，動搖之貌也，居月切。孔安國論語注曰：扣，擊也。毛萇詩傳曰：跋，躐也。扣跋，或謂卻伏也。〉於是飛黃奮銳，賁石逞技。〈史記曰：蜚廉以材力事殷紂。尸子，中黃伯曰：余左執太行之獶，而右搏雕虎。說苑曰：勇士孟賁，水行不避蛟龍，陸行不避虎狼。吳越春秋曰：夫差使王孫聖占夢，聖曰：占之不吉。王怒，使力士石蕃以鐵椎椎殺聖。張華博物志曰：石蕃，衛臣也。背負千二百斗沙。〉蹙封狶，僨馮豕。淮南子曰：伍胥曰：吳為封狶脩蛇。小雅曰：封，大也。方言曰：南楚人謂豬為狶。爾雅曰：僨，僵也，甫運切。僨或為㩌，非也。王逸楚辭注曰：馮，大也。拉甝虪，挫獬廌。〈爾雅曰：甝，白虎。虪，黑虎。張揖漢書注曰：獬廌，似鹿而一角也。〉勾爪摧，鋸牙捭。〈淮南子曰：勾爪、鋸牙，於是摯矣。說文曰：捭，兩手擊也，補買切。〉瀾漫狼藉，傾榛倒壑。〈說文曰：草編狼藉也。〉殞胔挂山，僵踣掩澤。〈鄭玄周禮注曰：四足死者曰胔。爾雅曰：僵，仆也。郭璞爾雅注曰：踣，前覆也。張揖上林賦注曰：掩，覆也。〉藪為毛林，隰為丹薄。〈鄭玄周禮注曰：澤無水曰藪也。廣雅曰：草叢生曰薄。〉於是撤圍頓罔，卷旆收鳶。〈鄭玄禮儀注曰：撤，除也。頓，猶捨也。禮記曰：前有塵埃，則載鳴鳶。〉虞人數獸，林衡計鮮。〈周禮有虞人，又有林衡。孔安國尚書傳曰：鳥獸新殺曰鮮。〉論最犒勤，息馬韜弦。〈張晏漢書注，最，功第一也。西京賦曰：犒勤賞功。杜預左氏傳注曰：犒，勞也。又曰：韜，藏也。〉肴駟連鑣，酒駕方軒。〈說文曰：鑣，馬銜也。西京賦曰：酒車酌醴，方駕授饔。〉千鐘電釂，萬燧星繁。〈孔叢子曰：堯飲千鐘。西京賦曰：升觴舉燧，既釂鳴鍾。說文曰：釂，飲酒盡也。〉陵阜霑流膏，谿谷厭芳煙。歡極樂殫，迴節而旋。〈鄭玄周禮注曰：節，信也。行者所執之信也。〉此亦田游之壯觀，子豈能從我而為之乎？」〈封禪文曰：天下之壯觀。〉公子曰：「余病，未能也。」

　　大夫曰：「楚之陽劍，歐冶所營。〈越絕書曰：楚王召風胡子而問之曰：寡人聞吳有干將，越有歐冶子，寡人願齎邦之重寶，請此二人作為鐵劍，可乎？於是風胡子之吳，見歐冶、干將，使之作鐵劍三枚，一曰龍淵；二曰太阿；三曰工市。陽劍，見下文。〉邪谿之鋌，赤山之精。〈越絕書曰：越王勾踐有寶劍五，聞於天下。客有能相劍者，名曰薛燭，王召而問之，對曰：當造此劍之時，赤堇之山破而出錫，若耶之溪涸而出銅。許慎淮南子注曰：鋌，銅鐵璞也，徒鼎切。精，謂其中尤善者。〉銷踰羊頭，鏷越鍛成。〈淮南子曰：苗山之鋌，羊頭之銷，雖水斷龍髯，陸剸兕甲，莫之服帶。許慎曰：銷，生鐵也。高誘曰：苗山利金，所出羊頭之銷，白羊子刀也。鏷，或謂為鍱。廣雅曰：鍱，鋌也。謝承後漢書曰：孝章皇帝賜諸尚書劍，手自署姓名，尚書陳寵濟南鍛成。蒼頡書曰：鍛，椎也。〉乃鍊乃鑠，萬辟千灌。〈說文曰：煉，冶金也。賈逵國語注曰：鑠，銷也。說文曰：銷，鑠金也。辟，謂疊之。灌，謂鑄之。典論曰：魏太子丕造百辟寶劍，長四尺。王粲刀銘曰：灌辟以數，質象以呈。〉豐隆奮椎，飛廉扇炭。〈越絕書，薛燭曰：當造此劍之時，雨師灑掃，雷公擊橐，蛟龍捧爐，天帝裝炭。思玄賦注曰：豐隆，雷公也。王逸楚辭注曰：飛廉，風伯也。〉神器化成，陽文陰縵。〈吳越春秋曰：干將者，吳人。造劍二枚，一曰干將，二曰莫耶。莫耶者，干將之妻名也。干將曰：吾師之作冶也，金鐵之類不銷，夫妻俱入冶爐之中。莫耶曰：先師親爍身以成物，妾何難也。於是干將夫妻乃斷髮揃爪，投之爐中，使童女三百鼓橐裝炭，金鐵乃濡，遂以成劍。陽曰干將，而作龜文；陰曰莫耶，而漫理。干將匿其陽，出其陰而獻之闔閭。闔閭甚重之。〉流綺星連，浮綵豔發。〈綺，光色也。越絕書曰：王取純鈞。薛燭觀其釧爛如列星之行。典論曰：太子丕劍銘曰：流采色，似采虹。釧，齒掾切。〉光如散電，質如耀雪。〈莊子曰：此劍一用，如雷霆之震也。魏文帝大牆上蒿行曰：我帶長寶劍，光白如積雪。〉霜鍔水凝，冰刃露潔。〈典論曰：魏太子丕造素質，堅而似霜。造匕首，理似堅冰。聲類曰：鍔，刀刃也。字書曰：凝，冰之潔也。越絕書曰：王取純鈞，薛燭觀其光，如水之溢於塘；觀其文，煥煥如冰之將釋。〉形冠豪曹，名珍巨闕。〈越絕書曰：越王取豪曹，薛燭曰：豪曹非寶劍也。夫寶劍五色並見，莫能相勝，曹已擅名矣，非寶劍也。王取巨闕，曰：非寶劍也。夫寶劍者，金錫和銅而不離，今巨闕已離矣，非寶劍也。〉指鄭則三軍白首，麾晉則千里流血。〈越絕書曰：楚王作鐵劍三枚，晉、鄭聞而求之，不得。興師圍楚之城，三年不解。於是楚引太阿之劍，登城而麾之，三軍破敗，士卒迷惑，流血千里，晉、鄭之軍頭畢白也。〉豈徒水截蛟鴻，陸灑奔駟，〈韓非子曰：負長劍，赴榛薄，折兕豹，赴深淵，斷蛟龍。戰國策曰：蘇秦曰：韓卒之劍，水擊鴻鴈。越絕書曰：勾踐示薛燭巨闕曰：吾坐露壇之宮，有駟駕白鹿而過者，車奔馬騰，吾引劍而指之，駟駕上飛揚，不知其絕也。〉斷浮翮以為工，絕重甲而稱利云爾而已哉！〈浮翮，鴻鴈也，已見上注。史記，蘇秦說韓王曰：韓卒之劍，當敵則斬堅甲。〉若其靈寶，則舒辟無方，奇鋒異模。〈說文曰：舒，申也。晉灼漢書注曰：方，常也。鄭玄毛詩箋曰：模，法也。〉形震薛蜀，光駭風胡。〈越絕書為燭，吳越春秋為蜀。蓋一人也。〉價兼三鄉，聲貴二都。〈越絕書：勾踐示薛燭純鈞曰：客有買之者，有市之鄉二，駿馬千匹，千戶之都二，可乎？薛燭曰：雖傾城量金，珠玉滿河，猶不得此一物，況有市之鄉二，駿馬千匹，千戶之都二，何足言哉！然實二鄉，而云三者，避下文也。〉或馳名傾秦，或夜飛去吳。〈越絕書曰：闔廬無道，湛盧之劍去之入水。行湊楚，楚王臥而設湛盧之劍也。秦王聞而求之，不得，興師擊楚，曰：與我湛盧之劍，還師去汝。楚王不與。〉是以功冠萬載，威曜無窮。揮之者無前，擁之者身雄。〈說文曰：揮，奮也。漢書，元后詔曰：奮無前之威。〉可以從服九國，橫制八戎。〈過秦曰：秦人開關延敵，九國之師遯逃而不敢進。史記，趙良曰：五羖大夫相秦，施德諸侯，而八戎來服。〉爪牙景附，函夏承風。〈毛詩曰：祈父予王之爪牙。崔琰大將軍夫人寇氏誄曰：英雄景附。楊雄河東賦曰：函夏之大漢。家語，孔子曰：舜之為君，四海承風。〉此蓋希世之神兵，子豈能從我而服之乎？」〈魯靈光殿賦曰：邈希世而特出。〉公子曰：「余病，未能也。」

　　大夫曰：「天驥之駿，逸態超越。〈天驥，天馬也。驥或為機。傅玄乘輿馬賦曰：九方不能測其天機。列子，伯樂曰：九方皋之所觀天機也。〉稟氣靈淵，受精皎月。〈孔安國尚書傳曰：稟，受也。遯甲開山圖曰：隴西神馬山有淵池，龍馬所生。春秋考異郵曰：地生月精為馬。月數十二，故馬十二月而生。〉眸瞷黑照，玄采紺發。〈趙岐孟子注曰：眸，目瞳子也。說文曰：瞷，戴目也，音閑。說文曰：紺，深青而赤色。〉沬如揮紅，汗如振血。〈漢書，天馬歌曰：霑赤汗，染流赭。應劭曰：大宛馬，汗血霑濡也。流沬如赭也。韓康伯周易注曰：揮，散也。薛君韓詩章句曰：振，猶奮也。〉秦青不能識其?尺，方堙不能睹其若滅。〈呂氏春秋曰：古者善相馬者，管青相脣吻，秦牙相前，皆天下良士也。若趙之王良，秦之伯樂、九方堙，尤盡其妙矣。相馬經曰：夫法千里馬，有三十六尺四寸。列子，伯樂曰：天馬者，若滅若沒，若亡若失。若此者，絕塵弭轍。〉爾乃巾雲軒，踐朝霧。〈鄭玄周禮注曰：巾，猶衣也。雲軒，已見上。〉赴春衢，整秋御。〈秋御，秋駕也。司馬彪莊子注曰：秋駕，法駕也。〉虯蛹螭騰，麟超龍翥。〈甘泉賦曰：駟蒼螭兮六素虯。劉梁七舉曰：天馬之號，出自西域。纖阿為右，御以術儀；攬轡舒節，凌雲先螭。尸子曰：馬有騏驎徑駿。南都賦曰：馬鹿超而龍駿。〉望山載奔，視林載赴。氣盛怒發，星飛電駭。〈李尤七嘆曰：神奔電驅，星流矢驚，則莫若益野騰駒也。〉志凌九州，勢越四海。景不及形，塵不暇起。〈劉廣世七興曰：駿駔之馬，影不及形，塵不暇興也。〉浮箭未移，再踐千里。〈浮箭，謂漏刻也。〉爾乃踰天垠，越地隔。過汗漫之所不游，躡章亥之所未跡。〈准南子，若士曰：吾與汗漫，期於九垓之上。若士舉臂竦身而遂入雲中。又曰：禹乃使大章步自東極，至於西極，二億三萬三千五百里七十步；使豎亥步自北極，至於南極，二億三萬三千五百七十里。〉陽烏為之頓羽，夸父為之投策。〈春秋元命苞曰：陽成於三，故日中有三足烏，烏者陽精。山海經曰：夸父與日競走，渴飲河、渭，河、渭不足，北飲大澤，未至，道渴而死。棄其杖為鄧林。〉斯蓋天下之雋乘，子豈能從我而御之乎？」公子曰：「余病，未能也。」

　　大夫曰：「大梁之黍，瓊山之禾，〈大梁黍，未詳。瓊山禾，即崑崙之山木禾。山海經曰：崑崙之上，有木禾，長五尋，大五圍。〉唐稷播其根，農帝嘗其華。〈尚書，帝曰：汝后稷，播時百穀。賈誼曰：神農嘗百草之實，教人食穀者也。〉爾乃六禽殊珍，四膳異肴。〈周禮曰：庖人掌共六禽。鄭司農注曰：鴈、鶉、鷃、雉、鳩、鴿。禮記曰：孟春食麥與羊，孟夏食菽與雞，孟秋食麻與犬，孟冬食黍與彘。〉窮海之錯，極陸之毛。〈尚書曰：海物惟錯，禮記曰：加豆，陸產也。穀梁傳曰：凡地之所生，謂之毛。〉伊公𠆡鼎，庖子揮刀。伊公，伊尹也。韋昭漢書注曰：𠆡，灼也。庖子，庖丁也。味重九沸，和兼勺藥。〈呂氏春秋，伊尹說湯曰：凡味之本，水最為始。五味三和，九沸九變，為火之紀。高誘曰：紀，節也。味待火然後成，故曰火為之節也。文穎上林賦注曰：勺藥，五味之和。〉晨鳧露鵠，霜鵽黃雀。〈說苑曰：魏文侯嗜晨鳧。霜露降，鵠鵽美。南都賦曰：歸鴈鳴鵽。楚辭曰：煎鯖臛雀。王逸曰：臛，黃雀也。〉圜案星亂，方丈華錯。〈鹽鐵論曰：垂拱持案食者，不知蹠耒躬耕者之勤也。墨子曰：美食方丈，目不能遍視，口未能遍味也。列女傳曰：方丈於前，所甘不過一肉也。〉封熊之蹯，翰音之跖。〈左氏傳曰：晉靈公宰夫胹熊蹯不熟。禮記曰：雞曰翰音。呂氏春秋曰：善學者，若齊王之食雞也。食其跖數千，而後足也。〉鷰髀猩脣，髦殘象白。〈呂氏春秋，伊尹說湯曰：肉之美者，嶲鷰之髀。孫炎爾雅注曰：嶲，胡圭切。說文曰：髀，股外也，裨爾切。呂氏春秋，伊尹曰：肉之美者，猩猩之脣，髦象之約。高誘曰：髦，髦牛也，在西方。象，象獸也，在南方。取其遠方物之美也。髦象之肉美，貴異味也。殘、白，蓋煮肉之異名也。崔駰博徒論曰：鷰臛羊殘，炙鴈煮鳧。〉靈淵之龜，萊黃之鮐。〈七啟曰：寒方苓之巢龜。鹽鐵論曰：江湖之魚，萊、黃之鮐，不可勝也。漢書，東萊郡有黃縣。說文曰：鮐，海魚也，待來切。〉丹穴之鷚，玄豹之胎。〈山海經曰：丹穴之山有鳥焉，其狀如鶴，五采，名曰鳳。說文曰：鷚，鳥大鴝鶵。列女傳，陶答子妻曰：南山有玄豹。六韜曰：殷君玉杯象箸，不盛菽藿之羹，必將熊蹯豹胎也。〉燀以秋橙，酟以春梅。左氏傳，晏子曰：和如羹焉，水火醯醢鹽梅，以烹魚肉，燀之以薪。杜預曰：燀，炊之也。博物志曰：橙，似橘而非，若柚而有芬香。劉梁七舉曰：酟以醢䤈，和以密飴。廣雅曰：沾，溢也。酟與沾同也，他兼切。尚書曰：若作和羹。爾惟鹽梅。接以商王之箸，承以帝辛之杯。〈商王、帝辛，皆謂紂也。史記曰：帝乙崩，子辛立，是為帝辛，天下謂之紂。六韜曰：殷君陳玉杯象箸。韓子曰：紂為象箸。箕子曰：象箸玉杯，不盛菽藿者也。〉范公之鱗，出自九溪。〈陶朱公養魚經曰：威王聘朱公，問之曰：公家累億金，何術乎？朱公曰：夫為生之法五，水畜第一。所謂水畜者，魚池也。以六畝地為池，池中有九洲，即求懷子鯉魚，以二月上旬庚日內池中。養鯉者，鯉不相食，易長又貴也。〉頳尾丹鰓，紫翼青鬐。〈毛詩曰：魴魚頳尾。丹鰓，已見上文。上林賦曰：揵鬐掉尾，振鱗奮翼。〉爾乃命支離，飛霜鍔。〈莊子曰：朱泙漫學屠龍於支離益，殫千金之家，三年技成，而無所用其巧。司馬彪曰：朱，姓也；泙漫，名也。益，人名也。泙，普彭切。霜鍔，已見上文。〉紅肌綺散，素膚雪落。〈七啟曰：玄熊素膚。又曰：離若散雪。〉婁子之豪不能廁其細，秋蟬之翼不足擬其薄。〈孟子曰：離婁者，古明目者也。能視百步之外，見秋毫之末。楚辭曰：蟬翼為重。〉繁肴既闋，亦有寒羞。〈蒼頡篇曰：闋，訖也。周禮曰：朝事之籩。鄭司農曰：朝事，謂清朝未食，先進寒具口實之籩也。〉商山之果，漢皋之楱。〈漢書曰：四人者，秦之世，避而入商雒深山。已見西都賦。漢皋，已見南都賦。韓詩外傳曰：鄭交甫遵彼漢皋臺下。郭璞上林賦注曰：楱，亦橘之類也，音湊，或曰楱。〉析龍眼之房，剖椰子之殼。〈劉淵林吳都賦注曰：龍眼如荔枝而小，味甘。又曰：椰樹似檳榔，實大如瓠，裏有汁，美如蜜，核可作飲器，殼即核也。凡物內盛者皆謂之殼，苦角切，協韻，苦豆切。〉芳旨萬選，承意代奏。〈鄭玄周禮注曰：選，擇也。孔安國尚書傳曰：奏，進也。〉乃有荊南烏程，豫北竹葉。〈盛弘之荊州記曰：淥水出豫章康樂縣，其間烏程鄉，有酒官取水為酒，酒極甘美，與湘東酃湖酒，年常獻之，世稱酃淥酒。吳地理志曰：吳興烏程縣，酒有名。張華輕薄篇曰：蒼梧竹葉清，宜城九醞酒。〉浮蟻星沸，飛華蓱接。〈南都賦曰：醪敷徑寸，浮蟻如蓱。〉玄石嘗其味，儀氏進其法。〈博物志曰：玄石從中山酒家酤酒，酒家與之千日之酒。戰國策，魯君曰：昔帝女儀狄作酒而美，進之於禹也。〉傾罍一朝，可以流湎千日。〈薛君韓詩章句曰：齊顏色，均?寡，謂之流。閉門不出客，謂之湎。漢書，谷永曰：流湎媟嫚。千日，已見上文。〉單醪投川，可使三軍告捷。〈黃石公記曰：昔良將之用兵也，人有饋一簞之醪，投河，令?迎流而飲之。夫一簞之醪，不味一河，而三軍思為致死者，以滋味及之也。〉斯人神之所歆羨，觀聽之所煒曄也。〈毛詩曰：帝謂文王，無然歆羨，說文曰：歆，神食氣也。方言曰：煒，盛也。郭璞曰：暐曄，盛貌也。〉子豈能強起而御之乎？」公子曰：「耽口爽之饌，甘腊毒之味。〈老子曰：五味令人口爽。廣雅曰：爽，傷也。國語，單襄公謂魯成公曰：高位寔疾顛；厚味寔腊毒。賈逵曰：顛，隕也。腊，久也。言味厚者，其毒久。〉服腐腸之藥，御亡國之器。〈呂氏春秋曰：肥肉厚酒，以務相彊，命曰爛腸之食，亡國之器。象箸、玉杯，已見上文。〉雖子大夫之所榮，故亦吾人之所畏。余病，未能也。」

　　大夫曰：「蓋有晉之融皇風也，金華啟徵，大人有作。〈杜預左氏傳注曰：融，朗也。晉為金德，故曰金華。周易曰：利見大人。又曰：聖人作，而萬物睹。〉繼明代照，配天光宅。〈周易曰：明兩作離，大人以繼明照于四方。毛詩序曰：思文后稷，配天也。尚書序曰：昔在帝堯，光宅天下。〉其基德也，隆於姬公之處岐。〈姬公，文王也。國語曰：太上基德，十五王而始平之。孟子曰：昔文王之治岐也，仕者世祿。王處岐，已見思玄賦。〉其垂仁也，富乎有殷之在亳。〈尚書，仲虺曰：惟王克寬克仁，彰信兆民。孔國安曰：言湯有寬仁之德。尚書曰：湯既黜夏命，復歸於亳。〉南箕之風，不能暢其化。離畢之雲，無以豐其澤。〈尚書曰：星有好風，星有好雨。春秋緯曰：月失其行，離於箕者風；離於畢者雨。〉皇道煥炳，帝載緝熙。〈景福殿賦曰：樂我皇道。尚書，舜曰：有能奮庸，熙帝之載。詩曰：維清緝熙，文王之典。〉導氣以樂，宣德以詩。〈呂氏春秋曰：陶唐氏之化，陰多滯伏，陽道壅塞，人氣鬱閼，筋骨攣縮，作舞宣導之。國語曰：王將鑄無射，問律於泠州鳩，對曰：律，所以立均度，所以宣布哲人之令德，示民軌儀也。〉教清於雲官之世，治穆乎鳥紀之時。〈左氏傳曰：郯子來朝，公與之宴。昭子問焉，曰：少皞氏鳥名，何故也？郯子曰：昔者黃帝氏以雲紀，故為雲師而雲名。我高祖少皞摯之立也，鳳鳥適至，故以鳥紀，為鳥師而鳥名也。〉王猷四塞，函夏謐寧。〈毛詩曰：王猶允塞。猶與猷同，已見上文。爾雅曰：謐，寧也。〉丹冥投烽，青徼釋警。〈丹，南方朱冥也。楚辭曰：歷祝融於朱冥。王逸曰：朱冥之野也。青徼，東方也。呂氏春秋曰：禹東至青羌之野，南至交阯、丹粟。范曄後漢書，遼東徼外貊人寇右北平。張揖漢書注曰：徼，塞也。以木柵水中，為夷狄之界也。〉卻馬於糞車之轅，銘德於昆吳之鼎。〈老子曰：天下之道，卻走馬以糞。王弼曰：天下有道，脩於內而已。故卻走馬以糞田。東京賦曰：卻走馬以糞車。墨子曰：昔夏開使飛廉採金於山，以鑄鼎於昆吳。蔡邕銘論曰：呂尚作周太師而封齊，其功銘於昆吾之冶也。〉群萌反素，時文載郁。〈素，樸素也。東京賦曰：遵節儉，尚素樸。論語，子曰：周監於二代，郁郁乎文哉。〉耕父推畔，魚豎讓陸。〈文子曰：黃帝之化天下，田者讓畔。淮南子曰：黃帝化天下，漁者不爭坻。〉樵夫恥危冠之飾，輿臺笑短後之服。〈長楊賦曰：士有不談王道者，即樵夫笑之。韓非子曰：解其長劍，免其危冠。左氏傳曰：人有十等，皁臣僕，僕臣臺。莊子，魏太子謂莊周曰：吾王所見，唯劍士短後之服。王乃說之也。〉六合時邕，巍巍蕩蕩。〈呂氏春秋曰：神通乎六合。尚書曰：黎民於變時雍。論語，子曰：大哉堯之為君，蕩蕩乎民無能名焉；巍巍乎其有成功也。〉玄齠巷歌，黃髮擊壤。〈埤蒼曰：髫，髮也。髫與齠，古字通也，大聊切。列子曰：堯理天下，乃微服游康衢，聞兒童謠曰：立我蒸民，莫匪爾極；不識不知，順帝之則。毛詩曰：黃髮台背。爾雅曰：黃髮，壽也。論衡曰：堯時天下大和，百姓無事，有五十之人擊壤於塗也。〉解羲皇之繩，錯陶唐之象。〈周易曰：上古結繩而治。尚書大傳曰：唐、虞之象刑，赭衣不純；中刑雜屨，下刑墨幪。幪音蒙也。〉若乃華裔之夷，流荒之貊。〈左氏傳，孔子曰：裔不謀夏，夷不亂華。尚書曰：五百里荒服。又曰：二百里流。孔安國曰：要服之外，五百里也。周書曰：四夷九貊。孔晁曰：貊，夷之別也。〉語不傳於輶軒，地不被乎正朔。〈風俗通曰：秦周常以八月輶軒，使採異代方言，藏之祕府。春秋說題辭曰：蠻服流遠，正朔不及，盛德則感越裳重譯至也。〉莫不駿奔稽顙，委質重譯。〈毛詩曰：駿奔走在廟。喻巴蜀曰：稽顙來享。禮記曰：拜而後稽顙。左氏傳，狐突曰：策名委質，貳乃辟也。重譯，見上文。〉于時昆蚑感惠，無思不擾。〈毛詩序曰：文王德及鳥獸昆蟲焉。說文云：蚑，行也。凡生之類，行皆蚑也。毛詩曰：無思不服。應劭漢書注曰：擾，馴也。〉苑戲九尾之禽，囿棲三足之烏。〈春秋元命苞曰：天命文王以九尾狐。白虎通曰：禽者何，鳥獸之總名。明為人所禽制也。典引曰：三足軒翥於茂林。蔡邕曰：烏，反哺之鳥，至孝之應也。〉鳴鳳在林，夥於黃帝之園。〈禮瑞命記曰：黃帝服黃服，戴黃冠，齋于宮，鳳乃蔽日而來，止帝園，食竹實，棲帝梧桐，終不去。漢書曰：楚人謂多為夥。〉有龍游淵，盈於孔甲之沼。〈左氏傳，蔡墨曰：有夏孔甲，擾于有帝，帝賜之乘龍，河漢各二，各有雌雄也。杜預曰：孔甲，少康之後，九世之君也。〉萬物煙熅，天地交泰。〈周易曰：天地絪縕，萬物化醇。又曰：天地交泰。〉義懷靡內，化感無外。〈莊子，遍謂周曰：吾知道近乎無內，遠乎無外。〉林無被褐，山無韋帶。〈老子曰：聖人被褐懷玉。漢書，賈山上疏曰：夫布衣韋帶之士，脩身於內，成名於外。〉皆象刻於百工，兆發乎靈蔡。〈尚書曰：高宗夢得說，使百工營求諸野。乃審象旁求於天下。孔安國曰：審所夢之人，刻其形象也。史記曰：呂尚年老矣，以漁釣奸周。西伯將畋，卜之曰：所獲霸王之輔。於是西伯獵，果遇太公。論語，子曰：臧文仲居蔡。鄭玄曰：蔡，謂國君之守龜也。〉搢紳濟濟，軒冕藹藹。〈封禪書曰：因雜搢紳先生之略術。毛萇詩傳曰：濟濟，多威儀也。管子曰：先生制軒冕，足以著貴賤。廣雅曰：藹藹，盛也。〉功與造化爭流，德與二儀比大。」〈淮南子曰：大丈夫無為，與造化逍遙。周易曰：易有太極，是生兩儀。嚴君平老子指歸曰：功與造化爭流，德與天地齊光。〉言未終，公子蹶然而興，〈莊子曰：黃帝問廣成子，廣成子蹶然而起。司馬彪曰：蹶，疾起貌。〉曰：「鄙夫固陋，守此狂狷。〈鄙夫，已見西征賦。司馬遷書曰：請略陳固陋。論語，子曰：不得中行而與之，必也狂狷乎？狂者進取，狷者有所不為也。〉蓋理有毀之，而爭寶之訟解；〈莊子曰：庚市子肩之毀玉也。淮南子莊子后解曰：庚市子，聖人無慾者也。人有爭財相鬥者，庚市子毀玉於其間，而鬥者止。〉言有怒之，而齊王之疾痊。〈呂氏春秋曰：齊閔王病瘠，往宋迎文摯。文摯視王疾，謂太子曰：王病得怒當愈。愈則殺摯，如何？太子曰：臣當與母共請於王，必不殺子矣。摯往，不解屨，登床履衣，問王之疾，王怒，叱而起，病即瘳。將生烹文摯，太子與后請不得，遂烹文摯。司馬彪莊子注曰：痊，除也。〉向子誘我以聾耳之樂，棲我以蔀家之屋。〈老子曰：五音令人耳聾。周易曰：豐其屋，蔀其家。覆曖障光之物也。既豐其屋，又覆其家，屋厚家覆，闇之甚也。〉田游馳蕩，利刃駿足。既老氏之攸戒，非吾人之所欲。故靡得應子。〈老子曰：馳騁田獵，令人心發狂。〉至聞皇風載韙，時聖道醇。〈杜預左氏傳注曰：韙，是也，于匪切。尚書曰：政事惟醇。孔安國曰：醇，粹也。〉舉實為秋，摛藻為春。〈韓詩外傳曰：魏文侯之時，子質仕而獲罪，謂簡主，吾不復樹德。簡主曰：夫春樹桃李，夏以得蔭其下，秋得食其實。今子樹其非人也。答賓戲曰：摛藻如春華。〉下有可封之民，上有大哉之君。〈尚書大傳曰：周人可比屋而封。論語，子曰：大哉堯之為君，惟天為大，惟堯則之。民或為屋。〉余雖不敏，請尋後塵。」〈論語，顏回曰：回雖不敏，請事斯語。應瑗與桓元則書曰：敢不策馳，敬尋後塵。〉

文選考異

翫世高蹈：何校云「翫」，晉書作「超」。案：「翫」字非也。茶陵本云五臣作「越」。袁本云善作「翫」。此必欲改下文「玩志乎?妙」之「玩」為「翫」，誤以當此處。各本校語，皆據所見而不察也。但善作「越」之與作「超」，無明文以決之。
注「盤龍賁信越其藏」：袁本、茶陵本「盤」作「蟠」，「越」作「於」。案：二本是也。正文作「盤」，疑注更有「盤」、「蟠」異同之語，刪削不全。三國名臣序贊「初九龍盤」注引方言「蟠龍」，亦如此。蜀都賦「潛龍蟠於沮澤」，用字不同也。晉書作「蟠」，何、陳校改正文。考此篇善未必與晉書同。下「聾其山」，彼作「籠乘鳧」；「舟」，彼作「鷁」，與注不合，最為顯證。今各依其舊，亦不盡出。
於是殉華大夫：袁本、茶陵本「殉」作「徇」，注同。案：此蓋尤校改為「殉」。晉書作「殉」，但善未必同彼也。
注「溯向風也」：袁本、茶陵本無「風」字，是也。
注「山海經曰二負」：袁本、茶陵本「二」作「貳」，是也。
注「崱崚嶒而龍鱗」：袁本、茶陵本「崚嶒」作「繒綾」。案：二本是也，尤誤改之，說詳前。鍾山詩「崚嶒起青嶂」下晉書作「層陵」。
溯九秋之鳴飆：案：「溯」當作「愬」。注云「愬」與「溯」同。若正文作「溯」，不當有此注。蓋五臣改為「溯」，各本所見亂之。晉書上文「溯長風」及此皆作「愬」，下文「溯惠風於蘅薄」亦然，疑善皆作「愬」也。月賦「愬皓月而長歌」，西京賦「咸溯風而欲翔」，張載魏都賦注引作「愬」，皆可互證。
零雪寫其根：茶陵本云五臣作「零」。袁本云善作「雲」。案：「雲」但傳寫誤，此尤校改也。晉書作「雰」。
注「楊雄解嘲曰」：袁本、茶陵本「嘲」作「難」。案：「難」字是也。解難亦載本傳，與解嘲迥不相涉，不知者誤改耳。
注「操伯牙之號鍾兮」：袁本、茶陵本「伯」作「百」。案：此尤校改之也。
揮危絃則涕流：袁本云善作「流涕」。茶陵本云五臣作「涕流」。案：「流涕」但傳寫倒，此尤校改正之也。晉書不誤。
注「蒼頡曰」：何校「頡」下添「篇」字，陳同。各本皆脫。
注「宋玉風賦曰」：案：「風」當作「諷」。各本皆偽。
注「汲古文曰」：案：「汲」下當有「郡」字。各本皆脫。
彫閣霞連：案：「彫」當作「彤」。晉書不誤。彤，赤也。故曰「霞連」，與上句「翠觀岑青」，正為一例。此亦如侍遊曲阿後湖作之誤「彤雲」為「彫雲」，皆失其文義，所當訂正。
注「畫龍虯」：案：「虯」當作「蛇」，誤用正文中「虯」字改也。上注云「虯龍也」，故復引此以申明之耳。或據此謂招魂別有作「虯」之本，大誤。
溯蕙風於衡薄：袁本、茶陵本「蕙」作「惠」，「衡」作「蘅」。案：晉書同此，尤校改也。各本善注中字皆作「蕙」、「衡」，考魏都賦注及洛神賦，乃「惠」、「蘅」之誤。尤所改非。
注「杜預左氏傳曰」：何校「傳」下添「注」字，是也。各本皆脫。
拔靈芝：袁本云善作「雲」。茶陵本云五臣作「靈」。案：此尤校改也。詳善引西京賦以注「靈芝」，「靈」字似是，晉書亦作「靈」。
注「管仲之始治也」：袁本、茶陵本「治」作「化」，是也。
注「輕武卒名也」下至「奏嚴鼓之嘈囐」：袁本、茶陵本無此二十五字。案：無者最是。此或記於旁，以駮善「輕武戎剛四車名」之解。尤延之不察，誤取以增多。
注「環為營」：袁本、茶陵本「環」上有「自」字，是也。
注「或云飛羅」：案：此四字不當有，各本皆衍。
注「音旻夫」：案：「夫」當作「天」。各本皆偽。此必出郭璞音。
注「然羉罠一以為對恐互體廣雅曰罠兔罟也」：袁本、茶陵本作「然兔罠也」四字。案：各本皆誤，無以考也。
畫長豁以為限：袁本、茶陵本「豁」作「壑」，云善作「豁」。案：「豁」字義不可通，恐各本所見傳寫誤。晉書亦作「壑」。
叩鉦數校：案：晉書「數」作「散」。詳注云「散為陳列而行」，是善自作「散」。袁、茶陵所載五臣向注云「以數立功校之法」，是五臣乃作「數」，各本皆以五臣亂善而失著校語，非。
注「待獲射者」：何校「射」上添「待」字，「者」下添「中」字，是也。各本皆脫。
雲迴風烈：袁本、茶陵本下有「聲動響飛形移景發」二句，尤本脫去，當補。晉書亦有。
齀林蹶石：案：「齀」當作「(鼻兀)」。各本皆誤。詳善音五忽切，此字從「兀」明甚。集韻十一沒云「(鼻兀)，獸以鼻搖動」，最可證。晉書亦誤「齀」。音義云音「瓦」。「瓦」即「兀」之誤。
注「史記曰蜚廉」：袁本、茶陵本「蜚」作「飛」，是也。
注「伍胥曰」：袁本、茶陵本「伍」下有「子」字。案：各本皆誤，當作「申包胥曰」。
注「鄭玄禮儀注曰」：茶陵本「禮儀」作「儀禮」，是也。袁本亦誤倒。
注「鏷或謂為鍱」：案：「謂」字不當有。各本皆衍。
注「如雷霆之震也」：袁本、茶陵本作「而雷之震電之霍」。案：此尤延之用今本莊子說劍校改。
注「則莫若益野驣駒也」：袁本、茶陵本「驣」作「騰」。案：「驣」即「騰」別體字。
子豈能從我而御之乎：袁本云善無「能」字。茶陵本云五臣有。案：二本所見無者傳寫脫。此尤延之校改添之也。晉書亦有。
注「煎鯖臛雀」：案：「鯖」當作「鰿」。各本皆誤。此所引大招文。
注「取其遠方物之美也」：袁本、茶陵本「取其遠方物之」六字，作「約」一字。案：二本是也。今本味篇注正如此，未悉尤增多何據也。
注「寒方苓之巢龜」：案：「方」當作「芳」，各本皆偽。
注「鷚鳥大鴝鶵」：袁本、茶陵本無「鴝」字，「鶵」下有「也」字。案：二本是也。此所引「隹」部「雡」，下文善謂「鷚」即「雡」耳。
注「韓詩外傳曰鄭交甫遵彼漢皋臺下」：案：此十四字不當有。上云「漢皋已見南都賦」，複出，非也。各本皆衍。
注「或曰楱」：案：此文當有脫文。各本皆同，無以補之。
注「吳地理志曰」：何校「吳」下添「錄」字，陳同，是也。各本皆脫。
耽口爽之饌：案：「口爽」當作「爽口」。袁本云善作「口爽」。茶陵本云五臣作「爽口」。各本所見皆傳寫誤。善注引「五味令人口爽」以注「爽口」，即但取義同，不拘語倒之例。不知者泥之，改正文以順注，失之甚矣。晉書亦作「爽口」。又案：下文「誘我以聾耳之樂」，善引「五音令人耳聾」，更例之可知者也。
注「國語曰」下至「仕者世祿」：袁本、茶陵本無此二十八字，有「文」字，屬下「王處岐」為句，是也。
注「尚書曰湯既黜夏命」：陳云「書」下脫「序」字，是也。各本皆脫。
囿棲三足之烏：何校「烏」改「鳥」。袁本云善作「烏」。茶陵本云五臣作「鳥」。案：「鳥」字協韻，善不得作「烏」，但傳寫誤。袁、茶陵據所見為校語，非。晉書亦作「鳥」。
故靡得應子：袁本、茶陵本「得」下有「而」字。案：有者是也。晉書亦有。
詔
詔
主条目：詔 (劉徹)
　　漢武帝

　　詔曰：蓋有非常之功，必待非常之人。故馬或奔踶而致千里，〈善曰：言馬不良，或奔或踶，御之以道，而致千里之塗。聲類曰：踶，躡也，杜計切。〉士或有負俗之累而立功名。〈晉灼曰：被世譏論也。善曰：越絕書曰：有高世之材者，必有負俗之累也。〉夫泛駕之馬，跅弛之士，亦在御之而已。〈應劭曰：泛，覆也。馬有餘氣力，乃能敗駕。泛，方奉切。如淳曰：弛，廢也。士行卓異，不入俗檢，如見斥逐也。跅音拓，或曰音尺。〉其令州縣察吏民有茂才異等，〈應劭曰：舊言秀才，避光武諱，改稱茂才。異等者，越等軼群，不與凡同也。善曰：察，觀也。察審知然後薦之也。〉可為將相及使絕國者。〈善曰：桓子新論，雍門周曰：遠赴絕國，無相見期。〉


賢良詔
主条目：賢良詔
　　漢武帝

　　朕聞昔在唐虞，畫象而民不犯。〈應劭曰：二帝但畫衣冠章服，而民不敢犯也。善曰：尚書大傳曰：唐、虞象刑而民不敢犯。墨子曰：畫衣冠而民不犯。〉日月所燭，罔不率俾。〈善曰：大戴禮，孔子曰：昔舜出入日月，罔不率俾。孔安國尚書傳曰：無不循化而使也。〉周之成康，刑措不用，德及鳥獸；〈善曰：紀年曰：成康之際，天下安寧，刑措四十年不用。毛詩序曰：文王受命，樂其有靈德以及鳥獸焉。尸子曰：湯之德及鳥獸矣。〉教通四海，海外肅慎。〈晉灼曰：東夷傳，肅慎，今挹婁地是也，在天餘之東北千餘里，大海之濱。善曰：大戴禮，孔子曰：昔舜，西王母來獻其白玉琯，云教通于四海，海外肅慎。挹，於甲切。〉北發渠搜，氐羌來服。〈晉灼曰：北發，似國名也。應劭曰：禹貢，析支、渠搜屬雍州，在金河關之西。善曰：北發，國名也。大戴禮，北發、渠搜，氐、羌來服。鄭玄詩箋曰：氐、羌，夷狄國別，在西方也。〉星辰不孛，日月不蝕，山陵不崩，川谷不塞。〈善曰：大戴禮曰：聖人有國，則日月不蝕，星辰不孛，川澤不竭，山不崩解，陵不絕矣。〉麟鳳在郊藪，河洛出圖書。〈善曰：禮記曰：聖王所以順，故鳳凰騏麟，皆在郊藪。周易曰：河、洛出圖書，聖人則之。〉嗚呼！何施而臻此乎？

　　今朕獲奉宗廟，夙興以求，夜寐以思，若涉淵水，未知所濟。〈善曰：尚書曰：予唯小子，若涉淵水，予惟往求朕攸濟。〉猗歟偉歟！何行而可以彰先帝之洪業休德？〈如淳曰：猶詩曰猗歟那歟也。猗，美也。偉，大也。歟，辭也。言美而且大。〉上參堯舜，下配三王，朕之不敏，不能遠德，此子大夫之所睹聞也。〈善曰：國語，越王勾踐曰：苟聞子大夫之言。賈逵曰：親而近，故曰子大夫也。〉賢良明於古今王事之體，受策察問，咸以書對。著之于篇，朕親覽焉。

文選考異

罔不率俾：袁本、茶陵本「罔」作「莫」，注同。案：二本是也。漢書正作「莫」。
注「在金河關之西」：何校「金」下添「城」字，陳同，是也。各本皆脫。
若涉淵水未知所濟：袁本、茶陵本云善無「涉」字。案：漢書有，此尤延之校添之也。
朕之不敏不能遠德：袁本、茶陵本云善無「不敏」二字。案：漢書有，此尤延之校添之也。}}

冊
〈說文曰：冊，符命也。諸侯進受於王，象其禮，一長一短，中有二編也。〉

冊魏公九錫文
〈范曄後漢書曰：曹操自為魏公，加九錫。韓詩外傳曰：諸侯之有德，天子錫之。一錫車馬，再錫衣服，三錫虎賁，四錫樂器，五錫納陛，六錫朱戶，七錫弓矢，八錫鈇鉞，九錫秬鬯，謂之九錫也。〉

主条目：冊魏公九錫文
　　潘元茂〈文章志曰：潘勗，字元茂，獻帝時為尚書郎，遷東海相，未發，拜尚書左丞，病卒。魏錫，勗所作。〉

　　制詔：〈蔡邕獨斷曰：制詔者，王之言必為法制也。詔，猶誥也。三代無其文，秦、漢有也。〉使持節丞相領冀州牧武平侯：〈魏志曰：建安元年，天子假太祖節鉞，封武平侯。建安九年，領冀州牧也。〉朕以不德，少遭閔凶，越在西土，遷于唐衛。〈朕，謂獻帝也。左氏傳，楚子曰：不穀不德，少主社稷。又，楚少宰如晉師曰：寡君少遭閔凶。又，厚成叔弔于衛曰：聞君不撫社稷而越在佗境。尚書曰：逷矣西土之人。范曄後漢書獻帝紀曰：初平元年，遷都長安。興平二年，車駕東歸。李(人霍)復追戰，王師敗，帝渡河，幸安邑。建安元年六月，幸聞喜。七月，車駕至洛陽。漢書，河東郡有安邑縣、聞喜縣，然自聞喜入洛，必塗經河內，河內本衛國，河東本唐堯所封，故曰唐衛也。〉當此之時，若綴旒然，〈公羊傳曰：君若贅旒然。何休曰：旒，旗旒也。贅，猶綴也。以譬者，言為下所執持東西耳。〉宗廟乏祀，社稷無位，群凶覬覦，分裂諸夏，〈左氏傳，師服曰：民服事其上而下無覬覦。杜預曰：下不冀望上位也。說文曰：覬，幸也。覦，欲也。〉一人尺土，朕無獲焉。〈孟子曰：紂之去武丁未久也，尺地莫非其有也，一民莫非其臣也。〉即我高祖之命，將墜於地，朕用夙興假寐，震悼于厥心。〈論語，子貢曰：文武之道，未墜於地。毛詩曰：夙興夜寐。又曰：假寐永歎。楚辭曰：心震悼而不敢。〉曰：惟祖惟父，股肱先正，其孰恤朕躬。〈尚書曰：臣作朕股肱耳目。又曰：亦惟先正，克左右昭事厥辟。又曰：惟祖惟父，其伊恤朕躬。鄭玄曰：先正，先臣為公卿大夫也。〉乃誘天衷，誕育丞相。〈左氏傳，?武與衛人盟曰：用昭乞盟于爾大神，以誘天衷。毛萇詩傳曰：誕，大也。鄭玄曰：大矣后稷之生也。〉保乂我皇家，弘濟于艱難，朕實賴之。〈尚書，周公曰：天壽平格，保乂有殷。又曰：用敬保元子釗，弘濟于難。左氏傳，然明曰：鄭國其實賴之。〉今將授君典禮，其敬聽朕命：

　　昔者，董卓初興國難，群后失位，以謀王室。君則攝進，首啟戎行，此君之忠於本朝也。〈魏志曰：董卓廢帝為弘農王而立獻帝，將軍袁紹等同時俱赴。卓兵彊，莫敢先進。太祖遂引兵西。左氏傳，王子朝告于諸侯曰：釋位以間王政。又曰：會于洮，謀王室也。服虔曰：諸侯釋其私政而佐王室。〉後及黃巾，反易天常，侵我三州，延于平民。君又討之，剪除其跡，以寧東夏，此又君之功也。〈魏志曰：青州黃巾，?有百餘萬，入兗州，遂轉入東平。太祖遂進兵擊黃巾於壽張東，破之。黃巾至濟北，乞降。左氏傳，太史克曰：顓頊氏有不材子，以亂天常。尚書曰：蚩尤惟始作亂，延及平民。〉韓暹楊奉，專用威命，又賴君勳，克黜其難。〈魏志曰：韓暹、楊奉以天子還洛陽，奉別屯梁，太祖遂至洛陽，遯走。公征奉，奉南奔袁術，遂攻其梁屯，拔之。〉遂建許都，造我京畿，設官兆祀，不失舊物，天地鬼神，於是獲乂，此又君之功也。〈魏志曰：建安元年，洛陽殘破，太祖都許。至是宗廟社稷制度始立。周禮曰：設官分職。又曰：兆五帝於四郊。鄭玄曰：兆為壇之營域也。左氏傳，五員曰：少康祀夏配天，不失舊物。〉袁術僭逆，肆于淮南，懾憚君靈，用丕顯謀，蘄陽之役，橋蕤授首，〈魏志曰：袁術，字公路，欲稱帝於淮南。術侵陳，公東征之。術聞公自來，棄軍走，留其將橋蕤。公擊破蕤等，斬之。左氏傳曰：肆於民上。杜預曰：肆，施也。蘄縣屬沛，在陳之東也。〉稜威南厲，術以殞潰，此又君之功也。〈魏志曰：術為太祖所敗，欲至青州從袁譚，發病，道死。漢書，武帝報李廣曰：威稜憺乎鄰國。鄭玄論語注曰：厲，嚴整也。左氏傳曰：民逃其上曰潰。〉迴戈東指，呂布就戮，〈魏志曰：呂布，字奉先，五原人也，為兗州牧。建安三年，公東征，大破之，布乃還固守。公遂決泗、沂水以灌城，禽布，殺之。長楊賦曰：迴戈邪指，南越相夷。〉乘軒將反，張揚沮斃，眭固伏罪，張繡稽服，此又君之功也。〈魏志曰：張揚，字稚叔，雲中人。董卓以為建義將軍。建安四年，公還昌邑，張揚將楊醜殺揚以應太祖，揚將眭固殺醜將其?，欲北合袁紹。太祖遣史渙邀擊之，殺固。又曰：張繡，武威人，驃騎將軍濟族子也。濟死。繡領其?屯宛。太祖南征，軍育水，繡等舉降。左氏傳曰：楚王告令尹，改乘轅而北之。毛萇詩傳曰：沮，壞也。〉袁紹逆常，謀危社稷，憑恃其?，稱兵內侮。〈魏志曰：袁紹，字本初，汝南人。天子以紹為太尉。會太祖迎天子都許，紹擇精卒十萬，騎萬匹，將攻許也。〉當此之時，王師寡弱，天下寒心，莫有固志。〈寒心，已見上文。周易曰：執用黃牛，固志也。〉君執大節，精貫白日，〈論語，曾子曰：臨大節而不可奪。戰國策，唐雎謂秦王曰：聶政之刺韓樏也，白虹貫日。〉奮其武怒，運諸神策，致屆官渡，大殲醜類，〈魏志，建安五年，公軍官渡。袁紹遣車運穀，使淳于瓊送之。公擊瓊，斬之，紹?大潰，紹棄軍走。毛詩曰：致天之罰，屆于牧之野。鄭玄曰：致天所以罰殛紂也。爾雅曰：殲，盡也。醜，?也。〉俾我國家，拯於危墜，此又君之功也。〈說文曰：出溺為拯也。〉濟師洪河，拓定四州，〈青、冀、幽、并也。〉袁譚高幹，咸梟其首。〈魏志曰：紹出長子譚領青州。又曰：建安十年，公攻袁譚，破之，斬譚。又曰：袁紹以甥高幹領并州牧，公征幹，幹遂走荊州，上洛都尉王琰捕斬之。漢書音義曰：懸首於木上曰梟。〉海盜奔迸，黑山順軌，此又君之功也。〈魏志曰：公東征海賊管承至淳于，遣樂進擊破之，承走入海隝。又曰：黑山賊張燕率其?降，封為列侯。〉烏丸三種，崇亂二世，袁尚因之，逼據塞北，〈魏志曰：三郡烏丸，承天下亂，破幽州，略有漢民。袁紹皆立其酋豪為單于。遼西單于蹋頓尤強，故尚兄弟歸之，數入塞為害。尚書，周公曰：乃大降罰，崇亂有夏。孔安國云：崇，重也。〉束馬懸車，一征而滅，此又君之功也。〈魏志曰：君北征三郡烏丸，袁尚、袁熙與蹋頓、遼西單于樓班、右北平單于巨祗等數萬騎逆軍，公縱兵擊之，虜?大崩，斬蹋頓，尚奔遼東，遼東太守公孫康即斬尚、熙等，傳其首。管子曰：桓公征孤竹之君，懸車束馬，踰太行至卑耳之山。〉劉表背誕，不供貢職，王師首路，威風先逝，百城八郡，交臂屈膝，此又君之功也。〈魏志曰：建安十三年，公南征劉表。表卒，其子琮降。左氏傳，楚伯州犁謂鄭行人揮曰：子姑憂子皙之欲背誕也。管仲曰：爾貢苞茅不入，王祭不供。廣雅曰：首，向也。戰國策，張儀曰：交臂而事齊、楚。檄蜀文曰，匈奴屈膝請和。〉馬超成宜，同惡相濟，濱據河潼，求逞所欲，殄之渭南，獻馘萬計，遂定邊城，撫和戎狄，此又君之功也。〈魏志曰：建安十六年，關中諸將馬超、韓遂、成宜等反，超等屯潼關，公西征，與超等夾關戰，公乃分兵結營於渭南，賊夜攻營，伏兵擊破之，斬成宜。周書，太公曰：同惡相助，同好相趨。思賢賦曰：飄飄神舉，求逞所欲。小雅曰：殄，盡也。毛詩曰：在泮獻馘。鄭玄曰：馘，所格者左耳也。羽獵賦曰：杖鏌鎁而羅者以萬計。長楊賦曰：永無邊城之災。左氏傳，晉侯謂魏絳曰：子教寡人和諸戎狄。〉鮮卑丁令，重譯而至，箄于白屋，請吏帥職，此又君之功也。〈鮮卑、丁令，二國名。重譯，已見上文。張茂先博物志曰：北方五狄：一曰匈奴，二曰穢貊，三曰密吉，四曰箄于，五曰白屋。然白屋，今之靺羯也；箄于，今之契丹也。本並以箄于為單于，疑字誤也。箄，音必計切。劉淵林魏都賦注曰：北羈單于白屋。范曄後漢書曰：單于謂耿恭曰：若降者當封為白屋王。漢書曰：邛笮請吏，比西南夷也。又曰：滇王降請吏，然請吏，請漢為之置吏也。〉君有定天下之功，重以明德，〈左氏傳，史趙曰：舜重以明德，宣德於遠也。〉班敘海內，宣美風俗，旁施勤教，恤慎刑獄。〈尚書曰：旁作穆穆，弗迷文、武勤教。又曰：欽哉欽哉，惟刑之恤哉。又曰：文王罔逌兼于庶獄。庶，慎也。〉吏無苛政，民不回慝，〈禮記曰：孔子過山側，有婦哭於墓者，而使子貢問之，曰：昔者吾舅死於虎，夫又死焉，吾子又死焉。夫子曰：何不去也？曰：無苛政。左氏傳，季文子曰：少皞氏有不才子，曰：靖譖庸回，邪服蒐慝。杜預曰：回慝，惡也。〉敦崇帝族，援繼絕世，舊德前功，罔不咸秩。〈尚書曰：敦敘九族。鄭玄詩箋曰：崇，厚也。論語曰：繼絕世。周易曰：食舊德，貞厲終吉。尚書曰：咸秩無文。〉雖伊尹格于皇天，周公光于四海，方之薎如也。〈尚書曰：時則有若伊尹格于皇天。孝經曰：孝悌之至，通于神明，光于四海。法言曰：俗稱東方生之盛，其遺書薎如也。毛萇詩傳曰：薎，無也。〉

　　朕聞先王並建明德，胙之以土，分之以民，〈左氏傳曰：子魚曰，昔武王選建明德，以蕃屏周。又，?仲曰：天子建德，因生以賜姓，胙之以土，而命之氏。又，子魚曰：武王分康叔殷人七族。〉崇其寵章，備其禮物，所以蕃衛王室，左右厥世也。〈鄭玄禮記注曰：崇，猶尊也。禮記曰：以為旗章，以別貴賤。鄭玄曰：章，識也。尚書曰：統承先王，修其禮物。又曰：率由典常，以蕃王室。又曰：予欲左右有民。〉其在周成，管蔡不靖，〈尚書曰：武王既喪，管叔及其群弟乃流言於國。又曰：西土之人亦不靖。〉懲難念功，乃使邵康公錫齊太公履，東至于海，西至於河，南至于穆陵，北至于無棣，五侯九伯，實得征之。〈左氏傳，管仲對屈完之辭。〉世胙太師，以表東海。〈左氏傳，王使劉定公賜齊侯命曰：世胙太師，以表東海。杜預曰：表，顯也。〉爰及襄王，亦有楚人，不供王職。又命晉文，登為侯伯，錫以二輅，虎賁鈇鉞，秬鬯弓矢，大啟南陽，世作盟主。〈左氏傳曰：晉侯及楚人戰于城濮，楚人敗績。王策命晉侯為侯伯，賜之大輅戎輅，秬鬯一卣，虎賁三百人。又曰：晉文侯朝王，王與之陽樊攢茅之田，於是始啟南陽。又，范宣子曰：晉主夏盟。杜預曰：為諸夏盟主也。〉故周室之不壞，繄二國是賴。〈二國，齊、晉也。左氏傳，王使劉定公賜齊侯命曰：王室不壞，繄伯舅是賴。杜預曰：繄，發聲也。〉今君稱丕顯德，明保朕躬，奉答天命，導揚弘烈，〈尚書曰：王曰，公明保予沖子，稱丕顯德，以予小子，揚文武烈，奉答天命。〉綏爰九域，罔不率俾，〈尚書曰：綏爰有?，曰亡戲怠。韓詩曰：方命厥后，奄有九域。薛君曰：九域，九州也。尚書注曰：海隅日出，罔不率俾。〉功高乎伊周，而賞卑乎齊晉，朕甚恧〈女六切〉焉。〈漢書，哀帝詔曰：惟念德報未殊，朕甚恧焉。〉朕以眇身，託于兆民之上，〈漢書，宣帝詔曰：朕以眇身，奉承宗祖。又曰：託於兆民之上也。〉永思厥艱，若涉淵水，非君攸濟，朕無任焉。〈尚書曰：肆予沖人，永思厥艱。又曰：已予惟小子，若涉淵水，予惟往求朕攸濟。〉今以冀州之河東河內魏郡趙國中山鉅鹿常山安平甘陵平原凡十郡，封君為魏公，使使持節御史大夫慮，授君印綬冊書，金虎符第一至第五，竹使符第一至第十，〈魏志曰：天子使御史大夫郗慮持節策命公為魏公。司馬彪續漢書曰：慮字鴻豫，山陽人。應劭漢官儀曰：金銅虎符五，竹使符十。范曄後漢書，杜詩上書曰：舊制發兵，皆以虎符，其餘徵調竹使符。〉錫君玄土，苴以白茅，爰契爾龜，用建冢社。〈尚書緯曰：天子社，東方青，南方赤，西方白，北方黑。上冒以黃土，將封諸侯，各取方土，苴以白茅以為社。毛詩曰：爰始爰謀，爰契我龜。毛萇曰：契，問也。鄭玄曰：契灼其龜。毛詩曰：乃立冢社，戎醜攸行。毛萇詩傳曰：冢土，大社也。〉昔在周室，畢公毛公，入為卿佐，〈尚書曰：乃召畢公、毛公。孔安國曰：畢、毛，皆國名，入為天子公卿。〉周邵師保，出為二伯，〈尚書曰：召公為保，周公為師。鄭玄毛詩箋曰：召伯，姬姓也。作上公，為二伯。〉外內之任，君實宜之。其以丞相領冀州牧如故。今更下傳璽，肅將朕命，以允華夏，其上故傳武平侯印綬。〈應劭風俗通曰：諸侯有傳信，乃得舍於傳。故既下新傳，命上故傳及印綬也。尚書曰：肅將天威。又曰：夙夜出納朕命，惟允。爾雅曰：允，信也。〉今又加君九錫，其敬聽後命。〈左氏傳，宰孔曰：且有後命。〉以君經緯禮律，為民軌儀。〈家語，孔子曰：唐叔封於晉，以經緯其民。王肅曰：經緯，猶織以成之。國語，泠州鳩曰：爾民軌儀也。〉使安職業，無或遷志，是用錫君大輅戎輅各一，玄牡二駟。〈杜預左氏傳注曰：大輅，金輅；戎輅，戎車也。〉君勸分務本，嗇民昏作，〈左氏傳，臧文仲曰：貶食省用，務嗇勸分。杜預曰：勸分，有無相濟也。漢書，詔曰：農，天下之本也，而人或不務本而事末。尚書曰：惰農自安，弗昏作勞。〉粟帛滯積，大業惟興，是用錫君袞冕之服，赤舄副焉。〈韋昭漢書注曰：滯，積久也。易曰：富有之謂大業。韋昭漢書注曰：袞，卷龍衣，玄上纁下。冕，冠也。周禮曰：王之服屨，赤舄青絇也。〉君敦尚謙讓，俾民興行，〈杜預左氏傳曰：尚，上也。孝經曰：陳之以德義而民興行，先之以敬讓而民不爭。〉少長有禮，上下咸和，〈左氏傳，晉侯觀師曰：少長有禮，其可用也。孝經，子曰：上下無怨。尚書曰：用咸和萬人。〉是用錫君軒懸之樂，六佾之舞。〈周禮曰：小胥掌正樂懸之位，諸侯軒懸。鄭司農曰：軒懸，去一面也。左氏傳曰：公問羽數於?仲，?仲對曰：諸侯用六。杜預曰：六六三十六人也。〉君翼宣風化，爰發四方，〈尚書曰：予欲左右有民，汝翼；予欲宣力四方，汝為。毛詩曰：賦政于外，四方爰發。〉遠人回面，華夏充實，〈劇秦美新曰：海外遐方，回面內向。漢書班固昭紀贊曰：匈奴和親，百姓充實也。〉是用錫君朱戶以居。〈服虔漢書注曰：朱戶，天子之禮也。朱戶，赤戶也。潘勗集曰：制詔魏公，朱戶納陛，就所治作。〉君研其明哲，思帝所難，〈鄭玄周易注曰：研，喻思慮。哲，尚書，咎繇曰：在知人。禹曰：咸若時，惟帝其難之，知人則哲，能官人。〉官才任賢，群善必舉，〈尚書，伊尹曰：任官惟賢才。論語，子曰：舉善而教，不能則勸。〉是用錫君納陛以登。〈漢書音義，如淳注曰：刻殿基以為陛，以有兩旁上下安也。孟康曰：謂鑿殿基際為陛，不使露也。孟說是也，尊者不欲露而升陛，故內之霤也。〉君秉國之均，正色處中，〈毛詩曰：秉國之均，四方是維。尚書，王曰：正色率下。〉纖毫之惡，靡不抑退，〈謝承後漢書曰：李咸奏曰，春秋之義，貶纖介之惡，采毫毛之善。〉是用錫君虎賁之士三百人。〈虎賁三百人，已見上文。〉君糾虔天刑，章厥有罪，〈國語，敬姜曰：太史司載糾虔天刑。韋昭曰：糾，察也。虔，敬也。刑，法也。尚書曰：降災于夏，以章厥罪。〉犯關干紀，莫不誅殛，〈左氏傳，季孫盟臧氏曰：無或如臧孫紇干國之紀，犯門斬關。孔安國尚書傳曰：殛，誅也。〉是用錫君鈇鉞各一。〈蒼頡篇曰：鈇，椹也，質也。又曰：鉞，斧也。〉君龍驤虎視，旁眺八維，〈鄒陽上書曰：蛟龍驤首。周易曰：虎視眈眈。楚辭曰：引八維以自導也。〉揜討逆節，折衝四海，〈毛萇詩傳曰：揜，大也。漢書，主父偃說上曰：今以法割諸侯，則逆節萌起。晏子春秋，孔子曰：不出樽俎之間，而折衝千里之外，子之謂也。〉是用錫君彤弓一，彤矢百，玈弓十，玈矢千。〈杜預左氏傳注曰：彤，赤也。玈，黑也。弓一矢百，則矢千弓十矣。〉君以溫恭為基，孝友為德，〈毛詩曰：溫溫恭人，惟德之基。又曰：張仲孝友。〉明允篤誠，感乎朕思，〈左氏傳曰：高陽氏有子，明允篤誠。〉是用錫君秬鬯一卣，珪瓚副焉。〈孔安國尚書傳曰：黑黍曰秬，釀以鬯草。卣，中樽也。以圭為杓，謂之圭瓚。〉魏國置丞相以下群卿百僚，皆如漢初諸王之制。君往欽哉！敬服朕命。簡恤爾?，時亮庶功，用終爾顯德，對揚我高祖之休命。〈尚書，王曰：簡恤爾命，用成爾顯德。又曰：惟時亮天功。又曰：敢對揚天子休命。〉

文選考異

冊注「象其禮」：案：「禮」當作「札」，各本皆誤。
分裂諸夏：袁本、茶陵本作「連帶城邑」。案：魏志作「分裂諸夏」，尤延之據彼校改也。但善不必與彼同，似仍以二本為是。
注「為公卿大夫也」：陳云「為」，「謂」誤，是也。各本皆誤。
注「弘濟于難」：袁本、茶陵本「于」下有「艱」字，是也。
群后失位：袁本、茶陵本「失」作「釋」，云善作「失」。案：善引左傳注「釋位」，是自作「釋」，但傳寫誤為「失」耳。陳云「失」，「釋」誤，是矣。魏志亦作「釋」。
注「遯走」：陳云「遯」上脫「暹」字，是也。各本皆脫。
造我京畿：袁本、茶陵本「我」作「其」。案：魏志作「我」，尤據改。
乘軒將反：袁本云善作「軒」。茶陵本云五臣作「轅」。陳云據注似善本亦作「轅」。案：「軒」但傳寫誤也。魏志亦作「轅」。
致屆官渡：袁本云善作「度」。茶陵本云五臣作「渡」。案：魏志作「渡」，尤據改。各本注中字皆作「渡」，恐涉五臣耳。凡善「度」、五臣「渡」，其大概也，亦不盡出。
注「致天之罰屆」：陳云「罰」字衍，是也。各本皆衍。
注「君北征三郡烏丸」：陳云「君」，「公」誤，是也。各本皆誤。
注「尚奔遼東」：袁本、茶陵本無「尚」字。陳云脫「尚熙」二字，是也。
求逞所欲：茶陵本「逞所」作「所逞」，云五臣作「逞所」。袁本云善作「所逞」。案：善引思玄賦注「逞所欲」，是，但傳寫誤倒。魏志亦作「逞所」。
注「思賢賦曰飄飄神舉求逞所欲」：袁本、茶陵本「賢」作「玄」，無「求」字，是也。
箄于白屋：袁本、茶陵本「箄」作「單」。案：二本是也。注云「本並以箄于為單于，疑字誤也」。可見正文作「單」，故善依博物志定為「箄」。若先作「箄」，與注不相應矣。尤延之校改，似是實非。魏志作「單」，即善所謂「本並以為單」者。
注「劉淵林魏都賦注曰北羈單于白屋」：案：此有誤也。張載注魏都，不得言劉淵林。又「單」依文當作「箄」，今彼注作「北羈單于于白屋」，蓋亦誤。
注「文王罔逌兼于庶獄庶慎也」：袁本、茶陵本「逌」作「攸」，是也。案：此必尤誤改。
注「孔子過山側」：案：「山」上當有「太」字。各本皆脫。
注「邪服蒐慝杜預曰回」：袁本、茶陵本「邪服」作「服讒」。案：二本是也。「回」下當有「邪」字。此尤校添而錯誤。
繄二國是賴：茶陵本「是」上有「之」字，云五臣無。袁本云善有。案：魏志無，尤據改。
注「奉承宗祖」：袁本、茶陵本「宗祖」作「祖宗」，是也。
注「又曰已」下至「予惟往求朕攸濟」：袁本無此十八字，有「攸濟已見上文」六字，是也。茶陵本有，例改複出耳。
注「范曄後漢書」：袁本、茶陵本無此五字。案：無者是也。凡引諸文在本傳者多不冠大題，此其一耳。尤校添之，蓋未悉善例。
注「乃立冢社」：茶陵本「社」作「土」，是也。表本亦誤「社」。
注「爾民軌儀也」：案：「爾」當作「示」。各本皆偽。
注「弗昏作勞」：袁本、茶陵本「昏」作「暋」。案：依二本善正文似作「暋」。魏志作「昏」，或下當有「昏」「暋」異同之注，今未全也。
注「杜預左氏傳曰」：何校「傳」下添「注」字，陳同。各本皆脫。
注「子之謂也」：陳云「子」上脫「晏」字，是也。各本皆脫。


Chinese text: This work was published before January 1, 1923, and is in the
public domain worldwide because the author died at least 100 years ago.
