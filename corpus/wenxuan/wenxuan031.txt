詩己
雜詩下
時興
〈五言〉

盧子諒〈諶〉

亹亹圓象運，悠悠方儀廓。〈楚辭曰：歲亹亹而過中。曾子曰：天道曰圓，地道曰方。在天成象，故曰圓象。天地曰兩儀，故曰方儀也。賈逵國語注曰：悠悠，長也。爾雅曰：廓，大也。〉
忽忽歲云暮，游原采蕭藿。〈楚辭曰：歲忽忽而遒盡。毛詩曰：歲聿云暮，采蕭穫菽。毛萇曰：云，言也。又曰：蕭，蒿也。菽，藿也。〉
北踰芒與河，南臨伊與洛。〈芒，山名也。河及伊、洛皆水名。〉
凝霜霑蔓草，悲風振林薄。〈楚辭曰：激凝霜之紛紛。又曰：哀江介之悲風。〉
摵摵芳葉零，橤橤芬華落。〈摵，已見射雉賦。字書曰：橤，垂也，如捶切。〉
下泉激冽清，曠野增遼索。〈毛詩曰：冽彼下泉。毛萇曰：冽，寒也。司馬彪莊子注曰：流急曰激。毛詩曰：率彼曠野。毛萇曰：曠，空也。〉
登高眺遐荒，極望無崖崿。〈文字集略曰：崿，崖也。〉
形變隨時化，神感因物作。〈莊子曰：形變而有生。又曰：一龍一蛇，與時俱化。爾雅曰：感，動也。莊子曰：萬物並作，吾以觀其復。王弼曰：作，生長也。子曰：以虛靜觀其反覆者也。〉
澹乎至人心，恬然存玄漠。〈言己澹乎同彼至人，意存玄漠而已。莊子曰：澹而靜乎，莫而清乎。王逸楚辭注曰：憺，安也。憺與澹同。莊子曰：不離於真，謂之至人。又曰：至人之用心若鏡。淮南子曰：恬然則縱之。廣雅曰：恬，靜也。張華勵志詩曰：大猷玄漠。廣雅曰：玄，道也。又曰：漠，泊也。說文曰：泊，無也。〉
文選考異

〈注「莊子曰萬物並作」：袁本、茶陵本「莊」作「老」，是也。〉

〈注「子曰以虛靜」：案：「子」當作「又」。各本皆誤。〉

〈注「莫而清乎」：茶陵本「莫」作「漠」，是也。袁本亦誤「莫」。此引知北遊文。〉

〈注「泊無也」：案：「無」下當有「為」字。各本皆脫。子虛賦注引「怕無為也」，可證。又案：「怕」，說文在心部，或此及上引廣雅皆本是「怕」字。〉

雜詩二首
陶淵明

結廬在人境，而無車馬喧。〈結，猶構也。〉
問君何能爾？心遠地自偏。〈鄭玄禮記注曰：爾，助語也。琴賦曰：體清心遠邈難極。〉
采菊東籬下，悠然望南山。
山氣日夕佳，飛鳥相與還。〈管子曰：夫鳥之飛，必還山集谷也。〉
此還有真意，欲辯已忘言。〈楚辭曰：狐死必首丘，夫人孰能反其真情。王逸注曰：真，本心也。莊子曰：言者所以在意也，得意而忘言。〉


秋菊有佳色，裛露掇其英。〈文字集略曰：裛，坌衣香也。然露坌花亦謂之裛也。毛萇詩傳曰：掇，拾也。〉
汎此忘憂物，遠我達世情。〈毛詩曰：微我無酒，以遨以遊。毛萇曰：非我無酒，可以忘憂也。潘岳秋菊賦曰：汎流英於清醴，似浮萍之隨波。纏子，董無心曰：無心，鄙人也，不識世情。〉
一觴雖獨進，杯盡壺自傾。
日入群動息，歸鳥趨林鳴。〈莊子，善卷曰：余日出而作，日入而息。尸子曰：晝動而夜息，天之道也。杜育詩曰：臨下覽群動。曹子建贈白馬王彪詩曰：歸鳥赴喬林。〉
嘯傲東軒下，聊復得此生。〈郭璞遊仙詩曰：嘯傲遺俗，羅得此生。劉瓛易注曰：自無出有曰生。生，得性之始也。〉
詠貧士詩
〈五言〉

陶淵明

萬族各有託，孤雲獨無依。〈孤雲，喻貧士也。陸機鼈賦曰：揔美惡而兼融，播萬族乎一區。楚辭曰：憐浮雲之相佯。王逸注曰：相佯，無依據之貌也。〉
曖曖虛中滅，何時見餘輝。〈王逸楚辭注曰：曖曖，昏昧貌。陸機擬古詩曰：照之有餘輝。〉
朝霞開宿霧，衆鳥相與飛。〈喻衆人也。〉
遲遲出林翮，未夕復來歸。〈亦喻貧士。〉
量力守故轍，豈不寒與飢。〈左氏傳，晉荀吳曰：量力而行。又向戌曰：飢寒之不恤，誰能恤楚也。〉
知音苟不存，已矣何所悲！〈古詩曰：不惜歌者苦，但傷知音稀。楚辭曰：已矣，國無人兮莫我知。〉
讀山海經詩
〈五言〉

陶淵明

孟夏草木長，繞屋樹扶疎。〈上林賦曰：垂條扶疎。〉 衆鳥欣有託，吾亦愛吾廬。 旣耕亦已種，且還讀我書。 窮巷隔深轍，頗迴故人車。〈漢書曰：張負隨陳平至其家，乃負郭窮巷，以席為門，門外多長者車轍。韓詩外傳，楚狂接輿妻曰：門外車轍何其深。〉 歡言酌春酒，擿我園中蔬。〈張協歸舊賦曰：苦辭旣接，歡言乃周。毛詩曰：為此春酒。〉 微雨從東來，好風與之俱。〈閑居賦曰：微雨新晴。〉 汎覽周王傳，流觀山海圖。〈周王傳，穆天子傳也。山海圖，山海經也。〉 俛仰終宇宙，不樂復何如。〈莊子，老聃曰：其疾也，俛仰之間，再撫四海之外。又善卷曰：余立於宇宙之中。毛詩曰：旣見君子，云何不樂。〉

七月七日夜詠牛女
〈五言齊諧記曰：桂楊城武丁，有仙道，常在人間，忽謂其弟曰：七月七日織女渡河，諸仙悉還宮，吾向以被召不得停，與爾別矣。弟問織女何事渡河？兄何當還？答曰：織女暫詣牽牛，吾去後三千年當還耳。明旦，失武丁所在。世人至今猶云七月七日，織女嫁牽牛。〉

謝惠連

落日隱櫩楹，升月照簾櫳。〈毛詩曰：如月之升。說文曰：櫳，房室之疏也。〉團團滿葉露，析析振條風。〈毛詩曰：野有蔓草，零露團兮。楚辭曰：秋風兮蕭蕭，舒芳兮振條。〉蹀足循廣除，瞬目矖曾穹。〈呂氏春秋曰：惠盎見宋康王，康王蹀足謦欬。聲類曰：蹀，躡也，徒頰切。登樓賦曰：循階除而下降。說文曰：除，殿階也。又曰：瞬，開闔目也。蒼頡篇曰：矖，索視之貌也。穹，天也。〉雲漢有靈匹，彌年闕相從。〈毛詩曰：倬彼雲漢。曹植九詠注曰：牛、女為夫婦，七月七日得一會同也。毛萇詩傳曰：彌，終也。〉遐川阻昵愛，脩渚曠清容。〈曹植九詠注曰：織女牽牛之星，各處河之旁。爾雅曰：昵，近也。孫炎曰：親之近也。蒼頡篇曰：曠，疏曠也。〉弄杼不成藻，聳轡騖前蹤。〈古詩曰：纖纖擢素手，札札弄機杼。終日不成章，泣涕零如雨。王逸楚辭注曰：蹤，軌也。〉昔離秋已兩，今聚夕無雙。〈昔離迄今會而秋已兩。今聚便別，故夕無雙也。〉傾河易迴斡，款顏難久悰。〈傾河，天漢也。陸機擬古詩曰：天漢東南傾。邊讓章華臺賦曰：天河既迴，歡樂未終。如淳漢書注曰：斡，轉也。字林曰：款，誠也，意有所欲。廣雅曰：悰，樂也。〉沃若靈駕旋，寂寥雲幄空。〈毛詩曰：我馬維駱，六轡沃若。陸機雲賦曰：藻帟高舒，長帷虹繞。〉留情顧華寢，遙心逐奔龍。〈龍，仙者所駕，故遙心以逐之。莊子曰：神人，承雲氣，御飛龍也。〉沈吟為爾感，情深意彌重。〈古詩曰：馳情整中帶，沈吟聊躑躅。鄭玄毛詩箋曰：爾，汝也。廣雅曰：感，傷也。鄭玄儀禮注曰：彌，盡也。〉

文選考異

〈注「徒頰切」：袁本、茶陵本無此三字。案：二本非也。此亦善音刪削僅存者。凡尤有，二本無，皆傲此。〉

〈注「牛女為夫婦」：袁本作「牽牛為婦」。案：當是「為」下脫「夫織女為」四字。洛神賦、燕歌行注引可證，此所改非。茶陵本誤與尤同。〉

〈注「彌盡也」：案：「盡」當作「益」，此所引「士冠」注也。各本皆偽。〉

擣衣
〈五言〉

謝惠連

衡紀無淹度，晷運倏如催。〈漢書曰：用昏建者杓，夜半建者衡。晉灼曰：衡，斗之中央也。爾雅曰：星紀斗，牽牛也。漢書音義曰：二十八舍，列在四方，日月行焉，起於星紀也。說文曰：晷，日景也。周易曰：日月運行。〉白露滋園菊，秋風落庭槐。肅肅莎雞羽，烈烈寒螿啼。〈毛詩曰：六月莎雞振羽。一名促織，一名絡緯，一名蟋蟀。論衡曰：夏末寒，蜻蛚鳴，將感陰氣也。許慎淮南子注曰：寒螿，蟬屬也，子羊切。〉夕陰結空幙，霄月皓中閨。美人戒裳服，端飾相招攜。〈楚辭曰：美人皓齒嫮以姱。左氏傳曰：招攜以禮。何休公羊傳注曰：攜，提將也。〉簪玉出北房，鳴金步南階。〈魏臺訪議曰：以玉為笄也。古曰笄，今曰簪。繁欽定情詩曰：何以致拳拳，綰臂雙金環。〉櫩高砧響發，楹長杵聲哀。〈郭璞曰：砧，木質也，然此砧為擣帛之質也。文字集略曰：砧，杵之質也，豬金切。爾雅曰：砧謂之虔。〉微芳起兩袖，輕汗染雙題。〈說文曰：題，額也。〉紈素既已成，君子行未歸。〈君子，謂夫也。毛詩曰：未見君子。〉裁用笥中刀，縫為萬里衣。〈古詩曰：相去萬餘里。〉盈篋自余手，幽緘候君開。〈說文曰：篋，笥也。又曰：緘，束篋也，古咸切。〉腰帶準疇昔，不知今是非。〈左氏傳，羊斟曰：疇昔之羊，子為政。〉

南樓中望所遲客
〈五言謝靈運遊名山志曰：始寧又北轉一汀七里，直指舍下園南門樓，自南樓百許步，對橫山。〉

謝靈運

杳杳日西頹，漫漫長路迫。〈楚辭云：日杳杳以西頹，路長遠而窘迫。王逸注曰：言道路長遠，不得復還，憂心迫窘，無所舒志也。〉登樓為誰思？臨江遲來客。〈楚辭曰：吹參差兮誰思？遲，猶思也。〉與我別所期，期在三五夕。〈陸機贈馮文羆詩曰：問子別所期，耀靈緣扶木。三五，謂十五日也。禮記曰：月者，三五而盈也。〉圓景早已滿，佳人猶未適。〈曹子建贈徐幹詩曰：圓景光未滿，眾星粲已繁。魏文帝秋胡行曰：朝與佳人期，日夕殊不來。杜預左氏傳注曰：適，歸也。〉即事怨睽攜，感物方悽戚。〈即事，即此離別之意也。列子，周之尹氏有老役夫，晝則呻呼即事，夜則昏憊而熟寐。周易曰：睽，乖也。賈逵國語注曰：攜，離也。古詩曰：感物懷所思。鄭玄論語注曰：方，常也。〉孟夏非長夜，晦明如歲隔。〈楚辭曰：望孟夏之短夜，何晦明兮若歲。〉瑤華未堪折，蘭苕已屢摘。〈楚辭曰：折疏麻兮瑤華，將以遺乎離居。又曰：被石蘭兮帶杜衡，折芳馨兮遺所思。〉路阻莫贈問，云何慰離析？〈楚辭曰：媒絕路阻。言不可結而贈也。毛萇詩傳曰：問，遺也。又曰：慰，安也。杜育金谷詩曰：既而慨爾，感此離析。〉搔首訪行人，引領冀良覿。〈毛詩曰：愛而不見，搔首踟躕。爾雅曰：覿，見也。良覿，謂見良人也。〉

文選考異

〈佳人猶未適：茶陵本「猶」作「殊」，有校語云五臣作「猶」。袁本作「猶」。案：袁用五臣也。尤以亂善，非。〉

田南樹園激流植援
〈五言〉

謝靈運

樵隱俱在山，由來事不同。〈臧榮緒晉書曰：何琦曰：胡孔明有言，隱者在山，樵者亦在山，在山則同，所以在山則異，豈不信乎？〉不同非一事，養痾亦園中。〈高彪與馬融書曰：公今養痾傲士。說文曰：痾，病也。〉中園屏氛雜，清曠招遠風。〈范曄後漢書，仲長統曰：欲卜居清曠，以樂其志。廣雅曰：曠，遠也。〉卜室倚北阜，啟扉面南江。〈西都賦曰：臨峻路而啟扉。〉激澗代汲井，插槿當列墉。群木既羅戶，眾山亦對牕。靡迤趨下田，迢遞瞰高峰。〈西京賦曰：澶漫靡迤。〉寡欲不期勞，即事罕人功。〈老子曰：少私寡欲。即事，即此營室之事也，已見上文。〉唯開蔣生逕，永懷求羊蹤。〈三輔決錄曰：蔣詡，字元卿，隱於杜陵。舍中三逕，惟羊仲、求仲從之遊。二仲皆挫廉逃名。毛萇詩傳曰：懷，思也。〉賞心不可忘，妙善冀能同。〈莊子曰：顏成子遊謂東郭子綦曰：自吾聞子之言也，八年而不知死生，九年大妙。郭象曰：妙善同，故無往而不冥也。〉

齋中讀書
〈五言永嘉郡齋也。〉

謝靈運

昔余遊京華，未嘗廢丘壑。〈郭璞遊仙詩曰：京華遊俠窟。漢書，班嗣書曰：夫嚴子者，漁釣於一壑，萬物不干其志，棲遲於一丘，天下不易其樂也。〉矧迺歸山川，心跡雙寂漠。〈爾雅曰：矧，況也。楚辭曰：野寂漠兮無人。〉虛館絕諍訟，空庭來鳥雀。〈張衡四愁詩序曰：諍訟息。鬻子曰：禹治天下，朝廷之間，可以羅雀也。〉臥疾豐暇豫，翰墨時間作。〈國語，優施曰：我教暇豫之事君幸之。韋昭曰：暇，閑也。豫，樂也。歸田賦曰：揮翰墨以奮藻。兩都賦序曰：時時間作。〉懷抱觀古今，寢食展戲謔。〈文賦曰：觀古今於須臾。毛詩曰：善戲謔兮，不為虐兮。〉既笑沮溺苦，又哂子雲閣。執戟亦以疲，耕稼豈云樂。〈論語曰：長沮、桀溺耦而耕。漢書曰：王莽既以符命自立，即位之後，欲絕其源，以神前事。而甄豐子尋、劉歆子棻復獻之。莽誅豐父子，投棻四裔。辭所連及，便收不請。時楊雄校書天祿閣上，理獄使者來，欲收雄，雄恐不能自免，乃從閣上自投，幾死。京師為之語曰：惟寂惟漠，自投于閣。潘安仁夏侯湛誄曰：執戟疲楊。〉萬事難並歡，達生幸可託。〈莊子曰：達生之情者傀。司馬彪曰：傀，大也。情在無，故曰大。傀音瑰。〉

文選考異

〈注「我教暇豫之事君幸之」：茶陵本「教」下有「茲」字，無「幸之」二字，是也。袁本亦誤脫衍。〉

石門新營所住四面高山迴溪石瀨脩竹茂林詩
〈五言〉

謝靈運

躋險築幽居，披雲臥石門。〈方言曰：躋，登也。論衡曰：幽居靜處，恬澹自守。莊子曰：雲者風起北方，一西一東，孰居無事，而披拂是。〉苔滑誰能步，葛弱豈可捫？〈遊天台山賦曰：踐莓苔之滑石。又曰：援葛藟之飛莖。毛萇詩傳曰：捫，持也。〉嫋嫋秋風過，萋萋春草繁。〈楚辭曰：嫋嫋兮秋風。王逸注曰：嫋嫋，風搖木貌也。楚辭曰：春草生兮萋萋。〉美人遊不還，佳期何由敦？〈楚辭曰：望美人兮未來。又曰：與佳期兮夕張。方言曰：敦，信也。〉芳塵凝瑤席，清醑滿金樽。〈庾闡楊都賦曰：結芳塵於綺疏。楚辭曰：瑤席兮玉瑱。毛詩曰：飲此醑矣。埤蒼曰：滑，美貌也。曹子建樂府詩曰：金樽玉杯，不能使薄酒更厚。〉洞庭空波瀾，桂枝徒攀翻。〈楚辭曰：洞庭波兮木葉下。又曰：攀桂枝兮聊淹留。〉結念屬霄漢，孤景莫與諼。〈言所思念，邈若霄漢，孤影獨處，莫與忘憂。蔡琰詩曰：煢煢對孤影，怛吒糜肝肺。毛萇詩傳曰：諼，忘也。張翰詩曰：單形依孤影。〉俯濯石下潭，仰看條上猿。早聞夕飆急，晚見朝日暾。〈楚辭曰：暾將出兮東方。王逸注曰：始出，其形暾暾而盛大也。〉崖傾光難留，林深響易奔。感往慮有復，理來情無存。〈言悲感已往，而夭壽紛錯，故慮有迴復；妙理若來，而物我俱喪，故情無所存。往，謂適彼可悲之境也。〉庶持乘日車，得以慰營魂。〈莊子，牧馬童子謂黃帝曰：有長者教予曰：若乘日之車而遊襄城之野。郭象曰：日出而遊，日入而息也。車或為居。楚辭曰：載營魂而升霞。鍾會老子注曰：經護為營也。〉匪為眾人說，冀與智者論。〈司馬遷書曰：可為智者說，難為俗人言。〉

文選考異

〈注「滑美貌也」：何校「滑」改「醑」，陳同。各本皆偽。案：此疑作「湑」，善仍有「湑」「醑」異同之注而未全也。「湑」，「胥」之別體字。〉

〈庶持乘日車：茶陵本「持」作「特」，云五臣作「持」。袁本云善作「特」。又袁本、茶陵本「車」作「用」。案：此句當云「庶持乘日用」。袁、茶陵二本所見「持」傳寫誤「特」。尤校改是矣。其「用」字不誤，尤改為「車」，則非也。「乘日」二字連文，乘日用者，乘日之用。靈運所作擬王粲詩云「豈顧乘日養」，句例正同，亦言乘日之養也。善注云「乘日已見上」。又此注云「車或為居」者，乃說所引之莊子，非謝詩有「車」字。莊子釋文云「元嘉本作居」，最為明證。尤延之失考，遽改正文，大失謝及善意。又案：五臣向注，讀「日用」連文，其義雖謬，而文非偽。二本皆不云與善有異，可知所見未改，亦可借證矣。〉

雜詩
〈五言〉

王景玄〈沈約宋書曰：王微，字景玄，少好學，無不通覽。年十六，舉秀才，除南平王鑠右軍咨議。微素無宦情，並陳疾不就。江湛舉為吏部郎中。〉

思婦臨高臺，長想憑華軒。〈陸機為顧彥先贈婦詩曰：東南有思婦。舞賦曰：遠思長想。登樓賦曰：憑軒檻以遙望。潘岳為賈謐贈陸機詩曰：珥筆華軒。韋昭漢書注曰：軒，檻上板也。〉弄絃不成曲，哀歌送苦言。〈左太沖詠史詩曰：哀歌和漸離。張平子書曰：酸者不能不苦於言也。〉箕帚留江介，良人處鴈門。〈箕帚，婦人所執也。國語曰：吳王夫差伐越，越王勾踐乃命諸稽郢行成於吳，曰：勾踐請盟，一介適女執箕帚，以備姓於王宮。說文曰：箕，簸也。帚，糞也。楚辭曰：哀江介之悲風。孟子曰：齊人一妻一妾而處室者，其良人出必厭酒肉。劉渠曰：婦人稱夫曰良人。漢書有鴈門郡。〉詎憶無衣苦，但知狐白溫。〈曹植贈丁儀詩曰：狐白足禦冬，焉念無衣客？〉日闇牛羊下，野雀滿空園。〈毛詩曰：日之夕矣，羊牛下來。古猛虎行曰：日暮不從野雀棲。〉孟冬寒風起，東壁正中昏。〈禮記曰：仲冬之月，昏東壁中。〉朱火獨照人，抱景自愁怨。〈古詩曰：朱火然其中。楚辭曰：廓抱景而獨倚。〉誰知心曲亂，所思不可論。〈毛詩曰：亂我心曲。古詩曰：所思在遠道。〉

文選考異

〈注「劉渠曰」：何校「渠」改「熙」，陳同，是也。各本皆偽。案：餘屢引，可證。〉

〈注「日暮不從野雀棲」：案：「日」字不當有。各本皆衍。〉

數詩
〈五言〉

鮑明遠

一身仕關西，家族滿山東。〈家語，孔子曰：恭敬忠信，四者可以正國，豈特一身？漢書，王衛尉曰：蕭何守關中，搖足則關西非陛下所有。又曰：高帝問群臣，群臣皆山東人也。〉二年從車駕，齋祭甘泉宮。〈漢書曰：元延二年，行幸甘泉。賦曰：正月，從上甘泉。蔡邕獨斷曰：不敢指斥天子，故但言車駕。漢書曰：武帝作甘泉宮，中為臺，置祭具以致天神也。〉三朝國慶畢，休沐還舊邦。〈漢書，谷永上書曰：食於三朝之會。周禮曰：國有福事，即慶賀之。漢書曰：張安世休沐未嘗出。王粲贈蔡子篤詩曰：戾舊邦也。〉四牡曜長路，輕蓋若飛鴻。〈毛詩曰：駕彼四牡。石崇還京詩曰：迅風翼華蓋，飄颻若鴻飛。〉五侯相餞送，高會集新豐。〈漢書曰：成帝悉封舅王譚、王立、王根、王逢、王商時為列侯，五人同日封，故世謂之五侯。又曰：漢王置酒高會。三輔舊事曰：太上皇思慕鄉里，高祖徙豐、沛商人，立為新豐也。〉六樂陳廣坐，組帳揚春風。〈周禮曰：凡六樂者，文之以五聲。鄭玄曰：此固所以存六代之樂。史記，侯嬴曰：公子自迎嬴群眾廣坐之中。嵇康贈秀才詩曰：組帳高褰。〉七盤起長袖，庭下列歌鍾。〈張衡舞賦曰：歷七盤而屣躡。七盤，已見陸機羅敷歌。韓子曰：長袖善舞。國語曰：鄭伯納女樂二八。歌鍾，已見魏都賦。〉八珍盈彫俎，綺肴紛錯重。〈周禮，食醫掌和王八珍之齊。莊子曰：祝宗人說彘曰：汝奚惡死？吾將加汝肩尻乎彫俎之上。應璩與公琰書曰：繁俎綺錯，羽爵飛騰。〉九族共瞻遲，寡友仰徽容。〈尚書曰：敦敘九族。孔安國曰：九族，高祖玄孫之親也。張載送鍾參軍詩曰：善見理不拔，闡道播徽容。〉十載學無就，善宦一朝通。〈漢書曰：張釋之事文帝，十年不得調。又曰：司馬安巧善宦，四至九卿。〉

文選考異

〈注「行幸甘泉賦曰」：案：「甘泉」當重。各本皆脫。〉

〈注「戾舊邦也」：陳云「戾」上當有「言」字。各本皆脫。〉

〈注「張衡舞賦曰歷七盤而屣躡」：案：此十一字誤衍。下云「七盤已見陸機羅敷歌」，茶陵本複出之如此。尤、袁兩有者非。〉

〈注「國語曰鄭伯納女樂二八」：案：此十字誤衍。下云「歌鍾已見魏都賦」，茶陵本複出之如此。尤、袁兩有者非。〉

〈注「善見理不拔」：袁本、茶陵本「見」作「建」，是也。〉

翫月城西門解中
〈五言〉

鮑明遠

始見西南樓，纖纖如玉鉤。〈西京雜記，公孫乘月賦曰：值圓巖而似鉤，蔽脩堞如分鏡。王逸楚辭注曰：曲瓊，玉鉤也。〉末映東北墀，娟娟似蛾眉。〈說文曰：墀，塗地也。禮，天子赤墀。上林賦曰：長眉連娟。毛詩曰：螓首蛾眉。〉蛾眉蔽珠櫳，玉鉤隔瑣窗。〈珠櫳，以珠飾疏也。瑣窗，窗為瑣文也。范曄後漢書曰：梁冀第舍，窗牖皆有綺疏青瑣也。〉三五二八時，千里與君同。〈二八，十六日也。釋名曰：望，滿之名。月大十六日，月小十五日。淮南子曰：道德之論，譬如日月，馳騖千里，不能改其處。〉夜移衡漢落，徘徊帷戶中。〈衡，斗中央也。漢，天漢也。已見上文。曹植七哀詩曰：明月照高樓，流光正徘徊。〉歸華先委露，別葉早辭風。〈言歸華先委，為露所墮，別葉早辭，為風所隕。華落向本，故曰歸本；葉下離枝，故云別葉。王逸楚辭注曰：委，棄也。翼氏風角曰：木落歸本，水流歸末。〉客游厭苦辛，仕子倦飄塵。〈陸機答張士然詩曰：飄颻冒風塵。〉休澣自公日，宴慰及私辰。〈禮記曰：晏子澣衣以朝。字林曰：醧，私宴飲也。方言曰：慰，居也。〉蜀琴抽白雪，郢曲發陽春。〈相如工琴而處蜀，故曰蜀琴；客歌郢中，故稱郢曲也。宋玉笛賦曰：師曠將為白雪之曲也。又對問曰：客有歌於郢中者，其為陽春白雪，國中屬而和者不過數人。〉肴乾酒未缺，金壺啟夕淪。〈肴雖乾而酒未止，金壺之漏，已啟夕波。杜預左氏傳注曰：肴乾而不食。爾雅曰：小波為淪。陸機漏賦曰：伏陰蟲以承波，吞恆流其如揖。〉迴軒駐輕蓋，留酌待情人。

文選考異

〈注「故曰歸本」：案：「本」當為「華」，各本皆誤。〉

〈金壺啟夕淪：袁本云善作「臺」。茶陵本作「臺」，云五臣作「壺」。案：二本所見非也。尤依注校改正之矣。〉

始出尚書省
〈五言〉

謝玄暉〈蕭子顯齊書曰：眺兼尚書殿中郎。高宗輔政，以眺為諮議，領記室。高宗，明帝也。〉

惟昔逢休明，十載朝雲陛。〈休明，謂齊武皇帝也。左氏傳曰：王孫滿曰：德之休明。蕭子顯齊書曰：眺解褐豫章王行參軍。然王故朝也。左思七牧曰：開甲第之廣袤，建雲陛之嵯峨。〉既通金閨籍，復酌瓊筵醴。〈金閨，即金門也。解嘲曰：歷金門，上玉堂。應劭漢書注曰：籍者，為二尺竹牒，記其年紀、名字、物色，懸之宮門，案省相應，乃得入也。袁宏夜酣賦曰：開金扉，坐瓊筵。漢書，楚元王敬禮穆生等，穆生不嗜酒，王每置酒，常為穆生設醴也。〉宸景厭照臨，昏風淪繼體。〈宸，北辰，以喻帝位也。厭照臨，謂武帝崩也。繼體，謂鬱林王昭業也。蕭子顯齊書曰：鬱林王，文惠太子長子武帝崩，王即位。毛詩曰：明明上天，照臨下土。尚書曰：遠耆德，比頑童，時謂亂風。廣雅曰：昏，亂也。又曰：淪，沒也。公羊傳曰：繼文王之體，守文王之法度。〉紛虹亂朝日，濁河穢清濟。〈漢書，息夫躬絕命辭曰：虹霓燿兮日微。張晏曰：虹蜺，邪陰之氣也，而有照耀以蔽日月，方讒言流行，忠良浸微也。戰國策，張儀說秦王曰：清濟濁河，足以為阻。孔安國尚書注曰：濟水入河，並流十數里，清濁異色，混為一流。亦喻讒邪之穢忠正也。〉防口猶寬政，餐荼更如薺。〈言防眾口，實由寬政，雖遇餐荼之苦，更同如薺之甘。時明帝輔政，故曰寬也。國語，召公諫厲王曰：防人之口，甚於防川。左氏傳，陳公子完謂齊侯曰：臣幸若獲宥，及於寬政，君之惠也。仲長子昌言曰：有軍興之大役焉，有凶荒之殺用焉，如此則清脩絜皎之士，固當食荼盬膽，枕籍菁棘。毛詩曰：誰為荼苦？其甘如薺。〉英袞暢人謀，文明固天啟。〈英袞，謂明帝也。初為尚書令，故曰英袞。蕭子顯齊書曰：明帝以太后令，廢鬱林王及海陵王而即帝位。周禮曰：三公自袞冕而下。漢書音義曰：暢，通也。周易曰：人謀鬼謀，百姓與能。又曰：見龍在田，天下文明。左氏傳曰：晉侯賜畢萬魏，卜偃曰：以是始賞，天啟之矣。〉青精翼紫軑，黃旗映朱邸。〈春秋元命苞曰：殷紂之時，五星聚房。房者，蒼神之精，周據而興。然青即蒼也。齊，木德，故蒼精翼之。孔安國尚書傳曰：翼，輔也。方言曰：韓、楚之間，輪謂之軑，徒計切。天子之車，以紫為蓋，故曰紫軑。司馬德操與劉恭嗣書曰：黃旗紫蓋，恆見東南，終成天下者，揚州之君子。史記曰：諸侯朝天子，於天子之所立宅舍曰邸。漢書曰：代王入代邸。諸王朱戶，故曰朱邸。〉還睹司隸章，復見東都禮。〈東觀漢記曰：更始欲北之雒陽，以上為司隸校尉。三輔官府吏東迎雒陽，見更始諸將過者數十輩，皆冠幘而衣婦人之衣，大為長安所笑；見司隸官屬，皆相指視之，極望，老吏或垂涕，粲然復見官府儀體，賢者蟻附也。〉中區咸已泰，輕生諒昭洒。〈文賦曰：佇中區以玄覽。說文曰：洒，滌也，桑禮切。〉趨事辭宮闕，載筆陪旌棨。〈謂出殿中而為記室也。漢書曰：朱博夜寢早起，妻希見面，趨事如是。慎子曰：趨事之有司，賤也。禮記曰：史載筆，士載言。司馬彪續漢書曰，公以下至二千石，騎吏四人，皆帶劍棨戟為前行。韋昭漢書注曰：棨，戟也，音啟。〉邑里向疏蕪，寒流自清泚。〈鶡冠子曰：士之居邑里。賈逵國語注曰：蕪，薉也。說文曰：泚，清也，且禮切。〉衰柳尚沈沈，凝露方泥泥。〈沈沈，茂盛之貌也。毛詩曰：蓼彼蕭斯，零露泥泥。廣雅曰：方，正也。毛萇曰：泥泥，沾濡也。〉零落悲友朋，歡虞讌兄弟。〈孔融與曹操書曰：海內知識，零落殆盡。虞與娛通。毛詩序曰：常棣，燕兄弟也。〉既秉丹石心，寧流素絲涕。〈丹石，言不移也。呂氏春秋曰：石可破而不可奪其堅，丹可磨而不可奪其赤。韓子曰：上下相德，守道者皆懷金石之心。素絲隨染涕，墨子所悲也。淮南子曰：墨子見練絲而泣之，為其可以黃可以黑。高誘曰：閔其化也。曹顏遠感時詩曰：素絲與路歧。〉乘此終蕭散，垂竿深澗底。〈孫惠龜賦曰：汎舟於清泠之淵，垂竿於巖澗之下。如淳漢書注曰：乘，因也。〉

文選考異

〈注「繼文王之體」：袁本、茶陵本「繼」上有「是子也」三字，無「王」字。案：當補「王」字耳。「是子也」，尤誤刪。〉

〈注「誰為荼苦」：案：「為」當作「謂」。各本皆誤。〉

〈注「曹顏遠感時詩曰」：陳云「時」當作「舊」。各本皆誤。〉

直中書省
〈五言蕭子顯齊書曰：眺轉中書郎。〉

謝玄暉

紫殿肅陰陰，彤庭赫弘敞。〈紫殿，紫宮也。漢書成紀曰：神光降集紫殿。莊子曰：至陰肅肅，至陽赫赫。西都賓曰：玉階彤庭。西京賦曰：赫昈昈以弘敞。〉風動萬年枝，日華承露掌。〈晉宮闕名曰：華林園有萬年樹十四株。漢書曰：日華曜宣明。又曰：武帝作柏梁銅柱、承露盤、僊人掌也。〉玲瓏結綺錢，深沈映朱網。〈晉灼甘泉賦注曰：玲瓏，明見貌也。東宮舊事曰：窗有四面，綾綺連錢。楚辭曰：網戶朱綴刻方連。王逸注曰：網，綺文縷也。綴，緣也。網與罔同而義異也。〉紅藥當階飜，蒼苔依砌上。〈淮南子曰：窮谷之污，生以蒼苔。〉茲言翔鳳池，鳴珮多清響。〈晉中興書曰：荀勗徙中書監為尚書令，人賀之，乃發恚云：奪我鳳凰池，卿諸人何賀我邪？禮記曰：君子行則鳴佩玉。〉信美非吾室，中園思偃仰。〈登樓賦曰：雖信美而非吾土兮。毛詩曰：或棲遲偃仰。〉朋情以鬱陶，春物方駘蕩。〈尚書曰：鬱陶乎予心，顏厚有忸怩。莊子曰：惠施之材，駘蕩而不得，逐物不反。司馬彪曰：駘蕩，猶施散也。〉安得凌風翰，聊恣山泉賞。〈莊子曰：鵲巢於高榆之顛，巢折，凌風而起。毛詩曰：如飛如翰。鄭玄曰：如鳥之飛翰也。〉

觀朝雨
〈五言〉

謝玄暉

朔風吹飛雨，蕭條江上來。既灑百常觀，復集九成臺。〈張景陽七命曰：表以百常之闕。西京賦曰：通天眇以竦峙，勁百常而莖擢。薛綜曰：臺名也。爾雅曰：觀謂之闕。呂氏春秋曰：有蛾氏有二佚女，為九成臺，飲食必以鼓。〉空濛如薄霧，散漫似輕埃。平明振衣坐，重門猶未開。〈楚辭曰：平明發兮蒼梧。新序曰：老古振衣而起。周易曰：重門擊柝。〉耳目暫無擾，懷古信悠哉。〈東京賦曰：慨長思而懷古。毛詩曰：悠哉悠哉。毛萇曰：悠，思也。〉戢翼希驤首，乘流畏曝鰓。〈成公綏慰情賦曰：惟潛龍之勿用，戢鱗翼以匿影。鄒陽上書曰：鮫龍驤首奮翼，則浮雲出流。鵩鳥賦曰：乘流則逝。三秦記曰：河津，一名龍門，兩傍有山，水陸不通，龜魚莫能上。江海大魚，薄集龍門下，上則為龍，不得上，曝鰓水次也。〉動息無兼遂，歧路多徘徊。〈動息，猶出處，言出處之情有疑，譬臨歧路而多惑也。淮南子曰：楊子見逵路而哭之，謂其可以南可以北。〉方同戰勝者，去翦北山萊。〈言隱勝仕也。方，猶將也。韓子，子夏曰：吾入見先王之義則榮之，出見富貴又榮之，二者戰於胸臆，故臞也。今見先王之義戰勝，故肥也。毛詩曰：南山有臺，北山有萊。毛萇曰：萊，草也。〉

文選考異

〈注「有蛾氏」：何校「蛾」改「娀」，是也。各本皆偽。〉

郡內登望
〈五言蕭子顯齊書曰：眺出為宣城太守。〉

謝玄暉

借問下車日，匪直望舒圓。〈張景陽詩曰：下車如昨日，望舒四五圓。〉寒城一以眺，平楚正蒼然。〈毛詩曰：翹翹錯薪，言刈其楚。說文曰：楚，叢木也。鄭玄毛詩箋曰：蒹葭在眾草之中，蒼蒼然也。〉山積陵陽阻，溪流春穀泉。〈江賦曰：幽澗積阻。沈約宋書曰：宣城郡，太康中分丹陽立。陵陽子明得仙於廣陽縣山。戰國策曰：飲茹溪之流。漢書曰：丹陽郡有春穀縣。水經注曰：江連春穀縣北，又合春穀水。〉威紆距遙甸，巉喦帶遠天。〈威紆，威夷紆餘，流長之貌也。孔安國尚書傳曰：距，至也。廣雅曰：巉喦，高也。〉切切陰風暮，桑柘起寒煙。悵望心已極，惝怳魂屢遷。〈悵望，已見上文。楚辭曰：招惝怳而永懷。招，敕驕切。惝，況壤切。怳，況往切。〉結髮倦為旅，平生早事邊。〈漢書，霍光結髮內侍。論語，子曰：久要不忘平生之言。〉誰規鼎食盛，寧要狐白鮮。〈家語曰：子路南遊於楚，列鼎而食。晏子春秋曰：景公被狐白之裘，坐於堂側。〉方棄汝南諾，言稅遼東田。〈續漢書曰：汝南太守南陽宗資任用范滂，時人謠曰：汝南太守范孟博，南陽宗資主畫諾。魏志曰：管寧聞公孫度令行海外，遂至于遼東。皇甫謐高士傳曰：人或牛暴寧田者，寧為牽牛著涼處，自飲食也。〉

文選考異

〈注「自飲食也」：案：「飲」當作「��」。各本皆偽。〉

和伏武昌登孫權故城
〈五言徐勉伏曼容墓誌序曰：曼容為大司馬諮議參軍，出為武昌太守。〉

謝玄暉

炎靈遺劍璽，當塗駭龍戰。〈炎靈，謂漢也。典引曰：蓄炎上之烈精。漢儀禮志曰：皇太子即位，中黃門以斬蛇寶劍授。異苑曰：晉惠帝元康三年，武庫火，燒漢高斬白蛇劍。吳書曰：初，黃門張讓等作亂，劫天子出奔，尚璽投井中。春秋保乾圖曰：漢以魏徵當塗在世，名行四方。獻帝紀，太史丞許芝奏故白馬令李雲上事曰：許昌氣見於當塗高者，魏也。象魏者，兩觀闕是也。當道而高大者，魏也，當代漢。周易曰：龍戰于野，其血玄黃。〉聖期缺中壤，霸功興㝢縣。論衡曰：孟子云：五百年有王者興。五百年者，以為天出聖期也。桓譚陳便宜曰：所謂霸功者，法度明正，百官脩治，威令流行者也。蒼頡篇曰：宇，邊也。說文曰：㝢，籀文「宇」字也。鵲起登吳山，鳳翔陵楚甸。〈莊子曰：鵲上城之垝，巢於高榆之顛，城壞巢折，陵風而起。故君子之居時也，得時則義行，失時則鵲起。司馬彪曰：垝，最高危限之處也。起，飛也。東都賦曰：龍飛白水，鳳翔參墟。孫氏初基武昌，後都建鄴，故云吳山楚甸也。垝，居毀切。〉衿帶窮巖險，帷帟盡謀選。〈西京賦曰：巖險周固，衿帶易守。漢書高祖曰：運籌策於帷帳之中。左氏傳，蒍啟疆曰：趙成、中行吳，皆諸侯之選也。鄭玄毛詩箋曰：選者，謂於倫等之中最上也。〉北拒溺驂鑣，西龕收組練。〈北拒，謂禦曹操；西龕，謂敗劉備也。春秋感精符曰：強傑並侵，戰兵雷合，龍門溺驂。宋均曰：龍門，魯地名也。時齊與宋鄭戰敗相殺，血溺驂馬。尚書序曰：西伯戡黎。孔安國曰：戡，勝也。龕與戡音義同。左氏傳曰：組甲三百，被練三千。馬融曰：組甲，以組為甲，被練為甲裏也。〉江海既無波，俯仰流英盼。〈禮斗威儀曰：其君乘木而王，其政象平，則江海不揚波。好色賦曰：竊視盼。〉裘冕類禋郊，卜揆崇離殿。〈周禮曰：王祀昊天上帝，則服大裘而冕，祀五帝亦如之。又曰：兆五帝於四郊，四類亦如之。孔安國尚書傳曰：類，事類也。又曰：精意以享曰禋。毛詩曰：卜云其吉，終然允臧。毛萇曰：凡建國必卜之。毛詩曰：揆之以日，作為楚室。毛萇曰：揆，度也。度日出日入以知西東，視定北準極以正南北。毛萇詩傳曰：崇，立也。西都賦曰：外則離殿別寢。〉釣臺臨講閱，樊山開廣讌。〈吳志曰：孫權於武昌臨釣臺飲酒，大歡。國語，虢文公曰：一時講武。公羊傳曰：大閱者何？簡車馬也。水經曰：武昌郡治城南有袁山，即樊山也，北背大江，江上有釣臺。顏延年釋奠詩曰：即宮廣讌。〉文物共葳蕤，聲明且蔥蒨。〈左氏傳，臧哀伯曰：夫德儉而有度，文物以紀之，聲明以發之。〉三光厭分景，書軌欲同薦。〈三國名臣頌曰：三光參分，宇宙暫隔。禮記，子曰：今天下車同軌，書同文。杜預左氏傳注曰：薦，獻也。〉參差世祀忽，寂漠市朝變。〈魏都賦曰：非有期乎世祀。忽，謂忽忽然而去也。古出夏北門行曰：市朝易人，千載墓平。〉舞館識餘基，歌梁想遺轉。〈蕪城賦曰：歌堂舞閣之基。西征賦曰：覓陛殿之餘基。歌有繞梁，故曰歌梁。淮南子曰：秦、楚、燕、趙之歌也，異轉而皆樂。高誘曰：轉，音聲也。〉故林衰木平，荒池秋草遍。雄圖悵若茲，茂宰深遐睠。〈茂宰，謂伏武昌也。言孫氏雄圖，悵然如此，伏氏感之而深遠睠。〉幽客滯江皋，從賞乖纓弁。〈幽客，眺自謂也。言從賞而乖纓弁遊也。楚辭曰：朝馳騁兮江皋。王逸注曰：澤曲曰皋。〉清卮阻獻酬，良書限聞見。〈良書，謂伏詩也。鄭玄禮記注曰：卮，酒器也。毛詩曰：獻酬交錯。墨子曰：墨子獻書惠王，王受而讀之，曰：良書也。〉幸籍芳音多，承風采餘絢。〈楚辭曰：聞赤松之清塵，願承風之遺則。馬融論語注曰：絢，文貌也。〉于役儻有期，鄂渚同游衍。〈毛詩曰：君子于役，不知其期。楚辭曰：乘鄂渚而反顧兮。王逸注曰：鄂渚，地名也。毛詩曰：昊天曰旦，及爾遊衍。毛萇曰：遊，行也。衍，溢也。鄭玄曰：常與汝入往遊溢相從也。〉

文選考異

〈注「漢儀禮志曰」：案：「儀禮」當作「禮儀」。各本皆倒。此所引司馬彪志文。「漢」上疑尚脫「續」字。〉

〈注「戰敗相殺」：何校「敗」改「攻」，是也，各本皆偽。〉

〈俯仰流英盼：案：「盼」當作「眄」。袁本作「眄」，云善作「盼」。茶陵本云五臣作「眄」。各本所見皆非也，善引好色賦注「流眄」，其本不作「盼」，明甚。傳寫正文及注皆誤，校語遂謂善、五臣之異，而讀者莫察矣。「眄」字多偽為「盼」。〉

〈注「竊視盼」：案：「視」下脫「流」字，「盼」當作「眄」，見上。各本皆誤。賦在第十九卷也。〉

〈注「視定北準極」：陳云「視」上脫「南」字，是也。各本皆脫。〉

〈幸籍芳音多：袁本「籍」作「藉」，是也。茶陵本亦誤「籍」。〉

〈注「常與汝入往」：陳云「女」下脫「出」字，「往」下脫「來」字，是也。各本皆誤。〉

和王著作八公山
〈五言淮南子曰：淮南王安養士數千人，中有高才八人：蘇非、李上、左吳、陳由、伍被、雷被、毛被、晉昌，為八公。神仙傳曰：雷被誣告安謀反，人告公曰：安可以去矣。乃與登山，即日升天。八公與安所踐石上之馬跡存焉。〉

謝玄暉

二別阻漢坻，雙崤望河澳。〈左氏傳曰：吳子伐楚，子常乃濟漢而陣，自小別至于大別。殽有二陵，已見西征賦。爾雅曰：小沚曰泜。又曰：澳，隈也。〉茲嶺復巑岏，分區奠淮服。〈字林曰：巑岏，銳山也。潘岳贈陸機詩曰：區域以分。孔安國尚書傳曰：奠，定也。〉東限琅邪臺，西距孟諸陸。〈山海經曰：琅邪臺在渤海間，琅邪之東。孔安國尚書傳曰：距，至也。周禮曰：正東曰青州，其藪曰孟諸。爾雅曰：宋有孟諸。郭璞曰：今在梁國濉陽縣東北。然孟諸澤在八公山東，而云西距者，謂澤西距山，以避上文耳。謂山在澤東是也。〉仟眠起雜樹，檀欒蔭脩竹。〈楚辭曰：遠望兮仟眠。枚乘兔園賦曰：脩竹檀欒夾池水。〉日隱澗凝空，雲聚岫如複。出沒眺樓雉，遠近送春目。〈王肅家語注曰：高丈長曰堵，三堵曰雉。呂氏春秋曰：客出，田駢送之以目。〉戎州昔亂華，素景淪伊穀。〈亂華，謂苻堅也。左氏傳曰：衛侯登城以望見戎州，公曰：我姬姓也，何戎之有焉！又，孔子曰：裔不謀夏，夷不亂華。素景，謂晉也。干寶搜神記曰：金者，晉之行也。漢書曰：穀水出穀陽谷，東北入洛也。伊水已見上文。〉阽危賴宗袞，微管寄明牧。〈宗袞，謝安也。明牧，謝玄也。晉中興書曰：時盜賊強盛，浸寇無已。朝議求文武良將可以鎮北方者，衛將軍謝安曰：唯兄子玄可堪此任。於是拜建武將軍，兗州刺史，領廣陵相，監江北諸軍事。漢書，賈誼上書曰：安有天下阽危者若是。臣瓚曰：臨危曰阽。或曰：阽，屋檐也。論語，子曰：微管仲，吾其被髮左衽矣。〉長蛇固能翦，奔鯨自此曝。〈八公山，謝玄敗苻堅之處也。長蛇，喻融；奔鯨，喻堅也。群謝錄曰：玄領徐州，苻堅傾國大出，玄為前鋒，射傷苻堅，陣殺苻融。左氏傳，申苞胥如秦乞師，曰：吳為封豕長蛇，以荐食上國。又楚子曰：古者明王伐不敬，取其鯨鯢而封，以為大戮。杜預曰：鯨鯢，大魚名，以喻不義之人，吞食小國也。〉道峻芳塵流，業遙年運儵。〈陸機大暮賦曰：播芳塵之馥馥。莊子，老聃曰：予年運而往矣，將何以戒我乎？〉平生仰令圖，吁嗟命不淑。平生，眺自謂也。左氏傳，汝叔齊曰：君子能知其過，必有令圖。令圖，天贊也。薛君韓詩章句曰：吁嗟，歎辭也。毛詩曰：子之不淑。楊泉五湖賦曰：底功定績，蓋㝢令圖。不淑，已見嵇康幽憤詩。浩蕩別親知，連翩戒征軸。〈楚辭曰：志浩蕩而傷懷。思玄賦曰：繽連翩兮紛暗曖。〉再遠館娃宮，兩去河陽谷。〈方言曰：吳有館娃之宮。石崇思歸引序曰：肥遯於河陽別業。〉風煙四時犯，霜雨朝夜沐。〈曹植亟出行曰：蒙霧犯風塵。淮南子曰：禹沐淫雨，櫛疾風。高誘曰：以雨為沐浴也，以疾風為梳篦也。魏書，公令曰：沐浴霜露，二十餘年。〉春秀良已凋，秋場庶能築。〈孫子曰：秋霜被，不凋其秀。毛詩曰：九月築場圃。〉

文選考異

〈注「謂山在澤東是也」：案：此七字不可通，蓋後來駮善注之語而誤錯入耳。各本皆衍。否則當作「非謂山在澤東也」而誤。〉

〈日隱澗凝空：案：「凝」當作「疑」。宋本謝集正作「疑」，此「疑空」與「如複」偶句。各本作「凝」，但傳寫誤耳。袁、茶陵二本所載五臣翰注云「澗暗如空也」，詳其意，亦不作「凝」。凡諸家集中異同，非可畫一，故每不稱說。此條不同其例，所謂言各有當者矣。〉

〈注「高丈長曰堵」：茶陵本「長」下有「丈」字，是也。袁本亦脫。〉

〈注「時盜賊強盛」：陳云「盜」，「氐」誤。案：所校最是。氐，苻秦也。不知者改之。各本皆作「盜」，其誤久矣。〉

〈注「群謝錄」：何校「群」改「陳郡」二字，陳同，是也。各本皆誤。述祖德詩注引可證。〉

和徐都曹
〈五言集云：和徐都曹勉昧旦出新渚。〉

謝玄暉

宛洛佳遨游，春色滿皇州。〈古詩曰：驅車策駑馬，游戲宛與洛。鮑昭結客少年場曰：表裏望皇州。〉結軫青郊路，迥瞰蒼江流。〈楚辭曰：結余軫於西山。周禮曰：東方謂之青。蜀都賦曰：列綺疏以瞰江。〉日華川上動，風光草際浮。〈日華，已見上文。楚辭曰：光風轉蕙汎崇蘭。王逸注曰：光風，謂日出而風，草木有光色也。〉桃李成蹊逕，桑榆陰道周。〈班固漢書贊曰：諺曰：桃李不言，下自成蹊。楚辭曰：鳴鳩棲於桑榆。毛詩曰：有杕之杜，生于道周。毛萇曰：周，曲也。〉東都已俶載，言歸望綠疇。〈毛詩曰：以我覃耜，俶載南畝。毛萇曰：覃，利也。王肅曰：俶，始也。載，事也。言用我之利，始事於南畝也。毛詩曰：言旋言歸。賈逵國語注曰：一井為疇。〉

文選考異

〈注「昧旦出新渚」：案：「新」下當有「亭」字。各本皆脫。謝集有。〉

〈注「言用我之利」：陳云「利」下脫「耜」字，是也。各本皆脫。〉

和王主簿怨情
〈五言集云：王主簿，名季哲。〉

謝玄暉

掖庭聘絕國，長門失歡宴。〈漢書．元紀曰：賜單于待詔掖庭王廧為閼氏。應劭曰：名廧，小字昭君。娶女曰聘，據單于而言也。琴道，雍門周曰：一赴絕國。掖庭，王昭君所居也。長門，陳皇后所居也。南都賦曰：接歡宴於日夜。〉相逢詠麋蕪，辭寵悲班扇。〈古樂府詩曰：上山採蘪蕪，下山逢故夫。班婕妤怨詩曰：新製齊紈素，鮮絜如霜雪，裁為合歡扇，團團似明月。〉花叢亂數蝶，風簾入雙燕。徒使春帶賒，坐惜紅粧變。〈賒，緩也。〉生平一顧重，宿昔千金賤。〈鄭玄毛詩箋曰：顧，迴首也。列女傳曰：楚成鄭子瞀者，楚成王之夫人也。初，成王登臺，子瞀不顧，王曰：顧，吾與女千金。子瞀遂行不顧。曹植詩曰：一顧千金重，何必珠玉錢？阮籍詠懷詩曰：宿昔同衾裳。〉故人心尚爾，故人心不見。〈古樂府曰：相去萬餘里，故人心尚爾。鄭玄毛詩箋曰：尚，猶也。字書曰：爾，詞也。〉

文選考異

〈注「上山採蘪蕪」：案：「蘪」當作「麋」，正文「麋」。袁、茶陵二本校語皆云善作「麋」，可見注中自是「麋」字也。尤、袁注作「蘪」，乃涉五臣而誤。茶陵注并入五臣，更不可別。「蘪」、「麋」同字耳。凡善、五臣有異，雖同字亦必較，然不可混，其例有如此。〉

〈故人心不見：案：「人心」當作「心人」。袁本、茶陵本作「心人」，云善作「人心」。各本所見皆非也。上句「故人心尚爾」，承「生平一顧重」言之，謂辭寵之未嘗易操也。此句「故心人不見」，承「宿昔千金賤」言之，謂相逢之遽已貶價也，此情之所為怨也。傳寫下句涉上倒兩字，絕不可通，非善如此。五臣之注，其義甚謬，而文未誤，可借為證。謝集「故心人不見」注云「一作故人心不見」，取六臣合并本文選而云然耳。〉

和謝宣城
〈五言集云：謝宣城眺臥疾。〉

沈休文

王喬飛鳧舄，東方金馬門。從宦非宦侶，避世不避喧。〈范曄後漢書曰：王喬者，河東人也，顯宗時為葉令。喬有神術，每月朔望自縣詣臺朝。帝怪其來數而不見車騎，密令太史伺望之。言其臨至，輒有雙鳧東南飛來。於是伺鳧至，舉羅張之，但得一雙舄焉。乃詔尚方診視，則四年中所賜尚書官屬履也。史記曰：武帝時，齊人有東方生，名朔，時坐席中，酒酣，據地歌曰：陸沈於俗，避世金馬門。〉揆余發皇鑒，短翮屢飛飜。〈楚辭曰：皇鑒揆予于初度。丁儀周成王論曰：振短翮與鸞鳳並翔。〉晨趨朝建禮，晚沐臥郊園。〈漢書典職曰：尚書郎晝夜更直於建禮門內。沐，休沐也。〉賓至下塵榻，憂來命綠樽。〈謝承後漢書曰：徐稚，字孺子，豫章人，屢辟公府不起。時陳蕃為太守，以禮請署功曹，稚不免之，既謁而退，蕃在郡不接賓，唯稚來特設一榻，去則懸之。應休璉與曹長思書曰：紅塵蔽於机榻。傅玄雜詩曰：机榻委塵埃。漢書，東方朔曰：臣聞銷憂者莫若酒也。〉昔賢侔時雨，今守馥蘭蓀。〈字林曰：侔，齊等也。孟子曰：君子之所以教者五，有如時雨化之者。今守，即眺也。潘正叔贈河陽詩曰：流聲馥秋蘭。王逸楚辭注曰：蓀，香草名也。〉神交疲夢寐，路遠隔思存。〈列子曰：夢有六候，此六者皆魂神所交也。莊子曰：子綦曰：其寐也魂交，其覺也形開。說文曰：交，會也。毛詩曰：雖則如雲，匪我思存。〉牽拙謬東汜，浮惰及西崑。〈梁書曰：隆昌中，約出為東陽太守。明帝即位，徵為五兵尚書。以日之早晏，喻年之少老也。牽拙，牽率庸拙也。東汜，謂湯谷，日之所出也。浮惰，浮名惰懈也。西崑，謂崦嵫，日之所入也。〉顧循良菲薄，何以儷璵璠。〈鄭玄毛詩箋曰：顧，念也。楚辭曰：質菲薄而無由。馬融論語注曰：菲，薄也。廣雅曰：儷，偶也。左氏傳曰：季平子卒，陽虎將以璵璠斂。杜預曰：璵璠，美玉也。〉將隨渤澥去，刷羽汎清源。〈解嘲曰：若江湖之雀，渤澥之鳥。吳都賦曰：刷蕩漪瀾。說文曰：刷，刮也。劉公幹詩曰：方塘含清源。〉

文選考異

〈揆余發皇鑒：何校「鑒」改「覽」，注同。案：所校是也。離騷，善作「覽」，五臣作「鑒」。袁、茶陵二本有明文，此善引彼為注，作「覽」甚明。蓋亦五臣作「鑒」，自與其離騷同，各本以亂善又并改注，非也。西征賦「皇鑒」及注同此。〉

〈注「漢書典職曰」：何校「書」改「官」，陳同，是也。各本皆偽。〉

〈注「香草名也」：袁本、茶陵本無「名」字，是也。〉

〈注「皆魂神所交也」：袁本無「皆魂」二字。案：無者是也。所引周穆王文。五臣向注乃有此二字，尤延之誤取耳。茶陵本注并入五臣，更不可別。〉

應王中丞思遠詠月
〈五言蕭子顯齊書曰：王思遠為御史中丞。〉

沈休文

月華臨靜夜，夜靜滅氛埃。〈魏明帝詩曰：靜夜不能寐。楚辭曰：辟氛埃而清涼。〉方暉竟戶入，圓影隙中來。〈淮南子曰：受光於隙，照一隅；受光於戶，照室中無遺物；況受光於宇宙乎？說文曰：隙，壁際也。〉高樓切思婦，西園游上才。〈曹子建七哀詩曰：明月照高樓，流光正徘徊，上有愁思婦，悲歎有餘哀。魏文帝芙蓉池詩曰：乘輦夜行遊，逍遙步西園，丹霞夾明月，華星出雲間。〉網軒映珠綴，應門照綠苔。〈楚辭曰：網戶朱綴刻方連。下云綠苔，此當為朱綴，今並為珠，疑傳寫之誤。漢書曰：班婕妤自傷賦曰：潛玄宮兮幽以清，應門閉兮楚闥扃，華殿塵兮玉陛苔，中庭萋兮綠草生。〉洞房殊未曉，清光信悠哉。〈楚辭曰：姱容脩態亙洞房。毛萇詩傳曰：悠，遠貌也。〉

文選考異

〈網軒映珠綴：茶陵本有校語云善作「朱」。袁本無校語。案：二本非也。善作「珠」，故云「此當為朱綴」，今並為「珠」，五臣因此改為「朱」，故云「以網及朱綴而飾之」。茶陵本大例當作「珠」，而云五臣作「朱」。袁本大例當作「朱」，而云善作「珠」。今皆錯誤，唯尤本為是。又案：五臣注中字袁本作「朱」，不誤。重刻茶陵者并改成「珠」，幾莫可辨矣，此更誤中之誤也。〉

〈注「楚闥扃」：案：「楚」當作「禁」。各本皆偽。所引外戚傳文。〉

〈注「玉陛苔」：案：「陛」當作「階」。各本皆偽。所引外戚傳文。〉

冬節後至丞相第詣世子車中
〈五言蕭子顯齊書曰：豫章王嶷，太祖第三子也。薨贈丞相、揚州牧。長子廉，字景藹，為世子。蔡邕獨斷曰：諸侯適子稱世子。〉

沈休文

廉公失權勢，門館有虛盈。〈史記曰：廉頗失勢之時，故客盡去，及復為將，又復至。王符潛夫論曰：昔魏其之客，流於武安；長平之利，移於冠軍。廉頗翟公，再盈再虛。〉貴賤猶如此，況乃曲池平。〈漢書曰：下邽翟公為廷尉，賓客亦填門。及廢，門外可設雀羅。後為廷尉，客欲往，翟公大署其門曰：一貴一賤，交情乃見。桓子新論，雍門周說孟嘗君曰：千秋萬歲後，高臺既已傾，曲池又以平。〉高車塵未滅，珠履故餘聲。〈漢書曰：于定國父于公，閭門壞，父老方共治之，于公謂之曰：少高大閭門，令容駟馬高蓋。說文曰：高車，其蓋高，立載之車也。史記曰：春申君上客，皆躡珠履。〉賓階綠錢滿，客位紫苔生。〈家語曰：公自阼階，孔子由賓階升堂立侍。又曰：醮於客位，加其有成也。崔豹古今注曰：空室無人行，則生苔蘚，或青或紫，一名綠錢。禮記曰：主人就東階，客就西階。又曰：殯於客位，祖於庭。〉誰當九原上，鬱鬱望佳城。〈禮記，趙文子曰：以從先大夫於九原。鄭玄曰：晉卿大夫之墓地在九原。西京雜記曰：滕公駕至東都門，馬鳴，跼不肯前，皆以前腳跼地，久之，滕公懼，使卒掘馬所跼地，入三尺所，得石槨，有銘焉。銘曰：佳城鬱鬱，三千年，見白日，吁嗟滕公居此室。滕公曰：嗟乎，天也！吾其即安此乎！遂葬焉。漢書曰：夏侯嬰，號滕公也。〉

文選考異

〈注「說文曰高車」：案：「說文」當作「釋名」。各本皆誤。所引在其釋車篇中也。〉

學省愁臥
〈五言學省，國學也。梁書曰：齊明帝即位，約遷國子祭酒。〉

沈休文

秋風吹廣陌，蕭瑟入南闈。〈廣雅曰：陌，道也。〉愁人掩軒臥，高牕時動扉。〈楚辭曰：愁人兮奈何！掩，猶閉也。軒，長廊也。〉虛館清陰滿，神宇曖微微。〈謝靈運齋中詩曰：虛館絕諍訟。曹植九詠曰：蔓葛滋兮冒神宇。王逸楚辭注曰：曖曖，暗昧貌。南都賦曰：清廟肅以微微。〉網蟲垂戶織，夕鳥傍櫩飛。〈張景陽雜詩曰：蜘蛛網戶屋。魏文帝詩曰：蜘蛛繞戶牖。〉纓珮空為忝，江海事多違。〈爾雅曰：忝，辱也。莊子曰：就藪澤，處閑曠，此江海之士，避世之人也。廣雅曰：違，異也，謂乖異也。〉山中有桂樹，歲暮可言歸。〈山中有桂樹，即攀桂枝而聊淹留也。韓詩曰：蟋蟀在堂，歲聿其莫。薛君曰：莫，晚也。言君之年歲已晚也。〉

詠湖中鴈
〈五言〉

沈休文

白水滿春塘，旅鴈每迴翔。〈劉公幹雜詠詩曰：方塘含白水，中有鳧與鴈。謝靈運戲馬臺集詩曰：旅鴈違霜雪。楚辭曰：孔雀兮迴翔。穀梁傳曰：掩禽旅。范甯曰：眾禽也。〉唼流牽弱藻，歛翮帶餘霜。〈楚辭曰：鳧鴈皆唼夫梁藻。應瑒建章臺集詩曰：遠行蒙霜雪。〉群浮動輕浪，單汎逐孤光。〈上林賦曰：鴻鷫鵠鴇，浮乎其上。〉懸飛竟不下，亂起未成行。〈呂氏春秋曰：群鳥翔而不下。白虎通曰：鴈飛則乃成行。〉刷羽同搖漾，一舉還故鄉。〈搖漾，飛貌也。韓詩外傳，田饒曰，黃鵠一舉千里。烏孫公主歌曰：願為黃鵠兮歸故鄉。〉

文選考異

〈注「鴈飛則乃成行」：袁本、茶陵本無「乃」字，是也。〉

三月三日率爾成篇
〈五言〉

沈休文

麗日屬元巳，年芳具在斯。〈南都賦曰：暮春之禊，元巳之辰。〉開花已匝樹，流嚶復滿枝。洛陽繁華子，長安輕薄兒。〈阮籍詠懷詩曰：昔日繁華子，安陵與龍陽。范曄後漢書曰：李寶勸劉嘉且觀成敗，光武聞，告于鄧禹曰：孝孫素謹，當是長安輕薄兒誤之耳。嘉字孝孫。嚶，於耕切。〉東出千金堰，西臨鴈鶩陂。〈楊佺期洛陽記曰：千金堰在洛陽城西，去城三十五里，堰上有穀水塢。朱超石與兄書曰：千金堤舊堰穀水，魏時更脩，謂之千金塢。廣雅曰：堰，潛堰也，謂潛築土以壅水也，一作堨，音竭。塢，烏古切。堰，一建切。然三字義同而音則異也。漢宮殿疏曰：長安有鴈鶩陂，承昆明下流也。〉游絲映空轉，高楊拂地垂。綠幘文照耀，紫燕光陸離。〈漢書曰：董偃與母以賣珠為事，隨母入館陶公主家，因留第中。偃謁上，綠幘傅韝。毛萇詩傳曰：日出照耀。紫燕，已見赭白馬賦。楚辭曰：玉珮兮陸離。〉清晨戲伊水，薄暮宿蘭池。〈曹子建名都篇曰：清晨復來還。楚辭曰：薄暮雷電歸何憂。廣雅曰：薄，至也。漢書曰：渭城有蘭池宮。〉象筵鳴寶瑟，金瓶汎羽卮。〈吳都賦曰：桃笙象簟，韜於筒中。漢書曰：莽何羅行觸寶瑟。瓶，酒器也。古樂府詞曰：金瓶素綆汲寒漿。羽卮，即羽觴也。楚辭曰：瑤漿密勺實羽觴。〉寧憶春蠶起，日暮桑欲萎。〈枚乘兔園賦曰：桑萎蠶飢中人望奈何！〉長袂屢以拂，彫胡方自炊。〈楚辭曰：長袂拂面善留客。宋玉諷賦曰：主人之女，為臣炊彫胡之飯，露葵之羹，來勸臣食。鄭玄毛詩箋曰：方，且也。〉愛而不可見，宿昔減容儀。〈毛詩曰：愛而不見。〉且當忘情去，歎息獨何為？〈公孫尼子曰：眾人役物而忘情。郭象論曰：忘情於無有之域。曹子建贈白馬王詩曰：太息將何為？〉

詩庚
雜擬上
擬古詩十二首
陸士衡

擬行行重行行
悠悠行邁遠，戚戚憂思深。此思亦何思，思君徽與音。音徽日夜離，緬邈若飛沈。王鮪懷河岫，晨風思北林。〈王鮪，已見東京賦。晨風，已見上文。〉遊子眇天末，還期不可尋。驚飆褰反信，歸雲難寄音。〈楚辭曰：願寄言於浮雲兮，遇豐隆而不將。〉佇立想萬里，沈憂萃我心。攬衣有餘帶，循形不盈衿。去去遺情累，安處撫清琴。

擬今日良宴會
閑夜命歡友，置酒迎風館。〈迎風，已見西京賦。〉齊僮梁甫吟，秦娥張女彈。〈南都賦曰：齊僮唱兮列趙女。蔡邕琴頌曰：梁甫悲吟，周公越裳。琴操曰：曾子耕泰山之下，天雨雪凍，旬月不得歸，思其父母，作梁山歌。應瑒神女賦曰：夏姬曾不足以供妾御，況秦娥與吳娃。方言曰：秦俗，美貌謂之娥。張女彈，已見笙賦。〉哀音繞棟宇，遺響入雲漢。〈列子，秦青曰：昔韓娥東之齊，鬻歌假食。既去，而餘響繞梁，三日不絕。又曰：薛談學謳於秦青，辭歸，青餞於郊衢，撫節悲歌，聲振林木，響遏行雲。張湛曰：三人，薛、秦、韓之善歌者也。〉四坐咸同志，羽觴不可筭。高談一何綺？蔚若朝霞爛。〈霞或為華。〉人生無幾何，為樂常苦晏。〈秦嘉答婦詩曰：憂艱常早至，為樂常苦晚。〉譬彼伺晨鳥，揚聲當及旦。〈尸子曰：使雞伺晨。春秋考異郵曰：鶴知夜半，雞應旦明。明與鳴同，古字通。〉曷為恆憂苦，守此貧與賤。〈列子曰：卑辱則憂苦。〉

擬迢迢牽牛星
昭昭清漢暉，粲粲光天步。〈晏子春秋曰：星之昭昭，不如月之曖曖。毛萇詩傳曰：粲粲，鮮盛也。步，行也。言行止之盛，微步而光耀於天。〉牽牛西北迴，織女東南顧。〈大戴禮夏小正曰：七月初昏，織女正東而向。〉華容一何冶，揮手如振素。〈冶或為綺，非也。〉怨彼河無梁，悲此年歲暮。跂彼無良緣，睆焉不得度。〈跂彼，已見上。毛詩曰：睆彼牽牛。〉引領望大川，雙涕如霑露。

擬涉江采芙蓉
上山采瓊橤，穹谷饒芳蘭。采采不盈掬，悠悠懷所歡。〈毛詩曰：終朝采綠，不盈一掬。〉故鄉一何曠？山川阻且難。沈思鍾萬里，躑躅獨吟歎。

擬青青河畔草
靡靡江離草，熠燿生河側。〈江離，已見子虛賦。〉皎皎彼姝女，阿那當軒織。粲粲妖容姿，灼灼美顏色。良人游不歸，偏棲獨隻翼。空房來悲風，中夜起歎息。

擬明月何皎皎
安寢北堂上，明月入我牖。照之有餘暉，攬之不盈手。〈淮南子曰：天地之間，巧歷不能舉其數，手微惚恍，不能攬其光也。高誘曰：天道廣大，手雖能微，其惚恍無形者，不能攬得日月之光也。〉涼風繞曲房，寒蟬鳴高柳。踟躕感節物，我行永已久。游宦會無成，離思難常守。

擬蘭若生朝陽
嘉樹生朝陽，凝霜封其條。執心守時信，歲寒終不彫。美人何其曠？灼灼在雲霄。〈枚乘樂府詩曰：美人在雲端，天路隔無期。〉隆想彌年月，長嘯入飛飆。引領望天末，譬彼向陽翹。

擬青青陵上柏
冉冉高陵蘋，習習隨風翰。〈山海經曰：崑崙之丘有草，名曰(上艸下賓)，如葵。字書曰：(上艸下賓)，亦蘋字也。〉人生當幾何？譬彼濁水瀾。〈言濁水之波易竭也。〉戚戚多滯念，置酒宴所歡。方駕振飛轡，遠遊入長安。名都一何綺？城闕鬱盤桓。〈史記曰：公仲謂韓王曰：不如和秦，賂以一名都。〉飛閣纓虹帶，曾臺冒雲冠。〈虹帶，已見吳都賦。虹或為垂，非也。〉高門羅北闕，甲第椒與蘭。〈西京賦曰：北闕甲第，當道直啟。椒蘭，蓋取其嘉名，且芬香也。〉俠客控絕景，都人驂玉軒。〈列子曰：晉范氏有子曰子華，善養私名，使其俠客以鄙相攻。魏書曰：張繡降而復反，上所乘馬名絕景，為流矢所中。都人，已見上。國語，叔向曰：絳之富商，而能金玉其車。〉遨遊放情願，慷慨為誰歎？

擬東城一何高
西山何其峻？曾曲鬱崔嵬。零露彌天墜，蕙葉憑林衰。〈尚書五行傳曰：雲起於山，彌於天。〉寒暑相因襲，時逝忽如頹。三閭結飛轡，大耋嗟落暉。〈離騷引曰：屈原者，為三閭大夫。離騷曰：飲余馬乎咸池，摠余轡於扶桑。周易曰：日昃之離，不鼓缶而歌，則大耋之嗟凶。〉曷為牽世務，中心若有違？〈毛詩曰：行道遲遲，中心有違。〉京洛多妖麗，玉顏侔瓊蕤。〈古詩曰：燕、趙多佳人，美者顏如玉。〉閑夜撫鳴琴，惠音清且悲。長歌赴促節，哀響逐高徽。一唱萬夫歎，再唱梁塵飛。〈七略曰：漢興，魯人虞公善雅歌，發聲盡動梁上塵。〉思為河曲鳥，雙游豐水湄。

擬西北有高樓
高樓一何峻？苕苕峻而安。綺窗出塵冥，飛陛躡雲端。〈綺窗飛陛，已見上文。〉佳人撫琴瑟，纖手清且閑。芳氣隨風結，哀響馥若蘭。玉容誰得顧？傾城在一彈。〈玉容、傾城，並已見上。〉佇立望日昃，躑躅再三歎；不怨佇立久，但願歌者歡。思駕歸鴻羽，比翼雙飛翰。

擬庭中有奇樹
歡友蘭時往，苕苕匿音徽。虞淵引絕景，四節逝若飛。〈虞淵，已見上文。〉芳草久已茂，佳人竟不歸。躑躅遵林渚，惠風入我懷。感物戀所歡，采此欲貽誰？

擬明月皎夜光
歲暮涼風發，昊天肅明明。招搖西北指，天漢東南傾。〈呂氏春秋曰：季秋之月，招搖指戌。大戴禮夏小正曰：七月漢案戶。漢，天漢也。漢案戶者，直戶也。李陵詩曰：招搖西北馳，天漢東南流。〉朗月照閑房，蟋蟀吟戶庭。飜飜歸鴈集，嘒嘒寒蟬鳴。〈歸鴈，已見鷦鷯賦。嘒嘒，已見秋興賦。寒蟬，已見上文。〉疇昔同宴友，翰飛戾高冥。〈毛詩曰：匪鶉匪鳶，翰飛戾天。高冥，已見齊謳行。〉服美改聲聽，居愉遺舊情。織女無機杼，大梁不架楹。〈言有名無實也。織女，已見上。爾雅曰：大梁，昴也。〉

文選考異

〈靡靡江離草：茶陵本校語云五臣作「離」。袁本校語云善作「離」。案尤所見與袁同。考史記、漢書、子虛賦「離」字皆不從「艹」，楚辭章句及補注亦然。必善「離」、五臣「蘺」也。前第七卷及後卅二卷諸「蘺」字，疑各本以五臣亂善矣。〉

擬四愁詩
〈七言〉

張孟陽

我所思兮在營州，欲往從之路阻脩。登崖遠望涕泗流，我之懷矣心傷憂。佳人遺我綠綺琴，何以贈之雙南金。〈傅玄琴賦序曰：齊桓公有鳴琴曰號鍾，楚莊有鳴琴曰繞梁，中世司馬相如有綠綺，蔡邕有燋尾，皆名琴也。〉願因流波超重深，終然莫致增永吟。

文選考異

〈注「皆名琴也」：袁本、茶陵本「琴」作「器」，是也。〉

擬古詩
〈五言〉

陶淵明

日暮天無雲，春風扇微和。佳人美清夜，達曙酣且歌。〈尚書曰：酣歌于室。〉歌竟長歎息，持此感人多。明明雲間月，灼灼葉中花。豈無一時好，不久當如何？

擬魏太子鄴中集詩八首
〈五言并序〉

謝靈運

建安末，余時在鄴宮，朝遊夕讌，究歡愉之極。天下良辰美景，賞心樂事，四者難并。今昆弟友朋，二三諸彥，共盡之矣。古來此娛，書籍未見，何者？楚襄王時有宋玉、唐景，梁孝王時有鄒、枚、嚴、馬，遊者美矣，而其主不文；〈漢書曰：梁孝王來朝，從遊說之士：齊人鄒陽，淮陰枚乘，吳莊忌夫子之徒。司馬相如見而悅之，客遊梁。〉漢武帝徐樂諸才，〈徐樂，已見別賦。〉備應對之能，而雄猜多忌，豈獲晤言之適？〈晤言，已見上文。〉不誣方將，庶必賢於今日爾。歲月如流，零落將盡，撰文懷人，感往增愴。〈魏文帝與吳質書曰：撰其遺文，卻為一集。〉其辭曰：

魏太子
百川赴巨海，眾星環北辰。〈百川、北辰，已見上文。〉照灼爛霄漢，遙裔起長津。天地中橫潰，家王拯生民。〈橫潰，以水喻亂也。家王，謂魏太祖也。陳思行女哀辭曰：家王征蜀漢。司馬相如難蜀文曰：拯生民於沈溺。說文曰：出溺為拯。〉區㝢既滌蕩，群英必來臻。東京賦曰：區㝢乂寧。謝承後漢書曰：黃向對策為群英之表。忝此欽賢性，由來常懷仁。況值眾君子，傾心隆日新。論物靡浮說，析理實敷陳。〈莊子曰：判天地之美，析萬物之理。〉羅縷豈闕辭？窈窕究天人。〈王延壽王孫賦曰：羌難得而羅縷。羅或為覼。天人，已見應吉甫華林園詩。〉澄觴滿金罍，連榻設華茵。急絃動飛聽，清歌拂梁塵。〈侯瑾箏賦曰：急絃促柱，變詞改曲。抱朴子曰：瓠巴操琴，翔禽為之下聽。梁塵，已見陸機擬東城一何高詩。〉何言相遇易，此歡信可珍。

王粲
家本秦川，貴公子孫，遭亂流寓，自傷情多。

幽厲昔崩亂，桓靈今板蕩。〈幽、厲，周二王也。桓、靈，後漢二帝也，已見上。毛詩曰：上帝版版。鄭玄曰：版，反也，反先王之道也。毛詩曰：蕩蕩上帝。鄭玄曰：蕩蕩，法度廢壞之貌。〉伊洛既燎煙，函崤沒無像。〈曹子建送應氏詩曰：洛陽何寂寞，宮室盡燒焚。王粲七哀詩曰：西京亂無像。〉整裝辭秦川，秣馬赴楚壤。〈王粲七哀詩曰：復棄中國去，遠身適荊蠻。魏明帝自惜薄祜行曰：出身秦川，爰居伊、洛。〉沮漳自可美，客心非外獎。〈沮、漳，已見登樓賦。小雅曰：獎，勸也。〉常歎詩人言，式微何由往。〈式微，已見曹子建情詩。〉上宰奉皇靈，侯伯咸宗長。〈上宰，魏太祖也。棗道彥雜詩曰：天子命上宰。〉雲騎亂漢南，紀郢皆掃盪。〈王肅格虎賦曰：羽騎雲布，蘭車星陳。漢書曰：郢，楚別邑。紀，見下文。〉排霧屬盛明，披雲對清朗。〈盛明清朗，喻太祖也。王隱晉書曰：樂廣為尚書令，衛瓘見而奇之，命諸子造焉，曰：每見此人，瑩然若開雲霧之睹青天。阮瑀謝太祖牋曰：一得披玄雲，望白日，唯力是視，敢有二心。〉慶泰欲重疊，公子特先賞。〈公子，謂曹植也。〉不謂息肩願，一旦值明兩。〈息肩，已見東京賦。明兩，謂文帝也。明兩，已見謝宣遠張子房詩。〉並載遊鄴京，方舟汎河廣。〈魏文帝與吳質書曰：同乘並載，以遊後園。〉綢繆清讌娛，寂寥梁棟響。〈陸機集有皇太子清宴詩。梁棟響，則歌聲繞也，已見陸機擬今日良宴會詩。〉既作長夜飲，豈顧乘日養！〈史記曰：紂為長夜之飲。乘日，已見上。廣雅曰：養，樂也。〉

陳琳
袁本初書記之士，故述喪亂事多。

皇漢逢屯邅，天下遭氛慝。〈西都賓曰：皇漢之初經營也。屯如邅如，已見上。〉董氏淪關西，袁家擁河北。〈董卓、袁紹，並已見上文。〉單民易周章，窘身就羈勒。豈意事乖己，永懷戀故國。相公實勤王，信能定蝥賊。〈相公，魏太祖也。王仲宣從軍戎詩曰：相公征關右。勤王，已見西征賦。左氏傳，王使富辛如晉，曰：諸侯用寧，蝥賊遠屏，晉之力也。杜預曰：蝥賊，喻災害也。食根曰蝥，食節曰賊。〉復睹東都輝，重見漢朝則。〈已見謝玄暉始出尚書省詩。〉餘生幸已多，矧迺值明德。愛客不告疲，飲讌遺景刻。〈曹子建公讌詩曰：公子敬愛客，終讌不知疲。刻，漏刻也。〉夜聽極星闌，朝遊窮曛黑。〈毛詩曰：子興視夜，明星有爛。曛，已見上。〉哀哇動梁埃，急觴盪幽默。〈法言曰：哇則鄭。李軌曰：哇，邪也。梁塵，已見上。張敏神女賦曰：既澹泊於幽默，楊覺寐而中驚。〉且盡一日娛，莫知古來惑。〈范曄後漢書曰：楊秉嘗從容言曰：我有三不惑：酒、色、財也。〉

徐幹
少無宦情，有箕潁之心事，故仕世多素辭。〈國語，桓公問於史伯曰：王室多故，余懼及焉。〉

伊昔家臨淄，提攜弄齊瑟。〈臨淄，已見魏都賦。〉置酒飲膠東，淹留憩高密。〈漢書，膠東國，故齊高帝別為國。又曰：高密國，故齊宣帝更為高密國。〉此歡謂可終，外物始難畢。〈莊子曰：外物不可必，故龍逢比干僇焉。〉搖蕩箕濮情，窮年迫憂慄。〈箕山，許由所隱也。濮，濮水，莊周所釣也。莊子，季徹曰：搖蕩人心。又曰：憂慄乎廟堂之上。〉末塗幸休明，棲集建薄質。已免負薪苦，仍游椒蘭室。〈禮記曰：君使士射，不能，則辭以疾。言曰：某有負薪之憂。大戴禮曰：與君子遊，苾乎如入蘭芷之室，久而不聞，則與之化矣。陸機詩曰：甲第椒與蘭。〉清論事究萬，美話信非一。〈曹植四言詩曰：高談虛論，問彼道原。話，已見秋興賦。〉行觴奏悲歌，永夜繫白日。〈魏文帝與吳質書曰：白日既匿，繼以朗月。〉華屋非蓬居，時髦豈余匹？〈華屋，已見陸韓卿贈顧希叔詩。髦士，已見上文。〉中飲顧昔心，悵焉若有失。〈說苑曰：晉靈公欲殺趙宣孟而飲之酒，宣孟知之，中飲而出。淮南子曰：悵然有喪。漢書曰：戴良見黃憲，及歸，罔然若有失。〉

劉楨
卓犖偏人，而文最有氣，所得頗經奇。〈潘勗玄達賦曰：匪偏人之自韙，訴諸衷於來哲。〉

貧居晏里閈，少小長東平。〈漢書，泰山郡有東平縣。音義曰：泰山郡屬兗州。〉河兗當衝要，淪飄薄許京。〈謝承後漢書，李燮曰：涼州，天下要衝。〉廣川無逆流，招納廁群英。〈管子曰：善為君者，宜法江海，江海不逆細流，故為百谷長。群英，已見擬太子詩。〉北渡黎陽津，南登紀郢城。〈漢書音義，臣瓚曰：黎陽在魏郡。伏滔北征記曰：黎陽，津名也。杜預左氏傳注曰：楚國，今南郡江陵縣北紀南城也。〉既覽古今事，頗識治亂情。歡友相解達，敷奏究平生。〈解達，言相談說而進達也。方言曰：解，說也。〉矧荷明哲顧，知深覺命輕。〈王逸晉書，孔坦表曰：士死知遇，恩令命輕。〉朝遊牛羊下，暮坐括揭鳴。〈毛詩曰：雞棲于桀，日之夕矣，牛羊下括。毛萇曰：雞棲於杙為桀。括，至也。桀與揭音義同。〉終歲非一日，傳卮弄新聲。辰事既難諧，歡願如今并。唯羨肅肅翰，繽紛戾高冥。

應瑒
汝潁之士，流離世故，頗有飄薄之歎。

嗷嗷雲中鴈，舉翮自委羽。〈毛詩曰：鴻鴈于飛，哀鳴嗷嗷。淮南子曰：燭龍，在鴈門北，笰于委羽之山，不見日。高誘曰：笰，至也。委羽，北方山名也。〉求涼弱水湄，違寒長沙渚。〈成公綏鴈賦曰：濱弱水之陰岸。弱水，已見上。列子曰：禽獸之智，違寒就溫。漢書曰：長沙國，屬荊州。然則彭蠡之所在。〉顧我梁川時，緩步集潁許。〈漢書曰：汝南、潁川、許，皆魏分也。魏徙大梁，故魏一號為梁。〉一旦逢世難，淪薄恆羈旅。天下昔未定，託身早得所。官度廁一卒，烏林預艱阻。〈魏志曰：公還軍官渡，袁紹進臨官渡，公斬淳于瓊等，紹眾大潰。漢書音義，文穎曰：於滎陽下，引河東為鴻溝，即今官渡水也。盛弘之荊州記曰：薄沂縣，沿江一百里，南岸名赤壁，周瑜、黃蓋此乘大艦上破魏武兵於烏林。烏林赤壁其東西一百六十里。〉晚節值眾賢，會同庇天宇。列坐廕華榱，金樽盈清醑。〈馬融樗蒲賦曰：坐華榱之高殿，臨激水之清流。金樽、清醑，並已見上。〉始奏延露曲，繼以闌夕語。〈延露，已見上。〉調笑輒酬答，嘲謔無慚沮。傾軀無遺慮，在心良已敘。

阮瑀
管書記之任，有優渥之言。

河洲多沙塵，風悲黃雲起。〈繁欽述行賦曰：芒芒河濱，實多沙塵。古詩曰：白楊多悲風。淮南子曰：黃泉之埃，上為黃雲。〉金羈相馳逐，聯翩何窮已。〈說文曰：羈，馬絡頭也。〉慶雲惠優渥，微薄攀多士。〈慶雲，喻太祖也。王逸楚辭注曰：慶雲，喻尊顯也。〉念昔渤海時，南皮戲清沚。〈漢書，渤海郡南皮縣。魏文帝與吳質書曰：每念昔日南皮之遊，誠不可忘。〉今復河曲游，鳴葭泛蘭汜。〈魏文帝與吳質書曰：時駕而遊，北遵河曲，從者鳴笳以啟路，文學託乘於後車。〉躧步陵丹梯，並坐侍君子。〈躧步、並坐，並已見上。丹梯，丹墀也。〉妍談既愉心，哀弄信睦耳。〈魏文帝與吳質書曰：高談娛心，哀箏順耳。〉傾酤係芳醑，酌言豈終始。〈毛詩曰：君子有酒，酌言嘗之。〉自從食蓱來，唯見今日美。〈毛詩曰：呦呦鹿鳴，食野之苹。毛萇曰：苹，萍也。〉

平原侯植
公子不及世事，但美遨游，然頗有憂生之嗟。

朝游登鳳閣，日暮集華沼。傾柯引弱枝，攀條摘蕙草。徙倚窮騁望，目極盡所討。〈楚辭曰：白蘋兮騁望。又曰：目極千里。〉西顧太行山，北眺邯鄲道。〈太行，已見上。漢書曰：文帝指慎夫人新豐道曰：此走邯鄲道也。〉平衢脩且直，白楊信褭褭。〈褭褭，風搖木貌。〉副君命飲宴，歡娛寫懷抱。〈副君，謂文帝也。漢書，疏廣曰：太子，國儲副君也。〉良游匪晝夜，豈云晚與早。眾賓悉精妙，清辭灑蘭藻。哀音下迴鵠，餘哇徹清昊。〈下迴鵠，謂師曠也。徹清昊，謂秦青也，並已見上文。〉中山不知醉，飲德方覺飽。〈中山有美酒，已見魏都賦。毛詩曰：既醉以酒，既飽以德。〉願以黃髮期，養生念將老。〈左氏傳，隱公曰：使營菟裘，吾將老焉。菟音塗。〉

文選考異

〈漢武帝：陳云「帝」下脫「時」字。今案：所說非也。袁本云善無「時」字。茶陵本云五臣有「時」。此非善傳寫脫，句例自不與上同，無煩依五臣添。〉

〈注「卻為一集」：何校「卻」改「都」，陳同，是也。各本皆偽。〉

〈注「王仲宣從軍戎詩曰」：案：「戎」字不當有。各本皆衍。〉

〈注「楊覺寐而中驚」：茶陵本「楊」作「揚」。袁本亦作「楊」。案：皆非也，當作「惕」。長門賦「惕寤覺而無是兮」句略相似，可借為證。〉

〈外物始難畢：案：「畢」當作「必」，善引莊子「外物不可必」為注，作「必」明甚。其五臣向注云「不畢所願」，是五臣乃作「畢」，各本以亂善而失著校語。〉

〈棲集建薄質：何校云呂周翰注中有「延及」之語，則「建」者，「逮」字之訛耳。案：此疑善「建」、五臣「逮」，而失著校語。但善既不注，無以考之。〉

〈永夜繫白日：何校云以注觀之「繫」當為「繼」。案：茶陵本云五臣作「繼」，袁本云善作「繫」。蓋各本皆傳寫偽，否則善當有「〉 〈繫，繼也」之注，而刪削不全。〉

〈注「王逸晉書」：陳云「逸」，「隱」誤，是也。各本皆誤。〉

〈注「公還軍官渡」：案：「渡」當作「度」，下同。各本皆偽。說詳後九錫文下。〉

〈注「此乘大艦上」：何校「此」上添「於」字，是也。各本皆脫。〉

〈注「延露已見上」：袁本此下有「說文曰闌閑也」六字。茶陵本無。蓋并入五臣注而脫之。〉

〈有優渥之言：袁本、茶陵本「有」上有「故」字。案：此所見不同，今無以考之。〉

〈鳴葭泛蘭汜：袁本、茶陵本「葭」作「��」。案：二本非也。善引「鳴笳」為注，是「葭」即「笳」之假借字，或末後尚有「葭」「笳」異同之注，今刪削不全。五臣乃作「��」，向注「��，笛也」，別造此解，而改字從「竹」，最不足憑。二本以亂善，非。又案：西京賦校「鳴葭」，王元長曲水詩序「揚葭振木」，答蘇武書注「說文作葭」，可以彼此互證。〉


Chinese text: This work was published before January 1, 1923, and is in the
public domain worldwide because the author died at least 100 years ago.
