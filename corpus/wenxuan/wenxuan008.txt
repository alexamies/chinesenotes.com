賦丁
郊祀
〈祭天曰郊，郊者言神交接也。祭地曰祀，祀者敬祭神明也。郊天正於南郊。郭外曰郊。〉

甘泉賦
〈并序〉

主条目：甘泉賦
　　楊子雲〈善曰：漢書曰：楊雄，字子雲，蜀郡成都人也。雄少好學，年四十餘，自蜀來遊京師，大司馬王音召以為門下史，薦雄待詔，歲餘，為郎中，給事黃門，卒。桓譚新論曰：雄作甘泉賦一首，始成，夢腸出，收而內之，明日遂卒。然舊有集注者並篇內具列其姓名，亦稱臣善以相別。佗皆類此。〉

　　孝成帝時，客有薦雄文似相如者，〈善曰：雄答劉歆書曰：雄作成都城四隅銘，蜀人有楊莊者，為郎，誦之於成帝，以為似相如，雄遂以此得見。〉上方郊祀甘泉泰畤、汾陰后土，以求繼嗣，〈善曰：上謂成帝也。漢書曰：武帝幸甘泉，令祠官具太乙祠壇，太一所用，如雍畤物。又立后土於汾陰脽上。孟康曰：畤，音止，神靈之所止也。脽，音雖。〉召雄待詔承明之庭。〈善曰：諸以材術見知，直於承明，待詔即見，故曰待詔焉。承明，已見上文。〉正月，從上甘泉還，奏甘泉賦以風。〈善曰：漢書曰：永始四年正月，行幸甘泉。七略曰：甘泉賦，永始三年正月，待詔臣雄上。漢書三年無幸甘泉之文，疑七略誤也。毛詩序曰：下以風刺上。音諷。不敢正言謂之諷。〉其辭曰：

　　惟漢十世，將郊上玄，〈善曰：惟，有也，是也。十世，成帝也。上玄，天也。〉定泰畤，雍神休，尊明號，〈晉灼曰：雍，祐也。休，美也。言見祐護以休美之祥也。明號，下同符三皇也。善曰：言將祭泰畤，冀神擁祐之以美祥，因尊己之明號也。廣雅曰：將，欲也。雍，音擁。〉同符三皇，錄功五帝，〈文穎曰：符，合也。善曰：言同符契於三皇，錄功勤於五帝也。〉卹胤錫羨，拓跡開統。〈應劭曰：卹，憂也。胤，續也。錫，與也。羨，饒也。拓，廣也。時成帝憂無繼嗣，故修祠泰畤、后土。言神明饒與福祥，廣跡而開統也。李奇曰：統，緒也。善曰：羨，弋戰反。〉於是乃命群僚，歷吉日，協靈辰，〈善曰：爾雅曰：命，告也。楚辭曰：歷吉日吾將行。郭璞上林賦注曰：歷，選也。爾雅注曰：辰，時也。〉星陳而天行。〈善曰：星陳、天行，已見西京賦。〉詔招搖與太陰兮，伏鉤陳使當兵。〈張晏曰：禮記曰：招搖在上，急繕其怒。太陰，歲後三辰也。服虔曰：鉤陳，神名也，紫微宮外營陳星也。善曰：句陳，已見上文。鄭玄禮記注曰：當，主也。主，謂典領也。〉屬堪輿以壁壘兮，捎夔魖而抶獝狂。〈張晏曰：堪輿，天地總名也。孟康曰：木石之怪曰夔，如龍有角，人面。魖，耗鬼也。獝狂，亦惡鬼也。今皆捎而去之。善曰：杜預左氏傳注曰：屬，託也。淮南子曰：堪輿行雄以知雌。許慎曰：堪，天道也。輿，地道也。說文曰：抶，擊也，丑乙切。〉八神奔而警蹕兮，振殷轔而軍裝。〈服虔曰：自招搖遊神之屬也。張晏曰：堪輿至獝狂，八神也。善曰：言上諸神各有職役，夔、魖之屬，又捎去之，故令八方之神，奔走而警蹕，殷轔之盛而以軍裝也。轔，栗忍切。漢書武帝紀曰：用事八神。文穎曰：八方之神也。薛君韓詩章句曰：振，奮也。殷轔，言盛多也。軍裝，如軍戎之裝者也。〉蚩尤之倫帶干將而秉玉戚兮，飛蒙茸而走陸梁。〈張晏曰：玉戚，以玉為戚柲也。晉灼曰：飛者蒙茸而亂，走者陸梁而跳，謂猛士之輩。善曰：蚩尤，已見西京賦。干將，已見東京賦。禮記曰：朱干玉戚。鄭玄曰：戚，斧也。又考工記注曰：柲，猶柄也。音祕。茸，而恭反。〉齊總總以撙撙，其相膠轕兮，猋駭雲迅，奮以方攘。〈晉灼曰：方攘，半散也。善曰：王逸楚辭注曰：總總撙撙，束聚貌也。膠葛，已見上文。鄭玄禮記注曰：奮，迅也。撙，子本切。迅，音信。攘，人羊切。〉駢羅列布，鱗以雜沓兮，柴虒參差，魚頡而鳥䀪。〈善曰：駢，猶併也。張揖上林賦注曰：柴虒，不齊也。頡䀪，猶頡頏也。柴，初蟻切。虒，音豸。頡，胡結切。䀪，胡剛切。〉翕赫曶霍，霧集而蒙合兮，半散昭爛，粲以成章。〈善曰：翕赫，盛貌。曶霍，疾貌。爾雅曰：天氣下，地氣不應曰霧。霧與蒙同。曶，音忽。〉

　　於是乘輿迺登夫鳳皇兮而翳華芝，〈韋昭曰：鳳皇為車飾也。翳，隱也。服虔曰：華芝，華蓋也。善曰：言以華蓋自翳也。〉駟蒼螭兮六素虯，蠖略蕤綏，灕虖襂纚。〈善曰：高唐賦曰：乘玉輿兮駟蒼螭。上林賦曰：乘鏤象，六玉虯。說文曰：虯，龍無角者。春秋命歷序曰：皇伯駕六龍。蠖略蕤綏，龍行之貌也。灕虖襂纚，龍翰下垂之貌也。蠖，於钁切。灕，音離。襂，音森。纚，所宜切。〉帥爾陰閉，霅然陽開，〈晉灼曰：帥，聚也。霅，散也。善曰：文子曰：與陰俱閉，與陽俱開。霅，於甲切。〉騰清霄而軼浮景兮，夫何旟旐郅偈之旖旎也！〈張晏曰：軼過雲與倒景也。服虔曰：旖旎，從風柔弱貌。善曰：薛君韓詩章句曰：騰，乘也。何休公羊傳注曰：軼，過也。浮景，流景也。神女賦曰：夫何神女之妖麗。何休公羊傳注曰：據疑問所不知者曰何。周禮曰：鳥隼為旟，龜蛇為旐。郅偈，竿之貌也。郅，音質。偈，音桀。旖，於綺切。旎，女氏切。〉流星旄以電爥兮，咸翠蓋而鸞旗。〈善曰：言星旄之流，如電之光也。周書曰：樓煩星旄者，羽旄也。鄭玄曰：可以為旌旗也。高唐賦曰：蜺為旌，翠為蓋。蔡邕獨斷曰：天子出，前驅有鸞旗者，編羽毛，列繫橦傍。〉敦萬騎於中營兮，方玉車之千乘。〈善曰：敦與屯同。王逸楚辭注曰：屯，陳也。鄭玄儀禮注曰：方，併也。玉車，以玉飾車也。〉聲駍隱以陸離兮，輕先疾雷而馺遺風。〈善曰：廣雅曰：陸離，參差也。方言曰：馺，馳也。郭璞曰：馺，疾也。聖主得賢臣頌曰：追奔電，逐遺風。駍，普萌切。馺，先合切。〉凌高衍之嵱嵷兮，超紆譎之清澄。〈孟康曰：衍，無崖岸也。紆譎，曲折也。李奇曰：嵱，音踊。嵷，音竦。如淳曰：嵱嵷，上下衆多貌。〉登椽欒而羾天門兮，馳閶闔而入凌兢。〈服虔曰：椽欒，甘泉南山也。凌兢，恐懼貌也。李奇曰：羾，音貢。蘇林曰：羾，至也。善曰：楚辭曰：令帝閽開閶闔而望予。王逸曰：閶闔，天門也。兢，鉅陵切。〉

　　是時未轃夫甘泉也，迺望通天之繹繹。〈善曰：轃與臻同。至也。通天，臺名，已見上文。薛君韓詩章句曰：繹繹，盛貌。〉下陰潛以慘廩兮，上洪紛而相錯。〈善曰：慘廩，寒貌也。廩，來感切。〉直嶢嶢以造天兮，厥高慶而不可乎彌度。〈善曰：七發曰：條上造天。孔安國尚書傳曰：造，至也。爾雅曰：彌，終也。言高不可終竟而度量也。慶，音羌。度，大各切。彌或為彊。〉平原唐其壇曼兮，列新雉於林薄。〈鄧展曰：唐，道也。服虔曰：新雉，香草也。雉、夷聲相近。善曰：子虛賦曰：案衍壇曼。新雉，辛夷也。本草：辛夷，一名辛引。廣雅曰：草藂生曰薄。壇，徒旦切。曼，莫旦切。〉攢并閭與茇葀兮，紛被麗其亡鄂。〈善曰：蒼頡篇曰：攢，聚也。并櫚，椶也。茇葀，草名也。被麗，分散貌也。風賦曰：被麗披離。鄂，垠鄂也。茇，步末切。葀，音括。被，皮義切。麗，音隸。〉崇丘陵之駊騀兮，深溝嶔巖而為谷。〈蘇林曰：駊騀，音叵我。善曰：駊騀，高大貌也。嶔岩，深貌也。嶔，口銜切。〉往往離宮般以相爥兮，封巒石關施靡乎延屬。〈應劭曰：言秦離宮三百，武帝復往往脩理之也。往往，言非一也。般，布也，與班同。三輔黃圖曰：甘泉有石關觀、封巒觀。施靡，相連貌也。施，弋爾切。鄭玄喪服傳注曰：屬，連也。屬，之欲切。〉

　　於是大廈雲譎波詭，摧嗺而成觀。〈孟康曰：言廈屋變巧，乃為雲氣水波相譎詭也。摧嗺，林木崇積貌也。善曰：言大廈之高，而成觀闕也。摧，子罪切。嗺，子水切。觀，工喚切。〉仰撟首以高視兮，目冥眴而亡見。〈善曰：王逸楚辭注曰：撟，舉也。撟與矯同。冥眴，昏亂之貌。冥，莫見切。眴，音縣。〉正瀏濫以弘惝兮，指東西之漫漫。〈孟康曰：瀏，清也。服虔曰：惝，大貌也，音敞。善曰：瀏濫，猶言清浮而汎濫也。漫漫，無厓際之貌也。瀏，音劉。〉徒徊徊以徨徨兮，魂眇眇而昏亂。〈善曰：言迷惑也。〉據軨軒而周流兮，忽坱圠而亡垠。〈韋昭曰：軨，欄也。軒，檻板也。善曰：軨與櫺同。周流，流行周遍也。軮軋，廣大貌也。服鳥賦曰：軮軋無垠。軨，音零。坱，烏朗切。圠，烏黠切。〉翠玉樹之青蔥兮，璧馬犀之瞵㻞。〈善曰：漢武帝故事曰：上起神屋，前庭植玉樹，珊瑚為枝，碧玉為葉。璧馬犀，言作馬及犀為璧飾也。埤蒼曰：瞵㻞，文貌也。應劭曰：瞵，音鄰。晉灼曰：㻞，音豳。〉金人仡仡其承鍾虡兮，嵌巖巖其龍鱗。〈善曰：孔安國尚書傳曰：仡仡，壯勇之貌也。嵌，開張之貌也。龍鱗，似龍之鱗也。仡，魚乞切。嵌，火敢切。〉揚光曜之燎爥兮，垂景炎之炘炘。〈晉灼曰：景，大也。善曰：廣雅曰：炘，熱也，音欣。〉配帝居之縣圃兮，象泰壹之威神。〈服虔曰：曾城、縣圃、閬風，崑崙之山三重也，天帝神在其上。善曰：春秋合誠圖曰：紫宮帝室，太一之精。〉洪臺崛其獨出兮，㮹北極之嶟嶟。〈應劭曰：崛，特貌也。㮹，至也。晉灼曰：嶟嶟，穊緻也。善曰：爾雅曰：北極謂之北辰。崛，其勿切。㮹，竹指切。嶟，千旬切。〉列宿迺施於上榮兮，日月纔經於柍桭。〈韋昭曰：榮，屋翼也。服虔曰：柍，中央也。桭，屋梠也。善曰：施，式支切。柍，於兩切。桭音辰。〉雷鬱律於巖窔兮，電儵忽於牆藩。〈善曰：鬱律，小聲也。上林賦曰：巖窔洞房。釋名曰：窔，幽也。儵忽，疾貌也。藩，籬也。窔，一吊切。〉鬼魅不能自逮兮，半長途而下㒹。善曰：逮，及也。爾雅曰：㒹，隕也。歷倒景而絕飛梁兮，浮蠛蠓而撇天。〈張揖曰：陵陽子明經曰：倒景，氣去地四千里，其景皆倒在下。如淳郊祀志注曰：在日月之上，日月返從下照，故其景倒。又曰：絕，度也。服虔曰：浮，高貌也。晉灼曰：飛梁，浮道之橋也。善曰：孫炎爾雅曰：蠛蠓，蟲，小於蚊。張揖三蒼注曰：撇，拂也。蠓，莫孔反。撇，匹列反。〉

　　左欃槍而右玄冥兮，前熛闕而後應門。〈晉灼曰：大人賦曰：攬欃槍以為旗。又曰：左玄冥而右黔雷。雄擬相如，故云爾也。熛闕，赤色之闕也。南方之帝曰赤熛怒。應門，正門，在熛闕之內也。善曰：應劭曰：大人賦注曰：欃槍，奔星也。張揖曰：玄冥，北方黑帝佐也。熛，必遙切。〉蔭西海與幽都兮，涌醴汩以生川。〈如淳曰：言闕之高，乃蔭西海也。善曰：山海經曰：北海之內，有山名曰幽都，黑水出焉。涌醴，醴泉涌出也。方言曰：汩，疾也，于筆切。〉蛟龍連蜷於東厓兮，白虎敦圉乎崑崙。〈善曰：連蜷，長曲貌也。敦圉，盛怒貌也。春秋漢含孳曰：天一之帝居，左青龍，右白虎。服虔曰：象崑崙山在甘泉宮中也。蜷，音拳。敦，徒昆切。〉覽樛流於高光兮，溶方皇於西清。〈服虔曰：高光，宮名也。晉灼曰：樛流，猶繚繞。善曰：樛流，高曲之貌也。溶，盛貌也。方皇，即彷徨，觀名也。漢書曰：甘泉有高光、旁皇。旁，音傍。西清，西廂清淨之處也。上林賦曰：象輿偃蹇於西清。〉前殿崔巍兮，和氏玲瓏。〈晉灼曰：以黃金為璧帶，含藍田璧。玲瓏，明見貌也。善曰：前殿，正殿也，諸宮皆有之。漢書曰：未央宮立前殿。〉炕浮柱之飛榱兮，神莫莫而扶傾。〈善曰：炕，舉也。舉浮柱之飛榱，言檐宇高峻，若神清淨而扶其傾危也。炕與抗古字同。毛詩曰：君婦莫莫。毛萇曰：莫莫，清淨也。〉閌閬閬其寥廓兮，似紫宮之崢嶸。〈善曰：閌，高也。說文曰：閬閬，高大之貌也。寥廓，虛靜貌。紫宮及崢嶸，並已見上文。閬，音浪。寥，音僚。〉駢交錯而曼衍兮，㟎𡽁隗乎其相嬰。善曰：駢，列也。曼衍，分布也。埤蒼曰：㟎，山長貌。𡽁隗，高貌。嬰，繞也。衍，弋戰切。㟎，他賄切。𡽁，音辠。隗，五賄切。乘雲閣而上下兮。紛蒙籠以棍成。〈服虔曰：蒙籠，膠葛貌。棍成，言自然也。善曰：雲閣，言高連雲也。老子曰：有物混成。棍與混同。〉曳紅采之流離兮，颺翠氣之宛延。〈善曰：言宮觀之高，故紅采翠氣，流離宛延，在其側而曳颺之。〉襲琁室與傾宮兮，若登高眇遠，亡國肅乎臨淵。〈服虔曰：襲，繼也。桀作琁室，紂作傾宮，以此微諫也。應劭曰：登高遠望，當以亡國為戒，若臨深淵也。善曰：晏子春秋曰：夏之衰也，其王桀作為琁室；殷之衰也，其王紂作為傾宮。〉

　　回猋肆其碭駭兮，翍桂椒而鬱杼楊。〈服虔曰：回猋，回風也。善曰：毛萇詩傳曰：肆，疾也。碭，過也。廣雅曰：駭，起也。翍與披同。說文曰；鬱，木聚生也。爾雅曰：棠棣，栘也。楊，楊樹也。言回風碭駭，披散桂椒，又鬱衆栘楊也。碭，徒浪切。栘，音移。〉香芬茀以穹隆兮，擊薄櫨而將榮。〈善曰：言香氣芬茀，穹隆而盛，乃拂擊薄櫨，而及屋榮也。說文曰：薄櫨，柱上枅也。薛君韓詩章句曰：將，辭也。茀，房物切。薄，房隔切。櫨，力都切。〉薌呹肸以棍批兮，聲駍隱而歷鍾。〈善曰：薌，亦香字也。禮記曰：燔燎羶薌。呹，疾貌也。說文曰：肸，蠁布也。司馬彪上林賦注曰：肸，過也。棍，同也。批，擊也。歷鍾，經歷至鍾也。呹，余日切。肸，許一切。棍，下本切。批，薄結切。駍，普耕切。〉排玉戶而颺金鋪兮，發蘭惠與𦲄藭。李奇曰：鋪，門鋪首也。善曰：言風飄香氣，既排玉戶而颺金鋪，又發揚蕙蘭與𦲄藭也。長門賦曰：擠玉戶以撼金鋪。司馬注子虛賦曰：𦲄藭，似槁本。帷弸彋其拂汨兮，稍暗暗而靚深。〈善曰：弸彋，風吹帷帳之聲也。拂汨，鼓動之貌。暗暗，深空之貌。靚，即靜字耳。弸，普萌切。彋，音宏。汨，于密切。暗，烏感切。〉陰陽清濁穆羽相和兮，若夔牙之調琴。〈張晏曰：聲細不過羽，穆然相和也。善曰：莊子：黃帝曰：一清一濁，陰陽調和。尚書曰：夔典樂，教冑子。列子曰：伯牙善鼓琴。〉般倕棄其剞劂兮，王爾投其鉤繩。〈應劭曰：剞，曲刀也。劂，曲鑿也。善曰：尚書曰：倕，汝作共工。般，魯般也。爾，王爾也。並已見西京賦。般與班同。倕，音垂。〉雖方征僑與偓佺兮，猶彷彿其若夢。〈晉灼曰：方，常也。征，行也。言宮觀之高峻，雖使仙人行其上，恐遽不識其形觀，猶髣彿若夢也。善曰：鄭玄毛詩箋曰：方，且也。征僑，姓征名僑也。司馬相如大人賦曰：廝征伯喬。漢書曰正伯喬，並同也。餘依晉說。列仙傳曰：偓佺，槐里采藥父也。食松實，形體生毛數寸，能飛行逮走馬。說文曰：彷彿，相似視不諟也。楚辭曰：時彷彿以遙見。諟即諦字，音帝。〉

　　於是事變物化，目駭耳回，〈善曰：蒼頡篇曰：駭，驚也。回，謂回皇也。〉蓋天子穆然，珍臺閒館，琁題玉英，蜵蜎蠖濩之中。〈應劭曰：題，頭也。榱椽之頭，皆以玉飾，言其英華相爥也。張晏曰：蜵蜎蠖濩，刻鏤之形也。善曰：范子曰：玉英出藍田。孝經援神契曰：玉英，玉有英華之色。閒，音閑。蜵，音淵。蜎，於緣切。蠖，烏郭切。濩，胡郭切。〉惟夫所以澄心清魂，儲精垂恩，〈善曰：鄭玄毛詩箋曰：惟，思也。文子曰：澄心清意。言儲蓄精神，冀神垂恩也。〉感動天地，逆釐三神者；〈服虔曰：釐，福也。韋昭曰：逆，迎也，迎受福釐也。善曰：三神，天地人也。釐，音熙。〉迺搜逑索偶皋伊之徒，冠倫魁能，〈韋昭曰：搜，擇也。逑，匹也。索，求也。偶，對也。應劭曰：冠其群倫魁桀也。善曰：皋，皋繇，堯臣也。伊，伊尹，湯臣也。〉函甘棠之惠，挾東征之意，〈善曰：毛詩序曰：甘棠，美邵伯也。又曰：東山，周公東征也。〉相與齊乎陽靈之宮。〈善曰：韓康伯周易注曰：洗心曰齊。齊，側皆反。祭天之所，故曰陽靈。〉靡薜荔而為席兮，折瓊枝以為芳。〈善曰：靡，謂偃靡之，藉地而為席也。楚辭曰：折瓊枝以繼佩。〉吸清雲之流瑕兮，飲若木之露英。〈善曰：淮南子曰：志厲青雲，非夸矜也。司馬相如大人賦曰：呼吸沆瀣餐朝霞。霞與瑕古字通。山海經曰：灰野之山，有赤樹青葉，名曰若木。露英，英之含露者。〉集乎禮神之囿，登乎頌祇之堂。〈善曰：禮神，謂祭天也。晉灼曰：后土，歌祭之處也。善曰：為歌頌以祭地祇。〉建光燿之長旓兮，昭華覆之威威。〈服虔曰：昭，明也。華覆，華蓋也。善曰：埤蒼曰：旓，旌旗斿也。旓，所交切。威，猶葳蕤也。〉攀琁璣而下視兮，行遊目乎三危。〈善曰：漢書曰：北斗七星，所謂琁璣玉衡。楚辭曰：忽反顧以游目。尚書曰：導黑水至于三危。〉陳衆車於東阬兮，肆玉軑而下馳。〈如淳曰：東阬，東海也，苦庚切。晉灼曰：軑，車轄也。韋昭曰：軑，徒計切。善曰：賈逵國語注曰：肆，恣也。楚辭曰：齊玉軑而並馳。軑，音大。〉漂龍淵而還九垠兮，窺地底而上回。〈應劭曰：龍淵在張掖。服虔曰：九垠，九重也。善曰：言從東阬下馳，遂浮龍淵而繞其九重，乃窺地底而上歸也。說文曰：漂，浮也。莊子曰：千金之珠，在九重之淵驪龍頷下。廣雅曰：垠，厓也，厓亦重之義也。還，音旋。〉風漎漎而扶轄兮，鸞鳳紛其銜蕤。〈善曰：漎漎，疾貌也，音竦。晉灼曰：蕤，綏也。〉梁弱水之濎濙兮，躡不周之逶蛇。〈服虔曰：崑崙之東有弱水，渡之若濎濙耳。善曰：濎濙，小水貌也。字林曰：濙，絕小水也。廣雅曰：躡，履也。山海經曰：西海之外，有山不合，名曰不周。逶蛇，欲平貌也。濎，吐定切。濙，音熒。蛇，音移。〉想西王母欣然而上壽兮，屏玉女而卻宓妃。〈善曰：言既臻西極，故想王母而上壽，乃悟好色之敗德，故屏除玉女而及宓妃，亦以此微諫也。山海經曰：玉山，西王母所居也。神異經曰：東荒中有大石室，東王公居之，常與玉女共投壺。宓妃，已見東京賦。〉玉女亡所眺其清矑兮，宓妃曾不得施其蛾眉。〈服虔曰：矑，目童子也。善曰：毛詩曰：螓首蛾眉。〉方攬道德之精剛兮，侔神明與之為資。〈晉灼曰：等天地之計量也。善曰：說文曰：攬，撮持也，音覽。精剛，精微剛強也。〉

　　於是欽柴宗祈，〈善曰：恭敬燔柴，尊崇所祈也。尚書曰：至于岱宗，柴。〉燎薰皇天，〈應劭曰：牲玉之香也。〉皋搖泰壹。〈如淳曰：皋，挈皋也。積柴於挈皋頭，置牲玉於其上，舉而燒之，欲近天也。張晏曰：招搖、泰一，皆神名。善曰：搖與遙同。〉舉洪頤，〈服虔曰：洪頤，旌名也。應劭曰：旌旆布也。〉樹靈旗。〈李奇曰：欲伐南越，告禱太一，畫旗樹太一壇上，名靈旗，以指所伐之國也。見漢書郊祀志。〉樵蒸昆上，配藜四施。〈張晏曰：配藜，披離也。善曰：言燔燎之盛，故樵蒸之光同上，而披離四布也。周禮曰：共祭祀之薪蒸。鄭玄曰：麄曰薪，細曰蒸。說文曰：昆，同也。昆或為焜。字書曰：焜，煌火貌。〉東爥滄海，西耀流沙。北熿幽都，南煬丹厓。〈服虔曰：丹水之厓也。善曰：尚書曰：弱水餘波入于流沙。幽都，已見吳都賦。熿與晃，音義同。方言曰：煬，炙也。〉玄瓚觩䚧，秬鬯泔淡。〈服虔曰：以玄玉飾之，故曰玄瓚。張晏曰：瓚受五升，口徑八寸，以大圭為柄，用灌鬯。觩䚧，其貌也。應劭曰：泔淡，滿也。善曰：孔安國尚書傳曰：黑黍曰秬，釀以鬯草。觩，音求。䚧，力幽切。泔，胡敢切。淡，大敢切。〉肸蠁豐融，懿懿芬芬。〈善曰：言秬鬯分布，芬芳盛美也。肸蠁，已見上文。〉炎感黃龍兮，熛訛碩麟。〈韋昭曰：碩，大也。善曰：言焱熛熾盛，感動神物也。字林曰：焱，火光也。說文曰：熛，火飛也。毛萇詩傳曰：訛，動也。熛，必遙切。〉選巫咸兮叫帝閽，開天庭兮延群神。〈服虔曰：令巫祝叫呼天門也。善曰：山海經曰：大荒中有靈山，巫咸從此升降。王逸楚辭注曰：巫咸，古神巫也。楚辭曰：吾令帝閽闢開兮。鄭玄禮記注曰：延，導也。〉儐暗藹兮降清壇，瑞穰穰兮委如山。〈張晏曰：儐，贊也。善曰：鄭玄周禮注曰：接賓曰儐，然謂贊禮者也。暗藹，衆盛貌也。委，積也。暗，烏感切。〉

　　於是事畢功弘，迴車而歸，度三巒兮偈棠黎。〈晉灼曰：黃圖無三巒，相如傳有封巒觀。善曰：三巒即封巒觀也。漢書曰：甘泉有封巒、棠黎。韋昭曰：偈，息也，音憩。〉天閫決兮地垠開，八荒協兮萬國諧。〈善曰：鄭玄禮記注曰：閫，門限也。決，亦開也。言門決以出德澤，故八荒萬國，俱協諧也。〉登長平兮雷鼓磕，天聲起兮勇士厲。〈如淳曰：長平，阪名，在池陽南。善曰：字指曰：磕，大聲也，口蓋切。天聲，如天之聲，言其大也。杜預左氏傳注曰：厲，猛也。〉雲飛揚兮雨滂沛，于胥德兮麗萬世。〈善曰：言恩澤之多，若雲行雨施，君臣皆有聖德，故華麗至于萬世也。毛詩曰：于胥樂兮。鄭玄曰：于，於也。胥，皆也。麗，光華也。〉

　　亂曰：〈善曰：王逸楚辭注曰：亂，理也，所以發理辭指，總撮所要也。〉崇崇圜丘，隆隱天兮。〈善曰：崇崇，高貌也。廣雅曰：圜丘，大壇祭天也。〉登降峛崺，單埢垣兮。〈善曰：登降，上下也。峛崺，邪道也。單，大貌。埢垣，圜貌。峛，力爾切。崺，弋爾切。單，音蟬。埢，音拳。〉增宮㠁差，駢嵯峨兮。〈善曰：㠁與參同，初林切。駢，步千切。嵯，材何切。峨，音俄。〉岭巆嶙峋，洞無厓兮。〈善曰：埤蒼曰：岭巆嶙峋，深無厓之貌。岭，音零。巆，音熒。嶙，音鄰，峋，音旬。〉上天之縡，杳旭卉兮。〈善曰：縡，事也。杳，深遠也。旭卉，幽昧之貌。毛詩曰：上天之載，無聲無臭。縡與載同。〉聖皇穆穆，信厥對兮。〈李奇曰：對，配也，能與天相對配也。善曰：詩曰：帝作邦作對。〉徠祇郊禋，神所依兮，〈善曰：言來郊禋而甚敬，故為神祇之所依也。徠，古來字。〉徘徊招搖，靈迉迡兮。〈善曰：招搖，猶彷徨也。迉迡，即棲遟也。毛萇詩傳曰：棲遟，遊息也。招，必遙切。迉，音棲。迡，大夷反。〉光煇眩燿，降厥福兮。子子孫孫，長無極兮。

文選考異

注「蜀郡成都人也」：袁本、茶陵本無「成都」二字。
注「明日遂卒」：何云據班書，非新論本然也。今案：此蓋「卒」字有誤。文賦注引新論作「及覺，病喘痵少氣」，或「卒」當作「病」。
注「如雍畤物」：袁本、茶陵本無「物」字。
詔招搖與太陰兮：茶陵本云「太」善作「泰」，袁本作「太」，用五臣也。漢書正作「泰」。
其相膠轕兮：案：「轕」當作「葛」。注云「膠葛已見上文」，謂見吳都賦「東西膠葛」也。蓋善作「葛」，五臣作「轕」，各本亂之。漢書正作「葛」。羽獵賦「從橫膠轕」，漢書作「轕」，善及顏皆音葛。此及彼，皆同漢書耳。
猋駭雲迅：茶陵本云「迅」善作「訊」。袁本作「迅」，用五臣也。漢書正作「訊」。
注「地氣不應曰霧霧與蒙同」：陳云別本兩「霧」字並作「雺」。案：今未見。考爾雅釋文，「雺」或作「霧」，字同，亡公、亡侯二反。善引即「或作」而讀「亡公反」也。
注「何休公羊傳注曰軼過也」：袁本、茶陵本無此十字。
注「令帝閽開閶闔而望予」：案：「令」上當有「吾」字，「開」下當有「關兮倚」三字。各本皆脫。
注「至也」：袁本、茶陵本無此二字，有「或作輳」三字，乃校語錯入注。
注「并櫚椶也」：袁本、茶陵本「櫚」作「閭」，是也。
注「林木崇積貌也」：案：「林」當作「材」，漢書注可證。各本皆偽。
魂眇眇而昏亂：袁本、茶陵本「魂」下有「魄」字，云善本去「魂」作「魄固」。案：漢書作「魂固」，蓋善自作「魂固」。袁、茶陵所見「魂」作「魄」者，非。尤本誤涉五臣脫「固」字，益非。
注「軮軋」：袁本、茶陵本「軮軋」作「坱圠」，下「軮軋無垠」同。案：二本是也。正文善「坱圠」及音皆可證。
注「善曰春秋」下至「太一之精」：袁本、茶陵本無此十六字。
洪臺崛其獨出兮：茶陵本云「崛」善作「掘」。袁本作「崛」，用五臣也。漢書正作「掘」。
注「其景皆倒在下」：袁本、茶陵本無此六字。
注「又曰絕度也」：袁本、茶陵本無此五字，有「在下」二字。
注「孫炎爾雅曰」：何校「曰」上添「注」字，是也。陳云別本有。
注「應劭曰大人賦注曰」：案：「劭」下當去「曰」字。各本皆衍。
注「敦徒昆切」：袁本、茶陵本此下有「與屯同」三字，是也。
和氏玲瓏：袁本作「瓏玲」，云善作「玲瓏」。茶陵本云五臣作「瓏玲」。案：各本所見皆非也。陳云漢書作「瓏玲」，此韻腳，不容同異，當乙。其說是矣。凡袁、茶陵皆據所見為校語，非必善真如此，每有牴牾，詳見各條下。注「玲瓏，明見貌也」，亦當乙。漢書注可證。太玄、法言皆有「瓏玲」，亦可互證。法言「玲」作「𤫩」同字也。
注「善曰駢列也」：袁本無「列也」二字，有「已見上文」四字。案：尤本此處脩改，必初刻同。袁本謂「駢猶併也，已見上注」也。茶陵本複出之，亦可證所改之非。
注「而曳颺之」：袁本、茶陵本無此四字。
若登高眇遠亡國：袁本「眇」下有「而」字，「遠」下無「亡國」二字，云善正文作「登高眇遠亡國」。茶陵本云五臣作「若登高眇而遠」。陳云漢書無「亡國」二字。今案：各本所見皆非也。注應劭曰「當以亡國為戒」者，但說賦意，非舉賦文也。傳寫善本因注引應而誤添正文。又五臣衍「而」字，漢書亦無。
注「又鬱衆栘楊也」：案：「衆」當作「聚」，漢書注「而栘楊鬱聚也」可證。陳云別本「聚」。
注「司馬彪上林賦注曰肸過也」：袁本、茶陵本無此十一字。
注「長門賦曰」下至「𦲄藭似槁本」：袁本、茶陵本無此二十三字。
注「倕汝作共工」：袁本、茶陵本「倕」上有「咨」字，無「作」字。
注「雖使仙人行其上」：案：「行」上當有「常」字，漢書注可證。各本皆脫。
函甘棠之惠：袁本、茶陵本云「惠」善作「恩」，蓋所見不同也。漢書作「惠」。
吸清雲之流瑕兮：茶陵本「吸」作「噏」，云五臣作「吸」。袁本作「吸」，用五臣也。漢書正作「噏」。
風漎漎而扶轄兮：袁本云「漎」善作「從」。茶陵本作「噏」，云五臣作「漎」。案：茶陵是也。尤誤以五臣亂善，非也。漢書作「傱」。集韻二腫有「𢕩」「傱」，云「𢕩𢕩，疾貌，或从人」。上字據此，下字據漢書也。袁本當云善作「𢕩」，今有誤。羽獵賦「萃傱沇溶」，五臣亦作「漎」，可互證。
鸞鳳紛其銜蕤：陳云「銜」漢書作「御」，顏注或作「銜」，俗妄改也。今案：五臣注作「銜」，有明文，善注不見此字，或未必與五臣同，但無可考。袁、茶陵二本亦不著校語也。
皋搖泰壹：案：「皋」當作「招」，茶陵本作「皋」，云五臣作「招」。今考漢書作「招」，善與之同，故如淳解讀作「皋」，張晏解「招如字」，而兩引之。不知者但據如解改為「皋」，而張解不可通矣。袁本作「招」，不著校語，可知非五臣與善異，所見當未誤。
注「如淳曰」：袁本、茶陵本「曰」下有「招作皋」三字。案：有者是也，說已見上。尤因所見賦誤「招」為「皋」，遂刪此注，以就正文，失之矣。
炎感黃龍兮：案：「炎」當作「焱」。據善注云「言焱熛熾盛，感動神物也」。字林曰：「焱，火光也」云云，作「焱」甚明。其五臣注作「炎」，各本亂之。漢書作「炎」，則與此不必全同也。
注「吾令帝閽闢開兮」：袁本、茶陵本無「闢」字。案：當於「開」下添「關」字。各本皆偽。
偈棠黎：茶陵本「黎」作「梨」，云五臣作「黎」。袁本作「黎」，用五臣也。漢書正作「梨」。案：此尤本以五臣亂善，非也。
注「麗光華也」：袁本、茶陵本無此四字。
注「幽昧之貌」：袁本、茶陵本作「難知也」三字，是也。
徠祇郊禋：茶陵本「祇」作「祗」，云善作「祇」。案：茶陵所見及尤本非也。顏注漢書與善此注皆以「敬」解「祗」，其非異字可知。袁本作「祗」而不著校語，所見當未誤。
靈迉迡兮：茶陵本「迉迡」作「棲遟」，云善作「迉迡」。案：茶陵所見及尤本皆非也。袁本云「棲遟」善作「屖迡」；其載善音則云「屖音棲」。漢書作「遟𨒈」，顏注「遟音栖」。考集韻十二齊有「屖」「遟」，別無「迉」字重出其下。然則但傳寫誤耳。當依袁所見訂正。陳云「迡」當作「𨒈」，從漢書校也。

耕藉
〈臣瓚漢書注曰：景帝詔曰：朕親耕。本以躬親為義。藉，謂蹈藉之也。〉

藉田賦
〈臧榮緒晉書曰：泰始四年正月丁亥，世祖初藉于千畝，司空掾潘岳作藉田頌也。〉

主条目：藉田賦
　　潘安仁〈臧榮緒晉書，潘岳，字安仁，滎陽中牟人。總角辯惠，摛藻清豔，鄉邑稱為奇童。弱冠辟司空太尉府，舉秀才，高步一時，為衆所疾。然藉田、西征咸有舊注，以其釋文膚淺，引證疏略，故並不取焉。〉

　　伊晉之四年正月丁未，皇帝親率群后藉于千畝之甸，禮也。〈晉書曰：丁亥藉田，戊子大赦。今為丁未，誤也。千畝，已見西京賦。禮記曰：天子籍田千畝。〉於是乃使甸帥清畿，野廬掃路。〈周禮曰：甸師掌帥其屬，而耕耨王籍。鄭玄曰：師，猶長也。然師而為帥者，避晉景帝諱也。周禮曰：野廬氏，掌達國之道路也。〉封人壝宮，掌舍設枑。〈周禮曰：封人，掌設王之社壝，為畿封而樹之。鄭玄曰：聚土曰封。壝，謂壇及堳埒也。周禮曰：掌舍，掌王之會同之舍，設梐枑再重。杜子春讀為梐枑。梐枑。行馬也。壝，以委切。枑，音互。〉青壇蔚其嶽立兮，翠幕黕以雲布。〈國語，虢文公曰：古者，王命司空，除壇于藉。楊脩許昌宮賦曰：華殿炳而嶽立。鄭玄周禮注曰：帷覆上曰幕。魏文帝愁霖賦曰：玄雲黕其四塞。黕，黑貌也。封禪書曰：雲布霧散。黕，丁敢切。〉結崇基之靈趾兮，啟四塗之廣阼。〈崇基，謂壇也。於壇四面而為階也。說文曰：趾，基也。又曰：阼，主階也。〉沃野墳腴，膏壤平砥。〈墳腴、平砥，已見上文。史記曰：京師膏壤，沃野千里。毛詩曰：周道如砥。〉清洛濁渠，引流激水。〈子虛賦曰：激水推移。〉遐阡繩直，邇陌如矢。〈史記曰：秦孝公壞井田，開阡陌。風俗通曰：南北曰阡，東西曰陌。繩直，已見上文。詩曰：其直如矢。〉𦇎犗服于縹軛兮，紺轅綴於黛耜。𦇎犗，帝耕之牛也。說文曰：𦇎，帛青色，音蔥。犗牛，已見吳都賦。又曰：縹，帛青白色。轅軛，犁轅軛也。鄭玄周禮注曰：轅端壓牛領曰軛，於革切。說文曰：紺，染青而揚赤色也。鄭玄禮記注曰：耜，耒之金。儼儲駕於廛左兮，俟萬乘之躬履。〈駕牛儼然在於廛左，以待天子躬親履之，耕以儲畜，故曰儲駕也。說文曰：儼，好貌也。晉灼漢書曰：廛，一百畝也。然古耕以耒而今以牛者，蓋晉時創制，不沿於古也。〉百僚先置，位以職分。〈百僚，已見上文。羽獵賦曰：先置乎白楊之南。漢書曰：六卿各有徒屬職分也。〉自上下下，具惟命臣。〈周易曰：自上下下，其道大光。西京賦曰：具惟帝臣。鄭玄儀禮注曰：命者，加爵服之名。〉襲春服之萋萋兮，接游車之轔轔。〈司馬彪上林賦注曰：襲，服也。禮記曰：孟春衣青衣。春服，已見魏都賦。薛君韓詩章句曰：萋萋，盛也。文穎漢書注曰：天子出，游車九乘。毛詩曰：有車轔轔。〉微風生於輕幰，纖埃起於朱輪。幰，車幰也。釋名曰：車𨏥，所以御熱也。朱輪，見吳都賦。森奉璋以階列，望皇軒而肅震。〈森，盛貌也。毛詩曰：奉璋峨峨，髦士攸宜。階，爵之次也。爾雅曰：震，懼也。〉若湛露之晞朝陽，似衆星之拱北辰也。〈毛詩曰：湛湛露斯，匪陽不晞。毛萇曰：晞，乾也。言露見日而乾，以喻諸侯承命而施敬也。論語：子曰：為政以德，譬如北辰，居其所，而衆星共之。〉

　　於是前驅魚麗，屬車鱗萃。〈周禮曰：王出入，則自左馭而前驅。鄭玄曰：前驅，如今導引也。魚麗，已見東京賦。屬車，已見西京賦。子虛賦曰：珍怪鳥獸，萬端鱗萃。〉閶闔洞啟，參塗方駟。〈洛陽宮舍記曰：洛陽有閶闔門。西京賦曰：旁開三門，參塗夷庭。羽獵賦曰：方駕千駟。〉常伯陪乘，太僕秉轡。〈尚書曰；左右常伯。應劭曰：漢官儀曰：侍中，周成王常伯任侍中，殿下稱制，出即陪乘。鄭玄周禮注曰：陪乘，參乘也。漢舊儀曰：漢乘輿大駕儀，公卿奉引，太僕御也。〉后妃獻穜稑之種，司農撰播殖之器。〈周禮曰：上春，詔王后帥六宮之人，而生穜稑之種，而獻于王。鄭司農曰：先種後熟謂之穜，後種先熟謂之稑。漢書曰：大農令，武帝更名大司農。孔安國論語注曰：撰，具也。史記曰：后稷播植百穀。孔安國尚書傳曰：播，布也。蒼頡篇曰：殖，種也。〉挈壺掌升降之節，宮正設門閭之蹕。〈周禮有挈壺氏。周禮曰：宮正，凡邦之事蹕宮中。鄭玄曰：正，長也。宮中之長也。鄭司農曰：蹕，謂止行者清道，若今時警蹕。〉天子乃御玉輦，蔭華蓋。〈臧榮緒晉書曰：大駕鹵簿有大輦，華蓋，中道。玉輦，大輦也。華蓋，已見西京賦。〉衝牙錚鎗，綃紈綷䌨。〈禮記曰：凡帶必有佩，佩玉有衝牙。鄭玄曰：衝牙，居中央，以前後觸也。錚鎗，玉聲也。錚，火耕切。鎗，义行切。鄭玄禮記注曰：綃，綺屬也。許慎淮南子注曰：紈，素也。漢書班婕妤賦曰：紛綷䌨兮紈素聲。綃，思樵切。紈，音丸。綷，七悴切。䌨，七大切。〉金根照耀以炯晃兮，龍驥騰驤而沛艾。〈司馬彪續漢書曰：漢承秦制，御為乘輿，金根安車，五采文畫輈。西京賦曰：乃奮翅而騰驤。龍驥、沛艾，已見上文。〉表朱玄於離坎，飛青縞於震兌。中黃曄以發揮，方綵紛其繁會。〈謂鹵簿之儀，車騎旌旗，各依方色。表，猶摽也。周易曰：離，南方之卦也；坎者，正北方之卦也；震者，東方；兌，正西秋也。周禮曰：東方謂之青，南方謂之赤，西方謂之白，北方謂之黑。毛萇詩傳曰：縞，白色也。縞，古老切。周禮曰：地謂之黃。臧榮緒晉書，鹵簿，曰青立車、青安車、赤立車、赤安車、黃立車、黃安車、白立車、白安車、黑立車、黑安車，合十乘，並駕駟，建旗十二，如車色。〉五輅鳴鑾，九旗揚旆。〈周禮曰：王之五路：一曰玉路，二曰金路，三曰象路，四曰革路，五曰木路。又曰：掌九旗之物名：日月為常，蛟龍為旂，通帛為旃；雜帛為物，熊虎為旗，鳥隼為旟；龜蛇為旐，全羽為旞，析羽為旌。〉瓊鈒入繠，雲罕晻藹。〈臧榮緒晉書曰：雲罕車駕駟，戟車載。闟與鈒音義同也。蒼頡篇曰：繠，聚也。楚辭曰：揚雲霓之晻藹。鈒，音吸。晻，音烏感切。〉簫管嘲哳以啾嘈兮，鼓鞞硡隱以砰磕。〈簫管，已見上文。楚辭曰：鵾雞嘲哳而悲鳴。蒼頡篇曰：啾，衆聲也。嘈，已見上文。周禮曰：鍾師掌鞞。鄭玄曰：擊鞞以和樂。字林曰：鼙，小鼓也。鞞與鼙同，步迷切。硡與訇音義同，火宏切。字書曰：砰，大聲也。字指曰：磕，大聲也。砰，披萌切。磕，苦蓋切。〉筍簴嶷以軒翥兮，洪鍾越乎區外。〈筍簴、軒翥，已見西京賦。天子之行，擊左右鍾，已見西都賦。〉震震填填，塵騖連天，以幸乎藉田。〈震震，盛也。郭璞爾雅注曰：闐闐，群行聲也。東觀漢記曰：王邑旗幟蔽野，埃塵連天。騖或為霧，非也。〉蟬冕熲以灼灼兮，碧色肅其千千。〈蟬冕，已見魏都賦。千千，碧貌。〉似夜光之剖荊璞兮，若茂松之依山巔也。

　　於是我皇乃降靈壇，撫御耦。〈降，謂臨幸也。應劭漢官儀曰：天子東耕之日，天子升壇，上空無祭，天子耕於壇，舉耒三推而已。論語曰：長沮、桀溺耦而耕。鄭玄曰：耜廣五寸，二耜為耦。王逸楚辭注曰：撫，持也。〉坻場染屨，洪縻在手。〈方言曰：坻，場也。蚍蜉犁鼠之場謂之坻。場，浮壤之名也，音傷。說文曰：縻，牛轡也，忙皮反。〉三推而舍，庶人終畝。〈三推，已見上文。國語，虢文公曰：王耕一墢，班三之，庶人終于千畝。韋昭曰：一墢，一耜之墢也。班，次也。三之，下各三其上。王一，公三，卿九，大夫二十七，庶人盡耕也。既云以牛而又言推者，蓋沿古成文，不可以文而害實也。墢，扶發切。然國語與禮記不同，而潘雜用之。〉貴賤以班，或五或九。〈禮記曰：帝藉，三公五推，卿諸侯九推。〉于斯時也，居靡都鄙，民無華裔。〈都，謂京邑也。杜預左傳注：鄙，邑也。左傳，孔子曰：裔不謀夏，夷不亂華。王肅家語注曰：裔，邊裔也。〉長幼雜遝以交集，士女頒斌而咸戾。〈雜遝，衆多貌也。頒斌，相雜之貌也。爾雅曰：戾，至也。〉被褐振裾，垂髫總髮，〈老子曰：被褐而懷玉。杜預左氏傳注曰：振，整也。說文曰：褐者，粗衣也。爾雅曰：衱，謂之裾。郭璞曰：衣後裾也。衱，音劫。魏志，毛玠曰：臣垂髫執簡，埤蒼曰：髫，髦也，大聊切。毛詩曰：總角之宴。毛萇曰：總角，結髮也。〉躡踵側肩，掎裳連襼。〈說文曰：躡，追也。躡其踵，所以為追逐也。聲類曰：踵，足根也。史記：馮驩曰：夫朝趨市者，側肩爭門而入。賈逵國語注曰：從後牽曰掎。方言曰：複襦，江湖之間或謂之簫襼。郭璞方言注曰：襼，即袂字。說文曰：袂，袖也。〉黃塵為之四合兮，陽光為之潛翳。〈山陽公載記曰：賈詡鳴鼓雷震，黃塵蔽天。西都賦曰：紅塵四合。〉動容發音而觀者，莫不抃舞乎康衢，謳吟乎聖世。〈列子曰：一里老幼，喜躍抃舞。康衢，已見上文。吾丘壽王驃騎論功曰：遊童牧竪，詠德謳吟。〉情欣樂於昏作兮，慮盡力乎樹蓺。〈昏作，已見西京賦。韓詩外傳曰：子路治蒲，孔子曰：我入其境，田疇甚易，草萊甚辟，故其人盡力也。周禮曰：正月之吉，頒職事，二日樹蓺。鄭玄毛詩箋曰：蓺，猶樹也。〉靡誰督而常勤兮，莫之課而自厲。〈說文曰：誰，何也，謂責問之也。字書曰：督，察也。王逸楚辭注曰：課，試也。〉躬先勞以說使兮，豈嚴刑而猛制之哉！〈周易曰：說以使民，民忘其勞。史記曰：秦繁法嚴刑，而天下不振。〉

　　有邑老田父，或進而稱曰：蓋損益隨時，理有常然。〈周易曰：損益盈虛，與時偕行。又曰：隨時之義大矣哉！晏子春秋曰：物有必至，事有常然，古之道也。〉高以下為基，民以食為天。〈老子曰：貴必以賤為本，高必以下為基。漢書，酈食其曰：王者以人為天，而民以食為天。〉正其末者端其本，善其後者慎其先。〈言治國之道，以商為末而農為本，以貨為後而食為先也。陸賈新語注曰：治末者調其本。李奇漢書注曰：本，農也。末，賈也。漢書，詔曰：農，天下之本也，而人或不務本而事末，故生不遂。禮記曰：善終者如始。尚書大傳曰：八政何以先食。傳曰：食者萬物之始。人事之本也，故八政先食。〉夫九土之宜弗任，四人之務不壹。〈國語，展禽曰：共工氏之子曰后土，能平九土。韋昭曰：九土，九州之土。尚書曰：禹別九州，任土作貢。管子曰：士農工商四民者，國之正民也。孔安國尚書傳曰：壹，專一也。〉野有菜蔬之色，朝靡代耕之秩。〈禮記曰：三年耕，必有一年食，雖有凶旱水溢，人無菜色。又曰：夫祿足以代其耕。〉無儲稸以虞災，徒望歲以自必。〈言無儲稸以度荒災，空自必望於歲也。崔寔四民月令曰：十月，五穀既登，家有儲稸。禮記曰：國無九年之蓄曰不足。韋昭曰：虞，度也。左氏傳，王曰：余一人閔閔焉，如農夫之望歲也。〉三季之衰，皆此物也。〈國語：郭偃曰：夫三季王之亡，宜也。韋昭曰：季，末也。三季王，桀、紂、幽王也。〉今聖上昧旦丕顯，夕惕若慄。〈昧旦丕顯，已見東京賦。周易曰：君子夕惕若厲。爾雅曰：慄，懼也。〉圖匱於豐，防儉於逸。〈言常節約以戒不虞，故圖乏者必於豐殷，禦儉者在於奢逸也。廣雅曰：儉，少也。〉欽哉欽哉，惟穀之卹。〈尚書曰：欽哉欽哉，惟刑之恤哉！〉展三時之弘務，致倉廩於盈溢。〈國語，虢文公曰：三時務農，一時講武。韋昭曰：三時，春、夏、秋也。管子曰：倉廩實則知禮節。蔡邕月令章句曰：穀藏曰倉，米藏曰廩。〉固堯湯之用心，而存救之要術也。〈漢書，董仲舒對策曰：陛下親耕籍田，以為農先，此亦堯舜之用心也。〉若乃廟祧有事，祝宗諏日。〈廟祧，已見西京賦。禮記曰：宗祝在廟。鄭玄曰：宗，宗人也。祝，接神者也。毛詩箋曰：后稷既為郊祀之酒，則諏謀其日。應劭漢書注曰：諏，謀也。〉簠簋普淖，則此之自實。〈周禮曰：舍人，凡祭祀，共簠簋，實之陳之。儀禮曰：孝孫某敢用嘉薦。鄭玄曰：普淖，黍稷也。普，大也。淖，和也。德能大和，乃有黍稷，故以為號云。淖，乃孝切。〉縮鬯蕭茅，又於是乎出。〈左氏傳，管仲曰：爾貢苞茅不入，王祭不供，無以縮酒。周禮曰：鬯人，釀秬以為酒。又曰：甸師，祭祀共蕭茅。杜子春曰：蕭，香蒿也。鄭玄曰：既薦，然後爇蕭合馨香，茅以縮酒。國語，虢文公曰：上帝之粢盛，於是乎出。〉黍稷馨香，旨酒嘉栗。〈左氏傳，季良奉酒醴以告曰：嘉栗旨酒。謂其上下皆有嘉德而無違心，所謂馨香無讒慝。杜預曰：栗，謹敬也。〉宜其民和年登，而神降之吉也。〈左氏傳，季梁奉粢盛以告曰：潔粢豐盛。謂其三時不害，而人和年豐也。鄭玄周禮注曰：登，成也。左氏傳曰：致其禋祀，於是乎人和而神降之福。〉古人有言曰：聖人之德，無以加於孝乎！夫孝，天地之性，人之所由靈也。〈孝經，曾子曰：敢問聖人之德，無以加於孝乎？子曰：天地之性人為貴，人之行莫大於孝。夫聖人之德，又可以加於孝乎？漢書曰：人，有生之最靈者也。〉昔者明王以孝治天下，其或繼之者，鮮哉希矣！〈孝經，子曰：昔者明王之以孝理天下也。論語，子曰：其或繼周者，雖百世可知也。〉逮我皇晉，實光斯道。〈鄭玄毛詩箋曰：光，明也。斯道，謂孝道也。〉儀刑孚于萬國，愛敬盡於祖考。〈毛詩曰：儀刑文王，萬國作孚。毛萇曰：孚，信也。孝經，子曰：愛敬盡於事親，而德教加於百姓。〉故躬稼以供粢盛，所以致孝也。〈尚書大傳曰：王者躬耕，所以供粢盛。五經要義曰：天子藉田千畝，所以先百姓而致孝敬也。〉勸穡以足百姓，所以固本也。〈西京賦曰：勸穡於原陸。論語，孔子曰：百姓足，君孰與不足？尚書曰：民惟邦本，本固邦寧。何晏論語注曰：本，基也。〉能本而孝，盛德大業至矣哉！〈周易曰：盛德大業至矣哉。〉此一役也，而二美具焉。〈一役，謂籍田也。二美，謂能本而孝也。左氏傳，陰飴甥曰：此一役也。秦可以霸。〉不亦遠乎，不亦重乎！〈論語文也。〉敢作頌曰：

　　思樂甸畿，薄采其茅。〈茅，即上甸師之所供者。毛詩曰：思樂泮水，薄采其芹。毛萇曰：薄，辭也。〉大君戾止，言藉其農。〈周易曰：大君有命。毛詩曰：魯侯戾止，言觀其旂。毛萇曰：戾，來也。止，至也。〉其農三推，萬方以祗。〈禮記曰：耕藉，然後諸侯知所以敬。爾雅曰：祗，敬也。〉耨我公田，實及我私。〈鄭玄周禮注曰：耨，耘耔也，奴豆切。毛詩曰：雨我公田，遂及我私。〉我簠斯盛，我簋斯齊。〈禮記曰：天子藉田，以事天地山川，以為齊盛。毛萇詩傳曰：器實曰齊，在器曰盛。齊，音資。〉我倉如陵，我庾如坻。〈毛詩曰：我倉既盈，我庾惟億。又曰：曾孫之庾，如坻如京。鄭玄曰：庾，露積穀也。坻，水中高地。〉念茲在茲，永言孝思。〈言念此黍稷，在此祭祀也。尚書，禹曰：念茲在茲。毛詩曰：永言孝思。〉人力普存，祝史正辭。〈左氏傳，季梁曰：上思利人，忠也。祝史正辭，信也。故奉牲以告曰：博碩肥腯，謂人力之普存也。〉神祇攸歆，逸豫無期。〈左氏傳，楚子曰：能歆神人。杜預曰：歆，享也。毛詩曰：爾公爾侯，逸豫無期。〉一人有慶，兆民賴之。〈尚書，王曰：一人有慶，兆民賴之。〉

文選考異

注「禮記曰天子籍田千畝」：袁本、茶陵本無此九字。
注「設梐枑再重」：何校「枑」改「柜」，陳同。各本皆偽。
注「壝以委切」：袁本、茶陵本「委」作「季」，是也。
注「毛詩曰周道如砥」：袁本、茶陵本無此七字。
注「晉灼漢書曰」：陳云「書」下當有「注」字。各本皆脫。
似衆星之拱北辰也：袁本、茶陵本無「似」字，晉書無。又上句末及「輕幰階列離坎發揮」下有「兮」字，袁本、茶陵本「離坎」下無，餘同。案：此等或善、五臣不同，但不著校語，無可考。
注「方駕千駟」：袁本、茶陵本「駕」作「馳」，是也。
注「應劭曰漢官儀曰」：陳云上「曰」字衍，是也。各本皆衍。
注「后稷播植百穀」：袁本、茶陵本「植」作「殖」，是也。
注「鄭玄曰衝牙」：袁本、茶陵本無此五字。
五輅鳴鑾：案：「輅」當作「路」。各本善注中字皆作「路」。袁本所載向注則作「輅」。蓋善「路」、五臣「輅」而亂之也。晉書正作「路」。
注「戟車載」：茶陵本「戟車」作「闟」。尤本「戟車」二字處脩改，袁本亦然。案：此當云「闟戟車載戟」，各本皆脫誤。晉書輿服志云「闒戟車，長戟邪偃向後」，是其義。「闟」、「闒」亦同字。
震震填填：案：「填填」當作「闐闐」。各本善注中字皆作「闐」，袁、茶陵二本所載良注則作「填」，蓋善「闐」、五臣「填」而亂之也。晉書作「填」，與五臣所據同。
碧色肅其千千：袁本、茶陵本作「芊芊」。案：尤本是也。高唐賦「肅何千千」，安仁用其語。袁、茶陵作「芊芊」者，五臣字如此，所載向注可考。彼賦善「千」、五臣「芊」，正有明文。晉書作「芊」，與五臣所據同。又二本皆脫去善此節注，亦非。
注「上空無祭」：袁本「上」作「壇」。案：「壇」字是也。茶陵本亦誤「上」。
注「都謂京邑杜預左傳注鄙邑也」：袁本、茶陵本無此十三字。
垂髫總髮：袁本、茶陵本「髮」作「髻」，云善作「髮」，晉書作「髻」。案晉書、五臣非也。「髮」字去聲，協霽、祭諸韻之字。魏都賦「纍纍辮髮」或「鏤膚而鑽髮」，兩見皆然，不知韻者改之耳。或有謂「髻」是「髮」非者誤，附訂於此。
注「吾丘壽王」：袁本、茶陵本「吾」作「虞」。案：「虞」字是也。「虞」「吾」雖通，但此自為「虞」耳。
豈嚴刑而猛制之哉：袁本、茶陵本無「之」字，晉書無。案：此尤所見衍。
惟穀之卹：袁本、茶陵本「卹」作「恤」，晉書作「恤」。案：各本注中引尚書字皆作「恤」，或注有偽也。
注「敢用嘉薦」：何校下添「普淖」二字，陳同。今案：當乙下文「普淖」二字於此。
而神降之吉也：何云「吉」字後人誤改「福」字，本協。今案：各本及晉書盡同，何因注引左傳而云然也。考賦自「四人之務不壹」至「旨酒嘉栗」，所用皆質、術韻之字。「福」字古音「別」，協職、德韻。又案：西征賦以此句與日、室、一協，夏侯常侍誄以此句與秩、疾、卒協，是安仁自作「吉」。善彼二注亦引左傳，皆是注「神降之」，而不取「福」字。善注如此例者甚多，何說非是。
以孝治天下：袁本、茶陵本「治」作「理」，云善作「治」，晉書作「治」。案：注中引孝經字作「理」。考「治」字，唐諱也。李濟翁資暇錄曰：李氏依舊本不避國朝廟諱，五臣易而避之，宜矣。其有李本本作「泉」及「年代」字云云，是在當時已錯出不一也。今全書中經五臣以後迴改者又不少矣，皆不復具論。
薄采其茅：袁本「茅」作「芳」，云善作「茅」。茶陵本云五臣作「芳」，晉書作「芳」。案：晉書、五臣非也。賦文作「茅」，觀善注及上文「縮鬯蕭茅」句注，灼然可知。何云「茅音蒙」，其說甚是。凡「茅」聲之字，協東韻者多矣。或乃疑此，故附辨之。凡晉書此賦與善異者每誤，不詳論也。}}

畋獵上
〈鄭玄禮記注曰：田者，所以供祭祀庖廚之用。王制曰：天子諸侯無事則歲三田。馬融曰：取獸曰畋。〉

子虛賦
〈善曰：漢書曰：相如遊梁，乃著子虛賦。後蜀人楊得意為狗監，侍上。上讀子虛賦，曰：朕獨不得與此人同時哉！得意曰：臣邑人司馬相如自言為此賦。上乃召相如。相如曰：此乃諸侯之事，未足觀，請為天子遊獵之賦。以子虛，虛言也，為楚稱；烏有先生，烏有此事也，為齊難；亡是公者，亡是人也，欲明天子之義。故虛藉此三人為辭，以風諫焉。〉

主条目：子虛賦
　　司馬長卿〈善曰：漢書曰：司馬相如，字長卿，蜀郡人。少好讀書，為武騎常侍，後拜文園令，病卒。〉　　郭璞注

　　楚使子虛使於齊，王悉發車騎與使者出畋。〈司馬彪曰：畋，獵也。善曰：家語曰：孔子在齊，齊侯出畋。本或云境內之士，備車騎之衆，非也。〉畋罷，子虛過奼烏有先生，〈張揖曰：奼，誇也，丑亞切，字當作詫。〉亡是公存焉。坐定，烏有先生問曰：「今曰畋樂乎？」子虛曰：「樂。」「獲多乎？」曰：「少。」「然則何樂？」對曰：「僕樂齊王之欲夸僕以車騎之衆，而僕對以雲夢之事也。」〈張揖曰：楚藪也，在南郡華容縣。善曰：廣雅曰：僕，謂附著於人，然自卑之稱也。夢，莫諷切。〉曰：「可得聞乎？」

　　子虛曰：「可。王車駕千乘，選徒萬騎，畋於海濱。〈郭璞曰：濱，涯也。〉列卒滿澤，罘網彌山。〈郭璞曰：彌，覆也。善曰：罘，已見上文。〉掩兔轔鹿，射麋腳麟。〈司馬彪曰：轔，轢也，音吝。韋昭曰：腳，謂持其腳也。善曰：鄭玄毛詩箋曰：掩者，覆也。〉騖於鹽浦，割鮮染輪。〈張揖曰：海水之厓，多出鹽也。李奇曰：鮮，生也。染，擩也。切生肉，擩車輪，鹽而食之也。善曰：擩，搵也。擩，而緣切。搵，一頓切。〉射中獲多，矜而自功，〈郭璞曰：伐其功也。善曰：鄭玄禮記注曰：矜，自尊大也。〉顧謂僕曰：『楚亦有平原廣澤游獵之地，饒樂若此者乎？楚王之獵孰與寡人乎？』〈郭璞曰：與，猶如也。〉僕下車對曰：〈郭璞曰：下車，謙也。〉『臣，楚國之鄙人也。〈廣雅曰：鄙，小也。〉幸得宿衛十有餘年，時從出游，游於後園，覽於有無，然猶未能遍睹也，〈善曰：覽於有無，謂或有所見，或復無也。〉又焉足以言其外澤乎？』齊王曰：『雖然，略以子之所聞見而言之。』

　　「僕對曰：『唯唯。臣聞楚有七澤，嘗見其一，未睹其餘也。臣之所見，蓋特其小小者耳。〈郭璞曰：特，獨也。〉名曰雲夢。雲夢者，方九百里，其中有山焉。其山則盤紆岪鬱，隆崇峍崒。〈郭璞曰：隆崇，竦起也。善曰：岪，音佛。〉岑崟參差，日月蔽虧。〈張揖曰：高山擁蔽，日月虧缺半見也。善曰：崟，音吟。〉交錯糾紛，上干青雲。〈郭璞曰：言相摎結而峻絕也。善曰：孔安國尚書傳曰：干，犯也。〉罷池陂陀，下屬江河。〈郭璞曰：言旁頹也。屬，連也。罷，音疲。陂，音婆。陀，音駝。文穎曰：南方無河也。冀州凡水大小皆謂之河，詩賦通方言耳。晉灼曰：文章假借協陀之韻也〉其土則丹青赭堊，雌黃白坿，錫碧金銀。〈張揖曰：丹，丹沙也。青，青雘也。赭，赤土也。堊，白土也。蘇林曰：白坿，白石英也。坿，音附。善曰：高誘淮南子注曰：碧，青石也。〉衆色炫耀，照爛龍鱗。〈郭璞曰：如龍之鱗彩也。〉其石則赤玉玫瑰，琳瑉昆吾。〈張揖曰：琳，珠也。瑉者，石之次玉者。昆吾，山名也。出美金。尸子曰：昆吾之金。晉灼曰：玫瑰，火齊珠也。郭璞曰：琳，玉名。〉瑊玏玄厲，〈張揖曰：瑊玏，石之次玉者。玄厲，黑石可用磨也。如淳曰：瑊，音緘。玏，音勒。〉礝石碔砆。〈張揖曰：礝石、碔砆，皆石之次玉者。礝石，白者如冰，半有赤色。碔砆，赤地白采，蔥蘢白黑不分。郭璞曰：礝，而兗切。善曰：管子曰：陰山礝蒞。戰國策曰：白骨疑象，碔砆類玉。〉其東則有蕙圃，衡蘭芷若，𦲄藭菖蒲。〈張揖曰：蕙圃，蕙草之圃也。衡，杜衡也。其狀若葵，其臭如蘪蕪。芷，白芷也。若，杜若也。司馬彪曰：芎藭，似藁本。善曰：薛綜西京賦注曰：蘭，香草也。芷若下或有射干，非也。〉茳蘺蘪蕪，諸柘巴苴。〈張揖曰：江蘺，香草也。蘪蕪，蘄芷也，似蛇床而香。諸柘，甘柘也。郭璞曰：江蘺，似水薺。文穎曰：巴苴，草名，一名巴蕉。善曰：苴，子余切。〉其南則有平原廣澤，登降阤靡，案衍壇曼。〈司馬彪曰：阤靡，邪靡也。案衍，窊下也。壇曼，平博也。善曰：阤，弋爾切。衍，弋戰切。壇，徒旦切。曼，莫幹切。〉緣以大江，限以巫山。〈張揖曰：巫山在南郡巫縣。〉其高燥則生葴菥苞荔，〈張揖曰：葴，馬藍也。菥，似燕麥也。苞，蔍也。荔，馬荔也。蘇林曰：菥，斯歷切。善曰：葴，之林切。苞，音包。荔，音隸。蔍，皮表切。〉薛莎青薠。〈張揖曰：薛，藾蒿也。莎，薃侯也。青薠，似莎而大，生江湖，鴈所食。善曰：薠，音煩。〉其埤濕則生藏莨蒹葭，〈郭璞曰：藏莨，草名，中牛馬蒭。張揖曰：蒹，薕；葭，蘆也。善曰：埤，音婢。茛，音郎。〉東蘠彫胡。〈張揖曰：東蘠，實可食。彫胡，菰米也。〉蓮藕觚盧，〈張揖曰：蓮，荷之實也，其根藕。張晏曰：觚盧，扈魯也。〉菴閭軒于。〈張揖曰：菴閭，蒿也，子可醫疾。軒于，蕕草也，生水中，揚州有之。善曰：菴，音淹。蕕，音猶。〉衆物居之，不可勝圖。〈郭璞曰：圖，畫也。〉其西則有湧泉清池，激水推移。〈郭璞曰：波抑揚也。〉外發芙蓉菱華，內隱鉅石白沙。〈應劭曰：芙蓉，蓮花也。〉其中則有神龜蛟鼉，玳瑁鱉黿。〈張揖曰：蛟狀魚身而蛇尾，皮有珠也。〉其北則有陰林，其樹楩柟豫章。〈服虔曰：陰林，山北之林也。善曰：尸子曰：水積則生吞舟之魚，土積則生楩楠豫章。本或林下有巨字，樹下有則字，非也。〉桂椒木蘭，檗離朱楊。〈郭璞曰：木蘭，皮辛可食。張揖曰：檗，皮可染者。離，山梨也。郭璞曰：朱楊，赤莖柳也。善曰：蓋山之國，東有樹，赤皮幹，名曰朱木楊柳也。〉樝梨梬栗，橘柚芬芳。〈張揖曰：樝，似梨而甘也。梬，梬棗也。善曰：說文曰：梬棗似柿而小，名曰檽，而兗切。蘇林曰：梬，音郢都之郢。然諸說雖殊而木一也。今依蘇音。〉其上則有鵷鶵孔鸞，騰遠射干。〈張揖曰：孔，孔雀也。鸞，鸞鳥也。射干，似狐能緣木。服虔曰：騰遠，獸名也。善曰：射，弋舍切。〉其下則有白虎玄豹，蟃蜒貙犴。〈郭璞曰：蟃蜒，大獸，似狸，長百尋。貙，似貍而大。犴，胡地野犬也，似狐而小。蟃，音萬。善曰：山海經曰：鳥鼠同穴之山，其上多白虎。又曰：幽都之山，其上有玄豹。郭璞曰：黑豹也。〉

　　「『於是乎乃使剸諸之倫，手格此獸。〈善曰：剸諸，已見吳都賦。〉楚王乃駕馴駮之駟，〈張揖曰：馴，擾也。駮，如馬，白身黑尾，一角鋸牙，食虎豹，擾而駕之，以當駟馬也。〉乘彫玉之輿。〈郭璞曰：刻玉以飾車也。〉靡魚須之橈旃，〈張揖曰：以魚須為旃柄，驅馳逐獸也。橈，靡也。善曰：橈，女教切。〉曳明月之珠旗。〈張揖曰：以明月珠綴飾旗也。善曰：孝經援神契曰：蛟珠旗。宋均曰：蛟魚之珠有光耀，可以飾旗。〉建干將之雄戟，張揖曰：干將，韓王劍師也。雄戟，胡中有𧣒者，干將所造也。善曰：雄戟，已見吳都賦。𧣒，音巨。左烏號之雕弓，〈張揖曰：黃帝乘龍上天，小臣不得上，挽持龍鬚，鬚拔，墮黃帝弓，臣下抱弓而號，名烏號也。郭璞曰：雕，畫也。〉右夏服之勁箭。〈服虔曰：服，盛箭器也。夏后氏之良弓名繁弱，其矢亦良，即繁弱箭服，故曰夏服也。〉陽子驂乘，孅阿為御。〈張揖曰：陽子，伯樂字也。秦繆公臣，姓孫名陽。郭璞曰：孅阿，古之善御者，見楚辭。孅，音纖。善曰：楚辭曰：孅阿不御焉。〉案節未舒，即陵狡獸。〈司馬彪曰：案節，行得節。未舒，馬足未舒也。狡獸，狡健之獸也。善曰：天文志曰：案節徐行。服虔曰：謂行遲也。〉蹴蛩蛩，轔距虛。〈張揖曰：蛩蛩，青獸，狀如馬。距虛，似驘而小。善曰：說苑，孔子曰：蛩蛩、距虛，見人將來，必負蟨以走。二獸者，非性心愛蟨也，為得甘草而貴之故也。〉軼野馬，𨎥陶駼。張揖曰：軼，過也。野馬，似馬而小。海外經曰：北海內有獸，狀如馬，名陶駼。郭璞曰：𨎥，車軸頭也。善曰：軼、𨎥，言車之疾能過野馬及陶駼也。軼不言車，𨎥不言過，互文也。𨎥，音衛。陶，音逃。駼，音塗。乘遺風，射游騏。〈張揖曰：遺風，千里馬也。呂氏春秋曰：遺風之乘。爾雅曰：嶲，如馬，一角；不角者騏。嶲，音攜。〉倏眒倩浰，〈張揖曰：皆疾貌。善曰：倏，式六切。眒，式刃切。倩，千見切。浰，音練。〉雷動猋至，星流霆擊。〈郭璞曰：霆，劈歷。〉弓不虛發，中必決眥。〈李奇曰：射之巧妙，決於目眥。善曰：說文曰：眥，目匡也。眥、眥，俱同。〉洞胸達掖，絕乎心繫。〈張揖曰：自左射之，貫胸通右髃，中絕系也。善曰：說文曰：髃，肩前也，五口切，一音五俱切。繫，音系。〉獲若雨獸，揜草蔽地。〈善曰：言所在衆多，若天之雨獸。雨，于具切。毛萇詩傳曰：揜，覆也。〉於是楚王乃弭節徘徊，翱翔容與。〈郭璞曰：弭，猶低也。節，所仗信節也。翱翔容與，言自得也。善曰：王逸楚辭注曰：弭，案也。〉覽乎陰林，觀壯士之暴怒，與猛獸之恐懼。徼𠙆受詘，郭璞曰：𠙆，疲極也。𠙆，音劇。司馬彪曰：徼𠙆，遮其倦者。善曰：受屈，取其力屈也。詘與屈同，丘勿切。殫睹衆物之變態。〈郭璞曰：殫，盡也。變態，姿貌也。〉

　　「『於是鄭女曼姬，〈如淳曰：鄭女，夏姬也。曼姬，楚武王夫人鄧曼也。〉被阿緆，揄紵縞。〈張揖曰：阿，細繒也。緆，細布也。揄，曳也。司馬彪曰：縞，細繒也。善曰：列子曰：鄭、衛之處子，衣阿緆。戰國策：魯連曰：君後宮皆衣紵縞。緆與錫古字通。〉雜纖羅，垂霧縠。〈司馬彪曰：纖，細也。張揖曰：縠細如霧，垂以為裳也。善曰：神女賦曰：動霧縠以徐步。〉襞積褰縐，紆徐委曲，鬱橈谿谷。〈張揖曰：襞積，簡齰也。褰，縮也。縐，裁也。其縐中文理岪鬱，有似於谿谷也。善曰：襞，必亦切。縐，側救切。齰，詐白切。〉衯衯裶裶，揚袘戌削，〈郭璞曰：衯衯、裶裶，皆衣長貌也。張揖曰：揚，舉也。袘，衣袖也。戌削，裁制貌也。善曰：裶，音非。袘，弋爾切。戌，音卹。〉蜚襳垂髾。〈司馬彪曰：襳，褂飾也。髾，燕尾也。善曰：襳與燕尾，皆婦人褂衣之飾也。蜚，古飛字也。襳，音纖。髾，所交切。〉扶輿猗靡，〈張揖曰：扶持楚王車輿相隨也。善曰：猗，於綺切。〉翕呷萃蔡。〈張揖曰：翕呷，衣起張也。萃蔡，衣聲也。善曰：呷，火甲切。萃，音翠。〉下靡蘭蕙，上拂羽蓋。〈善曰：垂髾飛襳，飄揚上下，故或摩蘭蕙，或拂羽蓋。〉錯翡翠之威蕤，〈張揖曰：錯其羽毛以為首飾也。〉繆繞玉綏。〈張揖曰：楚王車之綏以玉飾之也。郭璞曰：綏，登車所執。言手纏絞之。〉眇眇忽忽，若神仙之髣彿。〈郭璞曰：言其容飾奇豔，非世所見也。若神，已見上文。〉

　　「『於是乃相與獠於蕙圃，〈善曰：說文曰：獠，獵也，力笑切。〉媻姍㪍窣，上乎金隄。〈韋昭曰：媻姍㪍窣，匍匐上也。司馬彪曰：金隄，隄名也。善曰：媻，音盤。姍，先安切。窣，先忽切。〉揜翡翠，射鵔鸃。〈善曰：方言曰：揜，取也。鵔鸃，已見上文。〉微矰出，孅繳施。〈善曰：矰繳，已見上文。〉弋白鵠，連鴐鵝。〈善曰：言既弋白鵠，而因連駕鵝也。〉雙鶬下，玄鶴加。〈善曰：雙鶬，見上注。爾雅曰：下，落也。戰國策，更羸曰：臣能虛發而下鳥。淮南子注曰：加，制也。列子曰：蒲且子連雙鶬於青雲之上。戰國策，莊辛曰：黃鵠不知射者修矰繳，將加己也。〉怠而後發，游於清池。〈郭璞曰：怠，倦也。〉浮文鷁，〈張揖曰：鷁，水鳥也，畫其象於船首也。〉揚旌栧。〈張揖曰：揚，舉也。析羽為旌，建於船上也。郭璞曰：栧，船舷，樹旌於上。善曰：栧，依郭說。栧，音曳。〉張翠帷，建羽蓋。〈郭璞曰：施之船上也。善曰：翠帷羽蓋，謂以翠羽飾帷蓋。〉罔玳瑁，鉤紫貝。〈郭璞曰：紫貝，紫質黑文也。善曰：玳瑁、紫貝，已見西京賦。〉摐金鼓，〈韋昭曰：摐，擊也，音窻。郭璞曰：金鼓，鉦也。〉吹鳴籟。〈張揖曰：籟，簫也。〉榜人歌，〈張揖曰：榜，船也。月令曰：命榜人。榜人，船長也，主唱聲而歌者也。善曰：榜，方孟切。〉聲流喝。〈郭璞曰：言悲嘶也。善曰：喝，一介切。嘶，蘇奚切。〉水蟲駭，波鴻沸。〈郭璞曰：魚龜躍，濤浪作。〉涌泉起，奔揚會。〈郭璞曰：暴湓激相鼓薄也。善曰：湓，普頓切。〉礧石相擊，硠硠磕磕。〈善曰：礧，力對切。〉若雷霆之聲，聞乎數百里之外。

　　「『將息獠者，擊靈鼓，起烽燧。〈文穎曰：靈鼓，六面鼓。〉車按行，騎就隊。〈應劭曰：按，按次第也。善曰：服虔左氏傳注曰：隊，部也。行，胡郎切。隊，大內切。〉纚乎淫淫，般乎裔裔。〈司馬彪曰：皆行貌也。善曰：纚，音屣。般，音盤。〉於是楚王乃登雲陽之臺，〈孟康曰：雲夢中高唐之臺，宋玉所賦者，言其高出雲之陽。〉怕乎無為，憺乎自持。〈郭璞曰：養神氣也。善曰：老子曰：我獨怕然而未兆。說文曰：怕，無為也。廣雅曰：憺怕，靜也。神女賦曰：頩薄怒以自持。憺與澹同，徒濫切。怕與泊同，蒲各切。〉勺藥之和具，而後御之。〈服虔曰：具，美也。或以芍藥調食也。文穎曰：五味之和也。晉灼曰：南都賦曰歸鴈鳴鵽，香稻鮮魚，以為芍樂，酸恬滋味，百種千名之說是也。善曰：服氏一說，以芍藥為藥名，或者因說今之煮馬肝，猶加芍藥，古之遺法。晉氏之說，以勺藥為調和之意。枚乘七發曰：勺藥之醬。然則和調之言，於義為得。韋昭曰：勺，丁削切。藥，旅酌切。〉不若大王終日馳騁，曾不下輿。脟割輪焠，自以為娛。〈韋昭曰：焠，謂割鮮焠輪也。郭璞曰：焠，染也。善曰：脟，音臠。焠，七內切。〉臣竊觀之，齊殆不如。』〈善曰：毛萇詩傳曰：殆，近也。〉於是齊王無以應僕也。」

　　烏有先生曰：「是何言之過也！足下不遠千里，來貺齊國，〈郭璞曰：言有惠賜也。善曰：戰國策，秦王謂蘇秦曰：今先生不遠千里而庭教。高誘曰：不以千里之道為遠。〉王悉發境內之士，備車騎之衆，與使者出畋，〈善曰：家語曰：越悉起境內之士三千人助吳。〉乃欲戮力致獲，以娛左右，〈晉灼曰：謙不斥言，故云左右，言使者左右也。善曰：國語曰：戮力一心。賈逵曰：戮，并力也。〉何名為夸哉！問楚地之有無者，願聞大國之風烈，先生之餘論也。〈善曰：風烈，已見上文。先生，謂子虛也。張晏曰：願聞先賢之遺談美論也。〉今足下不稱楚王之德厚，而盛推雲夢以為高，〈郭璞曰：以為高談。〉奢言淫樂而顯侈靡，〈郭璞曰：顯，明也。奢，闊也。〉竊為足下不取也。必若所言，固非楚國之美也。無而言之，是害足下之信也。彰君惡，傷私義，〈善曰：史記，樂毅與燕惠王書曰：恐傷先王之明，有害足下之義。彰君惡，害私義，非楚國之美，彰君惡也；害足下之信，傷私義也。本或云有而言之，是彰君之惡者，非也。〉二者無一可。而先生行之，必且輕於齊而累於楚矣。〈文穎曰：必見輕於齊，輕易於齊也。善曰：使者失辭，為輕於齊；使非其人，為累於楚也。累，力瑞切。〉且齊東陼鉅海，南有琅邪。〈蘇林曰：小洲曰陼。司馬彪曰：齊東臨大海為渚也。張揖曰：琅邪，臺名也。在渤海間。善曰：呂氏春秋：辛寬曰：太公望封於營丘，渚海阻山也。聲類曰：陼，或作渚。〉觀乎成山，〈張揖曰：觀，闕也。成山在東萊掖縣，於其上築宮闕也。〉射乎之罘。〈晉灼曰：之罘山在東萊腄縣，獵其上也。善曰：腄，直瑞切。〉浮渤澥，〈應劭曰：渤澥，海別枝也。澥，音蟹。〉游孟諸。〈文穎曰：宋之大澤也。故屬齊。〉邪與肅慎為鄰，〈郭璞曰：肅慎，國名，在海外，北接之。〉右以湯谷為界。〈司馬彪曰：湯谷，日所出也，以為東界也。善曰：言為東界，則右當為左字之誤也。〉秋田乎青丘，〈服虔曰：青丘國在海東三百里。善曰：山海經曰：青丘，其狐九尾。〉徬徨乎海外。〈善曰：毛詩曰：海外有截。〉吞若雲夢者八九，於其胸中曾不蔕芥。〈善曰：蔕芥，已見西京賦。〉若乃俶儻瑰瑋，異方殊類。〈郭璞曰：俶儻，猶非常也。善曰：廣雅曰：瑰瑋，琦玩也。俶，佗歷切。〉珍怪鳥獸，萬端鱗崒。〈善曰：高唐賦曰：珍怪奇偉，不可稱論。張揖曰：崒與萃同，集也。〉充牣其中，不可勝記。禹不能名，卨不能計。〈張揖曰：禹為堯司空，辨九州名山，別草木。卨為堯司徒，敷五教，率萬事。應劭曰：契善計也。善曰：廣雅曰：充牣，滿也。〉然在諸侯之位，不敢言游戲之樂，苑囿之大。先生又見客，〈如淳曰：見賓客，禮待故也。善曰：言見先生是客也。〉是以王辭不復，〈司馬彪曰：復，答也。〉何為無以應哉！」

文選考異

注「廣雅曰僕謂附著於人」：案：「雅」當作「蒼」。各本皆偽。樊恭廣倉見隋志。上林賦注引「若蹈足貌」。茶陵本亦偽「蒼」為「雅」也。
𦲄藭菖蒲：袁本、茶陵本「𦲄」作「芎」。案：注中字作「芎」。考說文艸部「𦲄藭，香艸也」。重文「芎」，司馬相如說「营」或从「弓」，謂凡將如此。史記、漢書作「穹」者，假借也。字書別未載「𦲄」字，當是尤延之以改「芎」為「穹」，遂成此形耳。甘泉賦「發蘭蕙與𦲄藭」，正文及注皆誤。
茳蘺蘪蕪：案：「茳」當作「江」，注中「江」字兩見，皆不從艸，史記、漢書亦作「江」。考上林賦「被以江蘺」，茶陵本云五臣作「茳」，袁本無校語。蓋此賦亦善「江」、五臣「茳」而亂之，故袁、茶陵二本皆不著校語。何校改作「江」，據史、漢。陳云別本作「江」，未詳其何本也。
注「苞蔍也」：案：「蔍」當作「麃」。史記、漢書注可證。各本皆偽。下「蔍皮表切」。茶陵本未誤。
注「本或林下有巨字」：案：「有」當作「作」，謂「林」下「其」字作「巨」也。不云「其」作「巨」者，因正文有兩「其」字，以此分別之。史記、漢書及五臣同，或本作「巨」。
注「善曰蓋山之國東有樹」：袁本、茶陵本「蓋」上有「有」字，無「東」字。案：二本是也。此所引大荒西經文，依善例「曰」下當有「山海經曰」四字，二本仍皆脫。
注「驅馳逐獸也橈靡也」：案：上「也」當作「正」，漢書注可證，以八字為一句也。各本皆偽。
注「中絕系也」：袁本、茶陵本「中」下有「心」字。案：漢書注正有，此脫。
注「言所在衆多」：袁本「所在」下有「射獲」二字。茶陵本脫此注。
注「弭猶低也節所仗信節也」：袁本無此十字，茶陵本亦無。案：漢書注有之。考史記索隱引郭璞曰「言頓轡也」，集解引郭璞曰：「或云節，今之所仗信節也」，善此注引王逸「弭，案也」，意謂即上文「案節未舒」，與郭「頓轡」之解相近，無取或云也。尤延之從漢書注添，未是。
被阿緆：案：「緆」當作「錫」。注云「緆與錫古字通」，必善作「錫」，故有此語。今各本皆作「緆」者以五臣作「緆」而亂之，遂不可通，非也。史記、漢書皆作「錫」。袁、茶陵井削善此注，益非。
襞積褰縐：袁本、茶陵本「積」作「襀」，音積。案：史記、漢書皆作「積」，袁、茶陵二本善注中引張揖字仍作「積」，蓋善「積」、五臣「襀」而音「積」，袁、茶陵所見亂之，故不著校語。尤本獨未誤。
紆徐委曲：何校云漢書無此四字，無者為勝。案：以李注引張揖詳之，本無此四字。今史記有。而集解引漢書音義，索隱引小顏、孟康，似二家史記亦與漢書同，並不當有。唯五臣向注云「紆徐委曲，裙下垂貌」。蓋五臣較多四字而亂之也。各本皆非。
注「故或摩蘭蕙」：案：善正文作「靡」，此「摩」字誤。五臣作「摩」，袁、茶陵二本有明文。今史記、漢書作「摩」，而張守節正義及顏注中仍作「靡」，「靡」者古「摩」字之通用，恐亦「靡」是「摩」非也。
若神仙之髣彿：袁本、茶陵本云善無「仙」字。案：詳注意，善不當有甚明。尤本此處脩改添入，乃其誤也。漢書無，今史記亦誤衍，并正義所引戰國策末亦贅以「仙」字，誤之甚矣。凡史記與此同誤，皆後人所改耳。
連鴐鵝：茶陵本云「鴐」，善作「駕」。案：注云「而因連駕鵝也」，字正作「駕」，史記、漢書亦皆作「駕」。考「駕」者，「𪀉」之假借。左傳「榮駕鵝」，唐石經、宋槧本下皆從「馬」，古今人表所載亦然。相如此賦用字古矣。唯中山經「是多駕鳥」，郭注未詳也。或曰「駕」宜為「鴐」，鴐鵝也。然則「駕」字晉代不復行用之。袁本正文及注並改為「鴐」，而不著校語。又上林賦「駕鵝屬玉」，各本作「鴐」，皆誤，以五臣亂善，非也。西京賦「鴐鵝鴻鶤」，平子用「鴐」字，是為異人用字不同之例。全書此類極多，皆不更著。
注「戰國策更羸曰臣能虛發而下鳥」：袁本無此十三字，有「見西都賦高誘」六字。茶陵本例改已見者為複出，故亦有。尤本脩改添入，未是。又「高誘」二字屬下，不當刪之也。
注「列子曰蒲且子連雙鶬于青雲之上」：袁本無此十四字，茶陵本有。案：尤本脩改添入，未是。說在上條。
注「之說是也」：案：「之」當作「文」，漢書注可證。各本皆偽。
注「服氏一說」：案：「一」當作「之」。各本皆偽。
乃欲戮力致獲：袁本、茶陵本「戮」作「戮」。案：史記、漢書皆作「戮」，蓋善「戮」、五臣「戮」，二本所見亂之，而不著校語。「戮」「戮」同字耳。劇秦美新曰：「戮力咸陽。」餘同此者，不更出。
注「善曰史記樂毅與燕惠王書曰」：袁本、茶陵本無「史記惠」三字。
注「彰君惡害私義」：袁本、茶陵本無此六字。
注「成山在東萊掖縣」：案：漢書注引「掖」作「不夜」，史記集解徐廣亦曰：「在東萊不夜縣」。考史記封禪書、漢書武帝紀、郊祀志、地理志，「不夜」是，「掖」非。各本皆偽也。
注「契善計也」：袁本此下有「契卨同」三字，茶陵本無。案：有者是也。


Chinese text: This work was published before January 1, 1923, and is in the
public domain worldwide because the author died at least 100 years ago.
