彈事
奏彈曹景宗
主条目：奏彈曹景宗
　　任彥昇〈梁典曰：高祖即位，昉為吏部郎，遷中丞。〉

　　御史中丞臣任昉稽首言：臣聞將軍死綏，咫步無却；〈司馬法曰：將軍死綏。注曰：綏，却也。有前一尺，無却一寸。杜預左氏傳注曰：古名退軍為綏。〉顧望避敵，逗橈〈奴教切〉有刑。〈漢書曰：廷尉王恢逗橈當斬。音義曰：逗，曲行避敵也。橈，顧望也。〉至乃趙母深識，乞不為坐；〈史記曰：趙王將使趙括為將，其母上書曰：括不可使將。王曰：母置之，吾已決矣。母曰：王終遣之，即有不稱，妾得無坐乎？王許諾。〉魏主著令，抵罪已輕。〈魏志，太祖令曰：自命將征行，但賞功而不罰罪，非國典也。其諸侯將出征，敗軍者抵罪，失利者免官。〉是知敗軍之將，身死家戮，爰自古昔，明罰斯在。〈魏志，太祖令曰：將者，軍破於外，而家受罪于內也。漢書，廣武君曰：敗軍之將，不可以語勇。新序曰：臣侮其主，身死，妻子為戮。呂氏春秋曰：民有逆天之道者，罪死家戮也。〉

　　臣昉頓首頓首，死罪死罪。竊尋獯獫侵軼，暫擾疆陲，王師薄伐，所向風靡。〈獯、獫，謂後魏也。魏收後魏書曰：太祖道武諱珪，改稱魏王。左氏傳曰：北戎侵鄭，鄭伯曰：彼徒我車，懼其侵軼我也。杜預曰：軼，突也。毛詩曰：於鑠王師。又曰：薄伐玁狁，至于太原。晉起居注曰：檀道濟所向風靡。〉是以淮徐獻捷，河兗凱歸。〈尚書曰：海岱及淮惟徐州。左氏傳曰：齊侯來獻戎捷。尚書曰：濟、河惟兗州。周禮曰：師有功則凱樂。〉東關無一戰之勞，塗中罕千金之費。〈吳曆曰：諸葛恪作東關，魏軍距之，恪令丁奉等兵便亂斫，遂大破北軍。歷陽郡圖經曰：東關，歷陽縣西南一百里。史記，蔡澤曰：白起一戰舉鄢、郢。吳志曰：晉命鎮東大將軍司馬骸向塗中。伏滔北征記曰：金城西沂澗，魏步道所出也。文子曰：起師十萬，日費千金。張湛曰：日有千金之費。〉而司部懸隔，斜臨寇境，〈沈約宋書曰：宋世分郢州為司州。〉故使狡虜憑陵，淹移歲月。〈杜預左氏傳注曰：狡，狡猾也。左氏傳，子產曰：今陳介恃楚衆，憑陵弊邑。〉故司州刺史蔡道恭，〈劉璠梁典曰：天監三年，司州刺史漢壽伯蔡道恭卒於圍。道恭少以勇力聞，及病，猶自力行城，數日，不能起，聞戰鼓聲，憤吒而卒。衆猶拒守，無有二心。攻圍二年，無有叛者。入秋，霖雨洪澍，一夜城頹，壯士猶戰不降。及城陷，捶其餘衆，求恭屍，卒不能得。〉率厲義勇，奮不顧命，〈潘安仁汧馬督誄曰：率厲有方。司馬遷書曰：常思奮不顧身。〉全城守死，自冬徂秋，〈潘安仁汧馬督誄，大將軍疏曰：臨危奮節，保穀全城。論語，子曰：守死善道。〉猶有轉戰無窮，亟摧醜虜。〈史記曰：驃騎將軍轉戰過烏支山。毛詩曰：鋪敦淮濆，仍執醜虜。〉方之居延，則陵降而恭守；比之疏勒，則耿存而蔡亡。〈漢書曰：武帝遣驃騎都尉李陵將兵五千人出居延北，與單于戰，陵兵敗降匈奴。范曄後漢書曰：耿恭，字伯宗，為戊己校尉。恭以疏勒城傍有澗水可固，乃據之。匈奴復來攻，恭於城中穿井，十五丈不得水。恭仰嘆曰：聞昔貳師將軍取佩刀刺山，飛泉涌出。今漢德神明，豈有窮哉！乃整衣服向井再拜，為吏士禱，有飛泉奔出。衆皆稱萬歲。乃令吏士揚水示虜，虜以為神明，引去也。〉若使郢部救兵，微接聲援，〈鄒陽上書曰：臣恐救兵之不專。英雄記曰：袁術嚴兵為呂布作聲援。〉則單于之首，久懸北闕，〈漢書，宣帝詔曰：傅介子斬樓蘭王安歸首，懸之北闕。〉豈直受降可築，涉安啟土而已哉！〈漢書曰：武帝遣因杅將軍公孫敖築塞外受降城。杅，音盂。又曰：涉安侯於單于以匈奴單于太子降。尚書曰：建邦啟土。〉

　　寔由郢州刺史臣景宗，受命致討，不時言邁，〈晉起居注，詔曰：檀道濟奉命致討，所向風靡。毛詩曰：旋車言邁。〉故使蝟〈音謂〉結蟻聚，水草有依，〈漢書曰：賈誼曰：高帝王功臣，反者蝟毛而起。吳志曰：錢唐大帥种式等蟻聚為寇。漢書曰：獫狁、獯粥，居于邊地，逐水草遷徙。〉方復按甲盤桓，緩救資敵，〈魏志曰：司馬文王征諸葛誕，六軍按甲而誕自困。廣雅曰：盤桓，不進也。李斯上書曰：今逐客以資敵。〉遂令孤城窮守，力屈凶威。〈謝承後漢書，胡爽曰：耿恭以甲兵守孤城於絕域。史記，李左車謂韓信曰：今足下情見力屈，欲戰不拔。左氏傳，晉溫季曰：逃威也。杜預曰：凶賊為害，故曰威也。〉雖然，猶應固守三關，更謀進取，而退師延頸，自貽虧衄，〈劉璠梁典曰：宣城王以冠軍將軍曹景宗為郢州刺史。初，司州被圍，詔荊、郢發兵往援，曹景宗為都督。及荊州援軍至三關，頓兵不進，聞司州沒，即日退還延頸。敵人縱暴緣邊，景宗不能禦，遂失三關諸戍。有司奏罰罪，景宗聞之輒去州，伏闕泥首待罪。帝一無所問。三關、延頸，二戍名也。管子曰：民無恥不可以固守。漢書曰：諸將曰：楚數進取。如淳曰：進取，多所攻也。毛詩曰：自貽伊戚。陳琳檄豫州曰：傷夷折衄。衄，折挫也。〉疆埸侵駭，職是之由。〈左氏傳曰：齊人侵魯疆，疆吏來告，公曰：疆埸之事，慎守其一。又范宣子數諸戎曰：言語漏渫，則職汝之由。〉不有嚴刑，誅賞安寘，景宗即主。〈史記曰：繁法嚴刑而天下振。西征賦曰：峻徒御以誅賞。毛萇詩傳曰：寘，置也。主謂為主首也。王隱晉書，庾純自劾曰：醉酒荒迷，昏亂儀度即主，謹按河南尹庾純，云云。然以主為句，則臣當下讀也。〉

　　臣謹案使持節都督郢司二州諸軍事、左將軍、郢州刺史、湘西縣開國侯臣景宗，擢自行間，遘茲多幸，〈漢書，衛青曰：臣幸得待罪行間。左氏傳，羊舌職曰：民之多幸，國之不幸也。〉指蹤非擬，獲獸何勤。〈漢書曰：上先封蕭何為酇侯，功臣皆曰：蕭何未有汗馬勞，顧居臣等上，何也？上曰：諸君知獵乎？曰：知之。上曰：知獵狗乎？曰：知之。上曰：夫獵，追殺者，狗也；而發蹤指示獸處者，人也。今諸公徒能走得獸者，功狗也；如蕭何發蹤指示，功人也。群臣莫敢言。〉賞茂通侯，榮高列將，〈漢書，蘇武謂李陵曰：武父子位列將，爵通侯。應劭曰：通侯者，言其功德通於王室。張晏曰：後改為列侯。列侯，見序列也。方言曰：列，班列也。〉負檐裁弛，鍾鼎遽列，〈左傳曰：齊侯使敬仲為卿。辭曰：弛於負檐，君之惠也。又曰：宋左師每食擊鍾。家語曰：子路南遊楚，列鼎而食。廣雅曰：列，陳也。〉和戎莫效，二八已陳。〈左氏傳曰：鄭人賂晉侯以女樂二八。晉侯以樂之半賜魏絳，曰：子教寡人和諸戎、狄也。〉自頂至踵，功歸造化，〈孟子曰：墨子兼愛，摩頂致於踵。趙岐曰：致，至也。淮南子曰：大丈夫恬然無為，與造化逍遙也。〉潤草塗原，豈獲自已。〈喻巴蜀曰：肝腦塗中原，膏液潤野草而不辭也。〉且道恭云逝，城守累旬；景宗之存，一朝棄甲。〈史記曰：沛令閉城守。左氏傳曰：宋華元為植，巡功。城者謳曰：睅其目，皤其腹，棄甲而復。〉生曹死蔡，優劣若是，惟此人斯，有靦面目。〈毛詩曰：彼何人斯？居河之湄，又曰：有靦面目，視人罔極。毛萇曰：靦，姡也。鄭玄曰：汝姡然有面目也。〉

　　昔漢光命將，坐知千里；〈東觀漢記曰：代郡太守劉興將數百騎，攻賈覽，上狀檄至，光武知其必敗，報書曰：欲復進兵，恐失其頭首也。詔書到，興已為覽所殺。長史得檄，以為國家坐知千里也。〉魏武置法，案以從事。〈魏書曰：太祖自作兵書。諸將征伐，皆以新書從事。從令者克捷，違教者負敗。〉故能出必以律，錙銖無爽。〈周易曰：師出以律。鄭玄禮記注曰：八兩為錙。漢書曰：二十四銖為兩。〉伏惟聖武英挺，略不世出，〈漢書，蒯通說韓信曰：功無二於天下，略不世出。〉料敵制變，萬里無差，〈趙充國頌曰：料敵制勝，威謀靡伉。〉奉而行之，實弘廟筭。〈西征賦曰：彼雖衆其焉用？故制勝於廟筭。孫子曰：夫未戰而廟筭勝，得筭多也。〉惟此庸固，理絕言提。〈晉起居注，宋公表曰：臣寔庸固。毛詩曰：匪面命之，言提其耳。〉

　　自逆胡縱逸，久患諸夏。〈劉琨勸進表曰：逆胡劉曜，縱逸西都。漢書匈奴傳贊曰：久矣夷、狄之為患。〉聖朝乃顧，將一車書。〈汧馬督誄曰：聖朝西顧，關右震惶。禮記曰：書同文，車同軌。〉愍彼司氓，致辱非所。〈晉起居注曰：大司馬表曰：園陵辱於非所。〉早朝永嘆，載懷矜惻。致茲虧喪，何所逃罪？宜正刑書，肅明典憲。〈左氏傳，仲尼曰：叔向，古之遺直也。邢侯之獄，言其貪也，以正刑書。〉臣謹以劾，請以見事免景宗所居官，下太常削爵土，收付廷尉法獄治罪。其軍佐職僚、偏裨將帥絓〈胡卦切〉諸應及咎者，別攝治書侍御史隨違續奏。臣謹奉白簡以聞云云。

文選考異
注「廷尉王恢逗橈」：陳云「尉」下脫「當」字，是也。各本皆脫。
注「全城西沂澗」：袁本、茶陵本「沂」作「泝」，下有「曰塗」二字，是也。尤初有，脩誤去。
注「壯士猶戰不降」：袁本、茶陵本無「戰」字。
猶有轉戰無窮：案：「有」當作「其」。袁、茶陵二本校語云善有「其」字。尤所見非。
注「毛詩曰旋車言邁」：袁本作「言邁已見潘岳金谷集詩」，是也。茶陵本複出，非。此初同袁，修改誤依複出。
注「即主謹按」：袁本、茶陵本「謹」上有「臣」字。案：此尤校刪也。
注「則臣當下讀也」：袁本、茶陵本無「則」字。
注「上曰知獵狗乎曰知之」：袁本、茶陵本無此九字。
云云：袁本、茶陵本無此二字，有「臣昉誠惶誠恐頓首頓首死罪死罪臣昉稽首以聞」二十字。案此似善、五臣之異也。

奏彈劉整
〈沈約齊紀曰：整，宋吳興太守兄子也。歷位持節都督交、廣、越三州也。〉

主条目：奏彈劉整
　　任彥昇

　　御史中丞臣任昉稽首言：臣聞馬援奉嫂，不冠不入；氾毓字孤，家無常子。〈東觀漢記曰：馬援事寡嫂，雖在閨內，必衣冠然後入見。王隱晉書曰：氾毓，字稚春，濟北人也，敦睦九族。青土號其家兒無常母，衣無常主也。氾，音凡。毓，音育。〉是以義士節夫，聞之有立，〈左氏傳，臧哀伯曰：武王克商，遷九鼎於洛邑，義士猶或非之。東京賦曰：貞夫懷節。班固漢書贊曰：孟子曰：聞伯夷之風，懦夫有立志。〉千載美談，斯為稱首。〈公羊傳曰：魯人至今以為美談。封禪書曰：永保鴻名，而常為稱首也。〉

　　臣昉頓首頓首，死罪死罪。謹案齊故西陽內史劉寅妻范，詣臺訴列稱：出適劉氏，二十許年。劉氏喪亡，撫養孤弱，叔郎整，常欲傷害侵奪。分前奴教子、當伯，并已入衆。又以錢婢姊妹弟溫，仍留奴自使伯；又奪寅息逡婢綠草，私貨得錢，并不分逡。寅第二庶息師利，去歲十月往整田上經十二日，整便責范米六砀哺食。米未展送，忽至戶前，隔箔攘拳大罵，突進房中，屏風上取車帷準米去。二月九日夜，婢采音偷車欄夾杖龍牽，范問失物之意，整便打息逡。整及母并奴婢等六人來至范屋中，高聲大罵，婢采音舉手查范臂。求攝檢，如訴狀。

　　輒攝整亡父舊使奴海蛤到臺辯問，列稱：整亡父興道，先為零陵郡，得奴婢四人。分財，以奴教子乞大息寅。亡寅後，第二弟整仍奪教子，云應入衆，整便留自使，婢姊及弟各准錢五千文，不分逡。其奴當伯，先是衆奴。整兄弟未分財之前，整兄寅以當伯貼錢七千，共衆作田。寅罷西陽郡還，雖未別火食，寅以私錢七千贖當伯，仍使上廣州去。後寅喪亡，整兄弟後分奴婢，唯餘婢綠草入衆。整復云寅未分財贖當伯，又應屬衆。整意貪得當伯，推綠草與逡。整規當伯還，擬欲自取，當伯遂經七年不返。整疑已死亡不迴，更奪取婢綠草，貨得錢七千。整兄弟及姊共分此錢，又不分逡。寅妻范云，當伯是亡夫私贖，應屬息逡。當伯天監二年六月從廣州還至，整復奪取，云應充衆，准雇借上廣州四年夫直，今在整處使。

　　進責整婢采音，劉整兄寅第二息師利，去年十月十二日忽往整墅停住十二日，整就兄妻范求米六斗哺食。范未得還，整怒，仍自進范所住，屏風上取車帷為質。范送米六斗，整即納受。范今年二月九日夜，失車欄子夾杖龍牽等，范及息逡道是采音所偷。整聞聲，仍打逡。范喚問何意打我兒？整母子爾時便同出中庭，隔箔與范相罵。婢采音及奴教子、楚玉、法志等四人，于時在整母子左右。整語采音：其道汝偷車校具，汝何不進裏罵之？既進爭口，舉手誤查范臂。車欄夾杖龍牽，實非采音所偷。

　　進責寅妻范奴苟奴，列孃去二月九日夜，失車欄夾杖龍牽，疑是整婢采音所偷。苟奴與郎逡往津陽門糴米，遇見采音在津陽門賣車欄龍牽，苟奴登時欲捉取，逡語苟奴已爾不須復取。苟奴隱僻少時，伺視人買龍牽，售五千錢。苟奴仍隨逡歸宅，不見度錢。

　　并如采音、苟奴等列狀，粗與范訴相應。重覈當伯、教子，列孃被奪，今在整處使，悉與海蛤列不異。以事訴法，令史潘僧尚議：整若輒略兄子逡分前婢貨賣，及奴教子等私使，若無官令，輒收付近獄測治。諸所連逮絓應洗之源，委之獄官，悉以法制從事。如法所稱，整即主。〈昭明刪此文大略，故詳引之，令與彈相應也。〉

　　臣謹案：新除中軍參軍臣劉整，閭閻闟茸，名教所絕。〈史記，太史公曰：李斯自閭閻歷諸侯。弔屈原曰：闟茸尊顯，讒諛得志。世說曰：王平子、胡母彥國諸人皆任放為達，或有裸體。樂廣曰：名教中自有樂地，何為乃爾。〉直以前代外戚，仕因紈蔥，〈漢書曰：班伯出與王、許子弟為群，在綺襦紈蔥之間，非其好也。〉惡積釁稔，親舊側目。〈左氏傳，萇弘曰：毛得必亡，是昆吾稔之日也。杜預曰：稔，熟也。惡積與桀同誅。漢書郅都傳，列侯宗室見都側目而視。〉理絕通問，而妄肆醜辭；〈謂大罵也。禮記曰：嫂叔不通問，諸母不漱裳。包咸論語注曰：肆，極意敢言也。詩曰：好言自口，莠言自口。毛萇曰：莠，醜也。〉終夕不寐，而謬加大杖。〈謂打逡也。謝承後漢書曰：或問第五倫曰：公有私乎？對曰：吾兄子嘗病，一夜十往，退而安寢，吾子有病，雖不省視，而竟夕不眠。若是者豈可謂無私乎？家語曰：孔子謂曾子曰：汝不聞乎？昔瞽叟有子曰舜。舜事瞽叟也，小捶則待過，大杖則逃走。故瞽叟不犯不父之罪，而舜不失烝烝之孝。〉薛包分財，取其老弱；〈范曄後漢書曰：汝南薛包，字孟嘗，好學篤行。弟子求分異居，包不能止，乃中分其財。奴婢引其老者，曰：與我共事久，若不能使也。田廬取其荒頹者，曰：吾少時所治，意所戀也。器物取朽敗者，曰：我素所服食，身口所安。後徵拜侍中。〉高鳳自穢，爭訟寡嫂。〈東觀漢書曰：高鳳，字文通，南陽人也。鳳年老，聲名著聞。太守連召請，恐不得免，自言鳳本巫家，不應為吏。又與寡嫂詐訟田，遂不仕。〉未見孟嘗之深心，唯矅文通之偽迹。〈顏延年詠向秀曰：深心託毫素。袁彥伯名臣頌曰：迹洿必偽。〉昔人睦親，衣無常主；〈顏延年陶徵士誄曰：睦親之行。衣無常主，已見上文。〉整之撫姪，食有故人。〈謂責米也。西京雜記曰：公孫弘起家徒步為丞相，故人齊高賀從之，弘食以脫粟飯，覆以布被。賀怨曰：何用故人富貴為？脫粟布被，我自有之。弘大慚。賀乃告人曰：公孫弘內廚五鼎，外⑾一肴，豈可以臨天下。於是朝右疑其矯焉。弘嘆曰：寧逢惡賓，不逢故人。〉何其不能折契鍾庾，而襜〈昌占切〉帷交質，〈謂取車帷也。漢書曰：高祖從王媼、武負貰酒，兩家常折券棄責。左氏傳，晏子曰：釜十則鍾。杜預曰：六斛四斗也。包咸論語注曰：十六砀為庾。詩曰：漸車帷裳。毛萇曰：惟裳，婦人車飾。鄭玄曰：帷裳，童容也。方言曰：江、淮謂襜褕為童容也。左氏傳曰：鄭伯怨王，王曰：無之。故周、鄭交質。〉人之無情，一何至此！〈莊子，惠子謂莊子曰：人故無情乎？莊子曰：然。惠子曰：人而無情，何謂之人？實教義所不容，紳冕所共棄。仲長子昌言曰：引之於教義。嵇康絕交書曰：世教所不容。〉

　　臣等參議，請以見事免整所除官，輒勒外收付廷尉法獄治罪。諸所連逮應洗之源，委之獄官，悉以法制從事。婢采音不款偷車龍牽，請付獄測實。其宗長及地界職司，初無糾舉，及諸連逮，請不足申盡。臣昉云云，誠惶誠恐以聞。

文選考異
注「宋吳興太守兄子也」：陳云「守」下有脫字。各本皆同，無以補也。
六砀：袁本、茶陵本「砀」作「斗」。案：下文仍作「斗」，疑「斗」是。
忽至戶前隔箔：袁本、茶陵本云善無「隔箔」二字。案：二本所見是也。此尤添之，以五臣亂善。
分財：袁本、茶陵本云「財」善作「賦」。案：此尤改之。
整兄弟未分財之前　袁本、茶陵本云善無「未」字。案：此尤添之。
進責整婢采音劉：案：「劉」當作「列」。下文云「並如采音苟奴等列狀，粗與范訴相應」，此即「采音列」也。各本皆誤，今特訂正。
范喚問何意打我兒　袁本、茶陵本云善無「喚」字。案：此尤添之。
婢采音及奴教子：袁本、茶陵本云善無「婢」字。案：此尤添之。
進責寅妻范奴苟奴列　袁本、茶陵本云善無「苟奴」字。案：此尤添之，依下文蓋當有。
遇見采音：袁本、茶陵本「遇」下校語云善作「過」。案：此尤改之。
注「漢書郅都傳列侯宗室見都側目而視」：袁本、茶陵本「郅都傳」作「音義曰」，見下有「郅」字而視作也。案：此尤校改之也。
薛包分財：袁本、茶陵本云「包」善作「苞」。案：此亦以五臣亂善也。注中字二本並作「苞」，尤盡改作「包」，非。
注「東觀漢書曰」：陳云「書」，「記」誤，是也。各本皆誤。
唯矅文通之偽迹：袁本、茶陵本「矅」作「傚」。案：二本不著校語，無以考也。
注「高祖從王媼武負貰酒兩家」：袁本、茶陵本作「高祖每貰酒歲更而酒家」。案：此尤校改之也。
臣昉云云誠惶誠恐以聞：袁本、茶陵本無「云云」二字，以上有「頓首頓首死罪死罪稽首」十字。案：說已見前。

奏彈王源
主条目：奏彈王源
　　沈休文〈吳均齊春秋曰：永明八年，沈約為中丞。〉

　　給事黃門侍郎兼御史中丞吳興邑中正臣沈約稽首言：臣聞齊大非偶，著乎前誥；辭霍不婚，垂稱往烈。〈左氏傳曰：齊侯欲以文姜妻鄭太子忽，忽辭。人問其故，太子曰：人各有偶，齊大，非吾偶也。漢書曰：雋不疑為京兆尹，大將軍霍光欲以女妻之，不疑固辭不肯當。班固不疑述曰：不疑膚敏，應變當理；辭霍不婚，逡巡致仕。〉若乃交二族之和，辨伉合之義，升降窳隆，誠非一揆。〈禮記曰：婚禮者，將合二姓之好，上以事宗廟，下以繼後代也。左氏傳，施氏之婦怒施氏曰：己不能庇其伉儷。尚書曰：道有升降，政繇俗革。吳都賦曰：窳隆異等。孟子曰：先聖後聖，其揆一也。〉固宜本其門素，不相奪倫。〈尚書曰：八音克諧，無相奪倫。〉使秦晉有匹，涇渭無舛。〈左氏傳曰：晉公子重耳至於秦，秦伯納女五人，懷嬴與焉。奉匜沃盥。既而揮之，怒曰：秦、晉匹也，何以卑我？孫綽子曰：或問雅俗，曰：涇、渭分流，雅鄭異調。〉自宋氏失御，禮教雕衰，〈答賓戲曰：周失其御。〉衣冠之族，日失其序。〈范曄後漢書，霍諝奏記曰：宋光衣冠子孫。袁子正書曰：古者命士已上，皆有冠冕，故謂之冠族。左氏傳，鄭莊公曰：周之子孫，日失其序。〉姻婭淪雜，罔計廝〈音斯〉庶，〈毛詩曰：瑣瑣姻婭，則無膴仕。毛萇曰：兩婿相謂曰婭。漢書曰：有廝養卒。如淳曰：廝，賤也。〉販鬻祖曾，以為賈〈音古〉道，〈鄭玄周禮注曰：居賣物曰賈。〉明目腆顏，曾無愧畏。〈丁德禮厲志賦曰：苟神祇之我昭，永明目而無怍。孔安國尚書傳曰：腆，厚也。毛詩曰：不愧於人，不畏於天。〉若夫盛德之胤，世業可懷，〈左氏傳，史趙曰：盛德必百世祀。幽通賦曰：違世業之可懷。〉欒郤之家，前徽未遠。〈左氏傳，叔向曰：欒、郤、胥、原，降在皁隸。杜預曰：晉舊臣之族也。〉既壯而室，竊貲莫非皁隸，〈禮記曰：三十壯有室。鄭玄曰：有室，有妻，妻稱室也。解嘲曰：司馬長卿竊貲卓氏。左氏傳曰：人有十等，士臣皁。又曰：輿臣隸。〉結褵以行，箕帚咸失其所。〈詩曰：親結其褵，九十其儀。毛萇曰：褵，婦人之幃也。母戒女施衿結褵。國語曰：越王勾踐行成於吳，曰：一介適女，執箕帚於王宮者也。〉志士聞而傷心，舊老為之歎息。〈論語，子曰：志士仁人，無求生以害仁也。〉自宸歷御寓，弘革典憲，雖除舊布新，而斯風未殄。〈左氏傳曰：有星孛於大辰。申須曰：彗所以除舊布新也。尚書曰：商俗靡靡，利口惟賢。餘風未殄，公其念哉！〉陛下所以負扆〈於紀切〉興言，思清弊俗者也。〈禮曰：天子負斧扆南向而立。鄭玄曰：負之言背也。斧依，為斧文屏風。扆與依同。詩曰：興言出宿。尚書曰：弊化奢麗，萬世同流。〉

　　臣實儒品，謬掌天憲，〈范曄後漢書，劉陶上疏曰：今權臣口含天憲。〉雖埋輪之志，無屈權右；〈范曄後漢書曰：張綱，字文紀，為侍御史。順帝遣八使詢風俗，餘人受命之部，綱獨埋其車輪於洛陽都亭，曰：豺狼當路，安問狐狸？遂奏大將軍梁冀。東觀漢記曰：皇甫嵩上言，四姓權右，咸各歛手也。〉而狐鼠微物，亦蠹大猷。〈應璩詩曰：城狐不可掘，社鼠不可熏。晏子春秋，景公問晏子曰：治國亦有常乎？對曰：讒佞之人，隱在君側，猶社鼠不熏也。去此乃治矣。范曄後漢書，虞延謂馬成曰：爾民之巨蠹，久依城社，不畏熏燒。毛詩曰：秩秩大猷也。〉風聞東海王源，嫁女與富陽滿氏。〈漢書曰：尉佗曰：風聞老夫父母墓已壞削。賈逵國語注曰：風，采也，采聽商旅之言也。〉源雖人品庸陋，冑實參華。曾祖雅，位登八命；〈檀道鸞晉陽秋曰：王雅，字茂德，東海郯人，為右僕射。周禮曰：八命作牧。鄭司農曰：，一州之牧也。王之三公，亦八命也。〉祖少卿，內侍帷幄；父璿，升采儲闈，亦居清顯。〈尚書曰：亮采惠疇。孔安國注曰：采，事也。何法盛陳郡謝錄曰：謝石以有大勳，遂居清顯。〉源頻叨諸府戎禁，豫班通徹。〈應劭漢書注曰：舊曰徹侯，避武帝諱，曰通侯也。〉而託姻結好，唯利是求，〈左氏傳，晉侯使呂相絕秦，曰：秦與晉出入，秦惟利是視。〉玷辱流輩，莫斯為甚。〈孝經鉤命訣曰：名毀行廢，玷辱先人。〉源人身在遠，輒攝媒人劉嗣之到臺辯問。嗣之列稱：吳郡滿璋之，相承云是高平舊族，寵奮胤胄，〈魏志，滿寵，字伯寧，景初二年為太尉，薨，子偉嗣。世說曰：偉弟子奮，元康中至司隸校尉。荀綽冀州記曰：奮，高平人也。〉家計溫足，見託為息鸞覓婚。〈漢書，董仲舒對策曰：家溫而食厚祿。〉王源見告窮盡，即索璋之簿閥，〈漢書，朱博曰：王卿憂公齎閥閱詣府。音義曰：明其等曰閥，積功曰閱也。〉見璋之任王國侍郎，鸞又為王慈吳郡正閤主簿，〈吳均齊春秋曰：王慈，字伯寶，早有令譽，稍歷侍中，吳郡太守。〉源父子因共詳議，判與為婚。璋之下錢五萬，以為聘禮。〈娶妻及納徵皆曰聘。周禮曰：穀圭以聘女。〉源先喪婦，又以所聘餘直納妾。如其所列，則與風聞符同。

　　竊尋璋之姓族，士庶莫辨。滿奮身殞西朝，胤嗣殄沒，武秋之後，無聞東晉，〈晉初都洛陽，故曰西朝；後在江東，故曰東晉。臧榮緒晉書，陳晷有譽西朝。干寶晉紀曰：苗願殺司隸校尉滿奮。荀綽冀州記曰：滿奮，字武秋。公羊傳曰：紀子伯者何，謂無聞焉爾。〉其為虛託，不言自顯。王滿連姻，寔駭物聽，〈漢書音義曰：連，親郓也。尚書大傳曰：文王施政而物皆聽。〉潘楊之睦，有異於此。〈潘岳楊仲武誄曰：潘、楊之睦，有自來矣。曹子建求自試表曰：古之受爵祿者，有異於此。〉且買妾納媵，因聘為資，〈左氏傳，鄭子產曰：故志曰：買妾不知其姓，則卜之。〉施衿之費，化充床笫，〈儀禮曰：女嫁，母施衿結帨。鄭玄曰：帨，佩巾也。左氏傳曰：趙武過鄭，伯有賦鶉之賁賁。趙孟曰：床笫之言不踰閾。杜預曰：笫，簀也。〉鄙情贅行，造次以之。〈蜀志，諸葛亮表李平曰：臣知平鄙情，欲因行止之際，逼臣取利也。老子曰：自伐無功，自矜不長，其在道曰餘食贅行。王弼曰：更為疣贅也。〉糾慝繩違，允茲簡裁。源即主。〈言其違慝，信當此簡之所貶裁。尚書曰：繩愆糾繆，格其非心。〉

　　臣謹案：南郡丞王源，忝藉世資，得參纓冕，〈漢書音義曰：無忌却秦，有地資也。〉同人者貌，異人者心，〈列子曰：夏桀、殷紂、魯桓、齊穆，狀貌七竅皆同於人，而有禽獸之心也。〉以彼行媒，同之抱布。〈禮記曰：男女非有行媒，不相知名。詩曰：氓之蚩蚩，抱布貿絲；匪來貿絲，來即我謀。〉且非我族類，往哲格言；薰蕕不雜，聞之前典。〈左氏傳曰：公欲求成于楚而叛晉，季文子曰：史佚之志有之，非我族類，其心必異。論語考比讖曰：格言成法。家語，顏回曰：回聞薰蕕不同器而藏。汧馬督誄曰：聞之前典。〉豈有六卿之胄，納女於管庫之人；〈尚書曰：六卿分職。禮記曰：晉文謂趙文子知人，所舉晉國管庫之士七十有餘家。鄭玄曰：管，管鍵者也。〉宋子河魴，同穴於輿臺之鬼。〈毛詩曰：豈其食魚，必河之魴，豈其娶妻，必齊之姜；豈其食魚，必河之鯉；豈其娶妻，必宋之子。又曰：穀則異室，死則同穴。左氏傳曰：皁臣輿。又曰：僕臣臺。〉高門降衡，雖自己作；〈陸雲答兄書曰：高門降衡，脩庭樹蓬。〉蔑祖辱親，於事為甚。〈說文，懱，輕易也。蔑與懱古字同。〉此風弗剪，其源遂開，點世塵家，將被比屋。〈尚書大傳曰：周民可比屋而封。〉宜寘以明科，黜之流伍。使已污之族，永愧於昔辰；方媾之黨，革心於來日。〈賈子曰：宋昭公革心易行。〉

　　臣等參議，請以見事免源所居官，禁錮終身，輒下禁止視事如故。〈言禁止其視事之法，當如故事也。〉源官品應黃紙，臣輒奉白簡以聞。臣約誠惶誠恐，云云。

文選考異
禮教雕衰：袁本、茶陵本「雕」作「彫」。案：此尤本偽字。
注「禮記曰三十壯有室」：袁本、茶陵本無此八字。案：蓋二本因已見五臣而節去，尤有，是也。
注「禮曰天子」：袁本、茶陵本「曰」作「記」。案：此當「記」、「曰」兩有。
臣實儒品：袁本、茶陵本「儒」作「懦」。案：此尤本偽字。
而託姻結好：袁本無「結」字，云「好」善作「結」。茶陵本無「好」字，云「結」五臣作「好」。案：此蓋尤校改兩存。依文義，善不當無「好」字，而以「而託姻結」為句。二本所見必有誤，校語未足據也。
注「魏志滿寵」：袁本、茶陵本「志」下有「曰」字，是也。
注「世說曰」：陳云「說」，「語」誤，是也。各本皆誤。
注「謂無聞焉爾」：袁本、茶陵本無「謂」字，是也。
注「連親郓也」：袁本、茶陵本「郓」作「姻」。案：史記集解引作「荡」，漢書南越傳顏注引孟康亦作「荡」，皆與善不同。索隱云：「連者，連姻也。」恐尤延之以彼語校改，復錯誤如此耳。
注「魯桓齊穆」：何校「齊」改「楚」，陳同，是也。各本皆誤。
注「禮記曰晉文」：何校「文」改「人」，是也。各本皆誤。
注「陸雲答兄書曰高門降衡脩庭樹蓬」：何校「書」改「詩」，此十四字，茶陵有，袁無。案：無者疑脫。

牋
答臨淄侯牋
主条目：答臨淄侯牋
　　楊德祖〈典略曰：楊脩，字德祖，太尉彪子，謙恭材博。自魏太子以下，並爭與交好。又是時臨淄侯以才捷愛幸，秉意投脩，數與脩書，脩答牋。後曹公以脩前後漏泄言教，交關諸侯，乃收殺之。〉

　　脩死罪死罪。不侍數日，若彌年載。〈毛萇詩傳曰：彌，終也。〉豈由愛顧之隆，使係仰之情深邪！損辱嘉命，蔚矣其文，〈易曰：君子豹變，其文蔚也。〉誦讀反覆，雖諷雅頌，不復過此。〈說文曰：諷，誦也。〉若仲宣之擅漢表，陳氏之跨冀域，徐劉之顯青豫，應生之發魏國，斯皆然矣。〈仲宣投劉表，寓流楚壤，故云漢表。孔璋窘身袁氏，故云冀域。偉長淹留高密，故云青也。公幹淪飄許京，故云豫。德璉時居汝、潁，汝、潁，太祖食邑，故云魏也。〉至於脩者，聽采風聲，仰德不暇，〈尚書曰：樹之風聲。〉自周章於省覽，何遑高視哉？〈家語曰：孔子出乎四門，周章遠望。曹植書曰：足下高視於上京也。〉

　　伏惟君侯，少長貴盛，體發旦之資，有聖善之教。〈發，武王名也；旦，周公名也。毛詩曰：凱風自南，吹彼棘心。母氏聖善，我無令人。〉遠近觀者，徒謂能宣昭懿德，光贊大業而已；〈毛詩曰：宣昭義問。又曰：人之秉彝，好是懿德。周易曰：富有之謂大業。〉不復謂能兼覽傳記，留思文章。今乃含王超陳，度越數子矣。〈漢書，桓譚曰：楊子之書，文義至深，必度越諸子矣。〉觀者駭視而拭目，聽者傾首而竦耳。非夫體通性達，受之自然，其孰能至於此乎？〈老子曰：天法道，道法自然。鍾會曰：莫知所出，故曰自然。〉又嘗親見執事，握牘持筆，有所造作，若成誦在心，借〈即〉書於手，曾不斯須少留思慮。仲尼日月，無得踰焉，〈論語，子貢曰：仲尼不可毀也。仲尼日月也，無得而踰焉。〉脩之仰望，殆如此矣。是以對鶡而辭，作暑賦彌日而不獻，〈植為鶡鳥賦，亦命脩為之，而脩辭讓。植又作大暑賦，而脩亦作之，竟日不敢獻。〉見西施之容，歸增其貌者也。〈越絕書曰：越王乃飾美女西施、鄭巴，使大夫種獻之於吳王。〉

　　伏想執事，不知其然，猥受顧錫，教使刊定。〈鄭玄禮記注曰：刊，削也。〉春秋之成，莫能損益；呂氏淮南，字直千金。然而弟子箝口，市人拱手者，聖賢卓犖，固所以殊絕凡庸也。〈史記曰：孔子在位，聽訟文辭，有可與共者，弗獨有也。至於為春秋，筆則筆，削則削，子夏之徒，不能贊一辭。桓子新論曰：秦呂不韋請迎高妙，作呂氏春秋；漢之淮南王聘天下辯通，以著篇章。書成，皆布之都市，懸置千金，以延示衆士，而莫能有變易者。乃其事約豔，體具而言微也。〉今之賦頌，古詩之流，不更孔公，風雅無別耳。〈兩都賦序曰：賦者，古詩之流也。文雖出此，而意微殊。〉脩家子雲，老不曉事，強著一書，悔其少作。〈曹植書曰：楊雄猶稱壯夫不為。楊子法言，或問吾子少好賦，曰：然，童子彫蟲篆刻。俄而曰：壯夫不為。少，失照切。〉若此仲山周旦之儔，為皆有伥邪！〈毛詩序曰：七月，周公遭變，陳王業之艱難。然詩無仲山甫作者，而吉父美仲山父之德，未詳德祖何以言之。〉君侯忘聖賢之顯迹，述鄙宗之過言，竊以為未之思也。〈楚辭曰：吾聞作忠以造怨，忽謂之過言。論語曰：未之思也。〉

　　若乃不忘經國之大美，流千載之英聲，〈曹植書曰：采庶官之實錄，成一家之言。東京賦曰：忘經國之長基。封禪書曰：飛英聲。〉銘功景鍾，書名竹帛，〈國語，晉悼公曰：昔克路之役，秦來圖敗晉功，魏顆以其身却退秦師于輔氏，親止杜回，其勳銘于景鍾。韋昭曰：景鍾，景公鍾也。墨子曰：以其所獲書於竹帛，傳遺後世子孫也。〉斯自雅量，素所畜也，豈與文章相妨害哉？輒受所惠，竊備矇瞍誦詠而已，〈詩曰：矇瞍奏工。〉敢望惠施以忝莊氏？〈曹植書曰：其言之不慚，恃惠子之知我也。修言己豈敢望比惠施之德，以忝辱於莊周之相知乎？莊周，喻植也。惠施，莊周相知者也，故引之。〉季緒璅璅，何足以云。〈曹植書曰：劉季緒好詆訶文章。魏志曰：劉季緒，名脩，劉表子，官至樂安太守。〉反答造次，不能宣備。脩死罪死罪。

文選考異
脩死罪死罪：袁本、茶陵本不重「死罪」。案：此尤添之也。
自周章於省覽：袁本、茶陵本「自」作「目」，是也。何校云魏志注作「目」。
歸增其貌者也：袁本、茶陵本「增」作「憎」，是也。
注「修言己豈敢望」下至「故引之」：袁本無此三十七字。案：無者是也。茶陵本并五臣入善，此同其誤耳。

與魏文帝牋
主条目：與魏文帝牋
　　繁休伯〈文章志曰：繁欽，字休伯，潁川人，少以文辯知名。以豫州從事，稍遷至丞相主簿，病卒。文帝集序云：上西征，余守譙，繁欽從。時薛訪車子能喉囀，與笳同音。欽牋還與余，而盛歎之。雖過其實，而其文甚麗。〉

　　正月八日壬寅，領主簿繁欽，死罪死罪。近屢奉牋，不足自宣。頃諸鼓吹，廣求異妓，時都尉薛訪車子，年始十四，〈左氏傳曰：叔孫氏之車子鉏商獲麟。〉能喉囀引聲，與笳同音。白上呈見，果如其言。〈許慎淮南子注曰：果，成也。〉即日故共觀試，乃知天壤之所生，誠有自然之妙物也。潛氣內轉，哀音外激，大不抗越，細不幽散，〈廣雅曰：抗，高也。〉聲悲舊笳，曲美常均。〈樂汁圖徵曰：聖人往承天以立五均。均者，亦律調五聲之均也。宋均曰：長八尺，施絃也。〉及與黃門鼓吹溫胡，迭唱迭和，〈漢書曰：鄭聲尤集黃門集樂之所。漢書音義，如淳曰：今樂家五日一習樂，為理樂。桓譚新論曰：漢之三主，內置黃門工倡。〉喉所發音，無不響應，曲折沈浮，尋變入節。自初呈試，中間二旬，胡欲傲其所不知，尚之以一曲，巧竭意匱，既已不能。〈左氏傳，韓宣子如楚，叔向為介。王欲傲叔向以其所不知而不能也。〉而此孺子遺聲抑揚，不可勝窮，優遊轉化，餘弄未盡；暨其清激悲吟，雜以怨慕，〈暨，及也。〉詠北狄之遐征，奏胡馬之長思，〈古詩曰：胡馬依北風。〉悽入肝脾，哀感頑豔。是時日在西隅，涼風拂衽，〈說文曰：衽，衣衿也。〉背山臨谿，流泉東逝。同坐仰嘆，觀者俯聽，莫不泫泣殞涕，悲懷慷慨。自左𩥄史妠謇姐名倡，魏志，文帝令杜夔與左𩥄等於賓客之中吹笙鼓琴。然𩥄與�音同也。其史妠、謇姐，蓋亦當時之樂人。聲類曰：妠，奴紺切。說文曰：㜘字或作姐，古字假借也。姐，子也切。能識以來，耳目所見，僉曰詭異，未之聞也。〈李陵與蘇武書曰：陵自有識以來，士之立操，未有如子卿者也。說文曰：詭，變也。〉

　　竊惟聖體，兼愛好奇；〈莊子，仲尼謂老聃曰：兼愛無私也。〉是以因牋，先白委曲。伏想御聞，必含餘懽。冀事速訖，旋侍光塵，寓目階庭，與聽斯調，〈左氏傳曰：得臣與寓目焉。〉宴喜之樂，蓋亦無量。〈詩曰：吉甫宴嘉。〉欽死罪死罪。

文選考異
領主簿繁欽：茶陵本無「繁」字，袁本有。案：此疑善無，五臣有，二本失著校語，而尤以五臣亂善。
注「亦律調五聲之均也」：何校「亦」改「六」，是也。各本皆誤。
注「漢書曰鄭聲尤集黃門」：案：此有脫誤，所引必禮樂志「鄭聲尤甚，黃門名倡丙彊、景武之屬」云云，以注「黃門」也。今誤「甚」為「集」，「黃門」下失去，全非其舊耳。
注「集樂之所」：案：「集」上當更有「黃門」二字。
注「漢書音義」下至「為理樂」：袁本無此十八字，有「已見長笛賦」五字。案：袁本最是，「已見長笛賦」，即指黃門集樂之所也。茶陵本複出，非。
注「桓譚新論曰漢之三主內置黃門工倡」：案：此十五字亦已見長笛賦，不當有也。各本皆衍。
注「與左𩥄等」：案：「𩥄」當作「顛」，觀下注「𩥄與�同」可見也。「�」即「顛」字，今本魏志作「願」，乃誤字耳。

答東阿王牋
主条目：答東阿王牋
　　陳孔璋〈文章志曰：陳琳，字孔璋，廣陵人也。避亂冀州，袁紹辟之，使典密事。紹死，魏太祖辟為軍謀祭酒，典記室，病卒。〉

　　琳死罪死罪。昨加恩辱命，并示龜賦，披覽粲然。君侯體高世之才，秉青蓱干將之器，〈漢書，袁盎諫文帝曰：陛下有高世之行三。呂氏春秋曰：趙襄子遊於囿中，至於梁，馬却不肯進。青蓱為參乘，青蓱進，視下，豫讓却寢，佯為死人。叱青蓱曰：去，長者且有事。青蓱曰：少而與子友。子今日為大事，而我言之，失相與之道，子賊吾君，而我不言，失為人臣之道。如我者唯死之可也。退而自殺。青蓱，豫讓之友也。張叔及論曰：青蓱砥礪於鋒鍔，庖丁剖犧於用刀。越絕書曰：楚令歐冶子干將為鐵劍二枚。吳越春秋曰：，干將者，吳人。造劍二枚，一曰干將，二曰莫邪。〉拂鐘無聲，應機立斷。說苑曰：西閭過東渡河，中流而溺，船人接而出之，問曰：子何之？過曰：欲說東諸侯。船人曰：子渡河而溺，安能說東諸侯乎？過曰：獨不聞干將莫邪，拂鍾不錚，試物不知，然以之綴履，曾不如兩錢之錐。今子持楫乘扁舟，子所能也。若試與子東說諸侯王，見一國之主，子之蒙蒙然無異於未視㺃也。又曰：淳于髡三稱，鄒忌三知之。髡等辭屈而去。故所以尚干將莫邪者，貴於立斷。此乃天然異稟，非鑽仰者所庶幾也。〈言天性自然，受於異氣也。孔安國尚書傳曰：稟，受也。論語，顏淵曰：仰之彌高，鑽之彌堅。〉音義既遠，清辭妙句，焱絕煥炳，〈說文曰：焱，火華也，鹽念切。〉譬猶飛兔流星，超山越海，龍驥所不敢追；況於駑馬，可得齊足？〈呂氏春秋曰：飛兔、騕褭，古之駿馬也。流星，言疾也。李尤七嘆曰：神奔電驅，星流矢騖，則莫若益野騰駒。楚辭曰：驢騾偃蹇而齊足。〉夫聽白雪之音，觀綠水之節，然後東野巴人，蚩鄙益著，〈宋玉諷賦曰：臣援琴而鼓之，為幽蘭白雪之曲。淮南子曰：手會綠水之趍。高誘曰：綠水，古詩也，東野，下里之音也。宋玉對問曰：客有歌於郢中者，其始曰下里巴人也。〉載懽載笑，欲罷不能。〈詩曰：既見復關，載笑載言。論語，顏淵曰：夫子博我以文，約我以禮，欲罷不能。〉謹韞櫝玩耽，以為吟頌。〈論語，子貢曰：有美玉於斯，韞櫝而藏諸。吟誦，謂謳吟歌誦。〉琳死罪死罪。

文選考異
注「張叔及論」：案：「叔及」當作「升反」，說已詳前。各本皆誤。
注「吳越春秋曰干將者吳人造劍二枚」：袁本、茶陵本無此十四字。

答魏太子牋
〈魏略曰：魏郡大疫，故太子與質書，質報之。〉

主条目：答魏太子牋
　　吳季重〈魏志，吳質，字季重，濟陰人，以文才為文帝所善，為朝歌長，官至振威將軍。文帝為太子時，重答此牋也。〉

　　二月八日庚寅，臣質言：奉讀手命，追亡慮存，恩哀之隆，形於文墨。日月冉冉，歲不我與。〈楚辭曰：老冉冉而逾施。論語，陽貨曰：歲不我與。〉昔侍左右，廁坐衆賢，出有微行之遊，入有管絃之懽，〈漢書曰：武帝微行私出。張晏曰：騎出入市里，若微賤之所為，故曰微行。〉置酒樂飲，賦詩稱壽。〈漢書曰：陳平厚具樂飲太尉。史記曰：武安君起為壽。如淳曰：上酒謂稱壽也。〉自謂可終始相保，並騁材力，效節明主。何意數年之間，死喪略盡。臣獨何德，以堪久長？

　　陳徐劉應，才學所著，誠如來命，惜其不遂，可為痛切。凡此數字，於雍容侍從，實其人也。〈兩都賦序曰：雍容揄揚。漢書曰：嚴助侍燕從容。〉若乃邊境有虞，群下鼎沸，軍書輻至，羽檄交馳，於彼諸賢，非其任也。〈漢書，田延年曰：群下鼎沸，社稷將傾。又息夫躬上疏曰：軍書交馳而輻湊，羽檄重積而狎至。〉往者孝武之世，文章為盛，若東方朔枚皋之徒，不能持論，即阮陳之儔也。〈漢書，東方朔、枚皋不根持論，上頗俳優畜之。〉其唯嚴助壽王。與聞政事，然皆不慎其身，善謀於國，卒以敗亡，臣竊恥之，〈漢書曰：唯嚴助與吾丘壽王見任用。後淮南王朝，賂遺，助竟坐棄市。壽王後坐事誅。論語曰：冉子退朝，子曰：何晏也？對曰：有政。子曰：其事也，如有政，雖不吾以，吾其與聞之。〉至於司馬長卿稱疾避事，以著書為務，則徐生庶幾焉。〈漢書，司馬相如常稱疾避事。又長卿妻曰：長卿時時著書，人又取去。魏文書曰：偉長著中論二十餘篇。爾雅曰：尚，庶幾也。〉而今各逝，已為異物矣。〈鵩鳥賦曰：化為異物，又何足患。〉後來君子，實可畏也。〈魏文書曰：後生可畏，來者難誣。〉

　　伏惟所天，〈左氏傳，箴尹克黃曰：君，天也。何休墨守曰：君者，臣之天也。〉優游典籍之場，休息篇章之囿，〈班固答賓戲曰：婆娑乎藝術之場，休息乎篇籍之囿。項代曰：場囿，講藝之處。〉發言抗論，窮理盡微，〈周易，窮理盡性。孔安國尚書傳曰：微，妙也。〉摛藻下筆，鸞龍之文奮矣。〈鸞龍，鱗羽之有五彩，設以喻焉。答賓戲曰：摛藻如春華。班固與弟超書曰：傅武仲下筆不休。〉雖年齊蕭王，才實百之。〈魏文書曰：吾德不及蕭王，年與之齊矣。東觀漢記曰：更始遣使者立光武為蕭王。漢書，劉向上疏曰：陳湯比於貳師，功德百之。〉此衆議所以歸高，遠近所以同聲。〈周易曰：同聲相應。〉然年歲若墜，今質已四十二矣，白髮生鬢，所慮日深，實不復若平日之時也。但欲保身敕行，不蹈有過之地，以為知己之累耳。〈莊子曰：可以保身。孔安國尚書傳曰：敕，正也。慎子曰：久處無過之地，則世俗聽矣。〉遊宴之歡，難可再遇；盛年一過，實不可追。臣幸得下愚之才，值風雲之會，〈論語，子曰：唯上智與下愚不移。周易曰：雲從龍，風從虎。〉時邁齒臷〈徒結切，尚書曰：日月逾邁。左氏傳，宰孔謂齊侯曰：伯舅耋老。杜預曰：七十曰耋也。〉猶欲觸匈奮首，展其割裂之用也。不勝慺慺。〈尚書曰：慺慺，謹敬也。〉以來命備悉，故略陳至情。質死罪死罪。

文選考異
歲不我與：袁本、茶陵本「我與」作「與我」。案：「與我」是也。善注引「歲不我與」，而正文自作「與我」，即所謂不拘語倒之例，前已詳論矣。尤依注乙正文，非。
注「魏文書曰」：袁本、茶陵本「魏文」作「文帝」，是也。下同。
伏惟所天又注「左氏傳」下至「臣之天也」：袁本、茶陵本云善無「伏惟所天」。案：此不當無，傳寫脫耳。尤校添為是。二本并無注二十二字，此所有未審何出。
注「項代曰」：陳云「代」，「岱」誤，是也。各本皆誤。
遠近所以同聲：袁本、茶陵本「聲」下有「也」字。何校添，陳同。是也。
時邁齒臷：案：疑此「臷」當作「耋」，故注引左傳「耋老」。袁。茶陵二本所載五臣良注「臷，大也」。蓋「臷」。「耋」為善、五臣不同也。又案：漢書孔光傳「犬馬齒臷」，讀作「耋」。或季重用彼成文　然則善當有「臷」、「耋」異同之注，今刪削不全。
注「尚書曰慺慺謹敬也」：袁本無「尚」字，茶陵有。案：無者疑脫「字」字耳，作「尚」非也。求通親親表注引亦誤。

在元城與魏太子牋
主条目：在元城與魏太子牋
　　吳季重〈魏略曰：質遷元城令，之官，過鄴辭太子，到縣與太子牋。〉

　　臣質言：前蒙延納，侍宴終日，〈鄭玄禮記注曰：延，進也。〉燿靈匿景，繼以華燈。〈楚辭曰：角宿未旦，耀靈焉藏？廣雅曰：耀靈，日也。楚辭曰：蘭膏明燭華燈錯。〉雖虞卿適趙，平原入秦，受贈千金，浮觴旬日，無以過也。〈史記曰：虞卿者，遊說之士也。說趙孝成王，一見賜金百鎰，再見為上卿，故號為虞卿。又曰：秦昭王為書遺平原君曰：寡人聞君之高義，願與君為布衣之交。君幸過寡人，願與為十日之飲。平原君遂入秦見昭王。〉小器易盈，先取沈頓，醒寤之後，不識所言。〈孔安國尚書傳曰：沈，謂醉冥也。頓，猶弊也。〉即以五日到官。

　　初至承前，未知深淺。〈言每事承前，無所改易也。深淺，猶善惡也。〉然觀地形，察土宜。〈左氏傳，賓媚人曰：先王疆理天下，物土之宜。〉西帶常山，連岡平代；〈漢書有恆山郡。張晏曰：恆山在西。漢書，代郡有平邑及代二縣。〉北鄰柏人，乃高帝之所忌也。〈漢書，上東擊韓信，餘寇東垣，還過趙。趙相貫高等恥上不禮其王，陰謀欲殺上。上欲宿，心動，問縣名何？曰：柏人。上曰：柏人者，迫於人也。去弗宿。〉重以泜水，漸漬疆宇，〈漢書，恆山郡元氏縣有泜水，首受中丘西山，窮泉谷，入黃河。泜音脂。〉喟然嘆息：思淮陰之奇譎，亮成安之失策；〈漢書，成安君陳餘背漢之趙。遣張耳與韓信擊破趙井陘，斬陳餘泜水上。奇譎，謂拔趙幟立漢幟。失策，謂不用李左車之言也。〉南望邯鄲，想廉藺之風；〈廉頗、藺相如，趙國之賢將也，故想其風。邯鄲，趙所都也。〉東接鉅鹿，存李齊之流。〈漢書，文帝問馮唐曰：吾居代時，吾尚食監高袪，數為我言趙將李齊之賢，戰於鉅鹿下。吾每飲食，意未嘗不在鉅鹿也。〉都人士女，服習禮教，〈西都賦曰：都人士女，殊異乎五方。〉皆懷慷慨之節，包左車之計。〈漢書，廣武君李左車說成安君曰：聞漢將韓信議欲以下趙，願假臣奇兵三萬人，絕其輜重。足下深溝高壘，堅壁勿與戰。吾奇兵絕其後，兩將之首，可致戲下。成安君不聽也。〉而質闇弱，無以蒞之。〈毛萇詩傳曰：蒞，臨也。〉若乃邁德種恩，樹之風聲，〈尚書，咎繇邁種德。風聲，已見上。〉使農夫逸豫於疆畔，女工吟詠於機杼，固非質之所能也。〈詩曰：爾公爾侯，逸豫無期。漢書，酈食其曰：農夫釋耒，紅女下機。工與紅同。毛詩序曰：吟詠情性。〉至於奉遵科教，班揚明令，〈爾雅曰：科，條也。〉下無威福之吏，邑無豪俠之傑，〈尚書曰：臣無有作福作威。〉賦事行刑，資於故實，〈國語，樊穆仲曰：魯侯賦事行刑，必問於遺訓而咨於故實。〉抑亦懍懍有庶幾之心。〈孔安國尚書傳曰：懍懍，危懼貌。〉

　　往者嚴助釋承明之懽，受會稽之位；壽王去侍從之娛，統東郡之任。其後皆克復舊職，追尋前軌。今獨不然，不亦異乎？〈漢書曰：嚴助為中大夫，上問所欲，對曰：願為會稽太守。數年，賜書制詔會稽太守：君猒承明之廬，出為郡吏，久不聞問。助恐，上書謝，願奉三年計最。詔許，因留侍中。又曰：吾丘壽王善格五，召待詔，拜侍中，後為東郡尉。復徵入為光祿大夫侍中。〉張敞在外，自謂無奇；陳咸憤積，思入京城。〈漢書曰：張敞為膠東相，與朱邑書曰：值敞遠守劇郡，馭於繩墨，胸臆約結，固無奇矣。又曰：陳咸，字子康，為南陽守。咸數賂遺陳湯，與書曰：即蒙子公力，得入帝城，死不恨矣。後竟入為少府。又曰：陳湯，字子公。〉彼豈虛談夸論，誑燿世俗哉？斯實薄郡守之榮，顯左右之勤也。古今一揆，先後不伛，〈爾雅曰：伛，易也。〉焉知來者之不如今？〈論語曰：後生可畏，焉知來者之不如今？〉聊以當覲，不敢多云。質死罪死罪。

文選考異
西帶常山：袁本、茶陵本「常」作「恆」。案：此尤改之也。
注「漢書有恆山郡」：袁本、茶陵本「恆」作「常」，是也。下漢書恆山郡元氏縣同。
注「背漢之趙」：陳云「趙」，「楚」誤，是也。各本皆誤。
注「趙國之賢將也」下至「趙所都也」：袁本此十六字作「俱趙將也」四字，是也。茶陵本并入五臣，非。此同其誤耳。
女工吟詠於機杼：案：「女工」當作「工女」，以「工女」與「農夫」偶句也。酈食其傳「紅女」與景帝紀「女紅」，迥乎有別。觀善舍紀引傳，較可知矣。各本皆誤倒。
注「爾雅曰科條也」：案：「爾」當作「廣」。各本皆偽。此所引釋言文也。
注「賜書制詔」：袁本、茶陵本「書」下有「曰」字，是也。
注「後為東郡尉」：何校「尉」上添「都」字，陳同，是也。各本皆脫。
注「爾雅曰伛易也」：案：「爾」當作「小」。各本皆偽。此所引廣詁文也。

為鄭沖勸晉王牋
主条目：為鄭沖勸晉王牋
　　阮嗣宗〈臧榮緒晉書曰：鄭沖，字文和，滎陽人也，位至太傅。又曰：魏帝封晉太祖為晉公，太原等十郡為邑，進位相國，備禮九錫。太祖讓不受。公卿將校皆詣府勸進，阮籍為其辭。魏帝，高貴鄉公也。太祖，晉文帝也。〉

　　沖等死罪。伏見嘉命顯至，竊聞明公固讓，沖等眷眷，實有愚心，以為聖王作制，百代同風，褒德賞功，有自來矣。〈漢書，武帝詔曰：古者賞有功，褒有德。左氏傳，叔孫曰：叔出季處，有自來矣。〉昔伊尹，有莘氏之媵〈田證切〉臣耳，一佐成湯，遂荷阿衡之號；〈說苑，鄒子說梁王曰：伊尹，有莘之媵臣，湯立以為三公。史記曰：伊尹欲干湯，乃為有莘媵臣。毛詩曰：實維阿衡，實左右商王。毛萇曰：阿衡，伊尹也。〉周公藉已成之勢，據既安之業，光宅曲阜，奄有龜蒙；〈尚書曰：光宅天下。又曰：魯侯伯禽宅曲阜。毛詩曰：奄有龜蒙，遂荒大東。毛萇曰：龜山、蒙山也。〉呂尚磻溪之漁者，一朝指麾，乃封營丘。〈尚書中候曰：王即迴駕水畔，至磻溪之水，呂尚釣於崖。史記曰：西伯以呂尚為太師。武王東伐，師尚父左仗黃鉞，右秉白旄以誓。武王以平商，封尚父於齊營丘。魏書，荀攸勸進曰：昔周公承文武之迹，受已成之業；呂望暫把旄鉞，一時指麾。皆大啟土宇，跨州兼國。〉自是以來，功薄而賞厚者，不可勝數。〈東觀漢記，曹節上書曰：功薄賞厚，誠有踧踖也。〉然賢哲之士，猶以為美談。〈公羊傳曰：魯人至今以為美談。〉況自先相國以來，世有明德，〈王隱晉書宣紀曰：天子策命上為相國。又景紀曰：天子策上為相國。毛詩曰：世有哲王。尚書曰：明德惟馨。〉翼輔魏室，以綏天下，朝無闕政，民無謗言。〈南都賦曰：朝無闕政，風烈昭宣。左氏傳曰：晉悼公即位，民無謗言，所以復霸也。〉

　　前者，明公西征靈州，北臨沙漠，榆中以西，望風震服，羌戎東馳，迴首內向。〈王隱晉書文紀曰：姜維出隴右，上帥輕兵到靈州，大破之，諸虜震服。漢北地郡有靈州縣，金城郡有榆中縣。李陵書曰：遠聽之臣，望風馳命。爾雅曰：震，懼也。長楊賦曰：靡節西征，羌僰東馳。封禪文曰：昆蟲闓澤，回首面內。劇秦美新曰：回首內嚮，喁喁如也。〉東誅叛逆，全軍獨克，禽闔閭之將，斬輕銳之卒，以萬萬計，威加南海，名懾〈之涉切〉三越。〈王隱晉書文紀曰：諸葛誕反，上親臨西園，四面並攻。須臾陷潰，斬送誕首。魏志曰：誕閉城自守，遣小子靚至吳請救。吳遣唐咨、王祚來應誕。及斬誕，唐咨、王祚皆降。吳兵萬衆，器仗軍實山積。孫子兵法曰：用兵之法，全軍為上，破軍次之。闔閭，吳王也，以比孫權。爾雅曰：慴，懼也。郭璞曰：即懾字也。漢書有三越，謂吳越及南越、閩越也。〉宇內康寧，苛慝不作。〈過秦論曰：包舉宇內。尚書，五福，三日康寧。左氏傳，晉叔向曰：有楚國者，其棄疾乎？君居陳、蔡，苛慝不作，盜賊伏隱也。〉是以殊俗畏威，東夷獻舞。〈范曄後漢書曰：東夷自少康以後，世服王化，獻其樂舞。〉

　　故聖上覽乃昔以來禮典舊章，開國光宅，顯茲太原。〈毛詩曰：率由舊章。周易曰：大君有命，開國承家。〉明公宜承聖旨，受茲介福，允當天人。〈易曰：受茲介福，以中正也。左氏傳，楚子曰：軍志云，允當即歸。〉元功盛勳，光光如彼；國土嘉祚，巍巍如此。內外協同，靡伥靡違。由斯征伐，則可朝服濟江，掃除吳會；〈國語曰：齊教大成，定三革，隱五刃，朝服以濟河，而無怵惕焉，文事勝矣。〉西塞江源，望祀岷山。〈漢書曰：江水祀蜀，塞特牲，亦牛犢。塞，謂報神恩也。禮記曰：東巡狩，望祀山川。漢書曰：秦并天下，令祠官祠瀆山。瀆山，蜀之岷山也。〉迴戈弭節，以麾天下，〈長楊賦曰：迴戈聊指，南越相夷；靡節西征，羌、僰東馳。今以靡為弭，誤也。〉遠無不服，邇無不肅。〈國語，祭公謀父曰：近無不聽，遠無不服。〉今大魏之德，光于唐虞；明公盛勳，超於桓文。然後臨滄州而謝支伯，登箕山而揖許由，豈不盛乎！〈莊子曰：舜讓天下於子州支伯，子州支伯曰：予有幽憂之病，方且治之，未暇治天下。支或為交。呂氏春秋曰：昔堯朝許由於沛澤之中，請屬天下於夫子，許由遂之箕山之下。〉至公至平，誰與為鄰？〈仲長子昌言曰：人主臨之以至公。莊子，魯侯曰：其道幽遠而無人，吾誰與之為鄰。〉何必勤勤小讓也哉！沖等不通大體，敢以陳聞。

文選考異
注「魏帝高貴鄉公也太祖晉文帝也」：袁本、茶陵本無此十三字。案：此不當無，或二本脫。
注「武王以平商」：袁本、茶陵本「以」作「已」，是也。
注「公羊傳曰魯人至今以為美談」：袁本此十二字作「美談已見上文」，是也。茶陵本複出，非。
注「漢北地郡有靈州縣」：袁本、茶陵本「漢」下有「書」字，是也。
注「上親臨西園」：袁本「園」作「圍」，是也。茶陵本亦誤「園」。
注「迴戈聊指」：案：「聊」當作「邪」，各本皆誤。
今大魏之德：袁本、茶陵本無「今」字。陳云「今」晉書作「令」，為是。案：此尤校添而復偽其字耳。
注「吾誰與之為鄰」：袁本、茶陵本無「之」字，是也。所引山木篇文。

拜中軍記室辭隋王牋
主条目：拜中軍記室辭隋王牋
　　謝玄暉〈蕭子顯齊書曰：謝眺為隋王子隆府文學。世祖敕眺可還都，遷新安王中軍記室，牋辭子隆。世祖，武皇帝。〉

　　故吏文學謝眺死罪死罪。即日被尚書召，以眺補中軍新安王記室參軍。眺聞潢汙之水，願朝宗而每竭；〈左氏傳曰：潢汙行潦之水。尚書曰：江漢朝宗于海。〉駑蹇之乘，希沃若而中疲。〈班固王命論曰：駑蹇之乘，不騁千里之塗。王逸楚辭注曰：蹇，跛也。法言曰：希驥之馬，亦驥之乘也。李軌曰：希，望也。詩曰：我馬維駱，六轡沃若。沃若，調柔也。〉何則？皋壤搖落，對之惆悵；〈莊子，仲尼謂顏回曰：山林與，皋壤與，使我欣欣而樂。樂未畢也，哀又繼之。楚辭曰：草木搖落而變衰。又曰：惆悵予兮私自憐。〉歧路西東，或以歍唈〈烏合切。淮南子曰：楊子見歧路而哭之，為其可以南，可以北。又曰：雍門周見於孟嘗，孟嘗君為之嗚唈流涕。歍與嗚同。〉況迺服義徒擁，歸志莫從，〈言密服義之情也。楚辭曰：身服義而未沫。鄭玄儀禮注曰：擁，抱也。孟子曰：予浩然有歸志。曹植應詔詩曰：朝覲莫從。〉邈若墜雨，翩似秋蔕。〈潘岳楊氏七哀詩曰：漼如葉落樹，邈然雨絕天。論衡曰：雲散水墜，成為雨矣。郭璞遊仙詩曰：在世無千月，命如秋葉蔕。〉眺實庸流，行能無算。〈鄭玄論語注曰：算，數也。〉屬天地休明，山川受納，〈天地喻帝，山川喻王。左氏傳，王孫滿曰：德之休明。又伯宗曰：川澤納污，山藪藏疾。〉褒采一介，抽揚小善，〈尚書，秦穆公曰：如有一介臣。周書陰符，太公曰：好用小善，不得真賢也。蔡邕玄表賦曰：庶小善之有益。〉故捨耒場圃，奉筆兔園。〈詩曰：九月築場圃。西京雜記曰：梁孝王好宮室苑圃之樂，築兔園也。〉東亂三江，西浮七澤，〈言常從子隆也。蕭子顯齊書曰：隋王子隆為東中郎將、會稽太守，後遷西將軍、荊州刺史。三江，越境也。七澤，楚境也。孔安國尚書傳曰：正絕流曰亂。尚書曰：三江既入，震澤厎定。楚辭曰：過夏首而西浮。子虛賦曰：臣聞楚有七澤。〉契闊戎旃，從容讌語。〈毛詩曰：死生契闊。周禮：九旗通帛曰旃。劉向七言曰：讌處從容觀詩、書。毛詩曰：燕笑語兮，是以有譽處兮。〉長裾日曳，後乘載脂；〈鄒陽上書曰：何王之門不可曳長裾乎？魏文帝與吳質書曰：文學託乘於後車。毛詩曰：載脂載舝，還車言邁。〉榮立府庭，恩加顏色。〈曹植豔歌行曰：長者賜顏色。〉沐髮晞陽，未測涯涘；〈楚辭曰：朝濯髮於湯谷兮，夕晞余身乎九陽。〉撫臆論報，早誓肌骨。〈演連珠曰：撫臆論心。陳思王責躬表曰：抱舋歸蕃，刻肌刻骨。〉不悟滄溟未運，波臣自蕩；〈莊子曰：鯤化而為鳥，其名曰鵬，海運則將徙於南溟。司馬彪曰：轉，運也。又曰：莊周謂監河侯曰：周顧視車轍中有鮒魚焉，曰：我東海之波臣也，君豈有升斗之水而活我哉？〉渤澥方春，旅翮先謝。〈滄溟、渤澥，皆以喻王；波臣、旅翮，皆自喻也。解嘲曰：若江湖之魚，渤澥之鳥。〉清切藩房，寂寥舊蓽，〈藩房，王府；舊蓽，眺舍也。劉楨贈徐幹詩曰：拘限清切禁，中情無由宣。左氏傳曰：蓽門圭竇之人，皆陵其上。〉輕舟反溯，弔影獨留。〈言舟反而己留也。洛神賦曰：浮輕舟而上溯。曹子建責躬表曰：形影相弔，五情愧赧。〉白雲在天，龍門不見，〈穆天子傳，西王母為天子謠曰：白雲在天，山陵自出；道路悠遠，山川間之。將子無死，尚能復來？楚辭曰：過夏首而西浮，顧龍門而不見。王逸曰：龍門，楚東門也。〉去德滋永，思德滋深。〈莊子，徐無鬼謂女商曰：子不聞夫越之流人乎？去國數日，見其所知而喜；去國旬月，見所常見於國中而喜；及期年也，見似人者而喜矣。不亦去人滋久者，思人滋深乎！〉唯待青江可望，候歸艎於春渚；〈冀王入朝，而己候於江渚也。杜預左氏傳注曰：艅艎，舟名也。〉朱邸方開，效蓬心於秋實。〈史記曰：諸侯朝天子，於天子之所立舍，曰邸。諸侯朱戶，故曰朱邸。莊子謂惠子曰：夫子拙於用大，則夫子猶蓬之心也夫！韓詩外傳，簡王曰：夫春樹桃李，秋得食其實也。〉如其簪履或存，衽席無改，〈韓詩外傳曰：少原之野，婦人刈蓍薪而失簪，哭甚哀。賈子曰：楚昭王亡其踦履，已行三十步，復還取之。左右曰：何惜此？王曰：吾悲與之俱出不俱反。自是楚國無相棄者。韓子曰：文公至河，命席褥捐之。咎犯聞之。曰：席褥所臥也，而君棄之，臣不勝其哀。鄭玄周禮注曰：衽席乃單席也。〉雖復身填溝壑，猶望妻子知歸。〈列女傳，梁高行曰：妾夫不幸早死，先狗馬填溝壑。東觀漢記，張湛謂朱暉曰：願以妻子託朱生。〉攬涕告辭，悲來橫集，〈楚辭曰：思美人兮攬涕而嵜眙。又曰：涕橫集而成行。漢書，中山靖王曰：不知涕泣之橫集。〉不任犬馬之誠。〈史記，丞相青翟曰：臣不勝犬馬心。〉

文選考異
拜中軍記室辭隋王牋　何校「隋」改「隨」。陳云「隋」，「隨」誤。袁。茶陵二本作「隨」。袁有校語云善作「隋」。茶陵無校語。案：陳、何似但據茶陵改耳。下注盡作「隋」，袁所見是矣。
注「謝眺」：何校「眺」改「朓」。陳云「眺」並當作「朓」。案：已見前。
注「言密服義之情也」：袁本、茶陵本無此七字。案：無者最是。尤誤取增多，最非。凡此類，俱顯然可知者也。
注「好宮室苑圃之樂」：何校「圃」改「囿」，是也。各本皆偽。
注「後遷西將軍」：陳云「西」上脫「鎮」字，是也。袁本亦脫。茶陵本并入五臣，更非。
注「韓詩外傳簡王曰」：案：「王」當作「主」。各本皆誤。
注「而失簪」：袁本「失」作「亡」，是也。茶陵本并入五臣作「失」，非。
注「左右曰」下至「無相棄者」：袁本無此二十五字，有「衽席而甚切」五字。案：袁本是也。茶陵本并入五臣，與此同，皆非。
注「衽席乃單席也」：袁本無「乃」字，是也。茶陵本并入五臣，仍未衍。案：「衽」下「席」字，亦不當有。上善音同，蓋皆涉正文而誤添。

到大司馬記室牋
主条目：到大司馬記室牋
　　任彥昇〈劉璠梁典曰：宣德太后以公為大司馬、錄尚書事。以任昉為記室，用舊也。〉

　　記室參軍事任昉死罪死罪。伏承以今月令辰，肅膺典策。〈劉歆甘泉賦曰：擇吉日之令辰。〉德顯功高，光副四海，〈東觀漢記，明帝冊曰：剖符封侯，或以德顯。朱浮與彭寵書曰：伯通自伐，以為功高天下。〉含生之倫，庇身有地。〈曹植對酒行曰：含生蒙澤，草木茂延。左氏傳，子反曰：信以守禮，禮以庇身。〉況昉受教君子，將二十年，〈魏文帝令曰：況吾託士人之末列，曾受教君子哉！〉咳〈苦改切〉唾為恩，眄睞成飾，〈莊子，孔子謂漁父曰：丘幸聞咳唾之音。古詩曰：眄睞以適意。〉小人懷惠，顧知死所。〈論語，子曰：小人懷惠。左氏傳，其友謂狼瞫曰：盍死！瞫曰：吾未獲死所。〉昔承嘉宴，屬有緒言，提挈〈苦結切〉之旨，形乎善謔，豈謂多幸，斯言不渝。〈梁史曰：始高祖遇昉於竟陵王西邸，從容謂昉曰：我登三府，當以卿為記室。昉亦戲高祖曰：我若登三事，當以卿為騎兵。高祖善騎射也。至是故引昉，符昔言也。莊子，孔子謂漁父曰：曩者先生有緒言而去。漢書，廝養卒曰：兩人左提右挈，滅燕易矣。詩曰：善戲謔兮。漢書，衛青曰：臣幸得待罪行間。左氏傳，羊舌職曰：民之多幸，國之不幸。詩曰：寔命不渝。毛萇曰：渝，變也。〉雖情謬先覺，而迹淪驕餌，〈知梁武之必貴，為謬先覺也；猶仕齊邦，是淪驕餌也。論語，子曰：抑亦先覺者，是賢乎！漢書，桓生欲借書，班嗣報曰：不絓聖人之網，不泪驕君之餌也。〉湯沐具而非弔，大廈構而相賀。〈淮南子曰：湯沐具而蟣蝨相弔，大廈成而燕雀相賀。憂樂別也。〉

　　明公道冠二儀，勳超遂古，〈易曰：易有太極，是生兩儀。楚辭曰：遂古之初。誰傳道也？〉將使伊周奉轡，桓文扶轂，〈上林賦曰：孫叔奉轡。羽獵賦曰：齊桓曾不足扶轂。〉神功無紀，作物何稱？〈言聖德幽玄，同夫二者，既無功而可紀，亦何名而可稱。莊子曰：神人無功，聖人無名。司馬彪曰：神人無功，言脩自然不立功也；聖人無名，不立名也。莊子曰：造物者為人。司馬彪曰：造物，謂道也。〉府朝初建，俊賢翹首；〈阮籍奏記曰：群英翹首，俊賢抗足。〉惟此魚目，唐突璵璠。〈魚目似珠。璵璠，魯玉也。雒書曰：秦失金鏡，魚目入珠。韓詩外傳曰：白骨類象，魚目似珠。左氏傳曰：季平子卒，陽虎將以璵璠歛。孔融汝潁優劣論，陳群曰：頗有蕪菁，唐突人參也。〉顧己循涯，寔知塵忝，千載一逢，再造難答；〈東觀漢記，太史官曰：耿況千載而一遇者也。易曰：天造草昧。言王者之恩，同於上帝，故云再造也。〉雖則殞越，且知非報。〈左氏傳，齊侯曰：小白恐隕越于下。毛詩曰：匪報也，永以為好也。〉不勝荷戴屏營之情，〈國語，申胥曰：昔楚靈王獨行屏營。〉謹詣廳奉白牋謝聞，昉死罪死罪。

文選考異
斯言不渝：袁本、茶陵本云「言」善作「其」。案：尤改之也。梁書作「言」。
注「漢書衛青曰」下至「國之不幸」：袁本此二十七字作「多幸已見上文」六字，是也。茶陵本複出，非。
注「聖人無名司馬彪曰神人無功」：袁本、茶陵本無此十二字。案：此尤校添之也。

百辟勸進今上牋
主条目：百辟勸進今上牋
　　任彥昇〈何之元梁典曰：高祖武皇帝諱衍，字叔達，姓蕭氏，本蘭陵郡縣中都里人也。劉璠梁典曰：帝詔授公梁公，加公九錫，公辭。於是左長史王瑩等勸進，公猶謙讓未之許，瑩等又牋，並任昉之辭也。帝，謂寶融也。史記曰：司馬遷自序作今上本紀。然遷以漢武見在，故云今上也。〉

　　近以朝命蘊策，冒奏丹誠，〈方言曰：蘊，崇也。謂尊崇而加策命也。蘊與韞同。〉奉被還命，未蒙虛受，〈易曰：君子以虛受人。〉搢紳顒顒，深所未達。司馬相如封禪書曰：因雜搢紳先生之略術。李奇曰：搢，插笏於紳。紳，大帶。薛君韓詩章句曰：萬人顒顒，仰天告愬。論語，子曰：丘未達也。蓋聞受金於府，通人之弘致；〈呂氏春秋曰：魯國之法，魯人為人臣妾於諸侯，有能贖之者，取其金於府。子貢贖魯人於諸侯，來而辭不取其金。孔子曰：賜失之矣，自今以往，魯人不贖人矣。鄭玄禮記注曰：致之言至也。〉高蹈海隅，匹夫之小節。〈莊子曰：舜以天下讓其友石戶之農，石戶之農以舜之德為未至，於是夫負妻戴，攜子以入于海，終身不反。魏書，荀攸勸進曰：信匹夫細行，攸等所大懼。〉是以履乘石而周公不以為疑，〈尸子曰：昔者武王崩，成王少，周公旦踐東宮，履乘石，假為天子七年。周禮曰：王行先乘石。鄭司農曰：乘石，王所登上車之石也。〉增玉璜而太公不以為讓。〈尚書中候曰：王即田雞水畔，至磻溪之水，呂尚釣於崖。王下拜曰：切望公七年，乃今見光景于斯。尚立變名，答曰：望釣得玉璜，刻曰姬受命，呂佐旌，德合昌，來提撰；爾雒鈐，報在齊。宋均曰：旌，理也。〉況世哲繼軌，先德在民；〈毛詩曰：世有哲王。晉中興書曰：王綏八世，德名繼軌。左氏傳，晉士鞅謂秦伯曰：欒武子之德在人，如周人思召公焉。〉經綸草昧，嘆深微管。〈易曰：雲雷屯，君子以經綸。又曰：天造草昧。論語，子曰：管仲相桓公，霸諸侯，一匡天下，民到于今受其賜。微管仲，吾其被髮左衽矣。〉加以朱方之役，荊河是依，〈劉璠梁典曰：蕭順之生高帝及兄懿，懿為豫州刺史，鎮歷陽。護軍將軍崔慧景反，破左興衆十萬於鍾山，宮城拒守。豫州聞難，投袂而起，戰於越，城破，慧景走，追斬之。除侍中，遷尚書令。左氏傳曰：冬，吳伐楚以報朱方之役。杜預曰：朱方，吳邑也。尚書禹貢曰：荊河惟豫州。〉班師振旅，大造王室。〈尚書曰：班師振旅。孔安國曰：班，還也。兵入曰振旅，言整衆也。左氏傳，呂相曰：我有大造于西。〉雖累繭救宋，重胝存楚。說文曰：䵤，黑皺也，古典切。戰國策曰：公輸般為楚設機械，將以攻宋。墨子聞之，百舍重繭，往見公輸般。輸般服焉，請見之王。王曰：善哉，請無攻宋。高誘曰：公輸般，魯班之子。百舍，百里一舍也。重繭，累胝也。淮南子曰：申包胥累繭重胝，七日七夜至于秦庭，以見秦王，曰：使下臣告急。秦王乃發軍擊吳，果大破之，以存楚國。胝，竹尼切。

　　居今觀古，曾何足云？而惑甚盜鍾，功疑不賞，〈呂氏春秋曰：范氏亡，有得其鍾者，欲負而走，則大鍾不可負，以椎毀之，鍾怳然有音，恐人聞之而奪，己遽掩其耳。惡聞其過，亦由此也。漢書，蒯通謂韓信曰：臣聞勇略震主者身危，功蓋天下者不賞。〉皇天后土，不勝其酷。〈左氏傳，晉大夫謂秦伯曰：君履后土而戴皇天。〉是以玉馬駿奔，表微子之去；金版出地，告龍逄之怨。〈劉璠梁典曰：東昏荒赋，歸政閹豎。尚書令懿於中書省飲鴆薨。論語比考讖曰：殷惑女妲己，玉馬走。宋均曰：女妲己，有美色也。玉馬，喻賢臣奔去也。論語陰嬉讖曰：庚子之旦，金版克書出地庭中，曰：臣族虐王禽。宋均曰：謂殺關龍之後，庚子旦，庭中地有此版異也。龍同姓，稱族，王虐殺我，必見禽也。〉明公據鞍輟哭，厲三軍之志；獨居掩涕，激義士之心。〈劉璠梁典曰：高祖告難於荊州行事，蕭穎冑建牙陳伐。吳志曰：孫策亡，權悲感未視事。張昭謂權曰：方今天下鼎沸，何得寢伏哀戚，乃扶上馬，陳兵而出。范曄後漢書曰：馬援據鞍顧眄。三國名臣頌曰：輟哭止哀。東觀漢記曰：光武兄齊武王以譖遇害。上獨居，不御酒肉，坐臥枕席有涕泣處。晉中興書，劉胤謂邵續曰：莫若亢大順以激義士之心，奉忠正以厲軍民之志。〉故能使海若登祗，罄圖效祉；〈楚辭曰：使湘靈鼓瑟兮，令海若舞馮夷。王逸曰：海若，海神名也。管子曰：登山之神有俞兒者，長尺，人物具焉。霸王之君興，登山之神見，且走馬前。走，導也。爾雅曰：罄，盡也。〉山戎孤竹，束馬景從。〈漢書郊祀志曰：齊桓公曰：寡人北伐山戎，過孤竹，束馬懸車，上辟耳之山。東都賦曰：天官景從。〉伐罪弔民，一匡靖亂，〈尚書曰：奉辭伐罪。孟子曰：湯始征自葛，誅其君，弔其民。論語，子曰：管仲相桓公，一匡天下。左氏傳，宰孔謂晉侯曰：君務靖亂，無勤於行。〉匪叨天功，實勤濡足。〈左氏傳，介之推曰：竊人之財，猶謂之盜；況貪天功以為己力？韓詩外傳曰：申徒狄非其世，將自投於河。崔嘉聞而止之，曰：聖人仁人，民之父母，今為濡足，故不救人，可乎？〉且明公本自諸生，取樂名教，〈鍾離意別傳曰：嚴遵與光武皇帝俱為諸生。樂廣曰：名教中自有樂地，何為乃爾？〉道風素論，坐鎮雅俗，〈王隱晉書，劉琨表曰：李術以素論門望，不可與樵采同日也。孫綽子曰：或問雅俗，曰：涇，渭分流，雅、鄭異調。〉不習孫吳，遘茲神武。〈曹植上疏曰：不取孫、吳，而闇與之會。周易曰：古之聰明睿智，神武而不殺者夫。〉驅盡誅之氓，濟必封之俗，〈史記，周公曰：後嗣王紂，其民皆可誅。尚書大傳曰：周民可比屋而封也。孔安國尚書傳曰：濟，成也。王充論衡曰：堯、舜之民，比屋可封；桀、紂之民，比屋可誅也。〉龜玉不毀，誰之功歟？〈論語曰：季氏將伐顓臾，冉有、季路見於孔子，孔子曰：虎兕出於柙，龜玉毀於櫝中，是誰之過歟？〉獨為君子，將使伊周何地？〈謝承後漢書，王暢誄劉表曰：蘧伯恥獨為君子。何地，謂何地自處也。〉某等不達通變，實有愚誠，〈周易曰：通其變，使民不倦。〉不任悾款，悉心重謁。〈論語注曰：控悾，誠愨也。廣雅曰：款，誠也。〉伏願時膺典冊，式副民望。〈左氏傳，師嚝謂晉侯曰：夫君，神之主，而民之望也。〉

文選考異
注「史記曰司馬遷自序」：何校去「曰」字，陳同，是也。各本皆衍。
注「於是夫負妻戴」：袁本、茶陵本無「夫」字、「戴」字。
注「即田雞水畔」：袁本、茶陵本無此五字。
注「破左興衆十萬於鍾山」：陳云「興」下當有「盛」，是也。各本皆脫。
註「說文曰䵤黑皺也古典切」：袁本、茶陵本無此十字。
注「魯班之子」：案：「子」當作「圆」。各本皆偽。今宋策注「號」，「圆即號別體也」。
注「殷惑女妲己」：袁本、茶陵本無「女」字。
注「建牙陳伐」：案：「陳」當作「東」。各本皆偽。
注「楚辭曰」下至「舞馮夷」：袁本、茶陵本無此十五字。案：此蓋因已見五臣而節去。
注「況貪天功」：茶陵本「天」下有「之」字。袁本并入五臣，仍未脫。
注「樂廣曰」下至「何為乃爾」：袁本此十四字作「名教已見上文」。茶陵本複出，非。
注「孫綽子曰」下至「雅鄭異調」：袁本此十七字作「雅俗已見上文」。茶陵本複出，非。
驅盡誅之氓：袁本、茶陵本云「氓」善作「萌」。案：此以五臣亂善，說詳前。
注「論語曰」下至「是誰之過歟」：袁本、茶陵本無此三十六字。案：此蓋因已見五臣而節去。
注「王暢誄劉表」：陳云當作「劉表誄王暢」。魏志劉表傳注引謝書甚詳，是也。各本皆誤。

奏記
詣蔣公
主条目：詣蔣公
　　阮嗣宗〈臧榮緒晉書曰：太尉蔣濟聞籍有才雋而辟之，籍詣都亭奏記。初，濟恐籍不至，得記欣然，遣卒迎之，而籍已去，濟大怒。於是鄉親共喻之，籍乃就吏。後謝病歸，復為尚書郎。籍本有濟世志，屬魏、晉之際，天下多故，遂酣飲為常。文帝初欲為武帝求婚於籍，籍醉六十日，不得言而已。〉

　　籍死罪死罪。伏惟明公，以含一之德，據上台之位，〈尚書曰：伊尹作咸有一德。泰階六符經曰：中階上星，謂諸侯三公。漢書音義曰：泰階三台。〉群英翹首，俊賢抗足，〈易通卦驗曰：萬人聞雞鳴皆翹首。〉開府之日，人人自以為掾屬，辟書始下，下走為首。〈辟，猶召也。司馬遷書曰：太史公牛馬走。應劭漢書注曰：走，僕也。〉子夏處西河之上，而文侯擁篲；〈史記曰：卜商，字子夏。禮記，曾子謂子夏曰：事夫子於洙、泗之間，退而老於西河之上。呂氏春秋，白圭曰：魏文侯師子夏。李奇漢書注曰：擁篲為恭也。如今卒持帚也。〉鄒子居黍谷之陰，而昭王陪乘。〈劉向別錄曰：鄒衍在燕，有谷寒，不生五穀，鄒子吹律而溫，生黍。七略曰：方士傳言鄒子在燕，其遊，諸侯畏之，皆郊迎而擁篲。鄭玄周禮注曰：陪乘，參乘也。〉夫布衣窮居韋帶之士，王公大人所以屈體而下之者，為道存也。〈鄒陽上書曰：布衣窮居之士，身在貧賤。說苑，唐且謂秦王曰：大王常聞布衣韋帶之士怒乎？呂氏春秋曰：王公大人從而化之，此得之於學也。莊子曰：若夫人者，目擊而道存焉。〉籍無鄒卜之德而有其陋，猥見採擢，無以稱當。方將耕於東皋之陽，輸黍稷之稅，以避當塗者之路。〈漢書，武帝制曰：守文之君，當塗之士，欲則先王之法，以翼戴其世主者，甚衆也。〉負薪疲病，足力不強。〈孟子曰：孟子有疾，王使人問疾。孟仲子對曰：昔者有王命，有負薪之憂，不能造朝。列子曰：非足力之所及也。〉補吏之召，非所克堪。乞迴謬恩，以光清舉。

文選考異
注「而辟之」：茶陵本「而」下有「俶儻為志高問掾王默然後」十一字。袁本并入五臣，略同。
注「濟大怒」：茶陵本「怒」下有「王默默懼與籍書勸說之」十字。袁本并入五臣，略同。
注「復為尚書郎」下至「不得言而已」：袁本、茶陵本無此四十六字。
猥見採擢無以稱當　袁本、茶陵本作「猥煩大禮何以當之」。案：此尤依晉書改，但選文未必全同彼耳。
補吏之召：袁本、茶陵本「召」作「日」。何云晉書作「召」。


Chinese text: This work was published before January 1, 1923, and is in the
public domain worldwide because the author died at least 100 years ago.
