詩戊
行旅下
北使洛
顏延年〈沈約宋書曰：延之為豫章世子中軍行軍參軍。義熙十二年，高祖北伐，有宋公之授，府遣一使慶殊命，參起居，延之至洛陽，道中作詩一首，文辭藻麗，為謝晦、傅亮所賞。集曰：時年三十二。〉

改服飭徒旅，首路跼險難。〈左氏傳曰：齊侯謂韓厥曰：服改矣。杜預曰：戎朝異服也。謝承後漢書序曰：徐俶戎車首路。毛詩曰：謂天蓋高，不敢不跼。毛萇詩傳曰：跼，曲也。鄭玄曰：跼，可畏懼之言也。〉振楫發吳州，秣馬陵楚山。〈阮籍詠懷詩曰：朱鱉躍飛泉，夜飛過吳州。毛詩曰：言秣其馬。杜預曰：粟食馬曰秣。韓子曰：楚和氏得璞玉於楚山之中。〉塗出梁宋郊，道由周鄭間。〈漢書曰：沛公乃道碭。音義曰：道由碭也。〉前登陽城路，日夕望三川。〈漢書曰：汝南郡有陽城縣。音義，應劭曰：三川，今河南郡。韋昭曰：有河、洛、伊，故曰三川也。〉在昔輟期運，經始闊聖賢。〈毛詩曰：自古在昔。魏都賦曰：應期運而光赫。蔡邕陳寔命碑曰：應期運之數。抱朴子曰：聞之前志，聖人生，率闊五百歲。〉伊穀絕津濟，臺館無尺椽。〈伊、穀，二水名也。曹植毀故殿令曰：秦之滅也，則阿房無尺椽。鄭玄論語注曰：津濟，渡處也。〉宮陛多巢穴，城闕生雲煙。王猷升八表，嗟行方暮年。〈言王道被於八荒，余行屬於歲暮也。摯虞尚書令箴曰：補我袞闕，闡我王猷。毛詩曰：嗟行之人。又曰：歲聿云暮。〉陰風振涼野，飛雪瞀窮天。〈陸機苦寒行曰：涼野多險難。爾雅曰：霧謂之晦。郭璞曰：言昏冥也，武賦切。窮天，謂季冬之日月窮盡也。呂氏春秋曰：季冬，日窮于次，月窮于紀。〉臨塗未及引，置酒慘無言。〈引，猶進也。漢書曰：上置酒沛宮。〉隱憫徒御悲，威遲良馬煩。〈楚辭曰：隱閔而不達，韓詩曰：周道威遲。洛神賦曰：車殆馬煩。〉遊役去芳時，歸來屢徂愆。〈言當歸來，而更數有所往而愆本期。〉蓬心既已矣，飛薄殊亦然。〈言己有蓬心，事既已矣，而身飛薄亦復同之，自傷之辭也。莊子謂惠子曰：夫拙於用大，則夫子猶有蓬之心也夫。郭象曰：蓬非直達者。曹植吁嗟篇曰：吁嗟此轉蓬，居世亦然之。〉

文選考異

〈注「中軍行軍參軍」：袁本、茶陵本無「行」下「軍」字，是也。〉

〈注「蔡邕陳寔命碑曰」：陳云「命」字誤，是也。案：此不當有。碑在五十八卷，可證。各本皆衍。〉

〈隱憫徒御悲：案：「憫」當作「閔」，此善「閔」、五臣「憫」，而各本亂之。注中字不誤，可證也。上文「吳州」五臣作「洲」，「伊穀」五臣作「濲」。袁、茶陵二本皆以五臣亂善而失著校語。尤本不誤，此正相同，尤獨未經校正失之。〉

〈注「韓詩曰周道威遲」：案：此有誤也。遊天台山賦、琴賦、金谷集詩皆引韓詩「周道威夷」，是「遲」當作「夷」，秋胡詩「行路正威遲」，善兩引毛、韓而云其義同。此與秋胡詩俱顏作，正文「遲」字無疑。恐善既引韓而其下別有「遲」「夷」同字之注，今失去也。〉

〈注「居世亦然之」：陳云「亦然之」當作「何獨然」，見魏志植傳注，是也。各本皆誤。〉

還至梁城作
〈五言〉

顏延年

眇默軌路長，憔悴征戍勤。〈楚辭曰：登石巒兮遠望，路眇眇兮默默。又曰：顏色憔悴。左氏傳曰：勤戍五年。〉昔邁先徂師，今來後歸軍。振策睠東路，傾側不及群。〈陸機赴洛詩曰：振策陟崇丘。楚辭曰：肩傾側而不容。〉息徒顧將夕，極望梁陳分。〈嵇康贈秀才詩曰：息徒蘭圃。陸機從梁陳詩曰：遠遊越梁陳。〉故國多喬木，空城凝寒雲。〈論衡曰：觀喬木，知舊都。〉丘壟填郛郭，銘志滅無文。木石扃幽闥，黍苗延高墳。〈說文曰：扃，門之關也。〉惟彼雍門子，吁嗟孟嘗君。愚賤同堙滅，尊貴誰獨聞？〈桓子新論曰：雍門周見孟嘗君曰：臣竊悲千秋萬歲後，墳墓生荊棘，行人見之曰：孟嘗君尊貴乃如是乎！毛詩曰：吁嗟女兮。封禪書曰：堙滅而不稱。列子曰：伏羲以來，三十餘萬歲，賢愚好醜，無不消滅。〉曷為久遊客？憂念坐自殷。〈毛詩曰：憂心殷殷。〉

始安郡還都與張湘州登巴陵城樓作
〈五言〉

顏延年〈沈約宋書曰：延之為員外常侍，出為始安太守，徵為中書侍郎。集曰：張劭。〉

江漢分楚望，衡巫奠南服。〈左氏傳曰：楚昭王曰：江、漢、睢、漳，楚之望也。衡、巫，二山名。尚書曰：奠高山大川。孔安國曰：奠，定也。〉三湘淪洞庭，七澤藹荊牧。〈盛弘之荊州記曰：湘水北流二千里，入于洞庭。子虛賦曰：臣聞楚有七澤，嘗睹其一，未見其餘。郭璞山海經注曰：巴陵縣有洞庭陂，江、湘、沅水皆共會巴陵，故號三江口也。爾雅曰：郊外曰牧。〉經塗延舊軌，登闉訪川陸。〈周禮曰：國中經塗九軌。說文曰：延，長也。又曰：闉，城曲重門也。舊軌，謂張劭也。蜀都賦曰：經途所亙。鄭玄周禮注曰：延，進也。陸機豫章行曰：川陸殊塗。〉水國周地嶮，河山信重復。〈陸機答張士然詩曰：余固水鄉士。呂氏春秋注曰：鄉，國也。地嶮，已見上文。左傳，子犯曰：表裏山河，必無害也。〉卻倚雲夢林，前瞻京臺囿。〈尚書曰：荊州，雲土夢作乂。孔安國曰：雲夢之澤在江南。西都賦曰：舍櫺檻而卻倚。懷舊賦曰：前瞻太室。說苑曰：楚昭王遊於荊臺。司馬子期諫曰：荊臺左洞庭，右彭蠡。荊或為京。囿，于有切。〉清氛霽岳陽，曾暉薄瀾澳。〈說文曰：氛亦氛字也。杜預左氏傳注曰：氛，氣也。毛萇詩傳曰：山南曰陽。爾雅，澳，隈也。〉悽矣自遠風，傷哉千里目。〈潘安仁在懷縣詩曰：涼飆自遠集。楚辭曰：湛湛江水兮河上有楓，目極千里兮傷春心。〉萬古陳往還，百代勞起伏。〈起伏，即倚伏也。〉存沒竟何人？炯介在明淑。〈蒼頡篇曰：炯，明也。劉熙孟子注曰：介，操也。楚辭曰：彼堯舜之耿介。王逸曰：耿，光也。介，大也。耿與炯同，古迥切。〉請從上世人，歸來蓺桑竹。〈論衡曰：上世之人，質樸易化。毛萇詩傳注曰：蓺，樹也。〉

文選考異

〈河山信重復：袁本、茶陵本「復」作「複」。案：復複同字。史記、漢書「復道」皆讀「複」。此蓋善「復」，五臣「複」，二本失著校語。尤本所見，為不誤也。〉

〈清氛霽岳陽：袁本、茶陵本「氛」作「雰」。案：善引說文「雰」字為注，其本作「雰」明甚。恐是五臣作「氛」，即資暇錄所言。若李注云某字或作某字，便隨而改之者也。袁誤善為五臣，尤誤五臣為善。茶陵近得之而失著校語，皆非。〉

〈注「說文曰氛」：茶陵本「氛」作「雰」，是也。此所引气部「氛」下重文「雰」字也。袁本亦作「雰」，但盡改此節其餘「氛」字為「雰」，則誤甚。〉

〈注「河上有楓」：何校去「河」字，陳同。各本皆衍。〉

還都道中作
〈五言集曰：上潯陽，還都道中作。都，謂都揚州也。〉

鮑明遠

昨夜宿南陵，今旦入蘆洲。〈宣城郡圖經曰：南陵縣西南水路一百三十里。庾仲雍江圖曰：蘆洲至樊口二十里，伍子胥初所渡處也。樊口至武昌十里。然此蘆洲在下，非子胥所渡處也。〉客行惜日月，崩波不可留。〈江賦曰：駭漰浪而相礧。言客行既惜日月，兼崩波之上，不可少留。〉侵星赴早路，畢景逐前儔。鱗鱗夕雲起，獵獵曉風遒。〈廣雅曰：遒，急也。〉騰沙鬱黃霧，翻浪揚白鷗。〈鷗，水鳥也。〉登艫眺淮甸，掩泣望荊流。〈漢書音義，李斐曰：艫，船前頭刺櫂處也。楚辭曰：長太息而掩涕。〉絕目盡平原，時見遠煙浮。〈絕，猶盡也。〉倏悲坐還合，俄思甚兼秋。〈兼，猶三也。毛詩曰：一日不見如三秋。〉未嘗違戶庭，安能千里遊？〈周易曰：不出戶庭，無咎。古歌曰：離家千里客，戚戚多思復。〉誰令乏古節，貽此越鄉憂。〈思玄賦曰：慕古人之貞節。左氏傳，宋人曰：懷璧不可以越鄉。〉

文選考異

〈注「駭漰浪而相礧」：陳云「漰」，「崩」誤，是也。各本皆偽。〉

之宣城出新林浦向版橋
〈五言酈善長水經注曰：江水經三山，又幽浦出焉。水上南北結浮橋渡水，故曰版橋。浦江又北經新林浦。〉

謝玄暉

江路西南永，歸流東北騖。〈宋孝武之江州詩曰：山曲蒙幽雨，江路結流寒。尚書大傳曰：大水小水，東流歸海也。上林賦曰：東西南北，馳騖往來。〉天際識歸舟，雲中辨江樹。〈楊雄交州箴曰：交州荒裔，水與天際。應劭風俗通曰：太山巖石松樹，鬱鬱蒼蒼如雲中。〉旅思倦搖搖，孤遊昔已屢。〈毛詩曰：中心搖搖。謝靈運湖中詩曰：孤遊非情歎。〉既懽懷祿情，復協滄州趣。〈楊惲書曰：懷祿貪勢，不能自退。楊雄檄靈賦曰：世有黃公者，起於蒼州，精神養性，與道浮遊。謝靈運遊南亭詩曰：賞心惟良知。〉囂塵自茲隔，賞心於此遇。〈左氏傳曰：景公謂晏子曰：子之宅湫溢囂塵。〉雖無玄豹姿，終隱南山霧。〈列女傳曰：陶答子治陶三年，名譽不興，家富三倍，其妻抱兒而泣，姑怒，以為不祥。妻曰：妾聞南山有玄豹，隱霧而七日不食，欲以澤其衣毛，成其文章。至於犬豕，肥以取之，逢禍必矣。期年，答子之家，果被盜誅。〉

文選考異

〈注「起於蒼州」：陳云「蒼」當作「滄」，是也。各本皆偽。〉

〈注「謝靈運遊南亭詩曰賞心唯良知」：陳云此十三字乃下「賞心於此遇」注，誤列於此。案：當在下節注引左傳下，各本皆誤。〉

敬亭山詩
〈五言宣城郡圖經曰：敬亭山，宣城縣北十里。〉

謝玄暉

茲山亙百里，合沓與雲齊。〈方言曰：亙，竟也。賈誼早雲賦曰：遂積聚而合沓，相紛薄而慷慨。應劭漢書注曰：沓，合也。古詩曰：西北有高樓，上與浮雲齊。〉隱淪既已託，靈異俱然棲。〈桓子新論曰：天下神人五，二曰隱淪。海賦曰：棲百靈。〉上干蔽白日，下屬帶迴谿。〈子虛賦曰：日月蔽虧，交錯糾紛，上干青雲，罷池陂陀。七發曰：依絕區兮臨迴谿。〉交藤荒且蔓，樛枝聳復低。〈毛萇詩傳曰：木曲曰樛。〉獨鶴方朝唳，飢鼯此夜啼。〈八王故事曰：陸機歌曰：欲聞華亭鶴唳，不可得也。鼯鼠，已見上文。〉渫雲已漫漫，多雨亦淒淒。〈魏都賦曰：窮岫渫雲，日月常翳。楚辭曰：山峻高以蔽日兮，下幽冥以多雨。〉我行雖紆組，兼得尋幽蹊。〈楊子雲解嘲曰：紆青拖紫。說文曰：紆，屈也；一曰縈也。又曰：組，綬也。幽蹊，山徑也。楚辭曰：道幽路兮九疑。〉緣源殊未極，歸徑窅如迷。〈聲類曰：窅，遠望也，於鳥切。〉要欲追奇趣，即此陵丹梯；〈丹梯，謂山也。眺鼓吹登山曲曰：暮春春服美，遊駕陵丹梯。升嶠既小魯，登巒且悵齊。謝靈運登石門最高頂詩曰：共登青雲梯。〉皇恩竟已矣，茲理庶無睽。〈西京賦曰：皇恩溥。周易曰：睽，乖也。王粲從軍行詩曰：茲理不可違。〉

文選考異

〈注「賈誼早雲賦曰」：案：「早」當作「旱」，各本皆偽。陸士衡從軍行注引正作「旱」。此賦古文苑載之。〉

〈注「陸機歌曰」：何校「歌」改「歎」，陳同。各本皆偽。〉

〈注「王粲從軍行詩曰」：案：「行」字不當有。各本皆衍。〉

休沐重還道中
〈五言休，假也。沐，洗也。漢書張安世休沐未嘗出。如淳曰：五日得下一沐。〉

謝玄暉

薄遊第從告，思閑願罷歸。〈孫綽子曰：或問賈誼不遇漢文，將退耕於野乎？薄遊於朝乎？漢書曰：蘇林曰：第，且也。又曰：高祖嘗告歸之田。李斐曰：休謂退之名也。又韋賢乞骸骨罷歸。〉還邛歌賦似，休汝車騎非。〈漢書曰：司馬相如家貧，素與臨邛令相善，於是相如往舍臨邛都亭。是時卓文君新寡，好音，相如以琴心挑之。相如時從車騎，雍容閑雅甚都。文君心悅而好之，恐不得當也。范曄後漢書曰：許劭，汝南人，為郡功曹。同郡袁紹，濮陽令，車徒甚盛，將入界內，曰：吾輿服豈可使許子將見。遂以單車歸家。〉霸池不可別，伊川難重違。〈枚乘集有臨霸池遠訣賦。伊川，已見上文。潘岳關中記曰：霸陵，文帝陵也，上有池，有四出道以寫水。〉汀葭稍靡靡，江菼復依依。〈毛詩曰：葭菼揭揭。毛萇曰：葭，蘆也。菼，薍也。高唐賦曰：薄草靡靡。韓詩曰：楊柳依依。〉田鶴遠相叫，沙鴇忽爭飛。雲端楚山見，林表吳岫微。〈枚乘樂府詩曰：美人在雲端。表，猶外也。〉試與征徒望，鄉淚盡沾衣。〈古詩曰：淚下沾衣裳。〉賴此盈樽酌，含景望芳菲。〈嵇康秀才詩曰：旨酒盈樽。陸機曰：日出東南隅，清川含藻景。〉問我勞何事？沾沐仰清徽。志狹輕軒冕，恩甚戀重闈。〈管子曰：先王制軒冕以著貴賤。〉歲華春有酒，初服偃郊扉。〈楚辭曰：進不入以離尤兮，退將復修吾初。顏延之贈王太常詩曰：郊扉常晝閉。〉

文選考異

〈注「休謂退之名也」：陳云「謂」，「謁」誤，「退」字衍，是也。各本皆誤。此即高紀注。〉

〈注「濮陽令」：陳云「濮」上脫「去」字，「令」下脫「歸」字，是也。各本皆脫。〉

〈注「嵇康秀才詩曰」：陳云「秀」上脫「贈」字，是也。各本皆脫。〉

〈注「陸機曰日出東南隅」：陳云「曰」字衍，「隅」下脫「行」字。案：「行」下當有「曰」字。各本皆誤。〉

〈注「退將復修吾初」：何校「初」下添「服」字，陳同。各本皆脫。〉

晚登三山還望京邑
〈五言山謙之丹陽記曰：江寧縣北十二里，濱江有三山相接，即名為三山。舊時津濟道也。〉

謝玄暉

灞涘望長安，河陽視京縣。〈王粲七哀詩曰：南登灞陵岸，迴首望長安。潘岳河陽縣詩曰：引領望京室，南路在伐柯。〉白日麗飛甍，參差皆可見。〈吳都賦曰：飛甍舛互。李尤洪池銘曰：漸臺中起，列館參差。〉餘霞散成綺，澄江靜如練。喧鳥覆春洲，雜英滿芳甸。去矣方滯淫，懷哉罷歡宴。〈邯鄲湛贈伍處玄詩曰：行矣去言，別易會難。王粲七哀詩曰：何為久淫滯。毛詩曰：懷哉懷哉，曷月余旋歸哉。〉佳期悵何許，淚下如流霰。〈楚辭曰：與佳人期兮夕張。又曰：涕淫淫而若霰。〉有情知望鄉，誰能縝不變？〈盧諶與劉琨書曰：苟曰有情，孰能不懷？廣雅曰：縝，黑也。古詩曰：還顧望舊鄉。張載七哀詩曰：憂來令髮白。毛萇詩傳曰：鬒，黑髮也。縝與鬒同。〉

文選考異

〈灞涘望長安：案：「灞」當作「霸」，注同。上篇「霸池不可別」，袁、茶陵二本作「灞」，大較善「霸」、五臣「灞」而亂之。尤本彼不誤而此未經校正。餘亦不悉出也。〉

〈注「何為久淫滯」：案：「淫滯」當作「滯淫」。各本皆倒。〉

京路夜發
〈五言〉

謝玄暉

擾擾整夜裝，肅肅戒徂兩。〈枚乘七發曰：擾擾若三軍之騰裝。尚書曰：戒車三百兩。廣雅曰：擾擾，亂也。毛詩曰：肅肅宵征。許慎淮南子注曰：裝，束也。〉曉星正寥落，晨光復泱漭。〈寥落，星稀之貌也。字書曰：泱漭，不明之貌。〉猶霑餘露團，稍見朝霞上。〈毛詩曰：野有蔓草，零露團兮。〉故鄉邈已敻，山川脩且廣。〈班固燕山銘曰：敻其邈兮亙地界。陸機赴洛詩曰：遠遊越山川，山川脩且廣。〉文奏方盈前，懷人去心賞。敕躬每跼蹐，瞻恩唯震蕩。〈曹子建聖皇篇曰：侍臣首文奏，陛下躰仁慈。毛詩曰：嗟我懷人。鮑昭白頭吟曰：心賞猶難恃。孝經鉤命決曰：敕躬未濟。毛詩曰：謂天蓋高，不敢不跼；謂地蓋厚，不敢不蹐。楚辭曰：心怵惕而震蕩。〉行矣倦路長，無由稅歸鞅。〈陸機贈弟詩曰：行矣怨路長。說文曰：鞅，頸靼也。又曰：靼，柔革也。鞅，於兩切。靼，都達切。〉

文選考異

〈注「戒車三百兩」：袁本、茶陵本「戒」作「戎」，是也。〉

〈注「班固燕山銘曰」：案：「燕」下當有「然」字。各本皆脫。〉

望荊山
〈五言〉

江文通

奉義至江漢，始知楚塞長。〈沈約宋書曰：建平王景素，為右將軍、荊州刺史，江淹授景素五經。奉義，猶慕義也。江、漢，荊楚之境也。盛弘之荊州記曰：魯陽縣其地重險，楚之北塞也。〉南關繞桐柏，西嶽出魯陽。〈尚書曰：導淮自桐柏。漢書曰：南陽郡魯陽縣有魯陽山。〉寒郊無留影，秋日懸清光。悲風橈重林，雲霞肅川漲。〈周易曰：橈萬物者，莫疾于風。說文曰：橈，曲木也，奴教切。肅，寒也。江賦曰：濟江津而起漲。漲，水大之貌也。〉歲晏君如何？零淚沾衣裳。〈古詩曰：淚下沾衣裳。楚辭曰：歲既晏兮。〉玉柱空掩露，金樽坐含霜。〈袁淑正情賦曰：解蘊麝之芳衾，陳玉柱之鳴箏。曹子建樂府詩曰：金樽玉杯，不能使薄酒更厚。楚辭曰：衣納納而掩露。〉一聞苦寒奏，更使豔歌傷。〈沈約宋書曰：北上苦寒行，魏帝辭。又曰：羅敷豔歌行，古辭也。〉

文選考異

〈注「淚下沾衣裳」：案：「衣裳」當作「裳衣」。各本皆誤。後燕歌行注引亦然。善注之例，但取義同，無嫌語倒，說見前。不知者順正文乙轉，非也。餘引同此，不更出。〉

〈更使豔歌傷：茶陵本「更」作「再」，袁本作「載」，云善作「再」。案：「再」字是也。「再使」與「一聞」偶句，五臣改為「載以」，則解之殊失作者之意。尤本作「更」，乃誤字耳。〉

旦發魚浦潭
〈五言〉

丘希範

漁潭霧未開，赤亭風已颺。〈漁潭、赤亭，已見謝靈運富春渚詩。〉櫂歌發中流，鳴鞞響沓障。〈馬融廣成頌曰：發櫂歌，縱水謳。字林曰：鞞，小鼓也。爾雅曰：山正曰障。〉村童忽相聚，野老時一望。詭怪石異像，嶄絕峰殊狀。〈張衡七辯曰：蹊路詭怪。〉森森荒樹齊，析析寒沙漲。〈謝靈運山居賦注曰：漲者，沙始起，將成嶼也。〉藤垂島易陟，崖傾嶼難傍。〈說文曰：島，海中有山。劉淵林吳都賦注曰：嶼，海中洲，上有山石。說文曰：傍，附也。〉信是永幽棲，豈徒暫清曠。〈謝靈運方山詩曰：資此永幽栖。又田南詩曰：清曠招遠風。蒼頡篇曰：曠，疏曠也。〉坐嘯昔有委，臥治今可尚。〈坐嘯、臥治，並見謝玄暉在郡臥病詩。〉

文選考異

〈旦發魚浦潭：袁本、茶陵本「魚」作「漁」，是也。〉

〈注「山正曰障」：袁本、茶陵本「山」下有「上」字，是也。案：此引釋山文。彼無「山」字，善添之，如前卷引「水正絕流曰亂」，「水」字亦添。尤蓋校改刪「山」而誤去「上」字。〉

早發定山
〈五言梁書曰：約為東陽太守。然定山，東陽道之所經也。〉

沈休文

夙齡愛遠壑，晚蒞見奇山。〈毛萇詩傳曰：蒞，臨也。〉標峰綵虹外，置嶺白雲間。〈楚辭曰：建綵虹以招指。穆天子傳，西王母謠曰：白雲在天，丘陵自出。〉傾壁忽斜豎，絕頂復孤員。〈江賦曰：絕岸萬丈，壁立霞剝。謝靈運有登廬山絕頂詩。毛萇詩傳曰：山頂曰冢。〉歸海流漫漫，出浦水淺淺。〈歸海，已見上文。楚辭曰：石瀨兮淺淺。王逸曰：淺淺，流疾貌也，音俴。〉野棠開未落，山櫻發欲然。忘歸屬蘭杜，懷祿寄芳荃。〈楚辭曰：遊子憺兮忘歸。懷祿，已見上文。楚辭曰：荃不察余之中情。王逸曰：荃，香草，以喻君子。〉眷言採三秀，徘徊望九仙。〈楚辭曰：采三秀於山間。王逸曰：三秀，謂芝草也。列仙傳曰：涓子者，齊人，好餌術，至三百年乃見於齊，後授伯陽九仙法。〉

新安江水至清淺深見底貽京邑遊好
〈五言十洲記曰：桐廬縣，新安、東陽二水合於此，仍東流為浙江。〉

沈休文

眷言訪舟客，茲川信可珍。〈廣雅曰：珍，重也。〉洞澈隨深淺，皎鏡無冬春。千仞寫喬樹，百丈見遊鱗。〈淮南子曰：豐水之深千仞，投金鐵焉，則形見於外。抱朴子曰：扶南金鋼，生於百丈水底。〉滄浪有時濁，清濟涸無津。〈楚辭曰：漁父歌曰：滄浪之水濁，可以濯我足。戰國策曰：蘇秦曰：齊有清濟濁河。吳越春秋曰：禹周行宇內，竭洛涸濟，瀝淮於澤。賈逵國語注曰：涸，竭也。字書曰：津，液也。涸，胡落切。〉豈若乘斯去，俯映石磷磷。〈鵩鳥賦曰：乘流則逝。毛詩曰：揚之水白石磷磷。〉紛吾隔囂滓，寧假濯衣巾。〈囂滓，謂去京師囂塵之地以往東陽，自然隔越，亦不須濯衣巾。楚辭曰：紛吾可以濯我纓。〉願以潺湲水，沾君纓上塵。〈雜子曰：潺湲，水流貌也。楚詞曰：滄浪之水清，可以濯我纓。〉

文選考異

〈注「十洲記曰」：案：「洲」當作「州」。各本皆誤。說見新亭渚別范零陵詩下。〉

〈寧假濯衣巾：袁本、茶陵本此下有校語云善作「布衣」。案：二本所見，絕不可通，必非也。此本所見不誤，或尤延之據注及五臣校改正之。〉

〈注「紛吾可以濯吾纓」：案：「可以濯吾纓」當作「既有此內美」，涉下節而舛錯也。各本皆誤。〉

〈注「雜子曰」：陳云「子」，「字」誤，是也。各本皆偽。七里瀨所引正作「字」，所謂周成雜字者也。〉

軍戎
從軍詩五首
〈五言魏志曰：建安二十年三月，公西征張魯，魯及五子降。十二月，至自南鄭。是行也，侍中王粲作五言詩以美其事。〉

王仲宣

從軍有苦樂，但聞所從誰？〈漢書曰：李廣、程不識為名將。程不識擊刁斗，吏治軍簿至明，軍不得自便。李將軍極簡易，其士亦佚樂。然士卒多樂從廣，而苦程不識。〉所從神且武，焉得久勞師？〈班固漢書高祖紀述曰：寔天生德，聰明神武。左氏傳，蹇叔曰：勞師以襲遠，非所聞也。周易曰：古之神武不殺者夫。〉相公征關右，赫怒震天威。〈曹操為丞相，故曰相公也。毛詩曰：王赫斯怒。陸賈新論曰：聖人承天威，承天功，與之爭功，豈不難哉。左氏傳，齊侯對宰孔曰：天威不違顏咫尺。〉一舉滅獯虜，再舉服羌夷。〈漢書曰：獯鬻虐老獸心。服虔曰：獯鬻，堯時匈奴號也。〉西收邊地賊，忽若俯拾遺。〈漢書，梅福上書曰：高祖舉秦如鴻毛，取楚如拾遺。〉陳賞越丘山，酒肉踰川坻。〈六韜曰：賞如高山，罰如深溪。左氏傳，晉侯投壺。穆子曰：有酒如淮，有肉如坻，寡君中此，為諸侯師。〉軍人多飫饒，人馬皆溢肥。〈杜預左氏傳注曰：飫，猒也。說文曰：饒，飽也。〉徒行兼乘還，空出有餘資。〈論語，孔子曰：以吾從大夫之後，不可徒行也。〉拓地三千里，往返速若飛。〈虞丘壽王驃騎論功曰：拓地萬里，海內晏然。毛詩曰：王旅嘽嘽，如飛如翰。毛萇曰：疾如飛也。〉歌舞入鄴城，所願獲無違。〈漢書曰：魏郡有鄴城縣。家語，孔子曰：無聲之樂，所願志從之。〉盡日處大朝，日暮薄言歸。〈毛詩曰：薄言旋歸。〉外參時明政，內不廢家私。禽獸憚為犧，良苗實已揮。〈左氏傳曰：賓孟適郊，見雄雞自斷其尾，問之侍者，曰：自憚其為犧也。遽歸告王，且曰：雞其憚為人用乎？異於是矣。良苗，穀也。國語曰：秦伯將饗公子，如饗國君之禮，使子餘，公子賦黍苗。子餘曰：重耳之仰君也，若黍苗之仰陰雨也。若君實庇蔭膏澤之，使能成嘉穀，薦在宗廟，君之力也。賈逵曰：在宗廟為祭主也。揮當為輝。崔駰七依曰：霈若膏雨之潤良苗。〉不能效沮溺，相隨把鋤犁。〈論語曰：長沮、桀溺耦而耕。〉孰覽夫子詩，信知所言非。〈孔叢子曰：趙簡子使聘夫子，夫子將至，及河，聞鳴犢與竇犨之見殺，迴輿而趣，為操曰：翱翔于衛，復我舊居，從吾所好，其樂只且。然夫子欲從所好而隱居，仲宣欲厲節而求仕，有異夫子之志，故以所言為非也。〉



涼風厲秋節，司典告詳刑。〈禮記，孟秋之月涼風至，用始行戮。天子乃命將帥，選士厲兵，以征不義。尚書，王曰：有邦有土，告爾詳刑。魏志曰：建安二十一年，粲從征吳，作此四篇。〉我君順時發，桓桓東南征。〈穀梁傳曰：葬我君還公。順時，應秋以征也。禮記曰：舉事必順其時。東南，謂吳也。毛詩曰：桓桓于征，逖彼東南。〉汎舟蓋長川，陳卒被隰坰。〈國語曰：秦汎舟于河。爾雅曰：林外曰坰。〉征夫懷親戚，誰能無戀情？拊襟倚舟檣，眷眷思鄴城。〈漢書，公孫玃曰：累足撫襟。埤蒼曰：檣，帆柱曰檣。韓詩曰：眷眷懷歸。〉哀彼東山人，喟然感鸛鳴。〈毛詩曰：我徂東山，滔滔不歸，我來自東，零雨其蒙，鸛鳴于垤，婦歎于室。毛萇曰：垤，螘冢也。鄭玄曰：鸛，水鳥也，將陰雨而鳴，行於陰雨尤苦。婦人則歎於室。垤，徒頡切。〉日月不安處，人誰獲常寧？〈國語，姜氏謂晉公子曰：日月不處，人誰獲安。〉昔人從公旦，一徂輒三齡。〈毛萇詩序曰：周公東征，三年而歸。〉今我神武師，暫往必速平。棄余親睦恩，輸力竭忠貞。〈左氏傳，樂盈曰：陪臣書能輸力於王室。又曰：荀息曰：公家之事，知無不為，忠也；送往事居，偶俱無猜，貞也。〉懼無一夫用，報我素餐誠。〈毛詩曰：彼君子兮，不素餐兮。〉夙夜自恲性，思逝若抽縈。〈廣雅曰：恲，忼慨也，普耕切。〉將秉先登羽，豈敢聽金聲。〈東觀漢記曰：賈復擊青犢於射犬，被羽先登，所向皆靡。仲宣從軍詩曰：被羽在先登，甘心除國疾。秉羽、被羽，其義同也。孫卿子曰：聞鼓聲而進，聞金聲而退。〉



從軍征遐路，討彼東南夷。方舟順廣川，薄暮未安坻。〈史記曰：春申君曰：廣川大水，山林谿谷。〉白日半西山，桑梓有餘暉。〈古步出夏門行曰：行行復行行，白日薄西山。桑、梓，二木名也。餘暉，言將夕也。〉蟋蟀夾岸鳴，孤鳥翩翩飛。〈毛詩曰：七月在野。鄭玄曰：謂蟋蟀也。〉征夫心多懷，惻愴令吾悲。〈禮記曰：霜露既降，君子履之，必有悽愴之心。〉下船登高防，草露沾我衣。〈說文曰：防，隄也。春秋元命苞曰：露所以潤草。說苑曰：孺子不覺露之沾衣。〉迴身赴床寢，此悉當告誰？〈楚辭曰：居愁期誰告？古詩曰：愁思當告誰？〉身服干戈事，豈得念所私？〈孔安國尚書傳曰：戈，戟；干，盾也。所私，情所親也。〉即戎有授命，茲理不可違。〈論語，子曰：善人教民七年，亦可以即戎矣。又曰：見危授命，亦可以成人矣。〉



朝發鄴都橋，暮濟白馬津。〈漢書，酈食其曰：塞白馬之津。〉逍遙河堤上，左右望我軍。〈毛詩曰：河上乎逍遙。〉連舫踰萬艘，帶甲千萬人。〈六韜曰：武王伐紂，出於河，呂尚為右將，以四十七艘舫踰於河。國語曰：吳王帶甲三萬人也。說文，舫，併舟也。又曰：艘，船摠名也。〉率彼東南路，將定一舉勳。〈毛詩曰：率彼曠野。戰國策，張儀謂秦王曰：一舉而伯王之名可成也。〉籌策運帷幄，一由我聖君。〈漢書，高祖曰：夫運籌策於帷幄之中，吾不如子房。范曄後漢書，光武詔曰：將軍鄧禹與朕謀謨帷幄之也。〉恨我無時謀，譬諸具官臣。〈論語，季子然問：仲由、冉求可謂大臣與？孔子對曰：今由與求也，可謂具臣矣。〉鞠躬中堅內，微畫無所陳。〈論語曰：入公門，鞠躬如也。東觀漢記曰：光武賜陳俊絳衣三百領，以衣中堅同心之士也。〉許歷為完士，一言獨敗秦。〈史記曰：秦伐韓，趙使趙奢救之，令軍中曰：軍中有以軍事諫者死。許歷請以軍事諫，趙奢曰：內之。許歷曰：秦人不意趙師至此，其來氣盛，將軍必厚集其陳以待之，不然，必敗。趙奢曰：謹受令。許歷曰：請就鈇鑕之誅。趙奢曰：有後令，邯鄲。許歷請復諫曰：先據北山上者勝，後至者敗。趙奢許諾，即發萬人赴之。秦兵後至，爭山不得上。趙奢縱兵擊之，大敗秦軍。完，謂全具也，言非有奇也。論衡曰：西門豹、董安于，誠為完具之人，能納韋絃之教也。〉我有素餐責，誠愧伐檀人。〈毛詩曰：坎坎伐檀兮，寘之河之干兮，彼君子兮，不素餐兮。漢書，平當曰：吾已負素餐責矣。〉雖無鉛刀用，庶幾奮薄身。〈東觀漢記，班超曰：冀立鉛刀一割之力。班孟堅答賓戲曰：搦朽摩鈍鉛刀。〉



悠悠涉荒路，靡靡我心愁。〈毛詩曰：悠悠南行。又曰：行邁靡靡，中心搖搖。〉四望無煙火，但見林與丘。〈東觀漢記曰：北夷作寇，千里無火煙。〉城郭生榛棘，蹊徑無所由。〈高誘淮南子注曰：聚木曰榛。〉雚蒲竟廣澤，葭葦夾長流。日夕涼風發，翩翩漂吾舟。寒蟬在樹鳴，鸛鵠摩天遊。〈禮記曰：孟秋寒蟬鳴。古烏生八九子歌曰：黃鵠摩天極高飛。〉客子多悲傷，淚下不可收。朝入譙郡界，曠然消人憂。〈魏志曰：武皇帝，譙人也。〉雞鳴達四境，黍稷盈原疇。〈孟子曰：齊有地矣，雞鳴狗吠相聞，而達乎四境也。說文曰：疇，耕治之田也。〉館宅充廛里，女士滿莊馗。〈韓詩曰：肅肅兔罝，施于中馗。爾雅曰：六達謂之莊。薛君曰：馗，九交之道也。〉自非聖賢國，誰能享斯休？〈孔安國尚書傳曰：享，當也。〉詩人美樂土，雖客猶願留。〈毛詩曰：逝將去汝，適彼樂土。鄭玄曰：樂土，有德之國也。〉

文選考異

〈但聞所從誰：袁本、茶陵本「聞」作「問」，云善作「聞」。案：各本所見非也。「聞」但傳寫誤。〉

〈注「陸賈新論曰」：案：「論」當作「語」。各本皆誤。〉

〈軍人多飫饒：袁本、茶陵本「人」作「中」，云善作「人」。案：各本所見非也。「人」但傳寫誤。〉

〈注「漢書曰魏郡有鄴城縣」：案：「曰」字、「城」字不當有。各本皆衍。所引地理志文也。〉

〈注「所願志從之」：案：「之」字不當有。各本皆衍。今家語無。又「志」作「必」。〉

〈注「異於是矣」：茶陵本「異」上有「人」字，是也。袁本自「左氏傳」下至此并善入五臣，甚誤。〉

〈注「使子餘」：茶陵本「餘」下有「相」字，是也。袁本亦脫。〉

〈不能效沮溺：袁本、茶陵本此上有「竊慕負鼎翁，願厲朽鈍姿」，云善無此二句。何校云五臣本多二句，陳同。今案：此恐各本所見善傳寫脫正文并注一節也。下節注「仲宣欲厲節而求仕」，蓋即指此。〉

〈注「葬我君還公」：袁本、茶陵本「還」作「桓」，是也。〉

〈注「眷眷懷歸」：案：「歸」當作「顧」。各本皆誤。前屢引可證。〉

〈注「毛萇詩序曰」：陳云「萇」字衍，是也。各本皆衍。〉

〈注「有後令邯鄲」：何校「有」改「胥」，陳同。各本皆誤。〉

〈注「搦朽摩鈍鉛刀」：陳云答賓戲「搦朽摩鈍，鉛刀皆能一斷」。「鈍」字絕句，「鉛刀」屬下讀，此恐脫四字。案：所校是也。各本皆脫。〉

郊廟
宋郊祀歌二首
〈四言〉

顏延年

夤威寶命，嚴恭帝祖。〈尚書曰：周公曰：嚴恭寅畏。又曰：王無墜天之降寶命。帝，上帝；祖，先祖也。〉炳海表岱，系唐冑楚。〈尚書曰：海、岱及淮惟徐州。東京賦曰：系唐統，接漢緒。漢書曰：楚元王交，高祖同父少弟也，為楚王，王彭城。沈約宋書曰：高祖，彭城人，楚元王之後也。彭城，徐州之境。〉靈監叡文，民屬叡武。〈曹植離友詩曰：靈鑒無私。〉奄受敷錫，宅中拓宇。〈毛詩曰：奄，大也。尚書曰：歛是五福，用敷錫厥庶民。東京賦曰：豈如宅中而圖大。范曄後漢書，虞詡曰：先帝開拓土宇。〉亙地稱皇，罄天作主。〈燕然山銘曰：敻其邈于亙地界。曹植玄暢賦曰：罄天壤而作皇。孝經鉤命決曰：道機合者稱皇。張儼請立太子師傅表曰：陛下膺期，順乾作主。〉月竁來賓，日際奉土。甘泉賦曰：西壓月𩨸，東震日域。服虔曰：音窟，兔窟，月所生也。尚書曰：明王盛德，四夷咸賓。杜子春周禮注曰：今南陽人名穿地為竁，充芮切。曹植玄暢賦曰：縆日際而來王。潘岳為賈謐贈陸機詩曰：奉土歸疆。開元首正，禮交樂舉。〈張載元康頌曰：開元建號，班德布化。禮記曰：禮交動乎上，樂交應乎下，和之至也。〉六典聯事，九官列序。〈周禮曰：以官府之聯合邦治。一曰：祭祀之聯事。又曰：太宰之職，掌建邦之六典，以佐王治邦國，一曰治典，二曰禮典，三曰教典，四曰政典，五曰刑典，六曰事典。漢書，劉向上疏曰：舜命九官，濟濟相讓。應劭曰：尚書曰：禹作司空，棄后稷，契司徒，皋繇作士師，垂共工，益朕虞，伯夷秩宗，夔典樂，龍納言也。凡九官也。〉有牷在滌，有絜在俎。〈周禮曰：充人掌繫祭祀之牲。禮記曰：帝牛必在滌三月。鄭玄曰：滌，牢中所搜除處。毛詩曰：絜爾牛羊，或肆或將。鄭玄曰：有肆其骨體於俎者，或奉將而進也。〉薦饗王衷，以答神祜。〈杜預左氏傳注曰：薦，獻也。衷，中心也。長楊賦曰：受神人之福祜。〉



維聖饗帝，維孝饗親。〈禮記曰：唯聖人為能饗帝，孝子為能饗親。〉皇乎備矣，有事上春。〈漢書，郊祀歌曰：大孝備矣，休德昭清。左氏傳，宰孔曰：天子有事于郊。杜預曰：有祭事也。周禮，上春生穜稑之種。〉禮行宗祀，敬達郊禋。〈禮記曰：禮行祖廟而孝慈服焉。孝經曰：宗祀文王於明堂。又曰：郊祀后稷。孔安國尚書傳曰：精意以享謂之禋。〉金枝中樹，廣樂四陳。〈漢書曰：金枝秀華。應劭曰：金枝，銅鐙百二十枝。史記曰：趙簡子病，寤寐曰：我與百神聽於鈞天廣樂矣。〉陟配在京，降德在民。〈毛詩曰：三后在天，陟配在京。禮記曰：后王命冢宰，降德于兆民。〉奔精昭夜，高燎煬晨。〈奔精，星流也。史記曰：漢家常以正月上辛，祠甘泉，昏時夜祠，到明而終，常有流星經於祠壇。東京賦曰：颺槱燎之炎煬，致高煙於太一。〉陰明浮爍，沈禜深淪。〈言宋為水德而主辰，故陰明之宿，浮爍而揚光。沈禜，所祭沈淪而沈靜也。尚書考靈耀曰：氣在於冬，其紀辰星，是謂陰明。尚書大傳曰：沈四海。鄭玄曰：祭水曰沈。鄭司農周禮注曰：禜，祭名也。〉告成大報，受釐元神。〈禮記曰：升中于天。鄭玄曰：中，成也。燎柴祭天，告以諸侯之成功。又曰：大報天而主日也。漢書曰：上方受釐坐宣室。臣瓚曰：釐，謂祭祀餘胙也。如淳曰：釐音僖。呂安髑髏賦曰：上奏元神，下告皇祇。服虔甘泉宮賦注曰；釐，福也。〉月御案節，星驅扶輪。〈月御、案節，並見上文。言天神降，月御為之案節，星驅為之扶輪。王濟鍾夫人序德頌曰：濟蒙天假，星驅省疾。羽獵賦曰：齊桓公曾不足使扶輪。羽獵賦曰：風詡詡其扶輪。〉遙興遠駕，曜曜振振。〈漢書，房中歌曰：雷震震，電曜曜。杜預左氏傳注曰：振振，盛貌。遠駕，乘駕也。〉

文選考異

〈注「嚴恭寅畏」：袁本「恭」作「龔」。案：此所見不同，茶陵本亦作「恭」；袁本「龔」字，決非後人所為，乃善之舊。其作「恭」者，蓋依今尚書改。善引「嚴龔」注「嚴恭」，「寅畏」注「夤威」，其下當更有音義異同之注。各本皆刪削失之，以致正文與注不相應。或欲改正文作「寅畏」以就之，亦非。〉

〈注「敻其邈于」：陳云「于」當作「兮」，是也。各本皆偽。〉

〈注「明王盛德」：袁本、茶陵本「盛」作「慎」，是也。〉

〈注「寤寐曰」：陳云「寐」字衍，是也。各本皆衍。〉

〈注「陟配在京」：陳云「陟」，「王」誤。「在」，「于」誤。案：所校是也。此但涉正文誤耳。〉

〈注「齊桓公曾不足使扶輪羽獵賦曰」：案：「公」字不當有，「輪」當作「轂」，「羽」上當脫撰人姓名。此非楊子雲作。各本皆誤。〉

樂府上
〈漢書曰：武帝定郊祀之禮，而立樂府。〉

樂府三首
古辭〈五言古詩不知作者姓名。他皆類此。〉

飲馬長城窟行
〈酈善長水經曰：余至長城，其下往往有泉窟，可飲馬。古詩飲馬長城窟行，信不虛也。然長城蒙恬所築也，言征戍之客，至於長城而飲其馬。婦思之，故為長城窟行。音義曰：行，曲也。〉

青青河邊草，綿綿思遠道。〈言良人行役，以春為期，期至不來，所以增思。王逸楚辭注曰：綿綿，細微之思也。〉遠道不可思，夙昔夢見之。〈廣雅曰：昔，夜也。〉夢見在我傍，忽覺在佗鄉。佗鄉各異縣，輾轉不可見。〈字書曰：輾，亦展字也。說文曰：展，轉也。鄭玄毛詩箋曰：轉，移也。〉枯桑知天風，海水知天寒。〈枯桑無枝，尚知天風。海水廣大，尚知天寒。君子行役，豈不離風寒之患乎？〉入門各自媚，誰肯相為言？〈但人入門咸各自媚，誰肯為言乎？皆不能為言也。〉客從遠方來，遺我雙鯉魚。呼兒烹鯉魚，中有尺素書。〈鄭玄禮記注曰：素，生帛也。〉長跪讀素書，書上竟何如？〈說文曰：跪，拜也。〉上有加餐食，下有長相憶。

文選考異

〈樂府三首注五言：案：此「古辭」下不當有「五言」二字，其三首每篇題下，當有之。茶陵本後二首正如此，前一首又誤移於上，亦非。袁本俱無，益非。〉

〈書上竟何如：袁本、茶陵本「上」作「中」，是也。〉

傷歌行
昭昭素月明，暉光燭我床。憂人不能寐，耿耿夜何長！〈毛詩曰：耿耿不寐，如有隱憂。〉微風吹閨闥，羅帷自飄颺。〈毛萇詩傳曰：闥，內門也。〉攬衣曳長帶，屣履下高堂。〈長門賦曰：屣履起而彷徨。〉東西安所之？徘徊以彷徨。春鳥飜南飛，翩翩獨翱翱。悲聲命儔匹，哀鳴傷我腸。感物懷所思，泣涕忽沾裳。佇立吐高吟，舒憤訴穹蒼。〈毛詩曰：佇立以泣。谷永與王譚書曰：抑於家不得舒憤。毛詩曰：靡有旅力，以念穹蒼。李巡爾雅注曰：仰視天形，穹隆而高，其色蒼蒼，故曰穹蒼。爾雅曰：穹蒼，蒼天也。〉

文選考異

〈昭昭素月明：袁本、茶陵本「月明」作「明月」，是也。陳云別本作「明月」。前月賦注、後何敬祖雜詩注引皆作「明月」，可證。〉

〈注「抑於家」：案：「抑」下當有「鬱」字。各本皆脫。此所引永傳文，漢書可證。〉

長歌行
〈崔豹古今注曰：長歌，言壽命長短定分，不妄求也。此上一篇似傷年命，而下一首直敘怨情。古詩曰：長歌正激烈。魏武帝燕歌行曰：短歌微吟不能長。傅玄豔歌行曰：咄來長歌續短歌。然行聲有長短，非言壽命也。〉

青青園中葵，朝露行日晞。〈毛詩曰：湛湛露斯，匪陽不晞。毛萇曰：晞，乾也。〉陽春布德澤，萬物生光暉。〈楚辭曰：恐死不見乎陽春。淮南子曰：光暉萬物。〉常恐秋節至，焜黃華橤衰。〈焜黃，色衰貌也，胡本切。〉百川東到海，何時復西歸？〈尚書大傳曰：百川赴東海。〉少壯不努力，老大乃傷悲。

文選考異

〈注「魏武帝燕歌行曰」：陳云「武」當作「文」，是也。各本皆誤。〉

〈焜黃華橤衰：袁本、茶陵本「橤」作「葉」，是也。下篇注引正作「葉」字。〉

怨歌行
〈五言歌錄曰：怨歌行，古辭。然言古者有此曲，而班婕妤擬之。婕妤，帝初即位，選入後宮。始為少使，俄而大幸，為婕妤，居增成舍。後趙飛燕寵盛，婕妤失寵，希復進見。成帝崩，婕妤充園陵，薨。〉

班婕妤

新裂齊紈素，皎潔如霜雪。〈漢書曰：罷齊三服官。李斐曰：紈素為冬服。范子曰：紈素出齊。荀悅曰：齊國獻紈素絹，天子為三官服也。〉裁為合歡扇，團團似明月。〈古詩曰：文綵雙鴛鴦，裁為合歡被。〉出入君懷袖，動搖微風發。〈蒼頡篇曰：懷，抱也。此謂蒙恩幸之時也。〉常恐秋節至，涼風奪炎熱。〈古長歌行曰：常恐秋節至，焜黃華葉衰。炎，熱氣也。〉棄捐篋笥中，恩情中道絕。

樂府二首
魏武帝〈魏志曰：太祖武皇帝，沛國譙人，姓曹，諱操，字孟德。少機警，有權數而任俠，舉孝廉為郎，遷南頓令，封魏王，文帝追謚曰武皇帝。〉

短歌行
對酒當歌，人生幾何！〈左氏傳曰：俟河之清，人壽幾何？〉譬如朝露，去日苦多。〈漢書，李陵謂蘇武曰：人生如朝露。〉慨當以慷，憂思難忘。何以解憂，唯有杜康。〈毛詩曰：微我無酒，以遨以遊。博物志曰：杜康作酒。王著與杜康絕交書曰：康字仲寧。或云皇帝時宰人，號酒泉太守。漢書，東方朔曰：臣聞消憂者，莫若酒也。〉青青子衿，悠悠我心。但為君故，沈吟至今。〈古詩曰：馳車整中帶，沈吟聊躑躅。〉呦呦鹿鳴，食野之苹。我有嘉賓，鼓瑟吹笙。〈毛詩小雅文也。苹，萍也。鹿得萍草，呦呦然而鳴，相呼而食，以興喜樂賓客，相招以盛禮也。鄭玄云：苹，藾蕭也。〉明明如月，何時可掇？憂從中來，不可斷絕。〈言月之不可掇，由憂之不可絕也。說文曰：掇，拾取也，豬劣切。〉越陌度阡，枉用相存。〈應劭風俗通曰：里語云：越陌度阡，更為客主。長門賦曰：孔雀集而相存。〉契闊談讌，心念舊恩。〈毛詩曰：死生契闊。漢書曰：張賀思念舊恩。〉月明星稀，烏鵲南飛。繞樹三匝，何枝可依？〈月明，已見上句。喻客子無所依託也。〉山不厭高，海不厭深。〈管子曰：海不辭水，故能成其大；山不辭土，故能成其高；明主不猒人，故能成其眾。〉周公吐哺，天下歸心。〈韓詩外傳曰：周公踐天子之位七年，成王封伯禽於魯。周公誡之曰：無以魯國驕士。吾，文王之子、武王之弟也，成王叔父也，又相天下，吾於天下亦不輕矣。然一沐三握髮，一飯三吐哺，猶恐失天下之士也。論語素王受命讖曰：河授圖，天下歸心。〉

文選考異

〈短歌行：茶陵本此下有「四言」二字。案：有者是也。袁本每題下盡無，皆非。〉

〈注「遷南頓令」：陳云「南頓」當作「頓丘」。案：所校是也。魏志武帝紀及裴注俱可證。各本皆誤。蓋東郡之頓丘也。〉

〈注「皇帝時宰人」：袁本、茶陵本「皇」作「黃」，是也。〉

〈但為君故沈吟至今袁本、茶陵本有校語云善無此二句。案：所見非也。此詩四句一換韻，「今」與「心」協，不容善獨無之，蓋亦脫正文共注一節，說具於前。尤延之知其誤，據五臣補正文，故此處有添改痕跡，但疑終失注耳。〉

〈注「月明已見上句」：袁本、茶陵本「見上」作「上四」。案：各本皆有誤也。疑當作「已下」，否則「月明」衍耳。〉

苦寒行
〈五言歌錄曰：苦寒行，古辭。〉

北上太行山，艱哉何巍巍！羊腸阪詰屈，車輪為之摧。〈呂氏春秋曰：天地之間，上有九山。何謂九山？曰太行羊腸。高誘曰：太行山在河內野王縣北也。羊腸，其山盤紆如羊腸，在太原晉陽北。高誘注淮南子曰：羊腸阪是太行孟門之限。然則阪在太行，山在晉陽也。〉樹木何蕭瑟，北風聲正悲。熊羆對我蹲，虎豹夾路啼。谿谷少人民，雪落何霏霏。〈毛詩曰：雨雪霏霏。〉延頸長歎息，遠行多所懷。〈呂氏春秋曰：天下莫不延頸舉踵也。〉我心何怫鬱，思欲一東歸。〈楚辭曰：怫鬱兮不陳。東歸，言望舊鄉也。〉水深橋梁絕，中路正徘徊。迷惑失故路，薄暮無宿栖。〈楊雄琴情英曰：當道獨居，暮無所宿。〉行行日已遠，人馬同時飢。檐囊行取薪，斧冰持作糜。〈莊子曰：檐囊而趨。〉悲彼東山詩，悠悠使我哀。〈毛詩曰：我徂東山，滔滔不歸。〉

文選考異

〈注「然則阪在太行」：案：「則」字不當有。各本皆衍。凡善注之「然」，即今人之「然則」，前後例如此，不知者誤添之。〉

樂府二首
魏文帝

燕歌行
〈七言歌錄曰：燕，地名，猶楚宛之類。此不言古辭，起自此也。他皆類此。〉

秋風蕭瑟天氣涼，草木搖落露為霜。〈楚辭曰：悲哉秋之為氣也，蕭瑟兮草木搖落而變衰。毛詩曰：蒹葭蒼蒼，白露為霜。〉群燕辭歸鴈南翔，念君客遊思斷腸。〈禮記曰：仲秋之月，鴻鴈來，玄鳥歸。鄭玄曰：玄鳥，燕也。楚辭曰：燕翩翩其辭歸。又曰：鴈雍雍而南遊。〉慊慊思歸戀故鄉，何為淹留寄佗方？〈鄭玄禮記注曰：慊，恨不滿之貌也，口簟切。〉賤妾煢煢守空房，〈煢，單也。〉憂來思君不敢忘，不覺淚下霑衣裳。〈古詩曰：淚下霑衣裳。〉援琴鳴絃發清商，短歌微吟不能長。〈宋玉風賦曰：臣援琴而鼓之。宋玉笛賦曰：吟清商，追流徵。〉明月皎皎照我床，星漢西流夜未央。〈古詩曰：明月何皎皎，照我羅床帷。毛詩曰：夜如何其，夜未央。〉牽牛織女遙相望，爾獨何辜限河梁。〈史記曰：牽牛為犧牲，其北織女。織女，天女孫也。曹植九詠注曰：牽牛為夫，織女為婦，織女、牽牛之星，各處一旁，七月七日得一會同矣。〉

文選考異

〈燕歌行：袁、茶陵二本此首在善哉行之後。案：蓋善、五臣次序不同，二本所用是五臣，而失著校語耳。〉

〈注「宋玉風賦」：案：「風」當作「諷」。各本皆偽。餘多不更出。〉

善哉行
〈四言歌錄曰：善哉行，古詞也。古出夏門行曰：善哉殊復善，絃歌樂我情。然善哉，歎美之辭也。〉

上山采薇，薄暮苦飢。〈毛詩曰：陟彼南山，言采其薇。楚辭曰：薄暮雷電歸何憂。古豔歌曰：居貧衣單薄，腸中常苦飢。〉谿谷多風，霜露沾衣。〈說苑曰：孺子不覺露之沾衣。〉野雉群雊，猴猿相追。〈毛詩曰：雉之朝雊。〉還望故鄉，鬱何壘壘。〈廣雅曰：壘，重也。〉高山有崖，林木有枝。憂來無方，人莫之知。〈言高山之有崖，林木之有枝，愚智同知之。今憂來仍無定方，而人皆莫能知之。說苑曰：莊辛謂襄成君曰：昔越人之歌曰：山有木兮木有枝，心悅君兮君不知。〉人生如寄，多憂何為。〈尸子曰：老萊子曰：人生天地之間，寄也。寄者，固也。楚辭曰：傷楚國之多憂。〉今我不樂，歲月如馳。〈毛詩曰：今我不樂，日月其除。〉湯湯川流，中有行舟。隨波迴轉，有似客遊。策我良馬，被我輕裘。〈毛詩曰：良馬四之。論語，子曰：赤之適齊也，乘肥馬，衣輕裘。〉載馳載驅，聊以忘憂。〈毛詩曰：載馳載驅，歸唁衛侯。楚辭曰：聊媮娛以忘憂。又毛詩曰：駕言出游，以寫我憂。〉

文選考異

〈注「寄者固也」：陳云「固」下脫「歸」字，是也。各本皆脫。餘屢引可證。〉

〈注「又毛詩曰」：茶陵本無「又」字，是也。袁本亦衍。〉

樂府四首
〈五言〉

曹子建

箜篌引
〈漢書曰：塞南越，禱祠太一、后土，作坎侯。坎，聲也。應劭曰：使樂人侯調作之，取其坎坎應節也。因以其姓號名曰坎侯。蘇林曰：作箜篌。〉

置酒高殿上，親友從我遊。〈漢書曰：過沛，置酒沛宮。又曰：賢大夫有肯從我遊者，吾能尊顯也。〉中廚辦豐膳，烹羊宰肥牛。〈鄭玄周禮注曰：膳之言善。今時美物曰珍。聲類曰：宰，治也。〉秦箏何慷慨，齊瑟和且柔。〈楚辭曰：挾秦箏而彈徵。史記，蘇秦說齊王曰：臨淄其民無不鼓瑟也。〉陽阿奏奇舞，京洛出名謳。〈漢書曰：孝成趙皇后，及壯屬陽阿主家，學歌舞。〉樂飲過三爵，緩帶傾庶羞。〈禮記曰：君子之飲酒也，一爵而色灑如，二爵而言言斯，三爵而油油以退。儀禮曰：上大夫庶羞二十品。〉主稱千金壽，賓奉萬年酬。〈史記曰：平原君以千金為魯仲連壽。毛詩曰：君子萬年，永錫祚胤。〉久要不可忘，薄終義所尤。〈論語曰：久要不忘平生之言，亦可以為成人矣。列子曰：或厚之於始，或薄之於終。〉謙謙君子德，磬折欲何求？〈周易曰：謙謙君子，卑以自牧。尚書大傳曰：諸侯來，受命周公，莫不磬折。〉驚風飄白日，光景馳西流。盛時不可再，百年忽我遒。生在華屋處，零落歸山丘。〈舞賦曰：耀華屋而熺洞房。古董逃行曰：年命冉冉，我遒零落，下歸山丘。毛萇詩傳曰：遒，終也。〉先民誰不死？知命亦何憂！〈左氏傳曰：子產曰：人誰不死。周易曰：樂天知命故不憂。〉

文選考異

〈箜篌引：案：上「五言」二字，當在此下，茶陵本亦誤倒。後三首每題下皆當有，茶陵本不誤。〉

〈注「吾能尊顯也」：陳云「也」，「之」誤，是也。各本皆偽。〉

美女篇
〈歌錄曰：美女篇，齊瑟行也。〉

美女妖且閑，采桑歧路間。〈說文曰：閑，雅也。上林賦曰：妖冶閑都。又曰：閑，幽閑也。〉柔條紛冉冉，葉落何翩翩。攘袖見素手，皓腕約金環。〈攘袖，卷袂也。環，釧也。〉頭上金爵釵，腰佩翠琅玕。〈釋名曰：爵釵，釵頭上施爵。尚書曰：厥貢惟球琳琅玕。〉明珠交玉體，珊瑚間木難。〈南方草物狀曰：珊瑚出大秦國，有洲在漲海中。廣雅曰：珊瑚，珠也。南越志曰：木難，金翅鳥沫所成，碧色珠也，大秦國珍之。〉羅衣何飄飄，輕裾隨風還。顧眄遺光采，長嘯氣若蘭。〈神女賦曰：吐芬芳其若蘭。〉行徒用息駕，休者以忘餐。〈慎子曰：毛廧、西施，衣以玄錫，則行者止。杜篤禊祝曰：懷秀女使不餐。〉借問女安居？乃在城南端。〈爾雅曰：安，止也。薛綜西京賦注曰：安，猶焉也。南端，城之正南門也。〉青樓臨大路，高門結重關。〈漢書，枚叔上書曰：游曲臺，臨大路。列子曰：虞氏，梁之富人，高樓臨大路。〉容華耀朝日，誰不希令顏。〈神女賦曰：耀乎若白日初出照屋梁。韓詩曰：東方之日兮，彼姝者子，在我室兮。薛君曰：詩人言所說者顏色盛也，言美如東方之日出也。〉媒氏何所營，玉帛不時安。〈周禮，有媒氏之職。爾雅曰：安，定也。〉佳人慕高義，求賢良獨難。〈楚辭曰：聞佳人兮召予。〉眾人何嗷嗷，安知彼所觀？盛年處房室，中夜起長歎。〈蘇武答李陵詩曰：低頭還自憐，盛年行已衰。蔡雍霖雨賦曰：中宵夜而嘆息。〉

文選考異

〈注「南方草物狀曰」：案：「物」當作「木」。各本皆誤。此嵇含所撰。〉

〈注「懷秀女」：案：「秀」當作「季」。各本皆偽。洛神賦注引不誤。〉

〈注「顏色盛也言美」：案：「也言」二字不當有。各本皆衍。前神女賦、秋胡詩，後日出東南隅行引皆不誤，可證也。〉

白馬篇
〈歌錄曰：白馬篇，齊瑟行也。〉

白馬飾金羈，連翩西北馳。〈古羅敷行曰：青絲繫馬尾，黃金絡馬頭。說文曰：羈，絡頭也。〉借問誰家子？幽并遊俠兒。〈幽、并，二州名。班固漢書贊曰：布衣遊俠，劇孟之徒也。〉少小去鄉邑，揚聲沙漠垂。〈幽通賦曰：雄朔野以揚聲。說文曰：漠，北方流沙也。〉宿昔秉良弓，楛矢何參差。〈墨子曰：良弓難張，然可以及高入深。家語，孔子曰：肅慎氏貢楛矢。〉控絃破左的，右發摧月支。〈班固漢書李廣述曰：控絃貫石，威動北鄰。毛詩曰：發彼有的。的，射質也。邯鄲淳藝經曰：馬射，左邊為月支三枚，馬蹄二枚。〉仰手接飛猱，俯身散馬蹄。〈凡物飛迎前射之曰接。猱，猿屬也。〉狡捷過猴猿，勇剽若豹螭。〈螭，猛獸也，已見西都賦。方言曰：剽，輕也。〉邊城多警急，胡虜數遷移。〈長楊賦曰：永無邊城之災。〉羽檄從北來，厲馬登高堤。長驅蹈匈奴，左顧凌鮮卑。〈漢書曰：匈奴，其先夏后氏之苗裔也。又曰：燕北有東胡山戎，或云鮮卑。蒼頡篇曰：凌，侵也。〉棄身鋒刃端，性命安可懷？父母且不顧，何言子與妻。〈鄭玄毛詩箋曰：顧，念也。〉名編壯士籍，不得中顧私。捐軀赴國難，視死忽如歸。〈呂氏春秋，管子云：平原廣城，車不結軌，士不旋踵。鼓之，三軍之士，視死若歸，臣不若王子城也。〉

文選考異

〈注「臣不若王子城也」：案：「也」當作「父」。各本皆誤。此所引呂氏春秋勿躬篇文。〉

名都篇
〈歌錄曰：名都篇，齊瑟行也。〉

名都多妖女，京洛出少年。〈王逸荔枝賦曰：宛、洛少年。〉寶劍直千金，被服光且鮮。〈史記曰：陸賈寶劍直千金。論衡曰：世稱利劍有千金之價。〉鬥雞東郊道，走馬長楸間。〈漢書，眭弘少時好鬥雞走馬。〉馳馳未能半，雙兔過我前。攬弓捷鳴鏑，長驅上南山。〈儀禮曰：司射搢三挾一。鄭玄曰：搢，插也，楚甲切。漢書曰：匈奴冒頓乃作為鳴鏑，習勒其騎射。音義曰：鏑，箭也，如今鳴箭也。〉左挽因右發，一縱兩禽連。〈鄭玄周禮注曰：凡鳥獸未孕曰禽也。毛萇詩傳曰：發矢曰縱。兩禽，雙兔也。〉餘巧未及展，仰手接飛鳶。〈毛詩曰：鳶飛戾天。鄭玄曰：鴟之屬也。〉觀者咸稱善，眾工歸我妍。〈舞賦曰：觀者稱麗。〉我歸宴平樂，美酒斗十千。〈平樂，觀名。〉膾鯉臇胎鰕，寒鱉炙熊蹯。〈毛詩曰：炮鱉膾鯉。蒼頡解詁曰：臇，少汁臛也，子兗切。鹽鐵論曰：煎魚切肝，羊淹雞寒。劉熙釋名曰：韓羊、韓雞，本出韓國所為。然寒與韓古字通也。左氏傳曰：宰夫臑熊蹯不孰。〉鳴儔嘯匹旅，列坐竟長筵。連翩擊鞠壤，巧捷惟萬端。〈漢書曰：霍去病在塞外，尚穿域踧鞠也。如淳曰：域，鞠室也。郭璞三蒼解詁曰：鞠，毛丸，可蹋戲。鞠，巨六切。史記曰：魏公子賓客辨士，說王萬端。〉白日西南馳，光景不可攀。雲散還城邑，清晨復來還。〈舞賦曰：駱驛而歸，雲散城邑。〉

文選考異

〈名都篇袁、茶陵二本此首在美女篇之後。案：蓋亦善、五臣次序不同。說見前。〉

〈馳馳未能半：茶陵本下「馳」字作「騁」。袁本亦作「馳馳」。案：馳，行也；馳馳，猶行行耳。「騁」字蓋後人改之。〉

〈注「搢插也」：袁本、茶陵本「插」作「捷」，是也。今儀禮釋文亦誤改「捷」為「插」，與此正同。〉

王明君詞
〈并序五言〉

石季倫〈臧榮緒晉書曰：石崇，字季倫，渤海人也。早有智慧，稍遷至衛尉。初，崇與賈謐善，謐既誅，趙王倫專任孫秀。崇有妓曰綠珠，秀使人求之，崇不許，秀勸倫殺崇，遂被害。〉

王明君者，本是王昭君，以觸文帝諱改焉。〈琴操曰：王昭君者，齊國王襄女也，年十七，獻元帝。臧榮緒晉書曰：文帝諱昭。〉匈奴盛，請婚於漢。元帝以後宮良家子昭君配焉。〈琴操曰：單于遣使請一女子，帝以昭君賜單于。漢書曰：詔采良家女也。〉昔公主嫁烏孫，令琵琶馬上作樂，以慰其道路之思。〈漢書曰：烏孫使使獻馬，願得尚公主，乃遣江都王建女為公主，以妻烏孫焉。〉其送明君，亦必爾也，其造新曲，多哀怨之聲，故敘之於紙云爾。

我本漢家子，將適單于庭。〈漢書曰：匈奴，歲正月，諸長小會單于庭祠。〉辭訣未及終，前驅已抗旌。〈曹子建應詔曰：前驅舉燧，後乘抗旌。〉僕御涕流離，轅馬悲且鳴。〈魏文帝柳賦曰：左右僕御已多亡。長門賦曰：涕流離而縱橫。李陵詩曰：轅馬顧悲鳴。〉哀鬱傷五內，泣淚濕朱纓。〈李陵詩曰：行行且自割，無令五內傷。沾纓，已見郭璞遊仙詩。〉行行日已遠，遂造匈奴城。〈魏文帝苦哉行曰：行行日已遠，人馬同時飢。〉延我於穹廬，加我閼氏名。漢書曰：烏孫公主作歌曰：吾家嫁我兮天一方，遠託異國兮烏孫王，穹廬為室兮𣃼為牆。音義曰：𣃼，帳也。蘇林曰：閼氏，音焉支，如漢皇后。殊類非所安，雖貴非所榮。〈殊類，異類也。李陵答蘇武書曰：但見異類。〉父子見陵辱，對之慚且驚。漢書曰：呼韓邪死，子雕陶莫皋立，為復系若�單于。復妻王昭君，生二女也。殺身良不易，默默以苟生。〈曹子建三良詩曰：殺身誠獨難。賈誼弔屈原曰：吁嗟默言。墨子曰：哀公迎孔子，席不端不坐，割不正不食。子路曰：何與陳、蔡異？孔子曰：曩與汝為苟生，今與汝為苟義也。〉苟生亦何聊，積思常憤盈。〈楚辭曰：蓄怨乎積思。王逸曰：結恨在心慮憤鬱。蔡琰詩曰：心吐思兮胸憤盈。〉願假飛鴻翼，乘之以遐征。〈魏文帝喜霽賦曰：思寄身於鴻鸞，舉六翮而輕飛。高誘呂氏春秋曰：征，飛也。〉飛鴻不我顧，佇立以屏營。〈毛詩曰：佇立以泣。國語，申胥曰：昔楚靈王獨行屏營。〉昔為匣中玉，今為糞上英。朝華不足歡，甘與秋草并。〈古詩曰：傷彼蕙蘭花，含英揚光輝。過時而不采，將隨秋草萎。說文曰：木槿，朝華暮落也。〉傳語後世人，遠嫁難為情。〈漢書，張禹曰：有愛女遠嫁為張掖太守蕭咸妻。〉

文選考異

〈注「臧榮緒晉書曰」下至「遂被害」：案：此一節注非善之舊。袁、茶陵二本皆并善入「銑曰」而如此耳。今無可考。〉

〈注「魏文帝苦哉行曰」：陳云「文」當作「武」，「哉」當作「寒」，是也。各本皆誤。〉

注「為復系若�單于」：案：「復」下當有「株」字，「系」當作「絫」。各本皆誤。此所引匈奴列傳文也。「�」作「鞮」，蓋別體字。

〈注「吁嗟默言」：陳云「言」當作「默」，是也。各本皆誤。〉

〈注「思寄身於鴻鸞」：袁本「鸞」作「鷰」，是也。茶陵本亦誤「鸞」。〉

〈注「高誘呂氏春秋曰」：陳云「秋」下脫「注」字，是也。各本皆脫。〉


Chinese text: This work was published before January 1, 1923, and is in the
public domain worldwide because the author died at least 100 years ago.
