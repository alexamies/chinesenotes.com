表下
為吳令謝詢求為諸孫置守冢人表
〈孫盛晉陽秋曰：謝詢，河東人，終於吳令。〉

主条目：為吳令謝詢求為諸孫置守冢人表
　　張士然〈孫盛晉陽秋曰：張悛，字士然，吳國人也。元康中，吳令謝詢表為孫氏置守冢人，悛為其父，詔從之。晉百官名曰：悛為太子庶子。〉

　　臣聞成湯革夏而封杞，武王入殷而建宋。〈尚書曰：乃爾先祖成湯，革夏駿命。漢書，酈生曰：昔湯放桀，封其後於杞。呂氏春秋曰：武王入殷，立成湯之後於宋。〉春秋征伐，則晉脩虞祀，燕祭齊廟。〈左氏傳曰：晉滅虢，遂襲虞，滅之。而修虞祀，歸其職貢於王。傅子曰：樂毅伐齊，遂下齊七十餘城，置吏，屬燕為郡，而修齊之宗廟。〉夫一國為一人興，先賢為後愚廢，〈成湯、夏禹賢興國，後桀、紂無道而失國。〉誠仁聖所哀悼而不忍也。故三王敦繼絕之德，春秋貴柔服之義。〈論語曰：繼絕世。柔服，已見劉琨勸進表。〉昔漢高受命，追存六國，凡諸絕祚，一時並祀。〈漢書曰：高祖撥亂，猶修祀六國。又詔曰：秦皇帝、楚隱王、魏安釐王、齊愍王、趙悼襄王皆絕亡後，其與秦始皇帝守冢三十家，趙及魏公子亡忌各五家，令視其冢，復亡與它事。〉親與項羽對爭存亡，逮羽之死，臨哭其喪。〈漢書，灌嬰斬項羽東城，漢王為發喪，哭臨而去。〉將以位嘗侔尊，力嘗均勢，雖功奪其成，而恩與其敗。且暴興疾顛，禮之若舊，〈班固漢書項羽贊曰：舜重瞳子，項羽又重瞳子，豈其苗裔邪？何其興之暴也！國語，單襄公曰：高位寔疾顛。〉殘戮之尸，乃以公葬。〈漢書曰：初，懷王封羽為魯公，乃以魯公禮葬羽於穀城。〉若使羽位承前緒，世有哲王，一朝力屈，全身從命，則楚廟不隳，有後可冀。

　　伏惟大晉，應天順民，武成止戈。〈應天順民，已見上。左氏傳：楚子謂潘黨曰：夫文止戈為武。〉西戎有即序之人，京邑開吳蜀之館，〈書曰：織皮崑崙、析支、渠、搜，西戎即敘。洛陽故宮名曰：馬市在城東，吳、蜀二主館與相連。〉興滅加乎萬國，繼絕接于百世。〈論語，子曰：興滅國，繼絕世。〉雖三五弘道，商周稱仁，洋洋之義，未足以喻。是以孫氏雖家失吳祚，而族蒙晉榮，子弟量才，比肩進取，懷金侯服，佩青千里，〈懷金，已見上謝平原內史表。佩青，已見上求通親親表。毛詩曰：侯服于周，天命靡常。東觀漢記，楊喬曰：臣伏念二千石典牧千里。〉當時受恩，多有過望。臣聞春雨潤木，自葉流根，鴟鴞恤功，愛子及室。〈毛詩曰：鴟鴞鴟鴞，既取我子，無毀我室。〉故天稱罔極之恩，聖有綢繆之惠。〈罔極，已見上求通親親表。毛詩曰：徹彼桑土，綢繆牖戶。〉

　　追惟吳偽武烈皇帝，〈吳志，孫堅，字文臺，吳郡人，蓋孫武後也。權既稱尊號，謚堅曰武烈皇帝。〉遭漢室之弱，值亂臣之強，首唱義兵，先眾犯難，破董卓於陽人，濟神器於甄井，〈吳志曰：堅屯梁東，為卓軍所攻，潰圍而出。堅復合戰於陽人，大破卓軍。漢書音義，韋昭曰：神器，天子璽符也。吳書曰：初，堅入洛，軍城南，甄官井上每旦有五色氣，舉軍驚怪莫敢汲。堅命人浚，探得漢傳國璽，文曰：受命于天，既壽永昌。方圓四寸，上紐交五龍，龍上一角缺。甄音真。〉威震群狡，名顯往朝。桓王才武，弱冠承業，〈吳志曰：孫策，字伯符，堅子也。權稱尊號，追謚策曰長沙桓王。〉招百越之士，奮鷹揚之勢，〈漢書曰：故衡山王芮從百越之兵以佐諸侯，誅暴秦。詩曰：維師尚父，時維鷹揚。〉西赴許都，將迎幼主，雖元勳未終，然至忠已著。〈吳志曰：曹公與袁紹相距於官渡，策陰謀襲許迎漢帝，未發，為故吳郡太守許貢客所殺。〉夫家積義勇之基，世傳扶危之業，進為徇漢之臣，退為開吳之主，而蒸嘗絕於三葉，園陵殘於薪采，〈為采薪者所踐毀也。〉臣竊悼之。

　　伏見吳平之初，明詔追錄先賢，欲封其墓，愚謂二君並宜應書。〈二君，堅、策也。〉故舉勞則力輸先代，論德則惠存江南，正刑則罪非晉寇，從坐則異世已輕。若列先賢之數，蒙詔書之恩，裁加表異，以寵亡靈，則人望克厭，誰不曰宜？二君私奴，多在墓側，今為平民。乞差五人，蠲其徭役，使四時修護頹毀，掃除塋壟，永以為常。

文選考異
注「尚書曰」：袁本、茶陵本「書」下有「王」字。
注「繼絕世」：袁本「世」下有「已見上文」四字，茶陵本無。案：此不當有「世」字，謂已於「三王敦繼絕之德」下引論語曰「繼絕世」也。茶陵本即複出，與此皆非。
注「懷金已見上謝平原內史表佩青已見上求通親親表」：袁本作「懷金佩青已見上文」八字。案：袁本非也。善第一卷注自言同卷再見者，並云「已見上文」。又云其異篇再見者，並云「已見某篇」。然則凡不合此例，皆失善舊。餘不具出。茶陵本盡改複出，益非。

讓中書令表
〈諸晉書並云讓中書監，此云令，恐語也。〉

主条目：讓中書令表
　　庾元規〈何法盛晉書潁川庾錄曰：亮字元規，為中書郎。肅祖欲使為中書監，上疏，肅祖納亮言，封永昌公。後遷司馬，錄尚書事，薨。〉

　　臣亮言：臣凡庸固陋，少無檢操。昔以中州多故，舊邦喪亂，〈中州為洛陽。庾氏，潁川人，近洛陽，故云中州舊邦。〉隨侍先臣，遠庇有道，爰客逃難，求食而已。〈何法盛晉書曰：亮父琛為會稽太守，亮少隨父會稽。又曰：中宗為鎮東將軍，鎮建鄴。論語，季康子以就有道。孔安國尚書序曰：逃難解散。〉不悟徼時之福，遭遇嘉運。先帝龍興，乘異常之顧，〈先帝，謂中宗，元帝也。尚書序曰：漢室龍興。〉既眷同國士，又申之婚姻。〈何法盛晉書曰：中宗欽亮名德，故申婚姻。又曰：中宗娉亮妹為皇太子妃。國士婚姻，已見懷舊賦。〉遂階親寵，累忝非服。弱冠濯纓，沐浴玄風，〈孟子曰：滄浪之水清兮，可以濯我纓。沐浴，已見上求自試表注。〉頻繁省闥，出總六軍。〈何法盛晉書曰，王敦表亮為中領軍。〉十餘年間，位超先達，無勞被遇，無與臣比。小人祿薄，福過災生，止足之分，臣所宜守。〈老子曰：知足不辱，知止不殆。〉而偷榮昧進，日爾一日，謗讟既集，上塵聖朝。始欲自聞，而先帝登遐，〈先帝，謂元帝也。登遐，已見上文。〉區區微誠，竟未上達。

　　陛下踐祚，聖政維新。〈臧榮緒晉書曰：明帝諱紹，字道幾，元帝太子也。禮曰：成王幼，不能蒞祚，周公作相，踐祚而治。詩曰：周雖舊邦，其命維新。〉宰輔賢明，庶寮咸允，康哉之歌，實在至公。〈康哉之歌，已見景福殿賦。仲長子昌言曰：人主臨之以至公，行之以至仁。〉而國恩不已，復以臣領中書。臣領中書，則示天下以私矣。何者？臣於陛下，后之兄也。〈王隱晉書曰：明穆皇后庾氏，字文君，琛第二女，生成帝。孫盛晉陽秋曰：庾亮，明穆皇后之兄也。〉姻婭之嫌，實與骨肉中表不同。雖太上至公，聖德無私，〈老子曰：太上下知有之。河上公曰：太上，謂太古無名之君也。無私，已見上求通親親表注。〉然世之喪道，有自來矣。悠悠六合，皆私其姻者也；人皆有私，則謂天下無公矣。是以前後二漢，咸以抑后黨安，進婚族危。向使西京七族，東京六姓，〈西京七族，已見西京賦。東京六姓：章德竇后、和熹鄧后，安思閻后、桓思竇后、順烈梁后、靈思何后。〉皆非姻黨，各以平進，縱不悉全，決不盡敗。今之盡敗，更由姻昵。臣歷觀庶姓在世，無黨於朝，無援於時，植根之本，輕也薄也；苟無大瑕，猶或見容。至於外戚，憑託天地，勢連四時，根援扶踈，重矣大矣。而財居權寵，四海側目，〈漢書曰：列侯宗室見郅都，側目而視也。〉事有不允，罪不容誅，身既招殃，國為之弊，其故何邪？直由婚媾之私，群情之所不能免，故率其所嫌而嫌之於國。是以疏附則信，姻進則疑，疑積於百姓之心，則禍成重闥之內矣。此皆往代成鑒，可為寒心者也！

　　夫萬物之所不通，聖賢因而不奪，冒親以求一才之用，未若防嫌以明公道。〈韓詩外傳曰：公道達而私門塞。〉今以臣之才，兼如此之嫌，而使內處心膂〈音呂〉，外揔兵權，〈尚書，穆王曰：今命汝作朕股肱心膂。賈逵國語注曰：膂，脊也。〉以此求治，未之聞也；以此招禍，可立待也。〈孫卿子曰：亂則危辱滅亡，可立而待也。〉雖陛下二相，明其愚款，〈二相，王敦、王導也。王隱晉書曰：王敦，字處仲，中宗時為大將軍，謀逆。肅祖以為丞相，不受。又曰：王導，字茂弘，中宗時為侍中。肅祖即位，敦平，進太保，不拜，後為丞相。〉朝士百寮，頗識其情，天下之人，何可門到戶說，使皆坦然邪！〈孝經曰：君子之教以孝，非家至而日見之。鄭玄曰：非門到戶至而見之。楚辭曰：眾不可戶說兮，孰云察予之中情？尚書序曰：坦然明白。〉夫富貴寵榮，臣所不能忘也；刑罰貧賤，臣所不能甘也。今恭命則愈，違命則苦，臣雖不達，何事背時違上，自貽患責邪！實仰覽殷鑒，量己知弊，〈毛詩曰：，殷鑒不遠，在夏后之世。〉身不足惜，為國取悔。是以悾悾，屢陳丹款，〈曹大家蟬賦曰：復丹款之未足，留滯恨乎天際也。〉而微誠淺薄，未垂察諒，憂惶屏營，不知所厝。〈屏營，已見上謝平原內史表。〉以臣今地，不可以進明矣；且違命已久，臣之罪又積矣。歸骸私門，以待刑書。〈漢書曰：彭宣上書，乞骸骨歸鄉里。私門，已見本篇注。尚書曰：哀矜折獄，明啟刑書。〉願陛下垂天地之鑒，察臣之愚，則雖死之日，猶生之年矣。

文選考異
注「何法盛晉書潁川庾錄曰」：袁本、茶陵本無「晉書」二字。
注「中州為洛陽」：陳云「為」，「謂」誤，是也。各本皆誤。
不悟徼時之福：袁本、茶陵本「徼」作「邀」。案：晉書作「徼」。此尤改之也。「邀」、「徼」古同字，恐選文自用「邀」，改之未必是。
乘異常之顧：袁本、茶陵本「乘」作「垂」。案：尤本誤，晉書亦是「垂」字。
注「孟子曰滄浪之水清兮」下至「已見上求自試表注」：袁本此二十四字作「濯纓及沐浴已見上文」九字。茶陵本複出。案：此各本皆失善舊。
注「桓思竇后順烈梁后」：何校乙「順烈梁后」於「桓思竇后」上，是也。各本皆倒。
可為寒心者也：袁本、茶陵本云「為」善作「謂」。案：此尤校改正之也。晉書作「謂」，誤與此同。
而使內處心膂：袁本、茶陵本云「處」，善作「劇」。案：此尤改之也。晉書作「處」。選文往往別有所出，不必全同耳。
注「音呂」：袁本、茶陵本作「膂音呂」三字，在注末。是也。

薦譙元彥表
〈孫盛晉陽秋曰：譙秀，字元彥，巴西人，譙周孫。性清，不交於俗。李雄盜蜀，安車徵秀，秀不應，躬耕山藪。桓溫平蜀反役，上表薦秀。〉

主条目：薦譙元彥表
　　桓元子〈何法盛晉書曰：桓溫，字元子，譙國人。為琅邪王文學，後進位大司馬，薨。〉

　　臣聞太朴既虧，則高尚之標顯；〈易曰：不事王侯，高尚其事。〉道喪時昏，則忠貞之義彰。〈道喪，已見江淹雜體詩。左氏傳，荀息曰：公家之利，知無不為，忠也；送往事居，耦俱無猜，貞也。〉故有洗耳投淵，以振玄邈之風；〈洗耳，許由也。琴操曰：堯大許由之志，禪為天子，由以其不善，乃臨河洗耳。莊子曰：舜以天下讓其友北人無擇，北人無擇曰：異哉，后之為人也，欲以其辱行慢我，吾羞見之。因自投清泠之淵。〉亦有秉心矯迹，以敦在三之節。〈國語曰：晉武公伐翼，殺哀侯，止欒子曰：苟無死矣，吾令子為上卿。辭曰：戍聞之，人生於三，事之如一：父生之，師教之，君食之。韋昭曰：三：君、父、師也。〉是故上代之君，莫不崇重斯軌，所以篤俗訓民，靜一流競。〈魏書，文帝令曰：樹德垂聲，崇化篤俗。〉伏惟大晉，應符御世，〈應符，已見上文。論語比考讖曰：聖王御世，河龍負卷舒圖。〉運無常通，時有屯蹇。神州丘墟，三方圯裂。〈神州，見吳都賦注。〉兔罝絕響於中林，白駒無聞於空谷。〈毛詩曰：肅肅兔罝，施于中林。鄭玄曰：兔罝之人能恭敬，則是賢者眾多也。又曰：皎皎白駒，在彼空谷，生芻一束，其人如玉。〉斯有識之所悼心，大雅之所嘆息者也。〈劉歆移書曰：有識之所歎愍。阮瑀為曹公與孫權書曰：大雅之人，不肯為此。〉

　　陛下聖德嗣興，方恢天緒。〈何法盛晉書曰：孝宗穆帝諱聃，字彭子，康帝崩，乃即位。〉臣昔奉役，有事西土，鯨鯢既懸，思宣大化。〈何法盛晉書曰：李勢盜蜀，溫伐勢，勢出軍戰于柞橋，軍敗，面縛請命。鯨鯢，喻李勢也。鯨鯢，已見上文謝眺八公山詩。〉訪諸故老，搜揚潛逸，庶武羅於羿浞之墟，想王蠋〈音蜀〉於亡齊之境。〈左氏傳，魏絳曰：昔后羿因夏人以代夏政，棄武羅、伯因、熊髡、尨圉而用寒浞。寒浞，伯明氏之讒子弟也。虞羿于田，以取其國家。杜預曰：四子皆羿之良臣也。史記曰：燕之初入齊，聞畫邑人王蠋賢，令軍中曰：環畫邑三十里毋入，以王蠋之故。已而使人謂蠋曰：齊人多高子之義，吾以為將，封子萬家。蠋固謝。燕人曰：子不聽，吾引三軍而屠畫邑。王蠋曰：忠臣不事二君，貞女不更二夫。齊王不聽吾諫，則退而耕於野。國既破亡，吾不能存；今又劫之以兵，為君將，是助桀為暴也。與其生無義，固不如享名。遂經其頸於樹枝，自奮絕脰而死。〉竊聞巴西譙秀，植操貞固，〈易曰：貞固足以幹事。〉抱德肥遯，揚清渭波。〈文子曰：養生以經世，抱德以終年，可謂體道矣。楚辭曰：淈其泥而揚其波。渭水，已見西征賦。〉于時皇極遘道消之會，群黎蹈顛沛之艱，〈道消顛沛，已見謝平原內史表。〉中華有顧瞻之哀，幽谷無遷喬之望。〈毛詩曰：顧瞻周道，中心怛兮。遷喬，已見劉琨答盧諶詩。〉凶命屢招，姦威仍逼，〈孫盛晉陽秋曰：李雄安車徵秀，雄叔父驤，驤子壽辟命，皆不應也。〉身寄虎吻，危同朝露。〈莊子，孔子曰：丘幾不免虎口哉。朝露，已見上求自試表。〉而能抗節玉立，誓不降辱，〈琴操，莊周歌曰：避世俟道，志潔如玉。論語，子曰：不降其志，不辱其身，伯夷、叔齊與！〉杜門絕迹，不面偽庭，進免龔勝亡身之禍，退無薛方詭對之譏。〈漢書曰：王莽既篡，遣使者奉璽書、太子師及祭酒印綬，安車駟馬迎龔勝。勝自知不見聽，即謂門人高暉曰：吾受漢室厚恩，無以報，今老矣，旦暮入地，誼豈以一身事二姓，下見故主哉！語畢，遂不復開口飲食，積十四日死，時年七十九矣。又曰：薛方，字子容。王莽以安車迎方，方因使者辭謝曰：堯、舜在上，下有巢、許；今明主方隆唐、虞之德，亦猶小臣欲守箕山之節也。使者以聞，莽說其言，不強致。說音悅。〉雖園綺之棲商洛，管寧之默遼海。〈漢書曰：園公、綺季當秦之世，避而入商洛深山。管寧、遼東，已見謝眺郡內登望詩。博物志，廉翻夢人謂己曰：余孤竹君之子，遼海漂吾棺槨也。〉方之於秀，殆無以過。于今西土，以為美談。〈西土，蜀也。〉

　　夫旌德禮賢，化道之所先；崇表殊節。聖喆之上務。方今六合未康，豺豕當路，遺黎偷薄，義聲弗聞，〈漢書曰：偷薄之政，自是滋矣。魏志，崔琰書諫文帝曰：盤遊滋侈，義聲不聞。〉益宜振起道義之徒，以敦流遯之弊。若秀蒙蒲帛之徵，〈漢書曰：武帝初即位，使使者束帛加璧，安車以蒲輪駕駟，迎申公也。〉足以鎮靜頹風，軌訓囂俗，〈魏文帝令曰：道薄於當年，風頹於百代。〉幽遐仰流，九服知化矣。〈周書曰：乃辨九服之國。〉

文選考異
注「性清」：袁本、茶陵本「清」作「靜」，是也。
注「左氏傳荀息曰」下至「貞也」：袁本此二十六字作「忠貞已見上文」六字。茶陵本複出，非。
注「洗耳許由也」下至「乃臨河洗耳」：袁本此二十八字作「洗耳已見上文」。茶陵本複出，非。
注「戍聞之」：茶陵本「戍」作「成」，是也。袁本亦誤「戍」。
注「兔罝之人能恭敬」：袁本、茶陵本「兔置」作「罝兔」，是也。
注「劉歆移書曰」：袁本無「書」字，是也。茶陵本亦衍。
注「已見上文謝眺八公山詩」：袁本無「文」字，是也。茶陵本複出，更非。
注「音蜀」：袁本、茶陵本作「蠋音蜀」三字，在注末，是也。
注「太子師及祭酒印綬」：陳云「及」，「友」誤，是也。各本皆誤。
注「不強致說音悅」：袁本、茶陵本「說音悅」三字作「之也」二字。
注「漢書曰」下至「深山」：袁本此十八字作「園綺已見上文」六字。茶陵本複出，非。

解尚書表
〈檀道鸞晉陽秋曰：桓玄僭位，仲文以佐命親貴。帝初反正，抗表自解。〉

主条目：解尚書表
　　殷仲文

　　臣聞洪波振壑，川無恬鱗；〈魏略，王脩奏記曰：涓流之水，無洪波之勢。七發曰：橫暴之極，魚鱉失勢，顛倒偃側也。〉驚飆拂野，林無靜柯。〈家語，吾丘曰：樹欲靜而風搖之。〉何者？勢弱則受制於巨力，質微則莫以自保。於理雖可得而言，於臣寔所敢喻。昔桓玄之世，誠復驅迫者眾，至於愚臣，罪實深矣。進不能見危授命，忘身殉國；〈論語，子張問士，子曰：見危致命，見利思義。司馬遷答任少卿書曰：李陵常思奮不顧身，以殉國家之急。〉退不能辭粟首陽，拂衣高謝。〈史記曰：伯夷、叔齊恥武王伐紂，義不食周粟。隱於首陽山。〉遂乃宴安昏寵，叨昧偽封，〈左傳曰：宴安酖毒，不可懷也。〉錫文篡事，曾無獨固。〈曾無固守之節，亦從於眾也。晉中興書曰：詔加桓玄為楚王，備九錫之禮。玄到姑熟，朝臣勸進，玄遂篡位。〉名義以之俱淪，情節自茲兼撓，宜其極法，以判忠邪。鎮軍臣裕，〈鎮軍，宋高祖也。〉匡復社稷，大弘善貸，〈馮衍與田邑書曰：左平山東，右匡社稷。老子曰：夫惟道善貸且成。〉佇一戮於微命，申三驅於大信，〈楚辭曰：蜂蛾微命力何固。三驅，已見東都賦。〉既惠之以首領，復引之以縶維。〈左氏傳，宋公曰：若以大夫之靈，得保首領以沒。縶維，已見上文。〉于時皇輿否隔，天人未泰，用忘進退，惟力是視。〈惟力是視，已見東京賦。〉是以僶俛從事，自同全人。〈毛詩曰：何有何無？僶俛求之。呂氏春秋曰：任天下而不強，此之謂全人。高誘曰：全人，全德之人，無虧闕也。〉今宸極反正，惟新告始，〈反正，已見謝靈運述祖德詩。惟新，已見庾元規讓中書令表。〉憲章既明，品物思舊。〈禮曰：仲尼憲章文武。品物，已見歎逝賦。〉臣亦胡顏之厚，可以顯居榮次？〈尚書曰：予心顏厚有忸怩。〉乞解所職，待罪私門。〈私門，已見上庾元規讓中書令表。〉違謝闕庭，乃心愧戀，謹拜表以聞。臣某云云。

文選考異
注「檀道鸞晉陽秋曰」：何校「晉」上添「續」字，陳同。各本皆脫。
於臣寔所敢喻：何校「寔」下添「非」字，云晉書有。陳云晉書為是。案：此似選文傳寫脫。
注「見利思義」：何校「利」改「得」，是也。各本皆誤。
注「左傳曰」下至「不可懷也」：袁本作「宴安已見上文。」茶陵本複出，非。
注「老子曰」下至「且成」：袁本作「善貸已見上文」。茶陵本複出，非。
為宋公至洛陽謁五陵表
〈晉書曰：義熙十二年，洛陽平，裕命修晉五陵，置守備。〉

主条目：為宋公至洛陽謁五陵表
　　傅季友

　　臣裕言：近振旅河湄，揚旍西邁，〈左氏傳，季文子曰：中國不振旅，蠻夷入伐。詩曰：居河之湄。〉將屆舊京，威懷司雍。〈威懷，已見潘岳關中詩。太康地記曰：司州，司隸校尉治，漢武帝初置，其界本西得梁州之地，今以三輔為雍州。〉河流遄疾，道阻且長，〈詩曰：溯洄從之，道阻且長。〉加以伊洛榛蕪，津塗久廢，〈蜀志，許靖與曹公書曰：袁術方命圮族，津塗四塞。〉伐木通逕，淹引時月。〈東觀漢記曰：岑彭伐樹木開道，直出黎丘。〉始以今月十二日，次故洛水浮橋。山川無改，城闕為墟，宮廟隳頓，鍾簴空列，觀宇之餘，鞠為禾黍，〈鞠為茂草，已見西征賦。毛詩序曰：過故宗廟宮室，盡為禾黍。〉廛里蕭條，雞犬罕音，〈蕭條，已見上西征賦。東觀漢記曰：北夷寇作，無雞鳴狗吠之聲。〉感舊永懷，痛心在目。〈劉琨答盧諶詩曰：哀我皇晉，痛心在目。〉以其月十五日，奉謁五陵。〈郭緣生述征記曰：北邙東則乾脯山，山西南晉文帝崇陽陵，陵西武帝峻陽陵，邙之東北宣帝高原陵、景帝峻平陵，邙之南則惠帝陵也。〉墳塋幽淪，百年荒翳，天衢開泰，情禮獲申，故老掩涕，三軍悽感，瞻拜之日，憤慨交集。行河南太守毛脩之等。〈沈約宋書曰：毛脩之，字敬文，滎陽人也。高祖將伐羌，為河南、河內二郡太守，戍洛陽。〉既開翦荊棘，繕修毀垣，〈左氏傳，戎子駒支曰：驅其狐狸，翦其荊棘。西京賦曰：步毀垣而延嵜。〉職司既備，蕃衛如舊。伏惟聖懷，遠慕兼慰，不勝下情。謹遣傳詔殿中中郎臣某奉表以聞。

文選考異
注「其界本西得梁州之地」：案：「梁」當作「雍」。晉書地理志，司州其界西得雍州之京兆、馮翊、扶風三郡，可證。各本皆誤。

為宋公求加贈劉前軍表
〈沈約宋書曰：劉穆之，字道沖，東莞人，為前將軍，卒，追贈儀同三司。高祖又表於天子，於是重贈侍中、司徒，封南昌縣侯。〉

主条目：為宋公求加贈劉前軍表
　　傅季友

　　臣聞崇賢旌善，王教所先，〈王隱晉書，衛瓘上言曰：崇賢舉善而教用彰。謝承後漢書曰：滕延拜京兆尹，旌善為務。〉念功簡勞，義深追遠。〈尚書，禹曰：惟帝念功。論語曰：慎終追遠，民德歸厚矣。〉故司勳秉策，在勤必記，〈周禮曰：凡有功者，銘書於王之太常。〉德之休明，沒而彌著。〈左氏傳，王孫滿曰：德之休明。〉故尚書左僕射、前軍將軍臣穆之，爰自布衣，恊佐義始，〈裴子野宋略曰：高祖潛謀匡復，署穆之主簿，委以腹心。〉內竭謀猷，外勤庶政，〈尚書曰：爾有嘉謀嘉猷，則入告爾后于內。又曰：庶政惟和，萬邦咸寧。〉密勿軍國，心力俱盡。〈韓詩曰：密勿同心，不宜有怒。密勿，僶俛也。〉及登庸朝右，尹司京畿，〈沈約宋書曰：穆之為尚書左僕射。又曰：加丹陽尹。尚書曰：若時登庸。〉敷讚百揆，翼新大猷。〈尚書曰：納于百揆。毛詩曰：匪大猷是經，惟邇言是聽。〉頃戎車遠役，居中作捍，〈沈約宋書曰：高祖北伐，轉穆之左僕射，甲仗五十人，入居東城。毛詩曰：左旋右抽，中軍作好。鄭玄曰：居軍中為容好也。〉撫寧之勳，實洽朝野，識量局致，棟幹之器也。〈蜀志曰：文帝察黃權有局量。易曰：棟隆之吉，不橈于下也。〉方宣讚盛化，緝隆聖世，志績未究，遠邇悼心。皇恩褒述，班同三事，〈蜀志曰：偉度姓胡，為諸葛亮主簿，故見褒述。尚書曰：三事大夫，敬爾有官。〉榮哀既備，寵靈已泰。〈論語，子貢曰：夫子其生也榮，其死也哀。寵靈，已見江淹雜體詩。〉

　　臣伏思尋：自義熙草創，艱患未弭，〈王隱晉書曰：義熙，安帝年號。國語，太子曰：天禍至于今未弭乎？〉外虞既殷，內難亦荐，〈沈約宋書曰：義熙五年，慕容超數為邊患，公抗表北伐。公之北伐也，徐道覆乃有闚閫之志，勸盧循承虛而下，循從之。公羊傳曰：君子避內難，不避外難。〉時屯世故，靡有寧歲。〈周易曰：屯，剛柔始交而難生。又曰：屯，難也。潘正叔迎大駕詩曰：世故尚未夷。國語，姜氏告於公子曰：子之行，晉無寧歲。〉臣以寡劣，負荷國重，實賴穆之匡翼之勳。豈惟讜言嘉謀，溢于民聽。若乃忠規密謨，潛慮帷幕，造膝詭辭，莫見其際。〈穀梁傳曰：士造辟而言，詭辭而出。范甯曰：辟，君也。詭辭而出，不以實告人也。風俗通曰：禮諫有五，諷為上。故入則造膝，出則詭辭。禮曰：善則稱君，過則稱己。王隱晉書曰：樂廣任誠保素，莫見其際。〉事隔於皇朝，功隱於視聽者，不可勝記。所以陳力一紀，遂克有成，〈國語，孤偃曰：畜力一紀，可以遠矣。又舅犯曰：若克有成，晉之柔嘉是甘。〉出征入輔，幸不辱命。微夫人之左右，未有寧濟其事者矣。〈左氏傳，重耳曰：微夫人力之不及此。爾雅曰：左右，助也。寧濟，已見曹植責躬詩。〉履謙居寡，守之彌固。〈易曰：九三，勞謙君子有終吉。王弼曰：履，得其位也。〉每議及封爵，輒深自抑絕，所以勳高當年，而茅土弗及。〈三輔決錄曰：茂陵馬氏，代襲茅土。〉撫事永念，胡寧可昧？謂宜加贈正司，追甄土宇，俾忠貞之烈，不泯於身後；大賚所及，永秩於善人。〈論語曰：周有大賚，善人是富。〉

　　臣契闊屯夷，旋觀終始，金蘭之分，義深情感。〈易曰：二人同心，其利斷金；同心之言，其臭如蘭。〉是以獻其乃懷，布之朝聽。所啟上，合請付外詳議。

文選考異
注「左氏傳」下至「德之休明」：袁本作「休明已見上文」。茶陵本複出，非。
注「尚書曰爾有嘉謀嘉猷」：袁本、茶陵本「曰」上有「王」字。
注「尚書曰納于百揆」：袁本作「百揆已見上文」。茶陵本複出，非。
注「易曰」下至「其臭如蘭」：袁本作「金蘭已見上文」。茶陵本複出，非。

為齊明帝讓宣城郡公第一表
〈蕭子顯齊書曰：明皇帝，始安貞王道生子。初，太祖封西昌侯。廢鬱林王，海陵王封宣城郡公也。〉

{{Main|為齊明帝讓宣城郡公第一表]]

　　任彥昇

　　臣鸞言：被臺司召，以臣為侍中、中書監、驃騎大將軍、開府儀同三司、楊州刺史、錄尚書事，封宣城郡開國公，食邑三千戶，加兵五千人。臣本庸才，智力淺短。〈毋丘儉表曰：禹、镨之朝，不畜庸才。東觀漢記，李通上疏曰：臣經術短淺，智能空薄。〉太祖高皇帝篤猶子之愛，降家人之慈，〈蕭子顯齊書，太祖高皇帝諱道成，道生即太祖之弟也。禮記曰：兄弟之子，猶子也，蓋引而進之。漢書曰：齊悼惠王肥，孝惠二年入朝。帝與齊王燕飲太后前，置齊王上坐，如家人禮。〉世祖武帝情等布衣，寄深同氣，〈蕭子顯齊書曰：世祖武皇帝諱賾，字宣遠，太祖長子。晉中興書，庾亮上疏曰：先帝謬顧，情同布衣。曹植求自試表曰：與國分形同氣，憂患共之。〉武皇大漸，實奉話言。〈尚書，王曰：嗚呼，疾大漸惟幾。毛詩曰：其惟哲人，告之話言。〉雖自見之明，庸近所蔽，〈韓子曰：楚莊王欲伐越，莊子曰：伐越何也？王曰：以政亂兵弱。莊子曰：臣患知之如目見百步之外，不能自見其頰，故曰自見之謂明。〉愚夫一至，偶識量己。〈劉劭人物志曰：一至謂之偏材。偏材，小雅之質也。爾雅曰：偶，遇也。郭璞曰：偶爾值也。庾元規表曰：仰覽殷鑑，量己知弊。〉實不忍自固於綴衣之辰，拒違於玉几之側。〈尚書顧命曰：出綴衣於庭，越翼日王崩。玉几，見下句。〉遂荷顧託，導揚末命。〈又曰：后憑玉几，導揚末命。〉雖嗣君棄常，獲罪宣德，〈嗣君，謂鬱林王也，為宣太后所廢。左傳，申繻曰：人棄常而妖興。漢書曰：太后召昌邑王賀，賀曰：我安得罪而召我哉？〉王室不造，職臣之由。〈不造，已見嵇康幽憤詩。職汝之由，已見王仲宣贈文叔良詩。〉何者？親則東牟，任惟愽陸，〈漢書曰：齊悼惠王子興居為東牟侯。又曰：武帝遺詔封博陸侯。〉徒懷子孟社稷之對，何救昌邑爭臣之譏？〈漢書，霍光奏曰：昌邑王賀不可以承天緒，當廢。皇太后詔可。王曰：聞天子有爭臣七人，雖無道，不失天下。光謝曰：王行自絕於天，臣寧負王，不負社稷。〉四海之議，於何逃責？且陵土未乾，訓誓在耳，〈曹植求自試表曰：墳土未乾，而身名並滅。左傳，晉穆嬴曰：今君雖終，言猶在耳。〉家國之事，一至於斯，〈謂鬱林猖蹶顛躓也。孫盛晉陽春秋曰：郤超假還東，簡文帝謂之曰：致意尊公：家國之事，遂至於此。〉非臣之尤，誰任其咎？〈毛詩曰：發言盈庭，誰敢執其咎。〉將何以肅拜高寢，虔奉武園？〈寢廟，已見吳都賦。園陵，已見上張士然表。〉悼心失圖，泣血待旦。〈左傳，楚薳啟彊曰：孤與二三臣悼心失圖。尚書曰：先王昧爽，坐以待旦。〉寧容復徼榮於家恥，宴安於國危？〈晉中興書曰：卞壼表曰：豈敢干祿位以徼時榮乎？宴安，已見上解尚書表。〉

　　驃騎上將之元勳，神州儀刑之列岳，〈漢書曰：霍去病征匈奴，有絕漠之勳，始置驃騎將軍，位在三公上。班固衛青述白：長平桓桓，上將之元。神州，已見上薦譙元彥表。鄭氏毛詩箋曰：儀則，刑法也。〉尚書古稱司會，中書實管王言。〈周禮曰：司會，中大夫二人。鄭玄曰：司會主天下之事，若今之尚書耳。沈約宋書曰：置祕書令，典尚書奏事。文帝黃初初，改為中書令。〉且虛飾寵章，委成禦侮，〈王隱晉書曰：武帝詔山濤曰：勿復為虛飾之煩。詩曰：予曰有禦侮。〉臣知不愜，物誰謂宜？但命輕鴻毛，責重山岳，〈戰國策唐雎謂楚王曰：國權輕於鴻毛，而積禍重於山岳。陽泉養性賦曰：況性命之幾微，如鴻毛之漂輕。毋丘儉之遼東詩曰：憂責重山岳，誰能為我檐。〉存沒同歸，毀譽一貫，〈莊子曰：哀公曰：何謂材命？仲尼曰：存亡毀譽，是事之變。吳志，周魴與曹休書曰：志行雖微，存沒一節。周易曰：殊途而同歸。書曰：為善不同，同歸于治。莊子，老聃曰：彼以死生為一條，以可不可為一貫也。〉辭一官不減身累，增一職已黷朝經，〈七略曰：位累我躬。賈逵國語注曰：黷慢朝經也。家語，孔子曰：治天下國家有九經，其所以行者一也。〉便當自同體國，不為飾讓。〈穀梁傳曰：大夫，國體也。何休曰：君之卿佐，是謂股肱，故曰國體。孫皓詔紀陟曰：故特任使，莫復飾讓。〉至於功均一匡，賞同千室，〈論語，孔子曰：管仲相桓公，一匡天下。左傳曰：晉侯滅赤狄潞氏，晉侯賞桓子狄臣千室。〉光宅近甸，奄有全邦，〈光宅，已見吳都賦。謝承後漢書曰：周防及守近甸，嘉瑞表應。毛詩曰：奄有龜蒙。漢書，淮南王上書曰：淮南全國之時。〉殞越為期，不敢聞命。〈左傳，齊侯對宰孔曰：小白恐殞越于下。〉亦願曲留降鑒，即垂順許，鉅平之懇誠必固，永昌之丹慊獲申。〈鉅平、羊祜、永昌、庾亮，並見上表。〉乃知君臣之道，綽有餘裕。〈孟子曰：欲為君，盡君道，□欲為臣，盡臣道。又曰：吾聞之也，有官守者，不得其職則去；有言責者，不得其言則去。我無官守，我無言責，則吾進退豈不綽綽然有餘裕哉！〉苟曰易昭，敢守難奪。故可庶心弘議，酌己親物者矣。不勝荷懼屏營之誠，謹附某官某甲，奉表以聞。臣諱誠惶誠恐。

文選考異
注「道生即太祖之弟也」：陳云「弟」當作「兄」，是也。各本皆誤。南齊書本傳可證。
注「又曰后憑玉几」：袁本、茶陵本「又」字作「尚書顧命」四字。
注「左傳晉穆嬴曰」：袁本、茶陵本「左」下有「氏」字。
注「孫盛晉陽春秋曰」：袁本無「春」字，是也。茶陵本亦衍。
注「郤超假還東」：何校「郤」改「郗」，陳同，是也。各本皆誤。
注「左傳楚薳啟彊曰」：案：「左下」當有「氏」字，「彊」當作「疆」。各本皆脫誤。
注「神州已見上」下至「刑法也」：袁本此二十一字作「神州儀刑已見上文」八字。茶陵本複出。非。
注「勿復為虛飾之煩」：袁本、茶陵本「之煩」二字作「也」字。
注「黷慢朝經也」：案：「朝經」二字不當有。各本皆衍。
注「左傳」下至「恐殞越于下」：袁本作「殞越已見上文」。茶陵本複出，非。
注「盡君道□」：袁本、茶陵本「盡」上有「則」字，下句同。案：此尤校改去之耳。

為范尚書讓吏部封侯第一表
〈范雲，字彥龍，與梁武同事齊竟陵王，為八友，又與雲住處相近，更增親密。及為天子，以為吏部尚書，甚敬雲，嘗語其二弟曰：我昔與雲情同昆弟，汝當為我呼雲為兄。〉

主条目：為范尚書讓吏部封侯第一表
　　任彥昇

　　臣雲言：被尚書召，以臣為散騎常侍、吏部尚書，封霄城縣開國侯，食邑千戶。奉命震驚，心顏無措，臣雲頓首頓首，死罪死罪。臣素門凡流，輪翮無取，〈張載贈棗子琰詩曰：輶車運在輪，飛骨須六翮。〉進謝中庸，退慙狂狷。〈禮記，仲尼曰：君子中庸，小人反中庸。論語，子曰：狂者進取，狷者有所不為也。〉固嘗鑽厲求學，而一經不治；〈漢書曰：韋賢少子玄成，復以明經歷位至丞相。故鄒、魯諺曰：遺子黃金滿籯，不如一經。〉篆刻為文，而三冬靡就。〈法言曰：童子彫蟲篆刻。漢書，東方朔上書曰：臣朔學書三冬，文史足用。〉負書燕魏，空殫菽粟；〈戰國策曰：蘇秦說秦王，書十上而說不納。去秦而歸，負書檐囊。孟子曰：聖人之治天下，使菽粟如水火。〉躡屩〈腳〉齊楚，徒失貧賤。〈史記曰：虞卿躡蹻檐簦，說趙孝成王。徐廣曰：蹻，草履也。韓詩外傳曰：田子方謂魏太子曰：貧賤可以驕人矣，志不得，則受履而適秦、楚耳，安往而不得吾貧賤乎？〉既而分虎出守，以囊被見嗤；〈漢書，文紀曰：初與郡守為銅虎符。漢書曰：王陽父子皆好車馬衣服，其自奉養極為鮮明。及遷徙去處，所載不過囊衣爾。〉持斧作牧，以薏苡興謗。〈漢書曰：暴勝之持斧逐捕盜賊。周禮曰：八命作牧，范曄後漢書曰：吳祐父恢，為南海太守，欲殺青簡以寫經書。祐諫曰：今大人踰越五嶺，遠在海濱，其俗誠陋，然舊多珍怪，上為國家所疑，下為權戚所望。此書若成，則載之兼兩。昔馬援以薏苡興謗，王陽以衣囊徼名，嫌疑之間，誠先賢所慎也。〉赭衣為虜，見獄吏之尊；〈漢書，賈山上書曰：秦赭衣半道，群盜滿山。又曰：人有上書告周勃欲反，下廷尉。勃恐，不知致辭。勃以千金與獄吏，獄吏乃書牘背示之曰：以公主為證。勃既出，曰：吾嘗將百萬軍，然安知獄吏之貴也！〉除名為民，知井臼之逸。〈□孫盛晉陽秋曰：劉弘顧望，除名為民。東觀漢記曰：馮敬通廢於家，娶北地任氏女為妻，忌，不得畜媵妾兒女，常自操井臼也。〉百年上壽，既曰徒然。〈莊子，盜跖謂孔子曰：人上壽百歲，中壽八十。〉如其誠說，亦以過半。亂離斯瘼，欲以安歸。〈毛詩曰：亂離瘼矣，爰其適歸。薛君曰：瘼，散也。〉閉門荒郊，再離寒暑。〈閉門，已見恨賦。毛詩曰：載離寒暑。〉兼以東皋數畝，控帶朝夕，〈秋興賦曰：耕東皋之沃壤，輸黍稷之餘稅。朝夕，已見江賦。〉關外一區，悵望鍾阜。〈漢書，楊僕上書曰：恥為關外人。又曰：楊雄有宅一區。蔡邕詩序曰：暮宿河南悵望。許慎曰：鍾山北陸，無日之地。〉雖室無趙女，而門多好事；〈楊惲與孫會宗書曰：婦，趙女也，雅善鼓瑟。漢書曰：楊雄素貧，嗜酒，人希至其門。時有好事者，載酒肴從遊學。〉祿微賜金，而懽同娛老。〈賜金娛老，謂疏廣也，已見張景陽詠史詩。〉折芰燔枯，此焉自足。〈謝承後漢書曰：鄭敬，字次都，釣魚大澤，折芰而坐，以蒲薦肉，瓠瓢盈酒，琴書自樂。焚枯，已見應璩百一詩。〉

　　陛下應期萬世，接統千祀，〈莊子曰：萬世之後，而遇大聖，知其解者，是旦暮遇之也。漢書，司馬談曰：今天子接千歲之統。〉三千景附，八百不謀。〈周書曰：湯放桀而歸於亳，三千諸侯大會，然後即天子之位。又曰：武王將渡河，中流，白魚入于王舟，王俯取出，涘以祭。不謀同辭，不期同時，一朝會武王於郊下者八百諸侯。〉臣釁等離心，功慙同德，〈尚書，武王曰：受有億兆夷人，離心離德，予有亂臣十人，同心同德。〉泥首在顏，輿棺未毀。〈張溫表曰：臨去武昌，庶得泥首闕下。輿棺，即輿櫬也，已見潘安仁贈陸機詩。〉締構草昧，敢叨天功，〈締構，見魏都賦。易曰：天造草昧。鄭玄曰：草，草創也。昧，爽也。左氏傳，介之推曰：竊人之財，猶謂之盜；況貪天之功，以為己力。〉獄訟謳謌，示民同志。〈獄訟謳歌，已見劉越石勸進表。〉而隆器大名，一朝揔集，〈莊子曰：語大功，立大名，此朝廷之士也。左傳，仲尼曰：惟名與器，不可以假人。〉顧己反躬，何以臻此？正當以接閈白水，列宅舊豐，〈光武居白水，已見南都賦。東觀漢記曰：吳漢，南陽人也，為人質厚少文。上以其南陽人，故親之。漢書曰：盧綰，豐人也，與高祖同里。蕭、曹等特以事見禮，至其親幸，莫及綰也。〉忘捨講之尤，存諸公之費，〈東觀漢記曰：初，上學長安時，過朱祐，祐嘗留上，須講竟，乃談話。及帝登位，車駕幸祐第，問：主人得無去我講乎？祐曰：不敢。又曰：上初學長安，南陽大人賢者往來長安，為之邸閤稽疑。資用乏，與同舍生韓子合錢買驢，令從者僦以給諸公費。〉俯拾青紫，豈待明經。〈漢書，夏侯勝曰：士病不明經，苟明，其取青紫如俛拾地芥。〉

　　臣雲頓首頓首，死罪死罪。夫銓衡之重，關諸隆替，〈陸機顧譚誄曰：遷吏部尚書，才長於銓衡而綜核人物。〉遠惟則哲，在帝猶難。〈尚書，咎繇曰：在知人。禹曰：咸若時惟帝其難之。知人則哲，能官人。〉漢魏已降，達識繼軌，雅俗所歸，惟稱許郭。〈孫綽子，或問雅俗曰：判風流，正位分，涇渭殊流，雅鄭異調，題帖分明，標榜可觀，斯謂之雅俗矣。范曄後漢書曰：郭泰，字林宗，性明知人，好獎訓士類，其獎拔士人，皆如所鑒。又曰：許劭，字子將，少峻名節，好獎人倫，多所賞識。故天下言拔士者咸稱許、郭。〉拔十得五，尚曰比肩。〈習鑿齒襄陽耆舊傳記曰：龐統為郡功曹，性好人倫，每所稱述，多過其中。時人怪問之，統曰：方欲興長道業，不美其談，即聲名不足慕企，即為善者少。今拔十失五，猶得其半，而可以崇邁世教，使有志自厲。不亦可乎！戰國策曰：淳于髡一日而見七人。宣王曰：寡人聞千里一士，是比肩而至也。今子一朝而見七人，不亦眾乎！〉其餘得失未聞，偶察童幼，天機暫發，顧無足算。〈魏志曰：王脩識高柔於弱冠，異王基於童幼。天機，已見文賦。論語曰：斗筲之人，何足算也。〉在魏則毛玠公方，居晉則山濤識量，〈魏志曰：毛玠，字孝先，陳留人也，為尚書僕射，典選舉。先賢行狀曰：玠雅量公正。魏氏春秋曰：山濤為選曹郎，遷尚書。〉以臣況之，一何遼落！〈世說，袁彥伯曰：江山遼落，居然有萬里勢。〉齊季陵遲，官方淆亂，〈毛詩序曰：禮義陵遲。莊子曰：是非之塗，森然淆亂。〉鴻都不綱，西園成市，〈華嶠後漢書曰：元和元年，置鴻都門學，其諸生皆敕州郡三公舉用辟召，或出為刺史太守，入為尚書侍中，乃有封侯賜爵者，士君子皆恥與為列焉。漢記曰：靈帝即位，太后臨朝，於西園賣官，自關內侯以下入錢各有差。〉金章有盈笥之談，華貂深不足之歎。〈金章、盈笥，未詳。虞預晉錄曰：趙王倫篡位，時侍中常侍九十七人。每朝，小人滿庭，貂蟬半座。時人謠曰：貂不足，狗尾續。〉草創惟始，義存改作，恭己南面，責成斯在。〈論語，子曰：舜夫何為哉，恭己正南面而已。淮南子曰：人主之術，責成而不勞。〉豈宜妄加寵私，以乏王事，附蟬之飾，空成寵章。〈董巴輿服志曰：侍中、中常侍冠武弁大冠，加金鐺，附蟬為文。〉求之公私，授受交失。

　　近世侯者，功緒參差：或足食關中，或成軍河內，〈漢書曰：蕭何以丞相留收巴蜀，使給軍食。漢王擊楚，何守關中，後為酇侯。范曄後漢書曰：上拜寇恂河內太守。上謂恂曰：河內完富，吾將因是而起。昔高祖留蕭何鎮關中，今吾委公以河內。後封雍奴侯。〉或制勝帷幄，或門人加親，〈漢書，高祖曰：夫運籌於帷帳之中，決勝千里之外，吾不如子房，可封留侯。東觀漢記曰：拜前將軍鄧禹為大司徒，制曰：孔子曰：自吾有回也，門人日以親。封禹為酇侯。〉或與時抑揚，或隱若敵國，〈班固漢書叔孫通述曰：叔孫奉常，與時抑揚；稅介免冑，禮義是創。通為稷嗣君也。東觀漢記曰：吳漢自初從征伐，兵有不利，軍營不如意，漢常獨繕檠弓戟。上時令人視吳公□何為，還言方作攻具，上曰：差強人意，隱若一敵國矣。封漢廣平侯。〉或策定禁中，或功成野戰，〈東觀漢記曰：殤帝崩，惟安帝宜承大統，車騎將軍鄧騭定策禁中，封騭為上蔡侯。漢書，鄂千秋曰：曹參有野戰略地之功，此特一時之事。又曰：賜參爵列侯，食邑平陽。〉或盛德如卓茂，或師道如桓榮，〈東觀漢記曰：卓茂，字子容，南陽人也。漢官儀注曰：世祖中興，特擢盛德南陽卓茂為太傅，封宣德侯。東觀漢記曰：桓榮，字春卿，沛國人也。治歐陽尚書，事九江朱文剛，窮極師道，賜榮爵關內侯。〉或四姓侍祠，已無足紀，〈應劭漢官典職曰：四姓侍祠侯。顏氏家訓曰：漢明帝時，外戚有樊氏、郭氏、陰氏、馬氏，是為四姓，謂之小侯者，或以侍祠非列侯，故曰小侯。〉五侯外戚，且非舊章。〈漢書曰：成帝昔封舅王譚、王立、王根、王逢時、王商為列侯。五人同日封，故世謂之五侯。〉而臣之所附，惟在恩澤。〈漢書恩澤侯表曰：公孫弘自海瀕而登宰相，寵以列侯之爵。〉既義異疇庸，實榮乖儒者。〈陸機高祖功臣頌曰：帝疇爾庸，後嗣是膺。〉雖小人貪幸，豈獨無心。

　　臣本自諸生，家承素業，〈東觀漢記，相者謂班超曰：祭酒布衣諸生耳。董仲舒不遇賦曰：若不反身於素業，莫隨世而轉輪。〉門無富貴，易農而仕。〈東方朔戒子書曰：飽食安步，以仕易農。〉乃祖玄平，道風秀世，〈晉中興書曰：范汪，字玄平，善言玄理，為吏部郎，徙吏部尚書，徐、兗二州刺史。〉爰在中興，儀刑多士〈中興，謂元帝也。〉位裁元凱，任止牧伯。〈尚書，即古元凱也；刺史，即古牧伯也。左傳，太史克曰：昔高陽氏有才子八人：蒼舒、隤夋、檮戭、大臨、尨降、庭堅、仲容、叔達，謂之八凱；高辛氏有才子八人：伯奮、仲堪、叔獻、季仲、伯虎、仲熊、叔豹、季貍，謂之八元。〉高祖少連，夙秉高尚，〈王僧孺范氏譜曰：汪生少連。〉所富者義，所乏者時，〈富義謂段干木，已見魏都賦。漢書，文帝曰：惜李廣不逢時。〉薄宦東朝，謝病下邑。〈王僧孺范氏譜曰：少連，太子舍人，餘杭令。〉先志不忘，愚臣是庶。且去歲冬初，國學之老博士耳，今茲首夏，將亞冢司，〈劉璠梁典曰：齊永元初，雲為廣州刺史，因廢家居。久之，為國子博士。梁書曰：天監元年，雲遷散騎常侍，吏部尚書。〉雖千秋之一日九遷，荀爽之十旬遠至，〈東觀漢記，馬援與揚廣書曰：車丞相高寢郎，一月九遷為丞相者，知武帝恨誅衛太子，上書訟之。然日當為月字之誤也。范曄後漢書，荀爽，字慈明。獻帝即位，董卓輔政，徵爽，爽欲遁，吏持之急，不得去，因復就拜平原相。行至宛陵，復追為光祿勳。視事三日，進拜司空。爽自被徵命，及登台司，九十五日。〉方之微臣，未為速達。臣雖無識，惟利是視，至於虧名損實，為國為身，〈尚書，伊尹曰：臣為上為德，為下為民。〉知其不可，不敢妄冒。

　　陛下不棄菅蒯，愛同絲麻。〈左氏傳，君子曰：詩云：雖有絲麻，無棄菅蒯；雖有姬姜，無棄憔悴。〉儻平生之言，猶在聽覽，宿心素志，無復貳辭，〈嵇康幽憤詩曰：內負宿心。王隱晉書：甄彬奏曰：不宜違人之素志。〉矜臣所乞，特迴寵命，則彛章載穆，微物知免。臣今在假，不容詣省，不任荷懼之至，謹奉表以聞。臣雲誠惶以下。

文選考異
頓首頓首死罪死罪：袁本、茶陵本無此八字，有「中謝」二字。下文「豈待明經臣雲」下，二本同。案：二本是也，說見前謝平原內史表。
注「論語」下至「有所不為也」：袁本作「狂狷已見上文」。茶陵本複出，非。
躡屩齊楚：案：「屩」當作「蹻」，善引史記及徐廣注皆是「蹻」字。袁、茶陵二本所載五臣良注乃作「屩」，蓋善「蹻」、五臣「屩」，各本亂之而失著校語。又，此「屩」下「腳」，亦五臣音耳。
注「漢書」下至「為銅虎符」：袁本作「分虎已見上文」。茶陵本複出，非。
注「□孫盛晉陽秋曰」：茶陵本「陽」下衍「春」字，袁本無。此亦初衍後脩改去之。
亂離斯瘼：陳云「瘼」當作「莫」，注同。「毛詩曰亂離瘼矣」，當作「韓詩曰亂離斯莫」，潘安仁關中詩注可證也。案：所說是也。袁、茶陵二本所載五臣向注云「瘼，病也」，必善「莫」、五臣「瘼」，各本亂之而失著校語，後又并改善注，甚非。
注「蔡邕詩序曰」下至「北陸無日之地」：袁本作「悵望鍾阜已見上文」八字。茶陵本所複出，與此同。陳云：鍾阜，謂建康之鍾山也，注誤引許叔重語。今案：善謂「鍾阜已見上文」者，謂自於沈休文鍾山詩題下注訖也。複出者失其意，用「許慎曰」云云當之，致為巨謬。尤專主增多，乃取以竄入。陳駮雖是，然細繹袁本，善初無斯誤也。凡複出增多，大足為累，於此可知，餘不盡論。
注「締構見魏都賦」下至「昧爽也」：袁本作「締構草昧並已見上文」九字。茶陵本複出，非。
注「過朱祐」：陳云「祐」，「祜」誤，下同。各本皆偽。
注「上初學長安」：袁本、茶陵本「上初」作「初上」，是也。
注「南陽大人賢者」：陳云「大人」當作「人與」，是也。袁本、茶陵本本無「大」字，亦脫「與」。
注「漢書」下至「如俛拾地芥」：袁本作「明經拾青紫已見上文」九字。茶陵本複出，非。
注「襄陽耆舊傳記曰」：袁本、茶陵本無「記」字。
注「即聲名不足慕企」：袁本、茶陵本重有「不足慕企」四字。
注「毛詩序曰禮義陵遲」：袁本作「陵遲已見上文」。茶陵本複出，非。
注「元和元年」：案：上「元」當作「光」。各本皆偽。
注「時侍中常侍」：袁本、茶陵本無「時」字。
注「可封留侯」：袁本作「子房封侯已見上文」。案：袁本是也。茶陵本與此同，乃并五臣入善之誤。
注「視吳公□何為」：袁、茶陵二本皆無空字。此初有衍而去之。
或四姓侍祠：何校去「或」字。案：所校是也。各本蓋皆傳寫衍。
注「漢書曰成帝」下至「故世謂之五侯」：袁本作「五侯王氏也已見上文」九字。茶陵本複出，非。
注「東觀漢記相者」：袁本、茶陵本「記」下有「曰」字。此脩改去之。
注「謂元帝也」：袁本、茶陵本無「謂」字。
注「車丞相高寢郎」：袁本、茶陵本「高」下有「祖園」二字。此脩改去之。案：有者是也。
微物知免：袁本、茶陵本云「免」善作「表」。案：此或所見不同，否則尤校改之耳。

為蕭揚州薦士表
〈蕭子顯齊書曰：始安王遙光為揚州刺史。劉璠梁典曰：齊建武初，有詔舉士，始安王表薦琅邪王暕及王僧孺。〉

主条目：為蕭揚州薦士表
　　任彥昇

　　臣王言：臣聞求賢暫勞，垂拱永逸，〈呂氏春秋曰：賢主勞於求人，而佚於治事。〉方之疏壤，取類導川。〈孟子曰：舜使禹疏九河，禹掘地而注之海。國語，太子晉曰：伯禹疏川導滯。〉伏惟陛下，道隱旒纊，信充符璽，〈老子曰：大象無形，道隱無名。河上公注曰：道潛隱，使人無能指名也。大戴禮，孔子曰：古者絻而前旒，所以蔽明也，黈絖塞耳，所以掩聽也。絻，古冕字；絖，古纊字，音義並同。莊子曰：聖人治天子，為符璽以信之。〉六飛同塵，五讓高世。〈漢書，爰盎謂文帝曰：陛下有高世之行三：陛下從代乘六乘傳，馳不測之淵，雖賁、育之勇，不及陛下；陛下至代邸，西向讓天子者三，南向讓者再，夫許由一讓，而陛下五以天下讓，過許由四矣。又曰：今陛下騁六飛，馳不測。老子曰：和其光而同其塵。〉白駒空谷，振鷺在庭，〈白駒，已見桓元子薦譙元彥表。毛詩曰：振鷺于飛，于彼西雍；我客戾止，亦有斯容。〉猶懼隱鱗卜祝，藏器屠保。〈司馬遷書曰：僕之先人，文史星歷，近乎卜祝之間。易曰：君子藏器於身，待時而動。鶡冠子曰：伊伊酒保，太公屠牛，海內荒亂，立為世師。〉物色關下，委裘河上，〈列仙傳曰：關令尹喜內學，老子西遊，先見其氣，知真人當過，物色而遮之，果得老子。晏子曰：治天下若委裘，用賢委裘之實，桓公聽管仲，而趙襄子信王登，此之謂委裘。然委裘，謂用賢也。神仙傳曰：河上公，莫知其姓名也，嘗讀老子道德經，漢孝文帝駕從而詣之。〉非取製於一狐，諒求味於兼采。〈王褒講德論曰：千金之裘，非一狐之腋。張璠易注序曰：蜜蜂以兼采為味。〉五聲倦響，九工是詢，〈鬻子曰：昔者大禹治天下，以五聲聽治。九工，已見王元長策秀才文。〉寢議廟堂，借聽輿皁。〈說苑，晉東郭氏曰：肉食者失計於廟堂，藿食得不肝腦塗地？班固漢書匈奴贊曰：漢興，忠言嘉謀之臣，相與議事於廟堂之上。左氏傳曰：晉侯聽輿人之誦。輿皁，已見射雉賦。〉臣位任隆重，義兼家邦，實欲使名實不違，徼倖路絕，〈鄧析子曰：循名責實，君之事也；奉法宣令，臣之職也。徼倖，已見李令伯表。〉勢門上品，猶當格以清談；〈說苑，晏子曰：陂池之魚，入於勢門。謝靈運宋書序曰：下品無高門，上品無賤族。王隱晉書曰：祖約清談平裁，老而不倦。〉英俊下僚，不可限以位貌。〈左太沖詠史詩曰：世冑躡高位，英俊沈下僚。〉

　　竊見祕書丞琅邪臣王暕，年二十一，字思晦。七葉重光，海內冠冕，〈梁書曰：儉子暕，字思晦。何之元梁典曰：侍中領右驍騎王騫，字思晦，太尉文憲公長子也。左僕射王暕，字思寂，文憲公次子也。王筠為騫碑，亦云騫字思晦。據此及梁書，明梁典及碑誤也。晉中興書曰：王祥弟覽，覽生導，導生洽，洽生珣，珣生曇首。沈約宋書曰：王僧綽，曇首長子，遇害，子儉嗣也。尚書曰：宣重光。晉中興書：庾冰疏曰：臣因循家寵，冠冕當世。〉神清氣茂，允迪中和，〈淮南子曰：神清者嗜欲不能亂。蔡洪張錡狀曰：錡資氣早茂，才幹足任。尚書曰：允迪厥德。禮曰：以樂德教國子，中和祇庸孝友。〉叔寶理遣之談，彥輔名教之樂，〈臧榮緒晉書曰：衛玠，字叔寶，好言玄理，拜太子洗馬。常以人有不及，可以情恕；非意相干，可以理遣，故終身不見喜慍之容。世說曰：王平子、胡母彥國諸人，昔以放任為達，或去衣裸體。樂廣曰：名教中自有樂地，何為乃爾。〉故以暉映先達，領袖後進。〈孫盛晉陽秋曰：裴秀有風操，十餘歲，時人為之語曰：後進領袖有裴秀。〉居無塵雜，家有賜書，〈韋昭吳書曰：劉基不妄交遊，門無雜賓。漢書曰：班彪幼與兄嗣共遊學，家有賜書，好古之士，自遠方至。〉辭賦清新，屬言玄遠，〈陸機陸雲別傳曰：雲亦善屬文，清新不及機，而口辯持論過之。臧榮緒晉書曰：阮籍雖放誕不拘禮教，然發言玄遠。〉室邇人曠，物踈道親。〈毛詩曰：其室則邇，其人甚遠。尹文子曰：處名位，雖不肖，不患物不親己；在貧賤，不患物不疏己。親疏係乎勢利，不係乎不肖與仁賢也。〉養素丘園，台階虛位。〈養素，已見謝宣遠送孔令詩。〉庠序公朝，萬夫傾望。〈孟子曰：夏曰秋，殷曰序，周曰庠，學則三代共之。曹植求通親親表曰：執政不廢於公朝。〉豈徒荀令可想，李公不亡而已哉！〈臧榮緒晉書曰：荀顗，字景倩，潁陽人也，魏太尉彧之第六子。黃初末，除中郎，高祖輔政，見顗，異之，曰：顗，令君之子也；近見袁侃，亦曜卿之子也。皆有父風。范曄後漢書曰：李固，字子堅，漢中郡南鄭人，司徒郃之子。少好學，四方有志之士，多慕其風而來學。京師咸嘆曰：是復為李公矣。〉

　　前晉安郡候官令東海王僧孺，年三十五，字僧孺，理尚棲約，思致恬敏。〈劉璠梁典曰：王僧孺，字僧孺，東海郯人。六歲解屬文。梁興，除鎮軍記室，稍遷蘭陵太守，卒於諮議。〉既筆耕為養，亦傭書成學。〈東觀漢記曰：班超家貧，為官傭寫書，投筆嘆曰：丈夫獨不效傅介子立功絕域之地以封侯，安久筆耕乎！東觀漢記，耕或為研。范曄漢書曰：班超為官傭書以供養。吳志曰：闞澤，字德潤，會稽人。家世農夫，至澤好學，無以資，常為人傭書，以供紙筆，所寫既畢，誦讀亦遍。〉至乃集螢映雪，編蒲緝柳。〈檀道鸞晉陽春秋曰：車胤，字武子，學而不倦。貧不常得油，夏月則練囊盛數十螢火，以夜繼日焉。孫氏世錄曰：孫康家貧，常映雪讀書，清介交遊不雜。漢書曰：路溫舒取澤中蒲截為牒，編用寫書。楚國先賢傳曰：孫敬到洛，在太學左右一小屋安止母，然後入學。編楊柳簡以為經。〉先言往行，人物雅俗，〈易曰：君子多識前言往行，以畜其德。孫綽子，或問人物，曰：察虛實，審真偽，斷成敗，定終始，斯可謂之人物矣。雅俗，已見范雲讓表。〉甘泉遺儀，南宮故事，〈胡廣漢官制度曰：天子出，車駕次第，謂之鹵簿。長安時，出祠天於甘泉用之。名曰甘泉鹵簿。范曄後漢書曰：鄭弘為尚書令，弘前後所陳，有補益，著之南宮，以為故事。〉畫地成圖，抵掌可述。〈漢書，張安世子千秋為中郎將，將兵擊烏桓還，謁大將軍霍光，問戰鬥方略，山川形勢，千秋口對兵事，畫地成圖，無所忘失。戰國策曰：蘇秦說趙王，抵掌而言。〉豈直鼮〈廷〉鼠有必對之辯，竹書無落簡之謬。〈摯虞三輔決錄注曰：竇攸舉孝廉，為郎。世祖大會靈臺，得鼠如豹文，熒熒光澤，世祖異之，以問群臣，莫能知者。攸對曰：鼮鼠也。詔問何以知之，攸對曰：見爾雅。詔案秘書，如攸言，賜帛百匹。張騭文士傳曰：人有嵩山下得竹簡一枚，兩行科斗書，人莫能識。張華以問束皙，皙曰：此明帝顯節陵策文。驗校果然。朝廷士庶，皆服其博識。〉暕坐鎮雅俗，弘益已多；僧孺訪對不休，質疑斯在。〈班固漢書，董仲舒述曰：讜言訪對，為世純孺。太玄經曰：爰質所疑。宋衷曰：質，問也。〉並東序之秘寶，瑚璉之茂器。〈書曰：大玉、夷玉、天球、河圖，在東序。典引曰：御東序之祕寶。論語，子貢問曰：賜也何如？子曰：汝器也。曰：何器也？曰：瑚璉也。〉誠言以人廢，而才實世資。〈論語，子曰：君子不以言舉人，不以人廢言。解嘲曰：鄒衍頡頑而取世資。班固漢書翟方進述曰：用合時宜，器周世資。〉臨表悚戰，猶懼未允，不任下情云云。

文選考異
為蕭揚州薦士表：袁本、茶陵本「薦」上有「作」字。案：尤本脫。
注「老子曰和其光而同其塵」：袁本作「同塵已見上文」。茶陵本複出，非。
注「王褒」下至「非一狐之腋」：袁本作「一狐已見上文」。茶陵本複出，非。
注「謝靈運宋書序曰」：何校「宋」改「晉」，陳同，是也。各本皆誤。
注「在貧賤不患物不疏己」：何校「賤」下添「雖仁賢」三字，陳同，是也。各本皆脫。
注「孟子曰」下至「學則三代共之」：袁本作「庠序已見上文」。茶陵本複出，非。
注「四方有志之士」：袁本、茶陵本無「有志」二字。
注「東觀漢記耕」：袁本、茶陵本無「漢」字。
注「范曄漢書曰」：何校「漢」上添「後」字，是也。各本皆脫。
注「晉陽春秋曰」：袁本無「春」字是也。。茶陵本亦衍。何校「晉」上添「續」字，同前。
注「論語子曰」下至「不以人廢言」：袁本此十六字作「不以人廢言已見上文」九字。茶陵本複出。非。

為褚諮議蓁讓代兄襲封表
〈蕭子顯齊書曰：褚蓁，字茂緒，為義興太守，改封巴東郡，表讓封賁子霽，詔許之。官至前將軍，卒。然此表與集詳略不同，疑是卧本，辭多冗長。〉

主条目：為褚諮議蓁讓代兄襲封表
　　任彥昇

　　臣蓁言：昨被司徒符，仰稱詔旨，許臣兄賁所請，以臣襲封南康郡公。臣門籍勳蔭，光錫土宇。臣賁世載承家，允膺長德。〈蕭子顯齊書曰：褚淵長子賁，字蔚先，官歷散騎常侍，上表稱疾，讓封與弟蓁。國語曰：祭公謀父曰：奕世載德。韋昭曰：載，成也。易曰：開國承家，小人勿用。左氏傳，王子朝曰：王后無嫡，則擇立長，年鈞以德，德鈞以卜。〉而深鑒止足，脫屣千乘。〈老子曰：知足不辱，知止不殆。吳都賦曰：輕脫屣於千乘。〉遂乃遠謬推恩，近萃庸薄。能以國讓，弘義有歸。〈左氏傳，公子魚曰：能以國讓，仁孰大焉。〉匹夫難奪，守以勿貳。昔武始迫家臣之策，陵陽感鮑生之言。張以誠請。丁為理屈。〈東觀漢記曰：張純，字伯仁，建武初先詣闕，封武始侯，子奮，字稚通，兄根，常被病。純病困，敕家丞翕：司空無功，爵不當傳嗣。純薨，大行移書問嗣，翕上書，奪詔封奮，奮上書曰：根不病，哀臣小稱病。今翕移臣。又曰：丁綝為陵陽侯，薨。長子鴻，字季公，讓位於弟盛，逃去。鴻初與九江鮑駿友善，及鴻亡，駿遇於東海，陽狂不識駿。駿乃止讓之曰：今子以兄弟私恩，而絕父不滅之基，可謂智乎？鴻感悟垂涕，乃還就國。〉且先臣以大宗絕緒，命臣出纂傍統，〈禮記曰：繼別為宗。鄭玄曰：別子之嫡也，族人尊之，謂之大宗，是宗子也。〉稟承在昔，理絕終天，〈天道無終，而云終天，永訣之辭也。徐廣赴謝車騎葬還詩曰：潛壙既掩扉，終天隔幽壤。潘岳哀永逝曰：今奈何兮一舉，邈終天而子不反。〉永惟情事，觸目崩殞。若使賁高延陵之風，臣忘子臧之節，〈左傳曰：吳子諸樊既除喪，將立季札。辭曰：曹宣公之卒也，諸侯與曹人不義曹君，將立子臧，子臧去之，遂不為也，以成曹君。君子曰：能守節。君義嗣也，誰敢奸君？有國，非吾節也。札雖不才，願附於子臧之節。〉是廢德舉，豈曰能賢？〈左氏傳曰：宋公疾，召大司馬孔父而屬殤公焉。對曰：群臣願奉馮也。公曰：先君以寡人為賢，使主社稷，若棄德不讓，是廢先君之舉，豈曰能賢？〉陛下察其丹款，特賜停絕。〈丹款，已見庾元規表。〉不然，投身草澤，苟遂愚誠耳。〈謝承後漢書曰：朱寵隱身草澤。〉不勝丹慊之至，謹詣闕拜表以聞。臣誠惶誠恐以下。

文選考異
注「老子曰」下至「知止不殆」：袁本作「止足已見上文」。茶陵本複出，非。

為范始興作求立太宰碑表
〈吳均齊春秋曰：竟陵文宣王子良薨，西昌侯以天子命假黃鉞太宰。蕭子顯齊書曰：建武中，故吏范雲上表為子良立碑，事不行。〉

主条目：為范始興作求立太宰碑表
　　任彥昇

　　臣雲言：原夫存樹風猷，沒著徽烈，〈尚書曰：彰善癉惡，樹之風聲。應璩與王將軍書曰：雀鼠雖愚，猶知徽烈。〉既絕故老之口，必資不刊之書。〈西征賦曰：兆惟奉明，邑號千人；訊諸故老，造自帝詢。杜預傳序曰：左丘明受經於仲尼，以為經者，不刊之書也，〉而藏諸名山，則陵谷遷貿；〈司馬遷書曰：僕誠以著此書，藏諸名山。毛詩曰：高岸為谷，深谷為陵。〉府之延閣，則青編落簡。〈劉歆七略曰：孝武皇帝敕丞相公孫弘廣開獻書之路，百年之間，書積如山。故內則延閣廣內祕書之府。又曰：尚書有青絲編目錄。〉然則配天之迹，存乎泗水之上；〈漢書平紀曰：郊祀高祖以配天。酈善長水經注曰：泗水南有泗水亭。漢高祖廟前有碑，延熹十年立。〉素王之道，紀於沂川之側。〈家語，南宮敬叔曰：孔子生於衰周，讚明易道以為法，或者天將欲素王之乎？何其盛也！沂水南有孔子舊廟，漢、魏以來列七碑，二碑無字。〉由是崇師之義，擬迹於西河；〈禮記，曾子謂子夏曰：事夫子於洙、泗之間，退而老西河之上，使西河之人，疑汝於夫子。七略曰：西河、燕、趙之間。〉尊主之情，致之於堯禹。〈尊主，謂伊尹也。恥其君不如堯舜，已見曹子建通親親表。禹亦聖帝，故連言之。〉故精廬妄啟，必窮鐫勒之盛；〈東觀漢記曰：王阜年十一，辭父母欲出精廬，以尚幼不見聽。荊州圖曰：陰令劉喜，魏時宰縣，雅好博古，教學立碑。〉君長一城，亦盡刊刻之美。〈陳寔別傳曰：寔卒，蔡邕為立碑刻銘。然寔為太丘宰，故曰一城也。〉況乎甄陶周召，孕育伊顏？〈周公、召公、伊尹、顏回也。典引曰：孕虞育夏，甄殷陶周。〉

　　故太宰竟陵文宣王臣某，與存與亡，則義刑社稷；〈漢書，文帝即位，絳侯為丞相。爰盎進曰：丞相何如人？上曰：社稷臣。盎曰：絳侯所謂功臣，非社稷臣。社稷臣主存與存，主亡與亡。如淳曰：人主在時與共治，不以主亡而不行其政令也。〉嚴天配帝，則周公其人。〈孝經，子曰：孝莫大於嚴父，嚴父莫大於配天，則周公其人也。昔者周公郊祀后稷以配天，宗祀文王於明堂以配上帝。〉體國端朝，出藩入守，進思必告之道，退無苟利之專，〈尚書曰：爾有嘉謀嘉猷，則入告爾后于內。公羊傳曰：大夫出境，有可以安社稷利國家者，則專之可也。左氏傳曰：子產曰：苟利社稷，死生以之。〉五教以倫，百揆時序。〈尚書，帝曰：契，汝作司徒，敬敷五教在寬。又曰：納于百揆，百揆時序。〉若夫一言一行，盛德之風；〈孟子曰：舜聞一善言，見一善行，若決江河，沛然莫之能禦也。易云：日新之謂盛德。〉琴書藝業，述作之茂，〈漢書曰：鄭敬，字次都，琴書自樂。禮記曰：作者之謂聖，述者之謂明，明聖者，述作之謂也。〉道非兼濟，事止樂善，亦無得而稱焉。〈周易曰：智周萬物，而道濟天下。東觀漢記曰：上嘗問東平王蒼曰：在家何業最樂？蒼對曰：為善最樂。上嗟嘆之。論語曰：齊景公有馬千駟，死之日，民無德而稱焉。〉

　　人之云亡，忽移歲序，〈詩曰：人之云亡，邦國殄瘁。〉鴟鴞東徙，松檟成行。〈言成王未知周公之意，類鬱林之嫌子良；而周公有居攝之情，由子良有代宗之議，故假鴟鴞以喻焉。吳均齊春秋曰：鬱林王即位，子良謝疾不視事，帝嫌之。又潘敞以仗防之。子良既有代宗議，憂懼不敢朝事，而子良薨。毛詩序曰：鴟鴞，周公救亂也。成王未知周公之志，乃作詩以遺王。名之曰鴟鴞焉。說苑曰：梟與鳩相遇，鳩曰：子安之？梟曰：我將東徙。鳩曰：何？梟曰：西方之人，皆惡我聲。鳩曰：子鳴。於是鳴。鳩曰：子改鳴則可，不改子鳴，雖東徙猶惡子也。左傳，伍子胥曰：樹吾墓檟。〉六府臣僚，三藩士女，〈蕭子顯齊書曰：子良為輔國將軍、征虜將軍、竟陵王、鎮北將軍、征北將軍、護軍將軍，斯謂六府；子良又為會稽太守、南徐州刺史、又南兗州刺史，斯謂之三藩也。〉人蓄油素，家懷鈆筆，〈油素，已見吳都賦。葛龔與梁相牋曰：曹褒寢懷鈆筆，行誦文書。〉瞻彼景山，徒然望慕。〈景山，謂墳也。毛詩曰：陟彼景山。劉楨贈五官中郎將詩曰：望慕結不解。〉昔晉氏初禁立碑，〈晉令曰：諸葬者不得作祠堂碑石獸。〉魏舒之亡，亦從班列。而阮略既泯，故首冒嚴科，為之者竟免刑戮，致之者反蒙嘉嘆。〈陳留志曰：阮略，字德規，為齊國內史。為政表賢黜惡，化風大行。卒於郡，齊人欲為立碑。時官制嚴峻，自司徒魏舒已下，皆不得立。齊人思略不已，遂共冒禁樹碑，然後詣闕待罪。朝廷聞之，尤嘆其惠。〉至於道被如仁，功參微管，本宜在常均之外。〈如仁、微管，並見上傅季友修張良教。〉故太宰淵、丞相嶷，親賢並軌，即為成規。〈褚淵碑即王儉所制。蕭子顯齊書曰：豫章文獻王嶷，字宣儼，薨，贈丞相。南陽樂藹為建立碑，第二子恪，託沈約及孔稚珪為文。〉乞依二公前例，賜許刊立。寧容使長想九原，樵蘇罔識其禁；駐驆長陵，輶軒不知所適。〈禮記曰：趙文子與叔譽觀乎九原，文子曰：死者如可作也，吾誰與歸？戰國策，顏蠋謂齊王曰：秦攻齊，令曰：敢有去柳下季墓五十步樵採者，罪死不赦。東觀漢記，和帝詔曰：高祖功臣，蕭、曹為首，朕望長陵東門，見二臣之隴，感焉。〉

　　臣里閭孤賤，才無可甄，值齊網之弘，弛賓客之禁，〈范曄後漢書曰：建武中，禁網尚寬，諸王既長，各招引賓客。〉策名委質，忽焉二紀。〈左氏傳，狐突曰：策名委質，其二乃辟。〉慮先犬馬，厚恩不答。〈列女傳曰：梁寡高行曰：妾之夫不幸早死，先犬馬填溝壑。虞貞節曰：人受命於天而命長，犬馬受命於天而命短，妾之夫反先犬馬死矣。〉而弊帷毀蓋，未蓐螻蟻；〈禮記，仲尼曰：吾聞之，弊帷不棄，為埋馬也；弊蓋不棄，為埋狗也。戰國策，安陵君謂楚王曰：犬馬臣願得式黃泉，蓐螻蟻。延叔堅戰國策論曰：為王先用填黃泉，為王作蓐，以御螻蟻。〉珠襦玉匣，遽飾幽泉。〈西京雜記曰：漢帝及諸侯王送□死，皆珠襦玉匣。匣形如鎧甲，連以金縷，皆鏤為蛟龍鸞鳳龜龍之形，所謂交龍玉匣。〉陛下弘獎名教，不隔微物，使臣得駿奔南浦，長號北陵。〈南浦迎喪，北陵送葬。〉既曲逢前施，實仰覬後澤。儻驗杜預山頂之言，庶存馬駿必拜之感。〈襄陽記曰：杜元凱好為身後名，常自言百年後必高岸為谷，深谷為陵。作二碑敘其平吳勳，一沈萬山下，一沈峴山下，謂參佐曰：何知後代不在山頭乎？臧榮緒晉書曰：扶風王駿，字子臧，宣帝第七子也，都督雍、涼州諸軍事。後薨，民吏樹碑讚述德範。長老見□碑，無不拜之。言其遺愛如此。〉臨表悲懼，言不自宣。臣誠惶已下。

文選考異
則義刑社稷：袁本、茶陵本「刑」作「形」。案：尤本誤。
注「爾有嘉謀嘉猷」：袁本、茶陵本無「嘉謀」二字。案：此尤校添也。
注「敬敷五教在寬」：袁本重有「五教」二字。案：有者是也。殷本紀重有，孔穎達商頌正義引尚書重有。袁本後鑿去下「五教」二字，茶陵本無，與此同，皆非。
注「又曰」下至「百揆時序」：袁本作「百揆已見上文」六字。茶陵本複出，非。
注「漢書曰」下至「琴書自樂」：袁本作「琴書已見上文」六字。茶陵本複出，非。
注「論語曰」下至「民無德而稱焉」：袁本作「無得而稱已見上文」。茶陵本複出，非。
注「又潘敞以仗防之」：陳云「又」，「使」誤，是也，各本皆誤。
故首冒嚴科：何校云「故」下疑有脫文。案：所說是也。何意謂此當云「故吏」、「故民」之類，未知所脫果何文耳。今無以補之。
注「修張良教」：何校「良」下添「廟」字，陳同，是也。袁本亦脫。茶陵本複出，非。
注「第二子恪」：陳云「子」字當重，是也。各本皆脫。
注「禮記曰」下至「吾誰與歸」：袁本作「九原已見上文」。茶陵本複出，非。
注「顏蠋謂齊王曰」：袁本、茶陵本「蠋」作「觸」。案：今齊策作「斶」，古今人表作「歜」。「歜」、「斶」同字也，疑「蠋」、「觸」皆「斶」之偽。
注「皆鏤為蛟龍」：袁本、茶陵本「蛟」作「交」，是也。
注「長老見碑」：袁本、茶陵本「碑」下有「者」字。案：此脩改去之。


Chinese text: This work was published before January 1, 1923, and is in the
public domain worldwide because the author died at least 100 years ago.
