箴
女史箴
〈曹嘉之晉紀曰：張華懼后族之盛，作女史箴。〉

主条目：女史箴
　　張茂先

　　茫茫造化，二儀既分。〈淮南子曰：大丈夫恬然無為，與造化逍遙。高誘曰；造化，天地。周易曰：易有太極，是生兩儀。〉散氣流形，既陶既甄。〈家語，孔子曰：地載神氣，流形庶物，無非教也。漢書，董仲舒曰：泥之在鈞，唯甄者之所為。如淳曰：陶人作瓦器謂之甄。〉在帝庖羲，肇經天人。〈周易曰：庖犧氏之王天下也，始作八卦，以通神明之德，以類萬物之情也。〉爰始夫婦，以及君臣。〈周易曰：有天地然後有萬物，有萬物然後有男女，有男女然後有夫婦，有夫婦然後有父子，有父子然後有君臣。〉家道以正，王猷有倫。〈周易曰：家道正而天下定。毛詩曰：王猷允塞。猷與猶古字通。〉婦德尚柔，含章貞吉。〈周易曰：坤至柔而動也剛，妻道也。又曰：含章貞吉，以時發也。〉婉嫕淑慎，正位居室。〈漢書曰：孝平王皇后為人婉嫕有節操。服虔曰：嫕，音翳桑之翳。曹大家列女傳注：婉，柔和；嫕，深邃也。毛詩曰：淑慎爾止。周易曰：女正位乎內。〉施衿結褵，虔恭中饋。〈儀禮曰：女嫁，母施衿結帨，曰；勉之敬之，夙夜無違父母之誡。毛詩曰：親結其褵，九十其儀。毛萇曰：褵，婦人之幃也。褵與離古字通也。周易曰：在中饋，無攸遂。〉肅慎爾儀，式瞻清懿。〈毛詩曰：敬慎威儀。又曰：各敬爾儀。〉樊姬感莊，不食鮮禽。衛女矯桓，耳忘和音。志厲義高，而二主易心。〈列女傳曰：楚莊樊姬者，楚莊王之夫人。莊王初即位，好狩獵畢弋，樊姬諫不止，乃不食禽獸之肉，三年王改。又曰：齊侯衛姬者，衛侯之女，齊桓公之夫人。桓公好滛樂，衛姬為不聽鄭、衛之聲。曹大家曰：衛國作滛泆之音，衛姬疾桓公之好，是故不聽，以厲桓公也。〉玄熊攀檻，馮媛趍進。夫豈無畏？知死不恡！〈漢書曰：孝元馮昭儀，上幸虎圈鬥獸，熊佚出圈，攀檻欲上殿，左右貴人、傅昭儀皆走，馮婕妤直前當熊而立。左右格殺熊。上問何故當熊？婕妤曰：猛獸得人而止，妾恐至御座，故身當之。帝嗟嘆，以此倍敬重焉。〉班妾有辭，割驩同輦。夫豈不懷？防微慮遠！〈漢書曰：成帝遊於後庭，欲與班婕妤同輦載，婕妤辭曰：妾觀古圖畫，賢聖之君，皆有名臣在側；三代末主，乃有嬖女。今欲同輦，得無近似乎！〉

　　道罔隆而不殺，物無盛而不衰。〈長楊賦曰：事罔隆而不殺，物靡盛而不虧。〉日中則昃，月滿則微。〈周易曰：日中則昃，月盈則蝕。毛詩曰：彼月而微，此日而微。鄭玄曰：謂不明也。〉崇猶塵積，替若駭機。人咸知飾其容，而莫知飾其性。〈蔡邕女誡曰：夫心猶首面，一旦不脩飾，則塵垢穢之；人心不修善，則邪惡入之。人盛飾其面而莫脩其心，惑矣。家語，孔子曰：容不可不飾也。〉性之不飾，或愆禮正。斧之藻之，克念作聖。〈法言曰：吾未見斧藻其德若斧藻其楶者。尚書曰：惟狂克念作聖。〉出其言善，千里應之。〈周易，子曰：君子居其室，出其言善，則千里之外應之，況其邇者乎？居其室，出其言不善，則千里之外違之，況其邇者乎？〉苟違斯義，則同衾以疑。〈徐幹中論曰：苟失其心，同衾為遠。〉夫出言如微，而榮辱由茲。〈周易曰；言行君子之樞機，樞機之發，榮辱之主。〉勿謂幽昧，靈監無象。勿謂玄漠，神聽無響。無矜爾榮，天道惡盈。〈周易曰：鬼神害盈而福謙。〉無恃爾貴，隆隆者墜。〈楊雄解嘲曰：炎炎者滅，隆隆者絕。〉鑒於小星，戒彼攸遂。〈毛詩序曰：小星，惠及下也。詩曰：嘒彼小星，三五在東。周易曰：無攸遂。王弼曰：盡婦人之正義，無所必遂也。〉比心螽斯，則繁爾類。〈毛詩曰：螽斯羽，詵詵兮！宜爾子孫，振振兮！〉驩不可以黷，寵不可以專。〈國語，司空季子謂文公曰：男女不相及，畏黷敬也。黷則生怨，怨亂毓災，災毓滅性。韋昭曰：畏褻黷其類也。漢書曰：孝成趙皇后入宮，寵少衰，而女弟絕幸。姊弟專寵十餘年，卒皆無子也。〉專實生慢，愛極則遷。致盈必損，理有固然。〈文子，老子曰：天道極即反，盈即損，日月是也。魯連子，譚子曰：物之必至，理固然也。〉美者自美，翩以取尤。〈列子曰：楊朱過宋，東之於逆旅。逆旅人有妾二人，其一美，其一惡，惡者貴而美者賤。楊子問其故，逆旅小子對曰：其美者自美，吾不知其美也；其惡者自惡，吾不知其惡也。〉冶容求好，君子所讎。〈周易曰：慢藏誨盜，冶容誨滛。〉結恩而絕，職此之由。〈漢書曰：王立與諸劉結恩。左氏傳，范宣子數諸戎曰：言語漏洩，職汝之由。〉

　　故曰：翼翼矜矜，福所以興。〈太公金匱，師尚父謂武王曰：舜之居人上，矜矜乎如履薄冰；湯之居人上，翼翼乎懼不敢息。〉靖恭自思，榮顯所期。〈毛詩曰：靖恭爾位，好是正直。〉女史司箴，敢告庶姬。〈毛萇詩傳曰：古者后夫人必有女史彤管之法，女史不記其過，其罪殺。〉

文選考異
王猷有倫：茶陵本「王」上有「而」字，云五臣無。袁本云善有。案：此尤誤去之也。
注「王猷允塞」：袁本、茶陵本「猷」作「猶」，是也。
施衿結褵：陳云：「褵」據注當作「離」。案：所校是也。袁、茶陵二本所載五臣翰注中字作「褵」。是其本乃作「褵」，各本以之亂善而失著校語，正文與注遂不相應，甚非。
注「徐幹中論曰」：袁本「徐」上有「同衾夫婦也」五字，茶陵本無。
銘
封燕然山銘
〈并序。范曄後漢書曰：齊殤王子都鄉侯暢來弔國憂，竇憲遣客刺殺暢。發覺，憲懼誅，自求擊匈奴以贖死。會南單于請兵北伐，乃拜憲車騎將軍，以執金吾耿秉為副。大破單于，遂登燕然山，刻石勒功，紀漢威德，令班固作銘。〉

主条目：封燕然山銘
　　班孟堅

　　惟永元元年秋七月，有漢元舅曰車騎將軍竇憲，〈范曄後漢書曰：孝和皇帝母梁貴人，為竇皇后所譖，憂卒。竇后養帝以為己子。即位，改年曰永元。又曰：竇憲，字伯度。女弟立為皇后，竇憲稍遷侍中。和帝即位，太后臨朝。〉寅亮聖皇，登翼王室，〈尚書曰：三孤，寅亮天地，弼予一人。登翼，謂登用輔翼。〉納于大麓，惟清緝熙。〈尚書曰：納于大麓，烈風雷雨弗迷。毛詩曰：維清緝熙，文王之典。〉乃與執金吾耿秉，述職巡禦，治兵于朔方。〈范曄後漢書曰：耿秉，字伯初，為執金吾。與竇憲北擊匈奴，大破之。左氏傳，臧僖伯曰：三年而治兵。杜預曰：三年而大習，出曰訓兵。〉鷹揚之校，螭虎之士，爰該六師，〈毛詩曰：惟師尚父，時惟鷹揚。史記曰：武王乃作泰誓曰：勗哉夫子，尚桓桓，如虎如貔，如熊如羆。徐廣曰：此音訓並與上同也。毛詩曰：整我六師。〉暨南單于，東胡烏桓，西戎氐羌，侯王君長之群，驍騎十萬。〈范曄後漢書曰：南單于休蘭尸逐侯鞮單于屯屠河立。時北虜大亂，南單于將討并北庭，上言願發國中諸部胡會虜北，竇太后從之。〉元戎輕武，長轂四分，〈毛詩曰：元戎十乘，以先啟行。司馬彪續漢書曰：輕車，古之戰車。孫吳兵法曰：有巾有蓋，謂之武剛車者先驅。穀梁傳曰：長轂五百乘。范甯曰：長轂，兵軍也。〉雷輜蔽路，萬有三千餘乘。〈漢書，楊雄河東賦曰：奮電鞭，驂雷輜。〉勒以八陣，蒞以威神，〈雜兵書，八陣者：一曰方陣，二曰圓陣，三日牝陣，四曰牡陣，五曰衝陣，六曰輪陣，七曰浮沮陣，八曰鴈行陣。〉玄甲耀日，朱旗絳天。〈漢書曰：發屬玄甲。李陵與蘇武書曰：雷鼓動天，朱旗翳日。〉遂凌高闕，下雞鹿，〈漢書曰：遣將軍衛青出雲中，至高闕。臣瓚曰：山名也。范曄後漢書曰：竇憲與南匈奴萬騎出朔方雞鹿塞。〉經磧鹵，絕大漠，〈說文曰：鹵，西方鹹地也。漢書曰：衛青復將六將軍絕漠。臣瓚曰：沙土曰漠，直度曰絕也。〉斬溫禺以釁鼓，血尸逐以染鍔。〈范曄後漢書曰：匈奴其大臣次左右日逐王，次左右溫禺鞮王，皆單于子弟，次第當為單于者也。其異姓大臣左右骨都侯，次左右尸逐骨都侯。左傳，智罃曰：不以釁鼓也。〉然後四校橫徂，星流彗掃，蕭條萬里，野無遺寇。

　　於是域滅區殫，反旆而旋，考傳驗圖，窮覽其山川。遂踰涿邪，跨安侯，乘燕然，〈范曄後漢書曰：度遼將軍鄧鴻與後諸軍皆會涿邪山。又曰：南單于上言，北單于創刈南兵，遯逃遠去，依安侯河西。〉躡冒頓之區落，焚老上之龍庭。〈漢書曰：頭曼單于有太子曰冒頓。冒頓以鳴鏑射殺頭曼，遂自立為單于。冒頓死，子稽弼立，號曰老上單于。又曰：匈奴正月諸長小會單于庭祠，五月大會蘢城，祭其先、天地、鬼神。蘢音龍。〉將上以攄高文之宿憤，光祖宗之玄靈；〈祖，高祖也。宗，太宗文帝也。史記曰：高祖自將擊韓王信，遂至平城，為匈奴所圍七日。又文紀曰：匈奴攻朝郍塞，殺北都尉。徐廣曰：姓孫也。〉下以安固後嗣，恢拓境宇，振大漢之天聲。〈甘泉賦曰：天聲起兮勇士厲。〉茲可謂一勞而久逸。暫費而永寧也。〈漢書，楊雄上疏曰：以為不一勞者不久佚，不暫費者不永寧。〉乃遂封山刊石，昭銘盛德。其辭曰：〈刊石，削石，即謂立銘也。〉

　　鑠王師兮征荒裔，〈毛詩曰：於鑠王師，遵養時晦。〉勦凶虐兮截海外，〈毛詩曰：相土烈烈，海外有截。〉敻其邈兮亙地界，封神丘兮建隆嵑，〈說文曰：碣，立石也。嵑與碣同。〉熙帝載兮振萬世。〈尚書曰：有能奮庸，熙帝之載。〉

文選考異
注「謂登用輔翼」：袁本、茶陵本無「用」字，「翼」下有「也」字。案：此尤校改之也。
注「如虎如貔如熊如羆」：案：當作「如虎如羆如豺如離」，不知者改之耳。各本皆誤，後漢書章懷注引亦可證。
注「此音訓並與上同也」：案：「此」下當有「離」字，「並」字不當有，「上」當作「螭」，各本皆誤。
然後四校橫徂：袁本、茶陵本云善作「狙」。案：「狙」，傳寫誤，尤校改正之也。
注「子稽弼立」：何校「弼」改「粥」，是也。各本皆偽。
注「殺北都尉」：何校「北」下添「地」字，「尉」下添「卬」字，陳同，是也。各本皆脫。
注「與碣同」：袁本、茶陵本「同」下有「音義曰渠烈切」六字。案：二本最是，尤誤去。

座右銘
主条目：座右銘
　　崔子玉〈范曄後漢書曰：崔瑗，字子玉，涿郡人也。早孤，銳志好學，盡能傳其父業。舉茂才，為汲令，遷濟北相，疾卒。〉

　　無道人之短，無說己之長。施人慎勿念，受施慎勿忘。〈戰國策，唐雎謂信陵君曰：人之有德於我，不可忘也；吾之有德於人，不可不忘也。〉世譽不足慕，唯仁為紀綱。隱心而後動，謗議庸何傷？〈劉熙孟子注曰：隱，度也。周易曰：君子安其身而後動，易其心而後語。呂氏春秋曰：內反於心不慚，然後動也。〉無使名過實，守愚聖所臧。〈越絕書，范子曰：名過實者滅，聖人不使名過實。家語，孔子曰：聰明睿智，守之以愚；功被天下，守之以讓。〉在涅貴不淄，曖曖內含光。〈論語，子曰：不曰堅乎？磨而不磷；不曰白乎？涅而不淄。晏子春秋，仲尼曰：星之昭昭，不如月之曖曖。周易曰：含弘光大，品物咸亨。〉柔弱生之徒，老氏誡剛強。〈老子曰：人生也柔弱，其死也堅強；萬物草木生也柔脆，其死也枯槁。故堅強者死之徒，柔弱者生之徒也。又曰：柔弱勝剛強。河上公曰：柔弱者久長，剛強者先亡也。〉行行鄙夫志，悠悠故難量。〈論語曰：閔子侍側，誾誾如也。子路，行行如也。子曰：若由也不得其死然。鄭玄曰：行行，剛強貌。〉慎言節飲食，知足勝不祥。〈周易曰：君子以慎言語，節飲食。老子曰：知足不辱。〉行之苟有恆，久久自芬芳。〈郭璞三蒼曰：苟，誠也。〉

文選考異
注「行行剛強貌」：袁本、茶陵本「貌」下有「論語曰長沮桀溺耦而耕孔子使子路問津焉桀溺曰悠悠者天下皆是也而誰與易也」三十四字。案：二本是也。此尤誤刪。
注「郭璞三蒼曰」：袁本、茶陵本無「郭璞」二字。

劍閣銘
主条目：劍閣銘
　　張孟陽〈臧榮緒晉書曰：張載父收為蜀郡太守，載隨父入蜀，作劍閣銘。益州刺史張敏見而奇之，乃表上其文。世祖遣使鐫石記焉。〉

　　巖巖梁山，積石峨峨。〈楊雄益州箴曰：巖巖岷山，古曰梁州。毛萇詩傳曰：巖巖，積石貌也。〉遠屬荊衡，近綴岷嶓。〈尚書曰：荊及衡陽惟荊州。孔安國曰：北據荊山，南及衡山之陽也。尚書曰：岷嶓既藝。孔安國曰：岷山、嶓冢，皆山名也。〉南通邛僰〈蒲北〉，北達褒斜。〈漢書音義，服虔曰：邛，蜀都西部也。僰，夷名也。梁州記曰：萬石城泝漢上七里，有褒谷口，南口曰褒，北口曰斜。〉狹過彭碣，高踰嵩華。〈劉淵林蜀都賦注曰：岷山都安縣有兩山相對立如闕，號曰彭門。孔安國尚書注曰：碣石，海畔山也。〉惟蜀之門，作固作鎮。是曰劍閣，壁立千仞。〈酈元水經注曰：小劍戍北去大劍三十里，連山絕險，飛閣相通，故謂之劍閣也。〉窮地之險，極路之峻。〈周易曰：地險，山川丘陵也。西都賦曰：臨峻路而啟扉。〉世濁則逆，道清斯順。閉由往漢，開自有晉。〈閉由劉備，故曰往漢，開自鍾會，故曰有晉也。鍾會之伐蜀雖在魏朝，政由晉王，故歸功於晉也。〉秦得百二，并吞諸侯。齊得十二，田生獻籌。〈漢書，田肯賀上曰：陛下得韓信，又治秦中，持戟百萬，齊得十二，此所謂東、西秦也。〉矧茲狹隘，土之外區。一人荷戟，萬夫趑趄。〈陳琳為曹洪答文帝書曰：一夫揮戟，萬人不得進。廣雅曰：趑趄，難行也。〉形勝之地，匪親勿居。〈漢書，田肯曰：秦，形勝之國也。齊有琅邪之饒，非親子弟，莫可使王齊也。〉昔在武侯，中流而喜。山河之固，見屈吳起。興實在德，險亦難恃。洞庭孟門，二國不祀。〈史記曰：魏武侯浮西河而下，中流顧而謂吳起，笑曰：美哉乎河山之固！此魏國之寶也。吳起對曰：在德不在險。昔三苗氏，左洞庭而右彭蠡，恃此險也，德義不修，禹滅之。夏桀之居，左河濟，右太華，伊闕在其南，羊腸在其北，修政不仁，湯放之。殷紂之國，左孟門，右太行，常山在其北，大河經其南，修政不德，武王殺之。由此觀之，在德不在險。若君不修德，舟中之人，盡為敵國。武侯曰：善。〉自古迄今，天命匪易。〈尚書曰：爾亦弗知，天命不易。〉憑阻作昏，鮮不敗績。〈左氏傳曰：凡師大崩曰敗績。杜預曰：喪其功績也。〉公孫既滅，劉氏銜璧。〈范曄後漢書曰：公孫述為導江卒正，假稱蜀都太守，自立為天子。漢使吳漢伐之，述死，吳漢盡滅公孫氏。蜀志曰：後主諱禪，先主子也。魏使鄧艾伐之，後主輿櫬自縛詣壘門。左氏傳曰：楚子圍許，僖公面縛銜璧。〉覆車之軌，無或重迹。〈晏子春秋，諺曰：前車覆，後車戒。范曄後漢書，陳忠上疏曰：覆車之軌，其迹不遠。〉勒銘山阿，敢告梁益。

文選考異
注「假稱蜀都太守」：陳云「都」，「郡」誤，是也。各本皆偽。

石闕銘
主条目：石闕銘
　　陸佐公〈劉璠梁典曰：陸倕，字佐公，吳郡人。少篤學，善屬文。起家議曹從事，遷太子中舍人，後仕至太常卿。詔使為漏刻、石闕二銘，冠絕當世，賜以束帛，朝野榮之。〉

　　昔在舜格文祖，禹至神宗；周變商俗，湯黜夏政。〈尚書，帝曰：舜！汝陟帝位。正月上日，受終於文祖。又，帝曰：禹！惟汝諧。正月朔旦，受命于神宗。墨子曰：紂之亂，武王理之。當此之時，時不渝而人不易，上變政而人改俗。尚書曰：湯既黜夏命，復歸于亳。〉雖革命殊乎因襲，揖讓異於干戈，而晷緯冥合，天人啟惎〈巨吏〉，克明俊德，大庇生民，其揆一也。〈舜、禹揖讓也，湯、武干戈也。言揖讓、干戈之道雖殊，而用賢愛仁之義為一也。周易曰：湯、武革命，順乎天而應乎人。論衡曰：漢力勝周多矣！舜以司徒受堯禪，文王百里為西伯，武王襲文王，皆有因緣，力易為也。孔叢子，曾子謂孔子曰，舜、禹揖讓，湯、武用師，非相詭，此乃時也。三國名臣序贊曰：揖讓之與干戈。說文曰：晷，日影也；緯，五星也。易乾鑿度曰：五緯順軌，四時和栗。西都賦曰：天啟之心，人惎之謀。尚書曰：克明俊德，以親九族。左傳，鄭子駟曰：以待強者而庇民焉。孟子曰：先聖後聖，其揆一也。〉

　　在齊之季，昏虐君臨，威侮五行，怠棄三正，〈吳均齊春秋曰：東昏侯蕭寶卷，高宗子。高宗崩，太子即位。左傳，子囊曰：赫赫楚國，而君臨之。書曰：有扈氏威侮五行，怠棄三正。〉刑酷然炭，暴踰膏柱，民怨神怒，眾叛親離，蹐地無歸，瞻烏靡託。〈六韜曰：紂患刑輕，乃更為銅柱，以膏塗之，加於然炭之上，使有罪者緣焉，滑跌墮火中，紂與妲己笑以為樂，名曰炮烙之刑。鄭玄尚書五行傳注曰：民怨神怒。左氏傳，眾仲曰：州吁阻兵而安忍，眾叛親離，難以濟矣。毛詩曰：謂天蓋高，不敢不跼；謂地蓋厚，不敢不蹐。又曰：瞻烏爰止，于誰之屋？〉於是我皇帝拯之，乃操斗極，把鉤陳，翼百神，禔〈是支〉萬福。〈我皇，梁武帝也。斗極，天下之所取法；鉤陳，兵衛之象；故王者把操焉。長楊賦曰：高祖順斗極，運天關。樂汁圖曰：鉤陳，後宮也。服虔漢書音義曰：紫宮外營陳星。毛萇詩傳曰：翼，敬也。禮記曰：禮行於郊，百神受職焉。漢書曰：司馬相如難蜀父老曰：遐邇一體，中外禔福。毛詩曰：樂只君子，萬福攸同。〉龍飛黑水，虎步西河，電動風驅，天行地止。〈謂舉義旗以伐齊也。何之元梁典曰：齊明帝崩，遺詔授高祖雍州刺史。永元二年十一月，高祖擁南康王寶融以主號令，以高祖督前鋒。三年十二月，義旗發自襄陽；己酉，檄京師。東都賦曰：龍飛白水。陳孔璋為袁紹檄豫州曰：雷震虎步，並集虜庭。尚書曰：黑水、西河惟雍州。沈約宋書曰：元嘉中，割荊州之襄陽為雍州。西京賦曰：千乘雷動，萬騎龍趨。楊修許昌宮賦曰：晻曖低徊，天行地止。〉命旅致屯雲之應，登壇有降火之祥，龜筮協從，人祇響附。〈命旅，誓眾也。登壇，祭天也。杜篤論都賦曰：大漢開基，高祖有勳，斬白蛇，屯黑雲。尚書帝命驗曰：太子發渡河，中流，火流為烏，其色赤。鄭玄曰：以魚燎於天，有火自上復于下，至于王屋，流為烏。尚書曰：詢謀僉同，鬼神其依，龜筮協從。吳質魏都賦曰：英雄響附。〉穿胸露頂之豪，箕坐椎髻之長，莫不援旗請奮，執銳爭先。〈博物志曰：昔禹平天下，會諸侯於會稽之野。防風後至，殺之。夏德盛，二龍降之，使范成克御之，以行域外。既周南經，防風之神見禹使，怒而射之，有迅雷，二龍升去。二臣恐，以刃自貫其心死。禹哀之，乃拔其刃，療以不死之草，皆生，是為穿胸人。去會稽萬五千里。范曄後漢書西域傳論曰：自兵威之所肅服，財賂之所懷誘，莫不露頂肘行，東向而朝。漢書曰：高祖使陸賈賜尉佗印，為南越王。賈至，尉佗魋結箕踞見賈。豪士賦序曰：援旗誓眾，奮於阡陌之上。趙充國頌：請奮其旅，于罕之羌。漢書，陳餘說陳涉曰：將軍被堅執銳，以誅暴秦。楚辭曰：矢之墜兮士爭先。〉夏首憑固，庸岷負阻，協彼離心，抗茲同德。〈楚辭曰：過夏首而西浮。王逸曰：夏首，水口也。孔安國尚書傳曰：庸，國名也；岷，山名也。尚書曰：受有億兆夷人，離心離德；予有亂臣十人，同心同德。〉帝赫斯怒，秣馬訓兵，嚴鼓未通，兇渠泥首。〈毛詩曰：王赫斯怒，爰整其旅。左氏傳，子重曰：秣馬利兵。又，趙宣子曰：訓卒利兵。軍戰令曰：嚴鼓一通，步騎士悉嚴然。鼓一曲為一通。尚書曰：殲厥渠魁。張溫表曰：臨去武昌，庶得泥首闕下。〉弘舸連軸，巨檻接艫，鐵馬千群，朱旗萬里。〈吳都賦曰：弘舸連軸，巨檻接艫。鐵馬，鐵甲之馬。范曄後漢書，公孫瓚與子書曰：厲五千鐵騎於北隰之中。陳琳為袁紹檄豫州曰：胡馬之千群。朱旗，已見上文。〉折簡而禽廬九，傳檄以下湘羅。兵不血刃，士無遺鏃，而樊鄧威懷，巴黔厎定。〈魏略，王陵密欲立楚王彪，司馬宣王自討之。陵自縛歸罪，遙謂太傅曰：卿直以折簡召我，我不當至邪！太傅曰：以卿非肯遂折簡者也。廬，廬江；九，九江。二郡名也。伏滔正淮曰：廬、九之間，流溺兵死者十而七八焉。漢書，韓信曰：三秦可傳檄而定。湘、羅，二水名也。孫卿子曰：舜伐有苗，禹伐共工，湯伐有夏，文王伐崇，武王伐紂，遠方慕義，兵不血刃。過秦論曰：秦無亡矢遺鏃之費，而天下諸侯已困矣。尚書曰：大邦畏其力，小邦懷其德。尚書曰：震澤厎定。〉

　　於是流湯之黨，握炭之徒，守似藩籬，戰同枯朽。〈六韜曰：紂之卒，握炭流湯者十八人，以牛為禮。過秦論曰：蒙恬北築長城而守藩籬。班固漢書贊曰：漢獨收孤秦之弊，鐫金石者難為功，摧枯朽者易為力，其勢然也。〉革車近次，師營商牧。華夷士女，冠蓋相望，扶老攜幼，一旦雲集，壺漿塞野，簞食盈塗。〈鄭玄周禮注曰：兵車，革路也。左氏傳曰：凡師過信為次。尚書曰：王至于商郊牧野。左氏傳曰：孔子曰：夷不亂華。尚書曰：惟其士女，篚厥玄黃，昭我周王。漢書曰：天子遣使，冠蓋相望於道，覆案梁事。又，淮南王上書曰：越必攜幼扶老，以歸聖德。西都賦曰：雲集霧散。孟子曰：葛伯不祀，湯往征之。其君子實玄黃于篚以迎君子，小人簞食壺漿以迎小人也。〉似夏民之附成湯，殷士之窺周武。安老懷少，伐罪弔民，農不遷業，市無易賈。〈尚書中候曰：天乙在薄，夏桀迷惑，諸鄰國襁負歸湯。帝王世紀曰：商容及殷人觀周軍之入，見武王至，殷人曰：是吾新君也。容曰：然。聖人為海內討惡，見惡不怒，見利不喜，顏色相副，是以知之。論語曰：老者安之，少者懷之。尚書曰：奉辭伐罪。孟子曰：湯始征，□自葛。誅其君，弔其民。呂氏春秋曰：日桀為無道，湯立為天子，夏人大悅，農不去疇，商不變肆。〉八方入計，四隩奉圖，羽檄交馳，軍書狎至。一日二日，非止萬穖。〈河圖龍文曰：鎮星光明，八方歸德。漢書曰：張蒼領主郡國上計者。又曰：嚴助願奉三年計。如淳曰：助自欲入奉之也。尚書曰：四隩既宅。范曄後漢書曰：光武平河北，吳漢與諸將奉圖書上尊號。漢書，息夫躬曰：軍書交馳而輻湊，羽檄重迹而狎至。尚書曰：兢兢業業，一日二日萬機。〉而尊嚴之度，不諐於師旅；淵默之容，無改於行陣。計如投水，思若轉規；策定帷幄，謀成几案；曾未浹辰，獨夫授首。〈班固漢書贊曰：成帝臨朝，淵默尊嚴若神，可謂穆穆天子之容矣。李康運命論，張良及其遭漢祖，其言也，如以石投水，莫之逆也。范曄後漢書曰：朱勃上疏訴馬援冤曰：謀如涌泉，勢如轉規。又光武詔曰：將軍鄧禹，與朕謀謨帷幄，決勝千里。仲長子昌言曰：運籌於几案之前，而所制者乃百代之後。左氏傳，君子曰：莒恃其陋，不修其城郭，浹辰之間，而楚克其三都。杜預曰：浹辰，十二日也。梁典曰：永元三年十二月丙寅，張齊殺東昏於含德殿。其夜，以黃油裹首縋而下。尚書曰：獨夫受洪惟作威。鍾士季檄蜀文曰：蜀侯見禽於秦，公孫述授首於漢。〉乃焚其綺席，棄彼寶衣，歸琁臺之珠，反諸侯之玉。〈六韜曰：紂時，婦人以文綺為席，衣以綾紈者三千人。又曰：武王伐紂，蒙寶衣投火而死。帝王世紀曰：王命歸琁臺之珠玉。說苑曰：武王大敗殷人，上堂見玉，曰：誰之玉？曰：諸侯之玉。即取而歸於諸侯。天下聞之曰：王廉於財。〉指麾而四海隆平，下車而天下大定。拯茲塗炭，救此橫流，功均天地，明並日月。〈新序，劉向曰：先王之所以指麾而四海賓服者，誠德之至也。孝經鉤命決曰：俱在隆平，優劣殊流。禮記曰：下車而封夏后之後於杞，封殷之後於宋。尚書曰：一戎衣天下大定。□又曰：有夏昏德，民墜塗炭。孟子曰：當堯之時，鴻水橫流，汎濫於天下。漢書曰：德配天地，明並日月。〉

　　於是仰協三靈，俯從億兆，受昭華之玉，納龍敘之圖。〈春秋元命苞曰：造起天地，鑄演人君，通靈之貺，交錯同瑞。劉琨勸進表曰：億兆攸歸，曾無與二。尚書大傳曰：堯得舜，推而尊之，贈以昭華之玉。春秋元命苞曰：堯游河渚，赤龍負圖以出，圖赤如綈狀，龍沒圖在。楊雄覈靈賦曰：大易之始，河序龍馬，雒貢龜書。〉類帝禋宗，光有神器。升中以祀群望，攝袂而朝諸夏。〈尚書曰：肆類于上帝。又曰：禋于六宗。國語，富辰謂王曰：光有天下，而和寧百姓。老子曰：天下神器，不可為也，為者敗之。禮記曰：升于中天，而鳳凰降。左氏傳曰：乃大有事於群望。漢書，徐樂上書曰：南面負扆，攝袂而揖王公，陛下之所服也。論語，子曰：夷狄之有君，不如諸夏之亡也。〉布教都畿，班政方外。謀協上策，刑從中典。〈周禮曰：正月之吉始和，布教於邦國都鄙。袁淑謝中丞章曰：懸法象闕，班政甸衛。東觀漢記，段熲上疏曰：先零東羌，討之難破，降為上策，戰為下計。周禮曰：大司寇掌三典以佐王，二日刑平國用中典也。〉南服緩耳，西羇反舌。劍騎穹廬之國，同川共穴之人。〈杜篤論都賦曰：連緩耳，瑣雕題。呂氏春秋曰：善為君者，蠻夷反舌，皆服德厚也。高誘曰：夷狄語言，與中國相反，因謂反舌。一說南方有反舌國，舌本在前，末到向喉，故曰反舌也。漢書曰：匈奴力能彎弓，盡為甲騎。其長兵則弓矢，短兵則刀鋋。漢書，烏孫公主歌曰：穹廬為室兮旃為墻。杜篤論都賦曰：同穴裘裼之域，共川鼻飲之國。〉莫不屈膝交臂，厥角稽顙。鑿空萬里，攘地千都；幕南罷鄣，河西無警。喻巴蜀文曰：交臂受事，屈膝請和。孟子曰：武王之伐殷也，百姓若崩厥角。趙岐曰：厥角，叩頭以額𧢻厥地。禮記，孔子曰：拜而後稽顙。漢書曰：通西北國，張騫鑿空。蘇林曰：鑿，開；空，通也。戰國策，蔡澤謂應侯曰：公孫鞅為秦攘地千里。漢書曰：驃騎封於狼居胥山，匈奴遠逃，而漠南無王庭。漢書，武帝謂狄山曰：使居一障間。蒼頡曰：障，小城也。漢書，晉文公攘戎狄，居於西河圁、洛之間。圁音銀。謝承後漢書曰：祝良為梁州刺史，歷年無警。

　　於是治定功成，邇安遠肅，忘茲鹿駭，息此狼顧。〈禮記曰：王者功成作樂，治定制禮。尚書曰：柔遠能邇。鹽鐵論曰：以賢人為兵，聖人為守，則中國無狗吠之警，而邊境無鹿駭狼顧之憂也。〉乃正六樂，治五禮，改章程，創法律。〈周禮曰：保氏掌諫王，而養國子以道，乃教之六樂。鄭玄曰：六樂，雲門、大咸、大韶、大夏、大護、大武。尚書曰：修五禮。孔安國：五禮，吉、凶、軍、賓、嘉也。漢書曰：高祖令張蒼定章程。又曰：蕭何次律令，韓信申軍法。〉置博士之職，而著錄之生若雲；開集雅之館，而款關之學如市。〈漢書曰：武帝初置五經博士。范曄後漢書曰：張興稍遷至博士，弟子自遠至者，著錄且萬人。司馬彪續漢書曰：負責來學，雲集京師。劇秦美新曰：遙集乎文雅之囿，翱翔乎禮樂之場。史記曰：由余款關請見。三輔黃圖曰：元始中，起明堂，列槐樹數百行。朔望，諸生持經書及當郡所出物於此賣買，號槐市。〉興建庠序，啟設郊丘。一介之才必記，無文之典咸秩。〈漢書曰：平帝立學官，鄉曰庠，聚曰序，禮記曰：立春之日，天子迎春於東郊。周禮曰：冬至於地上之圓丘，若樂六變，天神皆降。尚書，秦穆公曰：如有一介臣，又曰：稱秩元祀，咸秩無文。〉

　　於是天下學士，靡然向風，人識廉隅，家知禮讓。〈班固漢書贊曰：公孫弘以治春秋為丞相，封侯。天下學士靡然嚮風矣。禮記曰：儒有砥礪廉隅。論語，子曰：能以禮讓為國乎，何有？〉教臻侍子，化洽期門。區宇乂安，方面靜息。役休務簡，歲阜民和。〈漢書曰：呼韓邪遣子右賢王銖婁渠堂入侍。漢書曰：武帝與北地良家子期諸殿門，故有期門之號。范曄後漢書曰：樊準上疏曰：明帝即位，自期門羽林介冑之士，悉令通孝經。匈奴遣伊秩訾王來入就學。東京賦曰：區宇乂寧，思和求中。方面，四方面也。仲長子昌言曰：五位以正方面。孫楚客主言曰：晉主聖明，方面割地。長楊賦曰：休力役。賈逵國語注曰：阜，厚也。左氏傳，季梁曰：民和而神降之福。〉歷代規謩，前王典故，莫不芟夷翦截，允執厥中。〈史記曰：高祖雖日不暇給，規謩弘遠矣。東觀漢記，東平王蒼上疏曰：事過典故。孔安國尚書序曰：芟夷煩亂，翦截浮辭。尚書，帝曰：允執厥中。〉以為象闕之制，其來已遠。春秋設舊章之教，經禮垂布憲之文，〈左氏傳曰：司鐸火，季桓子命藏象魏，曰：舊章不可忘也。禮記曰：經禮三百，曲禮三千。鄭玄曰：禮經，謂周禮也。周禮曰：太宰以正月之吉，懸治象之法於象魏，使萬民觀治象。鄭玄曰：吉，朔日也。象魏，闕也。周禮曰：布憲中士二人。〉戴記顯游觀之言，周史書樹闕之夢。〈禮記，戴聖所傳，故號戴記。曰：昔者仲尼與於蜡賓，事畢，出遊於觀之上，喟然而嘆。周書曰：文王至自商，至程，太姒夢見商之庭生棘，太子發取周庭之梓，樹之於闕間，化為松柏。〉北荒明月，西極流精；〈神異經曰：西北荒中有二金闕，高百丈。金闕銀盤圓五十丈。二闕相去百丈。上有明月珠，徑三丈，光照千里。十洲記曰：崑崙山有三角，其角一正東有墉城，有流精之闕，西王母所治也。〉海岳黃金，河庭紫貝；〈史記曰：三神山傳在海中，黃金白銀為宮闕。楚辭曰：魚鱗屋兮龍堂，紫貝闕兮珠宮。王逸曰：言河伯所居，以紫貝作闕也。〉蒼龍玄武之製，銅雀鐵鳳之工；〈三輔舊事曰：未央宮東有蒼龍闕，北有玄武闕。魏文帝歌曰：長安城西有雙圓闕，上有一雙銅爵。一鳴五穀生，再鳴五穀熟。薛綜西京賦注曰：圓闕上作鐵鳳凰，令張兩翼，舉頭敷尾。〉或以聽窮省冤，或以布化懸法，〈李尤闕銘曰：悉心聽省，乃無窮冤。布化懸法，已見上文。〉或以表正王居，或以光崇帝里。〈尚書，王曰：表正萬邦。周易曰：王居無咎，正位也。桓子新論曰：昔周公光崇周道，澤被四表。蜀都賦曰：崤、函有帝皇之宅，河、洛為王者之里也。〉晉氏浸弱，宋歷威夷，禮經舊典，寂寥無記，鴻規盛烈，湮沒罕稱。乃假天闕於牛頭，託遠圖於博望，有欺耳目，無補憲章。〈漢書曰：浸弱微滅也。韓詩曰：周道威夷。左氏傳曰：以繼好息民，謂之禮經。東都主人曰：唯子頗識舊典。司馬相如美人賦曰：上宮閑館，寂寥至虛。封禪書曰：湮滅而不稱，不可勝數。山謙之丹陽記曰：大興中，議者皆言漢司徒義興許彧墓二闕高壯，可徙施之。王茂弘弗欲。後陪乘出宣陽門，南望牛頭山兩峰，即曰：此天闕也，豈煩改作？帝從之。今出宣陽望此山，良似闕。沈約宋書曰：孝武大明七年，博望梁山立雙闕。禮記曰：仲尼祖述堯舜，憲章文武。〉乃命審曲之官，選明中之士，陳圭置臬〈魚列〉，瞻星揆地，興復表門，草創華闕。〈周禮曰：或審曲面勢。明中，謂四時昏明各有中星也。尚書考靈耀曰：冬至日，月在牽牛一度。求昏中者，取六項，加三旁蠡順除之。鄭玄曰：盡行十二項，中正而分之，左右各六項也。蠡，猶羅也。昏中在日前，故言順數也；明中在日後，故言卻也。周禮曰：土圭之法，測土深，正日影，以求地中。又曰：匠人建國求地中，置槷以懸視其影。鄭玄曰：槷，古文臬，假借字也。周禮曰：晝參諸日中之影，夜考之極星，以正朝夕。東觀漢記，博士等議曰：陛下除殘去賊，興復祖宗。西京賦曰：正紫宮於未央，表嶢闕於閶闔。論語曰：裨諶草創之。西都賦曰：樹中天之華闕，封冠山之朱堂。〉

　　於是歲次天紀，月旅太簇，〈天紀，星紀也。左氏傳梓慎曰：歲在星紀，而滛於玄枵。杜預曰：歲星也。星紀，斗牛之次也。漢書曰：太簇位在於寅，正月也。〉皇帝御天下之七載也。搆茲盛則，興此崇麗。方且趨以表敬，觀而知法，〈劉璠梁典曰：天監七年正月戊戌，詔曰：昔晉氏青蓋南移，日不暇給，而兩觀莫築，懸法無所。今禮盛化光，役務簡便，可營建象闕，以表舊章。於是選匠量功，鐫石為闕，窮極壯麗，冠絕古今，奇禽異羽，莫不畢備。漢書曰：萬石君過宮門闕，必下車趨。列女傳，衛靈公夫人曰：妾聞禮下公門，式路馬，所以廣敬也。〉物睹雙碣之容，人識百重之典，〈周易曰：聖人作而萬物睹。西京賦曰：圓闕竦以造天，若雙碣之相望。徐幹七喻曰：豐屋廣夏，崇闕百重。〉作範垂訓，赫矣壯乎！〈郤正釋譏曰：創制作範，匪時不立。家語，南宮敬叔曰：孔子作春秋，垂訓後嗣。曹府君陳寔誄曰：赫矣陳君。〉爰命下臣，式銘盤石。其辭曰：

　　惟帝建國，正位辨方。周營洛涘，漢啟岐梁。〈此言建國立都，不恆一所，故洛涘岐、梁，咸為帝宅也。周禮曰：惟王建國，辨方正位。周，周成王也。尚書序曰：召公既相宅，周公往營成周，作洛誥。蔡邕祝禊文曰：自求多福，在洛之涘。漢，漢高祖也。西京賦曰：岐、梁、汧、雍，陳寶鳴雞在焉。〉居因業盛，文以化光。爰有象闕，是惟舊章。〈帝王所居，因功業而後盛；禮文之德，由政化而益光也。周易曰：後得主而有常，含萬物而化光。〉青蓋南洎，黃旗東指。懸法無聞，藏書弗紀。〈言帝祚南遷，王綱弛紊，懸法藏書，咸皆廢紀。青蓋，晉也。虞預晉書，王導上言曰：迴青蓋以反上京。司馬彪續漢書曰：皇子皆朱班輪青蓋。黃旗，謂吳也。司馬德操與劉恭嗣書曰：黃旗紫氣，恒見東南，終成天下者，揚州之君子。臧榮緒晉書曰：孫氏無闕，大晉南都，亦不暇立門，闕遂廢矣。藏書則浹日歛而藏之，見下句〉。大人造物，龍德休否。建此百常，興茲雙起。〈周易曰：飛龍在天，大人造也。莊子，孔子曰：夫造物者為人。司馬彪曰：造物，謂道也。周易曰：龍德而正中者也。又否卦曰：九五休否。王弼曰：居尊位能休否道者也。張景陽七命曰：表以百常之闕。雙起，猶雙立也。魯靈光殿賦曰：崇墉岡連以嶺屬，朱闕巖巖以雙立。〉偉哉偃蹇，壯矣巍巍！旁映重疊，上連翠微。〈王逸楚辭注曰：偃蹇，高貌也。何晏論語注曰：巍巍者，高大之稱也。重疊，宮觀之多者也。七命曰：重殿疊起，交綺對幌。蜀都賦曰：鬱氛氳以翠微。〉布教方顯，浹日初輝。懸書有附，委篋知歸。〈布教，已見上文。周禮曰：正月乃懸治象之法于象魏，使萬民觀治象，浹日而歛之。懸書則懸法也，委篋則藏書也，重用之，故變文耳〉。鬱崫〈魚勿〉重軒，穹隆反宇。形聳飛棟，勢超浮柱。〈甘泉賦曰：洪臺崫其獨出。西都賦曰：重軒三階。穹隆，見下句。西京賦曰：反宇業業。何禎許都賦曰：景福鬱抗以雲起，飛棟鳥企而翼舒。甘泉賦曰：抗浮柱之飛榱兮，神莫莫而扶傾。〉色法上圓，製模下矩。周望原隰，俛臨煙雨。〈上圓，天也；下矩，地也。繁欽建章鳳闕賦曰：上規圓以穹隆，下矩地而繩直。望原隰，臨煙雲，言其高也。〉前賓四會，卻背九房。北通二轍，南湊五方。〈王逸楚辭注曰：賓，列也。陸機洛陽記曰：有銅駝二枚，在宮之南四會道頭。鄭玄禮記注曰：卻，返也。東京賦曰：復廟重屋，八達九房，則明堂之制也。鄭玄禮記注曰：天子廟及路寢皆如明堂制也。然路寢在門北，故云卻背也。〉暑來寒往，地久天長。神哉華觀！永配無疆。〈周易曰：寒往則暑來，暑往則寒來。老子曰：天長地久。毛詩曰：申錫無疆。集云，盤石鬱崫重軒穹隆色法上圓製模十四字，是至尊所改也。〉

文選考異
注「尚書曰湯既黜夏命」：陳云「書」下脫「序」字，是也。各本皆脫。
注「書曰有扈氏威侮五行怠棄三正」：袁本、茶陵本無此十三字。案：此尤校添之也。
刑酷然炭：何校「然」改「𤓉」。今案：所改應非也。廣韻一仙「𤓉」字下引此「刑酷𤓉炭」，故何據之。考廣韻所引，如十姥之「抱土含(虎邑)」、二十陌之「嗼嗼不得語」之類，與今本選文迥異，皆別有所出，不容相證。何未得其理耳。茲均無取焉。
注「三年十二月」：陳云「三」，「二」誤，是也。各本皆偽。
注「胡馬之千群」：案：「之」字不當有。各本皆衍。
注「魏略王陵」：陳云「陵」當作「凌」，下同，是也。各本皆偽。
注「以卿非肯遂折簡者也」：陳云「遂」，「逐」誤，是也。各本皆偽。
注「以牛為禮」：茶陵本「禮」作「礼」，袁本與此同。案：當作「札」。各本皆誤。
伐罪弔民：袁本、茶陵本云「民」，善作「人」，是也。注「弔其民」，二本作「人」。此皆誤改。
注「湯始征□自葛」：袁本、茶陵本無空格，是也。
注「日桀為無道」：袁本、茶陵本無「日」字，是也。
注「李康運命論」：袁本、茶陵本無「李康」二字，「論」下有「曰」字，是也。
注「□又曰」：袁本、茶陵本「□又」作「尚書」。案：此尤校改正之也。前「樊鄧威懷巴黔厎定」注，亦連有兩「尚書曰」，尤仍未改，必本在每句下，故如此耳。
注「升于中天」：袁本、茶陵本「于中」作「中于」，是也。
注「蒼頡曰」：何校「頡」下添「篇」字，陳同，是也。各本皆脫。
注「祝良為梁州刺史」：陳云「梁」疑當作「涼」，祝良刺涼州，見范史陳龜傳。案：所校是也。各本皆誤。
注「禮經謂周禮也」：案：「禮經」當作「經禮」。各本皆倒。
注「其角一正東」：袁本、茶陵本無「其角」二字。
或以布化懸法：袁本、茶陵本「化」作「治」。何校改「治」。今案：非也。此諱「治」為「化」，五臣迴改，二本失著校語，尤所見為是矣。凡餘於諱字，不可悉出，但讀者當知其多失舊耳。
色法上圓：袁本、茶陵本校語云「圓」善作「員」。案：二本此注字乃作「圓」，篇末注則作「員」，今盡作「圓」，蓋皆尤所改，其實非也。「員」、「圓」古同字，下篇「金筒方員之制」二本有校語，正文及注皆作「員」，是也。又「圓流內襲」，各本皆以五臣亂善，非。
注「臨煙雲」：陳云「雲」，「雨」誤，是也。各本皆誤。
注「故云卻背也」：袁本「也」下有「後注同」三字。案：袁本凡云「後注同」者，皆并善入五臣。然則此後當有「周禮曰應門二轍漢書曰秦地五方雜錯然此五方謂吳之五方也」二十六字，今在其所載向注中也。茶陵本亦并入五臣，失著餘同向注。尤所見蓋與之同誤。
新刻漏銘
〈并序〉

主条目：新刻漏銘
　　陸佐公〈劉璠梁典曰：天監六年，帝以舊漏乖舛，乃敕員外郎祖暅治之。漏刻成，太子中舍人陸倕為文。司馬彪續漢書曰：孔壺為漏，浮箭為刻。下漏數刻，以考中星昏明星焉。〉

　　夫自天觀象，昏旦之刻未分；治歷明時，盈縮之度無準。〈周易曰：古者庖犧氏之王天下也，仰則觀象於天，俯則觀法於地。五經要義曰：昏，闇也；旦，明也。日入後漏三刻為昏，日出前漏三刻為明。周易曰：君子以治歷明時。淮南子曰：孟春始贏，孟秋始縮。高誘曰：贏，長也；縮，短也。〉挈壺命氏，遠哉義用，〈周禮曰：挈壺氏下士六人。鄭玄曰：壺，盛水器也，挈壺水以為漏也。〉揆景測辰，徼〈叫〉宮戒井，守以水火，分茲日夜。〈揆景測辰，謂晝夜漏也。徼宮，謂徼巡其宮也。衛宏漢書儀曰：晝漏盡，夜漏起，宮中衛宮城門擊刀斗，周廬擊木柝。周禮曰：挈壺氏掌壺以令軍井，凡喪事懸壺以哭，皆以水火守之，分以日夜。鄭司農曰：挈壺以令軍井，謂為軍穿井，井成，挈壺懸其上，令軍中眾皆望見，知此下有井也。壺所以盛飲，故以壺表井也。鄭玄曰：以水守壺者，為沃漏也；以火守壺者，夜視刻數也。分以日夜者，異晝夜漏也。〉而司歷亡官，疇人廢業，孟陬殄滅，攝提無紀。〈左氏傳，仲尼曰：今火猶西流，司歷過也。漢書曰：三代既沒，五霸之末，史官喪紀，疇人子弟分散。如淳曰：家業世世相傳為疇。漢書曰：孟陬殄滅，攝提失方。音義曰：正月為孟陬。歷紀廢絕，閏餘乖錯，不與正歲相值；謂之殄滅。攝提，星名，隨斗杓所指建十二月。若歷誤，春三月當指辰，而乃指巳，是為失方。〉衛宏載傳呼之節，較而未詳；霍融敘分至之差，詳而不密。〈衛宏漢舊儀曰：夜漏起，宮中宮城門傳五伯官直符，行衛士，周廬擊木柝，讙呼備火。司馬彪續漢書曰：太史令霍融上言：漏刻率九日增減一等，不與天相應，或時差至二刻半，不如夏歷密也。〉陸機之賦，虛握靈珠；孫綽之銘，空擅崑玉。〈陸機、孫綽皆有漏刻銘。曹子建與楊德祖書曰：人人自謂握靈蛇之珠，家家自謂抱荊山之玉。新序，固乘曰：珠產江、漢，玉產崑山。〉弘度遺篇，承天垂旨。〈王隱晉書曰：李充，字弘度，集有漏刻銘。沈約宋書曰：宋太祖頗好歷數，太子率更令何承天私撰新法。元嘉二十年上表，詔付外詳之。有司奏承天歷術令施行。〉布在方冊，無彰器用。〈禮記，哀公問政，子曰：文、武之道，布在方冊。左氏傳，臧僖伯曰：山林川澤之實，器用之資。〉譬彼春華，同夫海棗。春華言其文麗，海棗譬其無實。答賓戲曰：摛藻如春華。晏子春秋曰：齊景公謂晏子曰：東海之中有水赤，其中有棗，華而不實，何也？晏子曰：昔者秦穆公乘舟理天下，黃布裹蒸棗，至海而㧻其布破。黃布故水赤，蒸棗故華不實。公曰：吾佯問子。對曰：嬰聞佯問者佯對也。寧可以軌物字民，作範垂訓者乎？〈左氏傳曰：隱公將如棠觀魚，臧僖伯諫曰：君將納民於軌物者也。講事以度軌量，謂之軌；取材以章物采，謂之物。不軌不物，謂之亂政。周書，成王曰：朕不知字民之道，敬問伯父。作範垂訓，已見上文。〉且今之官漏，出自會稽，〈蕭子雲東宮雜記曰：天監六年，上造新漏，以臺舊漏給宮，漏銘云咸和七年會稽山陰令魏丕造。即會稽內史王舒所獻漏也。〉積水違方，導流乖則，〈陸機刻漏賦曰：積水不過一鍾，導流不過一筐也。〉六日無辨，五夜不分，〈淮南子曰：各至子午，夏至卯酉。冬至加三日，則夏至之日也。歲遷六日，終而復始。高誘曰：遷六日，今年以子冬至，後年以午冬至。衛宏漢舊儀曰：晝夜漏起，省中用火，中黃門持五夜，甲夜、乙夜、丙夜、丁夜、戊夜也。〉歲躔閹茂，月次姑洗。〈爾雅曰：太歲在戌曰閹茂。禮記曰：季春之月，律中姑洗。〉皇帝有天下之五載也，樂遷夏諺，禮變商俗，〈孟子，夏諺曰：吾王不游，吾何以休？尚書曰：商俗靡靡，利口惟賢。〉業類補天，功均柱地。〈列子曰：昔女媧氏煉五色之石以補其闕，斷鼇之足以立四極。其後共工氏與顓頊爭為帝，怒而觸不周之山，折天柱，絕地維也。〉河海夷晏，風雲律呂。〈禮斗威儀曰：君乘土而王，其政太平，則河溓海夷。十洲記曰：天漢三年，西國王使獻靈膠四兩，吉光毛裘，受以付庫。使者曰：常占東風入律，十旬不休；青雲干呂，連月不散。意者閻浮有好道之君，我王故搜奇蘊而貢神香，步天材而請猛獸，乘毛車以濟弱水，于今十三年矣。〉坐朝晏罷，每旦晨興，〈呂氏春秋曰：上稱三皇、五帝之業，以諭其意，蚤朝晏罷，以告制兵者也。尚書大傳曰：帝猶反側晨興，辟四門，來仁賢。〉屬傳漏之音，聽雞人之響。〈周禮曰：雞人掌大祭祀，夜呼旦以叫百官。集云：雞人二字，是沈約所改作也。〉以為星火謬中，金水違用，〈左氏傳，張趯曰：火中，寒暑乃退。鄭玄毛詩箋曰：火星中，寒暑退。陸機漏刻銘曰：寤蟾蜍之栖月，識金水之相緣。〉時乖啟閉，箭異錙銖。〈左氏傳曰：凡分、至、啟、閉，必書雲物，為備故也。鄭玄禮記注曰：八兩為錙。漢書曰：二十四銖為兩也。〉爰命日官，草創新器。〈左氏傳曰：天子有日官，諸侯有日御。〉

　　於是俯察旁羅，登臺升庫。〈周易曰：仰則觀於天文，俯以察於地理。史記曰：黃帝順天地之紀，旁羅日月星辰。左氏傳曰：公既視朔，遂登觀臺以望。而書，禮也。又曰：宋、衛、陳、鄭皆火。梓慎登大庭之庫以望之，曰：宋、衛、陳、鄭也。〉則于地四，參以天一。〈言壺用金而漏用水也。漢書曰：天以得一生水，地以得四生金也。〉建武遺蠹，咸和餘舛，〈司馬彪續漢書，霍融曰：四分施於建武。咸和漏刻，即上魏丕所造也。〉金筒方員之制，飛流吐納之規，〈金則壺也，而形方；筒則引水者，而形員。孫綽漏刻銘曰：乃制妙器，挈壺氏銓。累筒三階，積水成川。陸機漏刻銘曰：口納胸吐，水無滯咽。〉變律改經，一皆懲革。〈蔡邕律歷志曰：凡歷所革，以變律呂，相生至六十也。〉天監六年，太歲丁亥，十月丁亥朔，十六日壬寅，漏成進御。以考辰正晷，測表候陰，〈陸機集志議曰：考正三辰，審其所司，是談天紀綱也。測表候陰，謂土圭也。〉不謬圭撮，無乖黍累。〈漢書曰：夫推歷生律制器，量多少者不失圭撮，權輕重者不失黍累。應劭曰：圭，自然之形，陰陽之始也。四圭曰撮。十黍一累，十累一銖。〉又可以校運筭之睽合，辨分天之邪正，〈漢書曰：造漢太初歷，治歷者方士唐都、巴郡落下閎與焉。都分天部，而閎運算轉歷也。〉察四氣之盈虛，課六歷之疏密。〈爾雅曰：春為發生，夏為長嬴，秋為收成，冬為安寧，四氣和為通正。漢書曰：史記有黃帝、顓頊、夏、商、周及魯歷。漢興，張蒼用顓頊歷，比於六歷，疏闊中最為微近。又曰：淳于陵渠覆太初歷晦朔弦望，皆最密也。〉永世貽則，傳之無窮。赫矣煥乎，無得而稱也。

　　昔嘉量微物，盤盂小器，猶其昭德記功，載在銘典。〈周禮，栗氏為量，其銘曰：嘉量既成，以觀四國。永啟厥後，茲器惟則。七略曰：盤盂書者，其傳言孔甲為之。孔甲，黃帝之史也，書盤盂中為誡法，或於鼎，名曰銘。蔡邕銘論曰：德非此族，不在銘典。〉況入神之制，與造化合符；〈孫綽子曰：藝妙者以入神。造化，已見上文。論語比考讖曰：君子上達，與天合符。〉成物之能，與坤元等契；〈周易曰：乾知太始，坤作成物。又曰：至哉坤元，萬物資生。〉勳倍楹席，事百巾机。〈蔡邕銘論曰：武王踐祚，咨于太師，而作席机楹杖雜銘。又曰：黃帝有巾机之法，孔甲有盤盂之戒。〉寧可使多謝曾水，有陋昆吾，〈郭象莊子注曰：不可多謝堯、舜，而推之為兄也。蔡邕銘論曰：昔召公作誥，先王賜朕鼎，出于武當曾水。呂尚作周太師而封于齊，其功銘于昆吾之野。西都賓序曰：有陋洛邑之義。〉金字不傳，銀書未勒者哉？〈崔玄山瀨鄉記曰：老子母碑：老子把持仙籙，玉簡金字，編以白銀，紀善綴惡。劉人本觀書賦曰：玉牒石記，銀書金字。奧矣不窮，邈乎昭備。〉乃詔小臣為其銘曰：〈集曰：銘一字至尊所改。敕書辭曰故當云銘。〉

　　一暑一寒，有明有晦。〈周易曰：日月運行，一寒一暑。莊子曰：消息滿虛，一晦一明，日改月化也。〉神道無迹，天工罕代。〈莊子，老聃謂孔子曰：夫神生於道，其來無迹，其去無方。尚書曰：無曠庶官，天工人其代之。〉乃置挈壺，是惟熙載。氣均衡石，晷正權概。〈呂氏春秋曰：仲春日夜分，鈞衡石，角斗桶，正權概。高誘曰：角平、升桶、權概，皆令均等也。〉世道交喪，禮術銷亡。〈莊子曰：世喪道矣，道喪世矣。世與道交相喪也。毛詩序曰：禮義消亡。〉遽遷水火，爭倒衣裳。〈水火，已見上文。毛詩曰：東方未明，顛倒衣裳。〉擊刀舛次，聚木乖方。〈漢書曰：李廣行無部曲，不擊刁斗自衛。孟康曰：以銅作鐎，受一斗，晝炊飯食，擊持行夜。周禮挈壺氏曰：凡軍事懸壺，以序聚柝。鄭玄曰：謂擊柝，兩木相敲，行夜時也。〉爰究爰度，時惟我皇。〈毛詩曰：維彼四國，爰究爰度。〉方壺外次，圓流內襲。洪殺殊等，高卑異級。〈陸機漏刻賦曰：擬洪殺於漏鍾，順卑高而為級。〉靈虯承注，陰蟲吐噏。〈孫綽漏刻銘曰：靈虯吐注，陰蟲承瀉。〉倏往忽來，鬼出神入。〈呂氏春秋曰：倏忽往來而莫知其方。淮南子曰：並應無窮，鬼出神入。〉微若抽繭，逝如激電。〈陸機漏刻賦曰：形微獨繭之絲，逝若垂天之電。〉耳不輟音，眼無留眄。銅史司刻，金徒抱箭。〈張衡漏水轉渾天儀制曰：蓋上又鑄金銅仙人，居左壺，為胥徒居右壺，皆以左手抱箭，右手指刻，以別天時早晚〉履薄非兢，臨深罔戰。授受靡諐，登降弗爽。〈毛詩曰：戰戰兢兢，如臨深淵，如履薄冰。衛宏漢舊儀曰：夜漏起，中黃門持五夜，相傳授。籍田賦曰：挈壺掌升降之節。〉惟精惟一，可法可象。〈尚書曰：惟精惟一，允執厥中。孝經曰：作事可法。左氏傳，北宮文子謂衛侯曰：有儀可象謂之儀。〉月不遁來，日無藏往。分以符契，至猶影響。〈周易曰：月往則日來。杜預左氏傳注曰：分，春秋分也；至，冬夏至也。袁彥伯三國名臣序贊曰：若合符契。尚書曰：惠迪吉，從逆凶，惟影響。〉合昏暮卷，蓂莢晨生。〈周處風土記曰：合昏，槿也，葉晨舒而昏合。田俅子曰：堯為天子，蓂莢生於庭，為帝成歷也。〉尚辨天意，猶測地情。〈詩汜歷樞曰：靈臺參天意。周易曰：聖人觀其所感，而天地萬物之情可見矣。〉況我神造，通幽洞靈。〈陸機漏刻賦曰：來象神造，猶鬼之變。〉配皇等極，為世作程。〈呂氏春秋曰：後世以為法程。高誘曰：程，度也。曹植列女傳頌曰：尚卑貴禮，來世作程。〉

文選考異
注「孟春始贏」：袁本「贏」作「嬴」，下同。案：「嬴」字是也。茶陵本亦誤「贏」，正文作「盈」，疑尚有「盈」、「贏」異同之注而未全。
注「掌壺以令軍井」：茶陵本「掌」下有「挈」字，是也。袁本亦脫。
注「懸壺以哭」：案：「哭」上當有「代」字，下當有「者」字。各本皆脫。
注「令軍中眾」：何校「眾」上添「士」字，是也。各本皆脫。
注「鄭玄曰」下至「異晝夜漏也」：此三十二字袁本、茶陵本無。案：因已見五臣而節去，二本非，尤是也。
注「新序固乘曰」：袁本、茶陵本無「固乘」二字。
布在方冊：袁本云善作「布在方冊」。茶陵本云五臣作「有布方冊」。案：各本所見皆非也。此外「有布」與下「無彰」偶句，非取禮記成交。善亦作「有布」。陟注文而傳寫誤。
注「布在方冊」：袁本、茶陵本「冊」作「策」。案：此尤順正文改耳。蓋二本是而尚有「冊」、「策」異同之注，否則善正文自作「策」也。
注「有水赤其中」：袁本、茶陵本無此五字。
注「晝夜漏起」：案：「晝」字不當有。各本皆衍。
注「則河溓海夷」：袁本、茶陵本作「則河海夷晏」。案：此尤校改之也。
注「周禮曰」下至「以叫百官」：此十六字袁本、茶陵本無。案：因已見五臣而節去。
注「諸侯有日御」：袁本「御」下有「草創已見上文」六字，是也。茶陵本複出，非。尤刪削，益非。
注「登大庭之庫」：何校「庭」下添「氏」字，是也。各本皆脫。
注「謂土圭也」：袁本「也」下有「已見上文」四字，是也。茶陵本複出，非。
注「十累一銖」：袁本、茶陵本「銖」下有「撮麤括切」四字，是也。案：此善音，尤誤去。
注「巴郡落下閎與焉」：袁本、茶陵本無「巴郡」二字。
無得而稱也：案：「得」當作「德」。茶陵本云五臣作「得」。袁本云善作「德」。此以五臣亂善。
注「孔甲有盤盂之戒」：袁本、茶陵本「戒」下有「言也」二字。案：此尤校刪之也。
注「紀善綴惡」：袁本、茶陵本「綴」作「掇」，是也。
注「奧矣不窮」：袁本、茶陵本「奧」作「煥」，是也。
注「呂氏春秋曰」：袁本「呂」上有「熙載已見上文」六字，是也。茶陵本複出，非。尤刪削，益非。
注「角平升桶權概」：案：「升」當作「斗」。各本皆偽。
注「禮義消亡」：袁本、茶陵本「禮」上有「齊宣公之時」五字。案：當衍「齊」字耳。何。陳校皆改「齊」為「衛」。
擊刀舛次：袁本、茶陵本「刀」作「刁」。案：注中字各本皆作「刁」。又上注引漢舊儀「擊刀斗」，袁茶陵二本亦作「刁」。考此字本作「刀」，後人作「刁」以別之，蓋已久矣。其錯出作「刀」者，轉因偽而偶合於古耳。餘放此，不具出。
聚木乖方：袁本、茶陵本「聚」作「叢」。案：善引周禮「以序聚柝」為注，是其本作「聚」。二本所載銑注則云「叢木」，是其本作「叢」。二本失著校語也。當以尤為是矣。
月不遁來：茶陵本云五臣作「遁」。袁本云善作「知」。案：此尤校改也。「知」字不可通，必有誤。或亦作「遁」，與五臣無異，而尤改為得之。或善自作「知」，而「不」字有誤。今無以考也。

誄上
王仲宣誄
〈并序〉

主条目：王仲宣誄
　　曹子建

　　建安二十二年正月二十四日戊申，魏故侍中關內侯王君卒。嗚呼哀哉！皇穹神察，喆人是恃。如何靈祇，殲我吉士？〈毛詩曰：彼蒼者天，殲我良人。〉誰謂不庸？早世即冥。〈范曄後漢書，桓帝詔曰：遭家不造，先帝早世。〉誰謂不傷？華繁中零。〈史記，華陽夫人姊說夫人曰：不以繁華時樹本。〉存亡分流，夭遂同期。〈莊子曰：雖有夭壽，相去幾何？又曰：聖也者，遂於命也。〉朝聞夕沒，先民所思。〈論語曰：朝聞道，夕死可也。毛詩曰：先民有作。〉何用誄德？表之素旗。〈鄭司農周禮注曰：誄謂積累生時德行。儀禮士喪禮曰：為銘各以其物。鄭玄曰：銘，明旌也。雜帛為物，大夫士之所建也。以死者不可別，故以其旌旗識之。楊雄元后誄曰：著德太常，注諸旒旍。〉何以贈終？哀以送之。〈孝經曰：哀以送之。〉遂作誄曰：

　　猗歟侍中，遠祖彌芳。公高建業，佐武伐商。〈史記曰：魏之先畢公高，與周同姓。武王伐紂，而高封於畢也。〉爵同齊魯，邦祀絕亡。流裔畢萬，勳績惟光。晉獻賜封，于魏之疆。天開之祚，末冑稱王。〈史記曰：公高苗裔曰畢萬，事晉獻公。滅魏，封畢萬為大夫。卜偃曰：萬，滿數也；魏，大名也。以是始賞，天開之矣。國稱陳留風俗記曰：浚儀縣，魏之都也。魏滅，晉獻公以魏封大夫畢萬。後世文侯初盛，至子孫稱王，是為惠王。然以稱王，因氏焉。楚詞曰：伊伯庸之末冑也。〉厥姓斯氏，條分葉散。世滋芳烈，揚聲秦漢。會遭陽九，炎光中矇。〈漢書曰：陽九厄，日初入百六陽九。音義曰：易稱所謂陽九之厄，百六之會者也。典引曰：蓄炎上之烈精。蔡邕曰：謂大漢之盛德也。中矇，謂遭王莽之亂也。說文曰：矇，不明也。〉世祖撥亂，爰建時雍。〈世祖，謂光武皇帝也。公羊傳曰：撥亂反正，莫近於春秋。尚書曰：黎民於變時雍。〉三台樹位，履道是鍾。〈春秋漢含孳曰：三公象五嶽，在天法三能。台、能同。周易曰：履道坦坦。〉寵爵之加，匪惠惟恭。自君二祖，為光為龍。〈張璠漢紀曰：王龔，字伯宗，有高名於天下，順帝時為太尉。暢字叔茂，名在八俊。靈帝時為司空。魏志曰：粲曾祖父龔，祖父暢，皆為漢三公。毛詩曰：既見君子，為龍為光。毛萇曰：龍，寵也。〉僉曰休哉，宜翼漢邦。或統太尉，或掌司空。百揆惟敘，五典克從。〈尚書曰：納于百揆，百揆時敘。又曰：慎徽五典，五典克從。〉天靜人和，皇教遐通。伊君顯考，奕葉佐時。〈魏志曰：粲父謙，為大將軍何進長史。〉入管機密，朝政以治。〈張衡四愁詩序曰：久處機密。〉出臨朔岱，庶績咸熙。〈粲父無傳，其官未詳。尚書曰：庶績咸熙。〉

　　君以淑懿，繼此洪基。既有令德，材技廣宣。強記洽聞，幽讚微言。〈孔叢子，萇弘曰：仲尼洽聞強記，博物不窮。周易曰：幽贊於神明而生蓍。論語讖曰：子夏六十人共撰仲尼微言也。〉文若春華，思若涌泉。春華，已見上文。東觀漢記，朱㪍理馬援曰：謀如涌泉，勢如轉圜。發言可詠，下筆成篇。〈魏志，粲善屬文，舉筆便成，無所改定，時人常以為宿搆。〉何道不洽？何藝不閑？綦局逞巧，博弈惟賢。〈魏志曰：粲觀人圍碁，局壤，粲為復之。碁者不信，以帊蓋局，使更以他局為之，用相比，不誤一道。其強記默識如此。論語，子曰：不有博奕者乎？為之猶賢乎己。〉皇家不造，京室隕顛。〈毛詩曰：閔予小子，遭家不造。〉宰臣專制，帝用西遷。〈宰臣，董卓也。帝，獻帝也。魏志曰：董卓以山東豪傑並起，恐懼不寧。初平元年二月，乃徙天子都長安。〉君乃羇旅，離此阻艱。翕然鳳舉，遠竄荊蠻。〈魏志曰：粲以西京擾亂，乃之荊州，依劉表。左氏春秋，陳敬仲曰：羇旅之臣。杜預注曰：羇，寄也。旅，客也。崔瑋七蠲曰：飜然鳳舉，軒爾龍騰。毛詩曰：蠢爾蠻荊。〉身窮志達，居鄙行鮮。振冠南嶽，濯纓清川。〈盛弘之荊州記曰：襄陽城西南有徐元直宅，其西北八里方山，山北際河水，山下有王仲宣宅。故東阿王誄云：振冠南嶽，濯纓清川。集本清或為淯，誤也。〉潛處蓬室，不干勢權。〈列子曰：北宮子庇其蓬室，若廣廈之蔭也。〉

　　我公奮鉞，耀威南楚。〈我公，魏太祖也。〉荊人或違，陳戎講武。〈禮記曰：乃命將帥講武習射御。〉君乃義發，筭我師旅。〈魏志曰：劉表卒，粲勸表子琮令降太祖。〉高尚霸功，投身帝宇。〈桓譚陳便宜曰：所謂霸功者，法度明正，百官修治，威令流行者也。傅幹後漢王命敘曰：世祖攘亂復帝宇。〉斯言既發，謀夫是與。〈斯言謂琮降也。毛詩曰：謀夫孔多，是用不售。〉是與伊何？響我明德。投戈編鄀〈若〉，稽顙漢北。〈漢書，南郡有編鄀縣。〉我公實嘉，表揚京國。金龜紫綬，以彰勳則。〈魏志曰：太祖辟粲為丞相掾，賜爵關內侯。漢舊儀曰：列侯黃金龜鈕。又曰：金印紫綬。〉勳則伊何？勞謙靡已。〈周易曰：勞謙君子有終吉。〉憂世忘家，殊略卓峙。〈史記，穰苴曰：將命之日，則忘其家。趙岐孟子章指曰：憂國忘家。〉乃署祭酒，與君行止。〈魏志曰：後遷軍謀祭酒。周易曰：時止則止，時行則行。〉筭無遺策，畫無失理。〈孟子曰：計及下者無遺策。東觀漢記，魯恭上疏曰：舉無遺策，動不失其中。〉

　　我王建國，百司俊乂。〈周禮曰：維王建國。尚書曰：俊乂在官。〉君以顯舉，秉機省闥。戴蟬珥貂，朱衣皓帶。〈魏志曰：魏國建，拜粲侍中。蔡邕獨斷曰：侍中常侍皆冠惠文，加貂附蟬也。〉入侍帷幄，出擁華蓋。〈劉歆遂初賦曰：奉華蓋於帝側。〉榮曜當世，芳風晻藹。〈漢書曰：韋玄成繼父相位，封侯，榮當世焉。禰衡顏子碑曰：秀不實，振芳風也。〉嗟彼東夷，〈東夷謂吳。〉憑江阻湖。騷擾邊境，勞我師徒。光光戎路，霆駭風徂。君侍華轂，輝輝王塗。〈漢書，劉向上封事曰：今王氏一姓，乘朱輪華轂者二十三人。蔡邕劉寬碑曰：統艾三事，以清王塗也。〉思榮懷附，望彼來威。〈言仲宣思念寵榮，志在懷附異類，望彼吳國畏威而來也。漢書曰：王尊懷來徼外，蠻夷歸附其威信也。〉如何不濟，運極命衰，寢疾彌留，吉往凶歸。嗚呼哀哉！〈魏志曰：建安二十一年，從征吳。二十二年春，道病卒。尚書，王曰：病日臻，既彌留。〉翩翩孤嗣，號慟崩摧。〈蔡邕袁成碑曰：呱呱孤嗣，含哀長慟。〉發軫北魏，遠迄南淮。經歷山河，泣涕如頹。〈楚辭曰：登山長望中心悲，怨彼青青泣如頹。〉哀風興感，行雲徘徊。游魚失浪，歸鳥忘栖。嗚呼哀哉！

　　吾與夫子，義貫丹青。〈丹、青，二色名，言不渝也。〉好和琴瑟，分過友生。〈毛詩曰：妻子好合，如鼓瑟琴。又曰：矧伊人矣，不求友生。〉庶幾遐年，攜手同征。如何奄忽，棄我夙零！感昔宴會，志各高厲。予戲夫子，金石難弊。人命靡常，吉凶異制。〈毛詩曰：天命靡常。春秋保乾圖曰：利害同門，吉凶異域。〉此驩之人，孰先殞越？〈左氏傳，齊侯曰：小白恐殞越于下。〉何寤夫子，果乃先逝！又論死生，存亡數度。〈春秋考異郵曰：吉凶有數，存亡有象。〉子猶懷疑，求之明據。儻獨有靈，游魂泰素。〈烈子曰：泰素者，質之始也。〉我將假翼，飄颻高舉。超登景雲，要子天路。〈孝經援神契曰：德至山陵則景雲出。西京賦曰：美往昔之喬、松，要羨門乎天路。〉

　　喪柩既臻，將反魏京。靈轜迴軌，白驥悲鳴。〈說文曰：轜，喪車也。李陵詩曰：轅馬顧悲鳴，五步一彷徨。〉虛廓無見，藏景蔽形。孰云仲宣，不聞其聲？〈梁商誄曰：孰云忠侯，不聞其音？〉延首歎息，雨泣交頸。嗟乎夫子！永安幽冥。人誰不沒？達士徇名。〈莊子曰：小人徇財，君子徇名，天下皆然，不獨一人也。〉生榮死哀，亦孔之榮。嗚呼哀哉！〈論語，子貢曰：夫子其生也榮，其死也哀。〉

文選考異
誰謂不庸：何校「庸」改「痛」。陳云「庸」，「痛」誤。袁本、茶陵本作「痛」，云善作「庸」。案：「庸」字不可通，蓋各本所見皆傳寫誤。
注「遭家不造」：袁本、茶陵本「遭家」作「少遭」。案：此尤所校改也。
注「國稱陳留風俗記曰」：何校「國」改「圈」，陳同，是也。各本皆偽。
注「魏滅」：袁本、茶陵本無此二字。
注「易稱所謂陽九之厄」：案：「稱」當作「傳」。各本皆誤。
注「魏志曰粲」下至「為龍為光」：此二十七字袁本、茶陵本無。案：因已見五臣而節去。
注「幽贊於神明」：袁本、茶陵本「贊」作「讚」，是也。
綦局逞巧：案：「綦」當作「碁」，注中字可證。五臣作「棋」。袁、茶陵二本正文及其所載銑注如此。尤改「棋」為「碁」而誤成「綦」字。
注「是用不售」：案：「售」當作「集」。各本皆偽。
注「南郡有編鄀縣」：袁本、茶陵本「縣」下有「音義曰編音鞭鄀音若」九字。案：此真善音，正文下「若」字五臣音也。尤誤刪此存彼。
注「將命之日」：袁本、茶陵本「將」下有「受」字，是也。
與君行止：袁本、茶陵本「君」作「軍」，是也。此尤本誤字。
注「小人徇財君子徇名」：袁本作「胥士之徇名小人之徇財」，茶陵本與此同。案：此尤改也。

楊荊州誄
〈并序〉

主条目：楊荊州誄
　　潘安仁

　　維咸寧元年，〈王隱晉書：咸寧，武帝年號。〉夏四月乙丑，晉故折衝將軍荊州刺史東武戴侯滎陽楊史君薨。嗚呼哀哉！〈楊肇，已見懷舊賦。〉夫天子建國，諸侯立家。〈左氏傳，師服曰：吾聞國家之立也，天子建國，諸侯立家。是以人服事其上，而下無覬覦也。〉選賢與能，政是以和。〈禮記曰：選賢與能，講信修睦。〉周賴尚父，殷憑太阿。〈太阿，阿衡，謂伊尹也。毛詩曰：惟師尚父，時惟鷹揚。又曰：實維阿衡，實左右商王。〉矯矯楊侯，晉之爪牙。〈毛詩曰：矯矯武臣。又曰：予王之爪牙。〉忠節克明，茂績惟嘉。〈尚書曰：予懋乃德，嘉乃丕績。〉將宏王略，肅清荒遐。降年不永，玄首未華。〈尚書曰：降年有永有不永。范曄後漢書，樊准上疏曰：故朝多皤皤之良，華首之老。〉銜恨沒世，命也奈何。嗚呼哀哉！〈范曄後漢書，東海王彊上疏曰：銜恨黃泉。論語，子曰：君子疾沒世而名不稱焉。〉自古在昔，有生必死。〈法言曰：有生者必有死，有始者必有終，自然之道也。〉身沒名垂，先哲所韙。〈東征賦曰：唯令德為不朽，身既沒而名猶存也。〉行以號彰，德以述美。〈周禮曰：謚者行之迹，號者功之表也。蔡邕郭有道碑曰：德音猶存，亦賴之見述也。〉敢託旒旗，爰作斯誄。〈旒旗，已見上文。〉其辭曰：

　　邈矣遠祖，系自有周。昭穆繁昌，枝庶分流。族始伯喬，氏出楊侯。〈漢書曰：楊雄其先出自有周伯喬者，以支庶食菜於晉之楊，因氏焉。不知伯喬與周何別也。楊在河、汾之間。周衰而楊氏或稱侯，號曰楊侯。〉奕世丕顯，允迪大猷。〈尚書曰：公稱丕顯德。毛詩曰：秩秩大猷，聖人莫之。〉天猒漢德，龍戰未分。〈左氏傳曰：天而既猒周德矣。周易曰：龍戰于野，其血玄黃。〉伊君祖考，方事之殷。〈左氏傳曰：鄢陵之戰，楚子使工尹襄問郤至以弓，曰：方事之殷，有韎韋而跗注者，君子也。杜預云：殷，盛也。〉鳥則擇木，臣亦簡君。〈左氏傳，仲尼曰：鳥則擇木。家語，孔子曰：君擇臣而任之，臣亦擇君而事之。〉投心魏朝，策名委身。〈左氏傳，狐突曰：策名委質，貳乃辟也。〉奮躍淵塗，跨騰風雲。〈答賓戲曰：振拔洿塗，跨騰風雲。〉或統驍騎，或據領軍。〈潘岳楊肇碑序曰：肇驍騎府君之嫡孫，領軍肅侯之嗣子。賈弼之山公表注曰：楊恪，字仲義，驍騎將軍。生暨，字休先，領軍將軍。〉

　　篤生戴侯，茂德繼期。纂戎洪緒，克構堂基。〈毛詩曰：纂戎祖考。尚書曰：若考作室，子弗肯堂，矧肯構。〉弱冠味道，無競惟時。〈弱冠，已見上文。桓譚答楊雄書曰：子雲勤味道腴。毛詩曰：無競惟烈。〉孝實蒸蒸，友亦怡怡。〈尚書曰：克諧以孝，蒸蒸乂，弗格姦。怡怡，已見上文。〉多才豐藝，強記洽聞。〈尚書，周公曰：不若旦多才多藝。洽聞強記，已見上文。〉目睇毫末，心筭無垠。〈慎子曰：離朱之明，察秋毫之末。答賓戲曰：研，桑心計於無垠。〉草隸兼善，尺牘必珍。〈漢書曰：陳遵善書，與人尺牘，主皆藏去，以為榮也。〉足不輟行，手不釋文。翰動若飛，紙落如雲。學優則仕，乃從王政。〈論語，子夏曰：仕而優則學，學而優則仕。左氏傳，子產謂子皮曰：僑聞學而後入政，未聞以政學者也。〉散璞發輝，臨軹〈止〉作令。〈肇碑曰：嘉平初除軹令。漢書，河內郡有軹縣。〉化行邑里，惠洽百姓。越登司官，肅我朝命。〈肇碑曰：肇遷治書侍御史。〉惟此大理，國之憲章。〈肇碑曰：肇兼統大理之任。漢書曰：廷尉，秦官，掌刑辟。景帝中六年，更名大理。〉君蒞其任，視民如傷。〈左氏傳，逢滑曰：國之興也，視人如傷。〉庶獄明慎，刑辟端詳。〈尚書，周公曰：庶獄庶慎。〉聽參皋呂，稱侔于張。〈尚書，帝曰：咎繇，蠻夷猾夏，寇賊姦宄，汝作士，惟明克允。又，序曰：呂命穆王訓夏贖刑，作呂刑。漢書曰：于定國為廷尉，其決疑平法，務在哀鰥寡，罪從輕，朝廷稱之。又曰：張釋之為廷尉，周亞夫見釋之持議平，乃結為親友。繇此天下為之。〉改授農政，于彼野王。〈肇碑曰：除野王典農中郎將。魏略曰：典農中郎將，太祖置，秩比二千石。漢書，河內郡野王縣。〉倉盈庾億，國富兵彊。〈毛詩曰：我倉既盈，我庾惟億。新序曰：孫叔敖相楚，國富兵彊。〉

　　煌煌文后，鴻漸晉室。君以兼資，參戎作弼。〈肇碑曰：文后歷數在躬為參軍。周易曰：鴻漸于陸，其羽可用為儀。漢書，華陰守丞嘉上疏曰：朱雲兼資文武。〉用錫土宇，膺茲顯秩。青社白茅，亦朱其紱。〈肇碑曰：五等初建，封東武子。毛詩曰：錫爾土宇歸章。尚書緯曰：天子社，東方青，南方赤。西方白，北方黑，上冒以黃土。將封諸侯，各取方土，苴以白茅，以為社。毛萇詩傳曰：諸侯赤黻。黻與紱古今字，同。〉魏氏順天，聖皇受終。〈魏志曰：陳留王奉皇帝璽綬策，禪位于晉嗣王。周易曰：湯、武革命，順乎天。尚書曰：正月上日，受終于文祖。〉烈烈楊侯，實統禁戎。〈肇碑曰：皇祖之始，典戎武衛。〉司管閶闔，清我帝宮。〈晉宮閣銘曰：洛陽城閶闔門。漢書曰：東牟侯興居先清宮。應劭曰：天子行幸所至，先案行清靜殿中，以虞非常。〉苛慝不作，穆如和風。〈國語，內史過曰：神亦往焉，觀其苛慝。毛詩曰：穆如清風。〉謂督勳勞，班命彌崇。〈肇碑曰：以清宮勳勞，進封東武伯。說文曰：督，察也。〉

　　茫茫海岱，玄化未周。〈毛詩曰：洪水茫茫。尚書曰：海、岱及淮惟徐州。蔡邕陳留太守頌曰：玄化洽矣。〉滔滔江漢，疆埸分流。〈毛詩曰：滔滔江、漢，南國之紀。尚書曰：江、漢朝宗于海。孔安國曰：二水經此州而入海也。〉秉文兼武，時惟楊侯。既守東莞〈官〉，乃牧荊州。〈肇碑曰：領東莞相，荊州刺史。漢書：琅邪有東莞，屬徐州也〉。折衝萬里，對揚王休。〈肇碑曰：加折衝將軍。晏子春秋，孔子曰：不出樽俎之間，而折衝千里之外，晏子之謂也。毛詩曰：虎拜稽首，對揚王休。〉聞善若驚，疾惡如讎。〈國語，楚藍尹亹謂子西曰：夫闔廬聞一善言若驚，得一士若賞。謝承後漢書曰：張儉清絜中正，疾惡若讎。〉示威示德，以伐以柔。〈左氏傳，倉葛曰：德以柔中國，刑以威四夷。又曰：伐叛，刑也；柔服，德也。二者立矣。〉吳夷凶侈，偽師畏逼。將乘讎釁，席卷南極。〈班固高紀述，乘釁而運，席卷三秦。〉繼褰糧盡，神謀不忒。〈楊肇伐吳而敗，已見辨亡論下。〉君子之過，引曲推直。如彼日月，有時則食。〈左氏傳曰：晉師歸，桓子請死，晉侯欲許之。士貞子諫曰：夫其敗也，如日月之食焉，何損於明。〉負執其咎，功讓其力。〈毛詩曰：誰敢執其咎。〉亦既旋旆，為法受黜。〈左氏傳，孔子曰：趙宣子，古之良大夫也，為法受惡。〉退守丘塋，杜門不出。〈漢書曰：王陵杜門不朝請。〉游目典墳，縱心儒術。祁祁搢紳，升堂入室。〈毛詩曰：采蘩祁祁。封禪書曰：雜搢紳先生之略術。論語，子曰：由也升堂矣，未入於室也。〉靡事不咨，無疑不質。〈毛萇詩傳曰：訪問於善為咨，咨事為諏。漢書曰：張竦居貧，好事者從之質疑問事。〉位貶道行，身窮志逸。〈毛詩曰：我位孔貶。毛萇傳曰：貶，墜也。論語，子曰：道之將行也與？命也。〉弗慮弗圖，乃寢乃疾。〈毛詩曰：昊天疾威，弗慮弗圖。楚辭曰：寢疾而日愁。〉昊天不弔，景命其卒。嗚呼哀哉！〈毛詩曰：不弔昊天。蔡邕楊公誄曰：功成化洽，景命有順。〉

　　子囊佐楚，遺言城郢。史魚諫衛，以尸顯政。〈左氏傳曰：楚子囊還自吳，卒。將死，遺言謂子庚，必城郢。君子謂：子囊忠，君薨不忘增其名，將死不忘衛社稷，可不謂忠乎！韓詩外傳曰：昔衛大夫史魚病且死，謂其子曰：我數言蘧伯玉之賢而不能進，彌子瑕不肖而不能退，死不當居喪正堂，殯我於室足矣。衛君問其故，子以父言聞。君召蘧伯玉而貴之，子瑕退之，徙殯於正堂也。〉伊君臨終，不忘忠敬。寢伏床蓐，念在朝廷。朝達厥辭，夕殞其命。聖王嗟悼，寵贈衾襚。誄德策勳，考終定謚。〈肇碑曰：肇薨，天子愍焉，遣謁者祠以少牢，謚曰戴侯。漢書曰：列侯薨，大行奏謚誄策。應劭曰：賜與謚及哀策誄文也。〉群辟慟懷，邦族揮淚。孤嗣在疚，寮屬含悴。〈毛詩曰：煢煢在疚。〉赴者同哀，路人增欷。嗚呼哀哉！

　　余以頑蔽，覆露重陰。〈國語，張老謂趙文子曰：先王覆露子也。韋昭曰：露，潤也。〉仰追先考，執友之心。〈禮記曰：見父之執，不謂之進不敢進，不謂之退不敢退。〉俯感知己，識達之深。〈晏子春秋，越石父曰：士者，申乎知己也。〉承諱忉怛，涕淚霑襟。〈楚辭曰：泣歔欷而沾襟。〉豈忘載奔，憂病是沈。在疾不省，於亡不臨。舉聲增慟，哀有餘音。嗚呼哀哉！

文選考異
滎陽楊史君：袁本、茶陵本「史」作「使」。案：此似善「史」、五臣「使」不同。二本失著校語也。
注「實左右商王」：袁本、茶陵本無「實」字。案：此尤所校添也。二十八將論、運命論，褚淵碑文注引皆無，不與今毛詩同，添之未是。
注「周禮曰謚者」：袁本、茶陵本「禮」作「書」，是也。
注「有韎韋而跗注者」：何校「而」改　「之」，去「者」字，是也。各本皆誤。
投心魏朝：茶陵本「魏」作「外」，云五臣作「魏」。袁本云善作「外」。案：此尤校改，以五臣亂善。
注「錫爾土宇歸章」：案：「錫」字不當有，「歸」當作「昄」。各本皆誤。
注「晉宮閣銘曰」：案：「銘」當作「名」。各本皆誤。後宣貴妃誄引同。
注「神亦往焉觀其苛慝」：袁本、茶陵本「亦往焉」作「人」。案：此尤校改之也。
偽師畏逼：何校「師」改「帥」。陳云此謂步闡也。「師」乃廟諱，似不應用。案：所說是也。「帥」字別體作「�」，因致偽耳。他書亦往往相混。
注「景命有順」：何校「順」改「傾」，陳同，是也。各本皆偽。
聖王嗟悼：袁本云善作「王」。茶陵本云五臣作「主」。陳云作「主」為是。案：「王」蓋傳寫誤。
注「先王覆露子也」：陳云「王」，「主」誤，是也。各本皆偽。

楊仲武誄
〈并序〉

主条目：楊仲武誄
　　潘安仁

　　楊綏，字仲武，滎陽宛陵人也。中領軍肅侯之曾孫，荊州刺史戴侯之孫，〈肅侯，楊暨也。戴侯，楊肇也。並已見上文。〉東武康侯之子也。〈康侯，楊潭也。〉八歲喪父。其母鄭氏，光祿勳密陵成侯之元女，〈賈弼之山公表注曰：鄭袤為司空、密陵元侯，生默。為光祿勳密陵成侯。默女適滎陽楊潭，潭生仲武。成侯或為元侯，誤也。漢書音義，服虔曰：元，長也。〉操行甚高，恤養幼孤，以保乂夫家，而免諸艱難。〈尚書，周公曰：巫咸保乂王家。〉戴侯康侯多所論著，又善草隸之藝。子以妙年之秀，〈曹子健自試表曰：終軍以妙年使越。〉固能綜覽義旨，而軌式模範矣。雖舅氏隆盛，而孤貧守約，心安陋巷，體服菲薄，余甚奇之。〈論語，子曰：回也在陋巷，人不堪其憂。又曰：禹菲飲食。馬融曰：菲，薄也。〉若乃清才俊茂，盛德日新，〈周易曰：日新之謂盛德。〉吾見其進，未見其已也。〈論語，子謂顏淵曰：吾見其進也，未見其止也。〉既藉三葉世親之恩，而子之姑，余之伉儷焉。〈左氏傳曰：己不能庇其伉儷而亡之，又不能字人之孤而殺之，將何以終？遂誓施氏。〉往歲卒於德宮里。〈陸機洛陽記曰：德宮，里名也。〉喪服同次，綢繆累月，苟人必有心，此亦款誠之至也。不幸短命，〈論語，孔子對哀公曰：有顏回者，不幸短命死矣。〉春秋二十九，元康九年夏五月己亥卒。嗚呼哀哉！乃作誄曰：

　　伊子之先，奕葉熙隆。惟祖惟曾，載揚休風。顯考康侯，無祿早終。〈左氏傳，子產曰：公孫段無祿早世，不獲久享君德。〉名器雖光，勳業未融。篤生吾子，誕茂淑姿。克岐克嶷，知章知微。〈毛詩曰：克岐克嶷，以就口食。周易曰：君子知微知章。〉鉤深探賾，味道研機。〈周易曰：探賾索隱，鉤深致遠。又曰：夫易，聖人之所以極深而研機也。〉匪直也人，邦家之輝。〈毛詩曰：匪直也人，秉心塞淵。又曰：樂只君子，邦家之光。〉子之遘閔，曾未齓髫。〈鄭玄周禮注曰：齓，毀齒也。埤蒼曰：髫，髦也。〉如彼危根，當此衝焱。德之休明，靡幽不喬。〈言德之休明，無有處幽而不遷喬也。左氏傳，王孫滿曰：德之休明。毛詩曰：出自幽谷，遷于喬木。〉弱冠流芳，俊聲清劭〈韶〉。爾舅惟榮，爾宗惟瘁。幼秉殊操，違豐安匱。撰錄先訓，俾無隕墜。舊文新藝，罔不必肄。潘楊之穆，有自來矣。矧乃今日，慎終如始。〈老子曰：慎終如始，則無敗事。〉爾休爾戚，如實在己。〈新序曰：晉襄公之孫周，為晉國休戚，不倍本也。〉視予猶父，不得猶子。〈論語曰：顏回死，門人欲厚葬之。子曰：回也視予猶父也，予不得視猶子也。〉敬亦既篤，愛亦既深。雖殊其年，實同厥心。日昃景西，望子朝陰。如何短折，背世湮沈。嗚呼哀哉！〈尚書曰：六極一曰凶短折。孔安國曰：短未六十，折未三十也。〉

　　寢疾彌留，守茲孝友。〈彌留，已見上文。毛詩傳曰：善父母為孝，善兄弟為友。〉臨命忘身，顧戀慈母。哀哀慈母，痛心疾首。〈毛詩曰：哀哀父母，生我劬勞。左氏傳，呂相絕秦曰：諸侯痛心疾首，暱就寡人。〉噭噭〈叫〉同生，悽悽諸舅。〈莊子曰：我噭噭隨而哭之。〉春蘭擢莖，方茂其華。荊寶挺璞，將剖于和。含芳委耀，毀璧摧柯。〈言德業之美，類於蘭玉。始含芳而積耀，遽毀璧而摧柯，言早夭也。太玄經曰：破璧毀珪，逢不幸也。〉嗚呼仲武，痛哉奈何！德宮之艱，同次外寢。惟我與爾，對筵接枕。自時迄今，曾未盈稔。姑姪繼隕，何痛斯甚。嗚呼哀哉！

　　披帙散書，屢睹遺文。有造有寫，或草或真。執玩周復，想見其人。紙勞于手，涕沾于巾。〈張衡四愁詩曰：側身北望涕沾巾。〉龜筮既襲，埏隧既開。〈尚書曰：乃卜三龜，一習吉。又曰：卜不襲吉。孔安國曰：襲，因也。聲類曰：埏，墓隧也。〉痛矣楊子！與世長乖。朝濟洛川，夕次山隈。歸鳥頡頏，行雲徘徊。〈毛詩曰：燕燕于飛，頡之頏之。〉臨穴永訣，撫櫬盡哀。〈毛詩曰：臨其穴，惴惴其慄。杜預左氏傳注曰：櫬，棺也。〉遺形莫紹，增慟余懷。魂兮往矣，梁木實摧。嗚呼哀哉！〈往矣，已見上文。禮記曰：孔子早作，負手曳杖，逍遙於門，歌曰：泰山其頹乎！梁木其壞乎！鄭玄曰：太山，眾山所仰；梁木，眾木所放也。〉

文選考異
楊綏：袁本、茶陵本「綏」作「經」，是也。此尤本誤字，何、陳校皆改「經」。
注「將何以終遂誓施氏」：袁本、茶陵本無此八字。
喪服同次：茶陵本「同」作「周」，云五臣作「同」。袁本云善作「周」。案：此尤校改，以五臣亂善。
當此衝焱：案：「焱」當作「猋」。各本所見皆非。


Chinese text: This work was published before January 1, 1923, and is in the
public domain worldwide because the author died at least 100 years ago.
