論文
文賦
〈并序〉

主条目：文賦
　　陸士衡〈臧榮緒晉書曰：機字士衡，吳郡人。祖遜，吳丞相。父抗，吳大司馬。機少襲領父兵，為牙門將軍。年二十而吳滅，退臨舊里，與弟雲勤學，積十一年。譽流京華，聲溢四表，被徵為太子洗馬，與弟雲俱入洛。司徒張華，素重其名，舊相識以文。華呈天才綺練，當時獨絕，新聲妙句，係蹤張、蔡。機妙解情理，心識文體，故作文賦。〉

　　余每觀才士之所作，竊有以得其用心。〈作，謂作文也。用心，言士用心於文。莊子，堯曰：此吾所用心。〉夫放言遣辭，良多變矣，〈夫作文者，放其言，遣其理，多變，故非一體。〉妍蚩好惡，可得而言。〈文之好惡，可得而言論也。范曄後漢書，趙壹刺世疾邪曰：孰知辯其妍蚩。廣雅曰：妍，好也。說文曰：妍，慧也。釋名曰：蚩，癡也。聲類曰：蚩，騃也。然妍蚩亦好惡也。〉每自屬文，尤見其情，〈論衡曰：幽思屬文，著記美言。屬，綴也。杜預左氏傳曰：尤，甚也。士衡自言，每屬文，甚見為文之情。〉恒患意不稱物，文不逮意，〈爾雅曰：逮，及也。〉蓋非知之難，能之難也。〈尚書曰：非知之艱，行之惟艱。〉故作文賦，以述先士之盛藻，因論作文之利害所由，〈利害由好惡。孔安國尚書傳曰：藻，水草之有文者，故以喻文焉。〉佗日殆可謂曲盡其妙。〈言既作此文賦，佗日而觀之，近謂委曲盡文之妙理。論語，鯉曰：它日又獨立。趙岐孟子章句曰：它日，異日也。〉至於操斧伐柯，雖取則不遠，〈此喻見古人之法不遠。毛詩曰：伐柯伐柯，其則不遠。注：則，法也。伐柯必用其柯，大小長短近取法於柯，謂不遠也。〉若夫隨手之變，良難以辭逮，〈言作之難也。文之隨手變改，則不可以辭逮也。莊子，輪扁謂桓公曰：斲徐則甘而不固，疾則苦而不入，不疾不徐，得於手而應於心，口不能言也，有數存焉。〉蓋所能言者，具於此云。〈蓋所言文之體者，具此賦之言。〉

　　佇中區以玄覽，頤情志於典墳。〈漢書音義，張晏曰：佇，久俟待也。中區，區中也。字書曰：玄，幽遠也。老子曰：滌除玄覽。河上公曰：心居玄冥之處，覽知萬物，故謂之玄覽。幽通賦曰：皓頤志而不傾。左氏傳，楚子曰：左史倚相能讀三墳、五典。〉遵四時以歎逝，瞻萬物而思紛。〈遵，循也，循四時而歎其逝往之事，攬視萬物盛衰而思慮紛紜也。淮南子曰：四時者，春生，夏長，秋收，冬藏。〉悲落葉於勁秋，喜柔條於芳春，〈秋暮衰落故悲，春條敷暢故喜也。淮南子曰：木葉落，長年悲。〉心懍懍以懷霜，志眇眇而臨雲。〈懍懍，危懼貌。眇眇，高遠貌。懷霜、臨雲，言高潔也。說文曰：懍懍，寒也。孔融薦禰衡表曰：志懷霜雪。舞賦曰：氣若浮雲，志若秋霜。〉詠世德之駿烈，誦先人之清芬。〈言歌詠世有俊德者之盛業。先民，謂先世之人，有清美芬芳之德而誦勉。毛詩曰：王配于京，世德作求。又曰：在昔先民有作。〉遊文章之林府，嘉麗藻之彬彬。〈論語曰：文質彬彬，然後君子。孔安國注曰：彬彬，文質見半之貌。〉慨投篇而援筆，聊宣之乎斯文。〈韓詩外傳曰：孫叔敖治楚三年而國霸，楚史援筆而書之於策。尚書中候曰：玄龜負圖出洛，周公援筆以寫也。〉

　　其始也，皆收視反聽，耽思傍訊，〈收視反聽，言不視聽也。耽思傍訊，靜思而求之也。毛萇詩傳曰：耽樂之久。廣雅曰：訊，問也。〉精騖八極，心遊萬仞。〈精，神爽也。八極、萬仞，言高遠也。淮南子曰：八絃之外，乃有八極。包咸論語注曰：七尺曰仞。〉其致也，情曈曨而彌鮮，物昭晰而互進。〈爾雅曰：致，至也。埤蒼曰：曈曨，欲明也。說文曰：昭晰，明也。〉傾群言之瀝液，漱六藝之芳潤。〈楊子法言曰：或問群言之長，曰群言之長，德言也。宋衷曰：群，非一也。周禮曰：六藝，禮、樂、射、御、書、數也。〉浮天淵以安流，濯下泉而潛浸。〈言思慮之至，無處不至。故上至天淵於安流之中，下至下泉於潛浸之所。劇秦美新曰：盈塞天淵之間。楚辭曰：使江水兮安流。毛詩曰：洌彼下泉，浸彼苞稂。〉於是沈辭怫悅，若遊魚銜鉤，而出重淵之深；〈怫悅，難出之貌。〉浮藻聯翩，若翰鳥纓繳，而墜曾雲之峻。〈聯翩，將墜貌。王弼周易注曰：翰，高飛也。說文曰：繳，生絲縷也，謂縷繫矰矢而以弋射。〉收百世之闕文，採千載之遺韻。〈論語，子曰：吾猶及史之闕文。〉謝朝華於已披，啟夕秀於未振。〈華、秀，以喻文也。已披，言已用也。〉觀古今於須臾，撫四海於一瞬。〈高唐賦曰：須臾之間。司馬遷曰：卒卒無須臾之間。莊子，老聃曰：俛仰之間，再撫四海之外。呂氏春秋曰：萬世猶一瞬。說文曰：開闔，目數搖也。尸閏切。〉

　　然後選義按部，考辭就班。〈小雅曰：班，次也。〉抱景者咸叩，懷響者畢彈。〈言皆擊擊而用。〉或因枝以振葉，或沿波而討源。〈孔安國尚書傳曰：順流而下曰沿。源，水本也。〉或本隱以之顯，或求易而得難。〈言或本之於隱而遂之顯，或求之於易而便得難。之或為未，非也。〉或虎變而獸擾，或龍見而鳥瀾。〈周易曰：大人虎變，其文炳也。言文之來，若龍之見煙雲之上，如鳥之在波瀾之中。應劭曰：擾，馴也。莊子曰：君子尸居而龍見。大波曰瀾。〉或妥帖而易施，或岨峿而不安。〈妥帖，易施貌。公羊傳曰：帖，服也。廣雅曰：帖，靜也。王逸楚辭序曰：義多乖異，事不妥帖。岨峿，不安貌。楚辭曰：圜鑿而方枘兮，吾固知其鉏鋙而難入。妥，他果切。帖，吐協切。岨，助舉切。峿，魚呂切。〉罊澄心以凝思，眇衆慮而為言。〈周易曰：神也者，妙萬物而為言者也。〉籠天地於形內，挫萬物於筆端。〈淮南子曰：太一者，牢籠天地也。說文曰：挫，折也。韓詩外傳曰：辟文士之筆端，辟武士之鋒端，辟辯士之舌端。〉始躑躅於燥吻，終流離於濡翰。〈廣雅曰：躑躅，跢跦也。鄭玄毛詩箋云：志往謂踟躕也。蹢與躑同，跢跦與踟跦同。蒼頡篇曰：吻，脣兩邊也，莫粉切。字林曰：吻，口邊。流離，津液流貌。劉公幹詩曰：敘意於濡翰。毛萇詩傳曰：濡，漬也。濡，如娛切。漢書音義，韋昭曰：翰，筆也，協韻，音寒。〉理扶質以立幹，文垂條而結繁。〈言文之體必須以理為本。垂條，以樹喻也。廣雅曰：幹，本也。鄭玄禮記注曰：繁，盛也。〉信情貌之不差，故每變而在顏。〈楚辭曰：情與貌其不變。〉思涉樂其必笑，方言哀而已歎。或操觚以率爾，或含毫而邈然。〈觚，木之方者，古人用之以書，猶今之簡也。史由急就章曰：急就奇觚。觚，木簡也。論語先進篇，子路帥爾而對。毫，謂筆毫也。王逸楚辭注曰：銳毛為毫也。毛詩曰：聽我藐藐。毛萇曰：藐藐然不入。〉

　　伊茲事之可樂，固聖賢之所欽。〈茲事，謂文也。左氏傳，仲尼曰：志有之，言足以志，文足以言，不言誰知其志，言而不文，行之不遠。〉課虛無以責有，叩寂寞而求音。〈春秋說題辭曰：虛生有形。淮南子曰：寂寞，音之主也。〉函綿邈於尺素，吐滂沛乎寸心。〈毛萇詩傳曰：函，含也。古詩曰：中有尺素書。列子，文摯謂叔龍曰：吾見子之心矣，方寸之地虛矣。〉言恢之而彌廣，思按之而逾深。〈杜預左氏傳注曰：恢，大也。按，抑按也。言思慮一發，愈深恢大。〉播芳蕤之馥馥，發青條之森森。〈說文曰：蕤，草木華垂貌。纂要曰：草木華曰蕤。字林曰：森，多木長貌。以喻文采若芳蕤之香馥，青條之森盛也。〉粲風飛而猋豎，鬱雲起乎翰林。爾雅曰：𩖬颻謂之猋。長楊賦曰：翰林以為主人。

　　體有萬殊，物無一量。〈文章之體有萬變之殊，中衆物之形，無一定之量也。淮南子曰：斟酌萬殊。〉紛紜揮霍，形難為狀。〈紛紜，亂貌。揮霍，疾貌。西京賦曰：跳丸劍之揮霍。〉辭程才以效伎，意司契而為匠。〈衆辭俱湊，若程才效伎，取捨由意，類司契為匠。老子曰：有德司契。論衡曰：能雕琢文書謂之史匠也。〉在有無而僶俛，當淺深而不讓。〈毛詩曰：何有何無，僶俛求之。俛僶，由勉強也。論語，子曰：當仁不讓於師。〉雖離方而遯員，期窮形而盡相。〈方圓，謂規矩也。言文章在有方圓規矩也。〉故夫夸目者尚奢，愜心者貴當。〈其事既殊，為文亦異。故欲夸目者為文尚奢，欲快心者為文貴當。愜，猶快也，起頰切。〉言窮者無隘，論達者唯曠。〈言其窮賤者，立說無非湫隘；其論通達者，發言唯存放曠。〉

　　詩緣情而綺靡，賦體物而瀏亮。〈詩以言志，故曰緣情；賦以陳事，故曰體物。綺靡，精妙之言。瀏亮，清明之稱。漢書，甘泉賦曰：瀏，清也。字林曰：清瀏，流也。〉碑披文以相質，誄纏綿而悽愴。〈碑以敘德，故文質相半；誄以陳哀，故纏綿悽慘。〉銘博約而溫潤，箴頓挫而清壯。〈博約，謂事博文約也。銘以題勒示後，故博約溫潤；箴以譏刺得失，故頓挫清壯。〉頌優遊以彬蔚，論精微而朗暢。〈頌以褒述功美，以辭為主，故優遊彬蔚。論以評議臧否，以當為宗，故精微朗暢。彬蔚，已見上文。漢書音義曰：暢，通也。〉奏平徹以閑雅，說煒曄而譎誑。〈奏以陳情敘事，故平徹閑雅；說以感動為先，故煒曄譎誑。〉雖區分之在茲，亦禁邪而制放。要辭達而理舉，故無取乎冗長。〈論語，子曰：辭達而已矣。文穎漢書注曰：冗，散也，如勇切。言文章體要，在辭達而理舉也。〉

　　其為物也多姿，其為體也屢遷。〈萬物萬形，故曰多姿。文非一則，故曰屢遷。琴賦曰：既豐贍以多姿。周易曰：為道也屢遷。〉其會意也尚巧，其遣言也貴妍。暨音聲之迭代，若五色之相宣。〈言音聲迭代而成文章，若五色相宣而為繡也。爾雅曰：暨，及也。又曰：迭，更也。論衡曰：學士文章，其猶絲帛之有五色之功。杜預左氏傳注曰：宣，明也。〉雖逝止之無常，固崎錡而難便。〈言雖逝止無常，唯情所適，以其體多變，固崎錡難便也。逝止，由去留也。崎錡，不安貌。楚辭曰：嶔岑崎錡。崎，音綺。錡，音蟻。〉苟達變而識次，猶開流以納泉。〈言其易也。〉如失機而後會，恒操末以續顛。〈言失次也。〉謬玄黃之袟敘，故淟涊而不鮮。〈言音韻失宜類繡之玄黃謬敘，故淟涊垢濁而不鮮明也。禮記曰：朱綠之，玄黃之，以為黼黻文章。楚辭曰：切淟涊之流俗。王逸曰：淟涊，垢濁也。〉

　　或仰逼於先條，或俯侵於後章。〈廣雅曰：條，科條也。凡為文之體，先後皆須意別，不能者則有此累。〉或辭害而理比，或言順而義妨。〈周易曰：比，輔也。說文曰：妨，害也。〉離之則雙美，合之則兩傷。考殿最於錙銖，定去留於毫芒。〈漢書音義，項岱曰：殿，負也。最，善也。韋昭曰：第一為最，極下曰殿。又曰：下功曰殿，上功曰最。鄭玄禮記注曰：八兩為錙。漢書曰：黃鍾之一籥，容千二百黍，重十二銖，然百黍重一銖也。應劭漢書注曰：十黍為一絫，十絫為一銖。賓戲曰：銳思毫芒之內。音義曰：芒，稻芒。毫，兔毫。〉苟銓衡之所裁，固應繩其必當。〈言銓衡所裁，苟有輕重，雖應繩墨，須必除之。聲類，蒼頡篇曰：銓，稱也。曰銓，所以稱物也，七全切。漢書曰：衡，平也，平輕重也。尚書曰：惟木從繩則正。莊子曰：匠石治木，直者應繩。〉或文繁理富，而意不指適。極無兩致，盡不可益。〈言其理既極，而無兩致；其言又盡，而不可益。〉立片言而居要，乃一篇之警策。〈以文喻馬也。言馬因警策而彌駿，以喻文資片言而益明也。夫駕之法，以策駕乘，今以一言之好，最於衆辭，若策驅馳，故云警策。論語，子曰：片言可以折獄。左氏傳，繞朝贈士會以馬策。曹子建應詔詩曰：僕夫警策。鄭玄周禮注曰：警，敕戒也。〉雖衆辭之有條，必待茲而效績。〈必待警策之言，以效其功也。家語，公父文伯之母曰：男女效績，愆則有辟。〉亮功多而累寡，故取足而不易。〈言其功既多為累，蓋寡故以取足而不改易其文。〉

　　或藻思綺合，清麗千眠。〈說文曰：謂文藻思如綺會。千眠，光色盛貌。〉炳若縟繡，悽若繁絃。〈說文曰：縟、繁，彩色也。又繡，五色彩備也。蔡邕琴賦曰：繁絃既抑，雅音復揚。〉必所擬之不殊，乃闇合乎曩篇。〈言所擬不異，闇合昔之曩篇。爾雅曰：曩，久也，謂久舊也。〉雖杼軸於予懷，怵佗人之我先。〈杼軸，以織喻也。雖出自己情，懼佗人先己也。毛詩曰：杼軸其空。〉苟傷廉而愆義，亦雖愛而必捐。〈言他人言我雖愛之，必須去之也。王逸楚辭注曰：不受曰廉。說文曰：捐，棄也。〉

　　或苕發穎豎，離衆絕致。〈苕，草之苕也。言作文利害，理難俱美，或有一句同乎苕發穎豎，離於衆辭，絕於致思也。毛詩傳曰：苕，陵苕也。孫卿子曰：蒙鳩為巢，繫之葦苕。小雅曰：禾穗謂之穎。〉形不可逐，響難為係。〈言方之於影而形不可逐，譬之於聲而響難係也。鶡冠子曰：影之隨形，響之應聲。〉塊孤立而特峙，非常音之所緯。〈文之綺麗，若經緯相成，一句既佳，塊然立而特峙，非常音所能緯也。〉心牢落而無偶，意徘徊而不能揥。牢落，猶遼落也。言思心牢落，而無偶揥之意，徘徊而未能也。蔡邕瞽師賦曰：時牢落以失次，咢𦀘蹇而陽絕。說文曰：揥，取也，他狄切。協韻他帝切，或為禘。禘，猶去也。石韞玉而山輝，水懷珠而川媚。〈雖無佳偶，因而留之，譬若水石之藏珠玉，山川為之輝媚也。尸子曰：水中折者有玉，圓折者有珠。孫卿子曰：玉在山而木潤，淵生珠而岸不枯。高氏注：玉，陽中之陰，故能潤澤草；珠，陰中之陽，有明故岸不枯。廣雅曰：韞，襄也。〉彼榛楛之勿翦，亦蒙榮於集翠。〈榛楛，喻庸音也。以珠玉之句既存，故榛楛之辭亦美。毛詩曰：榛楛濟濟。郭璞山海經注曰：榛，小栗。楛，木可以為箭。〉綴下里於白雪，吾亦濟夫所偉。〈言以此庸音而偶彼嘉句，譬以下里鄙曲綴於白雪之高唱，吾雖知美惡不倫，然且以益夫所偉也。宋玉對楚王問曰：客有歌於郢中者，其始曰下里。宋玉笛賦曰：師曠為白雪之曲。淮南子曰：師曠奏白雪，而神禽下降。白雪，五十絃瑟樂曲名。下里，俗之謠歌。說文曰：偉，猶奇也，協韻，禹貴切。〉

　　或託言於短韻，對窮跡而孤興。〈短韻，小文也。言文小而事寡，故曰窮跡；跡窮而無偶，故曰孤興。〉俯寂寞而無友，仰寥廓而莫承。〈言事寡而無偶，俯求之則寂寞而無友，仰應之則寥廓而無所承。〉譬偏絃之獨張，含清唱而靡應。〈言累句以成文，猶衆絃之成曲。今短韻孤起，譬偏絃之獨張；絃之獨張，含清唱而無應。韻之孤起，蘊麗則而莫承也。毛萇詩傳曰：靡，無也。應，於興切。〉或寄辭於瘁音，徒靡言而弗華。〈瘁音，謂惡辭也。靡，美也，言空美而不光華也。班固漢書贊曰：纖微憔悴之音作，而民思憂。薛君韓詩章句曰：靡，好也。〉混妍蚩而成體，累良質而為瑕。〈妍謂言靡，蚩謂瘁音，既混妍蚩共為一體，翻累良質而為瑕也。禮記曰：玉，瑕不掩瑜。鄭玄曰：瑕，玉之病也，胡加切。〉象下管之偏疾，故雖應而不和。〈言其音既瘁，其言徒靡，類乎下管，其聲偏疾，升歌與之間奏，雖復相應而不和諧。杜預左氏傳注曰：象，類也。禮記曰：升歌清廟，下管象武。王肅家語注曰：下管，堂下吹管，象武舞也。〉或遺理以存異，徒尋虛以逐微。言寡情而鮮愛，辭浮漂而不歸。〈漂，猶流也。不歸，謂不歸於實。〉猶絃么而徽急，故雖和而不悲。〈說文曰：么，小也，於遙切。淮南子曰：鄒忌一徽琴，而威王終夕悲。許慎注曰：鼓琴循絃謂之徽，悲雅俱有，所以成樂，直雅而無悲則不成。〉或奔放以諧合，務嘈囋而妖冶。〈埤蒼曰：嘈啈，聲貌，啈與囋及囐同，才曷切。〉徒悅目而偶俗，固高聲而曲下。〈言聲雖高而曲下。張衡舞賦曰：既娛心以悅目。廣雅曰：耦，諧也，耦與偶古字通。〉寤防露與桑間，又雖悲而不雅。〈防露，未詳。一曰：謝靈運山居賦曰：楚客放而防露作。注曰：楚人放逐，東方朔感江潭而作七諫。然靈運有七諫，有防露之言，遂以七諫為防露也。禮記曰：桑間濮上之音，亡國之音也。鄭玄曰：濮水之上地有桑間，先亡國之音於此水上。〉或清虛以婉約，每除煩而去濫。〈左氏傳，君子曰：臣除煩而去惑。〉闕大羹之遺味，同朱絃之清汜。雖一唱而三歎，固既雅而不豔。〈言作文之體，必須文質相半，雅豔相資。今文少而質多，故既雅而不豔，比之大羹而闕其餘味，方之古樂而同清汜，言質之甚也。餘味，謂樂羹皆古，不能備其五聲五味，故曰有餘也。禮記曰：清廟之瑟，朱絃而疏越，一唱而三歎，有遺音者矣。大饗之禮，尚玄酒而俎腥魚，大羹不和，有遺味者矣。鄭玄曰：朱絃，練朱絃也，練則聲濁。越瑟底孔畫疏之，使聲遲。唱，發歌句者。三歎，三人從而歎之。大羹，肉湆不調以鹽菜也。遺，猶餘也。然大羹之有餘味，以為古矣，而又闕之，甚甚之辭也。〉

　　若夫豐約之裁，俯仰之形。〈廣雅曰：約，儉也。〉因宜適變，曲有微情。〈毛萇詩傳曰：適，之也。楚辭曰：結微情以陳辭。說文曰：微，妙也。〉或言拙而喻巧，或理朴而辭輕。或襲故而彌新，或沿濁而更清。〈孔安國尚書傳曰：襲，因也。禮記曰：明王以相沿。鄭玄曰：沿，猶因述也。〉或覽之而必察，或研之而後精。譬猶舞者赴節以投袂，歌者應絃而遣聲。〈王粲七釋曰：邪睨鼓下，亢音赴節。左氏傳曰：投袂而起。杜預曰：投，振也。〉是蓋輪扁所不得言，故亦非華說之所能精。莊子曰：桓公讀書於堂上，輪扁斲輪於堂下，釋椎鑿而上問桓公：敢問公之所讀者何言也？公曰：聖之言。曰：聖人在乎？公曰：死矣。輪扁曰：然則君之所讀者，聖人之糟魄耳。公曰：寡人讀書，輪人安得議乎！有說則可，無說則死。輪扁曰：臣也，以臣之事觀之，斲輪徐則甘而不固矣，疾則苦而不入矣，不徐不疾，得於手而應於心，口不能言也，有數存焉。於其間，臣不能以喻臣之子，臣之子亦不能受之於臣，是以行年七十，而老斲輪。郭子玄云：言物各有性效，學之無益也。李�曰：齊桓公也。扁，音篇，又扶緬切。斲，丁角切。謂斲輪之人，扁其名也。魄，音普莫切。李�曰：酒滓曰糟。司馬彪曰：爛食曰魄。甘，緩也。苦，急也。李曰：數，術也。王充論衡曰：虛談竟於華葉之言，無根之深，安危之際，文人不與，徒能華說之效也。

　　普辭條與文律，良余膺之所服。〈尚書，帝曰：律和聲。孔安國曰：律，六律也。禮記，子曰：回得一善，則拳拳服膺不失之。〉練世情之常尤，識前脩之所淑。〈纏子，董無心曰：罕得事君子，不識世情尤非也。楚辭曰：蹇吾法夫前脩，非時俗之所服。淑，善也。〉雖濬發於巧心，或受㰞於拙目。言文之難不能無累，雖復巧心濬發，或於拙目受蚩。㰞，笑也，㰞與蚩同。彼瓊敷與玉藻，若中原之有菽。〈瓊敷、玉藻，以喻文也。毛詩曰：中原有菽，庶人采之。毛萇曰：中原，原中也。菽，藿也。力采者得之。〉同橐籥之罔窮，與天地乎並育。〈老子曰：天地之間，其猶橐籥乎？虛而不屈，動而愈出。河上公曰：橐籥，中空虛，故能育聲氣也。王弼曰：橐，排橐。籥，樂器。按：橐，冶鑄者用以吹火使炎熾。說文曰：橐，囊也，音託。籥，音藥。〉雖紛藹於此世，嗟不盈於予掬。〈毛詩曰：終朝采綠，不盈一掬。毛萇曰：綠，王蒭。兩手曰掬。〉患挈缾之屢空，病昌言之難屬。〈挈瓶，喻小智之人，以注在上。何休曰：提，猶挈也。左氏傳曰：雖有挈瓶之智，守不假器。論語曰：回也屢空。尚書，帝曰：禹亦昌言。孔安國曰：昌，當也。王逸楚辭注曰：屬，續也。〉故踸踔於短垣，放庸音以足曲。〈廣雅曰：踸踔，無常也。今人以不定為踸踔，不定亦無常也。莊子曰：夔謂蚿曰：吾以一足踸踔而行，爾無如矣。謂腳長短也。踸，敕甚切。踔，敕角切。國語曰：有短垣，君不踰。爾雅曰：庸，常也。〉恒遺恨以終篇，豈懷盈而自足。〈言才恒不足也。答賓戲曰：孔終篇於西狩。〉懼蒙塵於叩缶，顧取笑乎鳴玉。〈缶，瓦器而不鳴，更蒙之以塵，故取笑乎玉之鳴聲也。文子曰：蒙塵而欲無昧，不可得也。李斯上書曰：擊甕叩缶。〉

　　若夫應感之會，通塞之紀。〈紀，綱紀也。周易曰：不出戶庭知通塞也。〉來不可遏，去不可止。〈莊子曰：其來不可卻，其去不可止。毛詩傳曰：遏，止也。孔安國曰：遏，絕。〉藏若景滅，行猶響起。〈枚乘上書曰：景滅跡絕。王命論曰：趣時如響起。〉方天機之駿利，夫何紛而不理。〈莊子，蚿曰：今予動吾天機。司馬彪曰：天機，自然也。又大宗師曰：其耆欲深者，其天機淺也。劉障曰：言天機者，言萬物轉動，各有天性，任之自然，不知所由然也。〉思風發於胸臆，言泉流於脣齒。〈論衡曰：吾言潏淈而泉出。〉紛威蕤以馺遝，唯毫素之所擬。〈威蕤，盛貌。馺遝，多貌。封禪書曰：紛綸萎蕤。毫，筆也。纂文曰：書縑曰素。楊雄書曰：齎紬素四尺。〉文徽徽以溢目，音泠泠而盈耳。〈延篤仁孝論曰：煥乎爛兮，其溢目也。論語曰：洋洋乎盈耳哉。〉及其六情底滯，志往神留。〈春秋演孔圖曰：詩含五際六情，絕於申。宋均曰：申，申公也。仲長子昌言曰：喜怒哀樂好惡，謂之六情。國語曰：夫人氣縱則底，底則滯。韋昭曰：底，著也。滯，廢也。〉兀若枯木，豁若涸流。〈莊子曰：形固可使如枯木，心固可使如死灰。郭象注莊子曰：遺身而自得，雖掞然而不持，坐忘行忘而為之，故行若曳枯木，止若聚死灰，是以云其神凝也。向秀曰：死灰、枯木，取其寂漠無情耳。爾雅曰：涸，竭也。國語，泉涸而成梁。涸，水盡也。〉攬營魂以探賾，頓精爽於自求。〈自求於文也。楚辭曰：營魂而升遐。周易曰：探賾索隱，鉤深致遠。左氏傳，樂祁曰：心之精爽，是謂魂魄。孟子曰：使自求之。〉理翳翳而愈伏，思乙乙其若抽。〈方言曰：翳，奄也。乙，抽也。乙，難出之貌。說文曰：陰氣尚強，其出乙乙然。乙，音軋。新論曰：桓譚嘗欲從子雲學賦，子雲曰：能讀千賦，則善為之矣。譚慕子雲之文，嘗精思於小賦，立感發病，彌日瘳。子雲說成帝祠甘泉，詔雄作賦，思精苦，困倦小臥，夢五藏出外，以手收而內之。及覺，病喘悸少氣。士衡與弟書曰：思苦生疾。〉是以或竭情而多悔，或率意而寡尤。〈左氏傳，趙武曰：范會言於晉國，竭情無私。淮南子曰：人輕小害，至於多悔。論語，子曰：言寡尤，行寡悔。包曰：尤，過也。〉雖茲物之在我，非余力之所戮。〈物，事也。戮，并也。言文之不來，非予力之所并。國語曰：戮力一心。賈逵曰：戮力，併力也。〉故時撫空懷而自惋，吾未識夫開塞之所由。〈開，謂天機駿利。塞，謂六情底滯。〉

　　伊茲文之為用，固衆理之所因。恢萬里而無閡，通億載而為津。〈言文能廓萬里而無閡，假令億載而今為津。法言曰：著古昔之昏昏，傳千里之忞忞者莫如書。軌曰：昏昏，目所不見；忞忞，心所不了。小雅曰：閡，限也。〉俯貽則於來葉，仰觀象乎古人。〈葉，世也。幽通賦曰：終保己而貽則。尚書曰：予恐來世。又曰：予欲觀古人之象。〉濟文武於將墜，宣風聲於不泯。〈論語，子貢曰：文武之道，未墜於地。尚書畢命曰：彰善癉惡，樹之風聲。毛詩曰：靡國不泯。毛萇曰：泯，滅也。爾雅曰：泯，盡也。〉塗無遠而不彌，理無微而弗綸。〈法言曰：彌綸天地之事，記久明遠者莫如書。周易曰：易與天地準，故能彌綸天地之道。王肅曰：彌綸，纏裹也。〉配霑潤於雲雨，象變化乎鬼神。〈論衡曰：山大者雲多，太山不崇朝，辨雨天下。然則賢聖有雲雨之智，彼其吐文萬牒以上。賈子曰：神者，變化而無所不為也。〉被金石而德廣，流管絃而日新。〈金，鍾鼎也。石，碑碣也。言文之善者，可被之金石，施之樂章。禮記曰：金石絲竹，樂之器也。漢書曰：聖王已沒，鍾鼓管絃之聲未衰。吳越春秋，樂師謂越王曰：君王德可刻之於金石，聲可託之於管絃。毛詩曰：漢廣，德廣所及也。周易曰：日新之謂盛德。〉

文選考異

注「機字士衡」下至「係蹤張蔡」：袁本、茶陵本無此一百字，有「陸機」二字。案：士衡自於歎逝賦下注訖，增多全非。
注「作謂作文也用心言士用心於文」：袁本、茶陵本無此十三字。
夫放言遣辭良多變矣又注「夫作文者」下至「故非一體」：袁本、茶陵本「夫」下有「其」字。云善無此二句。案：尤以五臣亂善也。二本無注，十六字尤并增多以就之，甚非。
注「文之好惡可得而言論也」：袁本、茶陵本無此十字。
注「士衡」下至「為文之情」：袁本、茶陵本無此十三字。
注「利害由好惡」：袁本、茶陵本無此五字。
注「言既作此文賦」下至「盡文之妙理」：袁本、茶陵本無此二十字，有「言知之易也」五字。案：善於此注「言知之易也」，於下注「言作之難也」，可謂精當。尤誤去其一句，甚非。至於增多之注，膚庸乖舛，亦甚易辨，固不假詳論矣。餘條同此。
注「此喻見古人之法不遠」：袁本、茶陵本無此九字。
注「則法也」下至「謂不遠也」：袁本、茶陵本無此二十三字。
注「文之隨手變改則不可以辭逮也」：袁本、茶陵本無此十三字。
注「蓋所言文之體者具此賦之言」：袁本、茶陵本無此十二字。
注「漢書音義」下至「幽遠也」：袁本、茶陵本無此二十四字。
注「遵循也」下至「而思慮紛紜也」：袁本、茶陵本無此二十五字。
喜柔條於芳春：袁本、茶陵本「喜」下校語云善作「嘉」。案：「嘉」字傳寫誤，下有「嘉麗藻之彬彬」，必相回避無疑。
注「秋暮衰落」下至「故喜也」：袁本、茶陵本無此十三字。
注「懍懍危懼貌眇眇高遠貌」：袁本、茶陵本無此十字，有「眇眇遠貌」四字，在此節注之末。
注「言歌詠」下至「而誦勉」：袁本、茶陵本無此二十八字。
注「又曰在昔」：何校「在」上添「自古」二字，是也。各本皆脫。
注「論語曰」下至「孔安國注曰」：袁本、茶陵本無此十六字，有「包咸論語注曰」六字。
注「文質見半之貌」：袁本、茶陵本「見」作「相」，是也。
注「尚書中候曰」下至「周公援筆以寫也」：袁本、茶陵本無此十八字。
注「爾雅曰致至也」：袁本、茶陵本無此六字。
注「言思慮之至」下至「於潛浸之所」：袁本、茶陵本無此二十八字。
觀古今於須臾：袁本、茶陵本「於」下校語云善作「之」。案：此無可考也。
注「司馬遷曰卒卒無須臾之間」：袁本、茶陵本無此十一字。
抱暑者咸叩：袁本、茶陵本「暑」作「景」，云善作「暑」。案：「暑」但傳寫誤。
注「言皆擊擊而用」：袁本、茶陵本無此六字。
注「言文之來」下至「應劭曰」：袁本、茶陵本無此二十三字。
注「公羊傳曰」下至「帖靜也」：袁本、茶陵本無此十三字。
注「妙萬物」：案：「妙」當作「眇」。各本皆偽。
注「廣雅曰躑躅」：何校「躑」改「蹢」，是也。各本皆誤。
注「與踟跦同」：陳云「跦」，「躕」誤，是也。各本皆誤。
注「字林曰吻口邊」：袁本、茶陵本無此六字。
注「言文之體」下至「以樹喻也」：袁本、茶陵本無此十六字。
注「史由」：袁本、茶陵本無此二字。
注「觚木簡也」：袁本、茶陵本無此四字。
注「子路帥爾而對」：袁本、茶陵本「帥」作「率」，是也。
注「茲事謂文也」下至「行之不遠」：袁本、茶陵本無此三十六字。
注「按抑按也」下至「恢大」：袁本、茶陵本無此十三字。
注「纂要曰」下至「青條之森盛也」：袁本、茶陵本無此三十二字。
注「文章之體」下至「無一定之量也」：袁本、茶陵本無此二十字。
注「俛僶由勉強也」：袁本、茶陵本無此六字。
注「言文章在有方圓規矩也」：袁本、茶陵本無此十字。
注「漢書甘泉賦曰」下至「清瀏流也」：袁本、茶陵本無此十六字。
注「故纏綿悽慘」：袁本、茶陵本「慘」作「愴」，是也。
注「說以感動為先」：袁本、茶陵本「動」作「物」，是也。
注「言文章體要在辭達而理舉也」：袁本、茶陵本無此十二字。
注「凡為文之體」下至「則有此累」：袁本、茶陵本無此十八字。
注「項岱曰」下至「又曰」：袁本、茶陵本無此二十二字。
注「應劭漢書注曰」下至「為一銖」：袁本、茶陵本無此十六字。
注「賓戲曰」：袁本、茶陵本「賓」上有「答」字，是也。
注「蒼頡篇曰銓稱也」：袁本、茶陵本無此七字。案：上「聲類」下「曰」為句，增多在其間，誤中之誤。
注「夫駕之法」下至「故云警策」：袁本、茶陵本無此二十六字。
注「左氏傳繞朝贈士會以馬策」：袁本、茶陵本無此十一字。
注「而不改易其文」：袁本、茶陵本「易其文」作「也」。
注「說文曰謂文藻思如綺會」：袁本、茶陵本無此十字。
注「言所擬不異闇合昔之曩篇」：袁本、茶陵本無此十一字。
注「言他人言我雖愛之必須去之也」：袁本、茶陵本無「他人言我雖愛之須」八字。又茶陵本「言」上有「必捐」二字，袁本無。
注「毛詩傳曰苕陵苕也」：袁本、茶陵本無此八字。
注「一句既佳」：袁本、茶陵本「一」作「言斯」。
注「言思心」：袁本、茶陵本「思」下有「之」字。
注「或為禘禘猶去也」：陳云兩「禘」字並當作「褫」，五臣本可據。案：所校最是。各本皆誤。
注「尸子曰」下至「有珠」：袁本、茶陵本無此十四字。
注「高氏注玉」下至「襄也」：袁本、茶陵本無此三十字。
注「淮南子曰」下至「俗之謠歌」：袁本、茶陵本無此二十九字。
徒靡言而弗華：袁本、茶陵本「徒靡言」作「言徒靡」。案：二本不著校語，蓋尤誤倒也。
注「瘁音」下至「而不光華也」：袁本、茶陵本無此十七字。
注「禮記曰玉瑕不掩瑜鄭玄曰」：袁本、茶陵本此十一字作「鄭玄禮記注曰」六字。
注「下管象武」：袁本、茶陵本無「武」字，是也。案：明堂位文。
注「淮南子曰鄒忌一徽琴而威王終夕悲許慎注曰」：袁本、茶陵本此十九字作「許慎淮南子注曰」七字。
注「悲雅俱有」下至「則不成」：袁本、茶陵本無此十六字。
注「言聲雖高而曲下」：袁本、茶陵本無此七字。
注「然靈運有七諫」：何校「有」改「以」，是也。各本皆誤。
注「地有桑間先」：何校「先」改「者」，是也。各本皆誤。
注「於此水上」：何校「上」改「出」，是也。各本皆誤。
注「尚玄酒而俎腥魚」：袁本、茶陵本無此七字。
注「甚甚之辭也」：茶陵本無下「甚」字，袁本有。案：各本皆非，當重「之」字耳。
故亦非華說之所能精：茶陵本無「故」字，「亦」下校語云五臣作「故」。袁本「故」下校語云善有「亦」。案：有即作之誤，尤因此而兩有，非也。
注「莊子曰桓公」下至「數術也」：袁本無此二百三十七字，有「輪扁已見上注」六字。茶陵本亦不複出，此增多甚非。
或受㰞於拙目：袁本「㰞」作「嗤」。校語云善作「蚩」。茶陵本作「㰞」，與此同。校語云五臣作「嗤」。案：袁本所見，是也。士衡自用「蚩」字，善以「蚩」字本不訓「笑」，故取「㰞」字為注，如詠懷詩「噭噭今自蚩」之注也。說詳在下。尤、茶陵所見非。
注「㰞笑也㰞與蚩同」：案上「㰞」上當有「說文云」三字。兩「㰞」字，皆當作「𣢑」。詠懷詩注曰：說文云：嗤，笑也。「嗤」與「蚩」同。考說文無「嗤」字，有「𣢑」字。且云𣢑𣢑，戲笑貌，從欠ㄓ聲。蓋兩注本同，此脫「說文云」，彼誤「𣢑」為「嗤」，當互訂正。
注「中原原中也」：袁本、茶陵本無此五字。
注「力采者得之」：袁本、茶陵本無此五字。
注「虛而不屈動而愈出」：袁本、茶陵本無此八字。
注「按橐」下至「說文曰」：袁本、茶陵本無此十五字。
注「囊也」：袁本、茶陵本無此二字。
嗟不盈於予掬：案：「嗟」當作「羌」。凡「羌」字，五臣多改作「嗟」字，此必各本以五臣亂善。
注「挈瓶」下至「提猶挈也」：袁本、茶陵本無此十八字。
注「孔安國曰昌當也」：袁本、茶陵本無此七字。
故踸踔於短垣：袁本、茶陵本「垣」作「韻」，不著校語。案：注中「短垣」語，二本亦無之，恐尤改未必是也。
注「謂腳長短也」：袁本、茶陵本無此五字。
注「國語曰有短垣君不踰」：袁本、茶陵本無此九字。
注「言才恒不足也」：袁本、茶陵本無此六字。
注「紀綱紀也」：袁本、茶陵本無此四字。
注「毛詩傳曰」下至「遏絕」：袁本、茶陵本無此十三字。
注「又大宗師曰」下至「不知所由然也」：袁本、茶陵本無此四十一字。
注「威蕤盛貌馺遝多貌」：袁本、茶陵本無此八字。
注「郭象注莊子曰」下至「而成梁」：袁本、茶陵本無此六十九字。
注「自求於文也」：袁本、茶陵本無此五字。
注「物事也」下至「非予力之所并」：袁本、茶陵本無此十七字。
注「併力也」：袁本、茶陵本「也」下有「力周切」三字。
注「言文」下至「而今為津」：袁本、茶陵本無此十七字。
注「軌曰」：袁本、茶陵本「軌」上有「李」字。
注「葉世也」：袁本、茶陵本無此三字。
注「爾雅曰泯盡也」：袁本、茶陵本無此六字。
注「禮記曰」下至「未衰」：袁本、茶陵本無此二十六字。
注「毛詩曰漢廣」：袁本、茶陵本「詩」下有「序」字。

音樂上
〈樂記曰：凡音之起由人心生也；心之動，物使之然也。感於物而動，故形於聲；聲相應，故生變；變成方，謂之音。比音而樂之，及干戚羽旄，謂之樂。注曰：方，猶文章也。又曰：聲成文謂之音。〉

洞簫賦
〈漢書音義，如淳曰：洞者，通也。簫之無底者，故曰洞簫。釋名：簫，肅也，言其聲肅肅然清也。大者二十三管，長三尺四寸；小者十六管。一名籟。〉

主条目：洞簫賦
　　王子淵〈漢書曰：王褒，字子淵，蜀人也。宣帝時為諫議大夫。帝太子體不安，苦忽忽不樂，詔使褒等皆之太子宮娛侍太子，朝夕誦書奇文，及自所造作。疾平復，乃歸。太子嘉褒所為甘泉及洞簫頌，令後宮貴人左右皆誦讀之。益州有金馬碧雞之寶，使褒祀焉。於道病卒。〉

　　原夫簫幹之所生兮，于江南之丘墟。〈廣雅曰：原，本也。江圖曰：慈母山，此山竹作簫笛，有妙聲。丹陽記曰：江寧縣慈母山臨江生簫管竹。王褒賦云：于江南之丘墟，即此處也。其竹圓，異衆處。自伶倫採竹蠏谷後，見此奇。故歷代常給樂府，而呼鼓吹山。幹，小竹也。王逸楚辭注曰：幹，體也。〉洞條暢而罕節兮，標敷紛以扶疏。〈條暢，條直通暢也。罕，稀也，言竹節稀疏而相去。標，竹之末也。宋玉笛賦曰：奇篠異幹，罕節簡支，敷紛茂盛，扶疏四布。〉徒觀其旁山側兮，則嶇嶔巋崎，倚巇迤㠧，誠可悲乎其不安也！嶇嶔巋崎，皆山險峻之貌。迤㠧，邪平之貌，言竹生其旁，故欹側不安。㠧，音靡。彌望儻莽，聯延曠盪，又足樂乎其敞閑也。〈儻莽、曠盪，寬廣之貌。儻，佗朗切。敞，大貌，言竹生敞閒之處，又足樂也。〉託身軀於后土兮，經萬載而不遷。〈左氏傳，晉大夫謂秦伯曰：君履后土而戴皇天。后土，地也，言竹託生於地，經歷萬載不易其貞萃也。〉吸至精之滋熙兮，稟蒼色之潤堅。〈周易曰：精氣為物。滋熙，潤悅貌。孔安國尚書傳曰：稟，受也。周易曰：震為蒼莨竹。〉感陰陽之變化兮，附性命乎皇天。〈孫卿子曰：陰陽大化。周易曰：四時變化。〉翔風蕭蕭而逕其末兮，迴江流川而溉其山。〈風賦曰：翱翔乎激水之上。荊軻歌曰：風蕭蕭兮易水寒。言風蕭蕭徑過其末。回江，謂江回曲也。說文曰：溉，猶灌也。言江之流注灌溉其山也。〉揚素波而揮連珠兮，聲磕磕而澍淵。〈呂忱曰：波，水涌也。漢武帝秋風辭曰：橫中流兮揚素波。杜預左氏傳注曰：揮，湔也。湔，音贊。字指曰：磕，大聲也。說文曰：注，灌也，澍與注古字通。〉朝露清泠而隕其側兮，玉液浸潤而承其根。〈說文曰：液，津也，夷石切。〉孤雌寡鶴，娛優乎其下兮，春禽群嬉，翱翔乎其顛。〈說文曰：嬉，樂也。〉秋蜩不食，抱樸而長吟兮，玄猿悲嘯，搜索乎其間。〈爾雅曰：蜩，蜋蜩。方言曰：楚謂蟬為蜩。家語，子夏曰：蟬飲露而不食。蜩，徒凋切。抱，音附。蒼頡篇曰：朴，木皮也。上林賦曰：玄猿素雌。搜索，往來貌。搜，所求切。索，所白切。〉處幽隱而奧庰兮，密漠泊以𤡻猭。廣雅曰：奧，藏也。說文曰：屏，蔽也，庰與屏同。𡻟岶，竹密貌。𤡻猭，相連延貌。字書，𤣆猭，獸逃走也。漠與𡻟同，浦百切。泊與岶同，亡百切。𤡻，敕陳切。猭，敕員切。惟詳察其素體兮，宜清靜而弗諠。〈方言曰：素，本也。言審視竹之本體，清而不讙譁也。〉幸得謚為洞簫兮，蒙聖主之渥恩。〈謚，號也，實二切。言得謚為簫而恒施用之，豈非蒙聖王之厚恩也。〉可謂惠而不費兮，因天性之自然。〈論語，子曰：因人所利而利之，斯不亦惠而不費乎。家語，孔子曰：器用陶匏，以象天地之性也。萬物無可以稱之者，故其自然之體。〉

　　於是般匠施巧，夔妃准法。〈墨子曰：公輸為雲梯。鄭玄曰：般，伎巧者。莊子曰：匠石之齊，見櫟社樹，匠伯不顧。司馬彪曰：匠石，字伯。尚書，帝曰：夔，命汝典樂，教胄子。妃，未詳也，一云夔。列子曰：孔子就師襄學琴。〉帶以象牙，掍其會合。〈帶，猶飾也。方言曰：掍，同也，言以象牙飾其會合之際，言巧密也。掍，胡本切。〉鎪鏤離灑，絳脣錯雜。〈爾雅曰：鏤，鎪也。離灑，鎪鏤之貌。絳脣，謂簫孔以朱飾之。灑，所宜切。〉鄰菌繚糾，羅鱗捷獵。〈言簫之形也。鄰菌繚糾，相著貌如羅魚鱗布列也。捷獵，參差也〉膠緻理比，挹抐㩎㩶。膠緻理比，言細密也。挹抐㩎㩶，言中制也。比，扶至切。挹，於泣切。抐，女立切。㩎，於頰切。㩶，奴協切。於是乃使夫性昧之宕冥，生不睹天地之體勢，闇於白黑之貌形。〈性昧、宕冥，謂天性闇昧過於幽冥也。說文曰：宕，過也。生，初生也。淮南子曰：夫盲者不能別晝夜，分白黑矣。〉憤伊鬱而酷𦓖，愍眸子之喪精。鄭玄禮記注曰：憤，怒氣充實也。伊鬱，不通。酷，猶甚也。蒼頡篇曰：𦓖，憂貌，奴谷切。廣雅曰：眼珠子謂之眸。趙岐孟子注曰：眸子，目瞳子也。寡所舒其思慮兮，專發憤乎音聲。〈言冥生之人而絕所見，思慮無所，故得專意發憤在於音聲。論語，子曰：發憤忘食。〉故吻吮值夫宮商兮，龢紛離其匹溢。〈言口吻所吮，皆遇宮商。紛離、匹溢，聲四散也。字林曰：吻，口邊也。說文曰：吮，嗽也，似兗切。〉形旖旎以順吹兮，瞋㖤㗅以紆鬱。言簫聲既發，形旖旎以隨之。漢書音義，張揖曰：旖旎，猶阿那也。司馬相如賦曰：又猗狔以招搖。說文曰：顄，頤也。釋名曰：㗅，咽下垂也，言氣之盛而㖤㗅，類瞋也。楚辭曰：鬱結紆軫。王逸曰：紆，曲也。㖤與顄劉並音含。㗅，音胡。氣旁迕以飛射兮，馳散渙以輟律。〈旁迕，言氣競旁出，遞相逆迕也。飛射，氣出迅疾也。散渙，分布也。輟律，出遲貌。輟，張律切。〉趣從容其勿述兮，騖合遝以詭譎。〈勿述，無所逆誤之貌。合遝，盛多貌。封禪書曰：奇物譎詭。詭譎，猶奇怪也。〉或渾沌而潺湲兮。獵若枚折。〈聲或渾沌，不分潺湲，或復其聲模無似枚之折也。雜字曰：潺浸，水流貌。獵，聲也。詩曰：伐其條枚。毛萇詩傳曰；枚，幹也。廣雅曰：獵，折也。〉或漫衍而駱驛兮，沛焉競溢。〈漫衍，流溢貌。駱驛，相連延貌。沛，多貌。〉惏慄密率，掩以絕滅。〈惏慄，寒貌，恐懼也。風賦曰：憯悽惏慄。密率，安靜也。掩，止息貌。〉㘊霵曄踕，跳然復出。㘊霵曄踕，衆聲疾貌。說文曰：跳，躍也。㘊，胡急切。霵或為䮶，同助急切。跳，徒彫切。

　　若乃徐聽其曲度兮，廉察其賦歌。〈廉，亦察也。〉啾咇㘉而將吟兮，行鍖銋以龢囉。啾，衆聲也。咇㘉，聲出貌。行，猶且也，胡庚切。鍖銋，聲不進貌。龢囉，聲迭蕩相雜貌。咇，音筆。㘉，音櫛。鍖，湯錦切。銋，奴錦切。風鴻洞而不絕兮，優嬈嬈以婆娑。〈鴻洞，相連貌。嬈嬈，柔弱也。婆娑，分散貌。廣雅曰：嬈，奇也。〉翩綿連以牢落兮，漂乍棄而為他。〈說文曰：漂，浮也，芳妙切。他，謂奇聲也，言聲漂結而去，棄其舊調，而更為奇聲。〉要復遮其蹊徑兮，與謳謠乎相龢。〈謳謠已發，簫聲於其蹊徑要復而遮之，與之相和也。龢，古和字。〉故聽其巨音，則周流汜濫，并包吐含，若慈父之畜子也。〈韓詩曰：夫為人父者，必懷慈仁之愛，以畜養其子也。含，下闇切。〉其妙聲，則清靜厭㥷，順敘卑迖，若孝子之事父也。妙聲，聲之微妙也。厭，安靜貌。曹大家列女傳注曰：㥷，深邃也，音翳。字林曰：迖，滑也。迖，佗戾切。科條譬類，誠應義理，澎濞慷慨，一何壯士！〈言聲之慷慨如壯士。澎濞，波浪相激之聲。說文曰：慷慨，壯士不得志於心也。〉優柔溫潤，又似君子。〈大戴禮曰：優之柔之。禮記曰：溫潤而澤〉故其武聲，則若雷霆輘輷，佚豫以沸㥜。輘輷，大聲也。埤蒼曰：怫㥜，不安貌。輘，力萌切。輷，呼萌切。沸或為㵒，扶味切。㥜，音謂。其仁聲，則若颽風紛披，容與而施惠。〈呂氏春秋曰：南方曰颽風。颽風長物，故曰施惠。容與，寬裕之貌。〉或雜遝以聚斂兮，或拔摋以奮棄。〈雜遝，衆多貌。拔摋，分散也。何休公羊傳注曰：側手擊曰摋。拔，扶割切。摋，蘇割切。〉悲愴怳以惻惐兮，時恬淡以綏肆。楚辭曰：愴怳懭悢兮。惻惐，傷痛也。廣雅曰：恬，靜也。說文曰：淡，安也。綏，遲也。王肅尚書注曰：肆，緩也。被淋灑其靡靡兮，時橫潰以陽遂。〈孔安國尚書傳曰：被，及也。淋灑，不絕貌。靡靡，聲之細好也。橫潰，旁決貌。陽遂，清通貌。言其聲或盛壯而細密，時復橫潰而清通也。橫，音于孟切。鄭玄周禮注曰：陽，清也。又禮記注曰：遂，達也。〉哀悁悁之可懷兮，良醰醰而有味。〈毛詩曰：中心悁悁。說文曰：憂，煩悁邑憂貌。字林曰：悁，含怒也，於玄切。又曰：醰、甜同，長味也，大含切。〉

　　故貪饕者聽之而廉隅兮，狼戾者聞之而不懟。〈尚書曰：叨懫曰欽。孔安國曰：貪饕急懫。禮記曰：儒者有砥礪廉隅。戰國策曰：張儀云：趙王狼戾無親。爾雅曰：懟，怨也。〉剛毅彊𧇭反仁恩兮，嘽唌逸豫戒其失。字書曰：𧇭，古文暴字也。嘽唌逸豫，舒緩自放縱之貌。嘽，吐誕切。唌，音誕。鍾期牙曠悵然而愕兮，杞梁之妻不能為其氣。〈呂氏春秋曰：伯牙鼓琴，志在太山。鍾子期曰：善哉，巍巍乎若太山。須臾志在流水。子期曰：善哉，洋洋若流水。子期死，伯牙破琴絕絃，終身不復鼓琴，以為世無人為鼓琴者。按列女傳，齊杞殖妻也。齊莊公襲莒，殖戰死，杞梁之妻無子，內外無五屬之親，既非所歸，乃就其夫之屍於其城下而哭之，內誠動人，道路過者，莫不為之揮涕，十日而城為之崩。杞梁字，殖名也。鄭玄注禮，魯襄公二十九年，齊侯襲莒是也。列子曰：伯牙善鼓琴，鍾子期善聽。左氏傳曰：師曠侍於晉侯。杜預曰：師曠，晉樂太師。字書曰：愕，驚也。琴操曰：杞梁妻嘆者，齊邑虯梁殖之妻所作也。殖死，妻嘆曰：上則無父，中則無夫，下則無子，將何以立，吾亦死而已。援琴而鼓之，曲終遂自投水而死。虯與杞同也。〉師襄嚴春不敢竄其巧兮，浸淫叔子遠其類。〈家語曰：孔子學鼓琴於師襄。七略，有莊春言琴。宋玉笛賦曰：於是天旋少陰，白日西靡，命嚴春，使叔子。浸淫，猶漸冉，相親附之意也。毛萇詩傳曰：昔顏叔子獨處于室，鄰之嫠婦又獨處室，夜暴風雨至，屋壞，婦人趨而至，叔子納之，而使執燭，放於平旦，蒸盡摍屋而繼之，自為避嫌不審矣。趙岐孟子章句曰：放，至也，方往切。〉嚚頑朱均惕復惠兮，桀跖鬻博儡以頓顇。〈左氏傳，富辰曰：心不則德義之經為頑，口不道忠信之言為嚚。史記曰：堯子丹朱不肖，舜子商均亦不肖。復惠，復黠慧也。桀，夏桀也。跖，盜跖也。莊子曰：施及三王，天下大駭矣，下有桀、跖，上有曾、史。鬻，夏育也。古字同。博，申博也，未詳其始。陸機夏育贊曰：夏育之猛，千載所希；申博角勇，臨頟奮椎。儡，羸疾貌。顇，即愁顇也。〉吹參差而入道德兮，故永御而可貴。〈楚辭曰：吹參差兮誰思。王逸曰：參差，洞簫。〉

　　時奏狡弄，則彷徨翱翔，〈埤蒼曰：彷徨，猶仿佯也。〉或留而不行，或行而不留。〈言逝止無常。狡，急也。弄，小曲也。〉愺恅瀾漫，亡耦失疇。埤蒼曰：𠹊𡂕，寂靜也。𠹊𡂕與愺恅音義同。愺，麤老切。恅，閭草切。瀾漫，分散也。上林賦曰：瀾漫遠遷。薄索合沓，罔象相求。〈薄，迫也。索，求也。合沓，重沓也。罔象，虛無罔象然也。莊子曰：黃帝遊赤水之北，遺其玄珠，罔象求之而得。〉故知音者樂而悲之，不知音者怪而偉之，故聞其悲聲，則莫不愴然累欷，撆涕抆淚。〈說文曰：撆，拭也，匹結切。廣雅曰：歔欷，悲也。抆，亦拭也，亡粉切。〉其奏歡娛，則莫不憚漫衍凱，阿那腲腇者已。〈憚漫衍凱，歡樂貌。阿那腲腇，舒遲貌。埤蒼曰：腲腇，肥貌。腲，一罪切。腇，乃罪切。〉是以蟋蟀蚸蠖，蚑行喘息。言所感深。爾雅曰：蟋蟀，蛬也。郭璞曰：促織也。爾雅曰：蠖，蚇蠖也。郭璞曰：今蝍𧑙也。周書曰：蚑行喘息。說文曰：蚑，徐行，凡生類之行皆曰跂。跂，音奇。說文曰：喘，疾息也。螻蟻蝘蜒，蠅蠅翊翊。〈方言曰：南楚謂螻蛄為括螻，力侯切。爾雅曰：蚍蜉，大螘。螘與蟻同。爾雅曰：蜥蜴，蝘蜒。蝘，於典切。蜒，徒典切。蠅蠅翊翊，遊行貌。〉遷延徙迤，魚瞰雞睨。〈皆蟲之形也。遷延徙迤，卻退貌。魚目不瞑，雞好邪視，故取喻焉。瞰，視也。睨，邪視也。〉垂喙䖤轉，瞪瞢忘食。韓詩外傳曰：蕤賓有聲，倮价之蟲，無不延頸以聽。說文曰：喙，口也，許穢切，或為咮，鳥口也，都遘切。䖤，轉動貌。埤蒼曰：瞪，直視也，直耕切。瞢，視不審諦也，莫耕切。況感陰陽之龢，而化風俗之倫哉！〈家語曰：人也者，天地之德，陰陽之交。〉

　　亂曰：狀若捷武，超騰踰曳，迅漂巧兮。〈狀，聲之狀也。捷武言捷巧。曳，亦踰也，或為跇。鄭德曰：跇，度也，弋制切。漂，疾也，妨妙切〉又似流波，泡溲汎𣶏，趨巇道兮。泡溲，盛多貌。汎𣶏，微小貌，又云波急之聲。方言曰：泡，盛也，薄交切。溲，所求切。汎，房法切。埤蒼曰：𣶏，裁有水也，所獵切。巇道，嶮巇之道。哮呷呟喚，躋躓連絕，淈殄沌兮。言其聲之大，哮呷呟喚，或躋或躓，時連時絕，淈然相亂，殄沌不分也。埤蒼曰：哮嚇，大怒也，呼交切。杜預左氏傳注曰：躋，升也，將雞切。漢書音義，韋昭曰：躓，頓也，竹利切。淈，胡忽切。沌，徒損切。攪搜㶅捎，逍遙踊躍，若壞頹兮。攪搜㶅捎，水聲也。壞頹，言如物崩壞頹毀也。攪，胡卯切。搜，所卯切。㶅，胡角切。捎，所學切。優游流離，躊躇稽詣，亦足耽兮。〈韓詩曰：搔首躊躇。稽詣，言聲稽留如有所詣也。蒼頡篇曰：詣，至也。〉頹唐遂往，長辭遠逝，漂不還兮。〈頹唐，隕墜貌。本或無此十二字。〉賴蒙聖化，從容中道，樂不淫兮。〈中於道德，雖樂不荒。左氏傳曰：吳公子札來聘，為之歌頌曰：遷而不淫，樂而不荒。〉條暢洞達，中節操兮。〈言聲有條貫，通暢洞達，而中於節操。〉終詩卒曲，尚餘音兮。〈言簫中次詩，而曲將盡，尚有餘音也。〉吟氣遺響，聯綿漂撇，生微風兮。〈漂撆，餘響少騰相擊之貌。漂，匹遙切。撆，匹曳切。〉連延駱驛，變無窮兮。

文選考異

洞簫賦注「漢書音義如淳曰洞者通也」：袁本、茶陵本此十一字作「如淳漢書注曰洞簫」八字。
注「故曰洞簫」：袁本、茶陵本無此四字。
注「清也」：袁本、茶陵本無此二字。
注「一名籟」：袁本、茶陵本「籟」下有「漢書曰元帝為太子嘉褒所為洞簫頌令後宮貴人皆誦讀之」二十四字。
注「宣帝時」：袁本、茶陵本無此三字。
注「帝太子體不安」下至「皆誦讀之」：袁本、茶陵本無此六十三字。
注「其竹圓異衆處」：袁本、茶陵本無此六字。
注「王逸楚辭注曰幹體也」：袁本、茶陵本無此九字。
注「罕稀也」下至「竹之末也」：袁本、茶陵本無此十六字。
注「言竹生其旁故欹側不安」：袁本、茶陵本無此十字。
注「言竹生敞閒之處又足樂也」：袁本、茶陵本無此十一字。
注「后土地也」下至「不易其貞萃也」：袁本、茶陵本無此二十字。
注「言風蕭蕭」下至「謂江回曲也」：袁本、茶陵本無此十五字。
注「言江之流注灌溉其山也」：袁本、茶陵本無此十字。
注「呂忱曰波水涌也」：袁本、茶陵本無此七字。
注「字指曰磕大聲也」：袁本、茶陵本無此七字。
翱翔乎其顛：茶陵本「翱」作「𦒡」。袁本校語云善作「翾」。案：「翾」乃「𦒡」之誤也。「皋」別體作「睪」，故「翱」別體作「𦒡」耳。尤以正字改之，遂與二本校語不合。舞賦「若𦒡若行」仍未改。
抱樸而長吟兮：案：「樸」當作「朴」，注引蒼頡篇「朴，木皮也」，可證。否則，尚有「樸」「朴」異同之注，而刪削不全耳。
注「蟬飲露而不食」：袁本、茶陵本無「露」字，是也。
處幽隱而奧庰兮：案：「庰」當作「屏」。袁本云善作「庰」。茶陵云五臣作「屏」。各本所見皆非。賦作「屏」，善以「屏」字本不訓「蔽」，故取「庰」字為注。正如思玄賦「坐太陰之屏室兮」也。說在彼下。
注「說文曰屏蔽也」：案：「屏」當作「庰」。各本皆誤。所引部文也。正文改「屏」為「庰」，而復改此注「庰」為「屏」以就之，大非。思玄賦注亦可證。
注「竹密貌」：袁本、茶陵本無「竹」字，是也。
注「字書𤣆猭獸逃走也」：袁本、茶陵本無此八字。
注「言審視竹之本體清而不讙譁也」：袁本、茶陵本無此十三字。
注「言得謚為簫」下至「豈非蒙聖王之厚恩也」：袁本、茶陵本無此十九字。
注「一云夔」下至「學琴」：袁本、茶陵本無此十三字。
注「爾雅曰鏤鎪也」：袁本、茶陵本無此六字。
注「廣雅曰眼珠子謂之眸」：袁本、茶陵本無此九字。
注「言冥生之人」下至「在於音聲」：袁本、茶陵本無此二十三字。
注「字林曰吻口邊也」：袁本、茶陵本無此七字。
注「司馬相如賦曰又猗狔以招搖」：袁本、茶陵本無此十二字。
注「㖤與顄劉」：袁本、茶陵本「劉」作「同」。案：二本最是。陳云「劉」字衍，非也。
注「氣出迅疾也」：袁本、茶陵本無「氣出」二字。
獵若枚折：陳云「獵」當作「擸」，注同。袁本云善作「獵」。茶陵本云五臣作「擸」。今案：善注「獵聲也」，未見必用「擸」字。廣雅一條又本非善注，此為善「獵」、五臣「擸」無疑。陳欲以五臣改善，殊非。
注「聲或渾沌不分潺湲」：袁本、茶陵本無「聲或」二字，「潺湲」作「之貌」。
注「或復其聲模無似枚之折也」：袁本、茶陵本無此十一字。
注「詩曰伐其條枚」：袁本、茶陵本無此六字，有「枚折似枚之折也」七字。
注「廣雅曰獵折也」：袁本、茶陵本無此六字。
注「恐懼也」：袁本、茶陵本無此三字。
注「聲迭蕩」：袁本、茶陵本無此三字。
注「廣雅曰嬈奇也」：袁本、茶陵本無此六字。
注「言聲漂結而去」：袁本、茶陵本無「聲漂結而去」五字，「言」屬下句首。
注「言聲之慷慨如壯士」：袁本、茶陵本無此八字。
注「聲之細好也」：袁本、茶陵本無「聲之」二字。
注「字林曰悁含怒也」：袁本、茶陵本無此七字。
注「自放縱」：袁本、茶陵本無此三字。
注「呂氏春秋曰伯牙」下至「齊侯襲莒是也」：袁本、茶陵本無此一百五十六字。
注「杞梁妻嘆者」：案：「杞」當作「虯」，觀下文可見。茶陵本誤同。袁本「杞」上有「范」字，蓋改「虯」為「杞」而兩存，又誤「虯」為「范」耳。
桀跖鬻博儡以頓顇：袁本、茶陵本云善無「以」字。案：此尤以五臣亂善也。寡婦賦注引此正無「以」字，亦其一證。
注「復惠復黠慧也」：袁本、茶陵本無此六字。
注「埤蒼曰彷徨猶仿佯也」：袁本、茶陵本無此九字。
故聞其悲聲：案：「聞其」二字當作「為」。袁本作「其為悲聲」，云善無「其」。茶陵本云五臣有「其」。此既以五臣亂善，又誤去下「為」字，添上「聞」字，乃誤中之誤也。
注「說文曰」：袁本、茶陵本無此三字。
注「歔欷悲也」：袁本、茶陵本無此四字。
注「埤蒼曰腲腇肥貌」：袁本、茶陵本無此七字。
注「爾雅曰蟋蟀」下至「今蝍𧑙也」：袁本、茶陵本無此二十七字。
注「說文曰喘疾息也」：袁本、茶陵本無此七字。
注「狀聲之狀也捷武言捷巧」：袁本、茶陵本無此十字。
注「鄭德曰跇度也」：袁本、茶陵本無此六字。
注「又云波急之聲」：袁本、茶陵本無此六字。
注「言簫中次詩」下至「尚有餘音也」：袁本、茶陵本無此十四字。
注「相擊之貌」：袁本、茶陵本無「相擊之」三字，「貌」屬上句末。
舞賦
〈并序。按周禮，舞師、樂師掌教舞。有兵舞，有干舞，有羽舞，有旄舞。呂氏春秋曰：堯時陰氣滯伏，陽氣閉塞，使人舞蹈以達氣。舞者，音聲之容也。〉

主条目：舞賦
　　傅武仲〈范曄後漢書曰：傅毅，字武仲，扶風茂陵人也。少博學。建初中，肅宗博召文學之士，以毅為蘭臺令史。少逸氣，亦與班固為竇憲府司馬。早卒。〉

　　楚襄王既遊雲夢，使宋玉賦高唐之事。〈高唐賦序曰：楚襄王與宋玉遊於雲夢之臺，望高唐之觀。王曰：試為寡人賦之。〉將置酒宴飲，謂宋玉曰：〈雲夢，藪名，在南郡華容縣。高唐，觀名。此並假設為辭。〉「寡人欲觴群臣，何以娛之？」〈左氏傳曰：欒盈觴曲沃人。杜預曰：飲酒於曲沃。〉玉曰：「臣聞歌以詠言，舞以盡意。〈尚書曰：歌詠言。孔安國曰：歌詠其義，以長其言。毛萇詩序曰：言之不足，故嗟嘆之；嗟嘆之不足，故詠歌之；詠歌之不足，不知手之舞之，足之蹈之。說苑曰：聲樂易良而合於歌情，盡舞意。〉是以論其詩，不如聽其聲；〈謂言之不足，故詠歌之。〉聽其聲，不如察其形。〈謂詠歌之不足，故手舞足蹈也。言不如視其舞形。鄭玄注樂記曰：宮、商、角、徵、羽，雜比曰聲，單曰音。〉激楚結風，陽阿之舞，〈張晏曰：激楚，歌曲也。列女傳曰：聽激楚之遺風。結風，亦曲名。上林賦曰：鄔、郢繽紛，激楚、結風。文穎曰：激，衝激，急風也。結風、迴風，亦急風也。楚地風既自漂疾，然歌樂者猶復依激結之急風為節。楚辭曰：宮庭震驚，發激楚兮。淮南子曰：夫足蹀陽阿之舞。又曰：歌采荑，發陽阿，鄭人聽之曰：不若延露以和。非歌者拙也，聽者異也。高誘曰：陽阿，古之名倡也。〉材人之窮觀，天下之至妙。噫，可以進乎？」〈孔安國尚書傳曰：噫，恨辭也。鄭玄注禮記曰：噫，弗寤之聲。〉王曰：「如其鄭何？」〈樂記曰：鄭、衛之音，亡國之音也。恐其同於鄭舞，當如之何？楚辭曰：二八齊容起鄭舞。王逸曰：鄭國舞也。〉玉曰：「小大殊用，鄭雅異宜，〈韓詩曰：舞則纂兮。薛君曰：言其舞應雅樂也。〉弛張之度，聖哲所施。〈禮記，孔子曰：一張一弛，文、武之道。〉是以樂記干戚之容，雅美蹲蹲之舞，〈禮記曰：干戚羽旄謂之樂。鄭玄曰：干，楯也。戚，斧也。武舞所執也。毛詩小雅曰：坎坎鼓我，蹲蹲舞我。一本或云旌旄之舞。〉禮設三爵之制，頌有醉歸之歌。〈禮記曰：君子飲酒也，禮三爵而油油以退。鄭玄曰：油油，悅敬貌。毛詩魯頌曰：振振鷺，鷺于飛，鼓咽咽，醉言歸，于胥樂兮。〉夫咸池六英，所以陳清廟、協神人也。〈樂動聲儀曰：黃帝樂曰咸池，顓頊樂曰五莖，帝嚳樂曰六英。宋均曰：能為天地四時六合之英華也。毛詩曰：清廟，祀文王也。尚書曰：八音克諧，神人以和。〉鄭衛之樂，所以娛密坐、接歡欣也。〈禮記曰：鄭、衛之音，亂世之音。〉餘日怡蕩，非以風民也，其何害哉！〈餘日，聽覽之餘日也。怡蕩，怡悅放蕩也。爾雅曰：怡，樂也。毛詩序曰：風，教也。〉王曰：「試為寡人賦之。」玉曰：「唯唯。」

　　夫何皎皎之閑夜兮，明月爛以施光。〈古詩曰：明月何皦皦。楚辭曰：夜皎皎兮既明。〉朱火曄其延起兮，燿華屋而熺洞房。〈古詩曰：朱火然其中，青煙颺其間。廣雅曰：熺，熾也，虛疑切。楚辭曰：姱容脩態絙洞房。〉黼帳袪而結組兮，鋪首炳以焜煌。〈司馬相如美人賦曰：黼帳周垂。袪，猶舉也。長門賦曰：張羅綺之幔帳兮，垂楚組之連綱。漢書曰：鋪首鳴。說文曰：鋪，著門抪首。〉陳茵席而設坐兮，溢金罍而列玉觴。〈毛詩曰：文茵暢轂。鄭玄注曰：茵，蓐也。詩曰：我姑酌彼金罍。鄭玄曰：君黃金罍。玉觴，玉爵也。周禮曰：朝覲有玉几玉爵。〉騰觚爵之斟酌兮，漫既醉其樂康。〈儀禮曰：騰觚于賓。又曰：小臣請媵爵。鄭玄曰：今文媵皆作騰。禮記禮器篇注曰：凡觴，一升曰爵，二升曰觚。毛詩曰：既醉以酒。楚辭曰：君欣欣兮樂康。毛萇詩傳曰：康，樂也。〉嚴顏和而怡懌兮，幽情形而外揚。〈爾雅曰：懌，樂也。〉文人不能懷其藻兮，武毅不能隱其剛。〈言皆欲騁其材，能效其技也。左氏傳曰：致果為毅。〉簡惰跳踃，般紛挐兮。淵塞沈蕩，改恒常兮。〈言失度也。簡惰，疏簡怠惰也。埤蒼曰：踃，跳也，先聊切。紛挐，相著牽引也。毛詩曰：其心塞淵。毛萇曰：塞，實也。淵，深也。〉於是鄭女出進，二八徐侍。〈楚辭曰：二八齊容起鄭舞。淮南子曰；鼓舞，或作鄭舞。高誘注曰：鄭褒也，楚王之幸姬，善歌舞，名曰鄭舞。楚辭曰：二八迭奏，女樂羅些。〉姣服極麗，姁媮致態。〈姁媮，和悅貌，態，謂姿態也。姁，況于切。媮，以朱切。〉貌嫽妙以妖蠱兮，紅顏曄其揚華。〈毛萇詩傳曰：嫽，好貌，理紹切。妖蠱，淑豔也。揚華，揚其光華。〉眉連娟以增繞兮，目流睇而橫波。〈連娟，細貌。繞，謂曲也。言眉細而益曲也。上林賦曰：長眉連娟。橫波，言目邪視，如水之橫流也。神女賦曰：望余幬而延視兮，若流波之將瀾。〉珠翠的皪而炤燿兮，華褂飛髾而雜纖羅。〈珠翠，珠及翡翠也。說文曰：的皪，珠光也。劉熙釋名曰：婦人上服謂之褂。上林賦曰：飛纖垂髾。司馬彪曰：髾，燕尾也，衣上假飾。子虛賦曰：雜纖羅，垂霧縠。司馬彪曰：纖，細也。〉顧形影，自整裝。順微風，揮若芳。〈裝，服也。揮，動也。若，杜也。美人佩以為芳香也。七發曰：揄流波，雜杜若。〉動朱脣，紆清陽。〈動朱脣，將歌也。神女賦曰：朱脣的其若丹。毛詩曰：有美一人，清陽婉兮。毛萇曰：清陽，眉目之間。〉亢音高歌為樂方。〈杜預左氏傳注曰：方，法也。〉

　　歌曰：攄予意以弘觀兮，繹精靈之所束。〈攄，散也。弘，大也。言精靈有所窘束，今將舒繹之也。方言曰：繹，理也。〉弛緊急之絃張兮，慢末事之𩨒曲。言將觀舞，故緊急之絃先已張者，今廢弛之；末事之𩨒曲者，今輕慢之。周禮曰：弛，懸也。鄭玄曰：弛，釋下也。說文曰：緊，纏絲急也。蒼頡篇曰：𩨒，曲也，於詭切。言鄭、衛之末事，而委曲順君之好無益，故廢而慢之。舒恢炱之廣度兮，闊細體之苛縟。〈恢炱，廣大之貌。苛縟，煩數之貌。言度之恢炱者，更令舒緩；體之煩數者，使之疏闊。楚辭曰：收恢台之孟夏兮。炱與台古字通。賈逵國語注曰：苛，煩也，賀多切。鄭玄喪服注曰：縟，數也。言舒廣大之度，則細體之事，不利於德者，疏而闊之。〉嘉關雎之不淫兮，哀蟋蟀之局促。〈毛詩序曰：關雎，樂得淑女，以配君子，憂在進賢，不淫其色。毛詩曰：蟋蟀，刺晉僖公也，儉不中禮。蟋蟀在堂，歲聿云暮，今我不樂，日月其除。古詩曰：蟋蟀傷局促。小見之貌。〉啟泰真之否隔兮，超遺物而度俗。〈太真，太極真氣也。否隔，不通也。言所否閉隔絕使通之。呂氏春秋曰：陶唐氏之時，陰多滯伏，陽道壅塞，乃作舞宣導之。莊子：孔子謂老聃曰：先生似遺物離人。〉揚激徵，騁清角。〈激徵、清角，皆雅曲名。琴操曰：伯牙鼓琴，作激徵之音。韓子，師曠曰：清徵之聲，不如清角。〉贊舞操，奏均曲。〈舞操而奏操也。琴道曰：琴有伯夷之操。樂汁圖徵曰：聖人立五均。均者，亦律調五聲之均也。宋均曰：長八尺施絃。〉形態和，神意協。從容得，志不劫。〈雍容閑雅，得其大體，不相迫劫也。協，和也。鄭玄禮記注曰：劫，脅也。〉

　　於是躡節鼓陳，舒意自廣。〈言舞人躡鼓以為節，此鼓既陳，故志意舒廣。〉遊心無垠，遠思長想。〈莊子曰：乘物以遊心。晉灼曰：垠，崖也。〉其始興也，若俯若仰，若來若往。雍容惆悵，不可為象。〈象，形象也。謂停節之間，形態頓乏，如惆悵失志也。變態不極，不可盡述其形象也。〉其少進也，若𦒡若行，若竦若傾。兀動赴度，指顧應聲。〈兀然而動，赴其節度，手指目顧，皆應聲曲。〉羅衣從風，長袖交橫。〈王孫子曰：衛靈公侍御數百，隨珠照日，羅衣從風。韓子曰：長袖善舞。〉駱驛飛散，颯擖合并。〈駱驛，不絕貌。颯擖，屈折貌；與曲度相合并也。〉鶣𪅃燕居，拉㧺鵠驚。鶣𪅃，輕貌。拉㧺，飛貌。鶣，音篇。拉，音臘。綽約閑靡，機迅體輕。〈綽約，美貌。閑美，閑緩而柔美。赴曲機疾，體自輕少。上林賦曰：便娟綽約。莊子曰：綽約若處子。埤蒼曰：嫺，雅也。機迅體輕，言舞之回折如弩機之發迅。〉姿絕倫之妙態，懷愨素之絜清。〈神女賦曰：懷貞亮之絜清。說文曰：愨，貞也。薛君韓詩章句曰：素，質也。〉脩儀操以顯志兮，獨馳思乎杳冥。〈脩治儀容志操，以自顯心志。杳冥，謂遠而出冥也。對問曰：翱翔乎杳冥之上。〉在山峨峨，在水湯湯。與志遷化，容不虛生。〈列子曰：伯牙鼓琴，志在登高山，鍾子期曰：善哉，峨峨乎若太山。志在流水，鍾子期曰：善哉，湯湯然若江河。伯牙所念，鍾子期必得之。言舞人與志遷化，亦如此者，容不虛生，必有所象也。湯，音洋。〉明詩表指，嘳息激昂。〈歌中有詩，舞人表而明之，指而合節。表，明也。韓詩外傳曰：魯哀公嘳然太息。說文曰：嘳，太息也。嘳與喟同。漢書，王章妻謂章曰：今在困厄，不自激卬。如淳曰：激厲抗揚之意也。卬，我郎切。〉氣若浮雲，志若秋霜。〈言既高且絜也。〉觀者增歎，諸工莫當。〈工，樂師也。〉

　　於是合場遞進，按次而俟。〈遞，迭也。俟，待也。言待次第而出也。〉埒材角妙，夸容乃理。〈晉灼漢書注曰：埒，等。言鬥巧妙也。夸，猶美也。理，謂裝飾也。〉軼態橫出，瑰姿譎起。眄般鼓則騰清眸，吐哇咬則發皓齒。〈瑰，美也。譎，異也。般鼓之舞，載籍無文，以諸賦言之，似舞人更遞蹈之而為舞節。古新成安樂宮辭曰：般鼓鍾聲，盡為鏗鏘。張衡七盤舞賦曰：歷七盤而屣躡。又曰：般鼓煥以駢羅。王粲七釋曰：七盤陳於廣庭，疇人儼其齊俟；揄皓袖以振策，竦并足而軒跱。邪睨鼓下，伉音赴節，安翹足以徐擊，馺頓身而傾折。卞蘭許昌宮賦曰：振華足以卻蹈，若將絕而復連，鼓震動而不亂，足相續而不并。婉轉鼓側，蜲蛇丹庭，與七盤其遞奏，覲輕捷之翾翾。義並同也。說文曰：哇，謟聲也，於佳切。咬，淫聲也，烏交切。楚辭曰：美人皓齒，嫮以姱兮。〉摘齊行列，經營切儗。〈指摘行列，使之齊整。經營，往來之貌。摘，佗歷切。相摩切也。鄭玄禮記注曰：儗，猶比也，魚里切。扱，引也。言舞人舉引，皆有所比擬也。廣雅曰：扱，引也。〉彷彿神動，迴翔竦峙。〈子虛賦曰：若神仙之彷彿。說文曰：彷彿，見不審也。〉擊不致筴，蹈不頓趾。〈蹈鼓而足趾不頓，言輕且疾也。〉翼爾悠往，闇復輟已。〈言翼然而往，闇而復止。闇，猶奄也。古人呼闇殆與奄同。方言曰：奄，遽也。〉及至迴身還入，迫於急節。〈已輟止，復迴身旋入舞場，逼迫於曲之急節也。〉浮騰累跪，跗蹋摩跌。〈言舞者之容也。浮騰，跳躍也。累跪，進跪貌。跗蹋摩跌，或反足跗以象蹈，或以足摩地而揚跌也。鄭玄禮記注曰：跗，足趾也，方于切。字書曰：跌，失蹠也。徒結切。〉紆形赴遠，漼似摧折。〈言要之曲折，漼然以摧折，紆曲其形，以踴其身也。漼，折貌，七罪切。〉纖縠蛾飛，紛猋若絕。〈纖縠，細縠也。蛾飛，如蛾之飛也。紛猋，飛揚貌。上林賦曰：垂霧縠。大戴禮曰：食桑者有絲而蛾。郭璞爾雅注曰：蠶蛾也。〉超𧼯鳥集，縱弛殟歿。殟歿，舒緩貌。言舞勢超𧼯，如鳥疾速飛集也；縱弛之際，又且舒緩弛捨也。字林曰：鳥𧼯，跳也。殟，烏骨切。歿，音沒。蜲蛇姌嫋，雲轉飄曶。〈說文曰：委蛇，邪行去也。姌嫋，長貌。蜲與逶同，於危切。蛇，音移。姌，如劍切；嫋，音弱；如雲轉之疾也。飄忽，如風之疾也。毛萇詩傳曰：迴風為飄，曶與忽同，呼沒切。〉體如遊龍，袖如素蜺。〈遊龍，素蜺，喻美麗也。宋玉神女賦曰：蜿若遊龍，從風翱翔。司馬相如大人賦曰：垂絳幡之素蜺。〉黎收而拜，曲度究畢。言舞將罷，徐收斂容態而拜，曲度於是究畢。蒼頡篇曰：邌，徐也，邌與黎同，力奚切。曹憲曰：𥌛𥅪而拜，上音戾，下居虯反。今檢玉篇目部，無此二字。遷延微笑，退復次列。〈舞畢退次行列也。好色賦曰：遷延引身。〉觀者稱麗，莫不怡悅。

　　於是歡洽宴夜，命遣諸客。〈言懽情已洽，而宴迫於夜，故命遣諸客也。〉擾躟就駕，僕夫正策。〈埤蒼：躟，疾行貌。史記曰：天下躟躟。僕夫，執駕者。策，轡也。大戴禮曰：驪駒在門，僕夫具存。〉車騎並狎，巃嵷逼迫。〈狎，謂多而相排也。巃嵷，聚貌。巃，力董切。嵷，音摠。〉良駿逸足，蹌捍凌越。〈駿，馬也。逸，疾也。爾雅曰：蹌，動也。蹌捍，馬走疾之貌。言馬駿逸奔突而走相凌越也。〉龍驤橫舉，揚鑣飛沫。〈鄒陽上書曰：蛟龍驤首。鑣，馬勒旁鐵也。馬舉首而橫走，動鑣則飛馬口之沫也。〉馬材不同，各相傾奪。〈傾奪，謂馳競也。〉或有踰埃赴轍，霆駭電滅。〈列子，伯樂曰：天下之馬，絕塵弭轍。言馬踰越於塵埃之前以赴，車轍如雷霆之聲，忽驚忽滅也。〉蹠地遠群，闇跳獨絕。〈許慎淮南子注曰：蹠，踏也。遠出於群，言疾速之甚也。鄭玄尚書五行傳曰：闇跳，行疾貌。闇跳獨絕，言行急無比也。〉或有宛足鬱怒，般桓不發。〈言馬按足緩步。鬱怒，氣遲留不發也。周易曰：初九，盤桓，利居貞。〉後往先至，遂為逐末。〈言逸材之馬，雖後往而能先至，遂為馳逐者之末也。逐者，以發足為本。〉或有矜容愛儀，洋洋習習。〈鄭玄毛詩注曰：洋洋，莊敬貌。又詩箋云：習習，和調貌。〉遲速承意，控御緩急。〈言遲速任意也。毛詩曰：又良御忌，抑罄控忌。毛萇曰：止馬曰控。忌，辭也，音冀。家語，孔子曰：御者同是車馬，其所為進退緩急異也。〉車音若雷，騖驟相及。〈長門賦曰：雷隱隱而響起，聲象君之車音。言車聲隱隱，如遠雷之音相連屬也。〉駱漠而歸，雲散城邑。〈駱漠，駱驛紛漠奔馳之貌。中夜車皆歸城邑之中，寂然而空，有同雲散也。〉天王燕胥，樂而不泆。〈毛詩曰：籩豆有且，侯氏燕胥。胥，皆也，皆來相與燕也。孝經曰：滿而不溢。〉娛神遺老，永年之術。優哉游哉，聊以永日。〈家語，孔子歌曰：優哉游哉，聊以卒歲。毛詩曰：且以喜樂，且以永日。〉

文選考異

舞賦注「按周禮」下至「音聲之容也」：袁本、茶陵本無此五十一字。
注「扶風茂陵人也」：袁本無「茂陵」二字。
注「建初中」：袁本無此三字。
注「以毅」：袁本無此二字。
注「少逸氣」：袁本無此三字。
注「亦與班固為竇憲府司馬」：袁本此十字作「遷竇憲司馬」五字。茶陵本此節注并入五臣全非，不具出。
注「雲夢藪名」下至「此並假設為辭」：袁本、茶陵本無此二十字。
寡人欲觴群臣：茶陵本「觴」作「𨢩」，云五臣作「觴」。袁本云善作「𨢩」。案：「𨢩」即「觴」別體字，尤以正字改之。又注引左傳各本皆作「觴」。此等所言善作某字，皆據所見耳。
注「言不如視其舞形」下至「單曰音」：袁本、茶陵本無此二十五字。
注「又曰歌采荑」下至「聽者異也」：袁本、茶陵本無此二十八字。
注「鄭玄注禮記曰噫弗寤之聲」：袁本、茶陵本無此十一字。
注「振振鷺鷺于飛」：袁本、茶陵本無此六字。
注「顓頊樂曰五莖」：袁本、茶陵本無此六字。
注「禮記曰鄭衛之音亂世之音」：袁本、茶陵本無此十一字。
玉曰唯唯：袁本、茶陵本以此上為序，其下「夫何」提行另起。案：此賦恐無所謂序，今題下有「并序」二字及提行，未必善如此也。
明月爛以施光：茶陵本云五臣作「爛」。袁本云善作「列」。案：此尤校改也。
注「毛詩曰文茵暢轂」：袁本、茶陵本無此七字。
注「鄭玄注曰茵蓐也詩曰」：袁本、茶陵本「注」上有「禮記」二字，「詩」上有「毛」字。
注「鄭玄曰君黃金罍」：袁本、茶陵本無此七字。
注「周禮曰朝覲有玉几玉爵」：袁本、茶陵本無此十字。
注「禮器篇」：袁本、茶陵本無此三字。
注「言皆欲騁其材能效其技也」：袁本、茶陵本無此十一字。
注「相著牽引也」：袁本、茶陵本無「牽引」二字。
注「淮南子曰鼓舞」下至「女樂羅些」：袁本、茶陵本無此四十字。
注「態謂姿態也」：袁本、茶陵本無此五字。
注「衣上假飾」：袁本、茶陵本無此四字。
注「垂霧縠」：袁本、茶陵本無此三字。
注「而奏操也」：何校「而」上添「舞」字，是也。各本皆脫。
注「亦律調五聲之均也」：何校「亦」改「六」是也。各本皆偽。
注「閑美」：陳云「美」，「靡」誤，是也。各本皆誤。
注「埤蒼曰嫺」下至「如弩機之發迅」：袁本、茶陵本無此二十一字。
注「脩治儀容志操以自顯心志」：袁本、茶陵本無此十一字。
注「必有所象」：袁本、茶陵本無此四字。
諸工莫當：袁本、茶陵本「莫」下校語云善作「共」。案：此尤校改也。
注「相摩切也」：袁本、茶陵本「相」上有「切」字，是也。
注「扱引也」下至「扱引也」：袁本、茶陵本無此二十字。
注「若神仙之彷彿」：案：「仙」字不當有。各本皆衍。說詳前。此正文「神動」，亦初不云「仙」也。
擊不致筴：茶陵本「筴」作「爽」。案：此無可考也。袁本校語仍云善作「筴」，與尤所見同。
注「言翼然而往闇而復止」：袁本、茶陵本無此九字。
注「跌失蹠也」：袁本、茶陵本「失」作「足」，是也。
注「言要之曲折漼然以摧折」：袁本、茶陵本無此十字。
注「字林曰鳥𧼯跳也」：袁本、茶陵本無此七字。
注「曹憲曰𥌛𥅪」下至「無此二字」：袁本、茶陵本無此二十二字。
擾躟就駕：袁本、茶陵本「躟」作「攘」。案：此疑尤誤改耳。　　注「埤蒼」下至「天下躟躟」：袁本、茶陵本無此十三字，有「擾攘爭貌」四字。
注「爾雅曰蹌動也」：袁本、茶陵本無此六字。
注「許慎淮南子注曰」：袁本、茶陵本無此七字。
注「闇跳行疾貌」：袁本、茶陵本無「闇」字。
樂而不泆：何校「泆」改「溢」。袁本云善作「泆」。茶陵本云五臣作「溢」。案：何據注引孝經「滿而不溢」，定從「溢」字也。


Chinese text: This work was published before January 1, 1923, and is in the
public domain worldwide because the author died at least 100 years ago.
