紀行下
西征賦
〈臧榮緒晉書曰：岳為長安令，作西征賦，述行歷，論所經人物山水也。〉

主条目：西征賦
　　潘安仁〈岳，滎陽中牟人。晉惠元康二年，岳為長安令，因行役之感而作此賦。岳家在鞏縣東，故言西征。〉

　　歲次玄枵〈許喬〉，月旅蕤賓。丙丁統日，乙未御辰。〈岳傷弱子序曰：元康二年五月，余之長安。以歷推之，元康二年，歲在壬子，乙未，五月十八日也。爾雅曰：太歲在子曰困敦。左氏傳，梓慎曰：歲在星紀，而淫於玄枵。杜預曰：歲，歲星也。玄枵在子，虛危之次也。然玄枵，歲星所歷；困敦，太歲所次。今論太歲而曰玄枵，疑誤也。鄭玄周禮注曰：旅，猶處也。禮記曰：仲夏之月，律中蕤賓。鄭玄曰：中，猶應也。仲夏氣至，則蕤賓律應也。呂氏春秋曰：仲夏，其日丙丁。高誘曰：丙丁，火日也。然夏為火德，故以丙丁統夏也。左氏傳云：日月之會是謂辰，故以配日。杜預曰：一歲，日月十二會，所會謂之辰。配日，謂子丑配甲乙也，然其日值乙未也。鄭玄禮記注曰：御，猶主也。〉潘子憑軾西征，自京徂秦。〈潘子，岳自謂也。馮衍揚節賦曰：馮子耕於酈山之阿。憑軾，已見魏都賦。爾雅曰：徂，往也。〉迺喟然歎曰：〈論語，夫子喟然歎曰：吾與點也。〉

　　古往今來，邈矣悠哉！寥廓惚恍，化一氣而甄三才。〈寥廓惚恍，未分之貌也。鵩鳥賦曰：寥廓忽荒。列子曰：太易者，未見氣也。易變而為一。又曰：一者，形變之始也。輕清者上為天，重濁者下為地，中和之氣者為人。張湛曰：所謂易者，窈冥惚恍，不可變也。一氣恃之而作化，故寄名變耳。甄，已見魏都賦。易曰：兼三才而兩之。漢書音義曰：陶人作瓦器謂之甄。〉此三才者，天地人道。唯生與位，謂之大寶。〈周易曰：天地之大德曰生，聖人之大寶曰位。〉生有脩短之命，位有通塞之遇。鬼神莫能要，聖智弗能豫。〈東征賦曰：脩短之運，愚智同。通塞，猶窮達也。班固覽海賦曰：運之脩短，不豫期也。〉

　　當休明之盛世，託菲薄之陋質。〈左氏傳，王孫滿曰：德之休明。楚辭曰：質菲薄而無由。馬融論語注曰：菲，薄也。〉納旌弓於鉉台，讚庶績於帝室。〈臧榮緒晉書曰：岳弱冠辟太尉府掾。孟子曰：夫招士以旂，大夫以旌。左氏傳，陳敬仲曰：詩云，翹翹車乘，招我以弓。周易曰：鼎金鉉。鄭玄曰：金鉉，喻明道能舉君之官職也。鄭玄尚書注曰：鼎，三公象也。春秋漢含孳曰：三公在天，法三台也。尚書曰：庶績其凝。應劭漢官儀曰：帝室，猶言王室者也。〉嗟鄙夫之常累，固既得而患失。無柳季之直道，佐士師而一黜。〈臧榮緒晉書曰：岳遷廷尉平，為公事免官。論語，子曰：鄙夫不可與事君，其未得之，患得之；既得之，患失之。又曰：柳下惠為士師，三黜。人曰：子未可以去乎？曰：直道而事人，焉往而不三黜。〉

　　武皇忽其升遐，八音遏於四海。〈臧榮緒晉書武紀曰：帝諱炎，字世安，崩，謚曰武。禮記曰：天王崩，告喪曰：天王登遐。尚書曰：帝乃徂落，三載，四海遏密八音。孔安國尚書傳曰：遏，絕；密，靜也。〉天子寢於諒闇，百官聽於冢宰。〈臧榮緒晉書惠紀曰：帝諱衷，字正度。武帝崩，太子即皇帝位。禮記曰：高宗諒闇，三年不言。干寶晉紀曰：楊駿為太傅，百官總己以聽於駿。尚書曰：百官總己，以聽於冢宰。〉彼負荷之殊重，雖伊周其猶殆。〈伊尹之相太甲，致桐宮之師；周旦之輔成王，有流言之謗。左氏傳曰：子產曰：其父析薪，其子弗克負荷。爾雅曰：殆，危也。〉窺七貴於漢庭，譸一姓之或在？〈七姓，謂呂、霍、上官、趙、丁、傅、王也。庾亮表曰：向使西京七族，皆非姻黨。從而悉全，決不盡敗。聲類曰：譸，亦疇字也。爾雅曰：疇，誰也。〉無危明以安位，祇居逼以示專。陷亂逆以受戮，匪禍降之自天。〈言無見危之明以安其位，秖為逼主以示己專也。干寶晉紀曰：駿被誅。禮記曰：明於順，然後能守危。鄭玄曰：能守自危之道。周易曰：危者，安其位者也。毛詩曰：亂匪降自天，生自婦人。〉孔隨時以行藏，蘧與國而舒卷。苟蔽微以繆章，患過辟之未遠。〈言孔、蘧有知微知章之鑒，故隨否泰而行藏，與治亂而舒卷。中庸之流，苟蔽繆於斯術，故患此過常之辟，未遠其身也。周易曰：隨時之義大矣哉！論語，子謂顏淵曰：用之則行，舍之則藏，唯我與爾有是夫！又曰：君子哉蘧伯玉。邦有道，則仕；邦無道，可卷而懷之。周易注曰：君子知微謂幽昧，知章謂明顯也。爾雅曰：辟，罪。未遠，不離其身也。辟，匹亦切。〉悟山潛之逸士，卓長往而不反。〈班固漢書，贊曰：山林之士，往而不能反。〉陋吾人之拘攣，飄萍浮而蓬轉。〈言己闕行藏之明，而有蔽繆之累，故悟山潛之為是，陋拘攣之寔非。謝承後漢書，鄭玄戒子書曰：黃巾為害，萍浮南北。東觀漢記，太史官曰：票駭蓬轉，因遇際會。〉寮位儡其隆替，名節漼以隳落。危素卵之累殼，甚玄鷰之巢幕。心戰懼以兢悚，如臨深而履薄。〈說文曰：儡，壞敗之貌，洛罪切。漼亦壞貌，七罪切。累卵，已見魏都賦。左氏傳，吳公子札曰：夫子在此，猶鷰巢幕上也。杜預曰：夫子，孫文子也。毛詩曰：戰戰兢兢，如臨深淵，如履薄冰。殼，苦角切。〉夕獲歸於都外，宵未中而難作。〈王隱晉書曰：潘岳為楊駿府主簿，駿被誅日，岳取急，對人朱振代夷三族。〉匪擇木以棲集，尠林焚而鳥存。〈擇木，已見魏都賦。爾雅曰：尠，寡也。〉遭千載之嘉會，皇合德於乾坤。〈聖主得賢臣頌曰：上下懽然交欣，千載一會。周易曰：亨者，嘉之會也。乾坤，天地也。張超宣尼頌曰：合量乾坤。周易曰：大人者，與天地合其德。〉弛秋霜之嚴威，流春澤之渥恩。〈韋昭漢書注曰：弛，廢也。荀悅申鑒曰：人主怒如秋霜。漢書，孫寶敕侯文曰：今鷹隼始擊，當從天氣取姦惡，以成嚴霜之威。古□長歌行曰：陽春布德澤，萬物生光輝。洞簫賦曰：蒙聖主之渥恩。〉甄大義以明責，反初服於私門。〈宋均尚書緯注曰：甄，表也。楚辭曰：進不入以離尤兮，退將復脩吾初服。戰國策，蘇子說魏王曰：破公家而成私門。〉

　　皇鑒揆余之忠誠，俄命余以末班。〈末班，謂長安令也。楚辭曰：皇鑒揆余於初度。何休公羊傳注曰：俄者，須臾之間。〉牧疲人於西夏，攜老幼而入關。〈周禮曰：以嘉石平疲民。陳思王述征賦曰：恨西夏之不綱。戰國策曰：薛人攜老幼迎孟嘗君道中。〉丘去魯而顧歎，季過沛而涕零。伊故鄉之可懷，疚聖達之幽情。〈韓詩外傳曰：孔子去魯，遲遲乎其行也。漢書曰：上過沛，留，置酒沛宮，乃起舞，忼慷傷懷，泣下數行，謂沛父老曰：遊子悲故鄉。爾雅曰：疚，病也。舞賦曰：幽情形而外揚。〉矧匹夫之安土，邈投身於鎬京。〈爾雅曰：矧，況也。漢書，元帝詔曰：安土重遷，黎人之性。毛詩序曰：王居鎬京。〉猶犬馬之戀主，竊託慕於闕庭。〈曹植責躬表曰：不勝犬馬戀主之情。東都賦曰：闕庭神麗。〉眷鞏洛而掩涕，思纏綿於墳塋。〈鞏、洛，二縣名也。河南郡圖經曰：潘岳父冢，鞏縣西南三十五里。楚辭曰：長太息以掩涕。張升與任彥堅書曰：纏綿恩好，庶蹈高蹤。漢書音義，如淳曰：塋，冢田也，音營。〉

　　爾乃越平樂，過街郵。秣馬皋門，稅駕西周。〈平樂，館名也。酈善長水經注曰：梓澤西，有一原，古舊亭處，即街郵也。石卷瀆口，高三丈，謂之皋門橋。左氏傳曰：秣馬利兵。毛萇詩曰：秣，粟也。韓子曰：衛靈公至濮水之上，稅馬而牧。法言曰：仲尼之駕，稅矣。李軌曰：稅，舍也，失銳切。西周，見下注解〉遠矣姬德，興自高辛。思文后稷，厥初生民。率西水滸，化流岐豳。祚隆昌發，舊邦惟新。〈左氏傳，劉子曰：美哉禹功，明德遠矣。史記曰：帝嚳高辛者，黃帝曾孫也。姜嫄為帝嚳元妃，生棄，號曰后稷，別姓姬氏。毛詩曰：思文后稷，克配彼天。又曰：厥初生人，時維姜嫄。又曰：古公亶父，來朝走馬，率西水滸，至於岐下。史記曰：后稷之孫慶節立國於邠。後古公為戎狄攻之，遂去邠，止於岐下。公季卒，子昌立，曰文王。文王崩，太子發立，是為武王。毛詩曰：周雖舊邦，其命惟新。俈與嚳同。邠與豳同。〉旋牧野而歷茲，愈守柔以執競。〈尚書曰：武王與受戰于牧野。茲，此也，謂此周也。北征賦曰：騑遲遲兮歷茲。老子曰：守柔曰強。毛詩曰：執競武王，無競維烈。鄭玄曰：競，強也。能材強道者，惟有武王爾。〉夜申旦而不寐，憂天保之未定。〈楚辭曰：獨申旦而不寐。史記曰：武王望商邑，至于周，自夜不寐。周公旦曰：曷為不寐？王曰：我未定天保，何暇寐也。〉惟泰山其猶危，祀八百而餘慶。〈言武王滅商，雖有泰山之固，尚以為危，故能載祀八百，猶有餘慶也。郭璞爾雅注曰：惟，發語辭也。戰國策，呂不韋曰：周凡三十七王，八百六十七年。然今言八百，舉全數也。周易曰：積善之家，必有餘慶。〉鑒亡王之驕淫，竄南巢以投命。坐積薪以待然，方指日而比盛。〈亡王，謂桀也。言武王居安而慮危，而桀處險而逾泰也。尚書曰：成湯放桀於南巢。范曄後漢書，趙壹曰：奚異涉海之失柂，坐積薪而待然。尚書大傳曰：伊尹入告於王曰：大命之去有日矣。王曰：天之有日，猶吾之有人，日有亡哉？日亡吾亦亡。鄭玄曰：自比於天，言常在也。比於日，言去復來也。〉人度量之乖舛，何相越之遼迥！〈人，謂武王與桀也。安危異情，故曰乖舛也。喻巴蜀檄曰：人之度量相越，豈不遠哉！乖舛，不齊也。爾雅曰：迥，遠也。今協韻，為呼瞑切。〉

　　考土中于斯邑，成建都而營築。既定鼎于郟鄏，遂鑽龜而啟繇。〈尚書曰：成王欲宅洛邑，周公曰：王來紹上帝，自復于土中。毛詩曰：考卜惟王。鄭玄曰：考，稽也。東都賦曰：建都河、洛。左氏傳曰：王孫滿曰：成王定鼎於郟鄏，卜世三十，卜年七百。杜預左氏傳注曰：繇，卜兆辭也。〉平失道而來遷，繄二國而是祐。〈史記曰：平王東遷于雒邑。二國，晉、鄭也。左氏傳，桓公曰：我周之東遷，晉、鄭焉依？杜預左氏傳注曰：繄，語助也。〉豈時王之無僻？賴先哲以長懋。〈言周末之王，豈無邪僻之行，但賴前聖之德，所以長茂也。左傳，韓厥曰：三代之令王，皆數百年保天之祿，夫豈無僻王，賴前喆以免也。漢書策詔曰：大禹能亡失德，夏以長懋。說文曰：懋，盛也。〉望圉北之兩門，感虢鄭之納惠。討子頹之樂禍，尤闕西之效戾。〈言鄭伯以子頹樂及遍舞為樂禍而討之。既尤之矣，及乎享王闕西，備樂，是乃效其為戾也。左氏傳曰：初王姚嬖于莊王，生子頹。子頹有寵。及惠王即位，衛師、燕師伐周，立子頹。享五大夫，樂及遍舞。鄭伯聞之，見虢叔曰：寡人聞之，哀樂失時，殃咎必至。今王子頹歌舞不倦，樂禍也，盍納王乎？虢公曰：寡人之願也，同伐王城。鄭伯將王自圉門入，虢叔自北門入，殺子頹。鄭伯享王于闕西辟，樂備。原伯曰：鄭伯效尤，其亦將有咎。包咸論語注曰：尤，過也。爾雅曰：戾，罪也。〉重戮帶以定襄，弘大順以霸世。〈左氏傳曰：太叔帶以狄師伐周，襄王出，適鄭。晉侯迎王，王入于城，取太叔於溫，殺之。鄭玄毛詩箋曰：弘，廣也。重，晉文侯重耳。〉靈壅川以止鬥，晉演義以獻說。〈國語曰：靈王二十二年，穀、洛二水鬥，欲毀王宮。王欲壅之，太子晉諫曰：不可。晉聞古之長人，不隳山，不防川。今吾執政實有所辟，而禍夫二川之神。賈逵曰：鬥者，兩會似於鬥。小雅曰：演，廣遠也。〉咨景悼以迄丐，政凌遲而彌季。俾庶朝之構逆，歷兩王而干位。〈孔安國尚書傳曰：咨，嗟也。左氏傳曰：王子朝有寵於景王。王崩，子朝因舊官之喪職秩者以作亂。單子逆悼王於莊宮以歸，子朝奔京。王子猛卒，敬王即位。王子朝入于尹。劉子以王如劉，王子朝入於王城。單子如晉告急，晉智躒帥師納王。子朝奔楚。王人殺子朝于楚。杜預曰：悼，王子猛也。敬，王子猛母弟子丐也。賈逵國語注曰：子朝，景王之長庶子也。爾雅曰：迄，至也。呼乞切。丐，音蓋。毛詩序曰：禮義凌遲。左氏傳，晏子曰：此季世也。毛詩曰：我日構禍。毛萇曰：構，成也。左氏傳，衛彪奚曰：魏子干位，以令大事。〉踰十葉以逮赧，邦分崩而為二。竟橫噬於虎口，輸文武之神器。〈史記曰：景王崩，子悼王立。崩，弟敬王立。崩，子元王立。崩，子定王立。崩，子哀王立。弟殺哀王自立為思王。弟殺思王自立為考王。崩，子威烈王立。崩，子安王立。崩，子烈王立。崩，弟立為顯王。崩，子慎靚王立。崩，子赧王立。東、西周分治，王赧徙都西周。初，考王封其弟于河南。桓公卒，威公立。卒，子惠公立，乃封其少子于鞏，以奉王，號東周惠公。秦莊襄王滅東、西周。爾雅曰：逮，及也。論語，子曰：邦分崩離析。虎口，喻秦也。漢書曰：秦二世拜叔孫通為博士，通出曰：我幾不免虎口。老子曰：天下神器，不可為也，為者敗之。〉

　　澡孝水而濯纓，嘉美名之在茲。〈澡，水經注作濟。字林曰：孝水，在河南郡。酈元曰：在河南城西十餘里。楚辭曰：滄浪之水清，可以濯吾纓。毛萇詩傳曰：濯，滌也。〉夭赤子於新安，坎路側而瘞之。亭有千秋之號，子無七旬之期。雖勉勵於延吳，實潛慟乎余慈。〈傷弱子序曰：三月壬寅，弱子生。五月之長安。壬寅，次于新安之千秋亭。甲辰而弱子夭，乙巳瘞于亭東。廣雅曰：夭，折也。書曰：若保赤子。字書曰：瘞，埋也，猗例切。禮記曰：延陵季子適齊，於其反也，其長子死，葬於嬴、博之間，其坎深不至於泉。列子曰：魏有東門吳者，子死而不憂。其相室曰：公之愛子也，天下無有。子死而不憂者，何也？東門吳曰：吾嘗無子之時，不憂。今子死，乃與向無子時同，吾奚憂也？戰國策以吳為吾。〉

　　眄山川以懷古，悵攬轡於中塗。虐項氏之肆暴，坑降卒之無辜。激秦人以歸德，成劉后之來蘇。事回泬而好還，卒宗滅而身屠。〈東都賦曰：慨長思而懷古。楚辭曰：攬騑轡而下節。杜預左氏傳注曰：肆，極也。史記曰：章邯降項王，秦吏卒多竊言曰：今能入關破秦，大善；即不能，秦必盡誅吾父母妻子。諸將聞其計，以告項羽。於是楚軍夜擊，坑秦卒二十餘萬新安城南。後羽敗垓下，至烏江自剄。尚書曰：后來其蘇。韓詩曰：謀猷回泬。薛君曰：回，邪僻也。老子曰：其事好還。〉

　　經澠池而長想，停余車而不進。〈漢書弘農郡有澠池縣。舞賦曰：遠思長想。〉秦虎狼之彊國，趙侵弱之餘燼。超入險而高會，杖命世之英藺。〈戰國策，楚王曰：秦，虎狼之國也。左氏傳，齊賓媚人曰：請收合餘燼，背城借一。杜預曰：燼，火餘之木也。高會，已見吳都賦。孟子曰：五百年必有王者興，其間必有命世者。廣雅曰：命，名也。李陵書曰：命世之才。〉恥東瑟之偏鼓，提西缶而接刃。辱十城之虛壽，奄咸陽以取儁。〈史記曰：趙王與秦王會於澠池，秦王曰：寡人聞趙王好音，請奏瑟。趙王鼓瑟。相如前曰：趙王竊聞秦王善為秦聲，請奏缶。秦王怒，不許。相如曰：請得以頸血濺大王矣。左右欲刃相如，相如叱之，皆靡。秦王不懌，為一擊缶。秦之群臣請以趙十五城為秦王壽。藺相如亦曰：請以秦咸陽為趙王壽。秦王終不能加勝於趙。爾雅曰：盎謂之缶。呂氏春秋曰：兵不接刃，而人人服化。說文曰：奄，覆也。取儁，自取雄儁也。〉出申威於河外，何猛氣之咆勃。入屈節於廉公，若四體之無骨。〈河外，謂之澠池。史記曰：秦王使使告趙王為好會於西河外澠池。咆勃，怒貌也。史記曰：廉頗曰：我為趙將，有攻城野戰之功，而藺相如徒以口舌為勞，而位居我上。我見相如，必辱之。相如出，見廉頗，引車避匿。荀悅申鑒曰：高祖申威於秦、項。宋玉笛賦曰：悲猛氣兮飄疾。家語，子夏曰：今夫子欲屈節以救父母之國。論語，丈人曰：四體不勤。尸子曰：徐偃王有筋而無骨也。〉處智勇之淵偉，方鄙吝之忿悁。雖改日而易歲，無等級以寄言。〈智勇，相如也。忿悁，廉頗也。言以相如之比廉頗，雖以一日之促，方一歲之永，猶未足以寄言。言相去遠也。史記，繆賢曰：臣舍人藺相如，勇士，有智謀。太史公曰：其處智勇，可謂兼之矣。范曄後漢書，陳蕃曰：鄙吝之萌，復存乎心。戰國策，張儀曰：秦忿悁含怒之日久也。〉

　　當光武之蒙塵，致王誅于赤眉。異奉辭以伐罪，初垂翅於回谿。不尤眚以掩德，終奮翼而高揮。〈東觀漢記曰：馮異，字公孫，拜為征西將軍，與赤眉相距。上命諸將士屯澠池，為赤眉所乘，反走，上回谿阪。異復合兵追擊，大破之殽底。璽書勞異曰：垂翅回谿，奮翼澠池。左氏傳，臧文仲曰：天子蒙塵于外。東都賦曰：天人致誅。東觀漢記曰：樊崇欲與王莽戰，恐其衆與莽兵亂，乃皆朱其眉，以相別識，由是號曰赤眉。尚書曰：奉辭伐罪。左傳，秦穆公曰：吾不以一眚掩大德。西京賦曰：遊鷮高翬。薛綜曰：翬，飛也。揮與翬古字通。〉建佐命之元勳，振皇綱而更維。〈佐命，已見西都賦。答賓戲曰：廓帝絃，恢皇綱。鄭玄周禮注曰：維，猶連結也。〉

　　登崤阪之威夷，仰崇嶺之嵯峨。〈韓詩曰：周道威夷。薛君曰：威夷，險也。嵯峨，已見上文。〉皋記墳於南陵，文違風於北阿。蹇哭孟以審敗，襄墨縗以授戈。曾隻輪之不反，𦁛三帥以濟河。〈左氏傳曰：秦穆公召孟明、西乞、白乙，使出師襲鄭。蹇叔之子與師，哭而送之曰：晉人禦師必於殽。殽有二陵焉，其南陵，夏后皋之墓也；其北陵，文王之所避風雨也。必死是間，余收爾骨焉。秦師還，晉文公子墨縗絰敗秦師于殽，獲百里孟明視、西乞術、白乙丙以歸。文嬴請三帥，公許之。杜預曰：公未葬，故襄公稱子。公羊傳曰：晉人敗秦師于殽，匹馬隻輪而無反者。〉值庸主之矜愎，殆肆叔於朝市。任好綽其餘裕，獨引過以歸己。明三敗而不黜，卒陵晉以雪恥。豈虛名之可立，良致霸其有以。〈言若值庸主，矜而愎諫，殆戮三帥，陳之市朝，而賴任好綽然寬裕，故直引過而歸諸己。爾雅曰：庸，常也。鄭玄禮記注曰：矜，自尊大也。左氏傳曰：慶鄭曰：愎諫違卜。杜預曰：愎，戾也。論語，子服景伯曰：吾力猶能肆諸市朝。鄭玄曰：陳其尸曰肆。史記，秦繆公曰任好。孟子曰：吾進退豈不綽然有餘裕哉？左氏傳曰：秦伯不廢孟明，曰：孤之罪也。又曰：秦孟明視伐晉，晉侯禦之，戰于彭衙，秦師敗績。又曰：晉先且居伐秦，取汪、彭衙而還，以報彭衙之役，斯三敗矣。又曰：秦伯伐晉，取王官及郊，晉人不出，封殽尸而還，遂霸西戎，用孟明也。然止二敗，言三，未詳。史記，秦穆公謂三將曰：子其悉雪恥。古詩曰：虛名復何益。楚辭曰：名不可以偽立。毛詩曰：何其久也，必有以也。鄭玄曰：必以有功德也。卒或為雜，非也。〉

　　降曲崤而憐虢，託與國於亡虞。貪誘賂以賣鄰，不及臘而就拘。垂棘反於故府，屈產服于晉輿。德不建而民無援，仲雍之祀忽諸。〈劉澄之地理書曰：肴有純石，或謂石肴。如淳漢書注曰：相與友善為與國。與，黨與也。左氏傳曰：晉荀息請以屈產之乘，垂棘之璧，假道於虞以伐虢，虞公許之。宮之奇曰：虞不臘矣。晉滅虢，虢公醜奔京師，還館於虞，遂襲虞，滅之。穀梁傳曰：後晉舉虞，荀息牽馬操璧而前曰：璧猶是，馬齒加長矣。燕丹子，夏扶曰：馬無服輿之伎，則未可與決良。左氏傳曰：臧文仲聞六與蓼滅，曰：皋陶庭堅，不祀忽諸，德之不建，人之無援，哀哉！杜預曰：忽然而亡也。史記曰：武王求仲雍之後，得虞仲，封於周之北，故夏墟之地。〉

　　我徂安陽，言陟陝郛。行乎漫瀆之口，憩乎曹陽之墟。〈漢書，弘農郡有陝縣。酈善長水經注曰：橐水出橐山，北流出谷，謂之漫澗。與安陽溪水合，又西經陝縣故城南，又合一水，謂之瀆谷水。漫澗水北有逆旅亭，謂之漫口客舍。弘農郡圖經曰：曹陽，桃林縣東十二里。〉美哉邈乎！茲土之舊也，固乃周邵之所分，二南之所交。麟趾信於關雎，騶虞應乎鵲巢。〈公羊傳曰：自陝以東，周公主之；自陝以西，召公主之。毛詩序曰：關雎、麟趾之化，王者之風也，故繫之周公。鵲巢、騶虞之德，諸侯之風也，故繫之邵公。周南、邵南，正始之道，王化之基。〉

　　愍漢氏之剝亂，朝流亡以離析。卓滔天以大滌，劫宮廟而遷跡。俾萬乘之盛尊，降遙思於征役。顧請旋於傕汎，既獲許而中惕。追皇駕而驟戰，望玉輅而縱鏑。〈魏志曰：董卓，字仲穎，隴西人，為相國。卓以山東豪傑並起，乃徙天子都長安，燔燒洛陽宮室。卓至西京，呂布誅卓。卓將李傕、郭汎擅朝政。傕質天子於營。傕將楊奉叛傕，傕衆稍衰，天子乃得出，至新豐。楊奉、董承以天子還洛陽。傕、汎悔遣天子，復相與追及天子於弘農之曹陽，大戰，奉兵敗。左氏傳，子朝曰：單旗、劉狄，剝亂天下。毛詩曰：民卒流亡。離析，已見上注。孔安國尚書傳曰：滌，除也。左氏傳，晉趙括謂楚曰：寡君使群臣遷大國之跡於鄭。淮南子曰：雖有盛尊之親。萬乘，已見上文。〉痛百寮之勤王，咸畢力以致死。分身首於鋒刃，洞胸腋以流矢。有褰裳以投岸，或攘袂以赴水。傷桴檝之褊小，撮舟中而掬指。〈華嶠後漢書曰：李傕等大戰弘農，百官士卒死者不可勝數。董承率衆擊傕，大破之，乘輿乃得進。承先具舟船，帝以絹挽而下，餘人匍匐岸側，或自投死。范曄後漢書，獻帝下登船，諸不得渡者皆爭攀船，船上人刃擽其指，舟中之指可掬。左氏傳，狐偃曰：求諸侯莫如勤王。東觀漢記，太史曰：忠臣畢力。尉繚子曰：未有不能得其力而致其死。北征賦曰：首身分而不寤。子虛賦曰：洞胸達腋。禮記曰：流矢在白肉。毛詩曰：褰裳涉洧。又曰：攘袂而興。左氏傳曰：晉中軍、下軍爭舟，舟中之指可掬。〉

　　升曲沃而惆悵，惜兆亂而兄替。枝末大而本披，都偶國而禍結。〈左氏傳曰：晉穆侯之夫人姜氏，以條之役生太子，命之曰仇；其弟以千畝之戰生，命之曰成師。師服曰：今君命太子曰仇，弟曰成師，始兆亂矣。兄其替乎？復封桓叔于曲沃。師服曰：吾聞國家之立也，本大而末小，是以能固。天子建國，諸侯立家。今晉，甸侯也，本既弱矣，其能久乎？後曲沃莊伯伐翼，殺孝侯。曲沃武公伐翼，獲翼侯。然孝侯、翼侯，仇之後也；莊伯、武公，桓叔、成師之後也。翼、晉都也。曲沃在河東聞喜縣。酈善長水經注曰：春秋，晉侯使詹嘉守桃林之塞，處此以備秦，時以曲沃之官守之，故有曲沃之名。然此曲沃在西，因彼曲沃而得名。今因名而說彼。楚辭曰：惆悵而私自憐。爾雅曰：替，廢也。左氏傳，申無宇曰：末大必折。漢書曰：田蚡曰：枝大於幹，脛大於股，不折必披。或云：枝本大而末披。左氏傳，辛伯曰：大都偶國，亂之本也。〉臧札飄其高厲，委曹吳而成節。何莊武之無恥，徒利開而義閉！〈左氏傳曰：吳子諸樊將立季札，季札辭曰：曹宣公之卒也，諸侯與曹人不義曹君，將立子臧，子臧去之，遂不為也，以成曹君。君子曰：能守節矣。君，義嗣也，誰敢奸君？有國非吾節也。札雖不才，願附於子臧，以無失節。王逸楚辭注曰：委，棄也。范曄後漢書，李固奏記梁商曰：夫義路閉則利門開，利門開則義路閉。〉躡函谷之重阻，看天險之衿帶。跡諸侯之勇怯，筭嬴氏之利害。〈廣雅曰：躡，履也。函谷，已見西都賦。鸚鵡賦曰：崎嶇重阻。周易曰：天險不可升也。險，山川丘陵。衿帶，已見上文。孫卿子曰：勇怯，勢也。〉或開關以延敵，競遯逃以奔竄。〈言其利也。過秦論曰：諸侯以百萬之衆，叩關而攻秦，秦人開關延敵。九國之師遯逃而不敢進也。〉有噤門而莫啟，不窺兵於山外。〈言其害也。戰國策，范雎謂秦王曰：秦今反閉關而不敢窺兵於山東者，穰侯為國謀不忠，大王計有所失也。楚辭曰：噤閉而不言。然噤亦閉也。噤，巨蔭切。〉連雞互而不棲，小國合而成大。〈言小國異乎連雞也。戰國策，秦惠王謂寒泉子曰：蘇秦約于諸侯，諸侯之不可一，猶連雞之不能俱止棲亦明矣。〉豈地勢之安危，信人事之否泰！〈言崤、函之險，未嘗暫改，或開關延敵，或噤門莫啟，明此不徒在地勢，亦由在人也。湯曰：吾欲因其地勢所有而敵之。否、泰，周易二卦名也。周易曰：泰，上下交而其志同也；否，上下不交而天下無邦。〉

　　漢六葉而拓畿，縣弘農而遠關。〈六葉，武帝也。難蜀父老曰：德茂存乎六世。應劭漢書注曰：拓，廣也。漢書，元鼎三年，徙函谷關於新安，以故關為弘農縣也。〉厭紫極之閑敞，甘微行以遊盤。長傲賓於柏谷，妻睹貌而獻餐。疇匹婦其已泰，胡厥夫之繆官！〈紫極，星名。王者為宮以象之。曹植上表曰：情注于皇居，心在乎紫極。南都賦曰：體爽塏以閑敞。蒼頡篇曰：敞，高顯也。漢武帝故事曰：帝即位，為微行，嘗至柏谷，夜投亭長宿。亭長不納，乃宿逆旅。逆旅翁要少年十餘人，皆持弓矢刀劍，令主人嫗出遇客。婦謂其翁曰：吾觀此丈夫，非常人也。且有備，不可圖也。天寒，嫗酌酒，多與其夫。夫醉，嫗自縛其夫。諸少年皆走。嫗出謝客，殺雞作食。平旦上去。還宮，乃召逆旅夫妻見之，賜嫗金千斤，擢其夫為羽林郎。疇，猶詶也。〉昔明王之巡幸，固清道而後往。懼銜橜之或變，峻徒御以誅賞。〈東觀漢記曰：西巡幸長安，司馬相如上疏曰：夫清道而後行，猶將有銜橜之變。漢書音義，張揖曰：銜，勒也。司馬彪莊子注曰：橜，騑馬口中長銜也。橜，巨月切。淮南子曰：陗法刻刑。許慎曰：陗，峻也。毛詩曰：徒御不驚。〉彼白龍之魚服，挂豫且之密網。輕帝重于天下，奚斯漸之可長？〈白龍，已見東京賦，帝重，帝位之重也。言輕帝位之重於天下，此乃陵上之漸，何可長乎。〉弔戾園於湖邑，諒遭世之巫蠱。探隱伏於難明，委讒賊之趙虜。加顯戮於儲貳，絕肌膚而不顧。作歸來之悲臺，徒望思其何補？〈漢書曰：戾太子據與江充有隙。會巫蠱事起，充遂至太子宮，掘得桐木人。太子無以自明，乃斬江充。與丞相劉屈氂戰，兵敗，東至湖邑，自縊而死。車千秋訟太子冤。上憐太子無辜，乃作思子宮，為歸來望思之臺於湖。宣帝即位，謚曰戾，以湖邑閿鄉為戾園。又太子罵充曰：趙虜乃亂吾父子也。蒼頡篇曰：委，任也。尚書，王曰：弗迪有顯戮。漢書，疏廣曰：太子，國儲副君。宋均元命苞注曰：儲君，副主。言設以待之。王命論曰：高四皓之名，刻肌膚之愛。幽通賦曰：雖覆醢其何補？〉

　　紛吾既邁此全節，又繼之以盤桓。問休牛之故林，感徵名於桃園。〈言吾紛然行此全節之野，又繼之以盤桓而不前。楚辭曰：紛吾乘兮玄雲。北征賦曰：紛吾去此舊都，騑遲遲而歷茲。爾雅曰：邁，行也。全節，即漢書全鳩里，戾太子死處。圖經曰：全節，閿鄉縣東十里鳩澗西。廣雅曰：盤桓，不進也。周易曰：初九，盤桓。尚書武成曰：放牛於桃林之野，示天下弗服。東征記曰：全節，地名，其西名桃原，古之桃林也。〉發閿鄉而警策，愬黃巷以濟潼。眺華岳之陰崖，覿高掌之遺蹤。〈漢書，湖，縣名，今虢州閬鄉、湖城二縣皆其地也。曹子建應詔詩曰：僕夫警策。鄭玄周禮注曰：警，敕戒之也。薛綜西京賦注曰：愬，向也。愬與溯古字通。獻帝春秋曰：興平二年十一月丙寅，車駕東行，到黃巷亭；庚午到弘農。述征記曰：河自關北東流，水側有阪，謂之黃巷阪。雍州圖經曰：潼水在華陰縣界。水經曰：北流注河。西京賦曰：綴以二華，巨靈贔屭，高掌遠蹠，以流河曲。閿，音聞。〉憶江使之反璧，告亡期於祖龍。〈史記曰：秦始皇帝三十六年，鄭使者從關東來，至華陰之野，有持與使者璧曰：為我遺鎬池君。因言曰：明年祖龍死。置璧而去，忽不見。始皇使人視璧，乃二十八年渡江所沈璧也。蘇林曰：祖，始也；龍，人君之象。謂始皇也。〉不語怪以徵異，我聞之於孔公。〈論語曰：子不語怪力亂神。〉

　　慍韓馬之大憝，阻關谷以稱亂。〈何晏論語注曰：慍，怒也。魏志曰：建安十六年，關中諸將馬超、韓遂等反。超等屯潼關。尚書曰：元惡大憝。孔安國曰：憝，惡也。杜預左氏傳注曰：阻，恃也。關、谷，潼關、函谷也。尚書曰：敢行稱亂。孔安國曰：稱，舉也。〉魏武赫以霆震，奉義辭以伐叛。彼雖衆其焉用，故制勝於廟筭。〈魏志曰：曹公西征，與超等夾關為戰，大破之。尚書曰：奉辭伐罪。左氏傳，隨武子曰：伐叛，刑也；柔服，德也。又屈完曰：雖君之衆，無所用之。孫子曰：水因地而制行，兵因敵而制勝。又曰：夫未戰而廟勝，得筭之多者也。漢書，楊雄即趙充國圖畫而頌之曰：料敵制勝。〉砰揚桴以振塵，繣瓦解而冰泮。超遂遁而奔狄，甲卒化為京觀。〈字書曰：砰，大聲也。魏志曰：韓遂、馬超走涼州。楚辭曰：揚桴兮拊鼓。左氏傳曰：援枹而鼓。說文曰：枹，鼓椎也。東觀漢記，馮衍說吳漢曰：得道之兵，鼓不振塵。鄭玄禮記注曰：振，動也。繣，破聲也，呼麥切。春秋運斗樞曰：不能宣德，天下瓦解。漢書曰：徐樂上書曰：何謂瓦解？吳、楚、齊、趙之兵是也。當此之時，安土樂俗之人衆，故諸侯無境外之助，此之謂瓦解。淮南子曰：冰泮而農桑起。左氏傳，潘黨曰：君盍收晉尸以為京觀。杜預曰：積尸封土其上，謂之京觀。砰，普耕切。〉

　　倦狹路之迫隘，軌踦𨄅以低仰。倦，極也。司馬相如大人賦曰：區中之隘狹。廣雅曰：踦𨄅，傾側也。蹈秦郊而始闢，豁爽塏以宏壯。黃壤千里，沃野彌望。華實紛敷，桑麻條暢。〈班固高紀述曰：粵蹈秦郊。尚書曰：雍州，厥土惟黃壤。杜篤論都賦曰：沃野千里，原隰彌望，保植五穀，桑麻條暢。春秋文耀鉤曰：春致其時，華實乃榮。洞簫賦曰：標紛敷以扶疏。廣雅曰：暢，長也。〉邪界褒斜，右濱汧隴，〈褒、斜、汧、隴，並已見上文。〉寶雞前鳴，甘泉後涌。〈寶雞、甘泉，並已見上文。〉面終南而背雲陽，跨平原而連嶓冢。〈漢書，武功山有太一，古文以為終南。此賦下云太一，明與終南別山。西京賦曰：於前則終南、太一。二山明矣。漢書，左馮翊有雲陽縣。西京賦曰：後則高陵、平原。又曰：連崗乎嶓冢。〉九嵕嶻𡾲，太一巃嵷。〈並已見上文。〉吐清風之飂戾，納歸雲之鬱蓊。〈孔叢子，孔子曰：夫山者，興吐風雲，以通乎天地之間。四子講德論曰：虎嘯而風寥戾。思玄賦曰：馮歸雲而遐逝。楚辭曰：望谿谷兮滃鬱。〉南有玄灞素滻，湯井溫谷。〈玄、素，水色也。灞、滻，二水名也。楚辭曰：臨沅、湘之玄淵。又曰：舍素水而蒙深。湯井，溫湯也。雍州圖曰：溫湯在新豐縣界。溫谷，即溫泉也。雍州圖曰：溫泉在藍田縣界。〉北有清渭濁涇，蘭池周曲。〈毛萇詩傳曰：涇、渭相入而清濁異。三輔黃圖曰：蘭池觀在城外。長安圖曰：周氏曲，咸陽縣東南三十里，今名周氏陂，陂南一里，漢有蘭池宮。〉浸決鄭白之渠，漕引淮海之粟。〈鄭玄周禮注曰：浸者，可以為陂灌溉者。鄭白，已見上文。西都賦曰：通溝大漕，控引淮、湖，與海通波也。〉林茂有鄠之竹，山挺藍田之玉。〈並已見上文。〉班述陸海珍藏，張敘神皋隩區。此西賓所以言於東主，安處所以聽於憑虛也，可不謂然乎？〈西都賦曰：陸海珍藏。西京賦曰：寔惟地之奧區神皋。〉

　　勁松彰於歲寒，貞臣見於國危。〈論語，子曰：歲寒然後知松柏之後凋。老子曰：國家昏亂有貞臣。〉入鄭都而抵掌，義桓友之忠規。竭股肱於昏主，赴塗炭而不移。世善職於司徒，緇衣獘而改為。〈史記曰：鄭桓公友者，周厲王少子也。犬戎殺幽王於酈山下，并殺桓公。鄭人共立其子為武公。抵掌，已見蜀都賦。左氏傳，荀息曰：竭其股肱之力。尚書，帝曰：臣作股肱。又曰：民墜塗炭。毛詩序曰：緇衣，美武公也。父于並為周司徒，善於其職。詩曰：緇衣之宜兮，獘予又改為兮。〉

　　履犬戎之侵地，疾幽后之詭惑。舉偽烽以沮衆，淫嬖褒以縱慝。軍敗戲水之上，身死驪山之北。赫赫宗周，烕為亡國。史記，宣王崩，子幽王宮𣵀立。幽王嬖愛褒姒，竟廢申后及太子，而以褒姒為后。褒姒不好笑，幽王為烽燧大鼓，有寇至，舉烽火。諸侯悉至，至而無寇，褒姒乃大笑。幽王悅之，為數舉烽火。其後不信，諸侯益亦不至。廢后之父申侯，乃與西夷犬戎共攻幽王。幽王舉烽火徵兵，兵莫至。遂殺幽王驪山下。毛萇詩傳曰：沮，止也。又曰：慝，邪也。國語，里革曰：厲流于彘，幽滅于戲。毛詩曰：赫赫宗周，褒姒烕之。毛萇曰：烕，呼滅切。

　　又有繼於此者，異哉秦始皇之為君也！傾天下以厚葬，自開闢而未聞。匠人勞而弗圖，俾生埋以報勤。外罹西楚之禍，內受牧豎之焚。〈漢書，劉向上疏曰：秦始皇葬驪山之阿，石槨為遊館，生埋工匠。後項籍燔其宮室營宇。其後牧兒亡羊入其鑿中，牧者持火照求羊，失火，燒其藏槨。自古至今，葬未有盛始皇也，數年之間，外被項籍之災，內離牧豎之禍，豈不哀哉！尚書考靈耀曰：天地開闢，勞而不圖。言匠人勞苦，而不圖謀其賞。生埋報勤，謂反以生埋之事，以報其功勤也。〉語曰：行無禮必自及。此非其效與？〈左氏傳，君子曰：志有之，所謂行無禮，必自及者也。〉

　　乾坤以有親可久，君子以厚德載物。〈周易曰：乾以易知，坤以簡能。易知則有親，易從則有功。有親則可久，有功則可大。可久則賢人之德，可大則賢人之業。又曰：君子以厚德載物，方論高祖之德，故以乾坤為喻焉。〉觀夫漢高之興也，非徒聰明神武、豁達大度而已也。〈漢書班固高紀述曰：寔天生德，聰明神武。漢書曰：高祖仁愛，意豁如也，常有大度。〉乃實慎終追舊，篤誠款愛。澤靡不漸，恩無不逮。〈論語曰：慎終追遠。左氏傳，季孫行父曰：明允篤誠。廣雅曰：款，誠也。說苑，晏子謂景公曰：今君愛老，而恩無不逮也。〉率土且弗遣，而況於鄰里乎？況於卿士乎？

　　于斯時也，乃摹寫舊豐，制造新邑。故社易置，枌榆遷立。街衢如一，庭宇相襲。渾雞犬而亂放，各識家而競入。〈三輔舊事曰：太上皇不樂關中，思慕鄉里。高祖徙豐、沛屠兒酤酒煮餅商人，立為新豐。西京雜記曰：高祖既作新豐，并徙舊社，放犬羊雞鴨於通途，亦競識其家。孟子曰：變置社稷。趙岐曰：更置立之。漢書曰：高祖禱豐枌榆社。張晏曰：枌，白榆。社在豐東北十五里。尚書曰：欲遷其社。孔安國尚書傳曰：襲，因也。渾，胡本切。〉

　　籍含怒於鴻門，沛跼蹐而來王。范謀害而弗許，陰授劍以約莊。撛白刃以萬舞，危冬葉之待霜。履虎尾而不噬，寔要伯於子房。〈漢書曰：項羽欲西入關，聞沛公已定關中，大怒，遂至戲，於是饗士，旦日合戰。羽季父項伯素善張良，夜馳見良，具告事實。良與項伯俱見沛公，沛公曰：吾豈敢反，願伯明言，不敢背德。戒沛公早自來謝。沛公旦見羽鴻門，因留沛公飲。范曾數目羽擊沛公，羽不應。范曾起出，謂項莊曰：汝入以劍舞，因擊沛公殺之。不者，女屬且為所虜。莊拔劍起舞，項伯亦起舞，常翼蔽沛公。周書，武王曰：吾含怒深矣。毛詩曰：謂天蓋高，不敢不跼；謂地蓋厚，不敢不蹐。尚書曰：四夷來王。毛詩曰：莫敢不來王。撛，挺也，力刃切。周易曰：履虎尾，不咥人，亨。鄭玄注本為噬。噬，齧也，音誓。〉樊抗憤以卮酒，咀彘肩以激揚。〈漢書曰：樊噲聞事急，乃持楯撞入。項羽目之，問之為誰，張良曰：沛公參乘樊噲。項羽曰：壯士！賜之卮酒彘肩。噲飲酒，拔劍切肉食之。項羽曰：能復飲乎？曰：臣死且不辭，豈特卮酒乎？又谷永上疏曰：贊命之臣，靡不激揚也。〉忽蛇變而龍攄，雄霸上而高驤。曾遷怒而橫撞，碎玉斗其何傷？〈史記曰：褚先生曰：丈夫龍變。傳曰：蛇化為龍，不變其文；家化為國，不變其姓。漢書曰：元年十月，沛公至霸上。鄒陽上書曰：蛟龍驤首奮翼。漢書曰：沛公獻璧，羽受之。又獻玉斗於范曾，曾怒，撞其斗，曰：吾屬今為沛公虜矣！論語曰：不遷怒。又曰：何傷乎？〉

　　嬰罥組於軹塗，投素車而肉袒。〈漢書曰：秦王子嬰素車白馬，係頸以組，降軹道傍。軹塗，已見東京賦。左氏傳曰：鄭伯肉袒牽羊以逆。杜預曰：肉袒，示服為臣僕也。〉疏飲餞於東都，畏極位之盛滿。〈漢書曰：疏廣，字仲翁，為太子太傅，兄子受為少傅。廣謂受曰：吾聞知足不辱，知止不殆。今官成名立不去，懼有後悔。遂上疏乞骸骨，上皆許之。故人邑子為設祖道，供帳東都門外。蘇林曰：長安東門也。毛詩曰：飲餞于禰。毛萇曰：祖而舍軷，飲酒於其側曰餞。漢書曰：劉德妻死，霍光欲以女妻之，德不敢取，畏盛滿也。〉金墉鬱其萬雉，峻嵃峭以繩直。西京賦曰：橫西洫而絕金㟾。西都賦曰：建金城而萬雉。嵃，謂棧嵃，嶮貌也。繩直，已見東京賦。戾飲馬之陽橋，踐宣平之清閾。〈爾雅曰：戾，至也。長安圖曰：漢時七里渠有飲馬橋。夏侯嬰冢在橋南三里。陽，橋之陽也。三輔黃圖曰：長安東出北頭第一城門名宣平門。清，謂華而且清也。〉都中雜遝，戶千人億。華夷士女，駢田逼側。展名京之初儀，即新館而蒞職。勵疲鈍以臨朝，勗自強而不息。〈長安舊都，故曰名京。潘子初臨，故曰新館。蒞職，謂釐政也。毛萇詩傳曰：蒞，臨也。孔安國尚書傳曰：勵，勉也。又曰：勗，勉也。周易曰：君子以自強不息。〉

　　於是孟秋爰謝，聽覽餘日。〈楚辭曰：青春爰謝。王逸曰：謝，去也。上林賦曰：聽覽餘閑。舞賦曰：餘日怡蕩。〉巡省農功，周行廬室。街里蕭條，邑居散逸。營宇寺署，肆廛管庫，蕞芮於城隅者，百不處一。〈言今之寺署，蕞芮在於城隅。方之昔時，雖復百分不能處一也。漢書，劉向上疏曰：項籍燔其宮室營宇。風俗通曰：今尚書、御史、謁者所止，皆曰寺。漢書百官表，少府有諸僕射署。鄭玄周禮注曰：肆，市中陳物處。鄭司農周禮注曰：廛，市中空地。禮記曰：管庫之士。鄭玄曰：管，管鍵也。庫，物所藏也。字林曰：蕞，聚貌也，音在外切。說文曰：芮，小貌，而銳切。處一，或為一處，非也。〉所謂尚冠脩成，黃棘宣明。建陽昌陰，北煥南平。皆夷漫滌蕩，亡其處而有其名。〈皆里名也。漢書曰：宣帝舍長安尚冠里。又曰：武帝同母姊金王孫女，號脩成君。餘未詳。〉爾乃階長樂，登未央。汎太液，凌建章。縈馺娑而款駘盪，轥枍詣而轢承光。徘徊桂宮，惆悵柏梁。〈已上並見西京賦。〉鷩雉雊於臺陂，狐兔窟於殿傍。何黍苗之離離，而余思之芒芒！〈鷩雉，已見射雉賦。黍苗，已見魏都賦。尚書曰：予思日孜孜。〉洪鍾頓於毀廟，乘風廢而弗縣。〈史遊急就章曰：乘風縣鍾華祠樂。〉禁省鞠為茂草，金狄遷於灞川。〈如淳漢書注曰：本名禁中。漢儀注，孝元皇后父名禁，避之，故曰省。毛詩曰：踧踧周道，鞠為茂草。毛萇曰：鞠，窮也。潘岳關中記曰：秦為銅人十二，董卓壞以為錢，餘二枚，魏明帝欲徙詣洛，載到霸城，重不可致。今在霸城次道南。銅人，即金狄也。〉

　　懷夫蕭曹魏邴之相，〈並已見西都賦。〉辛李衛霍之將。〈漢書曰：辛慶忌，字子真，為左將軍。匈奴西域親附，敬其威信。本狄道人。又曰：李廣，隴西人也，為右北平太守。匈奴號曰漢飛將軍，避之。數歲不入界。衛、霍，已見長楊賦。〉銜使則蘇屬國，震遠則張博望。〈漢書，孫寶銜命奉使，職在刺舉。又曰：蘇武字子卿，杜陵人也。武以中郎將，使持節送匈奴使留在漢者，匈奴乃徙武北海上。武杖漢節牧羊。武留匈奴凡十九歲，乃還，拜為典屬國。又曰：張騫，漢中人也。以郎應募，使月氏，去十三年，得還。騫以校尉從大將軍擊匈奴，知水草處，軍得以不乏。封騫為博望侯。〉教敷而彝倫敘，兵舉而皇威暢。〈敷教，蕭、曹也。舉兵，衛、霍也。尚書曰：彝倫攸敘。〉臨危而智勇奮，投命而高節亮。〈臨危，張騫也。智勇，已見上文。投命，蘇武也。吳子曰：一人投命，足懼千人。杜預左氏傳注曰：投，棄命也。史記曰：魯連好持高節。〉暨乎秺侯之忠孝淳深，〈小雅曰：暨，及也。漢書曰：金日磾，字翁叔，本匈奴休屠王太子也。武帝拜為侍中駙馬都尉。莽何羅矯制發兵。明旦，上臥未起，何羅從外入。日磾奏廁心動，立入坐內戶下。何羅褏白刃從東廊上，日磾抱何羅呼曰：何羅反！得禽縛之。繇是著忠孝節，封為秺侯。音妒。〉陸賈之優游宴喜。〈漢書曰：陵賈，楚人也。高祖拜賈為太中大夫，有五男。分其子，子二百金，令為生產。賈常乘安車駟馬，從歌鼓瑟侍者十人。謂其子曰：與女約，過女，女給人馬酒食。後陳平乃以奴婢百人、車馬五十乘、錢五百萬遺賈為食飲費。賈以此游漢庭公卿間，名聲籍甚。答賓戲曰：陸子優游，新語以興。毛詩曰：吉甫燕喜，既多受祉。〉長卿淵雲之文，子長政駿之史。〈司馬長卿、王子淵、楊子雲也。史記曰：司馬遷字子長，為太史令。修史記，歷黃帝以來至太初，凡百三十篇。漢書曰：劉向字子政，元帝擢為宗正。著疾讒、擿要、救危及世頌，凡八篇；又著五行傳、列女傳、新序、說苑。又曰：劉歆字子駿，為中壘校尉。為七略。〉趙張三王之尹京，定國釋之之聽理。〈漢書曰：趙廣漢，字子都，涿郡人，守京兆大尹，發姦擿伏如神。又曰：張敞，字子高，河東人也。守京兆尹，枹鼓稀鳴，市無偷盜。又曰：王遵，字子貢，涿郡人也。為諫大夫，守京輔都尉，行京兆尹事，旬月間，盜賊清。又曰：王章，字仲卿，泰山人也。章以選為京兆尹。又曰：王駿，琅邪人也，為京兆尹。趙廣漢、張敞、王章至駿，皆有能名，故京師稱曰前有趙、張，後有三王。又曰：于定國，字曼倩，東海人也。為廷尉，其決疑平法，務在哀鰥寡，罪疑惟輕，朝廷稱之。又曰：張釋之，字子季，南陽人也，為廷尉。周亞夫見釋之持議平，乃結為親友，繇此天下稱之也。〉汲長孺之正直，鄭當時之推士。〈漢書曰：汲黯，字長孺，濮陽人也，為主爵都尉，數直諫。又曰：鄭當時，字莊，陳人也，為大司農，每朝，候上間說，未嘗不言天下長者；聞人之善，進之上唯恐後。班固贊曰：汲黯之正直，鄭當時之推賢。〉終童山東之英妙，賈生洛陽之才子。〈漢書曰：終軍，字子雲，濟南人也，年十八選為博士弟子。上書言事，武帝異其文，拜為謁者。死時年二十餘，故世謂之終童。又曰：賈誼，雒陽人也，年十八，以能誦詩屬書稱於郡中。文帝召以為博士，時年二十餘。曹植自試表曰：終軍以妙年使越。〉飛翠緌，拖鳴玉，以出入禁門者衆矣。〈鄭玄禮記注曰：緌，纓之飾也。禮記曰：君子行則鳴珮玉。東觀漢記，杜詩上書曰：伏湛宜出入禁門，補缺拾遺是也。〉或被髮左衽，奮迅泥滓。〈謂日磾也。論語曰：吾其被髮左衽矣。凡人沈於卑賤，故曰泥滓。東觀漢記曰：趙喜奮迅行伍。李陵與蘇武書曰：言為瑕穢，動增泥滓。說文曰：滓，澱也。〉或從容傅會，望表知裏。〈謂陸賈也。班固漢書贊曰：陸賈從容平、勃之間，附會將相。尚書大傳，孔子謂子夏曰：子見表，未見其裏。〉或著顯績而嬰時戮，〈謂廣漢之屬也。〉或有大才而無貴仕。〈謂賈誼之屬也。〉皆揚清風於上烈，垂令聞而不已。想珮聲之遺響，若鏗鏘之在耳。〈胡廣曰：建鴻德，流清風。毛詩曰：令聞令望。左氏傳，穆嬴曰：今君雖終，言猶在耳。〉當音鳳恭顯之任勢也，乃熏灼四方，震耀都鄙。〈漢書曰：王鳳與元后同母，為大司馬大將軍，用事。上遂謙讓無所專。鳳薨，從弟音代鳳為司馬車騎將軍。又曰：弘恭，沛人，坐法腐刑。為中尚書，明習法令故事。石顯，已見西京賦。漢書，谷永曰：許、班之貴，熏灼四方。范曄後漢書曰：鄧騭寵靈顯赫，光震都鄙。〉而死之日，曾不得與夫十餘公之徒隸齒。才難，不其然乎？〈論語曰：齊景公死之日，民無德而稱焉。十餘公之徒，謂蕭、曹之屬也。張湛列子注曰：隸，猶群輩也。一云，徒隸，賤人也。漢書，賈誼曰：握重權大官，而有徒隸無恥之心乎？高誘呂氏春秋注曰：齒，列也。論語，子曰：才難，不其然乎？〉

　　望漸臺而扼晼，梟巨猾而餘怒。〈漢書曰：更始兵從宣平城門入，王莽之漸臺上，商人杜吳殺莽，取其綬。史記曰：天下之士，莫不扼腕而言。西京賦曰：巨猾間舋。漢書音義曰：懸首於木上曰梟。〉揖不疑於北闕，軾樗里於武庫。〈漢書曰：儁不疑字曼倩，勃海人也，為京兆尹。有一男子乘黃犢車詣北闕，自謂衛太子。公車以聞，丞相、二千石至者莫敢發言。不疑後到，叱從吏收縛，曰：昔蒯瞶違命出奔，輒距而不納，春秋是之。衛太子得罪先帝，亡不即死，今來自詣，此罪人也。遂送詔獄。史記曰：樗里子者，名疾，秦惠王之弟也，卒葬于渭南章臺之東。曰：後百歲，當有天子之宮夾我墓。至漢興，長樂宮在其東，未央宮在其西，武庫正直其墓也。〉酒池鑒於商辛，追覆車而不寤。〈漢書贊曰：武帝設酒池肉林。賈逵國語注曰：鑒，察也。六韜，太公曰：桀、紂王天下之時，積糟為阜，以酒為池，脯肉為山林。晏子春秋曰：諺曰：前車覆，後車戒。賈誼過秦曰：三主惑而終身不寤也。〉曲陽僭於白虎，化奢淫而無度。〈漢書曰：王根為曲陽侯。五侯大脩第室，起土山漸臺，洞門高廓。百姓歌之曰：五侯初起，曲陽最怒。壞決高都，連竟外杜。土山漸臺，象西白虎。毛詩序曰：遊蕩無度。〉命有始而必終，孰長生而久視？〈家語，孔子曰：命者，性之始也；死者，生之終也。有始必有終矣。老子曰：長生久視之道。〉武雄略其焉在，近惑文成而溺五利。〈文成將軍李少翁，五利將軍欒大，皆方術士，說武帝作宮觀以延神仙。帝耽溺之，其雄才大略亦何在也。〉侔造化以制作，窮山海之奧秘。〈淮南子曰：大丈夫無為，與造化逍遙。〉靈若翔於神島，奔鯨浪而失水。爆鱗骼於漫沙，隕明月以雙墜。擢仙掌以承露，干雲漢而上至。〈西都賦曰：抗仙掌以承露，擢雙立之金莖。西京賦曰：干雲霧以上達。〉致邛蒟其奚難，惟余欲而是恣。縱逸遊於角觝，絡甲乙以珠翠。忍生民之減半，勒東岳以虛美。〈班固漢書西域贊曰：孝武之時，感蒟醬邛竹杖，則開䍧柯、越嶲。漢書曰：武帝作角抵戲。又東方朔曰：甲乙之帳。臣瓚曰：興造甲乙之帳，絡以隋珠和璧。漢書贊曰：孝武奢侈，海內虛耗，戶口減半。漢書曰：武帝登封泰山。封禪書曰：勒功中岳。續漢書曰：群臣上言，宜封泰山。詔曰：遠遣吏上壽，盛稱虛美。餘並已見上文。〉超長懷以遐念，若循環之無賜。〈尚書大傳曰：三王之統，若循連環，周則復始，窮則反本。方言曰：賜，盡也。〉

　　較面朝之煥炳，次後庭之猗靡。〈言先明面朝，次至後庭也。廣雅曰：較，明也。周禮曰：面朝後市。子虛賦曰：飛襳垂髾，扶輿猗靡。較，音校。〉壯當熊之忠勇，深辭輦之明智。〈漢書曰：孝元馮昭儀，上幸虎圈鬥獸，熊佚出圈，攀檻欲上殿，左右貴人、傅昭儀皆走，馮婕妤直前，當熊而立。左右格殺熊。上問：人情驚懼，何故當熊？婕妤對曰：猛獸得人而止，妾恐熊至御坐，故身當之。元帝嗟嘆，以此倍敬重焉。傅昭儀等皆慚。又曰：成帝遊於後庭，嘗欲與班婕妤同輦載。婕妤辭曰：觀古圖畫，賢聖之君，皆有名臣在側。三代末主，乃有嬖女。今欲同輦，得無近似之乎？楚辭曰：招貞良與明智。〉衛鬒髮以光鑒，趙輕體之纖麗。〈漢武故事曰：衛子夫得幸，頭解，上見其美髮，悅之。左傳，叔向母曰：昔有仍氏生女，黰黑而甚美，光可以鑑。廣雅曰：鑑，照也。荀悅漢紀曰：趙氏善舞，上悅之，事由體輕。〉咸善立而聲流，亦寵極而禍侈。〈以奇見幸，故曰聲流。緣廢自裁，故曰禍侈。〉

　　津便門以右轉，究吾境之所暨。〈漢書武帝紀曰：三年，作便門橋。杜預左氏傳注曰：暨，至也。〉掩細柳而撫劍，快孝文之命帥。周受命以忘身，明戎政之果毅。距華蓋於壘和，案乘輿之尊轡。肅天威之臨顏，率軍禮以長撎。輕棘霸之兒戲，重條侯之倨貴。〈方言曰：掩，止也。掩與揜同。漢書曰：孝文後六年，匈奴大入邊，遣宗王劉禮軍霸上，祝茲侯徐厲軍棘門，河內守周亞夫軍細柳。帝勞軍至霸上、棘門，直馳入；而之細柳軍，軍士吏被甲持滿，上至，不得入。於是上使使詔將軍曰：吾欲勞軍。亞夫乃傳言開壁。壁門士謂車騎曰：將軍約，軍中不得驅馳。天子乃案轡徐行，至中營，亞夫持兵揖曰：介冑之士不拜，請以軍禮見。文帝曰：嚮者，霸上、棘門軍如兒戲，至於亞夫，可得而犯耶？左氏傳曰：子朱怒，撫劍從之。六韜曰：為將者，受命忘家，當敵忘身。左氏傳，君子曰：殺敵為果，致果為毅。華蓋，已見上文。壘，營也。和，軍營之正門也。左氏傳，齊侯曰：天威不違顏咫尺。說文曰：撎，拜舉手下也，因利切。漢書曰：丞相條侯，至貴倨也。杜預左傳注曰：倨，傲也。〉

　　索杜郵其焉在，云孝里之前號。惘輟駕而容與，哀武安以興悼。爭伐趙以徇國，定廟筭之勝負。扞矢言而不納，反推怨以歸咎。未十里於遷路，尋賜劍以刎首。嗟主闇而臣嫉，禍於何而不有？〈杜郵，亭名，在咸陽西，今謂之孝里。辛氏三秦記曰：畢陌西北有孝里，畢陌西有白起墓。惘，猶罔罔，失志之貌也。楚辭曰：遵赤水而容與。史記曰：白起者，郿人也，善用兵，事秦昭王，為武安君。秦使王陵攻趙邯鄲，少利。秦王欲使武安君代陵將，武安君曰：邯鄲未易攻也。王自命不行，乃使應侯請之，終不肯行。秦圍邯鄲，弗能拔。武安君曰：不聽臣言，今何如矣。秦王聞之怒，遣白起不得留咸陽中。既行，出咸陽西門十里至杜郵。秦王乃使使者賜之劍，自殺。昭王，昭襄王也。廟筭，已見上文。尚書曰：率籲衆慼，出矢言。何休公羊注曰：刎，割也。孫卿子曰：主闇於上，臣詐於下，俱害之道。杜篤弔比干文曰：闇主之在上，豈忠諫之是謀。西京賦曰：林麓之饒，于何不有？〉

　　窺秦墟於渭城，冀闕緬其堙盡。覓陛殿之餘基，裁岥岮以隱嶙。〈聲類曰：墟，故所居也。史記曰：秦孝公作為咸陽，築冀闕。緬，盡貌也，亡衍切。岥岮，頹貌也。司馬相如哀二世曰：登岥岮之長岅。隱嶙，絕起貌。〉想趙使之抱璧，瀏睨楹以抗憤。〈史記曰：秦王得趙璧，無意償趙城。相如曰：璧有瑕，請指示王。王授璧。相如因持璧卻立倚柱，曰：臣觀大王無償趙王城邑，故臣復取璧。大王必欲急臣，臣頭今與璧俱碎於柱矣。相如持其璧睨柱，欲以擊柱，秦王乃辭謝。瀏睨，目清貌也。〉燕圖窮而荊發，紛絕袖而自引。〈史記曰：荊軻獻燕督亢之地圖，圖窮匕首見。因左手把秦王之袖，而右手持匕首揕之。未至身，秦王驚，自引而起，袖絕。以其匕首揕秦王，不中。揕，丁鴆切。〉筑聲厲而高奮，狙潛鉛以脫臏。〈史記曰：荊軻之客高漸離，變名姓為人庸保，以擊筑聞於秦始皇。始皇召見，人有識者，乃高漸離。秦帝矐其目，使擊筑。稍益近之，高漸離乃以鉛置筑中，舉筑扑秦皇帝，不中，遂誅。論衡曰：高漸離舉筑擊秦王，中臏。秦王病瘡死。蒼頡篇曰：狙，伺候也，七豫切。尚書刑德放曰：臏者，脫去人之臏也。郭璞三蒼解詁曰：臏，膝蓋。矐，音各，一音格字。〉據天位其若茲，亦狼狽而可愍！〈尚書曰：伊尹曰：天位艱哉！文字集略曰：狼狽，猶狼跋也。孔叢子曰：吾於狼狽，見聖人之志。荀悅漢紀論曰：周勃狼狽失據，塊然囚執。狽，音貝。〉簡良人以自輔，謂斯忠而鞅賢。寄苛制於捐灰，矯扶蘇於朔邊。〈史記曰：商君者，衛之諸庶孽子也，名鞅，姓公孫氏。商君之法，刑棄灰於道者。又曰：李斯者，上蔡人也。始皇以斯為丞相。始皇長子扶蘇監兵上郡。始皇崩，與趙高謀，詐為受始皇命，立子胡亥為太子，為書賜長子扶蘇曰：扶蘇不孝，其賜劍以自裁。扶蘇為人仁，即自殺。賈逵國語注曰：苛，煩也。鄭玄周禮注曰：矯，稱詐以為是。〉儒林填於坑穽，詩書煬而為煙。〈史記曰：盧生為始皇求仙藥，亡去，始皇大怒，使御史案問諸生。諸生犯禁者四百六十四人，皆坑之咸陽。又曰：李斯曰：臣請非博士官所職，天下敢有藏詩書百家語，詣守尉雜燒之。廣雅曰：穽，阬也，才性切。郭璞方言注曰：今江東呼火熾猛為煬，余亮切。〉國滅亡以斷後，身刑轘以啟前。商法焉得以宿，黃犬何可復牽？〈史記曰：秦孝公卒，太子立，公子虔之徒告商君反。商君亡至開下，欲舍客舍，人不知其是商君，曰：商君之法，舍人無驗者坐之。商君喟然嘆曰：嗟乎！為法之獘，一至於此哉！秦惠王車裂商君。鄭玄周禮注曰：車裂曰轘。史記曰：李斯具五刑，出獄，與其中子俱執，顧謂其子曰：吾欲與若復牽黃犬俱出上蔡東門，逐狡兔，可得乎？遂夷三族。商鞅、李斯各有食邑，故曰國也。刑轘之辟，二人為首，故曰啟前。〉野蒲變而成脯，苑鹿化以為馬。〈風俗通曰：秦相趙高指鹿為馬，束蒲為脯，二世不覺。史記曰：趙高欲為亂，恐群臣不聽，乃先驗，持鹿於二世曰：馬也。二世笑曰：丞相誤耶？謂鹿為馬也。〉假讒逆以天權，鉗衆口而寄坐。〈春秋元命苞曰：赤受命，持天權。莊子曰：鉗墨翟之口。〉兵在頸而顧問，何不早而告我？願黔黎其誰聽，惟請死而獲可。〈國語，單襄公曰：兵在其頸，不可久。東征賦曰：惕覺寤而顧問。史記曰：趙高恐二世怒，誅及其身，與其女壻閻樂謀易置上，樂遂斬衛令。二世怒，召左右，皆惶擾，不鬥。傍有宦者一人侍，不敢去。二世入內謂曰：公何不蚤告我？宦者曰：臣不敢言，故得全；使臣蚤言，皆已誅，安得至今。閻樂前，即告二世曰：足下其自為計。二世曰：吾願得郡為王。弗許。又曰：願為萬戶侯。弗許。願與妻子為黔首。弗許。閻樂麾其兵陵二世，乃自殺。兵在頸，已見東京賦。〉健子嬰之果決，敢討賊以紓禍。勢土崩而莫振，作降王於路左。〈史記曰：趙高立公子嬰為秦王，子嬰與其子二人謀曰：今使我齋見廟，此欲因廟中殺我。我稱病不行，丞相必自來，來則殺之。高果自往，子嬰遂刺殺高於齋宮。廣雅曰：果，能也。杜預左氏傳注曰：紓，除也。漢書，徐樂上書曰：臣聞天下之患，在於土崩，秦之末世是也。人困而主不恤，下怨而上不知，此之謂土崩。賈逵國語注曰：振，救也。子嬰降，已見上文。〉蕭收圖以相劉，料險易與衆寡。〈史記，沛公至咸陽，蕭何獨先入，收秦丞相、御史圖書藏之。漢所以具知天下阨塞、戶口多少者，以何具得秦圖書也。說文曰：料，量也。孫卿子曰：地者遠近險易。又曰：識衆寡之用者勝也。〉羽天與而弗取，冠沐猴而縱火。〈史記曰：客有說張耳曰：天與不取，反受其咎。又曰：或說項王，關中可都。項王見秦皆已燒殘破，又心懷思欲東歸。說者曰：人言楚人沐猴而冠耳，果然。張晏曰：沐猴，獼猴也。漢書曰：羽屠咸陽，燒其宮室。楚辭曰：若縱火於秋蓬。〉貫三光而洞九泉，曾未足以喻其高下也。〈鄧析子曰：賢愚之相覺，若九地之下與重天之顛。淮南子曰：大道含吐陰陽而章三光。許慎曰：三光，日、月、星也。燕丹子曰：死懷恨入於九泉。〉

　　感市閭之菆井，歎尸韓之舊處。丞屬號而守闕，人百身以納贖。豈生命之易投，誠惠愛之洽著。訐望之以求直，亦余心之所惡。思夫人之政術，實幹時之良具。苟明法以釋憾，不愛才以成務。弘大體以高貴，非所望於蕭傅。〈漢書曰：韓延壽，字長公，燕人也，為東郡太守，為天下最，代蕭望之為左馮翊。望之遷御史大夫。延壽在東郡時，放散官錢千餘萬。會御史問事東郡，望之因令并問之，延壽知，即案劾望之在馮翊時，廩犧官錢，放散百餘萬。上令窮竟所考，望之卒無事實，而延壽竟坐棄市。吏民數千人送至渭城，百姓莫不流涕。說文曰：菆，麻蒸也，阻留切。然菆井即渭城，賣蒸之市也。延壽被誅，丞屬無守闕者，而趙廣漢就戮，則有之。恐潘誤。毛詩曰：如可贖兮，人百其身。論語，子貢曰：賜也，亦有惡乎？惡訐以為直者。說文曰：訐，面相斥罪。左氏傳，穆叔曰：齊人釋憾於弊邑之地。又，魏犨，公欲殺之，而愛其材。周易曰：開物成務。莊子曰：襄公之應司馬曰夷，知大體者也。漢書曰：蕭望之左遷太子太傅。〉

　　造長山而慷慨，偉龍顏之英主。胸中豁其洞開，群善湊而必舉。〈漢書曰：高祖隆準而龍顏。又曰：高祖葬長陵。三秦記曰：秦名天子冢曰長山，漢曰陵，故通名山陵。漢書曰：高祖意豁如也。王命論曰：英雄陳力，群冊畢舉，此高祖之大略也。潘元茂九錫文曰：群善必舉也。〉存威格乎天區，亡墳掘而莫禦。臨揜坎而累抃，步毀垣以延佇。〈尚書，周公曰：時則有若伊尹，格于皇天。范曄後漢書曰：赤眉焚西京宮室，發掘園陵。又光武詔曰：脩復西京園陵。爾雅曰：揜，蓋也。郭璞曰：謂覆蓋。王逸楚辭注曰：擊手曰抃。楚辭曰：結幽蘭而延佇。〉

　　越安陵而無譏，諒惠聲之寂寞。〈漢書曰：惠帝葬安陵。穀梁傳曰：公會齊侯于讙，無譏乎？楚辭曰：欲寂漠而絕端。薛君韓詩章句曰：寂，無聲之貌也。漠，靜也。〉弔爰絲之正義，伏梁劍於東郭。〈漢書曰：爰盎字絲，楚人也，為楚相，病免家居。梁孝王欲求為嗣，盎進說，王以此怨盎，使人刺殺盎安陵郭門外。盎，烏浪切。〉訊景皇於陽丘，奚信譖而矜謔？隕吳嗣於局下，蓋發怒於一博。成七國之稱亂，飜助逆以誅錯。恨過聽而無討，茲沮善而勸惡。〈廣雅曰：訊，問也。何休公羊傳注曰：如其事曰訊，加誣曰譖。爾雅曰：戲，謔也。漢書曰：景帝葬陽陵。又景帝為太子，吳太子侍飲博弈，爭道不恭。皇太子引博局提吳太子殺之。景帝即位，晁錯說上，令削吳地。及書至，吳王起兵，誅漢吏二千石以下。膠西、膠東、淄川、濟南、楚、趙亦皆反。七國反書聞，爰盎曰：吳、楚相遺書，言賊臣晁錯擅迫諸侯，削奪之地，以故反為名，而共誅錯。方今計獨斬錯，發使赦七國，則兵可無血刃。上從其議，遂斬錯。又，鄧公謂上曰：錯患諸侯強大，請削之地，計畫始行，卒受大戮，內杜忠臣之口，外為諸侯報仇。帝曰：公言善，吾亦恨之。又曰：晁錯，潁川人，為御史大夫。錯，七故切。今協韻，七各切。漢書，成帝曰：過聽將作大匠解萬年言，昌陵三年可成。無討，謂不誅盎也。左氏傳，子鮮曰：賞罰無章，何以沮勸？沮，才與切。漢書，谷永曰：虧德沮善。毛萇詩傳曰：沮，止也。〉

　　呰孝元於渭塋，執奄尹以明貶。〈漢書曰：元帝葬渭陵。奄尹，謂弘恭、石顯也。班固漢書述曰：閹尹之呰，穢我明德。韋昭曰：呰，病也，疾移切。鄭玄禮記注曰：呰，毀也，子爾切。何休公羊傳注曰：貶，損也。〉褒夫君之善行，廢園邑以崇儉。〈褒，猶贊美也。夫君，元帝也。漢書曰：元帝罷衛思園及戾園。又詔曰：初陵勿置縣邑。〉過延門而責成，忠何辜而為戮？陷社稷之王章，俾幽死而莫鞠。〈漢書曰：成帝葬延陵。爾雅曰：辜，罪也。漢書曰：成帝時，日有蝕之。王章奏封事，召見，言王鳳不可任用。帝謂章曰：微京兆直言，吾不聞社稷計。後上不忍退鳳，章遂為鳳所陷，章罪至大逆，死獄中。爾雅曰：俾，使也。漢書曰：趙王幽死。張晏漢書曰：鞠，窮也，謂窮問囚情也。一曰勒。毛萇詩傳注曰：勒，告也。〉忲淫嬖之匈忍，勦皇統之孕育。〈小雅曰：狃，忲也。淫嬖，謂趙飛燕也。漢書曰：司隸解光奏言：許美人及宮史曹宮，皆御幸孝成皇帝，產子，隱不見。又掖庭中，御幸生子者輒死。又飲藥傷惰者無數。左氏，楚令尹子上曰：蜂目而豺聲，忍人也。杜預曰：忍，行不義也。尚書曰：天用勦絕其命。孔安國曰：勦，截也。截絕其命，是也。〉張舅氏之姦漸，貽漢宗以傾覆。〈廣雅曰：張，開也。舅氏，諸王也。爾雅曰：貽，遺也。左氏傳，呂相曰：傾覆我國家。〉

　　刺哀主於義域，僭天爵於高安。欲法堯而承羞，永終古而不刊。〈漢書曰：哀帝葬義陵。王莽奏曰：王者父事天，故爵稱天子。又曰：封董賢為高安侯。已見西京賦。論語曰：不恒其德，或承之羞。楚辭曰：長無絕兮終古。鄭玄禮記注曰：刊，削也。〉瞰康園之孤墳，悲平后之專絜。殃厥父之簒逆，蒙漢恥而不雪。激義誠而引決，赴丹爓以明節。投宮火而焦糜，從灰熛而俱滅。〈漢書曰：平帝葬康陵。又曰：孝平王皇后，莽女也。及漢兵誅莽，燔燒未央宮，后曰：何面目以見漢家！自投火中而死。后不合葬，故曰孤墳。〉

　　騖橫橋而旋軫，歷敝邑之南垂。〈潘岳關中記曰：秦作渭水橫橋。橫，音光。雍州圖曰：在長安北二里橫門外也。〉門礠石而梁木蘭兮，構阿房之屈奇。疏南山以表闕，倬樊川以激池。役鬼傭其猶否，矧人力之所為？工徒斲而未息，義兵紛以交馳。宗祧汙而為沼，豈斯宇之獨隳？〈三輔黃圖曰：阿房前殿，以木蘭為梁，礠石為門。懷刃者止之。史記曰：始皇南山之巔以為闕。毛萇詩傳曰：倬，大也。三秦記曰：長安正南秦嶺，嶺根水流為秦川，一名樊川。漢武上林，唯此為盛。史記，由余曰：役鬼為之，則神怒矣；使人為之，則人亦苦矣。鄭玄周禮注曰：傭與庸通。漢書，高祖曰：吾以義兵誅殘賊。禮記曰：遠廟為祧。又邾婁定公曰：臣弒君，殺其人，壞其室，洿其宮而瀦焉。汙與洿古字通，音烏。方言曰：隳，壞也。〉

　　由偽新之九廟，夸宗虞而祖黃。驅吁嗟而妖臨，搜佞哀以拜郎。〈漢書，王莽下書曰：定有天下，號曰新。又王莽九廟：一曰黃帝，二曰虞帝，三曰陳王，四曰齊敬王，五曰濟北惠王，六曰濟南伯王，七曰元城孺王，八曰陽平頃王，九曰新都顯王。又曰：鄧曄、于匡起兵南鄉，莽愈憂不知所出。崔發曰：周禮，國有大災，則哭以厭之。莽乃率群臣至南郊，搏心大哭。諸生甚悲哀，及能誦策文，除以為郎也。〉誦六藝以飾姦，焚詩書而面牆。心不則於德義，雖異術而同亡。〈漢書曰：王莽立樂經，徵天下通一藝，皆詣公車。焚詩書，已見上文。尚書曰：不學牆面。左氏傳，富辰曰：心不則德義之經為頑。班固漢書王莽贊曰：昔秦焚詩書，以立私義；莽誦六藝，以文姦言，同歸殊塗，俱用滅亡。〉

　　宗孝宣於樂游，紹衰緒以中興。〈漢書音義，應劭曰：宣帝廟曰樂游。又宣紀贊曰：可謂中興，侔德殷宗、周宣矣。〉不獲事于敬養，盡加隆於園陵。兆惟奉明，邑號千人。訊諸故老，造自帝詢。隱王母之非命，縱聲樂以娛神。〈漢書，孝武衛皇后生戾太子，太子納史良娣，產子男進，號曰史皇孫。太子敗，皆遇害。太子遺孫一人，史皇孫子，王夫人男，是為孝宣。帝即位，乃葬衛后，追謚曰思后，故太子謚曰戾，史良娣曰戾夫人，史皇孫曰悼，母曰悼后。悼園稱奉明園。潘岳關中記曰：宣帝父曰悼皇考，母曰悼夫人，墓曰奉明園，后曰思后。以倡優雜伎千人樂思后園，今所謂千人鄉者是也。兆，塋也。詢，宣帝名也。毛詩曰：召彼故老，訊之占夢。毛萇詩傳曰：隱，痛也。王母，思后也。爾雅曰：父之妣為王母。〉雖靡率於舊典，亦觀過而知仁。〈爾雅曰：率，循也。尚書曰：舊典時式。論語，子曰：人之過也，各於其黨；觀過，斯知仁矣。〉

　　憑高望之陽隈，體川陸之汙隆。〈廣雅曰：憑，登也。長安圖曰：高望堆，延興門南八里。隈，厓也。鄭玄周禮注曰：體，分也。漢書音義，或曰：汙，下也。〉開襟乎清暑之館，游目乎五柞之宮。〈曹植閑居賦曰：愬寒風而開襟。清暑，謂甘泉也。西都賦曰：九嵕甘泉。固陰沍寒。日北至而含凍，此焉清暑。楚辭曰：忽反顧而游目。五柞在盩厔。〉交渠引漕，激湍生風，〈漕渠，已見上文。〉乃有昆明池乎其中。〈漢書，武帝發謫穿昆明池。〉其池則湯湯汗汗，滉瀁彌漫，浩如河漢。〈西都賦曰：集乎豫章之宇，臨乎昆明之池，左牽牛而右織女，似雲漢之無厓。古詩曰：皎皎河漢女。〉日月麗天，出入乎東西，旦似湯谷，夕類虞淵。〈周易曰：日月麗乎天。西京賦曰：日月於乎出，象扶桑與濛汜。淮南子曰：日出湯谷。又曰：日入虞淵之汜，曙於濛谷之浦。〉昔豫章之名宇，披玄流而特起。〈三輔黃圖曰：上林有豫章觀。西京賦曰：神池靈沼，黑水玄沚，豫章珍館，揭焉中峙。〉儀景星於天漢，列牛女以雙峙。〈儀，謂法象之也。毛萇詩傳曰：京，大也。大戴禮曰：漢，天漢。宮閣疏曰：昆明池有二石，牽牛，織女象也。〉圖萬載而不傾，奄摧落於十紀。〈孔安國尚書傳曰：十二年曰紀。武帝元狩三年，穿昆明池。至王莽之敗，凡一百一十三年。今云十紀，言其大數耳。〉擢百尋之層觀，今數仞之餘趾。〈鄭玄周禮注曰：八尺曰尋。包咸論語注曰：七尺曰仞。說文曰：趾，基也。〉振鷺于飛，鳧躍鴻漸。〈毛詩曰：振鷺于飛。周易曰：鴻漸于干。〉乘雲頡頏，隨波澹淡。〈毛萇詩傳曰：飛而上曰頡，飛而下曰頏。上林賦曰：浮淫汎濫，隨波澹淡。〉瀺灂驚波，唼喋䔖芡。〈瀺灂，出沒之貌。高唐賦曰：巨石溺以瀺灂。西京賦曰：散似驚波。上林賦曰：唼喋菁藻。〉華蓮爛於淥沼，青蕃蔚乎翠瀲。〈說文曰：蕃，草茂也，夫袁切。瀲，波際也，力奄切。〉

　　伊茲池之肇穿，肄水戰於荒服。志勤遠以極武，良無要於後福。〈釋穿池之意也。言志在勤於遠略，以極武功，良無要於已後之福也。福，謂水物之利。漢書曰：越欲與漢用船戰，遂乃脩昆明池，賈逵國語注曰：肄，習也。左氏傳，周宰孔曰：齊侯不務德而勤遠略。鍾會檄曰：窮武極戰。杜預左氏傳注曰：要，邀也。〉而菜蔬芼實，水物惟錯，乃有贍乎原陸。在皇代而物土，故毀之而又復。〈西都賓曰：華實之毛。尚書曰：海物惟錯。字書曰：贍，足也。皇代，謂晉也。言在皇代，物其土宜，故前毀之，而今又復。左氏傳，賓媚人曰：先王疆理天下物土之宜。杜預曰：播殖之物，各從土宜。〉凡厥寮司，既富而教。咸帥貧惰，同整檝樛。收罟課獲，引繳舉效。鰥夫有室，愁民以樂。〈論語，冉有曰：既富矣，又何加焉？曰：教之。廣雅曰：課，第也，謂品第也。謂品第其所獲也。杜預左氏傳曰：效，致也。謂其舉所致多少也。〉徒觀其鼓枻迴輪，灑釣投網，垂餌出入，挺叉來往。〈言欲迴輪必先鼓枻也。郭璞方言曰：今江東人呼枻為軸。舊說曰：輪，釣輪也。謂為車以收釣緡也。輪或為綸。毛萇詩傳曰：緡，綸也。灑，亦投也。挺，拔也。叉，取魚叉也。西京賦曰：叉蔟之所攙捔。〉纖經連白，鳴桹厲響。貫鰓𦉹尾，掣三牽兩。纖經連白，網也。連白，以白羽連綴，網經其上於水中，二人對引之。說文曰：桹，高木也。以長木叩舷為聲。言曳纖經於前，鳴長桹於後，所以驚魚，令入網也。淮南子曰：魚者扣舟。𦉹，猶擊也，音的。字書曰：掣，牽也。於是弛青鯤於網鉅，解頳鯉於黏徽。〈杜預左氏注曰：弛，解也。鯉、鯤，二魚名。孔安國論語注曰：網者，為大網，以繳繫鉤羅屬著網。鉅，鉤也。說文曰：黏，相著也，女廉切。又曰：徽，大索也。言魚黏於網，故曰黏徽也。〉華魴躍鱗，素鱮揚鬐。〈鬐，已見子虛賦。〉雍人縷切。鸞刀若飛。應刃落俎，靃靃霏霏。〈周禮曰：內饔中士。鄭玄曰：饔者，割烹煎和之稱也。鸞刀，已見東京賦。〉紅鮮紛其初載，賓旅竦而遲御。既餐服以屬厭，泊恬靜以無欲。迴小人之腹，為君子之慮。〈傅毅七激曰：膾其鯉魴，積如委紅。張衡七辨曰：鞏、洛之鱒，割以為鮮。薛君韓詩章句曰：載，設也。毛萇詩傳曰：南方有魚，遲之也；然遲，思待之也。毛詩曰：以御賓客。左氏傳曰：梗陽有獄，其大宗賂以女樂，魏子將受，閻沒女寬將諫，饋入三歎曰：始至，恐其不足，是以歎。中置自咎曰，豈將軍食之而有不足，是以再歎。及饋之畢，願以小人之腹，為君子之心，屬厭而已。獻子辭梗陽人賂。廣雅曰：恬，泊靜也。老子曰：我好靜而民自正，我欲而民自朴。〉

　　爾乃端策拂茵，彈冠振衣。〈言將還也。許慎淮南子注曰：策，杖也。茵，車中蓐也。毛詩曰：文茵暢轂。楚辭曰：新沐者必彈冠，新浴者必振衣。〉徘徊酆鎬，如渴如飢。心翹懃以仰止，不加敬而自祗。〈酆、鄗，周所居也。孔叢子，子思曰：君若飢渴待賢。企佇也。毛詩曰：高山仰止。禮記曰：宗廟之中，未施敬而人敬。〉豈三聖之敢夢，竊十亂之或希。〈琴操曰：崇侯譖文王於紂曰：西伯昌，聖人也。長子發、中子旦，皆聖。三聖合謀，將不利於君。論語，孔子曰：吾不復夢見周公。尚書曰：予有亂臣十人。馬融論語注曰：周公旦、召公奭、太公望、畢公、榮公、太顛、閎夭、散宜生、南宮适。其一人謂文母也。廣雅曰：希，庶也。〉經始靈臺，成之不日。惟酆及鄗，仍京其室。庶人子來，神降之吉。積德延祚，莫二其一。〈靈臺，已見上文。毛詩曰：作邑於酆。又曰：宅是鎬京。左氏傳，季梁曰：人和而神降之福。史記曰：古公積德行義，國人皆戴之。漢書，翼奉上書曰：永世延祚，不亦優乎？莫二其一，謂周祚延之長，唯有其一，莫能為二。蔡邕胡黃公頌曰：參其二也。〉永惟此邦，云誰之識？越可略聞，而難臻其極。〈言誰之識，言難識也。馬融廣成頌曰：三、五以來，越可略聞。周禮嘉量銘曰：允臻其極。〉子贏鋤以借父，訓秦法而著色。耕讓畔以閑田，沾姬化而生棘。蘇張喜而詐騁，虞芮愧而訟息。〈漢書，賈誼曰：商君遺禮義，秦俗日敗，借父耰鋤，慮有德色。音義曰：假與父鋤而德之。尚書傳曰：虞人與芮人質其成於文王，入文王之境，則見其人萌讓為士大夫，入其國，則見士大夫讓為公卿。二國相謂曰：此其君亦讓以天下而不居也。讓其所爭，以為閑田。毛萇詩傳曰：耕者讓畔，行者讓路。蘇秦、張儀，已見上文。〉由此觀之，土無常俗，而教有定式。上之遷下，均之埏埴。〈漢書，董仲舒曰：上之化下，下之從上，猶泥之在鈞，唯甄者之所為。如淳曰：陶家作器於鈞上。杜預左氏傳注曰：均，平也。老子曰：埏埴以為器。河上公曰：埏，和也。埴，土也。謂和土以為器也。埏，失然切。埴，市力切。〉五方雜會，風流溷淆。惰農好利，不昏作勞。密邇獫狁，戎馬生郊。〈漢書曰：秦地五方雜錯，風俗不純，富人則商賈為利。說文曰：溷，亂也。溷或為渾。尚書曰：惰農自安，不昏作勞。左氏傳曰：以魯國之密邇仇讎。毛詩曰：獫狁孔熾。老子曰：天下無道，戎馬生郊。〉而制者必割，實存操刀。〈言在於化也。漢書，賈誼曰：黃帝云，操刀必割。左氏傳，子產曰：大官大邑，而使學者制焉，猶未能操刀而使之割。〉人之升降，與政隆替。杖信則莫不用情，無欲則賞之不竊。〈左氏傳，子展曰：杖德莫如信，杖信以待晉，不亦可乎？論語，子曰：上好信，則人莫敢不用情。又曰：季康子患盜，孔子曰：苟子之不欲，雖賞之不竊也。〉雖智弗能理，明弗能察；信此心也，庶免夫戾。〈言己雖無才能，然任其才信無欲之心，庶足以理。左氏傳，太史克曰：庶幾免於戾乎？戾下或有劣字，非。〉如其禮樂，以俟來哲。〈論語，冉求曰：如其禮樂，以俟君子。幽通賦曰：訊來哲以通情。〉

文選考異

注「易曰兼三才而兩之漢書音義曰陶人作瓦器謂之甄」：袁本「易」上有「周」字，「曰」下有「有天道焉有地道焉有人道焉」十二字，無「漢書音義」以下十三字。茶陵本同，唯上注「甄已見魏都賦」作「如淳漢書注曰陶人作瓦器謂之甄」十四字。案：此尤本脩改之誤也。茶陵例以已見者複出，尤本、袁本俱不然，其不當更贅十三字明矣，因此而刪善引易，益非。
注「從而悉全」：陳云「從而」當作「縱不」，是也。各本皆偽。
匪禍降之自天：袁本、茶陵本「禍降」作「降禍」，不著校語，無可考也。
注「爾雅曰辟罪」：案：「罪」下當有「也」字。各本皆脫。
注「古□長歌行曰」：袁本、茶陵本「古」下有「今」字。案：此尤知其字衍，脩改去之，是也。
注「忼慷傷懷」：案：「慷」當作「慨」。各本皆偽。
注「鞏洛二縣名也」：袁本、茶陵本無此六字，所載五臣翰注有之。案：蓋尤所見有。
注「毛萇詩曰」：陳云「詩」下當有「傳」字，是也。各本皆脫。
注「史記曰帝嚳高辛者」：袁本「嚳」作「俈」。案：「俈」是也，後注「俈與嚳同」可證。茶陵本亦誤「嚳」。又下云「姜嫄為帝嚳元妃」，「嚳」亦當作「俈」。各本皆誤。
注「能材強道者」：袁本、茶陵本無「材強」二字，陳云別本「材」作「持」。案：考詩箋是「持」字，無者益非。
注「言武王滅商」：袁本、茶陵本「滅商」二字作「基」。案：「基」是也。
注「亡王謂桀也」：袁本、茶陵本無此五字，所載五臣向注有之。案：蓋尤所見有。
注「東都賦曰」：袁本、茶陵本「賦」作「主人」二字。案：前注「東都賦曰：闕庭神麗」，二本「賦」亦作「主人」。考今注中有「西都賓」、「東都主人」，亦「東都賦」、「西都賦」，疑作「賦」者皆後人所改。
注「左氏傳曰初」下至「其亦將有咎」：此一百二十六字袁本、茶陵本無，蓋因五臣同善而節去也。尤本有者是。
注「澡水經注作濟」：袁本、茶陵本無此六字。案：尤本此處脩改，未知其為別本如此，抑或有記水經注之異於旁者，而尤延之取以入注也。
注「吾嘗無子之時」：袁本重「無子」二字。案：重者是也。尤本此處脩改，蓋誤依五臣向注刪。茶陵本全刪此注，益非。
注「回邪僻也」：案：「僻」上當有「泬」字，曹大家注幽通賦可證。彼「泬」作「穴」，同字也。各本皆脫。
注「史記曰趙王」下至「終不能加勝於趙」：此一百二十字袁本、茶陵本無，蓋因五臣同善而節去也。尤本有者是。
注「史記曰廉頗曰」下至「引車避匿」：此四十九字袁本、茶陵本無，蓋因五臣同善而節去也。尤本有者是。
注「左傳秦穆公曰」：袁本、茶陵本無「秦穆公」三字。
注「維猶連結也」：袁本、茶陵本「也」作「之」。
皋記墳於南陵：袁本、茶陵本「記」作「託」，云善作「記」。案：此善亦作「託」，但傳寫偽為「記」，二本校語及尤所見皆非。
注「晉文公子墨縗絰」：陳云「晉文」二字當在後「杜預曰」下，「公」字衍。各本皆誤。
注「杜預曰公未葬」：案：「曰」下脫字，見上。
注「而無反者」：陳云「而」字衍，是也。各本皆衍。
注「戰于彭衙」：袁本、茶陵本無此四字。
注「又曰晉先且居伐秦」下至「斯三敗矣」：袁本、茶陵本無此二十四字。案：無者是也。善明云「止二敗，言三未詳」，更不得有此。當是或駁善注而記於其旁，尤延之不審，取以入注耳。考此役，秦未嘗乃晉師戰，其非孟明將而敗，無待言，故難數之以足三也。於此可知善義例之精矣。
注「封殽尸而還」下至「用孟明也」：袁本、茶陵本無此十三字。
注「子其悉雪恥」：袁本、茶陵本「恥」下有「又曰穆公遂霸西戎」八字。案：此一節注皆當以袁本、茶陵本為是也。尤所添刪俱失善意。
降曲崤而憐虢：案：注引劉澄之地理書「肴有純石，或謂石肴」。今正文未見當引此為注之處，疑「曲崤」善作「石肴」也。五臣良注曰「曲崤，地名」，或其本亂善耳。
注「又曰攘袂而興」：陳云「又」字當作「七啟」二字，是也。各本皆誤。
注「晉侯使詹嘉」：袁本、茶陵本無「侯」字。
徒利開而義閉：茶陵本「徒」作「徙」，云五臣作「徒」。袁本云善作「徙」。案：「徙」但傳寫偽也。
注「湯曰」：陳云別本「湯」上有「周書」二字。案：此周書王會解文，有者是。但今未見其本耳。
注「而敵之」：案：「敵」當作「獻」，王會解可證。各本皆偽。
注「紫極星名王者為宮以象之」：袁本、茶陵本無此十一字。
注「乃宿逆旅逆旅翁要少年」：袁本、茶陵本不重「逆旅」二字，「要」作「惡」。
注「淮南子曰」下至「陗峻也」：袁本、茶陵本無此十四字。
注「刻肌膚之愛」：陳云「刻」當作「割」，是也。各本皆偽。
感徵名於桃園：何云「園」疑作「原」。案：何校據善注「其西名桃原」而云然，五臣銑注云「桃園則桃林也」，疑善與五臣之異，但袁、茶陵二本不著校語。又水經注河水四引此賦亦作「園」，然則未當改也。
注「即漢書全鳩里」：陳云別本「全」作「泉」。案：今未見，戾太子傳是「泉」字。
注「閿鄉縣東十里鳩澗西」：何校「十」下添「五」字，「鳩」上添「泉」字。案：何校據戾太子傳顏注云「泉鳩水今在閿鄉縣東南十五里」而添也。此注各本盡同，未審善有以否。
注「漢書湖縣名今虢州閿鄉湖城二縣皆其地也」：袁本、茶陵本此十八字作「漢書湖有閿鄉」六字。案：二本是也。但此六字實續漢書郡國志文，疑「漢」上脫「續」字，善以注正文「閿鄉」，尤延之取顏戾太子傳之注「湖」者添改，不知此正文並無「湖」字，甚非。
注「愬向也」：案：「愬」當作「溯」。各本皆偽。
注「水側有阪」：袁本、茶陵本「阪」上有「長」字。案：有者是也。匡謬正俗所謂「過此長巷」者也。
注「漢書楊雄」下至「料敵制勝」：袁本、茶陵本無此十八字。
注「鄭玄周禮注曰浸者可以為陂灌溉者」：袁本、茶陵本無此十五字。
入鄭都而抵掌：案：「抵」當作「抵」。各本皆非也，說見前。
注「毛萇曰烕」：袁本、茶陵本無此四字。陳云下當有「滅」也。案：此尤延之添改而仍脫誤。
外罹西楚之禍：袁本、茶陵本「罹」作「離」。案：「離」是也。
率土且弗遺：袁本、茶陵本「且」下有「猶」字。案：此亦無可考也。
況於卿士乎：袁本作「而況於卿士乎矣」，云善無七字。茶陵本作「而況於卿士乎」，亦云善無六字。尤本此處脩改乃取五臣五字以亂善，非也。
注「漢書曰」下至「降軹道旁」：此十九字袁本、茶陵本無。案：有者是。
注「漢書曰疏廣」下至「東都門外」：此六十八字袁本無，因五臣同善而節也。茶陵本亦有。有者是。
注「青春爰謝」：案：「爰」當作「受」。此大招文也。正文云「孟秋爰謝」，善引此及王逸注者，但取「謝」字耳。其楚詞之「春受」，潘賦之「秋爰」，各自為義。五臣乃改賦作「孟春受謝」，不知岳以仲夏憑軾，及此蒞職，初不改歲，何言春乎？各本又因善正文之「爰」迴改注「受」字，亦為失之。其他篇注誤為「爰」者，不盡出。
注「尚書曰予思日孜孜」：袁本、茶陵本無此八字。
注「乘風懸鍾華祠樂」：案：「祠」當作「洞」。袁本茶陵本作「獨」，亦誤。
金狄遷於灞川：袁本、茶陵本「灞」作「霸」。案：「霸」是也。注中皆作「霸」。
注「潘岳關中記」下至「重不可致」：此三十六字袁本、茶陵本無，因五臣同善而節也。有者是。
注「次道南」：袁本、茶陵本「次」作「大」，是也。
注「臨危」下至「蘇武也」：此十六字袁本、茶陵本無。案：有者是。
陸賈之優游宴喜：何校「宴」改「燕」。案：據注引毛詩也。其實「宴」、「燕」同字，亦未當改。廣絕交論「陸大夫宴喜西都」注正引此。
注「司馬長卿王子淵楊子雲也」：此十一字袁本、茶陵本無。案：有者是。
注「胡廣曰」：案：「廣」下當有「書」字。後屢引。各本皆脫。
注「洞門高廓」：陳云「廓」別本作「廊」。案：今未見。外戚傳是「廊」字。
注「文成將軍李少翁」下至「亦何在也」：此一節注四十字，袁本係「五臣良曰」下，其善注作「班固漢書贊曰如武帝有雄才大略文成已見上文」二十字。案：此尤本所見，以五臣語當善，反失真善注，誤甚，幸袁本訂正之。但袁「文成」下尚少「五利」二字，引漢書「有」當作「之」，為小誤。茶陵本載善注上十四字與袁同，下「文成」、「五利」悉複出，亦非。
注「西都賦曰抗仙掌」下至「干雲霧以上達」：袁本無此二十六字，其善注作「並已見上文」。案：袁本是也。茶陵本悉複出，與此全異，亦非。
注「漢書曰武帝作角抵戲」下至「絡以隋珠和璧」：袁本無此三十三字。案：不當有也。善下注所謂「餘並已見上文」，即指此等耳。茶陵本悉複出，仍與此不同，亦非。
注「漢書曰武帝」下至「勒功中岳」：袁本、茶陵本無此十七字。案：不當有也。說在上條。
注「人情驚懼」：袁本、茶陵本無此四字。
注「傅昭儀等皆慚」：袁本、茶陵本無此六字。
注「漢武故事曰衛子夫」下至「悅之」：袁本無此十九字。其善注作「衛趙已見西京賦」。案：袁本是也。茶陵本有，乃取西京賦注而複出也。彼全書於善云已見者例如此，蓋尤所見本亦然，而誤依添耳。
注「廣雅曰鑑照也」下至「事由體輕」：袁本無此二十二字。案：袁本是也。茶陵本有，仍與此不同。說在上條。唯「廣雅曰鑑照也」六字，非取西京注，或當有。
掩細柳而撫劍：案：注云「方言曰掩止也掩與揜同」，蓋善「揜」、五臣「掩」而亂之。袁、茶陵二本不著校語，及尤所見，皆非。
注「終不肯行」：袁本、茶陵本「肯」作「可」，是也。
注「不聽臣言」：袁本、茶陵本「言」作「計」，是也。
注「昭王昭襄王也」：袁本作「暗主昭王也」。案：袁本最是。正文云「主暗」而注云「暗主」者，如上注云「敷教舉兵」，正文云「教敷兵舉」之例也。茶陵本全刪此注，益非。
注「杜篤弔比干文曰」下至「豈忠諫之是謀」：袁本、茶陵本無此十八字。
注「無償趙王城邑」：袁本「邑」作「色」。案：「色」是也。茶陵本亦誤「邑」。
注「欲以擊柱」：袁本、茶陵本無「柱」字。
注「廣雅曰穽阬也才性切」：袁本、茶陵本無此九字。案：蓋尤所見有。
身刑轘以啟前：袁本云善作「先」，茶陵本作「先」，云五臣作「前」。案：二本與尤所見不同也。但各本於注中皆云「故曰啟前」，似善自作「前」字也。
注「國語單襄公曰」下至「惕覺寤而顧問」：袁本無此二十三字，茶陵本有。案：袁是也。善明云「兵在頸已見東京賦」，茶陵複出，尤增多，皆於注末，所云不可通。
注「吾願得郡」：袁本、茶陵本「郡」上有「一」字。案：有者是也，史記文。
注「地者遠近險易」：袁本「者遠近」作「有近遠」。案：袁本是也。茶陵本作「者近遠」，「者」亦「有」之誤。
注「羽屠咸陽」：袁本「羽」下有「因」字，茶陵本有「西」字。案：有「西」字是也。史記文。
注「漢書曰韓延壽」下至「莫不流涕」：此一百十八字袁本、茶陵本無，因五臣同善而節去也。尤本有者是。
注「襄公之應司馬曰夷」：陳云「曰」當作「目」，是也。各本皆偽。
注「秦名天子冢曰長山」：案：「長」字當去。各本皆衍。水經注渭水下所引無，可證也。
注「過聽將作大匠解萬年」：袁本、茶陵本無「解」字。案：無者是也。
注「張晏漢書曰鞠」：案：「曰」上脫「注」字，見下，「鞠」當作「鞫」。各本皆偽。
注「一曰勒毛萇詩傳注曰勒告也」：陳云「注」字當在上。「張晏漢書」下兩「勒」字，並當作「鞠」，所引乃采虯三章傳，是也。各本皆偽。
注「左氏」：陳云下當有「傳」字，是也。各本皆脫。
注「王莽奏曰」下至「故爵稱天子」：袁本、茶陵本無此十四字。
注「始皇南山之巔」：陳云「南」上當有「表」字，是也。袁本亦脫。茶陵本全刪此注，益非。
注「五柞在盩厔」：袁本作「五柞已見上文」。案：袁本是也。茶陵本複出，亦非。
注「漢書武帝發謫穿昆明池」：袁本無此十字，正文不另分節。
注「西都賦曰集乎豫章之宇」下至「皎皎河漢女」：袁本無此三十七字，其善注作「並已見上文」，詳下。
注「周易曰日月麗乎天」下至「曙於濛谷之浦」：袁本無此四十五字，其善注作「並已見上文」，詳下。
注「三輔黃圖曰」下至「揭焉中峙」：袁本無此三十一字，正文不另分節。
注「毛萇詩傳曰」下至「牽牛織女象也」：袁本無此三十一字，其善注作「餘並已見上西京賦」。案：以上各條皆袁本是也。善注例自如此，尤增多，茶陵本複出，互有不同，皆非。
注「鄭玄周禮注曰」下至「趾基也」：袁本無此二十六字，正文并在上節。案：袁本是也。
注「毛詩曰」下至「鴻漸于干」：袁本無此十四字，正文不另分節。
隨波澹淡：袁本、茶陵本「波」作「流」。案：尤此處皆脩改，蓋「流」字是。
注「毛萇詩傳曰飛而上」下至「隨波澹淡」：袁本無此二十七字，正文不另分節。
注「瀺灂出沒之貌」下至「唼喋菁藻」：袁本無此三十二字，其善注作「並已見上文」。案：皆袁本是也。茶陵本所複出，互有不同，亦非。
志勤遠以極武：袁本、茶陵本云「勤」，善作「懃」。案：此處尤本皆脩改，下文「心翹懃以仰止」，亦五臣「勤」、善「懃」，二本所見是矣。
注「謂品第也謂品第其所獲也」：茶陵本無「也謂品第」四字，是也。袁本亦衍。
注「杜預左氏傳曰」：袁本重「曰」字，茶陵本「左」上有「春秋」二字。案：皆非也。陳云「傳」下當有「注」字。
灑釣投網：袁本云善作「罔」。茶陵本作「罔」，云五臣作「網」。案：二本所見是也。
注「郭璞方言曰」：陳云「言」下脫「注」字，是也。各本皆脫。
於是弛青鯤於網鉅：袁本作「綱」，云善作「網」。茶陵本亦作「網」，無校語。案：所見皆非也。善作「綱」，故引孔安國論語注，必「子釣而不綱」之注也。今并注中三「綱」字盡偽為「網」。尤及茶陵遂不見「綱」字，袁本又以「綱」轉屬之五臣，全失善意。
雍人縷切：袁本云善作「雍」。茶陵本云五臣作「饔」。案：各本注中皆作「饔」，疑善自作「饔」字。
注「毛萇詩傳曰南方有魚」：陳校「毛萇傳」改「鄭玄箋」。案：此節箋文也。但善引毛、鄭每不甚分別，蓋其時傳、箋久并，故致如此耳。陳校悉以為誤而改之。當仍其舊。他條亦不更出。
注「獻子辭梗陽人賂」：袁本無「賂」字，是也。茶陵本刪「陽」以添「賂」，益誤。
注「許慎淮南子注曰」：袁本、茶陵本無此七字。
注「策杖也」：袁本、茶陵本「杖」作「馬檛」二字。
徘徊酆鎬：袁本云善作「鎬」。茶陵本作「鎬」云五臣作「鄗」。案：各本注中皆作「鄗」，似善自作「鄗」字。下文「惟酆及鄗」，亦各本俱作「鄗」。
注「企佇也」：陳云「企」上脫「翹」字。案：為正文「翹」字作注也。各本皆脫。
注「蔡邕胡黃公頌曰」：案：「公」上當有「二」字，皇太子釋奠會作詩注所引可證。
注「參其二也」：案：「參」上當有「莫」字，皇太子釋奠會作詩注所引可證。今後漢書胡廣傳注及蔡中郎集皆作「莫與為二」，更誤。
庶免夫戾：何校「夫」改「大」，陳云別本作「大」。案：何、陳所言皆誤。「夫」是，「大」非。今各本亦未見有作「大」者。
注「然任其才信無欲之心」：陳云「才」當作「杖」，是也。各本皆偽。


Chinese text: This work was published before January 1, 1923, and is in the
public domain worldwide because the author died at least 100 years ago.
