江海
海賦
主条目：海賦
　　木玄虛〈今書七志曰：木華，字玄虛。華集曰：為楊駿府主簿。傅亮文章志曰：廣川木玄虛為海賦，文甚儁麗，足繼前良。〉

　　昔在帝媯〈古為〉巨唐之代，〈帝媯，謂舜也。尚書序曰：昔在帝堯。尚書曰：釐降二女于媯汭。孔安國曰：舜所居媯水之汭也。左氏傳，季文子使太史克對宣公曰：舜臣堯，舉八愷使主后土。杜預曰：為堯臣也。〉天綱浡〈蒲沒〉潏〈以出〉，為凋為瘵〈側界反。言水之廣大，為天綱紀。浡潏，沸涌貌。桓子新論曰：夏禹之時，鴻水浡潏。說文曰：潏，水涌出也。又說文曰：凋，半傷也。爾雅曰：瘵，病也。尚書曰：湯湯洪水方割。孔安國曰：割，害也。〉洪濤瀾汗，萬里無際。〈瀾汗，長貌。西京賦曰：起洪濤而揚波。〉長波涾〈徒答〉𣵺〈杜我〉，迆〈羊氏〉涎〈延〉八裔。涾𣵺，相重之貌。迆涎，邐迆相連也。八裔，猶八方也。於是乎禹也，乃鏟臨崖之阜陸，決陂潢而相沷。〈孟子曰：當堯之時，洪水橫流，氾濫天下。堯獨憂之，舉舜，舜使禹疏九河，踰濟、漯。蒼頡篇曰：鏟，削平也。淮南子曰：禹有洪水之患，陂塘之事。高誘曰：陂，畜也；塘，堤也。說文曰：潢，積水池也。沷，灌也。〉啟龍門之岝𡾆，𡓚陵巒而嶄〈七咸〉鑿。尚書琁璣鈐曰：禹開龍門，導積石。鄭玄注曰：龍門，山名也。岝𡾆，高貌。岝，助格切。𡾆，五格切。廣雅曰：墾，治也。𡓚與墾音義同。廣雅曰：鐫謂之鏨，仕咸切。鏨與嶄古字通。群山既略，百川潛渫。〈息列切。孔安國尚書傳曰：治山通水，故以山名。尚書曰：嵎夷既略。孔安國曰：用功少曰略。周書曰：禹渫七十川，大利天下。尚書大傳曰：百川趨於海。爾雅曰：潛，深也。說文曰：渫，除去也。〉泱〈思朗〉漭〈莫廣〉澹〈徒敢〉泞，騰波赴勢。〈泱漭，廣大也。澹泞，澄深也。泞，音紵。〉江河既導，萬穴俱流。〈尚書曰：岷山導江，又曰：導河積石。淮南子曰：溏有萬穴。〉掎〈居蟻〉拔五嶽，竭涸九州。〈掎拔、竭涸，言水既除，掎拔而出，竭涸而乾也。掎，引也。廣雅曰：拔，出也。五嶽：泰、華、霍、恒、嵩。賈逵國語注曰：涸，竭也。尚書序曰：禹別九州。〉瀝滴滲淫〈七林〉，薈〈烏外〉蔚雲霧。涓流泱〈烏黨〉瀼〈乃朗〉，莫不來注。〈說文曰：瀝滴，水下滴瀝也。滲淫，小水津液也。滲，音侵。薈蔚，雲霧霑潤也。毛詩曰：薈兮蔚兮，南山朝隮。涓流，小流也。泱瀼，渟淤也。漢書，杜欽曰：屯氏河羨溢，有填淤反瀼之害。說文曰：注，灌也。〉於廓靈海，長為委輸。〈毛萇詩傳曰：於，歎辭也。爾雅曰：廓，大也。孟子曰：舜使禹疏九河，踰濟、漯，而注諸海。禮記曰：三王之祭川也，或源或委。鄭玄曰：委流所聚。淮南子曰：河水九折注海，而流不絕者，崑崙之輸也。〉

　　其為廣也，其為怪也，宜其為大也。爾其為狀也，則乃浟〈由〉湙〈亦〉瀲〈力冉〉灩〈以冉〉，浮天無岸。〈浟湙，流行之貌。瀲灩，相連之貌。玄中記曰：天下之多者水焉，浮天載地。說文曰：浮，汎也。〉浺〈沖〉瀜沆〈胡廣〉瀁〈余兩〉，渺〈眇〉瀰〈彌〉湠〈炭〉漫。〈浺瀜沆瀁，深廣之貌。渺瀰湠漫，曠遠之貌。〉波如連山，乍合乍散。〈莊子曰：白波若山。〉噓噏〈許急〉百川，洗滌淮漢。〈噓噏，猶吐納也。百川，已見上文。淮漢之流小而且穢，故洗滌之。〉襄陵廣舄，㶀〈交〉㵧〈葛〉浩汗。尚書曰：懷山襄陵。又曰：海濱廣斥。史記曰：斥為舄，古今字也。㶀㵧，廣深之貌。若乃大明㩠〈彼苗〉轡於金樞之穴，言月將夕也。大明，月也。周易曰：懸象著明，莫大乎日月。㩠，猶攬也。月有御，故言轡。金，西方也。河圖帝覽嬉曰：月者金之精，月有窟，故言穴。伏韜望清賦曰：金樞理轡，素月告望。義出於此。翔陽逸駭於扶桑之津。〈言日初出也。翔陽，日也。淮南子曰：日，陽之主也。日中有烏，故言翔。逸駭，言出疾也。廣雅曰：駭，起也。山海經曰：湯谷上有扶木者，扶桑也，十日所浴。〉彯〈匹遙〉沙礐〈苦角〉石，蕩𩘻〈以出〉島濱。言此二時風尤疾也。易通卦驗曰：巽風不至，則大風發屋揚沙。說文曰：礐，石聲也。春秋命歷序曰：大風飄石。𩘻，風疾貌。說文曰：島，海中往往有山可居曰島。於是鼓怒，溢浪揚浮。〈言風既疾，而波鼓怒也。上林賦曰：沸乎暴怒。〉更相觸搏，飛沫起濤。〈蒼頡篇曰：濤，大波也。〉狀如天輪，膠戾而激轉；〈呂氏春秋曰：天地如車輪，終則復始。高誘曰：輪，轉也。上林賦曰：宛潬膠盭。〉又似地軸，挺拔而爭迴。〈河圖括地象曰：地下有四柱，廣十萬里，有三千六百軸。廣雅曰：挺，出也。〉岑嶺飛騰而反覆，五嶽鼓舞而相磓〈丁迴反。岑嶺、五嶽，言波濤之形，遞相觸激，故或反覆，故或相磓也。爾雅曰：山小而高曰岑。五嶽，已見上文。磓，猶激也。〉渭〈謂〉濆淪而滀〈丑六〉漯〈他答，〉鬱沏〈切〉迭而隆頹。〈渭，亂貌。濆淪，相糾貌。滀漯，攢聚貌。鬱，盛貌。沏迭，疾貌。隆頹，不平貌。〉盤盓〈乙于〉激而成窟，𣺰〈七笑〉𣶞〈土含〉滐〈桀〉而為魁。盤盓，旋遶也。𣺰𣶞，峻波也。毛萇詩傳曰：傑，特立也。滐與傑同。賈逵國語注曰：川阜曰魁。㴸〈失冉〉泊〈匹帛〉柏而迆〈以爾〉颺〈余諒〉，磊〈洛罪〉匒〈答〉匌〈苦合〉而相豗呼迴反。㴸，疾貌。泊柏，小波也。迆颺，邪起也。磊，大貌。匒匌，重疊也。相豗，相擊也。驚浪雷奔，駭水迸集，〈七發曰：波湧而濤起，橫奔似雷。字書曰：迸，散也。〉開合解會，瀼瀼〈傷〉濕濕。〈瀼瀼濕濕，開合之貌。〉葩華踧〈子六〉沑〈女六〉，㴿〈頂〉濘〈奴冷〉潗〈側立〉㵫女及反。葩華，分散也。踧沑，蹴聚也。㴿濘，沸貌。潗㵫，沸聲。

　　若乃霾〈莫排〉曀〈一計〉潛銷，莫振莫竦。〈爾雅曰：風而雨土為霾，陰而風為曀。霾，音埋。說文曰：潛，藏也。廣雅曰：振，動也。竦，亦動也。〉輕塵不飛，纖蘿不動。〈爾雅曰：唐蒙，女蘿。〉猶尚呀〈呼加〉呷，餘波獨湧。〈言風雖靜而餘波猶壯。呀呷，波相吞吐之貌。〉澎〈匹宏〉濞灪〈於勿〉䃶〈烏埋〉，碨〈烏罪〉磊山壟。澎濞，水聲。洞簫賦曰：澎濞，慷慨。灪䃶，高峻貌。碨磊，不平貌。爾其枝岐潭〈以審〉瀹〈藥〉，渤蕩成汜〈音似。管子，管仲對桓公曰：水，別於他水，入於大水及海者，命曰枝。穆天子傳曰：飲于枝洔之中。郭璞曰：水岐成洔。洔，小渚也，音止。潭瀹，動搖之貌。毛詩曰：江有汜。毛萇曰：決復入為汜也。〉乖蠻隔夷，迴互萬里。若乃偏荒速告，王命急宣。〈列子曰：殊方偏國。張湛曰：偏，邊也。毛詩曰：肅肅王命。〉飛駿鼓楫，汎海淩山。〈爾雅曰：駿，速也。郭璞曰：駿，猶迅速，亦疾也。方言曰：楫，謂之橈。東方朔對詔曰：淩山越海，窮天乃止。〉於是候勁風，揭〈桀〉百尺。〈廣雅曰：揭，舉也。百尺，帆檣也。〉維長綃〈所交〉，挂帆席。〈綃，今之帆綱也，以長木為之，所以挂帆也。劉熙釋名曰：隨風張幔曰帆，或以席為之，故曰帆席也。〉望濤遠決，冏〈九永〉然鳥逝。〈蒼頡篇曰：冏，光也。〉鷸〈聿〉如驚鳧之失侶，倏如六龍之所掣〈充制反。鷸，疾貌。蘇武答李陵書曰：雖乘雲附景，不足以比速，晨鳧失群，不足以喻疾。春秋命歷序曰：皇伯登出扶桑日之陽，駕六龍以上下。說文曰：掣，引而縱也。〉一越三千，不終朝而濟所屆。〈左氏傳曰：子文訓兵於睽，終朝而畢。爾雅曰：濟，度也。孔安國尚書傳曰：屆，至也。〉

　　若其負穢臨深，虛誓愆祈。〈負穢，言身有罪，若負荷然。尚書曰：負罪引慝。杜預左氏傳注曰：愆，失也。鄭玄周禮注曰：祈，禱也。〉則有海童邀路，馬銜當蹊。〈吳歌曰：仙人齎持何，等前謁海童。爾雅曰：邀，遮也。陸綏海賦圖云：馬銜，其狀馬首一角而龍形。杜預左氏傳注曰：蹊，徑也。〉天吳乍見而髣髴，蝄像暫曉而閃〈式染〉屍。〈山海經曰：朝陽之谷，神為天吳，為水伯。說文曰：髣髴，見不諟也。楚辭曰；時彷彿以遙見。國語，仲尼曰：丘聞之，水之怪龍罔象，木之怪夔魍魎。韋昭曰：罔象食人。閃屍，暫見之貌。〉群妖遘迕，眇䁘〈余沼〉冶夷。爾雅曰：遘，遇也。小雅曰：迕，犯也。眇䁘，視貌。冶夷，妖媚之貌。決帆摧橦〈直江〉，戕風起惡〈去聲。橦，百尺也。杜預左氏傳注曰：戕，卒暴之名也。起惡，起為暴惡也。〉廓如靈變，惚怳幽暮。〈廓，猶開也，言廓然暫開，如神之變，惚怳之頃，而又幽暮也。鄭玄禮記注曰：幽闇者，不明也。〉氣似天霄，靉〈愛〉靅〈費〉雲布。〈言海神吐氣，類於天霄。靉靅，昏闇貌。韓子曰：雲布風動。〉䨹〈叔〉昱絕電，百色妖露。䨹昱，疾貌。妖露，為妖而呈露也。呵㗵〈許勿〉掩鬱，矆〈居縛〉睒〈失冉〉無度。呵㗵掩鬱，不明貌。說文曰：矆，大視也。又曰：睒，暫視也。飛澇〈勞〉相磢〈楚爽〉，激勢相沏〈楚櫛反。言戕風迅疾而波浪相衝也。澇，大波也。郭璞方言注曰：漺，錯也。漺與磢同。沏，摩也，楚乙切。〉崩雲屑雨，浤浤〈火宏〉汨汨。〈屑雨，飛灑之貌，言波浪飛灑，似雲之崩，如雨之屑也。李尤辟雝賦曰：興雲動雷，飛屑風雨。浤浤汨汨，波浪之聲也。浤，音宏。〉𧿒〈勑甚〉踔〈丑角〉湛〈以甚〉𤄶〈藥〉，沸潰渝溢。𧿒踔湛𤄶，波前卻之貌。潰，亂流也。渝，亦溢也。瀖〈霍〉泋〈卉〉濩〈鑊〉渭，蕩雲沃日。〈瀖泋濩渭，衆波之聲。〉於是舟人漁子，徂南極東。〈言風起而浪驚，故漂浮而無定。毛萇詩傳曰：極，至也。〉或屑沒於黿鼉之穴，或挂罥於岑㟼〈敖〉之峰。言被漂溺死，非一所也。屑，猶碎也。禮記曰：屑桂與薑。聲類曰：罥，係也。爾雅曰：山多小石曰㟼。或掣〈充制〉掣洩〈余制〉洩於裸人之國，或汎汎悠悠於黑齒之邦。〈掣掣洩洩，任風之貌。汎汎悠悠，隨流之貌。淮南子曰：自西南至東南，有裸人國，黑齒民。許慎曰：其民不衣也，其人黑齒也。〉或乃萍流而浮轉，或因歸風以自反。〈謝承後漢書，鄭玄戒子書曰：黃巾為害，萍浮南北。〉徒識觀怪之多駭，乃不悟所歷之近遠。〈蒼頡篇曰：駭，驚也。說文曰：悟，覺也。〉

　　爾其為大量也，則南澰〈歛〉朱崖，北灑天墟〈音虛。廣雅曰：澰，漬也。東都主人曰：南燿朱垠。垠亦崖也。爾雅曰：北陸虛也。〉東演析木，西薄青徐。〈說文曰：演，長流也。言流至析木之境。爾雅曰：析木謂之天津，海在青、徐之東，故云西薄。小雅曰：薄，迫也。尚書曰：海、岱惟青州。又曰：海、岱及淮惟徐州。〉經途瀴〈烏冷〉溟〈莫泠〉，萬萬有餘。〈鄭玄周禮注曰：經，謂里數也。瀴溟，猶絕遠杳冥也。〉吐雲霓，含龍魚。〈淮南子曰：四海之雲湊。〉隱鯤鱗，潛靈居。〈鯤鱗，或為昆山。昆山，方壺之屬也。靈居，衆仙所處也。〉豈徒積太顚之寶貝，與隨侯之明珠。〈琴操曰：紂徙文王於羑里，擇日欲殺之，於是太顚、散宜生、南宮适之屬，得水中大貝以獻紂，立出西伯。墨子曰：和氏之璧，隋侯之珠。〉將世之所收者常聞，所未名者若無。〈言世之所收者，常聞其名，其或未名者，若本無也。〉且希世之所聞，惡〈烏〉審其名？〈言希世乃一聞之，故不能審其名。魯靈光殿賦曰：邈希世而特出。〉故可仿像其色，靉〈於愷〉霼〈虛氣〉其形。〈仿像、靉霼，不審之貌。〉

　　爾其水府之內，極深之庭。〈劉劭趙都賦曰：其東則有天浪水府，百川是理。〉則有崇島巨鼇，峌〈庭結〉𡸣〈五結〉孤亭。擘洪波，指太清。崇島，五嶽也。巨鼇，大鼇也。列仙傳曰：巨鼇負蓬萊山而抃滄海之中。列子曰：渤海之東，名曰歸墟，其中有五山，帝命禺強使巨鼇十五，舉首載五山，峙而不動。說文曰：海中往往有山可依止曰島。峌𡸣，高貌。山居海中，故云擘。峻極際天，故云指。鄭衆周禮注曰：擘，破裂也。東方朔十洲記曰：冥海洪波百丈。鶡冠子曰：上及泰清，下及太寧。竭磐石，栖百靈。〈鄭玄禮記注曰：竭，猶載也。聲類曰：磐，大石也。百靈，衆仙。〉颺凱風而南逝，廣莫至而北征。〈言巨鼇多力，溯風而行也。呂氏春秋曰：南方曰凱風，北方曰廣莫風。〉其垠〈銀〉則有天琛水怪，鮫人之室。〈天琛，自然之寶也。尚書曰：天球在東序。水怪奇石，生乎水濱也。尚書曰：鈆松怪石。曹子建七啟曰：戲鮫人。劉淵林吳都賦注曰：鮫人，水底居。〉瑕石詭暉，鱗甲異質。〈說文曰：瑕，玉之小赤色者也。詭暉，別色。說文曰：詭，變也。異質，殊形也。廣雅曰：質，軀也。〉若乃雲錦散文於沙汭之際，綾羅被光於螺蚌之節。〈言沙汭之際，文若雲錦；螺蚌之節，光若綾羅也。毛萇詩傳曰：芮，崖也，芮與汭通。曹植齊瑟行曰：蚌蛤被濱崖，光采如錦紅。〉繁采揚華，萬色隱鮮。〈說文曰：隱，蔽也。〉陽冰不冶，陰火潛然。〈言其陽則有不冶之冰，其陰則有潛然之火也。晏子春秋曰：陰冰凝，陽冰厚五寸。說文曰：冶，銷也。〉熺〈許眉〉炭重燔〈煩〉，吹炯〈古永〉九泉。〈熺炭，炭之有光也。廣雅曰：熺，熾也。重燔，猶重然也。吹，猶然也。漢書，趙氏無吹火焉。說文曰：炯，光也，言火之光下照九泉。地有九重，故曰九泉。〉朱𤒦〈焰〉綠煙，䁏〈一眇〉眇蟬蜎一緣反。䁏眇蟬蜎，煙豔飛騰之貌。𤒦與爓同。

　　魚則橫海之鯨，突扤孤遊。〈弔屈原曰：橫江湖之鱣鱏。郭璞山海經注曰：橫，塞也。突扤，高貌。〉戛巖㟼，偃高濤。〈戛，猶㮣也。〉茹鱗甲，吞龍舟。〈廣雅曰：茹，食也。莊子曰：吞舟之魚，碭而失水。高誘淮南子注曰：龍舟，大舟。〉噏〈虛及〉波則洪漣踧蹜，吹澇則百川倒流。〈劉劭趙都賦曰：巨鼇冠山，陵魚吞舟，吸潦吐波，氣成雲霧。蹜，蹙聚貌。踧，子六切。蹜，所六切。〉或乃蹭〈七鄧〉蹬〈鄧〉窮波，陸死鹽田。〈蹭蹬，央勢之貌。鹽田，海邊也。張揖上林賦注曰：海水之崖，多出鹽也。〉巨鱗插雲，鬐鬣刺天。郭璞上林賦注曰：鰭，魚背上鬣也。南都賦曰：森䔿䔿而刺天。顱〈盧〉骨成嶽，流膏為淵。廣雅曰：顱謂之䫳䫫。魏武四時食制曰：東海有魚如山，長五六里，謂之鯢，時死岸上，膏流九頃。春秋元命包曰：積骨成山，流血成淵。

　　若乃巖坻〈直夷〉之隈，沙石之嶔〈音欽。郭璞上林賦注曰：坻，岸也。說文曰：隈，水曲也。嶔，沙石嶔岑也。〉毛翼產鷇苦𠋫，剖卵成禽。〈爾雅曰：生哺鷇。郭璞曰：鳥子須母食也。剖，猶破也。〉鳧雛離褷〈所宜〉，鶴子淋滲〈所今反。西京雜記曰：太液池，其間鳧雛、鶴子，布滿充積。離褷、淋滲，毛羽始生之貌。〉群飛侶浴，戲廣浮深。翔霧連軒，洩〈余世〉洩淫淫。〈軒，舉也。洩洩淫淫，飛翔之貌。〉翻動成雷，擾翰為林。〈翻，動貌。漢書，趙王曰：聚蚊成雷。孔安國尚書傳曰：擾，亂也。王弼周易注曰：翰，高飛貌。〉更相叫嘯，詭色殊音。〈詭，異也。〉

　　若乃三光既清，天地融朗。〈淮南子曰：夫道，紘宇宙而章三光。杜預左氏傳注曰：融，朗也。〉不汎陽侯，乘蹻〈去喬〉絕往。〈淮南子曰：武王渡于孟津，陽侯之波，逆流而擊。曹植苦寒行曰：乘蹻追術士，遠在蓬萊山。抱朴子曰：乘蹻可以周流天下。蹻道有三法，一曰龍蹻，二曰氣蹻，三曰鹿盧蹻。〉覿安期於蓬萊，見喬山之帝像。〈列仙傳曰：安期先生謂始皇曰：後千歲求我蓬萊山下。史記曰：武帝祭黃帝冢橋山。上曰：吾聞黃帝不死，今有冢，何也？或對曰：黃帝已仙上天，群臣葬其衣冠也。〉群仙縹〈匹妙〉眇，餐玉清涯〈音宜。縹眇，遠視之貌。魯靈光殿賦曰：忽瞟眇以響像。列仙傳曰：赤松子服水玉。〉履阜鄉之留舄，被羽翮之襂〈所今〉纚〈所宜反。列仙傳曰：安期先生，琅邪阜鄉人，自言千歲。秦始皇與語，賜金數千萬於阜鄉亭，皆置去，留書以赤玉舄一量為報。言仙人以羽翮為衣。漢書曰：天道將軍衣羽衣。襂纚，羽垂之貌。〉翔天沼，戲窮溟。〈莊子曰：窮髮之北有溟海者，天池也。〉甄〈古然〉有形於無欲，永悠悠以長生。〈言衆仙雖表有形而無情欲，故能久視長生也。鄭玄尚書緯注曰：甄，表也。淮南子曰：有形之類，莫尊於水。莊子曰：同乎無欲。老子曰：常無欲以觀其妙。又曰：長生久視之道。〉

　　且其為器也，包乾之奧，括坤之區。〈周易曰：乾為天，坤為地。孔安國尚書傳曰：奧，內也。又曰：區，域也。〉惟神是宅，亦祇是廬。〈神祇，衆靈之通稱，非惟天地而已。禮記曰：有天下者，祭百神也。〉何奇不有？何怪不儲？〈說文曰：儲，積也。〉芒芒積流，含形內虛。〈班彪覽海賦曰：余有事於淮浦，觀滄海於茫茫。孫卿子曰：不積小流，無以成河海。含形內虛，言水能含衆形，內虛，似乎謙也。孫卿子曰：水清則見物之形。周易曰：君子以虛受人。〉曠哉坎德，卑以自居。〈周易曰：坎為水。家語，金人銘曰：江海雖左長百川，以其卑也。周易曰：謙謙君子，卑以自牧。管子曰：夫人皆赴高，水獨赴下，卑也，而水以為都居也。〉弘往納來，以宗以都。〈自海而往，弘之而令大，自外而來，納之而不逆。尚書曰：江、漢朝宗于海。山海經曰：和山實惟河之九都。郭璞曰：九水所潛，故曰九都。〉品物類生，何有何無！〈言諸品物以類相生，何所不有，何者而無。言其多也。韓詩外傳曰：夫水，群物以生，品物以正。李尤翰林論曰：木氏海賦，壯則壯矣，然首尾負揭，狀若文章，亦將由未成而然也。〉

文選考異

巨唐之代：袁本「巨」作「臣」，云善作「巨」。茶陵本云五臣作「臣」。案：各本所見皆非也。陳云觀此注中「臣堯」之解，則善本亦作「臣」也，「巨」乃傳寫之誤，其說最是。
注「延」：袁本、茶陵本作「涎音延」三字，在注末，是也。
決陂潢而相沷：案：「沷」當作「沃」，注「沷灌也」同。茶陵本云善作「沷」，袁本云善作「湲」，所見皆誤也。「沃」與下句「鑿」協，字偽而失其韻。
注「踰濟漯」：陳云「踰」別本作「瀹」，下注引同。案：茶陵脩改本如此，袁本仍皆作「踰」，似善讀孟子不同也。
注「七林」：陳云二字似當在「滲」字下，袁、茶陵二本正如此。今案：此衍字也。袁、茶陵有者，為五臣「滲」字音，其善「滲音侵」自在注中，尤所見因誤在「淫」字下，遂兩存之，正以「七林」當「淫」字音耳。又案：凡善音各本，多失其舊，今於其可考者，悉加訂正。
注「烏黨」又注「乃朗」：茶陵本作「泱烏黨反瀼乃蕩切」，在注中「有填淤反瀼之害」下。袁本但有「泱烏黨反」四字。又案：凡善音皆云反，今本作切者，後人所改，此則改而未盡者也。餘準此，不悉出。
注「曠遠之貌」：袁本、茶陵本此下有「瀜音融」三字，是也。
注「史記曰斥為舄」：案：「曰」當作「以」，各本皆偽。西征賦注云「戰國策以吳為吾」，其句例也。
注「彼苗」：袁本、茶陵本作「㩠彼苗切」，在注末，是也。
注「言月將夕也」：袁本、茶陵本「月」作「日」。又此五字在「大明月也」下。其下節注作「翔陽日也」，言日初出也。案：此蓋尤本誤倒。
注「伏韜望清賦曰」：何校「韜」改「滔」，「清」改「濤」，各本皆偽。
注「巽風不至」：案：「風」當作「氣」，各本皆誤。舞鶴賦注引正作「氣」字。
注「丁迴反」：袁本、茶陵本在注末，是也。「反」作「切」，非。
注「不平貌」：袁本、茶陵本此下有「渭音謂漯音累迭徒結切」十字，是也。
注「乙于」：案：此五臣音。袁本、茶陵本有「盓音洿」三字，在注末，是也。尤存此刪彼，非。
注「土含」：茶陵本云「吐甘切」五臣作「土含切」，袁本作「土含」。案：茶陵校語是也。袁本用五臣，尤與之同，非。
注「滐與傑同」：袁本、茶陵本無此四字。案：所見不同也，似有者是矣。
注「答」：案：此五臣音，袁本有「匒直合切」四字，在注中「重叠也」下，是也。茶陵本并此節注「於翰而去」四字，尤與之同，非。
注「奴冷」：袁本作「濘奴冷反」四字，在注中「沸貌」下，是也。茶陵本亦誤去，說見上。
注「霾音埋」：袁本、茶陵本無此三字。案：無者非也。此善音，正文下「莫排」二字，乃五臣音，尤所見未檢照而兩存，然足訂二本之失。凡善音各本皆非其舊，或袁、茶陵非而尤是，此條其例也。
注「波相吞吐之貌」：袁本、茶陵本此下有「呷呀甲切」四字。案：「呀」當作「呼」，此善「呷」字之音也，尤誤刪。
注「充制反」：袁本、茶陵本在注末，是也。「反」作「切」，非。
天吳乍見而髣髴」：案：「髣髴」當作「彷彿」。善注可證。見下甘泉賦「猶彷彿其若夢」注「彷彿」亦引說文、楚辭。彼五臣作「髣髴」，有明文，此亦各本亂之而不著校語。
蝄像：案：「蝄像」當作「罔象」，善注可證。考袁本、茶陵本於善注字則作「罔象」，於五臣向注字則作「蝄像」，截然有別，無可疑也。唯正文不著校語，為以五臣亂善，而讀者乃不辨耳。
注「式染」：袁本、茶陵本作「閃式染切」，在注末，是也。
注「說文曰髣髴」：袁本、茶陵本作「彷彿」。案：二本是也。尤所改非，下引楚詞仍未改可證，說見上。又甘泉賦，漢書作「仿佛」，二注所引說文字亦在「亻」部，但善引說文多不合，未必與顏同作「仿佛」也。
注「勞」：袁本作「音勞」二字，在注中「澇大波也」下，是也。茶陵本誤，與此同。
注「楚乙切」：袁本無此三字。茶陵本在「沏摩也」上作「楚兩切」。案：茶陵本最是也。此善「磢」字之音，正文下「楚爽」二字，乃五臣音，尤本誤倒入下文，改「兩」為「乙」，失之矣。
注「鑊」：袁本、茶陵本作「濩音鑊」，在注末，是也。
注「敖」：案：此五臣音，茶陵本有「牛高切」，在注末「㟼」字下，乃善音。袁本亦誤去，與尤本皆非。
注「其人黑齒也」：茶陵本「黑齒」作「齒黑」，無「也」字。案：「齒黑」是也。袁本亦誤與此同。
爾其為大量也：袁本、茶陵本無「為」字。案：此無可考也。
注「虛也」：袁本、茶陵本作「天墟」，下有「音區」二字，正文下無「音虛」二字。案：此尤用今爾雅改，其實非善意也。今爾雅郭讀「虛」如字，不得引以注此賦，必他家讀為「墟域」之「墟」，故曰「音區」。又「天」字，善因是釋天文而增之，如下引「析木謂之天津」，「天」字亦本文所無，何云注誤，未得其解。
注「莫泠」：袁本、茶陵本作「溟莫泠切」，在注末，是也。
注「烏」：袁本、茶陵本作「惡音烏」，在注末，是也。
突扤孤遊：袁本、茶陵本「扤」作「杌」，是也。注同。
注「七鄧」又注「鄧」：袁本、茶陵本作「蹭七鄧切蹬音鄧」，在注中「失勢之貌」下，是也。
鬐鬣刺天：案：「鬐」當作「鰭」。考善注引上林賦注，各本皆作「鰭」，而袁本、茶陵本於所載五臣濟注則作「鬐」，截然有別，唯不著校語，為以五臣亂善，尤本所見亦然，皆非也。又江賦「揚鰭掉尾」正文不誤，而注引上林為「鬐」，亦因二本用五臣作「鬐」相涉，而轉輾致偽也。
注「盧」：袁本、茶陵本作「音盧」二字，在注中「謂之䫳䫫」下，是也。
注「詭異也」：袁本、茶陵本無此三字。案：無者是也。以二本考之，乃五臣銑注，尤本誤係之於善耳。
見喬山之帝像：案：「喬」當作「橋」。考善注引史記，各本皆作「橋」，而袁本、茶陵本於所載五臣良注則作「喬」，截然有別，唯不著校語，為以五臣亂善，尤本所見亦然也。
群仙縹眇：何校「縹」改「瞟」，注同。案：所改是也。善作「瞟」，注「瞟眇，遠視之貌」，引魯靈光殿賦「瞟眇」證之。五臣作「縹」，向注「縹眇，高遠貌」。各本皆以五臣亂善而不著校語，唯注引「忽瞟眇」句未偽也。
芒芒積流：袁本、茶陵本「芒芒」作「茫茫」，是也。
注「李尤翰林論曰」：陳云：案「尤」當作「充」，見晉書文苑傳，與東漢李尤時代敻殊。今案：所校是也。李尤遠在木前，亦不撰翰林論。各本皆偽。
江賦
〈釋名曰：江者，公也，出物不私，故曰公也。風俗通曰：江者，貢也，為其出物可貢。晉中興書曰：璞以中興，三宅江外，乃著江賦，述川瀆之美。〉

主条目：江賦
　　郭景純〈臧榮緒晉書曰：郭璞，字景純，河東人。璞性放散，不脩威儀，為佐著作。後轉王敦記室參軍。敦謀逆，為敦所害。又云：有人見其睡形變鼉，云是鼉精也。〉

　　咨五才之並用，寔水德之靈長。〈左氏傳，宋子罕曰：天生五材，人並用之，廢一不可。杜預曰：金、木、水、火、土也。淮南子曰：夫水者，大不可極，深不可測，無公無私，水之德也。〉惟岷山之導江，初發源乎濫觴。〈惟，發語之辭也。岷山導江，東別為沱。南都賦曰：發源巖穴。家語，孔子謂子路曰：夫江始於岷山，其源可以濫觴。及其至於江津，不舫舟，不避風，則不可以涉。王肅曰：觴，所以盛酒者，言其微也。〉聿經始於洛沬〈昧〉，攏萬川乎巴梁。〈薛君韓詩章句曰：聿，辭也。漢書，廣漢郡雒縣有漳山，雒水所出，入湔。雒與洛通。湔，音煎。說文曰：沬水出蜀西塞外，東南入江。沬，武蓋切。攏，猶括束也。巴，郡名也。梁，州名也。〉衝巫峽以迅激，躋江津而起漲。〈盛弘之荊州記曰：信陵縣西二十里有巫峽。方言曰：躋，登也。酈元水經注曰：馬頭崖北對大岸，謂之江津。漲，水大之貌。〉極泓〈烏宏〉量而海運，狀滔天以淼茫。〈鄭玄禮記注曰：極，窮也。莊子曰：大鵬海運，則將徙南溟。司馬彪曰：運，轉也。尚書曰：浩浩滔天。〉總括漢泗，兼包淮湘。并吞沅澧〈禮〉，汲引沮〈七余〉漳。南都賦曰：總括趨欱。郭璞山海經注曰：泗水出魯國卞縣，至臨淮下相縣入淮。孟子曰：禹決汝、漢，排淮、泗，而注之江。景福殿賦曰：兼苞博落。郭璞山海經注曰：湘水出𨟯陵營道縣陽朔山。過秦論曰：并吞八荒之心。山海經曰：沅水出象郡而東注江，合洞庭中。應劭漢書地理志曰：武陵郡充縣歷山，澧水所出，入沅，水經云入江。說文曰：汲，引水也。山海經曰：景山，睢水出焉，南注于沔江。又曰：荊山、漳水出焉，而東南流注于睢。沮與睢同。源二分於崌〈居〉崍〈來〉，流九派乎潯陽。〈山海經曰：岷山東北百四十里崍山，江水出焉；又東百五十里崌山，江水出焉，而東流注于大江。郭璞曰：崍山，中江所出也，崌山，北江所出也。水別流為派。尚書曰：荊州，九江孔殷。應劭漢書注曰：江自廬江潯陽，分為九也。漢書，廬江郡有潯陽縣。〉鼓洪濤於赤岸，淪餘波乎柴桑。〈洪濤，已見海賦。七發曰：凌赤岸。或曰：赤岸在廣陵興縣。廣雅曰：淪，沒也。餘波，濤之餘波也，言濤之餘波至柴桑而盡也。尚書曰：餘波入于流沙。漢書，豫章郡有柴桑縣。〉綱絡群流，商搉〈苦角〉涓〈古玄〉澮〈古外反。廣雅曰：商，度也。許慎淮南子注曰：揚搉粗略也。涓澮，小流也。爾雅曰：注溝曰澮也。〉表神委於江都，混流宗而東會。〈委及宗並見上文。漢書曰：廣陵國有江都縣，東會于海。尚書曰：東會于泗、沂。〉注五湖以漫漭，灌三江而漰〈普萌〉沛〈普會反。墨子曰：禹治天下，南為江、漢、淮、汝，東流之，注五湖之處，以利荊、楚、干、越之民。史記，太史公曰：余登姑蘇，望五湖。張勃吳錄曰：五湖者，太湖之別名也，周行五百餘里。尚書曰：三江既入，震澤底定。孔安國曰：自彭蠡，江分為三，入震澤。又曰：震澤，吳南太湖名也。〉滈〈胡道〉汗六州之域，經營炎景之外。〈六州，益、梁、荊、江、揚、徐。臧榮緒晉書曰：華陽黑水惟梁州，部巴東郡。益州，梁州之南地，部蜀郡。江州，本荊州之東界，揚州之南境也。海、岱及淮惟徐州，部廣陵郡。上林賦曰：經營于其內。南方火，故曰炎景。〉所以作限於華裔，壯天地之嶮介。〈言江波之濬，既作限於華夷，天地嶮介，因之益壯也。吳錄曰：魏文帝臨江嘆曰：天所以隔南北也！周易曰：天嶮不可升。地嶮，山川丘陵。郭璞爾雅注曰：介，閡也。〉

　　呼吸萬里，吐納靈潮。自然往復，或夕或朝。〈呼吸萬里，言其疾也。抱朴子曰：麋氏云朝者，據朝來也；言夕者，據夕至也。〉激逸勢以前驅，乃鼓怒而作濤。峨嵋為泉陽之揭，玉壘作東別之標。〈峨嵋、玉壘，二山名也。泉陽，即陽泉也。顧野王輿地志云：益州陽泉縣，蜀分綿竹立。揭、標，皆表也。水經曰：江水又東別為沲，開明之所鑿。尚書曰：岷山導江，東別為沲。戰國策曰：舉標甚高。〉衡霍磊落以連鎮，巫廬嵬〈魚鬼〉崫〈危勿〉而比嶠。〈周禮曰：荊州之鎮山曰衡山。鄭玄曰：在湘水南，鎮山名，安地德者也。爾雅曰：霍山為南岳。郭璞曰：今在廬江西。漢書曰：南郡巫縣，巫山在西南。釋慧遠廬山記曰：山在江州潯陽之南。爾雅曰：山銳而高曰嶠，其廟切，協韻，音橋。〉協靈通氣，濆〈忿〉薄相陶。流風蒸雷，騰虹揚霄。〈莊子曰：川谷通氣，故飄風。老子曰：陰陽陶冶萬物。韋昭國語注曰：蒸，升也。〉出信陽而長邁，淙〈悰〉大壑與沃焦。〈信陽即信陵之陽也。臧榮緒晉書曰：建平郡有信陵縣。吳都賦曰：寂寥長邁。說文曰：淙，水聲也。列子曰：渤海之東，不知幾萬億里，有大壑，無底之谷，其下無底，名歸墟。玄中記曰：天下之大者，東海之沃焦焉，水灌之而不已。沃焦，山名也，在東海南方三萬里。〉

　　若乃巴東之峽，夏后疏鑿。〈盛弘之荊州記，古歌曰：巴東三峽巫峽長，猿鳴三聲淚沾裳。禹疏三江，已見上文。〉絕岸萬丈，壁立赮駮。〈赮駮，如赮之駮也。赮，古霞字。〉虎牙嵥〈桀〉豎〈樹〉以屹〈魚乙〉崒〈慈聿〉，荊門闕竦而磐礡。〈盛弘之荊州記曰：郡西泝江六十里南岸有山，名曰荊門，北岸有山，名曰虎牙，二山相對，楚之西塞也。虎牙，石壁紅色，間有白文，如牙齒狀。荊門上合下開，開達山南，有門形，故因以為名。嵥，特立貌。屹崒，高峻貌。闕竦，如闕之竦也。西京賦曰：圜闕竦以造天。磐礡，廣大貌。〉圓淵九回以懸騰，湓〈普寸〉流雷呴〈呼后〉而電激。〈淮南子曰：藏志九旋之淵。許慎曰：九旋之淵至深。說文曰：騰，水涌也。蒼頡篇曰：湓，水聲也。聲類曰：呴，嗥也。答賓戲曰：遊說之徒，風颺電激。〉駭浪暴灑，驚波飛薄。〈灑，散也。飛薄，飛騰蕩薄也。〉迅澓〈扶福〉增澆，涌湍疊躍。〈澓，澓流也，音伏。王逸楚辭注曰：洄波為澆，古堯切。〉砯〈普冰〉巖鼓作，漰〈普萌〉湱〈呼陌〉澩〈胡角〉灂〈仕角反。砯，水激巖之聲也。漰湱澩灂，皆大波相激之聲也。爾雅曰：夏有水、冬無水曰澩，音學。〉㵗〈蒲冰〉㶔〈蒲拜〉𤃫〈火宏〉𣻋〈呼拜〉，潰濩〈穫〉㳚〈呼活〉漷〈呼郭反。皆水勢相激洶湧之貌。〉潏〈胡決〉湟〈皇〉淴〈烏骨〉泱〈烏朗〉，㶖〈叔〉㴸〈失冉〉㶒〈舒感〉瀹〈始灼反。皆水流漂疾之貌。〉漩〈旋〉澴〈許玄〉滎〈於營〉瀯〈營〉，渨〈紆鬼〉㵽〈誄〉濆〈忿〉瀑〈步角反。皆波浪回旋濆涌而起之貌也。〉溭〈助側〉淢〈域〉濜〈助謹〉涓〈于窘〉，龍鱗結絡。〈溭淢濜溳，參差相次也。龍鱗結絡，如龍之鱗，連結交絡也。潘岳金谷詩曰：濫泉龍鱗瀾。〉碧沙瀢〈杜罪〉𣵺〈徒可〉而往來，巨石硉〈洛骨〉矹〈五骨〉以前卻。瀢𣵺、硉矹，沙石隨水之貌。潛演〈胤〉之所汩淈〈胡骨〉，奔溜之所磢〈楚爽〉錯。〈說文曰：潛，藏也。又曰：演，水脈行地中，弋刃切。蒼頡篇曰：淈，水通貌。磢，已見海賦。廣雅曰：錯，摩也。〉厓隒〈魚檢〉為之泐〈勒〉嵃〈魚免〉，碕嶺為之喦崿。〈說文曰：隒，厓也。周禮曰：石有時以泐。鄭司農曰：泐，謂石解散也。嵃，猶嶮也。楚辭曰：觸石碕而橫逝。許慎淮南子注曰：碕，長邊也。〉幽𧯑積岨，礐〈力隔〉硞〈客〉䃕〈盧角〉礭苦角反。爾雅曰：山夾水曰澗。𧯑與澗同。礐硞䃕礭，皆水激石嶮峻不平之貌。

　　若乃曾潭之府，靈湖之淵。〈鄭玄毛詩箋曰：曾，重也。王逸楚辭注曰：楚人名淵曰潭府。〉澄澹汪洸〈烏宏〉，瀇〈烏廣〉滉〈胡廣〉囦泫〈音玄。皆水深廣之貌。說文曰：汪，廣也，烏黃切。〉泓汯〈宏〉浻〈烏猛〉澋〈胡猛〉，涒〈紆筠〉鄰㘤〈彎〉潾〈力銀反。皆水勢回旋之貌。〉混澣〈音翰〉灦〈呼見〉渙，流映揚焆〈音涓。水勢清深而澄澈光映也。蒼頡篇曰：焆，明也。〉溟〈莫令〉漭渺湎〈莫翦〉，汗汗沺〈田〉沺。〈皆廣大無際之貌。〉察之無象，尋之無邊。氣滃〈烏孔〉渤〈蒲沒〉以霧杳，時鬱律其如煙。〈滃渤，霧出貌。鬱律，煙上貌。成公綏天河賦曰：氣蓬勃以霧蒸。說文曰：杳，冥也。〉類肧〈普抔〉渾之未凝，象太極之構天。〈言雲氣杳冥，似肧胎渾混，尚未凝結，又象太極之氣，欲構天也。淮南子曰：孕婦三月而肧胎。春秋命歷序曰：冥莖無形，濛鴻萌兆，渾渾混混。宋均曰：渾渾混混，雖卵未分也。周易曰：是故易有太極，是生兩儀。韓康伯曰：太極者，無稱之稱，不可得名也。〉長波浹〈子協〉渫〈牒〉，峻湍崔嵬。〈埤蒼曰：浹渫，水滂溏也。小雅曰：峻，高也。〉盤渦〈烏和〉谷轉，淩濤山頹。〈渦，水旋流也。廣雅曰：淩，馳也。王粲遊海賦曰：洪濤奮蕩，大浪踊躍，山隆谷窳，宛亶相搏。〉陽侯砐〈五合〉硪〈我〉以岸起，洪瀾涴〈宛〉演而雲迴。〈陽侯，已見海賦。砐硪，搖動貌。涴演，迴曲貌。〉峾〈銀〉淪溛〈烏華〉瀤〈烏懷〉，乍浥〈烏甲〉乍堆。峾淪，回旋之貌。溛瀤，不平之貌。豃〈呼檻〉如地裂，豁若天開。〈豃，豁開貌。易緯曰：天下愁，地裂山崩。漢書曰：孝惠二年，天開東北，廣十餘丈。〉觸曲厓以縈繞〈叫〉，駭崩浪而相礧。〈相礧，相擊也，音雷。〉鼓㕉〈苦合〉窟以漰〈普萌〉渤〈蒲沒〉，乃湓〈普寸〉湧而駕隈。㕉，亦窟之類也。漰渤，水聲也。小雅曰：駕，凌也。

　　魚則江豚〈徒昆〉海狶〈喜〉，叔鮪〈于軌〉王鱣音亶。南越志曰：江豚似豬。臨海水土記曰：海狶，豕頭，身長九尺。郭璞山海經注曰：今海中有海狶，體如魚，頭似豬。爾雅曰：鮥，䱙鮪。郭璞曰：鮪屬，大者王鮪，小者叔鮪。王鱣之大者，猶曰王鮪。鮥音洛。䱻〈骨〉鰊〈練〉𩺭〈特登〉鮋〈直流〉，鯪〈陵〉鰩〈遙〉鯩鰱音連。山海經曰：䱻魚，其狀如魚而鳥翼，出入有光，其音如鴛鴦。郭璞曰：音滑。舊說曰：鰊，似繩。山海經曰：𩺭，其狀如鱖。居逵切，蒼文赤尾。郭璞曰：舊說曰：鮋，似鱓。楚辭曰：鯪魚何所出。王逸曰：鯪魚，鯪鯉也。山海經曰：鰩魚，狀如鯉。又曰：鯩魚，黑文，狀如鮒，食之不腫。郭璞曰：音倫。廣雅曰，鰱，鱮也。或鹿觡〈格〉象鼻，或虎狀龍顏。〈臨海異物志曰：鹿魚，長二尺餘，有角，腹下有腳，如人足。郭璞山海經注曰：麋鹿角曰觡。又曰：今海中有虎鹿魚，體皆如魚，而頭似虎鹿。龍顏，似龍也。〉鱗甲鏙〈七罪〉錯，煥爛錦斑。〈鏙錯，間雜之貌。〉揚鰭掉尾，噴〈普問〉浪飛唌〈似延反。上林賦曰：揵鬐掉尾。說文曰：噴，吒也；唌，沫也。〉排流呼哈〈乎合〉，隨波遊延。或爆〈蒲角〉采以晃淵，或嚇〈呼厄〉鰓乎巖間。〈說文曰：爆，灼也，今以為曝曬也。曝，步木切。廣雅曰：晃，暉也。嚇，猶開也。〉介鯨乘濤以出入，鯼〈祖洪〉鮆〈薺〉順時而往還。〈爾雅曰：介，大也。字林曰：鯼魚，出南海，頭中有石，一名石首。郭璞山海經注曰：鮆，狹薄而長，頭大者長尺餘，一名刀魚，常以三月八月出，故曰順時。〉

　　爾其水物怪錯，則有潛鵠魚牛，虎蛟鉤蛇。〈怪錯，奇怪雜錯也。舊說曰：潛鶴，似鵠而大也。山海經曰：魚牛，其狀如牛，陵居，蛇尾，有翼。又曰：虎蛟，其狀魚身而蛇尾，有翼，其音如鴛鴦。郭璞山海經注曰：今永昌郡有鉤蛇，長數丈，尾跂，在水中鉤取斷岸人及牛馬啖之。〉蜦〈倫〉𧐕〈團〉鱟〈候〉蝞〈媚〉，鱝〈扶粉〉𪓛〈鳥郎〉𪓬〈迷〉𪓹〈音麻〉。說文曰：蜦，蛇屬也，黑色，潛於神泉之中，能興雲致雨。山海經曰：𧐕魚，其狀如鮒而彘尾。郭璞曰：音團，如扇之團。廣志曰：鱟魚，似便面，雌常負雄而行，失雄則不能獨活，出交阯南海中。臨海水土物志曰：蝞，似蝦，中食，益人顏色，有愛媚。又曰：鱝魚，如圓盤，口在腹下，尾端有毒。又曰：初寧縣多𪓛，龜形薄頭，喙似鵞指爪。又𪓬𪓹與𪓟辟相似，形大如䕠，生乳海邊曰沙中，肉極好，中啖。王珧〈姚〉海月，土肉石華。〈郭璞山海經注曰：珧，亦蚌屬也。臨海水土物志曰：海月，大如鏡，白色，正圓，常死海邊，其柱如搔頭大，中食。又曰：土肉，正黑，如小兒臂大，長五寸，中有腹，無口目，有三十足，炙食。又曰：石華，附石生，肉中啖。〉三蝬〈子工〉𧉈�江，鸚螺〈力戈〉蜁〈旋〉蝸古花反。臨海水土物志曰：三蝬，似蛤。舊說曰：𧉈江，似蟹而小，十二腳。南州異物志曰：鸚鵡螺，狀如覆杯，頭如鳥頭，向其腹視，似鸚鵡，故以為名也。舊說曰：蜁蝸，小螺也。璅蛣〈詰〉腹蟹，水母目蝦遐。南越志曰：璅蛣，長寸餘，大者長二三寸，腹中有蟹子，如榆莢，合體共生，俱為蛣取食。又曰：海岸間頗有水母，東海謂之䖳，正白，濛濛如沫，生物有智識，無耳目，故不知避人。常有蝦依隨之，蝦見人則驚，此物亦隨之而沒。䖳，音蜡，二字並除嫁切。紫蚢〈胡岡〉如渠，洪蚶〈呼甘〉專車。〈爾雅曰：大貝曰蚢。漢書曰：尉佗獻紫貝五百。尚書大傳曰：文王囚於羑里，散宜生之江、淮之浦，而得大貝，如車渠，以獻紂。鄭玄曰：渠，罔也。臨海水土物志曰：蚶則徑四尺，背似瓦壟，有文。國語，孔子曰：防風氏其骨節專車。賈逵曰：專，滿也。〉瓊蚌晞曜以瑩珠，石𧉧〈居葉〉應節而揚葩。〈異物志曰：蚌似車螯，絜白如玉。晞曜，向日也。楊雄蜀都賦曰：蚌含珠而擘裂。南越志曰：石𧉧，形如龜腳，得春雨則生花，花似草華。廣雅曰：葩，花也。𧉧，音劫。〉蜛〈居〉蝫〈諸〉森衰以垂翹，玄蠣〈力滯〉磈〈苦罪〉磥〈力罪〉而碨〈烏懷〉䃁烏遐反。南越志曰：蜛蝫，一頭，尾有數條，長二三尺，左右有腳，狀如蠶，可食。森衰，垂貌。翹，尾也。臨海水土物志曰：蠣，長七尺。南越志曰：蠣，形如馬蹄。磈磥、碨䃁，不平之貌。或泛瀲〈辝豔〉於潮波，或混淪乎泥沙。〈字書曰：瀲，泛也，水波上及也。混淪，輪轉之貌。廣雅曰：混，轉也。混，乎本切。淪，力本切。〉

　　若乃龍鯉一角，奇鶬〈倉〉九頭。〈山海經曰：龍鯉，陵居，其狀如鯉。或曰：龍魚一角也。劉騊駼玄根賦曰：一足之夔，九頭之鶬。〉有鱉三足，有龜六眸〈莫侯反。山海經曰：三足鱉，岐尾。爾雅曰：鱉三足曰能。郭璞曰：今吳興郡陽羨縣山上有池，池中出三足鱉，又有六眼龜。〉赬蟞胏〈扶廢〉躍而吐璣，文魮〈毗〉磬鳴以孕璆。〈山海經曰：珠蟞之魚，其狀如胏而有目，六足，有珠。郭璞曰：蟞音鱉。南越志曰：珠鱉吐珠。山海經曰：文魮之魚，其狀如覆銚，鳥首而翼，魚尾，音如磬之聲，是生珠玉。郭璞曰：音毗。〉䖺〈條〉䗤〈庸〉拂翼而掣〈充制〉耀，神蜧〈麗〉蝹〈於粉〉蜦〈力殞〉以沉遊。山海經曰：䖺䗤，狀如黃蛇，魚翼，出入有光。郭璞曰：音條容。說文曰：蜧，蛇屬也。許慎淮南子注曰：黑蜧，神蛇也。潛於神泉。蝹蜦，行貌。𩣡〈蒲沒〉馬騰波以噓蹀〈牒〉，水兕雷咆〈薄交〉乎陽侯。山海經曰：𩣡馬，牛尾，白身，一角，其音如虎。郭璞曰：音勃。黃伯仁龍馬賦曰：噓天慷慨。南越志曰：西鞏縣東暨于海，其中多水兕，形似牛。說文曰：咆，嗥也。淵客築室於巖底，鮫人構館于懸流。〈吳都賦曰：淵客慷慨而泣珠。鮫人，已見海賦。〉雹布餘糧，星離沙鏡。〈雹布、星離，言衆多也。本草經曰：禹餘糧，生東海池澤。傅玄擬楚篇曰：光滅星離。舊說曰：沙鏡，似雲母也。〉青綸競糾，縟組爭映。〈爾雅曰：綸似綸，組似組，東海有之。糾，繚也。縟，繁采也。〉紫菜熒曄以叢被，綠苔鬖〈所咸〉髿〈沙〉乎研上。〈紫菜，色紫，狀似鹿角菜而細，生海中。熒曄，光明貌。南越志曰：海藻，一名海苔，生研石上。風土記曰：石髮，水苔也，青綠色，皆生於石。通俗文曰：髮亂曰鬖髿。說文曰：研，滑石也，研與硯同，五見切。菜，或為䓴。〉石帆〈平〉蒙籠以蓋嶼〈序〉，蓱實時出而漂泳〈音詠。劉逵吳都賦注曰：石帆，生海嶼石上，草類也。又曰：嶼，海中洲，上有山石。家語曰：楚昭王渡江，中流有物，大如斗，員而赤，直觸王舟，舟人取之，王大怪，使聘魯，問孔子。孔子曰：此所謂萍實也，可剖而食之，吉祥也。唯霸者為能得焉。王肅曰：萍，水草也。說文曰：漂，浮也。爾雅曰：泳，游也。〉

　　其下則金礦丹礫〈歷〉，雲精爥銀。〈說文曰：礦，銅、鐵璞也。古猛切。丹礫，丹砂也。異物志曰：雲母，一曰雲精，入地萬歲不朽。穆天子傳曰：乃披圖視典，曰：天子之寶，璿珠爥銀。郭璞曰：銀有精光如爥也。〉珕〈麗〉珋〈留〉璿瑰〈古回〉，水碧潛琘美巾反。說文曰：珕，𧒏屬，力計切。又曰：珋，石之有光者。山海經曰：大荒之中，有西王母之山，爰有璿瑰。郭璞曰：璿瑰，亦玉名也。旋回兩音。山海經曰：耿山多水碧。郭璞曰：亦水玉類也。潛琘，亦水玉也。鳴石列於陽渚，浮磬肆乎陰濱。〈山海經曰：共水多鳴石。郭璞曰：晉永康元年，襄陽郡上鳴石，似玉，色青，撞之，聲聞七八里。尚書曰：泗濱浮磬。孔安國尚書傳曰：肆，陳也。〉或熲〈古迥〉彩輕漣，或焆〈涓〉曜崖鄰。〈焆，已見上文。說文曰：鄰，水崖間鄰鄰然也。力因切。〉林無不溽，岸無不津。〈孫卿子曰：玉在山而木潤，淵生珠而崖不枯。廣雅曰：溽，濕也。鄭玄周禮注曰：津，潤也。〉

　　其羽族也，則有晨鵠天雞，鴢〈於絞〉鷔〈敖〉鷗𩿁。山海經曰：大鶚音如晨鵠。郭璞曰：晨鵠，猶晨鳧也。爾雅曰：螒，天雞。孫炎曰：黑身，一名莎雞。山海經曰：鴢，其狀如鳧，青身而朱目，赤尾。郭璞曰：音窈窕之窈。山海經曰：鷔，青黃，其所集者其國亡。郭璞曰：音敖。山海經曰：𩿁，其狀如鳧。郭璞曰：音鉗�之�；徒計切。陽鳥爰翔，于以玄月。〈尚書曰：彭蠡既瀦，陽鳥攸居。爾雅曰：九月為玄。郭璞曰：國語云：至于玄月也。〉千類萬聲，自相喧聒。〈說文曰：聒，讙語也。〉濯翮疏風，鼓翅𦒑〈許聿〉𦐴許月反。疏，理也。禮記曰：鳳以為畜，故鳥不獝；麟以為畜，故獸不狘。鄭玄曰：獝狘，飛走之貌。𦒑與獝同。揮弄灑珠，拊拂瀑沫。〈洞簫賦曰：揚素波而揮連珠。說文曰：瀑，霣也，蒲到切。〉集若霞布，散如雲豁。產毻〈他〉積羽，往來勃碣〈其列反。字書曰：毤，落毛也。毤與毻同，音唾。竹書曰：穆王北征，行流沙千里，積羽行千里。漢書曰：燕地勃、碣之間，一都會也。伏琛齊地記曰：勃海郡東有碣石，謂之勃碣也。〉

　　橉〈力刃〉杞稹〈之忍〉薄於潯涘，栛槤〈連〉森嶺而羅峰。〈橉、杞，二木名也。字林曰：稹，稠穊也。薄，叢生也。淮南子曰：南遊江潯。許慎注曰：潯，水涯也，音尋。栛、槤，亦二木名也。栛，音隸。〉桃枝篔〈筠〉簹〈當〉，實繁有叢。〈劉淵林蜀都賦注曰：桃枝，竹屬也，可為杖。又吳都賦注曰：篔簹竹，生水邊，長數丈。〉葭蒲雲蔓，䙬以蘭紅。雲蔓，言多而無際也。䙬，采色相映也。蘭，澤蘭也。爾雅曰：紅，蘢舌。揚皜〈杲〉毦〈二〉，擢紫茸〈而容反。皜，白也。毦與茸，皆草花也。〉蔭潭隩〈於六〉，被長江。〈爾雅曰：隩，隈也。郭璞曰：今江東呼為浦隩，於到切。〉繁蔚〈尉〉芳蘺，隱藹水松。〈蘺，江蘺，香草也，似水薺。水松，藥草名也。〉涯灌芊〈千見〉萰〈力見〉，潛薈〈烏外〉蔥蘢〈郎公反。涯灌則叢生也。潛薈，水中茂盛也。芊萰、蔥蘢，皆青盛貌也。〉

　　鯪〈陵〉鯥〈六〉䟸〈日眉〉跼〈具側〉於垠〈銀〉隒〈魚儉〉，獱〈頻〉獺𦖠〈失冉〉瞲〈呼穴〉乎厱〈去聲〉空。鯪魚，已見同篇。山海經曰：有魚狀如牛，陵居，蛇尾，其名曰鯥。埤蒼曰：䟸蹶，跳也，求悲切。聲類曰：偏舉一足曰跼蹄也，渠俱切。郭璞三蒼解詁曰：獱，似青狐，居水中，食魚。山海經曰：釐山，滽滽之水出焉，有獸，名曰獺，其狀如鱬，其毛如彘鬣。郭璞曰：音蒼頡之頡，與獺同。鱬，如珠切。𦖠，暫視也。聲類曰：瞲，驚視上也，呼穴切。厱，岸側空處也，去巖切。迅蜼〈聿季〉臨虛以騁巧，孤玃〈居縛〉登危而雍容。〈蜼，狖也。玃，似獼猴也。〉夔㸸〈呼口〉翹踛〈六〉於夕陽，鴛雛弄翮乎山東。山海經曰：岷山多夔牛。郭璞曰：今蜀山中有大牛，重數千斤，名為夔牛。又爾雅注曰：今青州呼犢為㸸，𤘽，夔牛之子也。㸸與𤘽同，火口切。莊子曰：齕草飲水，翹尾而踛，此馬之真性也。司馬彪曰：踛，跳也。廣雅曰：翹，舉也。山海經曰：南禺之山有鵷鶵。郭璞曰：鵷鶵，鳳屬也。爾雅曰：山西曰夕陽，山東曰朝陽。

　　因岐成渚，觸澗開渠。〈岐，已見上文。〉漱〈所遘〉壑生浦，區別作湖。〈周禮曰：善為溝者水漱之。鄭玄曰：漱，齧也。論語曰：區以別矣。〉磴〈土登〉之以瀿〈煩〉瀷〈翼〉，渫〈息列〉之以尾閭。〈磴，猶益也，土登切。淮南子曰：莫鑒於流瀿，而鑒於澄水。許慎曰：楚人謂水暴溢為瀿，扶園切。淮南子曰：潦水，旬月不雨，則涸而枯，澤受瀷而無源者也。許慎曰：瀷，湊漏之流也。瀷，昌即切。莊子，海若曰：天下之水，莫大於海，萬川歸之而不盈，尾閭渫之而不虛。司馬彪曰：尾閭，水之從海出也。〉標之以翠蘙，泛之以遊菰。〈標，猶表識也。蘙，草之蘙薈也。菰，菰蔣也，浮於水上，故曰遊也。〉播匪藝之芒種，挺自然之嘉蔬。〈孔安國尚書傳曰：播，布也。鄭玄毛詩箋曰：藝，猶樹也。鄭司農周禮注曰：芒種，稻麥也。禮記曰：凡祭廟之禮，稻曰嘉蔬。鄭玄曰：嘉，善也。稻，衆蔬之屬。〉鱗被菱荷，攢布水蓏〈力果反。鱗被，如鱗之被，言多也。蒼頡篇曰：攢，聚也。應劭漢書注曰：木實曰果，草實曰蓏。〉翹莖瀵〈芳問〉橤，濯穎散裹。〈說文曰：瀵，水浸也，匹問切。廣雅曰：橤，華也；穎，穗也。裹，謂草實也。高唐賦曰：綠葉紫裹。〉隨風猗萎〈於危〉，與波潭沲。〈猗萎，隨風之貌。潭沲，隨波之貌。潭，音覃。沲，徒我切〉流光潛映，景炎〈羊染〉霞火。〈言草之華橤流耀，潛映波瀾，景色外發，炎於赮火。赮與霞同。〉

　　其旁則有雲夢雷池，彭蠡青草，〈雲夢，澤名也。吳錄曰：雷池，在皖。尚書曰：彭蠡既瀦。孔安國曰：澤名也。吳錄曰：巴陵縣有青草湖。〉具區洮〈姚〉滆〈翮〉，朱滻丹漅。〈具區，亦澤名也。風土記曰：陽羨縣西有洮湖。水經注曰：中江東南左合滆湖。音核。又曰：朱湖在溧陽。又曰：沔水又東得滻湖，水周三四百里。丹湖在丹陽，漅湖在居巢。漅，祖了切。〉極望數百，沆〈胡朗〉瀁〈余兩〉皛〈胡杳〉溔〈余少反。七發曰：極望成林。鄭玄禮記注曰：極，盡也。沆瀁，廣大之貌。皛溔，深白之貌。〉爰有包山洞庭，巴陵地道。潛逵傍通，幽岫窈窕。〈郭璞山海經注曰：洞庭地穴，在長沙巴陵。吳縣南太湖中有苞山，山下有洞庭穴道，潛行水底，云無所不通，號為地脈。逵，水中穴道交通者。〉金精玉英瑱〈他見〉其裏，瑤珠怪石琗其表。〈穆天子傳，河伯曰：示汝黃金之膏。郭璞曰：金膏，其精汋也。汋，音綽。孝經援神契曰：玉英，玉有英華之色也。孫卿子曰：琁玉瑤珠不知佩。山海經曰：苟林之山多怪石。郭璞曰：怪石，似玉也。瑱、琗，謂文采相雜。小雅曰：雜采曰綷，琗與綷同。瑱，徒見切。琗，字憒切。〉驪虯〈渠幽〉摎〈居由〉其址〈止〉，梢雲冠其㟽必眇反。驪虯，驪龍也，在於九重之泉，故云摎其址也。莊子曰：千金之珠，在九重之淵，而驪龍頷下。宋衷太玄經注曰：摎，猶糾也。孫氏瑞應圖曰：梢雲，瑞雲。人君德至則出，若樹木梢梢然也。㟽，山巔也，方眇切。海童之所巡遊，琴高之所靈矯。〈海童，已見上文。列仙傳曰：琴高浮遊冀州二百餘年，後入碭水中，乘赤鯉魚來，出泊一月，復入水去。方言曰：矯，飛也，言飛而去來其中。〉冰夷倚浪以傲睨〈五計〉，江妃含嚬而𥌣〈彌延〉眇。〈山海經曰：從極之川，唯冰夷恆都焉。冰夷，人面而乘龍。郭璞曰：冰夷，馮夷也。莊子曰：獨與天地精神往來，而不傲睨於萬物。傲睨，自寬縱不正之貌。列仙傳曰：江婓二女。出遊江濱，鄭交甫所挑者。孟子注，嚬蹙而言。嚬蹙，憂貌。𥌣眇，遠視貌。法言曰：眇綿作炳𥌣。𥌣，音綿。〉撫淩波而鳧躍，吸翠霞而夭矯。〈鄭玄禮記注曰：撫，以手按之也。廣雅曰：淩，馳也。上林賦曰：馳波跳沫。廣雅曰：吸，飲也。陵陽子明經曰：春食朝霞。朝霞者，日始出之赤氣。夭矯，自得之貌。〉

　　若乃宇宙澄寂，八風不翔。〈文子曰：四方上下謂之宇。說文曰：宙，舟車所極覆。淮南子曰：天有八風：條風，明庶風，清明風，景風，涼風，閶闔風，不周風，廣莫風。洞簫賦曰：翔風蕭蕭而逕其末。〉舟子於是搦〈女角〉棹，涉人於是㩘〈魚綺〉榜補郎反。毛詩曰：招招舟子，人涉卬否。搦，捉也。應劭漢書注曰：㩘，止也。王逸楚辭注曰：榜，船櫂也，補孟切。一曰：榜，併船也。漂飛雲，運艅艎。〈劉淵林吳都賦注曰：飛雲，吳樓船之有名者。左氏傳曰：楚敗吳師，獲其乘舟艅艎。杜預曰：艅艎，舟名也。〉舳艫相屬，萬里連檣。〈說文曰：舳，舟尾也。艫，船頭也。埤蒼曰：檣，帆柱也，才羊切。〉泝洄沿流，或漁或商。〈毛詩曰：泝洄從之。毛萇曰：逆流而上曰溯洄。孔安國尚書傳曰：順流而下曰沿。列子曰：中國之人，或農或商，或佃或漁。〉赴交益，投幽浪〈平聲。交、益，二州名也。周禮曰：東北曰幽州。漢書有樂浪郡也。〉竭南極，窮東荒。〈淮南子曰：章亥自北極步至南極。山海經有東荒經。〉爾乃𥉆雰〈紛〉祲〈子蔭〉於清旭〈許玉〉，覘〈敕詹〉五兩之動靜。方言曰：𥉆，視也，音隸。杜預左氏傳曰：氛，氣也。說文曰：雰，亦氛字也。鄭玄禮記注曰：祲，陰陽氣相浸漸以成災也。毛萇詩傳曰：旭，日始出也。鄭玄禮記注曰：覘，闚視也，敕廉切。兵書曰：凡候風法，以雞羽重八兩，建五丈旗，取羽繫其巔，立軍營中。許慎淮南子注曰：綄，候風也，楚人謂之五兩也。綄，音桓長風颹〈于鬼〉以增扇，廣莫䬅〈麗〉而氣整。高唐賦曰：長風至而波起。颹，大風貌，音葦。廣莫風已見上文。郭璞山海經注曰：䬅䬅，急風貌，音戾。徐而不䬐〈烏回〉，疾而不猛。埤蒼曰：䬐，風遲也，音隈。鼓帆〈平〉迅越，䞟〈陌〉漲〈張〉截泂音迥。帆，已見上文。䞟，猶越也。截，直度也。漲、泂，皆深廣之貌。淩波縱柂，電往杳溟〈覓冷反。楊雄方言曰：船後曰舳。郭璞曰：今江東柂呼為舳也。王逸荔枝賦曰：飛匡上下，電往景還。匡，勤往切。〉䨴如晨霞孤征，眇若雲翼絕嶺。䨴，征貌，徒對切。晨霞，朝霞也。莊子曰：大鵬翼若垂天之雲，故曰雲翼，言廣大也。倏忽數百，千里俄頃。〈楚辭曰：往來儵忽。何休公羊傳注曰：俄者，須臾之間。司馬彪莊子注曰：頃，久也。王肅家語注曰：俄，有頃也。〉飛廉無以睎其蹤，渠黃不能企其景。〈史記曰：飛廉善走。廣雅曰：睎，視也。穆天子傳曰：天子之八駿曰渠黃。毛詩曰：跂予望之。鄭玄曰：舉足，則望見之。企與跂同。〉

　　於是蘆人漁子，擯落江山，〈謂採蘆捕魚之子也。擯落，謂被斥擯而漂落也。司馬彪莊子注曰：擯，棄也。〉衣則羽褐，食惟蔬鱻〈思延切。鄭玄毛詩箋曰：褐，毛布也。聲類曰：鱻，小魚也。〉栫〈寂見〉澱〈廷見〉為涔，夾潀〈在公〉羅筌。〈說文曰：栫，以柴木壅水也。劉淵林吳都賦注曰：淀，如淵而淺。澱與淀古字通。爾雅曰：槮謂之涔。郭璞曰：今作槮，叢木於水中，魚得寒，入其裏，以薄捕取之也。槮，蘇感切。涔，字廉切。說文曰：潀，小水入大水也。筌，捕魚之器，以竹為之，蓋魚笱屬。〉筩灑連鋒，罾〈子僧〉䍣〈雷〉比船。舊說曰：筩、灑，皆釣名也。罾、䍣，皆網名也。灑，所蟹切。或揮輪於懸碕〈奇〉，或中瀨而橫旋。〈輪，釣輪也。埤蒼曰：碕，曲岸頭也。〉忽忘夕而宵歸，詠採菱以叩舷。〈淮南子曰：夫歌採菱，發陽阿。楚辭曰：漁父鼓栧而去。王逸曰：叩船舷也。〉傲自足於一嘔，尋風波以窮年。〈字書曰：傲，倨也。嘔與謳同。楚辭曰：順風波以南北兮，霧宵晦以紛紛。西京賦曰：窮年忘歸，猶不能遍也。〉

　　爾乃域之以盤巖，豁之以洞壑，疏之以沲〈度河〉汜〈似〉，鼓之以朝夕。〈尚書曰：沲、潛既導。孔安國曰：沲，江別名也。汜，已見上文。漢書，枚乘上書曰：游曲臺，臨上路，不如朝夕之池也。〉川流之所歸湊，雲霧之所蒸液。〈王逸，楚辭注曰：湊，聚也。琴賦曰：蒸靈液以播雲。淮南子曰：山雲蒸而柱礎潤。〉珍怪之所化產，傀奇之所窟宅。〈高唐賦曰：珍怪奇偉。子虛賦曰：珍怪鳥獸。說文曰：傀，偉也。又曰：奇異也。〉納隱淪之列真，挺異人乎精魄。〈桓子新論曰：天下神人五：一曰神仙，二曰隱淪，三曰使鬼物，四曰先知，五曰鑄凝。馮衍爵銘曰：富如江海，壽配列真。說文曰：真，仙人變形也。班固公孫弘贊曰：異人並出。孝經援神契曰：五岳之精雄，四瀆之精仁。左氏傳樂祁曰：心之精爽，是謂魂魄。〉播靈潤於千里，越岱宗之觸石。〈公羊傳曰：曷為祭大山河海？山川有能潤乎百里者，天子秩而祭之，觸石而出，膚寸而合，不崇朝而遍雨天下者，唯太山雲爾，海潤于千里。何休曰：雲氣觸石理而出為雨，無膚寸之地而不遍也。河海興雲，雨及千里。〉及其譎變儵怳，符祥非一。動應無方，感事而出。〈孔安國尚書傳曰：神妙無方。鄭玄論語注曰：方，常也。〉經紀天地，錯綜人術。〈言以綜為喻也。符祥上則經紀天地，下則錯綜人術。漢書五行志曰：厥風絕經紀。如淳曰：壞絕匹帛之屬。周易曰：錯綜群數。王肅曰：錯，交也；綜，理事也。仲長子昌言曰：錯綜人情。〉妙不可盡之於言，事不可窮之於筆。

　　若乃岷精垂曜於東井，陽侯遯形乎大波。〈河圖括地象曰：岷山之地，上為井絡。史記曰：五星聚于東井。陽后，陽侯也。高誘淮南子注曰：楊國侯溺死於水，其神能為大波。莊子曰：其死，登遐三年而形遯。〉奇相〈去〉得道而宅神，乃協靈爽於湘娥。〈廣雅曰：江神謂之奇相。西京賦曰：懷湘娥。王逸楚辭注曰：堯二女墜湘水之中，因為湘夫人也。〉駭黃龍之負舟，識伯禹之仰嗟。〈呂氏春秋曰：禹南省，方濟乎江，黃龍負舟，舟中之人，五色無主，禹仰視天而嘆曰：吾受命於天，竭力以養民。生，性也，死，命也，余何憂於龍焉！龍俛耳曳尾而逃。〉壯荊飛之擒蛟，終成氣乎太阿。〈呂氏春秋曰：荊有佽飛者，得寶劍於干遂，反涉江至于中流，有兩蛟夾繞其舡，佽飛拔寶劍曰：此江中腐肉朽骨也。赴江刺蛟，殺之。荊王聞之，仕以執珪。高誘曰，干遂，吳邑。越絕書曰：歐冶子作鐵劍二，曰太阿。〉悍要離之圖慶，在中流而推戈。〈廣雅曰：悍，勇也。呂氏春秋曰：要離走往見王子慶忌於衛，慶忌喜，要離曰：請與王子往奪之國。王子慶忌與要離俱涉於江，拔劍以刺王子慶忌，捽而投之於江，浮出，又取而投之於江，如此者三。其卒曰：汝天下之國士也，幸汝以成名。要離不死。歸吳矣。〉悲靈均之任石，嘆漁父之櫂歌。〈楚辭曰：名余曰正則，字余曰靈均。又曰：望大河之洲渚，悲申徒之抗直，驟諫君而不聽，重任石之何益。又曰：懷沙礫而自沉兮，不忍見君之蔽壅。史記曰：屈原作懷沙賦，懷石自投汨羅。懷沙，即任石也，義與王逸不同。楚辭曰：漁父鼓栧而歌曰：滄浪之水清，可以濯吾纓。〉想周穆之濟師，驅八駿於黿鼉。〈紀年曰：周穆王三十七年征伐，大起九師，東至于九江，叱黿鼉以為梁。列子曰：周穆王遠遊，命駕八駿之乘：驊騮、綠耳、赤驥、白儀、渠黃、踰輪、盜驪、山子。張湛曰：儀，古義字。〉感交甫之喪珮，愍神使之嬰羅。〈廣雅曰：感，傷也。韓詩內傳曰：鄭交甫遵彼漢皋臺下，遇二女，與言曰：願請子之珮。二女與交甫，交甫受而懷之，超然而去，十步循探之，即亡矣。迴顧二女，亦即亡矣。莊子曰：宋元君夜半夢人被髮而窺阿門曰：予自罕露之泉，為清江使河伯之所，漁者豫且得予。元君覺，召占夢者占之曰：此神龜也，元君乃刳龜以卜，七十鑽而無遺策。司馬彪曰：鑽，命卜以所卜事而灼之。〉煥大塊之流形，混萬盡於一科。〈莊子曰：夫大塊載我以形，勞我以生。司馬彪曰：大塊，自然也。周易曰：品物流形，混萬盡於一科。言混萬物盡歸於一科也。孟子曰：水源泉混混，不舍晝夜，盈科而後進，放乎四海。趙岐曰：科，坎也。〉保不虧而永固，稟元氣於靈和。〈春秋元命包曰：水者，五行始焉，元氣之湊液也。〉考川瀆而妙觀，實莫著於江河。〈班固漢書贊曰：中國川原以百數，莫著於四瀆，而河為宗也。〉

文選考異

咨五才之並用：案：「才」當作「材」。善注中引左傳，各本皆作「材」可證也。袁本所載五臣向注作「才」，茶陵本已刪。度其所刪，亦必是「才」耳。皆不著校語，與尤本同為以五臣亂善。
注「東別為沱」：袁本作「已見上文」，是也。茶陵本複出，與尤同誤。
注「說文曰沬」：案：孝說文此字從「末」，但善難蜀父老音「妹」，顏師古音漢書亦然。又索隱云音「妹」，又音「末」，唯小司馬又音為從「末」耳。然則在當時往往從「未」作矣。善引說文多不合，當仍其舊。又案：蜀都賦善音「武蓋反」，亦從「未」也。
注「信陵縣西二十里」：案：「信」當作「江」，郡國志所載荊州南郡江陵縣也。各本皆偽。
注「應劭漢書地理志曰」：何校「志」下添「注」字，陳同。今案：此下所引皆班志文，蓋善元作「應劭漢書地理志注曰：沅水出牂柯，漢書地理志曰」云云，今各本脫「注」下十二字而不可通也。引應「沅水出牂柯」，與上引「山海經出象郡」異說，正下文「入沅，水經云入江」之例。
注「在廣陵興縣」：何校「興」改「輿」，是也。各本皆偽。
注「山名安地德者也」：案：「山名」當作「名山」，各本皆倒。
注「悰」：案：此五臣音，茶陵本有「昨宗切」，在注中，水聲也。下乃善音，袁本亦誤去，與尤本皆非。
注「開達山南」：何校改「開」作「闇」，是也。各本皆偽。陳云一作「闇」，今未見。
注「音伏」：袁本、茶陵本無此二字。案：無者非也。說見前。
注「音學」：袁本、茶陵本無此二字。案：無者非也。說見前。凡以後放此者，不悉出。
注「客」：案：此五臣音也。茶陵本云五臣作「硌音客」，袁本作「硌音客」，用五臣也。云善作「硞」。考集韻二十一麥有「硞克革切」，云「礐硞」，水激石不平貌。然則上「力隔」二字，乃真善「硞」字音，必本是注末有「硞力隔切」云云也。各本皆誤係之於「礐」字下，而尤本又以五臣「硌」字音音「硞」，益不可通。
注「楚人名淵曰潭府」：袁本「府」下有「已見上文」四字。案：此尤誤刪也。潭，句絕，「府已見上文」五字為一句，謂海賦「水府之內」引劉劭趙都為注也。茶陵本亦誤與此同。
注「宏」：袁本、茶陵本作「汯音宏」三字，在注末，是也。
注「似肧胎渾混」：袁本、茶陵本「混」作「沌」，下皆同，是也。陳云當作「沌」。
注「孕婦三月而肧胎」：袁本、茶陵本無「胎」字。案：此精神訓文也。今本作「三月而胎」，必善所引者作「肧」，尤延之校改，遂誤兩存。
注「大浪踊躍」：袁本、茶陵本「踊」作「踽」，是也。
注「叫」：案：此五臣音。茶陵本云五臣作「澆音叫」。袁本作「澆音叫」，用五臣也。又云善作「繞」。蓋善不為「繞」字作音，尤衍，甚非。
注「漰渤水聲也」：袁本、茶陵本此下有「渤蒲沒切」四字，是也。
注「臨海水土記曰」：袁本、茶陵本無「臨海」二字。案：以下所引皆作「臨海水土物志」，疑「記曰」當作「物志」二字也。
注「鮪屬」：陳云別本「屬」上有「鱣」字。案：今未見，考爾雅注當有。
注「王鱣之大者」：案：「鱣」字當重，各本皆脫。
注「鰊似繩」：袁本、茶陵本「似」下有「鱦音」二字，是也。
注「郭璞曰」：茶陵本此下有「𩺭音滕」三字。案：此在中山經注，今本作「鰧音騰」，字與善引不同，然可借證其當有。
注「曬也」：袁本、茶陵本此下有「爆蒲角切」四字，是也。
注「尾跂」：袁本「跂」作「岐」，茶陵本亦作「跂」。案：此亦在中山經注，今本作「岐」，或善引不同。
注「音團如扇之團」：案：「團如」當作「如團」，此在南山經注，今本不誤。
注「生乳海邊曰沙中」：袁本、茶陵本無「曰」字，是也。
注「子工」：案：此五臣音。茶陵本有「蝬子公反」四字，在注中「三蝬似蛤」下，乃善音。袁本亦誤去。
注「呼甘」：袁本、茶陵本作「呼甘切」三字，在注中「有文」下，是也。
注「毗」：案：此五臣音也。善自引郭璞曰「音毗」，在注末，五臣襲之耳。各本皆誤兩存。後凡放此者，不更出。
注「說文曰研」：袁本「研」作「硯」，是也。茶陵本亦誤「研」。
或焆曜崖鄰：案：「鄰」當作「粼」。善引說文可證，見下。五臣乃作「鄰」，向注云「畔也」，是其明文。各本皆作「鄰」，又不著校語，以五臣亂善，非也。
注「鄰水崖間鄰鄰然也」：袁本三「鄰」字皆作「粼」。案：此「粼」之別體字，最是。茶陵本亦皆作「鄰」，與此同誤。
注「𦒑與獝同」：案：當作「𦒑𦐴與獝狘同」，各本皆脫。
注「紅蘢舌」：案：「舌」當作「古」，各本皆偽。
注「二」：案：此五臣音。茶陵本有「毦耳利切」四字，在注中「皆草花也」下，乃善音。袁本亦誤去。
注「毦與茸」：袁本、茶陵本無「與」字，是也。
注「涯灌則叢生也」：袁本、茶陵本則作「厓側」二字，是也。
注「日眉」又注「具側」：案：此正文五臣作「踦𨄅」，故「踦」下音「巨眉」，「𨄅」下音「具俱」。袁、茶陵可證，但不著校語，為以五臣亂善耳。善作「䟸跼」，音義具在注中，尤本依而改正，是矣，但仍贅此音而又誤其字，則失之。陳有校語，殊誤，今不取。又「跼」、「跔」同字，載集韻。陳云別本作「跔」，注同，今未見其本。
注「已見同篇」：袁本「同篇」作「上文」。案：善注例云「上文」，是也。茶陵本改為複出，其所見仍當是「上文」耳。
注「名曰獺其狀如鱬」：陳云「獺」當作「𤢺」，「鱬」當作「獳」，是也。案：此引中山經注文。下「鱬」同。
注「與獺同」：案：「與」上當有「𤢺」字。各本皆脫。
注「呼犢為㸸」：案：「㸸」當作「𤘽」，下文云「㸸與𤘽同」，謂引此「𤘽」與正文「㸸」同也。今爾雅正作「𤘽」。
注「㸸夔牛之子也」：袁本此上有「然此」二字，是也。茶陵本全刪此三字，益非。又案：此「㸸」亦當作「𤘽」。
景炎霞火：陳云據注「霞」當作「赮」。案：所校是也。前「壁立赮駮」，袁、茶陵二本有校語云善作「赮」，五臣作「霞」，此必同彼，但失其校語耳。後「吸翠霞而夭矯」，亦當有誤。
江妃含嚬而𥌣眇：案：「妃」當作「婓」，注引列仙傳作「婓」，可證。各本皆以五臣作「妃」而亂之。吳都賦「江婓於是往來」，五臣作「妃」，此同彼也。
注「𥌣𥌣音綿」：袁本、茶陵本無此四字。案：此蓋「𥌣與緜同」之誤，或其下仍有「音緜」二字。
涉人於是㩘榜：袁本、茶陵本「㩘」作「檥」，是也。注同。
注「併船也」：袁本、茶陵本此下有「補浪切」三字，是也。
注「杜預左氏傳曰」：案：「傳」下當有「注」字。各本皆脫。
注「企與跂同」：袁本、茶陵本「同」作「通」，是也。
注「海潤于千里」：何校「海」上添「河」字，陳同。各本皆脫。
注「言以綜為喻也」：袁本、茶陵本「綜」作「織」，是也。
陽侯遯形乎大波：陳云據注「侯」當作「后」。案：所校是也。善作「后」，五臣作「侯」。袁本所載翰注「陽侯，波神」，各本皆以五臣亂善而不著校語，非也。
注「楊國侯」：案：「楊」當作「陽」。各本皆偽。此覽冥訓注也。今本云「陽侯，陵陽國侯也」。蓋善節引之。
注「生性也」：袁本、茶陵本無此三字。案：此尤所校添。
感交甫之喪珮：案：「喪」當作「愆」。袁本作「喪」，有校語云善作「愆」，可證。茶陵本亦作「喪」，而無校語，與此皆為以五臣亂善。
注「孟子曰水」：陳云別本無「水」字。案：茶陵本如此，袁本仍有。


Chinese text: This work was published before January 1, 1923, and is in the
public domain worldwide because the author died at least 100 years ago.
