七上
七發八首
〈七發者，說七事以起發太子也。猶楚詞、七諫之流。〉

主条目：七發
　　枚叔〈漢書曰：枚乘，字叔，淮陰人也。為吳王濞郎中，善屬辭。武帝以安車徵乘，道死也。〉

　　楚太子有疾，而吳客往問之，曰：「伏聞太子玉體不安，亦少間乎？」〈言玉，美之也。史記，新垣衍謂魯連曰：觀先生之玉貌。論語曰：子疾，病間。孔安國曰：少差曰間也。〉太子曰：「憊！謹謝客。」〈說文曰：謝，辭也。〉客因稱曰：「今時天下安寧，四宇和平。太子方富於年，〈凡人之幼者，將來之歲尚多，故曰富也。〉意者久耽安樂，日夜無極。邪氣襲逆，中若結轖。〈言邪氣入內而為逆，其堅若結也。管子曰：邪氣襲內，玉色乃衰。素問，歧伯曰：邪氣內著，絕人長命。說文曰：轖，車籍交革也。轖音色也。〉紛屯澹淡，噓唏煩酲。〈紛屯澹淡，憒耄煩悶之貌也。王逸楚辭注曰：歔欷，啼貌。方言曰：哀而不泣曰唏。噓與歔，古字通。唏，許冀切。列子曰：季梁病。矯氏曰：病由精慮煩散也。毛萇詩傳曰：病酒曰酲。〉惕惕怵怵，臥不得瞑。〈尚書曰：怵惕惟厲，中夜以興。素問，歧伯曰：不得臥者，是陽明之逆。〉虛中重聽，惡聞人聲。〈素問曰：何謂虛？答曰：精氣奪則虛。黃帝八十一問曰：陰病惡聞人聲。〉精神越渫，百病咸生。〈呂氏春秋曰：精神勞則越。高誘曰：越，散也。鄭玄毛詩箋曰：渫，發也。〉聰明眩曜，悅怒不平。〈王逸楚辭注曰：眩曜，惑亂貌也。〉久執不廢，大命乃傾。太子豈有是乎？」〈鄭玄禮記注曰：廢，止也。毛萇詩傳曰：廢，猶去也。毛詩曰：曾是莫聽，大命以傾。〉太子曰：「謹謝客。賴君之力，時時有之，然未至於是也。」〈言賴君之力，天下太平。故久耽安樂，時有此疾也。〉客曰：「今夫貴人之子，必宮居而閨處，內有保母，外有傅父，欲交無所。〈禮記曰：孔子曰：古者男子外有傅父，內有慈母。又曰：其次為保母。鄭玄曰：保母，安其居處者也。〉飲食則溫淳甘膬，脭醲肥厚。〈溫淳，謂凡味之厚也。韓子曰：夫香美膬味，甘口病形；厚酒肥肉，曼理皓齒而損精。說文曰：膬，腝易破也。膬，昌芮切。脭，肥肉也。池貞切。說文曰：醲，厚酒也。女龍切。〉衣裳則雜遝曼煖，燂爍熱暑。〈曼，輕細也。說文曰：燂，火熱也。詳廉切。爍亦熱也，舒灼切。〉雖有金石之堅，猶將銷鑠而挺解也。〈韓子曰：雖與金石相弊，兼天下未有日也。高誘呂氏春秋注曰：挺，猶動也。賈逵國語注曰：鑠，銷也。〉況其在筋骨之間乎哉？故曰：縱耳目之欲。恣支體之安者，傷血脈之和。且夫出輿入輦，命曰蹶痿之機；〈呂氏春秋曰：出則以車，入則以輦，務以自佚，命曰佁蹶之機。高誘曰：佁，至也。蹶機，門內之位也。乘輦于宮中，游翔至於蹶機，故曰務以佚也。枚乘引佁蹶而為蹶痿，未詳。乘之謬為好奇而改之。聲類曰：佁，嗣理切。蹶，渠月切。〉洞房清宮，命曰寒熱之媒；〈呂氏春秋曰：室大多陰，臺高多陽。多陰則蹶，多陽則痿。此陰陽不適之患也。高誘曰：蹶，逆寒疾也。痿，蹶不能行也。〉皓齒娥眉，命曰伐性之斧；〈呂氏春秋曰：靡曼皓齒，鄭、衛之音，務以自樂，命曰伐性之斧。高誘曰：靡曼，細理弱肌美色也。皓齒，謂齒如瓠犀也。鄭國淫僻，以其淫僻滅亡。故曰伐性之斧也。〉甘脆肥膿，命曰腐腸之藥。〈呂氏春秋曰：肥肉厚酒，務以相強，命曰爛腸之食。高誘注，老子云：五味實口爽傷，故謂之爛腸之食。廣雅曰：脆，弱也，清歲切。膿，厚之味也。〉今太子膚色靡曼，四支委隨，筋骨挺解，〈王逸楚詞注曰：靡，細也，曼，澤也。隨，不能屈伸也。〉血脈滛濯，手足墮窳；〈滛濯，謂過度而且大也。爾雅曰：滛，過也。又曰：濯，大也。郭璞方言注曰：墮，懈墮也。應劭漢書注曰：窳，弱也，餘乳切。〉越女侍前，齊姬奉後。〈越絕書曰：越王飾美女西施鄭巴，使大夫種獻之於吳王，曰：越王勾踐竊有天人之遺西施鄭巴，越不敢當，使獻之大王。吳王大悅。齊姬，齊女也。毛詩曰：豈其取妻，必齊之姜。如淳漢書注曰：姬，?妾之總稱也。〉往來游醼，縱恣于曲房隱間之中。此甘餐毒藥，戲猛獸之爪牙也。所從來者至深遠，淹滯永久而不廢；〈王逸楚詞注曰：淹，久也。〉雖令扁鵲治內，巫咸治外，尚何及哉！〈史記曰：扁鵲，渤海鄭人也。姓秦氏，名越人，得長桑君禁方，視病盡見五藏。韓子曰：扁鵲謂晉桓侯曰：君有疾在腠理，猶可湯熨，若在骨髓，司命不能毉也。桓侯初不信，後病，遣召扁鵲，鵲逃之。桓侯遂死。又曰：巫咸雖善祝，不能自祓也。賈逵國語注曰：尚，且也。〉今如太子之病者。獨宜世之君子，博見強識，〈禮記曰：博聞強識而讓，謂之君子也。〉承閒語事，變度易意，〈楚詞曰：願承閒而自察也。〉常無離側，以為羽翼。〈高誘注呂氏春秋曰：羽翼，佐也。〉淹沈之樂，浩唐之心，遁佚之志，其奚由至哉！」〈唐，猶蕩也。〉太子曰：「諾。病已，請事此言。」

　　客曰：「今太子之病，可無藥石針刺灸療而已，可以要言妙道說而去也。〈言可無用藥石，唯可用要言也。莊子，瞿鵲子問長梧子曰：夫子以為孟浪之言也，而我以為妙道之行也。〉不欲聞之乎？」太子曰：「僕願聞之。」

　　客曰：「龍門之桐，高百尺而無枝。〈周禮曰：龍門之琴瑟。孔安國尚書傳曰：龍門山，在河東之西界。魯連子曰：東方有松樅，高千仞而無枝也。〉中鬱結之輪菌，根扶疏以分離。〈鬱結，隆高之貌也。說文曰：扶疏，四布也。張晏漢書注曰：輪菌，委曲也。〉上有千仞之峰，下臨百丈之谿。〈包咸論語注曰：七尺曰仞。〉湍流溯波，又澹淡之。〈溯波，逆流之波也。澹淡，搖蕩之貌也，〉其根半死半生。冬則烈風漂霰飛雪之所激也，夏則雷霆霹靂之所感也。〈感，觸也。莊子曰：異鵲感周之顙也。〉朝則鸝黃鳱鴠鳴焉，〈爾雅曰：鶬鶊，黎黃。高唐賦曰：王雎鸝黃。禮記曰：仲冬曷旦不鳴。鄭玄曰：曷旦，求旦鳥也。郭璞方言注曰：鳥似雞，冬無毛，晝夜鳴。鳱與曷，並音渴。鴠音旦也。〉暮則羈雌迷鳥宿焉。獨鵠晨號乎其上，鵾雞哀鳴翔乎其下。〈楚辭曰：鵾雞啁哳而悲鳴。〉於是背秋涉冬，使琴摯斫斬以為琴，野繭之絲以為絃，〈論語曰：師摯之始，關雎之亂，洋洋乎盈耳哉。鄭玄曰：師摯，魯太師也。以其工琴，謂之琴摯，猶京房善易，謂之易京。野繭，野蠶之繭也。東觀漢記曰：光武二年，野蠶成繭被山，民收為絮。〉孤子之鉤以為隱，九寡之珥以為約。〈古樂府有孤子生行。賈逵國語注曰：鉤，帶鉤也。桓子新論曰：琴隱長四十五分，隱以前長八分。列女傳曰：魯之母師，九子之寡母也。不幸早失夫，獨與九子居。蒼頡篇曰：珥，珠在耳也。珥，人志切。字書曰：約，亦的字也。都狄切。的，琴徽也。〉使師堂操暢，伯子牙為之歌。〈師堂，樂師也。韓詩外傳曰：孔子學鼓琴於師堂子京而不進，師堂子京曰：夫子可以進。孔子曰：丘已得其曲，未得其數也。琴道曰：堯暢達則兼善天下，無不通暢，故謂之暢。列子曰：伯牙善鼓琴也。〉歌曰：『麥秀蔪兮雉朝飛，〈宋玉笛賦曰：麥秀蔪兮鳥華翼。埤蒼曰：蔪，麥芒也，慈歛切。〉向虛壑兮背槁槐，〈說文曰：槁與槁，古字通。〉依絕區兮臨迴溪。』飛鳥聞之，翕翼而不能去；野獸聞之，垂耳而不能行；蚑蟜螻蟻聞之，拄喙而不能前。〈周書曰：蚑行喙息。說文曰：蚑，行也。凡生類之行，皆謂之蚑。又曰：蟜，蟲也，居兆切。方言曰：南楚或謂蛄為螻。爾雅曰：蟻，蚍蜉也。拄，陟羽切。〉此亦天下之至悲也，太子能強起聽之乎？」太子曰：「僕病，未能也。」

　　客曰：「犓牛之腴，菜以筍蒲。說文曰：犓，以芻莝養國牛也。國語曰：犓豢幾何。犓或為�，未詳。說文曰：腴，腹下肥者。毛詩曰：其蓛維何，維笋及蒲也。肥狗之和，冒以山膚。楚苗之食，安胡之飰，〈禮記曰：士無故不殺犬豕。和，謂和羹也。鄭玄禮記注曰：芼，菜也，謂以菜調和之也。冒與芼，古字通。山膚，未詳。楚苗山出禾，可以為食。淮南子曰：苗山之鋌。高誘曰：苗山，楚山也。安胡，未詳。一曰：安胡，彫胡也。宋玉諷賦曰：為臣炊彫胡之飯。〉摶之不解，一啜而散。〈禮記曰：無摶飯。徒完切。說文曰：啜，嘗也，穿劣切。〉於是使伊尹煎熬，易牙調和。〈呂氏春秋曰：伊尹說湯以至味。又，白公曰：若以水投水，奚若？孔子曰：淄澠之合者，易牙嘗而知之。〉熊蹯之臑，勺藥之醬。〈左氏傳曰：宰夫臑熊蹯不熟。方言曰：臑，熟也，音而。韋昭上林賦注曰：勺藥，和齊鹹酸美味也。〉薄耆之炙，鮮鯉之鱠。〈薄耆，未詳。一曰：薄切獸耆之肉，而以為炙也。耆，今人謂之耆頭。毛詩曰：炰鱉鱠鯉。〉秋黃之蘇，白露之茹。〈茹，菜之總名也。〉蘭英之酒，酌以滌口。〈漢書曰：百味旨酒布蘭生。晉灼曰：布列芬芳，若蘭之生。〉山梁之餐，豢豹之胎。〈論語，子曰：山梁雌雉，時哉時哉。鄭玄曰：孔子山行，見一雌雉，食其梁粟。杜預左氏傳注曰：豢，養也，音宦。六韜曰：武王伐紂，得二大夫而問之曰：殷國將有妖乎？對曰：有。殷君陳玉杯象箸。玉杯象箸，不盛菽藿之羹，必將熊蹯豹胎。〉小飰大歠，如湯沃雪。〈說文曰：歠，飲也，昌悅切。沃雪，言易也。家語，孔子曰：人之棄惡，如湯之灌雪焉。〉此亦天下之至美也，太子能彊起嘗之乎？」太子曰：「僕病，未能也。」

　　客曰：「鍾岱之牡，齒至之車，〈漢書曰：趙地，鍾、岱石北，迫近胡寇。如淳曰：鍾所在未聞，石，山險之限，在上黨曲陽。呂氏春秋曰：代，故馬郡，宜馬。齒至之車，未詳。或說曰：公羊傳曰：先軫謂晉侯曰：君馬齒至也。言以齒至馬駕車也。戰國策曰：驥之齒至矣，服檻車而上太行也。〉前似飛鳥，後類距虛。〈黃子曰：駿馬有晨風、黃鵠，皆取鳥名馬。言走疾若飛也。范子曰：千里馬，必有距虛。呂氏春秋曰：距虛鼠後而兔前。〉穱麥服處，躁中煩外。〈以穱麥分劑而食馬，馬肥，故中躁而外煩也。王逸楚詞注曰：稻粢穱麥挐黃梁。左氏傳，慶鄭謂晉侯曰：今乘異產，將與人易，張脈憤興，外強中乾。〉羈堅轡，附易路。〈易，平易也。〉於是伯樂相其前後，王良造父為之御，秦缺樓季為之右。〈呂氏春秋曰：古之善相馬者，若趙之王良，秦之伯樂，尤盡其妙。文子曰：伯樂相之，王良御之。史記曰：周繆王使造父為御，西巡狩。秦缺，未詳，韓子曰：夫獵，託車輿之安，用六駕之足，使王良佐轡，則身不勞而易及輕獸。今捨車輿，則雖樓季之走，無時及獸矣。許慎淮南子注曰：樓季，魏文侯之弟也。〉此兩人者，馬佚能止之，車覆能起之。〈兩人，秦缺、樓季也。家語，顏回曰：東野之御，善則善矣，其馬將必佚也。〉於是使射千鎰之重，爭千里之逐。〈史記曰：田忌數與齊公子馳逐重射。孫子見其馬足不甚相遠，有上、中、下輩，於是謂田忌曰：君弟重射，臣能令君勝。忌然之，與射千金。及臨質，孫子曰：今以君之下駟，與彼上駟；取君之上駟，與彼中駟；取君中駟，與彼下駟。既馳三輩，而忌一不勝而再勝，卒得千金。賈逵國語注曰：一鎰，二十四兩。韓子曰：王子期為趙簡子取道，爭千里之發也。〉此亦天下之至駿也。太子能彊起乘之乎？」太子曰：「僕病，未能也。」

　　客曰：「既登景夷之臺，南望荊山，北望汝海，左江右湖，其樂無有。〈景夷，臺名也。孔安國尚書傳曰：荊山在荊州。郭璞山海經注曰：汝水出魯陽山東北，入淮海。汝稱海，大言之也。戰國策，魯君曰：楚王登京臺，南望獵山，左江右湖，其樂之，忘死無有，天下無有。〉於是使博辯之士，原本山川，極命草木，〈趙岐孟子注曰：命，名也。〉比物屬事，離辭連類。〈禮記，孔子曰：屬辭比事，春秋教也。韓子曰：多言繁稱，連類比物也。〉浮游覽觀，乃下置酒於虞懷之宮。〈虞懷，宮名也。〉連廊四注，〈鄭玄周禮注曰：四阿若今四注也。〉臺城層構，紛紜玄綠。輦道邪交，黃池紆曲。〈黃當為湟。湟，城池也。〉溷章白鷺，孔鳥鶤鵠，〈溷章，鳥名，未詳。〉鵷鶵鵁鶄，翠鬣紫纓。〈鬣，首毛也。纓，頸毛也。〉螭龍德牧，邕邕群鳴。〈螭龍、德牧，並鳥，形未詳。爾雅曰：邕邕，鳴聲和也。〉陽魚騰躍，奮翼振鱗。〈曾子曰：鳥魚皆生於陰，而屬於陽。故鳥魚皆卵生，魚遊於水，鳥飛於雲。〉漃漻薵蓼。蔓草芳苓。〈言水清淨之處，生薵、蓼二草也。上林賦曰：悠遠長懷，寂漻無聲。漃與寂，音義同也。字書曰：薵，藸草也，丈尤切。藸音豬。毛萇詩傳曰：蓼，水草也，力鳥切。苓，古蓮字也。〉女桑河柳，素葉紫莖。〈毛詩曰：猗彼女桑。毛萇曰：女桑，夷桑也。爾雅曰：檉，河柳。郭璞曰：今河旁赤莖小楊也。〉苗松豫章，條上造天。〈苗松，未詳。一曰苗山之松。豫章，木名也。孔安國尚書傳曰：造，至也。〉梧桐并閭，極望成林。〈張揖上林賦注曰：并閭，椶也。〉?芳芬鬱，亂於五風。〈遁甲開山圖曰：女媧沒，大庭氏之王有天下。五風，異色也。〉從容猗靡，消息陽陰。〈消，滅也。息，生也。林木茂盛，隨風披靡，故或陽或陰也。文子曰：與陰俱閉，與陽佚開。消息，或為須臾也。〉列坐縱酒，蕩樂娛心。景春佐酒，杜連理音。〈孟子，景春曰：公孫衍、張儀豈不誠大丈夫哉？孟子曰：是焉得為大丈夫。劉熙曰：景春，孟子時人，為縱橫之術者。史記曰：上召子弟佐酒。如淳漢書注曰：今樂家，五日一習樂，為理樂。杜連，未詳也。〉滋味雜陳，肴糅錯該。〈王逸楚詞注曰：該，備也。〉練色娛目，流聲悅耳。〈埤蒼曰：練，擇也。爾雅曰：流，擇也。〉於是乃發激楚之結風，揚鄭衛之皓樂。〈文穎上林賦注曰：激，衝激，急風也。結風，回風，亦急風也。楚地風氣既漂疾，然歌樂者猶復依激結之急風為節，其樂促迅哀切也。淮南子曰：揚鄭、衛之皓樂，此齊民所以淫泆流湎也。許慎曰：鄭、衛，新聲所出國也。皓樂，善倡也。皓下或有齒字，誤。〉使先施徵舒陽文段干吳娃閭娵傅予之徒，〈皆美女也。先施，即西施也。戰國策，魯仲連謂孟嘗君曰：君後宮十妃，皆衣縞紵，食粱肉，豈毛嗇、先施哉？徵舒、段干、傅予，皆未詳。一曰：左氏傳曰：楚莊王欲納夏姬，申公巫臣曰：不可。今納夏姬，貪其色也。史記曰：夏姬，徵舒母也。淮南子曰：不待脂粉，西施、陽文也。許慎曰：陽文，楚之好人也。吳娃，已見上文。孫卿子曰：閭娵、子奢，莫之媒。韋昭漢書注曰：閭娵，梁王魏嬰之美人。〉雜裾垂髾，目窕心與，〈司馬彪子虛賦注曰：髾，燕尾也。窕當為挑。史記曰：目挑心招。張晏漢書注曰：挑，嬈也。髾，所交切。〉揄流波，雜杜若，〈言引流波以自潔，雜杜若以為芳。杜若，見下注。說文曰：揄，引也。〉蒙清塵，被蘭澤，〈列子曰：穆王為中天之臺，鄭、衛之處子施芳澤，雜芷若以滿之。神女賦曰：沐蘭澤，含若芳。〉嬿服而御。〈尚書大傳曰：古者，后夫人至于房中，釋朝服，襲嬿服，入御于君也。〉此亦天下之靡麗皓侈廣博之樂也，太子能彊起游乎？」太子曰：「僕病，未能也。」

　　客曰：「將為太子馴騏驥之馬，駕飛軨之輿，乘牡駿之乘。〈廣雅曰：馴，擾也。說文曰：騏，馬驪文如綦也。尚書大傳曰：未命為士，車不得有飛軨。鄭玄曰：如今窗車也。力廷切。〉右夏服之勁箭，左烏號之彫弓。〈夏服，已見子虛賦。服，即今步叉也。烏號，已見子虛賦。又，古考史曰：柘樹，枝長而勁，烏集之。將飛，柘起彈烏，烏乃號呼。此枝為弓，快而有力，因名也。〉游涉乎雲林，周馳乎蘭澤，弭節乎江潯。〈雲林，雲夢之林。楚詞曰：羲和弭節兮。字林曰：潯，水涯也。〉掩青蘋，游清風。〈方言曰：奄，息也。呂氏春秋曰：崑崙之蘋也。張揖子虛賦注曰：青蘋，似莎而大。〉陶陽氣，蕩春心。〈薛君韓詩章句曰：陶，暢也。陽氣，春也。神農本草曰：春夏為陽。楚詞曰：目極千里傷春心。王逸曰：蕩春心。蕩，滌也。〉逐狡獸，集輕禽。〈言射而矢集於輕禽也。左氏傳曰：楚君親集矢於其目。闕子曰：矢集于彭城之東，並以所止為集也。〉於是極犬馬之才，困野獸之足，窮相御之智巧。〈文子曰：無相御之勞，而致千里也。〉恐虎豹，慴鷙鳥。〈爾雅曰：慴，恐也。〉逐馬鳴鑣，魚跨麋角。〈逐馬，馳逐之馬。鳴鑣，鑾鳴於鑣也。魚跨，跨度魚也。麋角，執麋之角也。〉履游麕兔，蹈踐麖鹿，汗流沫墜，冤汱陵窘，〈陵，猶促也。說文曰：窘，迫也。〉無創而死者，固足充後乘矣。此校獵之至壯也。太子能彊起游乎？」〈李奇漢書注曰：以五校兵出獵。〉太子曰：「僕病，未能也。」然陽氣見於眉宇之間，侵滛而上，幾滿大宅。〈周書曰：民有五氣。喜氣內蓄，雖欲隱之，陽喜必見。大宅，未詳。〉

　　客見太子有悅色，遂推而進之曰：「冥火薄天，兵車雷運。〈鄭玄詩箋曰：冥，夜也。廣雅曰：薄，至也。王逸楚詞注曰：運，轉也，音旋。〉旍旗偃蹇，羽毛肅紛，馳騁角逐，慕味爭先。徼墨廣博，觀望之有圻。〈墨，燒田也。言逐獸於燒田廣博之所，而觀望之有圻堮也。墨或為廛也。說文曰：圻，地圻堮也，魚斤切。〉純粹全犧，獻之公門。」〈尚書，父師曰：乃攘竊神祇之犧全牲。孔安國曰：色純曰牲，體完曰全。應劭漢書注曰：粹，淳也。毛詩曰：獻豜于公。〉太子曰：「善，願復聞之。」

　　客曰：「未既。〈孔安國曰尚書傳曰：既，盡也。〉於是榛林深澤，煙雲闇莫，兕虎並作。〈莫，闇貌也。說文曰：莫，日且冥也。〉毅武孔猛，袒裼身薄。〈左氏傳曰：致果為毅。毛萇詩傳曰：孔，甚也，毛詩曰：襢裼暴虎。毛萇曰：袒裼，肉袒也。孔安國尚書傳曰：薄，迫也。〉白刃磑磑，矛戟交錯。〈莊子，孔子曰：白刃交前，視死若生者，烈士之勇也。六韜書刀銘曰：刀刺磑磑。牛哀切。〉收獲掌功，賞賜金帛。〈鄭玄周禮注曰：掌，主也。〉掩蘋肆若，為牧人席。〈張揖上林賦注曰：掩，覆也。毛萇詩傳曰：肆，陳也。〉旨酒嘉肴，羞炰膾炙，以御賓客。〈毛詩曰：旨酒思柔。又曰：嘉肴脾臄。又曰：炰鱉鮮魚。鄭玄曰：炰，火熟之。漢書，東方朔曰：生肉為膾。毛詩曰：以御賓客也。〉涌觸並起，動心驚耳。誠必不悔，決絕以諾。〈言游獵歡宴，忠誠為之，必不有悔。事之決絕，但以一諾，不俟再三。〉貞信之色，形于金石。〈毛詩序曰：貞信之教興。家語，孔子曰：夫鍾鼓之音，憂而擊之，則悲；喜而擊之，則樂。故志誠感之，通于金石，而況人乎哉。〉高歌陳唱，萬歲無斁。〈孔安國尚書傳曰：斁，厭也。〉此真太子之所喜也，能強起而游乎？」太子曰：「僕甚願從，直恐為諸大夫累耳。」然而有起色矣。

　　客曰：「將以八月之望，〈孔安國尚書傳曰：十五日，日月相望。〉與諸侯遠方交游兄弟，並往觀濤乎廣陵之曲江。〈漢書，廣陵國，屬吳也。〉至則未見濤之形也。徒觀水力之所到，則卹然足以駭矣。〈卹然，驚恐貌。〉觀其所駕軼者，所擢拔者，所揚汩者，所溫汾者，所滌汔者，小雅曰：駕，陵也。杜預左氏傳注曰：軼，穾也。蒼頡篇曰：擢，抽也。孔安國尚書傳曰：汩，亂也。古沒切。溫汾，轉之貌也。爾雅曰：𧰙，汔也。郭璞曰：謂摩近。汔，許乞切。雖有心略辭給，固未能縷形其所由然也。〈略，智也。縷，辭縷也。〉怳兮忽兮，聊兮慄兮，混汩汩兮，〈老子曰：恍兮忽兮，其中有物。聊、慄，恐懼之貌。〉忽兮慌兮，俶兮儻兮，〈廣雅曰：俶、儻，卓異也。〉浩瀇瀁兮，慌曠曠兮。秉意乎南山，通望乎東海。〈爾雅曰：秉，執也。〉虹洞兮蒼天，極慮乎崖涘。〈虹洞，相連貌也。莊子曰：出於厓涘。毛萇詩傳曰：涘，涯也。虹，胡洞切。〉流攬無窮，歸神日母。〈言周流觀覽而窮，然後歸神至日所出也。春秋內事云：日者，陽德之母。〉汨乘流而下降兮，或不知其所止。〈方言曰：汨，疾貌也，為畢切。〉或紛紜其流折兮，忽繆往而不來。〈言?浪紛紜，其流曲折，或錯繆俱往，而不迴流。〉臨朱汜而遠逝兮，中虛煩而益怠。〈朱汜，蓋地名，未詳。〉莫離散而發曙兮，內存心而自持。〈莫離散，謂精神不離散也。發曙，發夕至曙也。說文曰：曙，旦明也。〉於是澡概胸中，灑練五藏，〈毛萇詩傳曰：溉，滌也。概與溉同。練，猶汰也。莊子曰：愁其五藏也。〉澹澉手足，頮濯髮齒。〈澉澹，猶洗滌也。澉，湖敢切。說文，頮，洗面也。頮，乎潰切。〉揄棄恬怠，輸寫淟濁，〈方言曰：輸，脫也。王逸楚詞注曰：淟，垢濁也，敕顯切。〉分決狐疑，發皇耳目。〈楚詞曰：心猶豫以狐疑。謚法曰：明者曰皇也。風賦曰：發明耳目。〉當是之時，雖有淹病滯疾，猶將伸傴起躄，發瞽披聾而觀望之也。〈廣雅曰：傴，曲也，郁禹切。淮南子曰：遺躄者，屨然躄跛，不能行也，必亦切。〉況直眇小煩懣，酲醲病酒之徒哉！故曰發蒙解惑，不足以言也。」〈素問，黃帝曰：發蒙解惑，未足以論也。〉太子曰：「善，然則濤何氣哉？」

　　客曰：「不記也。然聞於師曰，似神而非者三：疾雷聞百里；〈言聲似疾雷，而聞百里，一也。〉江水逆流，海水上潮；〈言能令二水逆流上潮，二也。〉山出內雲，日夜不止。〈山內雲而日夜不止，三也。〉衍溢漂疾，波涌而濤起。〈小雅曰：衍，散也。說文曰：漂，浮也。〉其始起也，洪淋淋焉，若白鷺之下翔。〈說文曰：淋，山下水也。淋或為汧。聲類曰：汧，漂也，口怜切。〉其少進也，浩浩溰溰，如素車白馬帷蓋之張。〈浩浩，深廣之貌也。溰溰，高白之貌也。帷或為幃，音韋。幃，帳也。〉其波涌而雲亂，擾擾焉如三軍之騰裝。〈高唐賦曰：奔揚踊而相擊，雲興聲之霈霈。雲亂也。許慎淮南子注曰：裝，束也。〉其旁作而奔起也，飄飄焉如輕車之勒兵。六駕蛟龍，附從太白。〈以蛟龍若馬而駕之，其數六也。淮南子曰：昔馮遲太白之御，入雲霓，游微霧，騖忽荒。許慎曰：馮遲太白，河伯也。〉純馳浩蜺，前後駱驛。〈賈逵國語注曰：純，專也。浩蜺，即素蜺也。波濤之勢，若素蜺而馳，言其長也。〉顒顒卬卬，椐椐彊彊，莘莘將將。〈顒顒卬卬，波高貌也。椐椐彊彊，相隨之貌。椐，據於切。彊，渠章切。莘莘，多貌也。將將，高貌也。莘，所巾切。莘或為萃。〉壁壘重堅，沓雜似軍行。〈太公陰符曰：并我勇力，重堅壁壘。應劭漢書注曰：沓，合也。行，戶剛切。協韻也。〉訇隱匈磕，軋盤涌裔，原不可當。〈軋坱，無垠貌也。盤，謂盤礴廣大貌。涌裔，行貌也。〉觀其兩傍，則滂渤怫鬱，闇漠感突，上擊下律。有似勇壯之卒，〈律當為硉。硉，虜骨切。〉突怒而無畏。蹈壁衝津，窮曲隨隈，踰岸出追。〈說文曰：隈，水曲也。上林賦曰：觸穹石，激堆碕。郭璞曰：沙堆也，都迴切。追亦堆字，今為追，古字假借之也。〉遇者死，當者壞。初發乎或圍之津涯，荄軫谷分。〈或圍，蓋地名也。言涯如轉，而谷似裂也。一曰：涯如草轉也。方言曰：荄，根也。謂草之根也。一本無荄字。許慎淮南子注曰：軫，轉也。〉迴翔青篾，銜枚檀桓。〈青篾、檀桓，蓋並地名也。迴翔，水復流也。銜枚，水無聲也。周禮曰：銜枚氏。鄭玄曰：止言語囂讙也。枚，大如箸，橫銜之也。〉弭節伍子之山，通厲骨母之場。弭節，已見上文。史記曰：吳王殺子胥，投之于江。吳人立祠於江上，因名胥母山。王逸楚辭注曰：高厲，遠行也。越絕書曰：闔閭旦食䱉山，晝游於胥母。疑骨母字之誤也。凌赤岸，篲扶桑，橫奔似雷行。〈赤岸，蓋地名也。曹子建表曰：南至赤岸。山謙之南徐州記曰：京江，禹貢北江。春秋分朔，輒有大濤，至江乘，北激赤岸，尤更迅猛。然並以赤岸在廣陵。而此文勢似在遠方，非廣陵也。說文曰：篲，掃竹也。山海經曰：湯谷上有扶木。扶木者。扶桑也。十日所浴之地。〉誠奮厥武，如振如怒。〈毛詩曰：王奮厥武，如震如怒。毛萇曰：震，猶威也。〉沌沌渾渾，狀如奔馬。〈沌沌渾渾，波相隨之貌也。孫子兵法曰：渾渾沌沌，形圓而不可敗也。越絕書曰：王捐子胥於大江口。勇士之執，乃有遺鄙。發憤馳騰，氣若奔馬。沌，徒本切。渾，胡本切。〉混混庉庉，聲如雷鼓。〈混混沌沌，波浪之聲也。越絕書，越王勾踐曰：浩浩之水，聲音若雷霆。庉，徒本切。〉發怒庢沓，清升踰跇，〈言初發怒，礙止而涌沸。少選之頃，清者上升，遞相踰跇也。說文曰：庢，礙止也。庢，竹栗切。庢或為底，古字也。杜預左氏傳曰：底，平也。埤蒼曰：沓，釜沸出也，徒答切。如淳漢書注曰：跇，超踰也。〉侯波奮振，合戰於藉藉之口。〈楚辭曰：陵陽侯之氾濫兮。王逸曰：陽侯，大波也。藉藉，蓋地名也。〉鳥不及飛，魚不及迴，獸不及走。〈高唐賦曰：飛鳥未及起，走獸未及發。〉紛紛翼翼，波涌雲亂。〈廣雅曰：紛紛，?也。毛萇詩傳曰：翼翼，壯徤貌也。〉蕩取南山，背擊北岸。覆虧丘陵，平夷西畔。〈言水之勢既蕩南山，又擊北岸。丘陵為之顛覆，然後平夷西畔。〉險險戲戲，崩壞陂池，決勝乃罷。〈合戰決勝，而後乃罷。〉瀄汨潺湲，披揚流灑。〈瀄，泌瀄，波相楔也。汨，蜜汨，水流疾也。字書曰：潺湲，流貌也。〉橫暴之極，魚鱉失勢，顛倒偃側，沋沋湲湲，蒲伏連延。〈沋沋湲湲，魚鱉顛倒之貌也。蒲汱，即匍匐也。連延，相續貌。沋，禹牛切。〉神物怪疑，不可勝言。直使人踣焉，洄闇悽愴焉。〈郭璞爾雅曰：踣，覆也，薄北切。洄與回同也。〉此天下怪異詭觀也，太子能強起觀之乎？」太子曰：「僕病，未能也。」

　　客曰：「將為太子奏方術之士有資略者，〈孔安國論語注曰：方，道也。晉灼漢書注曰：資，材量也。〉若莊周魏牟楊朱墨翟便蜎詹何之倫。〈呂氏春秋，中山公子牟謂詹何：身在江海之上，心居魏闕之下。高誘曰：子牟，魏公子也。詹子，古得道者也。淮南子曰：雖有鉤鍼芳餌，加以詹何、蜎蠉之數，猶不能與罔罟爭得也。高誘曰：蜎蠉，白公時人。宋玉集曰：宋玉與登徒子偕受釣於玄淵。七略曰：蜎子，名淵，楚人也。然三文雖殊，其一人也。〉使之論天下之釋微，理萬物之是非。〈家語曰：卜商好論精微，時人無以尚也。孫卿子曰：是是非非，謂之智也。〉孔老覽觀，孟子持籌而筭之，萬不失一。〈漢書，張良曰：臣借前箸以籌之。音義曰：以籌度之也，直流切。史記，蒯通曰：以此參之，萬不失一。老或為左也。〉此亦天下要言妙道也，太子豈欲聞之乎？」於是太子據几而起曰：「渙乎若一聽聖人辯士之言。」涊然汗出，霍然病已。〈涊，汗貌也。莊子曰：泚然汗出。涊，乃顯切。霍，疾貌也。〉

文選考異

注「漢書曰」下至「乘道死也」：袁本、茶陵本此一節注大異，乃并善入五臣之誤也。尤所見為是。
注「說文曰謝辭也」：袁本、茶陵本無此六字。案：無者是也。袁本所載五臣翰注有「謝辭也」三字，蓋別本又有「說文曰」三字，而尤誤取以增多。
注「而損精」：案：「而」上當有「悅情」二字，此引韓子揚搉篇文，各本皆脫。
皓齒娥眉：袁本、茶陵本「娥」作「蛾」，是也。
注「鄭國淫僻」：茶陵本「國」作「衛」，是也。袁本亦誤「國」。
麥秀蔪兮：袁本、茶陵本「蔪」作「𦾶」。案「𦾶」字是也。廣韻作「𦾶」，亦引埤蒼與集韻，皆為「蔪」、「𦾶」同在一紐而分別兩字，他書或用「漸」。射雉賦云「麥漸漸以擢芒」，「漸」與「𦾶」古字通也。尤所見別本作「草木蔪苞」之「蔪」，非。
拄喙而不能前：茶陵本「拄」作「柱」，注同，云五臣從「�」。袁本作「拄」，用五臣也。案：此尤本以五臣亂善，非。
熊蹯之臑：茶陵本「臑」作「𦠌」，注同，有校語云五臣作「臑」。袁本作「臑」，不著校語。案：「𦠌」即「胹」之別體字，廣韻七之所載從「需」之字凡四，「𦠌」其一也，云「𦠌煮熟」下重文，但有「胹」、「𦓒」、「𩰴」三形。集韻於廣韻偏旁用「𦓔」之字皆從「需」。此注音「而」，其所引左傳、方言，彼皆作「胹」，是自作「𦠌」，不作「臑」。茶陵本尚存善舊，袁本以五臣亂之。
注「王逸楚辭注曰稻粢穱麥挐黃粱」：陳云：案此楚辭正文，非注也，當作「穱麥麥中先熟者」。今案：此或衍「王逸注」三字，各本皆同。無以審知之也。
於是伯樂相其前後：袁本云善無「後」，茶陵本云五臣有「後」。案：此本亦初無而脩改添之。蓋尤延之以為善傳寫脫，但注不見明文，無以考也。
注「為趙簡子取道」：袁本、茶陵本「子」作「王」。案：「王」字偽，當作「主」。韓非子、戰國策皆有「簡主」，所謂大夫稱主也。尤所改，似是實非。
注「夷桑也」：茶陵本「夷」作「荑」，是也。袁本亦誤「夷」。
注「與陽佚開」：袁本、茶陵本「佚」作「迭」，是也。
注「又古考史曰」：陳云「考史」當作「史考」，譙周所著。案：所校是也。史記司馬相如傳索隱引古史考可證。
困野獸之足：袁本云善無「獸」。茶陵本云五臣有「獸」。案：此亦尤延之以為傳寫脫而添之，似是也。
注「孔安國曰尚書傳曰」：案：「國」下不當有「曰」字。各本皆衍。
注「縷辭縷也」：陳云「辭」恐「覶」誤，是也。各本皆偽。
慌曠曠兮：案：「慌」當作「超」。袁本云善作「慌」。茶陵本云五臣作「超」。此必欲改上文「怳兮忽兮」之「怳」為「慌」，誤以當此處。各本校語，皆據所見而不察也。善亦作「超」，其上文之「怳」乃當作「慌」。
澹澉手足：案：「澹澉」當作「澉澹」。善注云「澉澹，猶洗滌也」。各本皆同。其袁、茶陵二本所載，五臣銑注則云「澹澉」。各本所見正文，蓋皆以五臣亂善。
注「方言曰輸脫也」：袁本、茶陵本「輸」作「揄」，是也。亦見廣雅釋詁。
注「因名胥母山」：案：此有誤。史記作「因命曰胥山」，命即名也。當本云「因名曰胥山」，涉下文「胥母」而誤改。
注「混混沌沌」：案：「沌沌」當作「庉庉」。各本皆誤。
注「郭璞爾雅曰踣覆也」：袁本、茶陵本「覆」上有「前」字，是也。陳云「雅」下脫「注」字。二本亦脫。
注「中山公子牟謂詹何」：袁本、茶陵本「何」作「子」，是也。
注「其一人也」：何校「其」改「共」，是也。各本皆偽。
使之論天下之釋微：茶陵本云「釋」五臣作「精」。袁本云善作「釋」。案：善引「好論精微」為注，似亦作「精」。各本所見，皆傳寫誤。
孟子持籌而筭之：茶陵本無「持而筭」三字，云五臣作「持籌而筭之」。袁本用五臣，云善作「孟子籌之」。案：此尤延之誤以五臣亂善。

七啟八首
〈并序〉

主条目：七啟
　　曹子建

　　昔枚乘作七發，傅毅作七激，張衡作七辯，崔駰作七依，辭各美麗。余有慕之焉，遂作七啟。并命王粲作焉。

　　玄微子隱居大荒之庭，〈玄微，幽玄精微也。山海經曰：大荒之中有山，名曰大荒之山，日月所入，是謂大荒之野中也。〉飛遯離俗，澄神定靈。〈九師道訓曰：遯而能飛，吉孰大焉。淮南子曰：單豹背世離俗，巖居谷飲也。〉輕祿傲貴，與物無營。〈莊子曰：夫輕爵祿人者之所託材。司馬彪曰：材，身也。蔡邕釋誨曰：安貧樂賤，與世無營也。〉耽虛好靜，羨此永生。〈列子曰：莫如靜，莫如虛。靜也，虛也，得其居。〉獨馳思於天雲之際，無物象而能傾。〈舞賦曰：獨馳思乎杳冥。左氏傳，韓簡曰：物生而後有象。〉於是鏡機子聞而將往說焉。〈鏡機，鏡照機微也。〉駕超野之駟，乘追風之輿。〈超野、追風，言疾也。〉經迥漠。出幽墟。入乎泱漭之野，遂屆玄微子之所居。〈子虛賦曰：過乎泱漭之野。〉其居也，左激水，右高岑。〈子虛賦曰：其西則激水推移。爾雅曰：山小而高曰岑也。〉背洞溪，對芳林。冠皮弁、被文裘。〈儀禮曰：皮弁服素積。鄭玄曰：皮弁者，白鹿皮為冠，象上古也。文裘，文狐之裘也。〉出山岫之潛穴，倚峻崖而嬉遊。〈爾雅曰：山有穴為岫。〉志飄颻焉，嶢嶢焉，似若狹六合而隘九州。〈山海經曰：地之所載，六合之間也。〉若將飛而未逝，若舉翼而中留。於是鏡機子攀葛藟而登，距巖而立，〈毛詩曰：南有樛木，葛藟纍之。孔安國尚書傳曰：距，至也。〉順風而稱曰：〈莊子曰：黃帝聞廣成子在崆峒之上，故往見之。黃帝順風膝行而進。〉「予聞君子不遯俗而遺名，智士不背世而滅勳。〈周易曰：遯世無悶。幽通賦曰：保身遺名，民之表兮。鄭玄毛詩箋曰：遺，忘也。又禮記注曰：名，令聞也。背世，已見上注。〉今吾子棄道藝之華，遺仁義之英。耗精神乎虛廓，廢人事之紀經。〈韓子曰：精神日耗。蒼頡篇曰：耗﹐消也。史記，太史公曰：春秋上明三王之道，下辨人事之經紀。耗，呼到切。〉譬若畫形於無象，造響於無聲。〈言像因形生，響隨聲發。今欲無聲而造響，圖像而無形，豈有得哉？孫卿子曰：下之和上，譬響之應聲，影之像形。楊雄解難曰：譬若畫者放於無形，絃者放於無聲也。〉未之思乎，何所規之不通也？」〈論語，子曰：未之思也。〉玄微子俯而應之曰：「譆，有是言乎！〈鄭玄禮記注曰：譆，悲恨之聲也。譆與嘻，古字通也。譆，欣碁切。〉夫太極之初，渾沌未分，萬物紛錯，與道俱隆。〈漢書曰：太極元氣，分三為一。言元氣初為一，後為天地人也。春秋說題辭曰：元清氣以為天，渾沌無形體。宋均曰：言元氣之初如此也，渾沌未分也。言氣在易為元，在老為道。義不殊也。〉蓋有形必朽，有跡必窮。〈列子曰：形必終也。〉芒芒元氣，誰知其終？〈春秋命歷序曰：元氣正，則天地八卦孳也。〉名穢我身，位累我躬。〈莊子曰：行名失己，非士也。又，魏文侯曰：夫魏，真為我累耳。〉竊慕古人之所志，仰老莊之遺風。〈思玄賦曰：慕古人之貞節。毛詩序曰：有堯之遺風。如淳漢書注曰：遺，餘也。〉假靈龜以託喻，寧掉尾於塗中。」〈莊子曰：楚王使大夫往聘莊子，莊子曰：吾聞楚有神龜，死已三千歲矣，王巾笥而藏之於廟堂之上。此龜者，寧其死為留骨而貴乎？寧其生而曳尾塗中乎？二大夫曰：寧生曳尾塗中。莊子曰：往矣，吾將曳尾於塗中也。〉

　　鏡機子曰：「夫辯言之豔，能使窮澤生流，枯木發榮。庶感靈而激神，況近在乎人情。僕將為吾子說游觀之至娛，演聲色之妖靡。〈羽獵賦曰：遊觀侈靡。小雅曰：演，廣也。尚書，仲虺曰：惟王不邇聲色。列子。隰朋曰：妖靡盈庭，忠良滿朝也。〉論變化之至妙，敷道德之弘麗。願聞之乎？」玄微子曰：「吾子整身倦世，〈倦世，倦於人間之世也。〉探隱拯沈。〈小雅曰：探，取也。難蜀父老曰：拯民於沈溺。說文曰：出溺為拯。〉不遠遐路，幸見光臨。將敬滌耳，以聽玉音。」〈尚書大傳曰：天下諸侯受命於周，莫不玉音金聲。〉

　　鏡機子曰：「芳菰精粺，霜蓄露葵。〈張揖上林賦注曰：彫，菰米也。宋玉諷賦曰：主人之女，為臣炊彫胡之飯。說文曰：稗，禾別也。稗與粺古字通，薄懈切。毛詩曰：我行其野，言采其蓫。鄭玄曰：蓫，牛頹。蓫與蓄，音義通也。宋玉諷賦曰：為臣煮露葵之羹。〉玄熊素膚，肥豢膿肌。〈鄭玄周禮注曰：犬豕曰豢。膿，肥貌也，女龍切。〉蟬翼之割，剖纖析微。〈蟬翼，言薄也。楚詞曰：蟬翼為重也〉累如疊縠，離若散雪。輕隨風飛，刃不轉切。山鵽斥鷃，珠翠之珍。〈鵽，已見南都賦。莊子曰：鵬摶扶搖而上，斥鷃笑之曰：彼奚適也？許慎淮南子注曰：鷃雀飛不過一尺。言劣弱也。斥與尺，古字通。珠翠，珠柱也。南方異物記曰：採珠人以珠肉作鮓也。〉寒芳苓之巢龜，膾西海之飛鱗。寒，今𦙫肉也。鹽鐵論曰：煎魚切肝，羊淹雞寒。劉熙釋名曰：韓雞，本出韓國所為。寒與韓同。史記曰：有神龜在江南嘉林中，常巢於芳蓮之上。苓與蓮同。西海飛鱗，即文鰩也。山海經曰：泰器之山，濩水出焉。是多鰩魚，常行西海，而游於東海，夜飛而行。臛江東之潛鼉，臇漢南之鳴鶉。〈說文曰：臛，肉羹也。蒼頡解詁曰：臇，少汁臛也，子兗切。〉糅以芳酸，甘和既醇。〈鄭玄禮記注曰：糅，雜也。醇，已見上注。〉玄冥適鹹，蓐收調辛。〈禮記曰：北方其神玄冥。北方，水也。尚書曰：水曰潤下，潤下作鹹。禮記曰：西方，其神蓐收。西方，金也。尚書曰：金曰從革，從革作辛。〉紫蘭丹椒，施和必節。〈禮斗威儀曰：君乘金而王，其政平，則蘭常生。鄭玄曰：主給調和也。張衡七辨曰：芳以薑椒，拂以木蘭。〉滋味既殊，遺芳射越。〈上林賦曰：?香發越。郭璞曰：香氣射散也。〉乃有春清縹酒，康狄所營。〈毛詩曰：為此春酒。鄭玄禮記注曰：清酒，今之中山冬釀，接夏而成也。縹，綠色而微白也。博物志曰：杜康作酒。戰國策曰：梁王請為魯君舉觚。魯君曰：昔帝女儀狄作酒而美，進之於禹，禹飲而甘之。遂疏儀狄，乃絕旨酒。〉應化則變，感氣而成。〈淮南子曰：物類之相應，故東風至而酒汎溢。高誘曰：東風，木風也。木味酸，入酒故酢，而汎者沸。蓋非類相感也。春秋說題辭曰：黍為酒。陽援陰乃能動，故以麥黍為酒。宋衷曰：麥，陰也。先漬麴，黍後入，故曰陽援陰，相得而沸，是其動也。〉彈徵則苦發，叩宮則甘生。〈禮記曰：季夏之月，其音徵，其味苦。又曰：中央土，其音宮，其味甘也。〉於是盛以翠樽，酌以彫觴。浮蟻鼎沸，酷烈馨香。〈釋名曰：酒有汎，齊浮蟻在上汎汎然。漢書曰：田延年謂霍光曰：今群臣鼎沸。上林賦曰：酷烈淑郁也。〉可以和神，可以娛腸。〈神，人之精爽也。〉此肴饌之妙也，子能從我而食之乎？」玄微子曰：「予甘藜藿，未暇此食也。」〈韓子曰：糲糧之飯，藜藿之羹也。〉

　　鏡機子曰：「步光之劍，華藻繁縟。〈越絕書曰：孔子從弟子七十人往奏，勾踐乃身被賜夷之甲，帶步光之劍。藻，文采也。說文曰：縟，繁采飾也。〉飾以文犀，彫以翠綠。〈國語曰：奉文犀之渠。〉綴以驪龍之珠，錯以荊山之玉。〈莊子曰：千金之珠在九重之淵，而驪龍頷下。韓子曰：楚人和氏得璞玉於楚山之中也。〉陸斷犀象，未足稱雋。隨波截鴻，水不漸刃。〈聖主得賢臣頌曰：巧冶鑄干將之璞，陸剸犀革。戰國策，蘇素說韓王曰：韓卒之劍，陸斷牛馬，水擊鴻鴈。廣雅曰：漸，漬也。〉九旒之冕，散耀垂文。〈劉梁七舉曰：九旒之冕，散耀垂文。周禮曰：弁師掌王之五冕，諸侯繅九就。鄭玄曰：就，成也。每繅九成，則九斿也。應劭漢官儀曰：冕，公侯九斿者也。〉華組之纓，從風紛紜。〈禮記曰：玄冠丹組纓，諸侯之齊冠。說文曰：組，綬屬也。小者以為冠纓。又曰：纓，冠系也。〉佩則結綠懸黎，寶之妙微。〈戰國策：應侯謂秦王曰：梁有懸黎，宋有結綠，而為天下名器也。〉符采照爛，流景揚煇。〈劉淵林蜀都賦注曰：符采，玉之橫文也。說文曰：景，光也。〉黼黻之服，紗縠之裳。〈孔安國尚書傳曰：諸侯自龍袞而下至黼黻。漢書曰：江充衣紗縠單衣也。〉金華之舄，動趾遺光。〈言以金華飾舄，故動足而有餘光也。劉欣期交州記曰：金華出珠崖。如淳漢書注曰：遺，餘也。〉繁飾參差，微鮮若霜。緄佩綢繆，或彫或錯。〈說文曰：緄，織成帶也，古本切。〉薰以幽若，流芳肆布。〈說文曰：薰，火煙上出也。若，杜若也。若稱幽若，猶蘭曰幽蘭也。擬古詩曰：屢見流芳歇。毛萇詩傳曰：肆，陳也。〉雍容閑步，周旋馳燿。〈聖主得賢臣頌曰：雍容垂拱。左氏傳，晉公子謂楚子曰：晉、楚治兵，若不獲命，則與君周旋也。〉南威為之解顏，西施為之巧笑。〈戰國策曰：晉文公得南威，三日不聽朝。遂推而遠之曰：後世必有以色亡其國者。列子曰：列子師老商氏，五年之後，夫子始一解顏而笑。西施，已見上文。毛詩曰：巧笑倩兮。〉此容飾之妙也，子能從我而服之乎？」玄微子曰：「予好毛褐，未暇此服也。」〈鄭玄毛詩箋曰：褐，毛布也。〉

　　鏡機子曰：「馳騁足用蕩思，游獵可以娛情。〈子虛賦曰：終日馳騁，曾不下輿。又曰：游獵之地，饒樂若此者乎？歸田賦曰：聊以娛情。〉僕將為吾子駕雲龍之飛駟，飾玉路之繁纓。〈馬有龍稱，而雲從龍，故曰雲龍也。周禮曰：凡馬八尺已上為龍。又曰：玉路錫樊纓。鄭玄曰：樊讀如鞶，謂今之馬大帶也。纓，今馬鞅。繁與鞶，古字通。〉垂宛虹之長緌，抗招搖之華旍。〈楚詞曰：建雄虹之綵旄。禮記曰：天子殺則下大綏。鄭玄曰：綏當為緌。緌，有虞氏之旌旗也。禮記曰：招搖在上，急繕其怒。鄭玄曰：繕讀為勁。畫招搖星於其上，以起居堅勁軍之威怒也。〉捷忘歸之矢，秉繁弱之弓。〈儀禮曰：司射搢三挾一箇。鄭玄曰：搢，插也，楚甲切。新序曰：楚王載繁弱之弓，忘歸之矢，以射隨兕於夢也。〉忽躡景而輕騖，逸奔驥而超遺風。〈景，日景也。躡之言疾也。呂氏春秋，伊尹說湯曰：青龍之匹，遺風之乘。高誘曰：皆馬名也。疾若比遺風。〉於是磎填谷塞，榛藪平夷。緣山置罝，彌野張罘。〈鄭玄周禮注曰：彌，遍也。〉下無滿跡，上無逸飛。鳥集獸屯，然後會圍。〈廣雅曰：屯，聚也。〉獠徒雲布，武騎霧散。〈說文曰：獠，獵也。韓子曰：雲布風動。羽獵賦曰：武騎聿皇。封禪書曰：雲布霧散。〉丹旗燿野，戈殳皓旰。〈南都賦曰：曜野暎雲。〉曳文狐，揜狡兔。〈禮斗威儀曰：其君乘土而王南海，輸以文狐。史記，李斯曰：牽黃犬，逐狡兔。方言曰：掩，覆也。〉捎鷫鷞，拂振鷺。〈鷫鷞、振鷺，皆鳥之名。〉當軌見藉，值足遇踐。〈西京賦曰：當足見蹍，值輪被轢也。〉飛軒電逝，獸隨輪轉。〈孫該琵琶賦曰：飄風電逝，舒疾無力。〉翼不暇張，足不及騰。〈西京賦曰：鳥不暇舉，獸不得發。〉動觸飛鋒，舉挂輕罾。〈西都賓曰：鳥驚觸絲，獸駭值鋒。罾，亦罔也。班固漢書序曰：鷹隼未擊，罾弋不施於蹊隧也。〉搜林索險，探薄窮阻。〈廣雅曰：草藂生曰薄。〉騰山赴壑，風厲焱舉。〈古詩曰：涼風率已厲。楚辭曰：焱遠舉兮雲中。王逸注云：焱，去疾貌。說文曰：焱，火華也。〉機不虛發，中必飲羽。〈孔安國尚書傳曰：機，弩牙也。子虛賦曰：弓不虛發，中必決眥。呂氏春秋曰：養由基射兕中石，矢飲羽。高誘曰：飲羽，飲矢至羽也。〉於是人稠網密，地逼勢脅。哮闞之獸，張牙奮鬣。〈毛詩曰：進厥虎臣，闞如虓虎。毛萇曰：虓闞，虎怒也。哮與虓同也。〉志在觸突，猛氣不慴。〈慴，已見上文。〉乃使北宮東郭之疇，〈孟子曰：北宮黝之養勇也，不膚撓，不目逃，思以一毫挫於人，若撻於市朝。趙岐曰：北宮，姓；黝，名也。呂氏春秋曰：齊有好勇者，一人居東郭，一人居西郭，卒然相遇於塗，曰：姑相飲乎？觴數行曰：姑求肉乎？一人曰：子肉也，我肉也。因抽刀而相噉也。〉生抽豹尾，分裂貙肩。〈爾雅曰：貙似狸。〉形不抗手，骨不隱拳。〈小雅曰：抗，禦也。服虔漢書注曰：隱，築也，於瑾切。〉批熊碎掌，拉虎摧斑。〈掌，熊蹯也。孟子曰：熊掌亦我所欲也。斑，虎文也。上林賦曰：被斑文。〉野無毛類，林無羽群。積獸如陵，飛翮成雲。〈羽獵賦曰：創滛輪夷，丘累陵聚。〉於是駴鍾鳴鼓，收旌弛旆。〈周禮曰：鼓皆駴。鄭玄曰：雷擊鼓曰駭。駴，古駭字。杜預左氏傳注曰：弛，解也。〉頓綱縱網，羆獠回邁。〈頓猶捨也。說文曰：縱，緩也。〉駿騄齊驤，揚鑾飛沫。〈南都賦曰：驥騄齊鑣。舞賦曰：龍驤橫舉，揚鑣飛沫也。〉俯倚金較，仰撫翠蓋。〈東京賦曰：戴翠冒，倚金較。說文曰：較，車上曲鉤。高唐賦曰：蜺為旌，翠為蓋。〉雍容暇豫，娛志方外。〈國語，優施曰：我教汝暇豫之事君。韋昭曰：暇，閑也。豫，樂也。杜預左氏傳注曰：方，法也。〉此羽獵之妙也，子能從我而觀之乎？」〈高唐賦曰：傳言羽獵。〉玄微子曰：「予樂恬靜，未暇此觀也。」

　　鏡機子曰：「閑宮顯敞，雲屋皓旰。〈李充高安館銘曰：增臺顯敞。雲屋，言高若雲也。班婕妤自傷賦曰：仰視兮雲屋，雙涕下兮橫流。〉崇景山之高基，迎清風而立觀。〈基若景山，言極高也。毛萇詩傳曰：崇，立也。毛詩曰：陟彼景山。地理書曰：迎風觀在鄴也。〉彤軒紫柱，文榱華梁。〈劉梁七舉曰：丹墀縹壁，紫柱紅梁也。〉綺井含葩，金墀玉箱。〈金墀，猶金戺也。西京賦曰：金戺玉階。玉箱，猶玉房也。〉溫房則冬服絺𥿭，清室則中夏含霜。〈劉騊駼玄根頌曰：前殿冬絺。李尤函谷關賦曰：盛夏臨漂而含霜也。〉華閣緣雲，飛陛陵虛。〈魯靈光殿賦曰：飛陛揭孽，緣雲上征。〉頫眺流星，仰觀八隅。〈魯靈光殿賦曰：中坐垂景，頫視流星。頫音俯。〉升龍攀而不逮，眇天際而高居。〈崔駰七依曰：升龍於天者，雲也。西京賦曰：翔鵾仰而不逮。周易曰：豐其屋，天際翔也。〉繁巧神怪，變名異形。班輸無所措其斧斤，離婁為之失睛。〈鄭玄禮記注曰：公輸若，匠師也。般、若之族多技巧者也。孟子曰：離婁之明。趙岐曰：古之明目者也。蓋黃帝時人。〉麗草交植，殊品詭類。綠葉朱榮，熙天曜日。〈熙，光也。〉素水盈沼，叢木成林。〈楚辭曰：含素水而蒙深。〉飛翮凌高，鱗甲隱深。於是逍遙暇豫，忽若忘歸。〈楚辭曰：觀者澹予忘歸也。〉乃使任子垂釣，魏氏發機。〈莊子曰：任子為大釣巨緇，五十犗以為餌，蹲會稽，投竿東海。旦而釣。期年不得魚。已而魚大食之，牽巨釣陷沒而下，驚揚而奮鬐，白波若山。吳越春秋曰：越王欲伐吳，范蠡進善射者陳音。越王問其射所起焉。音曰：黃帝作弓以備四方。後有楚狐父以其道傳羿，羿傳逄蒙，蒙傳楚琴氏，琴氏傳大魏，大魏傳楚三侯，麋侯、翼侯、魏侯也。〉芳餌沈水，輕繳弋飛。〈吳越春秋，大夫種曰：深川之魚，死於芳餌。〉落翳雲之翔鳥，援九淵之靈龜。〈賈誼弔屈原曰：襲九淵之神龍。〉然後采菱華，擢水蘋。〈子虛賦曰：外發芙蓉菱華。許慎淮南子注曰：擢，引也。毛萇詩傳曰：蘋，大萍。〉弄珠蚌，戲鮫人。〈楊雄蜀都賦曰：蚌含珠而擘裂。劉淵林吳都賦注曰：鮫人水底居也。〉諷漢廣之所詠，覿游女於水濱。〈韓詩序曰：漢廣，悅人也。詩曰：漢有游女，不可求思。薛君曰：游女，謂漢神也。〉燿神景於中沚，被輕縠之纖羅。〈毛詩曰：宛在水中沚。子虛賦曰：雜纖羅也。〉遺芳烈而靖步，抗皓手而清歌。〈廣雅曰：抗，舉也。〉歌曰：望雲際兮有好仇，天路長兮往無由。〈楚辭曰：君誰須兮雲之際。毛詩曰：君子好仇。枚乘樂府曰：美人在雲端，天路隔無期。〉佩蘭蕙兮為誰脩，宴婉絕兮我心愁。〈楚辭曰：紉秋蘭為佩。王逸注曰：脩，飾也。毛詩曰：燕婉之求。毛萇曰：燕，安也。婉，順也。鄭玄曰：本求燕婉之人也。〉此宮館之妙也，子能從我而居之乎？」玄微子曰：「予耽巖穴，未暇此居也。」〈巖穴，隱者所居。黃石公記曰：主聘巖穴，事乃得實也。〉

　　鏡機子曰：「既游觀中原，逍遙閑宮，情放志蕩，滛樂未終。亦將有才人妙妓，遺世越俗。〈漢書曰：傅昭儀少為才人。韋昭曰：才，伎人也。廣雅曰：遺，離也。〉揚北里之流聲，紹陽阿之妙曲。〈史記曰：紂使師涓作新滛之聲，北里之舞，靡靡之樂。淮南子曰：夫歌采菱，發陽阿，鄭人聽之，不若延靈以和。〉爾乃御文軒，臨洞庭。〈文，畫飾也。軒，殿檻也。洞庭，廣庭也。尸子曰：文軒無四寸之鍵則車不行。莊子曰：黃帝張咸池之樂於洞庭也。新語曰：高臺百仞，文軒彫窗也。〉琴瑟交揮，左篪右笙。〈廣雅曰：揮，動也。毛萇詩傳曰：竹曰篪。〉鍾鼓俱振，簫管齊鳴。〈廣雅曰：振，動也。毛詩曰：簫管備舉。〉然後姣人乃被文縠之華褂，振輕綺之飄颻。〈毛詩曰：佼人僚兮。劉熙釋名曰：婦人上服謂之褂。〉戴金搖之熠燿，揚翠羽之雙翹。〈宋玉諷賦曰：主人之女，垂珠步搖，來排臣戶。西京雜記曰：趙飛燕為皇后，其弟上遺黃金步搖。毛萇詩傳曰：熠燿，鮮明也。司馬彪續漢書曰：皇太后入廟，先為花勝，上為鳳凰，以翡翠為毛羽。王逸楚辭注曰：翹，羽名也。〉揮流芳，燿飛文。〈韓康伯周易注曰：揮，散也。〉歷盤鼓，煥繽紛。〈張衡舞賦曰：般鼓煥以駢羅。〉長裾隨風，悲歌入雲。〈列子曰；薛談學謳於秦青，辭歸，青餞於郊，撫節悲歌，響遏行雲也。〉蹻捷若飛，蹈虛遠蹠。〈廣雅曰：趫，趨行也。今為蹻，古字無定也。廣雅曰：蹠，履也。〉凌躍超驤，蜿蟬揮霍。〈楚辭曰：超驤推阿。西京賦曰：跳丸劍之揮霍也。〉翔爾鴻翥，濈然鳧沒。〈爾雅曰：翥，舉也。濈，疾貌也。濈，側立切。〉縱輕體以迅赴，景追形而不逮。〈西京賦曰：紛縱體而迅赴。不逮，言疾也。韓子曰：形影相應而生。〉飛聲激塵，依違厲響。〈七略曰：漢興，善歌者魯人虞公，發聲動梁上塵。依違，猶徘徊也。楚辭曰：余思舊鄉心依違。〉才捷若神，形難為象。〈舞賦曰：彷彿神動。又曰：不可為象也。〉於是為歡未渫，白日西頹。〈東都賦曰：士怒未渫。方言曰：渫，歇也。楚辭曰：日杳杳以西頹。〉散樂變飾，微步中閨。玄眉弛兮鉛華落，收亂髮兮拂蘭澤，〈鉛華，已見洛神賦。蘭澤，已見上文也。〉形媠服兮揚幽若。〈說文曰：媠，南楚之外謂好也。媠，湯火切。〉紅顏宜笑，睇眄流光。〈楚辭曰：既含睇兮又宜笑。王逸曰：睇，微眄貌。〉時與吾子，攜手同行。〈毛詩曰：惠而好我，攜手同行也。〉踐飛除，即閑房。〈司馬彪上林賦注曰：除，樓陛也。〉華燭爛，幄幙張。〈秦嘉贈婦詩曰：飄飄帷帳，熒熒華燭。左氏傳曰：子產以幄幙行。〉動朱脣，發清商。〈舞賦曰：動朱脣。神女賦曰：朱脣的其若丹。宋玉笛賦曰：吟清商，追流徵也。〉揚羅袂，振華裳。九秋之夕，為歡未央。〈九秋之夕，言其長也。古樂府有歷九秋、妾薄相行。蘇武詩曰：懽樂殊未央。〉此聲色之妙也，子能從我而游之乎？」玄微子曰：「予願清虛，未暇此遊也。」

　　鏡機子曰：「予聞君子樂奮節以顯義，烈士甘危軀以成仁。〈張衡應問曰：貫高以端辭顯義。論語，子曰：志士仁人有殺身以成仁。〉是以雄俊之徒，交黨結倫。重氣輕命，感分遺身。〈西京賦曰：輕死重氣，結黨連群。分，分義也。鄭玄禮記注曰：遺，亡也。〉故田光伏劍於北燕，公叔畢命於西秦。〈史記，燕太子丹謂田光曰：丹所言者，國大事也，願先生勿泄也。光曰：諾。退見荊軻曰：吾聞長者為行，不使人疑己。今太子疑光，非節俠也。欲自殺以激荊卿，遂自剄。公叔，未詳。〉果毅輕斷，虎步谷風。〈左氏傳曰：殺敵為果，致果為毅。李陵詩曰：幸託不肖軀，且當猛虎步。春秋元命苞曰：猛虎嘯而谷風起。類相動也。〉威慴萬乘，華夏稱雄。」〈漢書曰：天子畿方千里，出兵車萬乘，故稱萬乘之主。尚書曰：華夏蠻貊也。〉辭未及終，而玄微子曰：「善。」

　　鏡機子曰：「此乃游俠之徒耳，未足稱妙也。若夫田文無忌之儔，乃上古之俊公子也。〈田文，孟嘗也。無忌，信陵也。〉皆飛仁揚義，騰躍道藝。游心無方，抗志雲際。〈莊子曰：乘物以游心。又曰：應物無方。晉灼漢書注曰：方，常也。楚辭曰：放志游乎雲中也。〉凌轢諸侯，駈馳當世。〈呂氏春秋曰：凌轢諸侯。說文曰：轢，車所踐也。〉揮袂則九野生風，慷慨則氣成虹蜺。〈說文曰：揮，奮也。淮南子曰：所謂一者，上通九天，下貫九野。劉邵趙郡賦曰：煦氣成虹蜺，揮袖起風塵。文與此同，未詳其本也。〉吾子若當此之時，能從我而友之乎？」玄微子曰：「子亮願焉。〈爾雅曰：亮，信也。〉然方於大道，有累如何？」

　　鏡機子曰：「世有聖宰，翼帝霸世。〈謂魏太祖。孔安國尚書傳曰：翼，輔也。〉同量乾坤，等曜日月。〈乾坤，天地也。張超尼父頌曰：合量乾坤，參曜日月也。〉玄化參神，與靈合契。〈蔡邕陳留太守頌曰：玄化洽矣，黔首用寧。漢書，伍被說淮南王曰：今陛下令雖未出，化馳如神。劇秦美新曰：與天剖靈符，地合神契。〉惠澤播於黎苗，威靈震乎無外。〈國語曰：少昊之衰，九黎亂德。韋昭曰：九黎，黎民九人。尚書，帝曰：禹，惟時有苗不率，汝徂征。孔安國曰：三苗之民，數干王誅。崔駰七依曰：仁臻於行葦，惠及乎黎、苗。四子講德論曰：威靈外覆。公羊傳曰：王者無外也。〉超隆平於殷周，踵羲皇而齊泰。〈東都賦曰：即土之中，有周成隆平之制焉。東京賦曰：踵二皇之遐武。薛綜曰：踵，繼也。〉顯朝惟清，王道遐均。民望如草，我澤如春。〈班固漢書文紀述曰：我德如風，民應如草。古長歌行曰：陽春布德澤，萬物生光輝也。〉河濱無洗耳之士，喬岳無巢居之民。〈洗耳，許由也。琴操曰：堯大許由之志，禪為天子。由以其不善，乃臨河而洗耳。毛詩曰：嶞山喬岳也。巢居，巢父也。皇甫謐逸士傳曰：巢父者，堯時隱人。常山居，以樹為巢，而寢其上。時人號曰巢父也。〉是以俊乂來仕，觀國之光。〈尚書曰：俊乂在官。國語曰：秦后來仕。韋昭曰：仕於晉也。周易曰：觀國之光，利用賓于王。〉舉不遺才，進各異方。〈左氏傳曰：楚子囊曰：晉君舉不失選。又曰：不遺德刑。杜預曰：遺，失也。〉讚典禮於辟雍，講文德於明堂；〈左氏傳曰：隨武子曰：典禮不易。尚書曰：帝乃誕敷文德。毛詩曰：矢其文德，洽此四國。〉正流俗之華說，綜孔氏之舊章。〈流俗，已見上。華說，已見文賦。舊章，已見東都主人，王肅周易注曰：綜，理事也。左氏傳曰：舊章不可忘也。〉散樂移風，國富民康。〈解嘲曰：散以禮樂，風以詩書。禮記曰：樂行，移風易俗，天下皆寧。春秋說題辭曰：盡精竭思，國富民康也。〉神應休臻，屢獲嘉祥。〈尚書曰：休徵。東京賦曰：總集瑞命，備致嘉祥也。〉故甘靈紛而晨降，景星宵而舒光。〈禮斗威儀曰：其君乘土而王，其政太平，時則甘靈降。鶡冠子曰：聖人其德上及泰清，下及泰寧，景星光潤。史記曰：天精明時，有赤方氣與青方氣相連。赤方中有兩黃星，青方中有一黃星，凡三星合為景星。其狀無常，出於有道之國也。〉觀游龍於神淵，聆鳴鳳於高岡。〈禮斗威儀曰：其君乘水而王，龜龍被文而見。神女賦曰：婉若游龍。周易曰：潛龍勿用。又曰：或躍在淵。樂汁圖徵曰：五音克諧，各得其倫，則鳳皇至。廣雅曰：聆，聽也。毛詩曰：鳳皇鳴矣。〉此霸道之至隆，而雍熙之盛際。〈漢書，宣帝曰，漢家自有制度，本霸、王道雜之。東京賦曰：上下共其雍熙。〉然主上猶以沈恩之未廣，懼聲教之未厲，〈漢書，司馬相如難蜀父老曰：湛恩汪濊。尚書曰：朔南暨聲教。廣雅曰：厲，高也。〉采英奇於仄陋，宣皇明於巖穴。〈邊讓章華臺賦曰：舉英奇於側陋。尚書曰：明明揚側陋。東都賦曰：散皇明以燭幽。巖穴，已見上文。〉此?子商歌之秋，而呂望所以投綸而逝也。〈淮南子曰：?戚商歌車下，而桓公慨然而悟。秋，猶時也。史記，朱亥謂魏公子曰：此是效命之秋也。尚書中候曰：王至磻溪之水，呂尚釣崖下。趨拜，尚立變名曰望。毛詩曰：之子于釣，言綸之繩。鄭玄曰：以繩為之綸。〉吾子為太和之民，不欲仕陶唐之世乎？」〈法言曰：或問太和曰：其在唐虞成周也。李軌曰：天下太和也。孔安國尚書傳曰：陶唐，帝堯氏也。〉於是玄微子攘袂而興曰：「𩏧哉言乎！近者吾子，所述華滛，欲以厲我，祇攪予心。〈杜預左氏傳注曰：勸，勵也。毛詩曰：胡逝我梁，祇攪我心。〉至聞天下穆清，明君蒞國，〈史記曰：漢興已來，受命於穆清。蔡邕釋誨曰：生穆清之世，稟淳和之靈。毛萇詩傳曰：蒞，臨也。〉覽盈虛之正義，知頑素之迷惑。〈周易曰：損益盈虛，與時偕行。薛君韓詩章句曰：素，質也。言人但有質朴，無治人之材也。〉今予廓爾，身輕若飛。〈劉梁七舉曰：先生昭然神悟，霍爾體輕。〉願反初服，從子而歸。」〈楚詞曰：進不入以離尤，退將復修吾初服。公羊傳，楚莊王謂司馬子反曰：吾亦從子而歸。〉

文選考異

注「過乎泱漭之野」：袁本、茶陵本「漭」作「莽」。案：史記、漢書皆是「莽」字，疑前彼賦及此正文作「漭」者，善為五臣所亂。
注「分三為一」：茶陵本「分」作「函」，是也。袁本亦作「分」，誤與此同。
注「而酒汎溢」：袁本、茶陵本「汎」作「沈」，下「汎者沸」同。案：「沈」字是也。今淮南覽冥訓作「湛」，「湛」、「沈」同字。高誘注云「酒湛，清酒也，米物下湛，故曰湛。」不作「汎」明甚。
注「季夏之月」：袁本、茶陵本「季」作「孟」，是也。
注「勾踐乃身被賜夷之甲」：案：「賜」當作「暘」。各本皆誤。吳都賦「暘夷音以良切」，劉淵林注所引正作「暘」。今越絕書作「賜」，與此皆形近之偽也。
注「冕公侯九斿者也」：袁本「斿」作「流」。案：「流」字是也。茶陵本作「游」，亦非。
注「擬古詩曰屢見流芳歇」：袁本、茶陵本無此九字。
注「畫招搖星於其上」：陳云「其」，「旗」誤，是也。各本皆偽。案：今本禮記注作「又畫招搖星於旌旗上」，蓋李節引耳。
注「搢插也」：案：「插」當作「捷」。宋潭州本儀禮鄉射釋文「捷，初洽反」，又「士冠捷柶，初洽反」。本又作「插」，此正文作「捷」，善所引儀禮注亦作「捷」。不知者誤依今本作「插」改之，亦如通志堂刻釋文於鄉射改「捷」為「插」也。何校正文「捷」改為「插」，陳亦云「捷」當作「插」，皆據注之誤字。
下無滿跡：案：「滿」當作「漏」。袁本云善作「滿」。茶陵本云五臣作「漏」。各本所見皆傳寫偽。七命云「外無漏跡」，善引此「下無漏跡」為注，於文義本不得作「滿」也。
注「舒疾無力」：案：「力」當作「方」。各本皆偽。
羆獠回邁：案：「羆」當作「罷」。袁本云善作「羆」。茶陵本云五臣作「罷」。各本所見皆傳寫偽，善亦不得作「羆」。
注「李充高安館銘曰」：陳云「充」當作「尤」。尤字伯仁，見范史文苑傳，是也。各本皆偽。
注「頫音俯」：袁本、茶陵本無此三字。
注「觀者澹予忘歸也」：陳云「予」、「兮」誤，是也。各本皆偽。
注「已而魚大食之」：袁本、茶陵本「魚大」作「大魚」，是也。
宴婉絕兮：陳云「宴」，「燕」誤。今案陳據注引毛詩作「燕」也，西征賦「宴喜」注，亦引毛詩作「燕」。或注有刪削未全耳。
注「紉秋蘭為佩」：袁本、茶陵本「為」上有「兮」字。案：「兮」當作「以」，此尤延之欲校改而誤兩去其字也。
注「鄭人聽之不若延靈以和」：陳云「鄭」，「鄙」誤。「靈」，「露」誤，是也。各本皆偽。
注「軒殿檻也」又「新語曰高臺百仞文軒彫窗也」：陳云「文軒猶彫軒耳」。「殿檻」之釋與「新語」一條，皆屬誤贅。今案：此注與中引尸子「文軒」義乖，陳說近之。但各本盡然，未審所誤果當若何也。
注「張衡應問曰」：陳云「問」，「閒」誤，是也。各本皆偽。
注「秦后來仕」：案：「后」下當有「子」字。各本皆脫。
注「左氏傳曰舊章不可忘也」：案：此十字不當有。上云「舊章已見東都主人」，複出，非也。各本皆衍。
注「則甘靈降」：袁本、茶陵本「靈」作「露」。案：二本正文作「露」。袁有校語云善作「靈」，茶陵無。尤所見與袁同，故用正文改注。其實「靈」字未必非傳寫誤，即正文作「甘靈」，注為「甘露」，於善例自通，改者未是。
注「鳳皇鳴矣」：陳云下脫「於彼高岡」四字。案：所校是也。此必連引以注「於高岡」。各本皆脫。
注「漢書司馬相如」：袁本、茶陵本無此六字。
注「舉英奇於側陋」：袁本、茶陵本「側」作「仄」，下同。案：此尤所見與二本異，各本正文皆作「仄」，袁、茶陵不著校語。考東京賦「招有道於側陋」，薛注字同，善注引「明明揚側陋」。袁、茶陵二本正文亦作「仄」，仍不著校語。思玄賦「幽獨守此仄陋兮」，袁、茶陵作「側」，其校語云善作「仄」。善注引「明明揚仄陋」，恩倖傳論「明敭幽仄」，注及正文皆作「仄」。蓋尚書自有二本，作者或用「仄」，或用「側」，善隨而引之，後人輒有所改，致令正文與注有所歧互。


Chinese text: This work was published before January 1, 1923, and is in the
public domain worldwide because the author died at least 100 years ago.
