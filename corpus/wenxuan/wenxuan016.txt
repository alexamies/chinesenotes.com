志中
思玄賦
主条目：思玄賦
　　張平子〈平子，名衡，南陽西鄂人也。漢和帝時為侍中。順、和二帝之時，國政稍微，專恣內豎，平子欲言政事，又為奄豎所讒蔽，意不得志；欲游六合之外，勢既不能，義又不可。但思其玄遠之道而賦之，以申其志耳。系曰：回志朅來從玄謀，獲我所求夫何思，玄而已。老子曰：玄之又玄，衆妙之門。〉

　　舊注〈善曰：未詳注者姓名。摯虞流別題云衡注。詳其義訓，甚多疏略，而注又稱愚以為疑，非衡明矣。但行來既久，故不去。〉

　　仰先哲之玄訓兮，雖彌高而弗違。〈訓，教也。彌，終也。違，避也。善曰：論語，顏回曰：仰之彌高。〉匪仁里其焉宅兮，匪義跡其焉追？〈里、宅，皆居也。焉，猶安也。善曰：論語曰：里仁為美。〉潛服膺以永靚兮，綿日月而不衰。〈綿，連也。善曰：禮記曰：服膺拳拳。方言曰：靖，思也。靖與靚同。字林曰：靖，審也。〉伊中情之信脩兮，慕古人之貞節。〈脩，善也。貞，誠也。善曰：楚詞曰：苟中情其好脩。又曰：原生受命于貞節。〉竦余身而順止兮，遵繩墨而不跌。〈竦，立也。止，禮也。善曰：楚詞曰：遵繩墨而不頗。廣雅曰：跌，差也。〉志摶摶以應懸兮，誠心固其如結。〈摶摶，垂貌。善曰：戰國策，楚王曰：寡人心搖搖然如懸旌。毛詩曰：勞心團團，憂勞也。又曰：心之憂矣，如或結之。〉旌性行以製珮兮，佩夜光與瓊枝。〈旌，明也。製，裁也。善曰：白虎通曰：所以必有珮者，表德見所能也。楚辭曰：折瓊枝以繼珮。〉纗幽蘭之秋華兮，又綴之以江離。〈纗，系也。幽，深也。善曰：楚辭曰：結深蘭之亭。又曰：扈江離與薜芷兮，紉秋蘭以為珮。說文曰：繫幃曰纗幃，一名縭。爾雅曰：婦人之幃謂之縭，今之香囊。在男曰幃，在女曰縭。然則纗者，即繫囊之繩也。說文曰：纗，網中繩。纗，音攜。〉美襞積以酷烈兮，允塵邈而難虧。〈襞積，衣縫也。允，信也。塵，久也。邈，遠也。虧，歇也。善曰：子虛賦曰：襞積褰縐。上林賦曰：酷烈淑郁。楚辭曰：芳菲菲兮難虧。〉既姱麗而鮮雙兮，非是時之攸珍。〈姱，大也。麗，好也。鮮，寡也。攸，所也。〉奮余榮而莫見兮，播余香而莫聞。〈奮，動也。播，散也。〉幽獨守此庂陋兮，敢怠遑而舍勤。〈怠，懈也。遑，暇也。勤，勞也。善曰：楚辭曰：幽獨處乎山中。尚書，帝曰：明明揚庂陋。毛詩曰：不敢怠遑。左氏傳曰：人生在勤。〉幸二八之遌虞兮，嘉傅說之生殷。〈二八，八愷、八元也。遌，遇也。傅姓，說名也，武丁相也。善曰：左氏傳，季孫行父曰：昔高辛氏有才子八人：伯奮、仲堪、叔獻、季仲、伯虎、仲熊、叔豹、季貍。言此八人忠肅恭懿，宣慈惠和，天下之民謂之八元。元，善也，長也。八愷者，高陽氏有才子八人：倉舒、隤愷、檮戭、大臨、庬降、庭堅、仲容、叔達。言此八人齊聖廣淵，明允篤誠，天下之民謂之八愷。尚書曰：高宗夢得說，使百工營求諸野，得諸傅巖。〉尚前良之遺風兮，恫後辰而無及。〈尚，庶幾也。良，善也。恫，痛也。言我後時，將無及也。恫，他公切。善曰：楚辭曰：竊慕詩人之遺風。〉何孤行之煢煢兮，孑不群而介立。〈煢煢，獨也。介，特也。善曰：毛詩曰：獨行煢煢。楚辭曰：既惸獨而不群。〉感鸞鷖之特棲兮，悲淑人之希合。〈鸞、鷖，皆鳥名。淑，善也。善曰：鸞鷖，喻君子也。毛詩曰：淑人君子，其儀不忒。山海經曰：蛇山有鳥，五色，飛蔽日，名鷖鳥。廣雅曰：鷖，鳳屬也。〉

　　彼無合而何傷兮，患衆偽之冒真。〈無合，猶不遇也。冒，覆也。〉旦獲讟于群弟兮，啟金縢而後信。〈善曰：尚書曰：武王既喪，管叔乃流言於國曰：公將弗利於孺子。秋大熟，未穫，天大雷電以風，王啟金縢之書，乃得周公代武王之說。王執書以泣曰：其勿穆卜。乃信周公。〉覽蒸民之多僻兮，畏立辟以危身。〈覽，觀也。蒸，衆也。僻，邪也。辟，法也。毛詩曰：民之多僻，無自立辟。善曰：毛萇傳曰：辟，法也。民之行多為邪辟，此言無遣為法也。尚書曰：蒸民乃粒。楚辭曰：寧正言不諱以危身。〉增煩毒以迷惑兮，羌孰可為言己？〈善曰：楚辭曰：獨便悁而煩毒，焉發憤而舒情。又曰：中瞀亂兮迷惑。〉私湛憂而深懷兮，思繽紛而不理。〈湛，深也。懷，思也。繽紛，亂貌。善曰：宋玉笛賦曰：武毅發，沈憂結。〉願竭力以守誼兮，雖貧窮而不改。〈竭，盡也。〉執彫虎而試象兮，阽焦原而跟趾。〈彫虎象，獸名也。尸子，中黃伯曰：余左執太行之獶，而右搏彫虎，唯象之未與，吾心試焉。有力者則又願為牛，欲與象鬥以自試。今二三子以為義矣，將惡乎試之？夫貧窮，太行之獶也；疏賤，義之彫虎也。而吾曰遇之，亦足以試矣。阽，臨也。焦，石名也。跟，踵也。尸子又曰：莒國有石焦原者，廣五十步，臨百仞之谿，莒國莫敢近也。有以勇見莒子者，獨卻行齊踵焉，所以稱於世。夫義之為焦原也亦高矣，賢者之於義，必且齊踵，此所以服一時也。善曰：彫虎以喻貧，試象以喻竭力，焦原以喻義。言己以執彫虎之貧窮，願竭試象之力，而守焦原之義。上句為此張本。漢書曰：賈誼曰：安天下阽危若是，而上不驚者。臣瓚曰：安臨危曰阽。〉庶斯奉以周旋兮，惡既死而後已。〈善曰：左氏傳，太史克曰：奉以周旋，不敢失墜。論語，子曰：死而後已，不亦遠乎？〉俗遷渝而事化兮，泯規矩之員方。〈遷，移也。渝，變也。泯，滅也。規，圓也。矩，方也。善曰：楚辭曰：因時俗之工巧兮，滅規矩而改錯。〉寶蕭艾於重笥兮，謂蕙茞之不香。〈蕭艾，草名也。蕙茞，香草也。禮記曰：簞笥問人者並盛食器，員曰簞，方曰笥。案：盛衣亦曰笥，後漢作珍，蓋珤字相似誤耳。〉斥西施而弗御兮，縶騕褭以服箱。〈斥，卻也。西施，越之美女也。御，幸也。縶，羈也。服，服轅也。箱，大車也。善曰：楚辭曰：西施斥於北宮兮。漢書音義，應劭曰：騕褭，古之駿馬也，赤喙玄身，日行五千里。毛詩曰：睆彼牽牛，不可以服箱。馽，中立切，今賦作縶字。〉行頗僻而獲志兮，循法度而離殃。〈頗，傾也。離，遭也。殃，咎也。蕭該音本作陂，布義切。禮記曰：商亂曰陂。鄭玄曰：陂，傾也。周易曰：平不陂。廣雅曰：陂，邪也。〉惟天地之無窮兮，何遭遇之無常！〈鄭玄曰：惟，思也。善曰：楚辭曰：惟天地之無窮，哀人生之長勤。〉

　　不抑操而苟容兮，譬臨河而無航。〈航，舡也。善曰：賈逵曰：抑，止也。孫卿子曰：偷合苟容以持祿。周書陰符曰：四輔不存，若濟河無舟矣。楚辭曰：昔余夢登天兮，魂中道而無航。〉欲巧笑以干媚兮，非余心之所嘗。〈干，求也。嘗，行也。善曰：楚辭曰：處濁世而顯榮，非余心之所樂。〉襲溫恭之黻衣兮，被禮義之繡裳。〈襲，衣也。黻，黼也。五色備曰繡。善曰：毛詩曰：君子至止，黻衣繡裳。〉辮貞亮以為鞶兮，雜伎藝以為珩。〈辮，交織也。鞶，所以帶珮也。手伎曰伎。體才曰藝。珩，珮也。善曰：說文曰：辮，交也。又曰：鞶，覆衣大巾也，從巾，般聲，或以為首飾。字林曰：鞶，帶也。禮記曰：男鞶革。鄭玄曰：鞶，巾囊，盛帨巾者。說文曰：珩，所行也，從玉，行聲。字林曰：珩，珮玉，所以節行。大戴禮曰：下車以珮玉為度，上有雙衡，下有雙璜。珩與衡音義同。〉昭綵藻與琱琭兮，璜聲遠而彌長。〈綵，文綵也。藻，華藻也。字林曰：半璧曰璜。善曰：董巴輿服志曰：古者君佩玉，尊卑有序。及秦以采組連結於繸，謂之綬。漢承秦制，用而弗改。〉淹棲遲以恣欲兮，耀靈忽其西藏。〈耀靈，日也。善曰：毛詩曰：衡門之下，可以棲遲。楚辭曰：耀靈曄而西征。廣雅曰：朱明、曜靈、東君，日也。〉恃己知而華予兮，鶗鴃鳴而不芳。〈鶗鴃，鳥名也，以秋分鳴。善曰：楚辭曰：歲既晏兮孰華予。又曰：恐鶗鴃之先鳴，使夫百草為之不芳。臨海異物志曰：鶗鴃，一名杜鵑，至三月鳴，晝夜不止，夏末乃止。服虔曰：鶗鴃，一名鵙，伯勞。順陰陽氣而生，賊害之鳥也。王逸以為春鳥，繆也。〉冀一年之三秀兮，遒白露之為霜。〈說文曰：遒，迫也。善曰：楚辭曰：采三秀於山間。王逸曰：三秀，謂芝草也。毛詩曰：蒹葭蒼蒼，白露為霜。爾雅曰：苬，芝。郭璞曰：芝一歲三華，瑞草。〉時亹亹而代序兮，疇可與乎比伉？咨姤嫮之難竝兮，想依韓以流亡。〈亹亹，進貌。疇，誰也。伉，儷也。咨，嗟也。嫮，好也。韓衆獲道輕舉，故思依之以流亡也。善曰：楚辭曰：時亹亹而過中。又曰：恐天時之代序。又曰：羨韓衆之流得一。又曰：寧溘死以流亡。姤，惡也。〉恐漸冉而無成兮，留則蔽而不彰。〈漸，進也。善曰：楚辭曰：漸冉而不自知兮。又曰：蹇淹留而無成。〉

　　心猶豫而狐疑兮，即岐阯而𦢛情。即，就也。岐，山名也。𦢛，陳也。善曰：楚辭曰：欲從靈氛之吉占兮，心猶豫而狐疑。孟子曰：昔文王之治岐也。仕者世祿。𦢛，力於切。文君為我端蓍兮，利飛遁以保名。〈文君，文王也。遁，卦名也。上九曰：飛遁無不利，謂去而遷也。九師道訓曰：遁而能飛，吉孰大焉。此筮得遁之咸，其遁卦艮下乾上。上九爻辭云：肥遁，最在卦上，居無位之地，不為物所累，矰繳所不及，遁之最美，故名肥遁。處陰長之時而獨如此，故曰：利飛遁而保名。史記曰：蓍百莖一根。劉向曰：蓍百年而一本生百莖。〉歷衆山以周流兮，翼迅風以揚聲。〈從初至三為艮。艮為山，故曰歷衆山。從二至四為巽。巽為風，故曰翼迅風。善曰：謂遁卦也。楚辭曰：歷衆山而日遠。又曰：聊浮遊於山陿。又曰：步周流於江畔。幽通賦曰：雄朔野以揚聲。遁下體是艮，說卦云：為山假言衆爾。下互體得巽。巽為風，故曰揚聲。〉二女感於崇岳兮，或冰折而不營。〈崇，高也。岳，五岳也。遁上九變為咸。咸，感也。巽，長女；兌，少女，故曰二女。從三至五為乾。乾為冰，故曰冰折而不營。遁上九變為兌。說卦云：巽為長女，兌為少女也，俱在艮上。艮即是山，故云感二女於崇岳。岳即山也。說卦曰：乾為冰而變為兌，故曰冰折物也。毀折不可經營，故曰不營。〉天蓋高而為澤兮，誰云路之不平！〈互體四至乾變為兌，兌為澤。天為澤，言天高尚為澤，雖復險戲，世路可知，誰言其路不通者乎？欲其行也。善曰：周易曰：乾為天，兌為澤。〉勔自強而不息兮，蹈玉堦之嶢崢。〈勔，勉也。乾為玉，故曰蹈玉階。玉階，天子階也。言我雖欲去，猶戀玉階不思去，言尚欲進忠賢。勔，亡衍切。善曰：周易曰：天行健，君子以自強不息。方言曰：嶢崢，高貌也。〉懼筮氏之長短兮，鑽東龜以觀禎。〈長短，謂卜筮也。左氏傳曰：筮短龜長。周禮曰：東龜長。又曰：東曰龜，甲屬。善曰：爾雅曰：龜左睨不煩。郭璞曰：行顯左睨也。今江東所謂左食以甲卜審。鄭玄周禮注曰：東龜青。說文曰：禎，祥也。〉遇九皋之介鳥兮，怨素意之不逞。〈介，大也。逞，快也。善曰：言卜而遇大鳥之卦也。素意不逞，謂繇辭也。毛詩曰：鶴鳴于九皋。字林曰：逞，盡也。〉遊塵外而瞥天兮，據冥翳而哀鳴。〈瞥，裁見也。善曰：莊子曰：彷徨塵垢之外。說文曰：遠也。瞥，匹洩切。〉鵰鶚競於貪婪兮，我脩絜以益榮。〈競，逐也。善曰：鵰鶚，惡鳥，喻小人也。楚辭曰：皆競進以貪婪兮。婪，力含切。〉子有故於玄鳥兮，歸母氏而後寧。〈善曰：此假卜者之辭也。玄鳥，謂鶴也。母氏，喻道也。言子有故於玄鳥，唯歸於道而後獲寧也。古文周書曰：周穆王姜后晝寢而孕，越姬嬖，竊而育之，斃以玄鳥二七，塗以彘血，寘諸姜后，遽以告王，王恐，發書而占之，曰：蜉蝣之羽，飛集于戶。鴻之戾止，弟弗克理。皇靈降誅，尚復其所。問左史氏，史豹曰：蟲飛集戶，是日失所，惟彼小人，弗克以育君子。史良曰：是謂闕親，將留其身。歸于母氏，而後獲寧。冊而藏之，厥休將振。王與令尹冊而藏之於櫝。居三月，越姬死，七日而復，言其情曰：先君怒予甚，曰：爾夷隸也，胡竊君之子不歸母氏，將寘而大戮，及王子於治。老子曰：天下有始以為天下母。既得其母，又知其子。河上公曰：道為天下物母也。韓子解老曰：母者，道也。〉

　　占既吉而無悔兮，簡元辰而俶裝。〈俶，始也。裝，束也。周易曰：同人于郊無悔。〉旦余沐於清源兮，晞余髮於朝陽。〈晞，乾也。山東曰朝陽。善曰：楚辭曰：朝濯髮於暘谷，夕晞余身乎九陽。〉漱飛泉之瀝液兮，咀石菌之流英。〈善曰：楚辭曰：吸飛泉之微液兮，懷琬琰之華英。瀝，流也。菌，芝也。說文曰：嗽，蕩口也，從水，欶聲，所右切。字林曰：液，汁也。石菌，石芝也。蒼頡篇曰：咀，噍也。〉翾鳥舉而魚躍兮，將往走乎八荒。〈廣雅曰：翾，飛也。淮南子曰：四海之外有八澤，八澤之外曰八埏，八埏之外曰八荒。善曰：走，音奏。〉過少皞之窮野兮，問三丘于句芒。〈少皞金天氏，居窮桑，在魯北。三丘，謂蓬萊、方丈、瀛洲。句芒，木正也。左氏傳曰：少皞氏有四子：曰重，曰該，曰修，曰熙，實能金木及水。使重為句芒，木正；該為蓐收，金正；修及熙為玄冥，二子相代為水正也。世不失職，遂濟窮桑。此其三祀也。杜預曰：窮桑，少皞氏之號也。四子能治其官，使不失職，濟成少皞之功，死皆為民所祀也。史記云：蓬萊、方丈、瀛洲，此三神山傳在海中，去人不遠，及到，三山反在水下。〉何道真之淳粹兮，去穢累而飄輕。〈不澆曰淳。不雜曰粹。穢，德之累也。善曰：幽通賦曰：矧躭躬於道真。楚辭曰：昔三后之淳粹。又曰：除穢累而反真。〉登蓬萊而容與兮，鼇雖抃而不傾。〈抃，手搏也。善曰：列仙傳曰：巨鼇負蓬萊山而抃於滄海之中。〉留瀛洲而采芝兮，聊且以乎長生。〈瀛洲，海中山也。善曰：玄中記曰：東南之大者巨鼇焉，以背負蓬萊山，周迴千里。列子曰：勃海之東有大壑，其山一曰岱輿，二曰員嶠，三曰方壺，四曰瀛洲，五曰蓬萊。山高下周圍三萬里，其頭平地九千里。五山之根，無所連著，常隨潮流上下。帝命封禺使巨龜十五舉頭而載之，迭為三番，六萬歲一交。龍伯國人一釣而連六龜，於是岱輿、員嶠沉於大海。楚辭曰：飲沆瀣〉馮歸雲而遐逝兮，夕余宿乎扶桑。〈馮，依也。遐，遠也。逝，往也。善曰：傅毅七激曰：仰歸雲，愬遊風。淮南子曰：日出暘谷，拂於扶桑。海外東經曰：黑齒國北暘谷上有扶桑。十洲記曰：扶桑葉似桑樹，又如椹樹，長丈大二千圍，兩兩同根生，更相依倚，是以名之扶桑。〉飲青岑之玉醴兮，飡沆瀣以為粻；〈青岑，山名。上高者曰岑。沆瀣，夕霞也。粻，粮也。廣雅曰：沆瀣，常氣也。善曰：楊雄太玄經曰：茹芝英以禦飢兮，飲玉醴以解渴。楚辭曰：飡六氣而飲沆瀣兮，漱正陽而食朝霞。陵陽子經曰：夏飡沆瀣，北方夜半氣。〉發昔夢於木禾兮，穀崑崙之高岡。〈昔日夢至木禾，今親往，是發昔日之夢也。穀，生也。善曰：淮南子曰：崑崙之上有木禾焉，其穗長五尋。山海經曰：帝之下都崑崙之墟，高萬仞，上有木禾，長五尋，大五圍。郭璞曰：木禾，穀類也。說文曰：嘉穀也。二月生，八月熟，得中和，故曰禾。木王而生，木衰而死，故曰木禾。〉朝吾行於湯谷兮，從伯禹乎稽山。〈湯谷，日所出。〉嘉群神之執玉兮，疾防風之食言。〈食，偽也。善曰：國語曰：吳伐越，隳會稽，獲骨節專車。吳之使來問之，仲尼曰：丘聞之，昔禹致群臣於會稽之山，防風後至，禹乃殺而戮之，其骨節專車，此為大矣。韋昭曰：群神，謂主山川之君，為群神之主，故謂之神。防風，汪芒氏君之名也，違命後至，故禹殺之，陳尸為戮。左氏傳曰：禹合諸侯於塗山，執玉帛者萬國。尚書曰：朕不食言。〉

　　指長沙之邪徑兮，存重華乎南鄰。〈重華，舜也。善曰：尚書曰：重華協于帝。山海經曰：南方蒼梧之川，其中九疑山，舜之所葬，在長沙界中。說文曰：存，恤也。〉哀二妃之未從兮，翩繽處彼湘濱。〈二妃，堯之二女娥皇、女英，舜妻也。善曰：禮記曰：舜葬蒼梧之野。蓋二妃未之從也。鄭玄曰：離騷所謂歌湘夫人也。舜南巡狩，死於蒼梧，二妃留江、湘之間。濱，水湄也。山海經曰：洞庭之山多黃金，其下多銀鐵。帝之二女，是常游江川灃、沅之側，交游瀟湘之淵，在九江之間，出入必以飄風暴雨。郭璞曰：今長沙巴陵縣西入洞庭而通江水。離騷曰：邅吾道兮洞庭，洞庭風兮木葉下，皆謂此也。天帝之女，而處江為神，即列仙傳云江妃二女，離騷所謂湘夫人，稱帝子者是也。而河圖玉版曰：聞之堯二女舜妻也而喪此。傳云二妃死於江、湘之間，俗謂之湘君，鄭司農亦以舜妃為湘君。說者皆以舜陟方而死，二妃從之，俱死於江、湘，遂號為湘夫人也。〉流目眺夫衡阿兮，睹有黎之圮墳。〈眺，視也。衡，山名也。阿，山下也。黎，高辛氏之火正，謂祝融也。圮，毀也。楚靈王之世，衡山崩，而祝融之墓壞，中有營丘九頭圖矣。善曰：馮衍顯志賦序曰：遊情宇宙，流目八紘。左氏傳，昭十九年，顓頊氏有子曰黎，為祝融。圮，房鄙切。〉痛火正之無懷兮，託山阪以孤魂。〈託，寄也。善曰：杜預曰：黎為火正。懷，歸也。〉愁鬱鬱以慕遠兮，越卬州而遊遨。〈卬州，正南州名也。四海圖曰：交、廣南有卬州，其處極熱。善曰：楚辭曰：愁鬱鬱之無快。卬，五郎切。〉躋日中于昆吾兮，憩炎火之所陶。〈鄭玄曰：躋，升也。善曰：淮南子曰：日出于暘谷，至于昆吾，是謂正中。高誘曰：昆吾，南方。爾雅：憩，息也。山海經曰：西海之南，其外有炎火之山。爾雅曰：再成曰陶丘。〉揚芒熛而絳天兮，水泫沄而涌濤。〈熛，風熾也。泫沄，沸貌。濤，水波也。善曰：爾雅曰：沄，沉也。芒，光芒也。熛，火飛也。楊雄冀州箴曰：冀土麋沸，泫沄如湯。〉溫風翕其增熱兮，惄鬱悒其難聊。〈說文曰：翕，熾也。善曰：淮南子曰：南方之極，自北戶之外，南至委火、炎風之野，萬二千里。高誘曰：北戶、孤竹，國名也。爾雅曰：惄，思也，乃的切。楚辭曰：心鬱悒余侘傺。賈逵曰：聊，賴也，協韻為勞。〉顝羇旅而無友兮，余安能乎留茲？〈顝，獨也。羇，寄也。旅，客也。善曰：左氏傳，陳敬仲曰：羇旅之臣。楚辭曰：廓落兮羈旅而無友。顝，苦骨切。〉

　　顧金天而歎息兮，吾欲往乎西嬉。〈金天，少昊位也。善曰：家語，孔子曰：生為明主，死配五行。少皞配金。說文曰：嬉，樂也。〉前祝融使舉麾兮，纚朱鳥以承旗。〈尚書曰：右秉白旄以麾。案：執旄以指撝也。秦、漢以來，即以所執之旌名曰麾，謂麾幢曲蓋者也。善曰：楚辭曰：飛朱鳥使先驅。又曰：鳳皇翼其承旗。〉躔建木於廣都兮，摭若華而躊躇。躔，息也。摭，拾也。若華，樹名也。善曰：方言曰：日建為躔。躔，行也。淮南子曰：建木在廣都，若木在建木西，末有十日，其華照下地。韓詩曰：愛而不見，搔首躊躇。薛君曰：躊躇，躑䠱也。廣雅曰：躊躇，猶豫也。方言曰：摭，取也。躊，直由切。躇，直於切。超軒轅於西海兮，跨汪氏之龍魚。聞此國之千歲兮，曾焉足以娛余？〈善曰：海外西山經曰：軒轅之國，在窮山之際，不壽者八百歲。龍魚陵居，在北，狀如狸。在汪野北，其為魚也如狸。汪氏國在西海外，此國足龍魚也。〉

　　思九土之殊風兮，從蓐收而遂徂。〈九土，九州。蓐收，金正該也。徂，往也。善曰：好色賦曰：周覽九土。山海經曰：濛山神西望日之所入，其氣員，神光之所司。郭璞曰：蓐收，金神也，人面虎身，右手執鉞。〉欻神化而蟬蛻兮，朋精粹而為徒。〈欻，輕舉貌。善曰：楚辭曰：濟江海兮蟬蛻。又曰：吸精粹而吐氛濁。漢書音義，韋昭曰：蟬蛻出於皮殼也。〉蹶白門而東馳兮，云台行乎中野。〈漢書音義，韋昭曰：蹶，蹋也。爾雅曰：台，我也。善曰：淮南子曰：八極西南方曰偏駒之山，曰白門。高誘注曰：金氣白，故曰白門。楚辭曰：行中野而散之。台，音夷。〉亂弱水之潺湲兮，逗華陰之湍渚。〈爾雅曰：絕流曰亂。郭璞注曰：直橫渡也。書曰：亂于河。逗，止也。華，太華也。山北曰陰。善曰：山海經曰：崑崙之丘，其下有弱水之川環之。郭璞曰：其水不勝鴻毛。字林曰：潺湲，流貌。漢書，京兆有華陰縣。〉號馮夷俾清津兮，櫂龍舟以濟予。〈號，呼也。青令傳曰：河伯，華陰潼鄉人也，姓馮氏，名夷，浴於河中而溺死，是為河伯。太公金匱曰：河伯姓馮名脩。裴氏新語謂為馮夷。淮南子曰：馮夷服夷石而水仙。注曰：馮夷，河伯也，華陰潼鄉隄首人，服八石而水仙。俾，使也。淮南子曰：天子龍舟鷁首。予，合韻，音夷渚切。〉會帝軒之未歸兮，悵徜徉而延佇。〈黃帝葬於西海橋山，神未東歸也。應劭曰：上郡周陽縣有黃帝冢也。悵徜徉，思貌。春秋命歷序曰：帝軒受圖，雒授歷。楚辭曰：且徜徉而汜觀。延佇，見上注。〉怬河林之蓁蓁兮，偉關雎之戒女。〈怬，息也。偉，異也。詩曰：關關雎鳩，在河之洲。窈窕淑女，君子好逑。善曰：中山經曰：北望河林，其狀如蒨。郭璞注曰：說者云：蒨，木名也。毛萇詩傳曰：蓁蓁，至盛也。怬，許吏切，又虛祕切。〉

　　黃靈詹而訪命兮，樛天道其焉如。〈黃靈，黃帝也。詹，至也。訪，謀也。樛，求也。如，之也。〉曰近信而遠疑兮，六籍闕而不書。〈六籍，六經。〉神逵味其難覆兮，疇克謀而從諸？〈九交道曰逵。覆，審也。疇，誰也。克，能也。謀，察也。諸，之也。〉牛哀病而成虎兮，雖逢昆其必噬。〈牛哀，魯人牛哀也。昆，兄也。噬，食也。淮南子曰；牛哀病七日而化為虎，其兄啟戶而入，哀搏而殺之，不自知為虎也。廣雅曰：噬，嚙也。〉鱉令殪而尸亡兮，取蜀禪而引世。〈鱉令，蜀王名也。殪，死也。禪，傳也。引，長也。善曰：蜀王本紀曰：望帝治汶山下邑曰郫。積百餘歲，荊地有一死人，名鱉令，其尸亡隨江水上至郫，與望帝相見。望帝以鱉令為相，以德薄不及鱉令，乃委國授之而去。〉死生錯其不齊兮，雖司命其不𥇕。𥇕，昭䀿也。善曰：禮記曰：王立七祀曰司命。鄭玄曰：司命主督察三命。史記，扁鵲曰：疾在骨髓，雖司命無奈之何。𥇕，之曳切。東方朔曰：司命之神總鬼錄者。竇號行於代路兮，後膺祚而繁廡。〈善曰：漢書曰：孝文竇皇后，景帝母也。呂太后出宮人以賜諸王，竇姬與在行中，家在清河，願如趙近家，請其主遣宦者吏，必置趙籍之伍中。宦者忘之，誤置代籍伍中。當行，竇姬涕泣怨其宦者，不欲往，相強乃肯行。至代，代王獨幸竇姬，生景帝，後立為皇后。〉王肆侈於漢庭兮，卒銜恤而絕緒。〈善曰：漢書曰：孝平王皇后，莽女也。莽秉政，以女配帝，遣劉歆奉乘輿法駕迎后于莽第。及莽即真，后常稱疾不朝。會莽誅，自投火中死。國語曰：肆侈不違。韋昭曰：肆，恣也。毛詩曰：出則銜恤。〉尉尨眉而郎潛兮，逮三葉而遘武。〈尉，官名也。尨，蒼也。善曰：漢武故事曰：顏駟，不知何許人，漢文帝時為郎。至武帝，嘗輦過郎署，見駟尨眉皓髮，上問曰：叟何時為郎？何其老也？答曰：臣文帝時為郎。文帝好文而臣好武，至景帝好美而臣貌醜，陛下即位好少而臣已老，是以三世不遇，故老於郎署。上感其言，擢拜會稽都尉。〉董弱冠而司袞兮，設王隧而弗處。〈善曰：漢書曰：董賢年二十二為三公。哀帝崩，賢自殺，家惶恐，夜葬之。莽疑其詐死。有司奏賢造冢墓不異王制。賢既見發，臝診其尸，因埋獄中。禮記曰：人生二十曰弱冠。周禮曰：三公自袞冕而下。左氏傳曰：晉侯請隧。杜預曰：掘地通路曰隧，王葬禮也。〉夫吉凶之相仍兮，恒反庂而靡所。〈仍，因也。恒，常也。〉

　　穆屆天以悅牛兮，豎亂叔而幽主。〈善曰：孔安國尚書傳曰：屆，至也。左氏傳曰：穆，叔孫穆子，名豹，魯大夫，有罪走向齊，及庚宗，遇婦人通之。有子在齊，夢天壓己，不勝，顧而見人，黑而上僂，深目而猳喙，號之曰：牛助余。乃勝之。旦而瞻其徒，無之。後穆子還過庚宗，婦人獻雉，穆子問之曰：女有子乎？曰：余子已能捧雉而從我矣。而見之，則所夢也，未問其名，號之曰牛，曰：唯。使為豎。牛欲亂其室而有之。叔孫疾，牛詐謂外人曰：夫子疾病，不欲見人。使寘饋于介而退。牛不進叔孫，覆器空而還之，示君已食。穆子遂餓而死。〉文斷袪而忌伯兮，閹謁賊而寧后。〈善曰：國語曰：初，獻公使寺人勃鞮伐文公於蒲城，文公踰垣，勃鞮斬其袪。及入，勃鞮求見。於是呂甥、冀芮畏逼，悔納公，謀作亂，伯楚知之，故求見公，公遽見之，伯楚以呂、郄之謀告公。韋昭曰：寺人，掌內人。袪，袂也。勃鞮字伯楚。〉通人闇於好惡兮，豈昏惑而能剖？〈剖，分明也。〉嬴擿讖而戒胡兮，備諸外而發內。〈蒼頡篇，讖書，河洛書也。說文曰：讖，驗也。秦語曰：秦三十二年，燕人盧生奏籙圖曰：亡秦者胡也。始皇乃使將軍蒙恬將兵三十萬北擊胡，取河南地，遂築長城以為塞。三十六年，始皇南游，還至平原津，病，始皇惡言死，無復言死事。病甚，乃璽書賜蒲蘇，使與喪會咸陽而葬。以書付行符璽令趙高，未授使者。丙寅，始皇崩於沙丘，惟少子胡亥從。丞相李斯恐天下有變，不敢發喪，棺載還咸陽。趙高素與亥善，留所賜蒲蘇書，密謂胡亥曰：上崩，無詔封王諸子，而獨賜蒲蘇書，蒲蘇即位為皇帝，太子無尺寸之地。胡亥曰：為將奈何？高曰：非與丞相謀，事不能成。乃謂李斯曰：蒲蘇即位，必召蒙恬為相，於君不亦疏乎？於是李斯然趙高言，乃許受始皇詔，立胡亥為太子。更作書賜蒲蘇曰：朕巡天下，禱祀名山，以延年壽，而數上書非我所為，日夜怨望，不得為人子，不孝，其賜自裁。將軍恬與蘇居，不匡正，宜知其謀，為人臣不知，亦賜死。蒲蘇為人仁，得書泣，即死。胡亥即位，為二世，葬始皇酈山。善曰：史記曰：盧生使人奏籙圖曰：亡秦者胡也。使將軍蒙恬北擊胡，略取河南地。又曰：始皇崩，李斯與趙高謀，詐受始皇詔，立胡亥為太子也。〉或輦賄而違車兮，孕行產而為對。〈車，人名也。孕，懷子也。昔有周犨者，家甚貧，夫婦夜田。天帝見而矜之，問司命曰：此可富乎？司命曰：命當貧，有張車子財可以假之。乃借而與之期，曰：車子生，急還之。田者稍富，致貲巨萬。及期，忌司命之言，夫婦輦其賄以逃，與行旅者同宿。逢夫妻寄車下宿，夜生子，問名於夫，夫曰：生車間，名車子也。從是所向失利，遂便貧困。鄭玄曰：孕，任子也。善曰：見鬼神志及搜神記。〉慎灶顯以言天兮，占水火而妄訊。〈慎者，魯大夫梓慎；灶者，鄭大夫裨灶。訊，告也。善曰：左氏傳，昭公二十四年五月乙未朔，日有食之。梓慎曰：將水。叔孫昭子曰：旱也，日過分而陽猶不剋，剋必甚，能無旱乎？秋八月，大雩，旱也。叔孫之言驗也，則梓慎之言不驗。又昭公十八年夏五月，火始昏見。丙子，風。裨灶言于子產曰：宋、衛、陳、鄭將同火，若我用瓘斝玉瓚禳之，猶必不火。子產不予。裨灶曰：不用吾言，鄭又將火。鄭人請用之。子產曰：天道遠，人道邇，非爾及也，何以知之？灶焉知天道？遂不與，亦不復火。今言梓慎、裨灶，是顯明天道之人，占於水火，亦有妄為，言事之難知也。占，謂自隱度而言也。訊，息對切。〉梁叟患夫黎丘兮，丁厥子而剚刃。〈善曰：呂氏春秋曰：梁國之北，地名黎丘，有奇鬼焉，善效人之子姪昆弟之狀。邑丈人有之市而醉歸者，黎丘之鬼效其子之狀，扶而道苦之。丈人歸，酒醒而誚其子曰：吾為汝父也，豈謂不慈哉？我醉，汝道苦我，何故？其子泣而觸地曰：孽矣！無此事也。昔也往責於東邑人，可問也。其父信之曰：譆！是必奇鬼，固嘗聞之矣。明日復於市，欲遇而刺殺之。明旦之市而醉，其真子恐其父之不能反也，遂往迎之，丈人望見之，拔劍而刺之。丈人智惑於似其子者，而殺於真子。高誘曰：誚，讓也。漢書，蒯通曰：不敢剚刃公之腹者，畏秦法也。韋昭曰：北方人呼插物地中為剚，側吏切。爾雅曰：丁，當也。〉親所睼而弗識兮，矧幽冥之可信？〈睼，視也。矧，況也。〉毋綿攣以倖己兮，思百憂以自疹。〈毋，勿也。綿攣，係貌。倖，引也。疹，疾也。善曰：毛詩曰：我生之後，逢此百憂。倖，胡冷切。〉

　　彼天監之孔明兮，用棐忱而祐仁。〈監，視也。孔，甚也。棐，輔也。忱，誠也。祐，助也。善曰：尚書曰：天監厥德。又曰：周公若天威棐忱。〉湯蠲體以禱祈兮，蒙厖禠以拯民。〈湯，帝乙也。蠲，絜也。拯，濟也。善曰：淮南子曰：湯時大旱七年，卜用人祀天。湯曰：我本卜祭為民，豈乎自當之。乃使人積薪，翦髮及爪，自潔，居柴上，將自焚以祭天。火將然，即降大雨。呂氏春秋曰：湯剋夏，大旱七年，乃以身禱於桑林，自以為犧牲，用祈於上帝，民乃甚悅，雨乃大至。爾雅曰：厖，大也。褫，福也。祈或為祊，非。〉景三慮以營國兮，熒惑次於他辰。〈景，謚也。慮，謀也。熒惑，火星也。次，舍也。善曰：呂氏春秋曰：宋景公有疾，司星子韋曰：熒惑守心，心，宋之分野，君當之。若祭，可移於相。公曰：相，寡人之股肱。豈可除心腹之疾，移於股肱可乎？曰：可移於民。公曰：民者國之本，國無民，何以為國？如何傷本而救吾身乎？曰：可移於歲。公曰：歲所以養民，歲不登何以蓄民？子韋曰：君善言三，熒惑必退三舍，延命二十一年。視之信。一舍七度，三七二十一，當更壽二十一年。〉魏顆亮以從治兮，鬼亢回以斃秦。〈善曰：左氏傳曰：初，魏武子有嬖妾，武子有疾，命顆曰：必嫁是妾。疾病，則曰：必以殉。及卒，顆嫁之。及輔氏之役，顆見老人結草以抗杜回，回躓而顛，故獲之。夜夢曰：余乃所嫁婦人之父也。傳，宣公十五年秋七月，秦桓公伐晉，次于輔氏，輔氏即晉地。使魏顆敗秦師于輔氏，獲杜回，秦之力人也。魏顆所以敗秦師者，專由魏犨妾之父也。他年，魏武子，武子即犨也，有嬖妾，無子，武子疾病，命顆曰：必嫁是妾。及武子疾甚困，則更命顆曰：必殺以為徇葬。及武子卒，顆嫁之，不殺徇葬，曰：疾病則心情亂，吾從其治時也。及今年有輔氏之役，顆領兵拒秦師之日，忽見一人在前結草以亢禦杜回，杜回遂躓而顛，故獲杜回，於是秦師遂敗。獲杜回之夜，夢曰：佘汝所嫁婦人之父也。爾用先人之治命，余是以報也。〉咎繇邁而種德兮，樹德懋于英六。〈邁，行也。英、六，國也。楚末乃滅。善曰：尚書，禹曰：咎繇邁種德。史記曰：帝禹封皋陶之後於英、六。〉桑末寄夫根生兮，卉既凋而已育。〈桑末，木名也。根生，寄生也。卉，草木凡名也。育，生也。凋，落也。善曰：舊注之意，以卉即桑末也。言桑末寄夫根生，桑末既凋，而寄生已茂。以喻皋繇之後，封於英、六，衆國已滅，而英、六獨存，言積德之後，必有餘慶也。〉有無言而不酬兮，又何往而不復？〈復，返也。善曰：邁德行仁，必貽後慶，如有言必酬，有往必復也。毛詩曰：無言不酬，無德不報。禮記曰：往而不來，非禮也。周易曰：無平不陂，無往不復。〉盍遠跡以飛聲兮，孰謂時之可蓄？〈善曰：言何不遠跡以飛聲，遊六合而訪道，誰謂時之可蓄，而不可行乎？言時易逝也。鄭玄論語注曰：盍，何不也。孔安國尚書傳曰：蓄，積也。〉

　　仰矯首以遙望兮，魂𢠵惘而無儔。儔，匹也。善曰：甘泉賦曰：仰矯首以高視。楚辭曰：悵𢠵惘兮永思。王逸曰：𢠵惘，惆悵失望，志錯越也。逼區中之隘陋兮，將北度而宣遊。〈賈逵曰：逼，迫也。爾雅曰：宣，遍也。善曰：司馬相如大人賦曰：悲世俗之逼隘。楚辭曰：宣遊兮列宿，順極兮彷徨。〉行積冰之磑磑兮，清泉沍而不流。〈沍，凍也。善曰：淮南子曰：八紘，北方曰積冰。高誘曰：北方寒冰所積，名積冰也。方言曰：磑磑，堅也，牛哀切。方言：磑，堅也。左氏傳曰：固陰沍寒。杜預曰：沍，閉也。〉寒風淒其永至兮，拂穹岫之騷騷。〈淒，寒貌。說文曰：拂，擊也。爾雅曰：穹，大也。毛詩傳曰：騷，動也。善曰：騷騷，風勁貌。王逸曰：騷，愁也，合韻，所流切。〉玄武縮于殼中兮，騰蛇蜿而自糾。〈龜與蛇交曰玄武。殼，甲也。春秋漢含孳曰：太一常居後玄武。蔡雍月令章句曰：北方玄武，介蟲之長。爾雅曰：騰蛇，龍類，能興雲霧而遊其中。文子曰：騰，無足而騰也。淮南子曰：奔蛇。廣雅曰：蜿，曲也。〉魚矜鱗而并凌兮，鳥登木而失條。〈凌，冰也。善曰：矜，寒貌。凌，力證切。〉坐太陰之庰室兮，慨含唏而增愁。〈善曰：楚辭曰：選見神於太陰兮。漢書曰：以陰陽言之，太陰者，北方也。說文曰：庰，蔽也。慨，太息也。屏與庰古字通。又曰：不泣曰唏。何休曰：欷，悲也，火既切。〉怨高陽之相寓兮，㑋顓頊而宅幽。高陽，帝顓頊也。相，視也。寓，居也。㑋，小貌也。善曰：家語，孔子曰：顓頊者，黃帝之孫，昌意之子，高陽配水。山海經曰：北海之內有山，名幽都之山，黑水出焉。㑋，去鳳切。庸織路於四裔兮，斯與彼其何瘳？〈瘳，愈也。南至炎火，鬱邑無聊，北至積冰，含欷增愁，此與彼何以相愈乎？庸，勞也。織曰緯。善曰：言涉路東西，有似於織也。〉望寒門之絕垠兮，縱余緤乎不周。〈善曰：楚辭曰：踔絕垠乎寒門。又曰：登閬風而緤馬。王逸曰：緤，繫也。楚辭曰：路不周以左轉。王逸曰：不周，山名也，在崑崙西北。漢書，司馬相如大人賦曰：軼先驅於寒門。注：寒門，天北門也。左氏傳曰：臣負羈緤。緤，馬絆也。大荒經：西北海之外，大荒隅有山而不合，名曰不周。淮南子曰：昔共工與顓頊爭為帝，共工怒而觸不周山，天維絕，地柱折，故令此山缺壞不周。〉迅焱潚其媵我兮，騖翩飄而不禁。〈潚，疾貌。媵，送也。翩，飄疾貌。潚，音肅。善曰：爾雅曰：風颻謂之焱。字林曰：潚，深清也。〉越谽𠽫之洞穴兮，漂通川之碄碄。經重陰乎寂漠兮，慜墳羊之深潛。谽𠽫，大貌。漂，浮也。碄碄，深貌。重陰，地下也。寂寞，靜貌。墳羊，土精怪也。善曰：上林賦曰：通川過於中庭。春秋外傳國語曰：季桓子穿井，獲如土缶，中有羊焉。使問仲尼曰：吾聞穿井得狗，何也？對曰：以丘所聞，墳羊也。丘聞木石之怪夔罔兩，水之怪龍罔象，土之怪墳羊。唐固云：墳羊，雌雄未成者也。淮南子曰：水生罔象，木生畢方，井生羵羊。廣雅曰：羊，土神。谽，火含切。𠽫，火加切。碄，音林。

　　追荒忽於地底兮，軼無形而上浮。〈善曰：荒忽，幽昧貌。甘泉賦曰：窺地底於上回。楚辭曰；覽方物之荒忽。春秋說題辭曰：元氣以為天，混沌無形。〉出石密之闇野兮，不識蹊之所由。〈蹊，路也。由，自也。善曰：山海經曰：密山是生玄玉，黃帝取密山之玉策，而投之鍾山之陰。然下既有鍾山，此石密疑是密山。〉速燭龍令執炬兮，過鍾山而中休。〈速，徵也。善曰：楚辭曰：日安不到，燭龍何照？山海經曰：鍾山之神，人面蛇身而赤身，長千里，其眠乃晦，其視乃明，不食不寢不息，風雨是謁，是燭九陰，是謂燭陰。郭璞曰：即燭龍也。〉瞰瑤谿之赤岸兮，弔祖江之見劉。瞰，瞻也。瑤谿赤岸，謂鍾山東瑤岸也。祖江，人名也。劉，殺也。善曰：山海經曰：鍾山有子曰敷，其狀人面而龍身。欽䲹殺祖江于崑崙之陽，帝乃戮之於鍾山之東，曰瑤岸，欽䲹化為大鶚。郭璞曰：䲹，音丕。鶚，音愕。聘王母於銀臺兮，羞玉芝以療飢。〈王母，西王母也。銀臺，王母所居。羞，進也。療，愈也。善曰：史記曰：三神山仙人在焉，黃金白銀為宮闕。王母，仙者，故假言之。本草經曰：白芝一名玉芝。〉戴勝憖其既歡兮，又誚余之行遲。〈戴勝，謂西王母也。憗，笑貌。誚，讓也。善曰：字林曰：憗，謹敬也。山海經曰：西海之南，流沙之濱，赤水之後，黑水之前，有大山名曰昆侖之丘，其下有弱水之淵環之。有人戴勝，虎齒豹尾，穴處，名王母，又曰：西王母，其狀如人，戴勝，是司天之屬。郭璞曰：勝，玉勝。憖，魚覲切。〉載太華之玉女兮，召洛浦之宓妃。〈浦，涯也。善曰：列仙傳曰：毛女者，字玉姜，在華陰山中，體生毛，所止巖中有鼓琴聲。楚辭曰：迎宓妃，下伊浦。〉咸姣麗以蠱媚兮，增嫮眼而蛾眉。〈說文曰：姣，好也。廣雅曰：嫮，好也。善曰楚辭曰：嫮目冥笑眉曼。〉舒訬婧之纖腰兮，揚雜錯之褂徽。訬婧，細腰貌。善曰：方言曰：褂謂之裾。劉熙釋名曰：婦人上服謂之褂，青絳為之緣。褂，古𢹂切。爾雅曰：婦人之徽謂之縭。郭璞曰：即今香纓也。訬，音眇。說文曰：婧，妍婧也，財性切，一音精。離朱脣而微笑兮，顏的礫以遺光。〈離，開也。的礫，明貌。善曰：神女賦曰：朱脣的其若丹。上林賦曰：宜笑的礫。礫，音歷。〉獻環琨與琛縭兮，申厥好以玄黃。〈環，珠也。琨，璧也。琛，寶也。縭，今之香纓。玄黃，玉石之色。善曰：白虎通曰：所以必有珮者，表惪見所能也。故循道無窮則佩環，能本道德則佩琨。薛君韓詩章句曰：縭，帶也。尚書曰：厥篚玄黃。琨，音昆。縭，音離。〉雖色豔而賂美兮，志皓蕩而不嘉。〈豔，美色也。善曰：賂美，謂環琨玄黃也。楚辭曰：怨靈脩之皓蕩。〉雙材悲於不納兮，並詠詩而清歌。〈善曰：雙材，謂玉女、宓妃也。劉歆列女傳頌曰：材女脩身，廣觀善惡。〉歌曰：天地煙熅，百芔含葩。〈煙熅，和貌。葩，華也。善曰：周易曰：天地煙熅，萬物化醇。廣雅曰：絪縕，元氣也。毛萇詩傳曰：芔，草也。郭璞曰：草，物名也。說文曰：蘤，古花字。本誤作蘤，音為詭切，非此之用也。〉鳴鶴交頸，雎鳩相和。〈善曰：周易曰：鳴鶴在陰。詩曰：關關雎鳩。〉處子懷春，精魂回移。〈善曰：莊子曰：藐姑射之山，有神人居焉，婥約若處子。毛詩曰：有女懷春。〉如何淑明，忘我實多。〈淑，善也。淑明，謂衡也。玉女、宓妃言忘棄我實多。善曰：論語摛輔像曰：仲弓淑明清理，可以為卿。毛詩曰：如何如何，忘我實多。〉

　　將答賦而不暇兮，爰整駕而亟行。〈爰，於是也。亟，疾也。善曰：毛詩曰：爾之亟行，皇脂爾車。〉瞻崑崙之巍巍兮，臨縈河之洋洋。〈巍巍，高貌。縈，紆也。言河之曲也。善曰：史記，太史公曰：禹本紀言河出崑崙。毛詩曰：河水洋洋。毛萇曰：洋洋，盛大也。〉伏靈龜以負坻兮，亙螭龍之飛梁。〈坻，所以止船也。善曰：楚辭曰：麾蛟龍以梁津兮，詔西皇使涉予。〉登閬風之層城兮，搆不死而為床。〈閬風，崑崙山名也。善曰：淮南子曰：崑崙虛有三山：閬風、桐版、玄圃，層城九重。禹云：崑崙有此城，高一萬一千里。十洲記曰：崑崙北角曰閬風之顛。山海經曰：崑崙開明北有不死樹，食之長壽。郭璞曰：言常生也。古今通論曰：不死樹在層城西。〉屑瑤橤以為糇兮，𣂏白水以為漿。屑，碎也。糇，糒也。𣂏，酌也。善曰：瑤橤也。說文曰：糇，乾食糧也。楚辭曰：精瓊劘以為粻。王逸曰：劘，屑也。毛萇詩傳曰：糇，食也。又曰：𣂏，挹也。爾雅曰：𣂏，酌也。楚辭曰：朝吾將濟於白水兮。王逸曰：淮南言白水在崑崙之源也。橤，而髓切。𣂏，居于切。抨巫咸作占夢兮，乃貞吉之元符。〈抨，使也。善曰：言我昔夢木禾，今令巫咸占之。楚辭曰：巫咸將夕降兮，懷椒糈而要之。王逸曰：巫咸，古神巫也，當殷中宗之時也。抨，甫耕切。〉滋令德於正中兮，含嘉秀以為敷。〈滋，繁也。不華而實謂之秀。善曰：言己有令德，類禾之有嘉秀也。尚書曰：惟爾令德孝恭。〉既垂穎而顧本兮，亦要思乎故居。〈穎，穗也。善曰：言禾垂穎以顧本，猶人之思故居也。淮南子曰：孔子見禾三變，始於粟，生於苗，成於穗，乃歎曰：我其首禾乎？高誘曰：禾穗向根，故君子不忘本也。〉安和靜而隨時兮，姑純懿之所廬。〈懿，美也。廬，居也。善曰：韓詩曰：靜，貞也。周易曰：隨時之義大矣哉。杜預曰：姑，且也。〉

　　戒庶僚以夙會兮，僉供職而並訝。〈庶僚即下豐隆、列缺等也。訝，迎也。言戒誓令夙早而會，皆供職而來迎我也。善曰：孔安國尚書傳曰：僉，皆也。〉豐隆軯其震霆兮，列缺曄其照夜。〈豐隆，雷公也。軯，聲貌。震霆，霹靂也。列缺，電也。曄，光貌。善曰：楚辭曰：吾令豐隆乘霆兮。羽獵賦曰：霹靂列缺，吐火施鞭。軯，普耕切。〉雲師𩅾以交集兮，涷雨沛其灑塗。雲師，雨師也。𩅾，陰貌。涷雨，暴雨也，巴郡謂暴雨為涷雨。沛，雨貌。塗，路也。善曰：諸家之說，豐隆皆曰雲師，此賦別言雲師，明豐隆為雷也，故留舊說以廣異聞。爾雅曰：暴雨謂之涷。注曰：今江東人呼夏月大暴雨為涷雨。楚辭曰：使涷雨兮灑塵。𩅾，徒感切。轙琱輿而樹葩兮，擾應龍以服路。〈善曰：爾雅曰：載轡謂之轙。郭璞曰：轙，車軛上環，轡所貫也。琱輿，琱玉之輿。爾雅曰：玉謂之琱。葩，蓋之金華也。獨斷曰：乘輿車皆羽蓋金華爪。擾，馴也。廣雅曰：有翼曰應龍。路，車也。〉百神森其備從兮，屯騎羅而星布。〈森，聚貌。屯，聚也。善曰：楚辭曰：百神翳其備降。〉

　　振余袂而就車兮，脩劍揭以低昂。〈揭，卬貌。〉冠喦喦其映蓋兮，珮綝纚以煇煌。〈綝纚，盛貌。喦喦，冠貌。煇煌，珮光貌。善曰：喦，五咸切。綝，音林。纚，音離。〉僕夫儼其正策兮，八乘騰而超驤。〈僕夫，謂御車人也。儼，敬也。八乘，公上得從車八乘。善曰：楚辭曰：僕夫懷余心悲。又曰：撰余轡而正策。又曰：駕八龍之蜿蜿。又曰：超驤。〉氛旄溶以天旋兮，蜺旌飄以飛颺。〈旌，羽旒也。善曰：氛旄，氛氣為旄也。楚辭曰：連五宿兮建旄，揚氛氳以為旌。字林曰：溶，水盛貌，今取盛意。宋玉笛賦曰：天旋少陰，白日西靡。高唐賦曰：蜺為旌。溶，音勇。〉撫軨軹而還睨兮，心勺𤄶其若湯。勺𤄶，熱貌。善曰：說文曰：無輻曰軨。軹，車輪小穿也。又曰：睨，邪視也。楚辭曰：忽臨睨夫舊鄉。又曰：心涫沸其若湯。軨，音零。軹，之氏切。勺，市灼切。涫，音換。羨上都之赫戲兮，何迷故而不忘？〈羨，欲也。赫戲，盛貌。迷，惑也。何惑舊故而不忘新，愚以為當去己之迷故之心也。善曰：言己願上都之赫戲，是何迷己之故而不能忘。謂不忘上都也。楚辭曰：陟登皇之赫戲兮。〉左青琱之揵芝兮，右素威以司鉦。〈青琱，青文龍也。素威，白虎威也。善曰：芝，小蓋也。禮記曰：君行左青龍而右白虎也。說文曰：揵，豎也。鉦，鐃也。揵，巨偃切。〉前長離使拂羽兮，後委衡乎玄冥。〈長離，朱鳥也。委，屬也。水衡，官名也。善曰：司馬相如大人賦曰：前長離，後矞皇。如淳曰：長離，朱鳥也。禮記曰：前行朱鳥，而後玄武。又曰：鳴鳩拂其羽。家語，季康子曰：吾聞玄冥為水正，此即五行之主也。司馬相如大人賦曰：左玄冥而右黔雷。〉屬箕伯以函風兮，懲淟涊而為清。〈函，含也。懲，騰也。清，靜也，善曰：風俗通曰：風師者，箕星也，主簸物，能致風氣也。易曰：巽為長女，長者伯之，故曰風伯也。楚辭曰：切淟涊之流俗兮。王逸曰：淟涊，垢濁也。〉拽雲旗之離離兮，鳴玉鸞之譻譻。〈鸞，鸞鑣也。譻譻，聲也。善曰：楚辭曰；載雲旗之委蛇。又曰：鳴玉鸞之啾啾。譻，古嚶字。〉涉清霄而升遐兮，浮蠛蠓而上征。〈霄，微雲也。善曰：楚辭曰：涉青雲而氾濫兮。甘泉賦曰：騰清霄而軼浮景。又曰：浮蠛蠓而撇天。淮南子曰：蠛蠓磑而雨，春而風。言群而上下至疾。曰：溢埃風而上征。〉紛翼翼以徐戾兮，焱回回其揚靈。〈戾，至也。回回，光明貌。善曰：說文曰：焱，火華也。言光之盛如火之華。楚辭曰：皇剡剡其揚靈。王逸曰：揚其光靈也。〉叫帝閽使闢扉兮，覿天皇于瓊宮。〈叫，呼也。閽，主門也。闢，開也。扉，宮門闔也。覿，見也。天皇，天帝也。善曰：楚辭曰：吾令帝閽開關兮。楊雄甘泉賦曰：選巫咸兮叫帝閽。〉聆廣樂之九奏兮，展洩洩以肜肜；〈聆，聽也。廣樂，樂名也。展，信也。洩洩、肜肜，皆樂貌。善曰：史記曰：趙簡子病，二日而寤，曰：我之帝所甚樂，與百神遊于鈞天，廣樂九奏萬舞。左氏傳曰：鄭莊公入而賦：大隧之中，其樂也肜肜。姜出而賦：大隧之外，其樂也洩洩。杜預云：融融，和也。洩洩，舒散也。融與肜古字通。〉考治亂於律均兮，意建始而思終。〈律，十二律。均，所均聲也。建，立也。善曰：琴道曰：琴七絲，足以通萬物而考治亂也。樂汁圖徵曰：聖人往承天助以立五均。均者，夾律調五聲之均也。宋均曰：均長八尺，施絃以調六律五聲。〉惟般逸之無斁兮，懼樂往而哀來。〈孔安國尚書傳注曰：斁，猒也。善曰：莊子曰：樂未畢也，哀又繼之。〉素女撫絃而餘音兮，太容吟曰念哉。〈建始念終也。素，素女也。太容，黃帝樂師也。高誘淮南子注曰：素女，黃帝時方術之女也。善曰：史記曰：泰帝使素女鼓五十絃瑟。舊注本素下無女字，今本有之。尚書曰：帝念哉。〉既防溢而靖志兮，迨我暇以翱翔。〈靖，靜也。迨，及也。廣雅曰：翱翔，浮游也。善曰：字林曰：靖，立也。毛詩曰：迨我暇矣。又曰：將翱將翔。〉

　　出紫宮之肅肅兮，集太微之閬閬。〈天文志曰：中宮太極星，其一明者，泰一常居也，旁三星三公，後句曲四星，一星正妃，餘三星後宮之屬也。環衛十二星，藩臣。皆曰紫宮。善曰：紫宮、太微，二星名也。春秋合誠圖曰：紫宮，帝太宮也。又曰：太微，其星十二。字林曰：閬，高貌。甘泉賦曰：閬閬其寥廓。閬，音郎。〉命王良掌策駟兮，踰高閣之將將。〈善曰：春秋元命苞曰：漢中四星，天騎，一曰天駟，旁一星王良，主天馬也。漢書天文志曰：王良，車騎，古善馭者。漢書曰：營室為清廟。又曰：離宮、閣道。〉建罔車之幕幕兮，獵青林之芒芒。〈善曰：罔車，畢星也。青林，天苑也。河圖曰：桐柏山上為掩畢，三危山上為天苑。〉彎威弧之拔剌兮，射嶓冢之封狼。彎，引也。威弧，星名也。拔剌，彎弓貌。善曰：楊雄河東賦曰：玃天狼之威弧。漢書曰：狼下有四星曰弧。淮南子曰：琴戒撥剌。高誘曰：撥剌，不正也。河圖曰：嶓𡻑，山名。此山之精，上為星，名封狼。拔，方割切。剌，力達切。觀壁壘於北落兮，伐河鼓之磅硠。〈壁，營壁也。壘，中壘也。北落，星名也。伐，擊也。河鼓，星名也。磅硠，聲也。善曰：漢書曰：羽林天軍西為壘，或曰鉞。傍一大星曰北落。爾雅曰：河鼓謂之牽牛。今荊人呼牽牛星為檐鼓。檐者，荷也。〉乘天潢之汎汎兮，浮雲漢之湯湯。〈天潢，天津也。汎汎，流貌也。雲漢，天河也。湯湯，水流也。善曰：樂緯曰：商為五潢。宋均曰：五潢，天津之別名也。毛詩曰：倬彼雲漢。〉倚招搖攝提以低佪剹流兮，察二紀五緯之綢繆遹皇。〈二紀，日月也。五緯，五星也。攝提，星名，形似車。禮記曰：以日星為紀。善曰：漢書，杓端有兩星，一內為矛，為招搖。孟康曰：近北斗者招搖。剹流，繚繞也。漢書曰：攝提直斗柄所指，以建時節，故曰攝提。越絕書，范蠡曰：天貴持盈，不失日月星辰紀綱。易乾鑿度曰：五緯順軌，四時和栗。宋均曰：和栗，氣和而嚴正。綢繆，連綿也。遹皇，往來貌也。〉偃蹇夭矯娩以連卷兮，〈說文曰：生子二人俱出為娩。纂要曰：齊人謂生子曰娩。善曰：偃蹇，驕傲之貌也。夭矯，自縱恣貌也。娩，跳也。連卷，長曲貌。娩，匹萬切。〉雜沓叢顇颯以方驤。〈善曰：衆多之貌。顇，音悴。〉戫汨飂淚沛以罔象兮，〈善曰：皆疾貌。罔象，即仿像也。楚辭曰：沛罔象而自浮。戫，一六切。飂，力凋切。淚，音戾〉爛漫麗靡藐以迭逿。〈分布遠馳之貌。善曰：爛漫，分散貌。藐，遠貌。迭，過也。逿，突也。逿，音唐。〉凌驚雷之砊磕兮，弄狂電之淫裔。〈凌，乘也。淫裔，電貌。善曰：楚辭曰：凌驚雷軼駭電兮。砊磕，雷聲也。上林賦曰：淫淫裔裔。砊，音苦郎切。〉踰痝鴻於宕冥兮，貫倒景而高厲。〈痝鴻宕冥，皆天之高氣也。善曰：孝經援神契曰：天度痝鴻孳萌。宋均曰：痝鴻，未分之象也。楚辭曰：貫蒙鴻以東朅兮。說文曰：宕，過也。冥，窈也。凌陽明經曰：倒景氣，去地四千里，其景皆倒在下。楚辭曰：颯弭節而高厲。痝，莫孔切。鴻，胡孔切。宕，徒浪切。〉廓盪盪其無涯兮，乃今窺乎天外。〈宋玉大言賦曰：長劍耿耿倚天外。〉

　　據開陽而頫視兮，臨舊鄉之暗藹。〈善曰：春秋運斗樞曰：北斗七星，第六開陽也。楚辭曰：忽臨睨夫舊鄉兮。〉悲離居之勞心兮，情悁悁而思歸。〈楚辭曰：將以遺夫離居。字林曰：悁，忿恨也。善曰：毛詩曰：勞心悁悁。烏玄切。〉魂眷眷而屢顧兮，馬倚輈而徘徊。〈輈，車轅也。善曰：韓詩曰：眷眷懷顧。毛詩曰：屢顧爾樸。〉雖遊娛以媮樂兮，豈愁慕之可懷。〈善曰：楚辭曰：聊假日而媮樂兮。〉出閶闔兮降天途，乘焱忽兮馳虛無。〈閶闔，天門也。降，下也。善曰：楚辭曰：倚閶闔而望兮。又曰：乘迴風而遠遊。服虔甘泉賦注曰：焱，風也。上林賦曰：凌驚風，歷駭焱，乘虛無，與神俱。焱，必遙切。〉雲菲菲兮繞余輪，風眇眇兮震余旟。〈楚辭曰：雲菲菲而承宇。眇眇，遠貌。周禮曰：鳥隼為旟。爾雅曰：錯鳥隼為旟。此謂合剝鳥皮毛置之竿頭，即禮記所謂載鴻及鳴鳶也。〉繽連翩兮紛暗曖，儵眩眃兮反常閭。〈蒼頡篇曰：眩眃，目視不明貌。善曰：眩，音懸。眃，音云。〉

　　收疇昔之逸豫兮，卷淫放之遐心。〈善曰：左氏傳，羊斟曰：疇昔之羊，子為政。毛詩曰：逸豫無期。楚辭曰：神要眇以淫放。毛詩曰：無金玉爾音而有遐心。〉修初服之娑娑兮，長余佩之參參。〈善曰：楚辭曰：退將復修吾初服。又曰：長余佩之陸離。〉文章奐以粲爛兮，美紛紜以從風。御六藝之珍駕兮，遊道德之平林。〈周禮曰：六藝，禮、樂、射、御、書、數。毛詩曰：依彼平林。〉結典籍而為罟兮，敺儒墨以為禽。〈儒家者，述聖道之書也，以仁義為本，以禮樂為用。墨家者，強本節用之書也，以貴儉尚賢為用。善曰：敺，音驅。墨，墨家流也。〉玩陰陽之變化兮，詠雅頌之徽音。〈善曰：孫卿子曰：四時代御，陰陽交化。周易曰：四時變化。毛詩曰：大姒嗣徽音。〉嘉曾氏之歸耕兮，慕歷阪之嶔崟。〈善曰：琴操曰：歸耕者，曾子之所作也。曾子事孔子十有餘年，晨覺，眷然念二親年衰，養之不備，於是援琴鼓之曰：歔欷歸耕來兮！安所耕歷山盤兮！〉恭夙夜而不貳兮，固終始之所服。〈不貳，不差貳也。服，所服事也。善曰：毛詩曰：夙夜在公。楚辭曰：事君而無貳。〉夕惕若厲以省�兮，懼余身之未敕。〈敕，整也。善曰：周易曰：君子夕惕若厲，無咎。〉苟中情之端直兮，莫吾知而不恧。〈善曰：楚辭曰：苟余情之端直。又曰：國無人兮莫我知。小雅曰：小愧為恧，女六切。〉默無為以凝志兮，與仁義乎逍遙。〈善曰：老子曰：上德無為。楚辭曰：超無為以志清。上林賦曰：馳騖乎仁義之塗。〉不出戶而知天下兮，何必歷遠以劬勞？〈善曰：老子曰：不出戶而知天下，不窺牖而見天道。河上公曰：聖人以己身知人身，以己家知人家，所以見天下矣。毛詩曰：之子于征，劬勞于野。〉

　　系曰：〈系，繫也。言繫一賦之前意也。〉天長地久歲不留，〈善曰：老子曰：天長地久。天地所以長且久者，以其不自生，故能長生。〉俟河之清秪懷憂。〈秪，適也。善曰：左氏傳，子駟曰：周諺有之，曰：俟河之清，人壽幾何。杜預曰：逸詩也，言人壽促而河清遲也。京房易傳曰：河千年一清。〉願得遠渡以自娛，上下無常窮六區。〈善曰：楚辭曰：遠度世以忘歸。六區，上下四方也。周易曰：上下無常，非為邪也。〉超踰騰躍絕世俗，飄遙神舉逞所欲。〈說文曰：逞，極也。〉天不可階仙夫稀，〈善曰：周髀曰：天不可階而升。〉柏舟悄悄吝不飛。〈柏舟，詩篇名也。注：慍，怨也。悄悄，憂貌。群小，衆小人在君側也。吝，恨也。其詩曰：憂心悄悄，慍于群小。又曰：靜言思之，不能奮飛。注：不如鳥奮翼而飛去。臣不遇於君，猶不忍去，厚之至也。〉松喬高跱孰能離，〈松，赤松子；喬，王喬。離，附也〉結精遠遊使心擕。〈擕，離也。善曰：楚辭曰：願輕舉而遠遊。公羊傳曰：擕其妻子。何休曰：擕，猶提將也。〉迴志朅來從玄謀，〈朅，去也。善曰：劉向七言曰：朅來歸耕永自疏。〉獲我所求夫何思！〈夫，復也。〉

文選考異

注「平子名衡」下至「系曰」：袁本、茶陵本作「玄道也德也其作此賦以脩道德志意不可遂願輕舉歷遠遊六合之外勢既不能義又不可故退而思自反其系曰」四十五字。
注「夫何思玄而已」：袁本、茶陵本重「思」字。
注「衆妙之門」：袁本、茶陵本此下有「平子時為侍中諸常侍惡直醜正危衡故作思玄非時俗」二十二字。案：此節注脩改，蓋初與二本同也。未詳尤所據。凡本卷以下增多。皆倣此。
舊注：袁本、茶陵本「舊」上有「張平子」三字。案：有者是也。此每篇下所標作人姓名。
注「結深蘭之亭」：袁本、茶陵本重「亭」字，是也。
注「尚書帝曰」：袁本、茶陵本無「帝」字，是也。
注「隤愷」：袁本、茶陵本「愷」作「敳」，是也。
注「毛萇傳曰」下至「此言無遣為法也」：袁本、茶陵本無此二十一字。
注「而吾曰遇之」：袁本「曰」作「日」，是也。茶陵本亦誤「曰」。
注「漢書曰賈誼曰」下至「曰阽」：袁本、茶陵本無此二十六字。
惡既死而後已：何校「惡」改「要」。陳云范書作「要」。袁本、茶陵本作「要」，云善作「惡」。案：各本所見，傳寫誤也。
注「禮記曰簞笥」下至「蓋珤字相似誤耳」：袁本、茶陵本作「員曰簞方曰笥並盛食器也」，無上八字、下十七字。
注「馽中立切今賦作縶字」：袁本、茶陵本無此九字。
注「蕭該音本作陂」下至「陂邪也」：袁本、茶陵本無此三十五字。
注「善曰賈逵曰」：袁本、茶陵本無「賈逵曰」三字
注「說文曰辮」下至「鞶帶也」：袁本、茶陵本無此二十九字。
注「說文曰珩」下至「所以節行」：袁本、茶陵本無此二十一字。
昭綵藻與琱琭兮：陳云「琱琭」，范書作「雕琢」。袁本云善作「琱琭」。茶陵本云五臣作「雕琢」。案：「琱」即「雕」字，善不注「琭」，恐傳寫誤。
注「夏末乃止」：袁本、茶陵本無此四字。
注「順陰陽氣而生」：案：「陽」字不當有。各本皆衍。
注「賊害之鳥也」下至「繆也」：袁本、茶陵本無此十三字。
注「爾雅曰苬芝」下至「瑞草」：袁本、茶陵本無此十五字。
咨姤嫮之難竝兮：何校「姤」改「妒」。陳云范書作「妒」。袁本云善作「姤」。茶陵本云五臣作「妒」。案：各本所見，皆傳寫誤。善注云「妒，惡也。」章懷注後漢書曰：「言嫉妒者，憎惡美人，故難與並也。」善意正如此，作「妒」無疑，若作「姤」，與「惡也」之訓不復可通。各本并注中亦誤作「姤」字，遂以為與五臣有異，其實非也。作「妒」字誤而為「姤」，已見顏氏家訓，是此二字多混。
注「羨韓衆之流得一」：案：「流」字不當有。各本皆衍。皆引遠游文。
即岐阯而𦢛情：袁本、茶陵本「𦢛」作「臚」，注同，是也。何、陳皆云後漢書作「攄」，詳舊注云「陳也，善云「力於切」，選文不作「攄」，與范書異也。
注「上九爻辭云肥遁」：案：「肥」當作「飛」，下「故名肥遁」同。各本皆誤。正文作「飛」，何云後漢書作「飛」。陳云七啟有「飛遁離俗」語，上注亦作「飛」，此不知者改之耳。
注「又曰聊浮遊於山陿」：袁本、茶陵本無此八字。
注「遁下體是艮」下至「故曰揚聲」：袁本、茶陵本無此二十六字。
注「遁上九變為兌」下至「故曰不營」：袁本、茶陵本無此六十四字。
注「天為澤」：袁本、茶陵本「天」上有「故曰」二字。
注「雖復險戲世路可知」：袁本、茶陵本無此八字。
注「玉階天子階也」下至「言尚欲進忠賢」：袁本、茶陵本無此二十四字。
注「東龜長又曰東曰龜甲屬」：袁本、茶陵本無「長又曰東曰龜」六字。案：「甲」當作「果」，各本皆偽。
注「爾雅曰龜」下至「以甲卜審」：袁本、茶陵本無此二十七字。
注「字林曰逞盡也」：袁本、茶陵本無此六字。
注「說文曰遠也」：袁本、茶陵本無此五字。
注「古文周書曰」下至「及王子於治」：袁本、茶陵本無此一百七十六字。案：二本最是也。善注自上文「母氏喻道也」，其下云「唯歸於道」，其下引「老子至母者道也」，一意承接，中間不得有此段，與上下異解，必或記於旁，尤延之誤取以增多無疑。餘條亦往往類此。
注「從水欶聲」下至「液汁也」：袁本、茶陵本無此十三字。
去穢累而飄輕：袁本、茶陵本「飄」作「彯」。案：後漢書作「票」。善不注，未審果何作。
注「海中山也」：袁本、茶陵本「山」上有「神」字。
注「玄中記曰」下至「沉於大海」：袁本、茶陵本無此一百二十六字。
注「飲沆瀣」：袁本、茶陵本此下有「以長生」三字。
注「日出暘谷」：案：「暘」當作「湯」。各本皆誤。
注「海外東經曰」下至「有扶桑」：袁本、茶陵本無此十五字。
注「又如椹樹長丈」：袁本、茶陵本無「又如椹樹」四字，「長」下有「數千」二字。
注「楊雄太玄經曰」：案：「經」當作「賦」。各本皆誤。此賦古文苑載之。
注「昔禹致群臣於會稽之山」：陳云「臣」當作「神」，是也。各本皆誤。
翩繽處彼湘濱：案：「繽」後漢書作「儐」。章懷注「翩，連翩也；儐，弁也」。善不注，未審果何作。其五臣翰注云「翩繽，美貌」，恐非善意。其字固不必作「繽」也，蓋涉下文「繽連翩兮紛暗曖」而誤，五臣因輒以「美貌」解之耳。
注「山海經曰洞庭之山」下至「遂號為湘夫人也」：袁本、茶陵本無此一百八十三字。
注「左氏傳」下至「為祝融」：袁本、茶陵本無此十七字。
注「善曰爾雅曰沄沉也」：袁本、茶陵本無此八字。
注「自北戶之外」：袁本、茶陵本「戶」下有「孫」字。
注「北戶孤竹」：袁本、茶陵本「孤竹」作「孫」。
注「方言曰」下至「躔行也」：袁本、茶陵本無此十字。
注「廣雅曰躊躇猶豫也」：袁本、茶陵本無此八字。
注「不壽者八百歲」：何校「不」改「下」，陳云「不」當依范書注作「下」，是也。各本皆偽。
注「字林曰潺湲流貌」：袁本、茶陵本無此七字。
注「太公金匱曰」下至「謂為馮夷」：袁本、茶陵本無此十九字。
注「注曰馮夷」下至「而水仙」：袁本、茶陵本無此二十字。
注「淮南子曰天子」：袁本、茶陵本此六字，作「又曰」二字。
注「予合韻音夷渚切」：袁本、茶陵本無此七字。
注「穆叔孫穆子」下至「走向齊」：袁本、茶陵本此十五字作「初穆子去叔孫氏」七字。
注「通之有子在齊」：袁本、茶陵本無「通之有子」四字。「在」作「適」。
注「旦而瞻其徒」下至「而從我矣」：袁本、茶陵本此三十八字作「魯人召之所宿庚宗之婦人獻以雉曰余子長」十八字。
注「詐謂外人」：袁本、茶陵本無此四字。
注「覆器」下至「而死」：袁本、茶陵本此十六字作「不食而卒」四字。
注「蒼頡篇讖書」下至「葬始皇酈山」：袁本、茶陵本無此三百三十七字。案：此亦非舊注也。若有之，善不煩於下更注矣。凡增多未是者，以此推之。
注「家甚貧」：袁本、茶陵本無「甚」字。
注「致貲巨萬及期忌司命之言」：袁本、茶陵本此十一字作「利及期」三字。
注「與行旅者同宿」：袁本、茶陵本此六字作「同宿路」三字。
注「遂便貧困」：袁本、茶陵本無「便」字。
注「鄭玄曰孕任子也」：袁本、茶陵本無此七字。
注「慎者」下至「裨灶」：袁本、茶陵本無此十四字。
注「叔孫昭子曰」：袁本、茶陵本無「叔孫」二字。
注「叔孫之言」下至「不驗」：袁本、茶陵本無此十三字。
注「裨灶言于子產曰」下至「子產不予」：袁本、茶陵本無此三十一字。
注「遂不與」：袁本、茶陵本「遂」上有「是亦多言矣豈不或信」九字。
注「今言梓慎裨灶」下至「為言事之難知也」：袁本、茶陵本無此二十七字。
注「善效人之子姪昆弟之狀」：袁本、茶陵本「之狀」作「好扶邑丈人而道苦之」。
注「邑丈人有之市而醉歸者」：袁本、茶陵本「邑」作「黎丘」，無「有」字，「而醉」作「醉而」。
注「曰吾為汝父也」下至「何故」：袁本、茶陵本無此十九字。
注「孽矣無此事也」：袁本、茶陵本無「矣」字，「此事」作「若」。
注「昔也」下至「可問也」：袁本、茶陵本無此十一字。
注「是必奇鬼固嘗聞之矣」：袁本、茶陵本「必」下有「夫」字，「鬼」下有「也我」二字，無「嘗」字。「矣」字。
注「復於市欲遇而刺殺之」：袁本、茶陵本「復」下有「飲」字，無「殺」字。
注「明旦之市」：袁本、茶陵本無「之市」二字。
注「遂往迎之」：袁本、茶陵本無「往」字。
注「丈人望見之」：袁本、茶陵本「見之」二字作「其真子」三字。
注「爾雅曰丁當也」：袁本、茶陵本無此六字。
毋綿孿以倖己兮：何校「倖」改「涬」，注同。茶陵本有校語云善作「倖」，袁本無。案：後漢書作「涬」。章懷引衡集注云「涬，引也」，與此舊注正合，恐善亦作「涬」，茶陵及尤所見「倖」字，傳寫誤也。
注「又曰周公若」：袁本、茶陵本無「周公若」三字。
注「淮南子曰湯時」下至「即降大雨」：袁本、茶陵本無此五十五字。
注「自以為犧牲」：袁本、茶陵本無「牲」字。
注「豈可除心腹之疾」：袁本、茶陵本無「豈可」二字。
注「民者國之本國無民」：袁本、茶陵本「者國之本」四字作「所以為」三字。
注「如何傷本而救吾身乎」：袁本、茶陵本無此九字。
注「傳宣公十五年秋七月」下至「余汝所嫁婦人之父也」：袁本、茶陵本無此一百八十四字。何校乙去，云複雜不成文理。陳云別本無，當從之，削去為是。案：所校是也。此等皆尤延之增多而誤者。
注「王逸曰」下至「志錯越也」：袁本、茶陵本無此十三字。
注「賈逵曰逼迫也爾雅曰」：袁本、茶陵本無「賈逵曰爾雅曰」六字。
注「方言曰磑磑堅也」：袁本、茶陵本無「方言曰」三字。「堅也」作「高貌」。
注「說文曰拂」下至「騷動也」：袁本、茶陵本無此十九字。
注「王逸曰騷愁也合韻所流切」：袁本、茶陵本無此十一字，有「音脩」二字。
注「爾雅曰」下至「而遊其中」：袁本、茶陵本無此十五字。
注「文子曰騰」：袁本、茶陵本「騰」下有「蛇」字。
注「淮南子曰奔蛇廣雅曰」：袁本、茶陵本無此九字。
坐太陰之庰室兮：袁本、茶陵本「庰」作「屏」。後漢書作「屏」。案：「屏」字是也。注中引說文「庰」，袁、茶陵誤作「屏」，尤校改正之，但誤并改正文耳。
注「顓頊者黃帝之孫昌意之子」：袁本、茶陵本無此十一字。
注「字林曰潚深清也」：袁本、茶陵本無此七字。
慜墳羊之深潛：袁本云善作「深潛」。茶陵本云五臣作「潛深」，後漢書作「潛深」。陳云當作「潛深」。今案：「潛」字自協，似當仍其舊。
注「𢉩古陰字」：茶陵本此四字在注末。案：蓋善語也。尤移入舊注。袁本刪之，皆非。又案：考舊注，凡引魏、晉以來書者，恐皆善注，舛誤各本所同，無以訂正，附著以俟更詳。
注「春秋外傳」：袁本、茶陵本無此四字。
注「淮南子曰」下至「土神」：袁本、茶陵本無此二十二字。
注「人面蛇身」下至「是燭九陰」：袁本、茶陵本無此三十二字。
注「是謂燭陰」：袁本、茶陵本「是謂」二字作「曰」。
注「鍾山有子」下至「而龍身」：袁本、茶陵本無此十三字。
注「字林曰憗謹敬也」：袁本、茶陵本無此七字。
注「西海之南」下至「又曰」：袁本、茶陵本無此四十九字。
注「說文曰姣好也廣雅曰」：袁本、茶陵本無此九字。
注「嫮目冥笑眉曼」：何校「冥」改「宜」，「眉」上添「蛾」字，陳同，是也。各本皆誤。
注「方言曰褂謂之裾」：袁本無「方言曰之」四字。茶陵本無此七字。
注「環珠也」下至「玉石之色」：袁本、茶陵本無此二十字。
注「葩華也」：袁本、茶陵本無此三字。
注「廣雅曰絪縕」下至「非此之用也」：袁本、茶陵本無此四十三字。
注「玉女宓妃言忘棄我實多」：袁本、茶陵本無此十字。
注「可以為卿」：袁本、茶陵本無此四字。
注「淮南子曰崑崙虛」下至「高一萬一千里」：袁本、茶陵本無此三十三字。
注「食之長壽」：袁本、茶陵本無此四字。
注「古今通論曰不死樹在層城西」：袁本、茶陵本無此十二字。
注「瑤橤也」：案：此有誤也，各本皆同，無以正之。
注「爾雅曰𣂏酌也」：袁本、茶陵本無此六字。
注「王逸淮南言白水」：袁本、茶陵本「逸」下有「曰」字。
抨巫咸作占夢兮：袁本、茶陵本「作」作「使」，後漢書作「以」。
注「懿美也」：袁本、茶陵本「懿」上有「姑且也」三字。
注「韓詩曰靜貞也」：袁本、茶陵本無此六字。
注「杜預曰姑且也」：袁本、茶陵本無此六字。
注「言戒誓」下至「而來迎我也」：袁本、茶陵本無此十六字。
注「爾雅曰暴雨」下至「為涷雨」：袁本、茶陵本無此二十三字。
注「森聚貌」：袁本、茶陵本「聚」作「衆」，是也。
注「僕夫謂御車人也」：袁本、茶陵本無此七字。
注「八乘公上得從車八乘」：袁本、茶陵本無此九字。
注「旌羽旒也」：袁本、茶陵本無此四字。
注「字林曰溶水盛貌今取盛意」：袁本、茶陵本無「字林曰水今取盛意」八字。
後委衡乎玄冥：袁本、茶陵本「衡」上有「水」字。袁校語云善有「後」字。茶陵校語云五臣無「後」字。陳云范書無「後」字。案：後漢書有「水」字，尤誤脫去。
懲淟涊而為清：陳云「懲」范書作「澂」。袁、茶陵二本作「澄」，注同。案：蓋五臣作「澄」也。尤作「懲」，疑所見不同。舊注云「懲，騰也」，未詳其義，恐未必是。「澂」、「澄」字，今無以定之。
注「主簸物」：袁本、茶陵本「物」作「揚」，是也。
拽雲旗之離離兮：袁本、茶陵本「拽」作「曳」，是也。後漢書作「曳」。
注「淮南子曰」下至「至疾」：袁本、茶陵本無此十九字，有「楚辭」二字，屬下是也。
注「其樂也肜肜」：案：「肜肜」當作「融融」，觀下注可見。各本皆誤。
注「孔安國尚書傳注曰」：袁本、茶陵本無此八字。
注「高誘淮南子注曰」：袁本、茶陵本無「高誘注」三字。
注「字林曰靖立也」：袁本、茶陵本無此六字。
注「閬閬其寥廓」：案：「閬」上當有「閌」字。各本皆脫。
注「漢書」下至「古善馭者」：袁本、茶陵本無此十四字。
注「山名此山之精」：袁本、茶陵本無此六字。
注「上為星名封狼」：袁本、茶陵本「為」下無「星名封」三字，「狼」下有「星」字。
注「禮記曰以日星為紀」：袁本、茶陵本無此八字。
注「說文曰」下至「為娩」：袁本、茶陵本無此十一字。
注「分布遠馳之貌」：袁本、茶陵本無此六字。
注「砊音苦郎切」：袁本、茶陵本「苦郎切」三字作「康」。
乘焱忽兮馳虛無：袁本云善作「焱」。茶陵本云五臣作「猋」。案：各本所見皆非也。以善引甘泉賦服注及「上林歷駭猋」證之，不得作「焱」，正文及注皆傳寫誤。後漢書作「飆」。「猋」、「飆」同字，上文「迅猋潚其媵我兮」及注，同此。
注「倚閶闔而望兮」：案：「兮」當作「予」，各本皆誤。
注「爾雅曰錯鳥隼」下至「及鳴鳶也」：袁本、茶陵本無此三十字。
夕惕若厲以省�兮：茶陵本「�」作「諐」，後漢書作「諐」，是也。袁本亦誤「�」。長門賦同此。
何必歷遠以劬勞：袁本、茶陵本云善無「必」字。案：後漢書有「必」字，疑二本所見傳寫脫。
注「言繫一賦之前意也」：袁本無「言」字、「前」字。茶陵本「言」作「重」。
注「老子曰天長地久」：袁本「子」下有「德經」二字，「久」下有「篇」字。茶陵本無。案：「曰」似當作「有」，篇謂章也。
注「天地」下至「故能長生」：袁本、茶陵本無此十七字。
注「京房易傳曰」下至「一清」：袁本、茶陵本無此十字。
注「遠度世以忘歸」：袁本、茶陵本「度」作「渡」。案：二本正文校語云善「渡」、五臣「度」。後漢書作「度」。或「渡」字傳寫誤，未必是也。
注「說文曰逞極也」：袁本、茶陵本無此六字。
注「注慍怨也」下至「吝恨也」：袁本、茶陵本無此二十字。
注「又曰」：袁本、茶陵本無此二字。
注「注不如鳥奮翼而飛去」：袁本、茶陵本作「悄悄憂貌吝恨也言怨小人在朝恨不如鳥奮翼而去」。
注「臣不遇於君」下至「厚之至也」：袁本、茶陵本無此十三字。
注「公羊傳曰」下至「猶提將也」：袁本、茶陵本無此十六字。
迴志朅來從玄謀：何校「謀」改「諆」，云後漢書作「諆」。今案：章懷注云「諆」或作「謀」。善不注此字，未必作「諆」，且「謀」字自協，當依其舊。陳云別本作「諆」，今未見，必誤涉後漢書耳。
注「夫復也」：袁本、茶陵本無此三字。
歸田賦
主条目：歸田賦
　　張平子〈歸田賦者，張衡仕不得志，欲歸於田，因作此賦。凡在曰朝，不曰歸田。〉

　　遊都邑以永久，無明略以佐時。徒臨川以羨魚，俟河清乎未期。〈都，謂京都。永，長也。久，滯也。言久淹滯於京都，而無知略以匡佐其時君也。字林曰：羨，貪欲也。淮南子曰：臨河羨魚，不如歸家織網。高誘曰：羨，願也。易乾鑿度曰：天降嘉應，河清，清三日，變為赤，赤變三日。鄭玄曰：聖王為政治平之所致。〉感蔡子之慷慨，從唐生以決疑。史記曰：蔡澤，燕人，遊學于諸侯，不遇，從唐舉相，舉熟視而笑曰：先生偈鼻戴肩，魋頤蹙頞，䫴頤膝攣。吾聞聖人不相，殆先生乎？澤知舉戲之，乃曰：富貴吾所自取，吾不知者壽也，願聞之。舉曰：先生之壽，從今以往者四十三歲。澤笑而謝去，謂御者曰：吾持粱刺齒肥，躍疾驅，懷黃金之印，結紫綬於腰，揖讓人主之前，食肉富貴，四十一年足矣！及入秦，昭王召見與語，大說，拜為客卿，遂代范睢為秦相。說文曰：慷慨，壯士不得志於心也。諒天道之微昧，追漁父以同嬉。〈諒，信也。微昧，幽隱。司馬遷悲士不遇賦曰：天道悠昧。楚辭曰：屈原既放，漁父見而問之曰：子非三閭大夫歟？漁父悠爾而笑，鼓枻而去。王逸楚辭序曰：漁父避世隱身，釣魚江湖，欣然而樂。漁父歌曰：滄浪之水清，可以濯吾纓；滄浪之水淥，可以濯吾足。嬉，樂也。〉超埃塵以遐逝，與世事乎長辭。〈世務紛濁，以喻塵埃。莊子曰：遊乎塵埃之外。〉

　　於是仲春令月，時和氣清。〈儀禮曰：令月，吉日。鄭玄曰：令，善也。〉原隰鬱茂，百草滋榮。王雎鼓翼，鶬鶊哀鳴。雎鳩，王鳩也。郭璞曰：雕類也。爾雅曰：倉庚，黃𪁐也。𪁐，音利。交頸頡頏，關關嚶嚶。〈頡頏，上下也。毛萇詩傳曰：飛而上曰頡，飛而下曰頏。爾雅曰：關關噰噰，音聲和也。釋訓曰：丁丁嚶嚶，相切直也。注：嚶嚶，兩鳥鳴也。〉於焉逍遙，聊以娛情。〈毛詩曰：於焉逍遙。廣雅曰：逍遙，忀徉也。〉爾乃龍吟方澤，虎嘯山丘。〈言己從容吟嘯，類乎龍虎。春秋元命苞曰：杓星高則群龍吟。淮南子曰：龍吟而景雲至，虎嘯而谷風轃。〉仰飛纖繳，俯釣長流。觸矢而斃，貪餌吞鉤。〈觸矢，射也。吞鉤，釣也。楚辭曰：知貪餌而近斃。〉落雲間之逸禽，懸淵沈之魦鰡。〈列子曰：詹何以獨繭為綸，芒針為鉤，引盈車之魚於百仞之淵。楚王問其故，詹何曰：蒲且子之弋，弱弓纖繳，連雙鶬於青雲之際。臣因學釣五年，始盡其道。毛萇詩傳曰：魦，鮀也。字指曰：鰡，魦屬。〉

　　于時曜靈俄景，係以望舒。〈廣雅曰：曜靈，日也。王逸楚辭注曰：望舒，月御也。俄，斜也。〉極般遊之至樂，雖日夕而忘劬。〈尚書曰：般遊無度。〉感老氏之遺誡，將迴駕乎蓬廬。〈老子曰：馳騁田獵，令人心發狂。注曰：精神安靜，馳騁呼吸，精散氣亡，故發狂。劉向雅琴賦曰：潛坐蓬廬之中，巖石之下。〉彈五絃之妙指，詠周孔之圖書。〈五絃，琴也。禮記曰：舜作五絃之琴，以歌南風。鄭玄注曰：南風，長養之風也。毛詩曰：南風之薰兮，可以解吾民之慍兮。蔡邕琴操曰：伏羲氏作琴，絃有五者，象五行也。周，周公；孔，孔子也。〉揮翰墨以奮藻，陳三皇之軌模。〈賈逵國語注曰：軌，法也。鄭玄毛詩箋曰：模，法也，莫奴切。〉苟縱心於物外，安知榮辱之所如？〈班固漢書述賈、鄒、枚、路曰：榮如辱如，有機有樞。劉德曰：易曰：樞機之發，榮辱之主也。張晏曰：乍榮乍辱。如，辭也。〉

文選考異

注「歸田賦者」下至「不曰歸田」：袁本、茶陵本無此二十六字。
注「都謂京都」下至「羨貪欲也」：袁本、茶陵本無此三十五字。
注「易乾鑿度曰」下至「治平之所致」：袁本無此三十三字，有「河清已見上」。茶陵本所複出，與此全異，亦非。
注「䫴頤膝攣」：袁本、茶陵本無此四字。
注「謂御者曰」下至「為秦相」：袁本、茶陵本無此六十一字。
注「諒信也微昧幽隱」：袁本、茶陵本無此七字。
注「楚辭曰」下至「鼓枻而去」：袁本、茶陵本無此三十一字。
注「滄浪之水淥」：袁本、茶陵本「淥」作「濁」。案：「淥」字大誤。
鶬鶊哀鳴：袁本、茶陵本「鶬鶊」作「倉庚」。案：二本是也，注中字作「倉庚」可證。
注「頡頏上下也」：袁本、茶陵本無此五字。
注「關關噰噰」：袁本、茶陵本「噰噰」作「嚶嚶」。案：此尤校改，但疑善別據爾雅異本引之也。
注「釋訓曰」下至「兩鳥鳴也」：袁本、茶陵本無此十八字。
注「廣雅曰逍遙忀徉也」：袁本、茶陵本無此八字。
注「龍吟而景雲至」：袁本、茶陵本無此六字。
注「而谷風轃」：袁本、茶陵本「轃」作「至」。案：尤校添上句并改也。
注「觸矢射也吞鉤釣也」：袁本、茶陵本無此八字。
注「鄭玄注曰」下至「可以解吾民之慍兮」：袁本、茶陵本無此二十七字。
注「劉德曰」下至「如辭也」：袁本、茶陵本無此二十四字。


Chinese text: This work was published before January 1, 1923, and is in the
public domain worldwide because the author died at least 100 years ago.
