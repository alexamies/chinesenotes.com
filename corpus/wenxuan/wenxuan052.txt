論一
過秦論
〈漢書，應劭曰：賈誼書第一篇名也，言秦之過。〉

主条目：過秦論
　　賈誼

　　秦孝公據殽函之固，擁雍州之地，〈韋昭曰：崤謂二殽。函，函谷關也。史記，張良曰：關中左殽、函，右隴、蜀。〉君臣固守，以窺周室，有席卷天下，包舉宇內，〈春秋握誠圖曰：諸侯冰散席卷，各爭恣妄。〉囊括四海之意，并吞八荒之心。〈張晏曰：括，結囊也，言能苞含天下也。周易曰：括囊無咎無譽。〉當是時也，商君佐之，內立法度，務耕織，修守戰之具，外連衡而鬥諸侯。〈戰國策，蘇秦說秦王曰：始將連橫。高誘曰：合關東從通之於秦，故曰連橫。文穎曰：關西為橫。衡音橫。〉於是秦人拱手而取西河之外。〈李斯上書曰：孝公用商鞅之法，獲楚、魏之師，舉地千里。〉孝公既沒，惠文武昭，〈史記曰：孝公卒，子惠文王立，卒，子武王立，卒，立異母弟，是曰昭襄王也。〉蒙故業，因遺策，南取漢中，西舉巴蜀，東割膏腴之地，收要害之郡。〈李斯上書曰：惠王用張儀之計，西并巴蜀，南取漢中，東據成皋之險，割膏腴之壤。〉諸候恐懼，會盟而謀弱秦，不愛珍器重寶肥饒之地，以致天下之士，合從締交，相與為一。〈文穎曰：關東為從。張晏曰：締，連結也，徒帝切。〉當此之時，齊有孟嘗，趙有平原，楚有春申，魏有信陵，〈史記曰：平原君趙勝者，趙之諸公子也。又曰：孟嘗君者，名文，姓田氏。又曰：春申君者，楚人也，名歇，姓黃氏。又曰：魏公子無忌者，魏安釐王弟也，為信陵君。〉此四君者，皆明智而忠信，寬厚而愛人，尊賢而重士，約從離橫，〈言諸侯結約為從，欲以分離秦橫也。〉兼韓魏燕趙宋衛中山之衆。於是六國之士，有寗越徐尚蘇秦杜赫之屬為之謀，〈呂氏春秋曰：齊攻廩丘，趙使孔青將而救之，與齊人戰，大敗齊人，得尸三萬，以為二京。寗越謂孔青曰：惜矣！不如歸尸以內攻之。彼得尸而府庫盡於塟，此之謂內攻之。寗越，趙人也。徐尚，未詳。蘇秦，已見上文。呂氏春秋曰：杜赫以安天下說周昭文君，昭文君謂杜赫曰：願學所以安周。高誘曰：杜赫，周人也。〉齊明周最陳軫召滑樓緩翟〈亭的〉景蘇厲樂毅之徒通其意，〈戰國策，東周齊明謂東周君曰：臣恐西周之與楚、韓寶，令之為己求地於東周也。高誘曰：齊明，東周臣也。戰國策曰：齊令周最使鄭，立韓擾而廢公叔，周最患之。高誘曰：周最，周君之子也，仕於齊，故齊使之也。字林曰：最，才勾切。戰國策，秦王謂陳軫曰：吾聞子欲去秦而之楚，信乎﹖軫曰：然。高誘曰：陳軫，夏人，仕秦，亦仕楚也。韓子，于象謂楚王曰：前時王使召滑之越，五年而能成之。史記，范蠉對楚王曰：王前嘗用召滑而郡江東。召音劭。滑音依字。戰國策曰：秦王伐楚，魏王不欲。樓緩謂魏王曰：不與秦攻楚，楚且與秦攻王。王不如令秦、楚戰，王交制之。高誘曰：樓緩，魏相也。翟景，未詳。史記曰：蘇秦之弟厲，因燕子而求見齊王，齊王怨蘇秦，欲囚蘇厲，燕子為謝，遂委質為齊臣。又曰：樂毅賢而好兵，為魏昭王使於燕，燕昭王以客禮待之，樂毅遂委質為臣，燕昭王以為亞卿也。〉吳起孫臏帶佗兒良王廖田忌廉頗趙奢之倫制其兵。〈史記曰：吳起，衛人也。聞魏文侯賢，事魏文侯以為將。又曰：孫臏，生阿、甄之間，臏亦孫武之後也。田忌進孫子於齊威王。帶佗，未詳。佗，徒何切。呂氏春秋曰：王廖貴先，兒良貴後，此二人者，皆天下之豪士也。兒，五兮切。廖，力彫切。戰國策曰：韓、魏之君朝田侯，鄒忌為齊相，田忌為將。使田忌伐魏，三戰三勝。高誘曰：田侯，宣王也。史記曰：廉頗，趙之良將也。趙惠文王廉頗為趙將，伐齊，大破之。又曰：趙奢者，趙之田部吏也。秦伐韓，趙王令趙奢將而救之。〉嘗以十倍之地，百萬之衆，叩關而攻秦。〈孔安國論語注曰：叩，擊也。叩或為仰，言秦地高，故曰仰攻之。〉秦人開關而延敵，九國之師遁逃而不敢進。〈九國，謂齊、楚、韓、魏、燕、趙、宋、衛、中山也。史記曰：逡巡，遁逃。〉秦無亡矢遺鏃之費，而天下諸侯已困矣。〈李巡爾雅注曰：鏃，以金為箭鏃也。〉於是從散約解，爭割地而賂秦。秦有餘力而制其弊，追亡逐北，伏尸百萬，流血漂櫓〈音魯。韋昭曰：大楯曰櫓。左氏傳曰：狄虒彌建大車之輪以為櫓。〉因利乘便，宰割天下，分裂河山，彊國請伏，弱國入朝。施及孝文王莊襄王，享國之日淺，國家無事。〈史記曰：昭襄王卒，子孝文王立，卒，子莊襄王立。公羊傳曰：桓公之享國也長。何休曰：享，食也。〉

　　及至始皇，奮六世之餘烈，〈張晏曰：孝公、惠文王、武王、昭王、孝文王、莊襄王。〉振長策而御宇內，吞二周而亡諸候，〈以馬喻也。說文曰：振，舉也。史記曰：始皇滅二周，置三川郡。〉履至尊而制六合，執敲扑〈浦木〉以鞭笞天下，〈臣瓚以為短曰敲，長曰扑。說文曰：敲，擊也，祜交切。〉威振四海。南取百越之地，以為桂林象郡。〈漢書音義曰：百越非一種，若今言百蠻也。史記曰：始皇略取陸梁地為桂林、象郡。韋昭曰：桂林，今鬱林；象郡，今日南也。〉百越之君，俛首係〈計〉頸，委命下吏。乃使蒙恬北築長城而守蕃籬，卻匈奴七百餘里，胡人不敢南下而牧馬，士不敢彎弓而報怨。於是廢先王之道，燔百家之言，以愚黔首。〈史記，李斯曰：請廢博士官所職，天下敢有藏詩、書百家語者，詣守尉雜燒之。又曰：秦更名民曰黔首。〉隳名城，殺豪俊，〈應劭曰：壞城恐復阻以為己害。〉收天下之兵聚之咸陽，銷鋒鍉鑄以為金人十二，以弱天下之民。〈如淳曰：鍉，箭足也。鄧展曰：鍉，是扞頭鐵也。史記曰：始皇收天下兵，聚之咸陽，以銷鋒鍉為鍾鐻，金人十二，重各千石，置宮庭中。鍉音的，鍉或為提。鐻音巨。〉然後踐華為城，因河為池，〈服虔曰斷華山為城，美大之也。晉灼曰：踐，登也。〉據億丈之城，臨不測之谿以為固；良將勁弩，守要害之處，信臣精卒，陳利兵而誰何？〈誰何，問之也。漢書有誰何卒？如淳曰：何謂何官也。廣雅曰：何，問也。〉天下已定，始皇之心，自以為關中之固，金城千里，〈金城，言堅也。史記，張良曰：關中，所謂金城千里，天府之國也。〉子孫帝王，萬世之業。〈史記，秦始皇曰：朕為始皇帝，後世以計數，二世、三世，至于萬世，傳之無窮。〉

　　始皇既沒，餘威震于殊俗。然而陳涉，甕牖繩樞之子，〈陳涉，已見鄒陽上書。禮記曰：儒有蓬戶甕牖。韋昭曰：繩樞，以繩扃戶為樞也。〉甿隸之人，〈如淳曰：甿，古氓字，氓人也。〉而遷徙之徒也，材能不及中庸，〈方言曰：庸，賤稱也，言不及中等庸人也。〉非有仲尼墨翟之賢，陶朱猗頓之富，〈史記曰：范蠡之陶，為朱公，以為陶天下之中，皆諸侯四通，貨物所交易也。乃治產積十九年之間，三致千金。孔叢子曰：猗頓，魯之窮士也，耕則常飢，桑則常寒，聞朱公富，往而問術焉。公告之曰：子欲速富，當畜五牸。乃適河東，大畜牛羊于猗氏之南，其滋息不可計。以興富猗氏，故曰猗頓也。〉躡足行伍之間，俛起阡陌之中，〈如淳曰：躡音疊。音義曰：俛音免。如淳曰：時皆卑屈在阡陌之中。〉率罷散之卒，將數百之衆，轉而攻秦，斬木為兵，揭竿為旗，〈埤蒼曰：揭，高舉也，巨列切。莊子曰：揭竿求諸海也。〉天下雲集而響應，嬴糧而景從，〈莊子曰：今使民曰：某所有賢者嬴糧而趣之。方言曰：嬴，擔也，音盈。〉山東豪俊，遂並起而亡秦族矣。

　　且夫天下非小弱也，雍州之地，殽函之固自若也。陳涉之位，非尊於齊楚燕趙韓魏宋衛中山之君也；鋤耰棘矜〈巨巾，〉非銛〈息鹽〉於鉤戟長鎩〈所介〉也；〈孟康曰：耰，鋤柄也，張晏曰：矜音槿。爾雅曰：棘，戟也，言鋤柄及戟槿也。耰音憂。槿，巨巾切。如淳曰：鉤戟，似矛刃，下有鐵橫上鉤曲也。說文曰：鎩，鈹有鐔也。〉謫戍之衆，非抗於九國之師也；〈通俗文曰：罰罪曰謫，丈厄切。〉深謀遠慮，行軍用兵之道，非及曩時之士也。〈史記曰：賢人深謀於廊廟。論語曰：人無遠慮，必有近憂。〉然而成敗異變，功業相反。試使山東之國與陳涉度長絜大，比權量力，則不可同年而語矣。〈莊子曰：大樹其絜百圍。司馬彪曰：絜，帀也，丁結切。〉然秦以區區之地，致萬乘之權，招八州而朝同列，百有餘年矣。〈鄧展曰：招，猶舉也。蘇林曰：招音翹。〉然後以六合為家，殽函為宮，一夫作難而七廟隳，身死人手，為天下笑者，何也？〈春秋考異郵曰：君殺妻誅，為天下笑。〉仁義不施，而攻守之勢異也。

文選考異

注「漢書應劭曰」：袁本、茶陵本無「漢書」二字。案：二本是也。以下所引諸家皆陳涉傳注。凡如此者，例不云漢書。
注「言秦之過」：袁本「言」上有「善曰」二字。案此四字亦應注，顏師古引者可證，袁本非也。又案：以此驗之，凡各本所有「善曰」字多非其舊，的然無疑矣。
注「韋昭曰崤謂二殽」：案：「崤」、「殽」二字當互易。各本皆誤。
包舉宇內：袁本、茶陵本「包」作「苞」。案：此尤延之所改也。史記、漢書、賈子俱是「包」字。但古「包」、「苞」同用，未必善不為「苞」也。
注「寗越趙人也」：袁本、茶陵本「寗」上有「然」字。案：二本是也。「然」即今「然則」，善全書皆如此。「寗越，趙人」，非有明出，據上引決之。
注「戰國策東周」：袁本、茶陵本無「東周」二字，是也。
注「最才勾切」：陳云「勾」，「句」誤，是也。各本皆偽。案：周本紀索隱曰「最，詞喻反」，與此正同，皆讀「最」為「聚」也。
注「趙惠文王」：案：此下當依史記有「十六年」三字。各本皆脫。
注「史記曰逡巡遁逃」：袁本、茶陵本作「遁逃，史記作逡巡」。案：二本是也。「遁逃」複舉正文「史記曰逡巡」五字為一句，善所見史記作「逡巡」，而今本作「逡巡遁逃」，後人妄添二字，尤反依之改，轉誤之甚者也。賈子作「逡巡」，正與善所見史記同。又案：正文作「遁逃」，西征賦注引作「遯逃」，必善讀漢書陳涉傳如此，故載史記之異，意謂兩文俱通。考賈子下篇，亦言「百萬之徒逃北而遂壞」，然則作「遁逃」自無不可，未見潘安仁必誤如匡謬正俗所譏也。師古漢書專主「逡遁」，即其所謂「遁」者，蓋取盾之聲，以為「巡」字當音詳遵反。學者既不知「遁」為「巡」字，遂改為「遁逃」者，與善全異，不可用以校此，讀者多所不憭。又，今本漢書作「遁巡」，注同，更偽舛，非顏之舊觀。匡謬正俗所說自明，茲不訂彼。
注「以金為箭鏃也」：袁本、茶陵本「鏃」作「鏑」，是也。
國家無事：袁本云善無「家」字。茶陵本云五臣有。案：此尤校添之也。史記、漢書、賈子俱有。
俛首係頸：茶陵本「頸」作「頭」，云五臣作「頸」。袁本云善作「頭」。案：此尤校改之也。史記、漢書、賈子俱作「頸」。
銷鋒鍉鑄以為金人十二：袁本、茶陵本云「鍉鑄」善作「鑄鍉」。案：此尤校改之也。漢書作「鍉鑄」，賈子作「鏑鑄」，「鏑」即「鍉」也，「鍉」，句絕；「鑄」下屬。史記作「銷鋒鑄鐻」，似四字連文，「鐻」「鍉」亦異，未審善果何作？
注「以銷鋒鍉為鍾鐻金人十二」：案：「以銷」當作「銷以」，「鋒鍉」二字衍。各本皆誤。所引始皇紀文。
注「廣雅曰何問也」：案：「何」上當有「誰」字。各本皆脫。
注「甿古氓字氓人也」：袁本、茶陵本「氓」字作「文氓」。案：顏注引作「甿」，古文萌字。萌，民也。蓋善引無「字」字，又諱「民」作「人」。集解引作「甿古氓字。氓，民也」。尤依之校改耳。
率罷散之卒：袁本云善作「罷弊」。茶陵本云五臣作「疲散」。案：此尤校改之也。史記、漢書俱作「罷散」。善所見或為「弊」字也，賈子作「疲弊」，可證。
天下雲集而響應：袁本、茶陵本「集」作「會」。案：此尤校改之也。史記作「集」，漢書、賈子作「合」，或皆不與此同。
非尊於齊楚燕趙韓魏宋衛中山之君也：袁本、茶陵本「非」作「不」，下「非銛」之「非」亦作「不」。案：此尤校改之也。史記、賈子作「非」，漢書作「不」。

非有先生論
主条目：非有先生論
　　東方曼倩〈班固漢書，東方朔，字曼倩，平原厭次人。武帝即位，言得失。又設非有先生論。〉

　　非有先生仕於吳，進不能稱往古以廣主意，退不能揚君美以顯其功，默然無言者三年矣。吳王怪而問之，曰：「寡人獲先人之功，寄于衆賢之上，夙興夜寐，未嘗敢怠也。今先生率然高舉，遠集吳地，〈率然，輕舉之貌。〉將以輔治寡人，誠竊嘉之，體不安席，食不甘味，目不視靡曼之色，耳不聽鐘鼓之音，虛心定志，欲聞流議者三年於茲矣。〈呂氏春秋曰：越王欲致必死於吳，身不安枕席，口不甘厚味，目不視靡曼，耳不聽鐘鼓，三年苦身勞力。高誘曰：靡曼，好色也。流議，猶餘論也。〉今先生進無以輔治，退不揚主譽，竊為先生不取也。蓋懷能而不見，是不忠也，見而不行，主不明也。意者寡人殆不明乎？」非有先生伏而唯唯。吳王曰：「可以談矣，寡人將竦意而聽焉。」先生曰：「於戲！可乎哉？可乎哉？〈於戲，歎辭也。於音烏。戲音呼。可乎哉，言不可也。〉談何容易！〈言談說之道，何容輕易乎？〉夫談者有悖〈蒲忽。〉於目而佛於耳，謬於心而便於身者，〈韓子曰：聖人之救危國，以忠佛耳。字書曰：佛，違也。佛，扶勿切。〉或有說於目、順於耳、快於心而毀於行者，非有明王聖主，孰能聽之矣？」吳王曰：「何為其然也？『中人以上可以語上也』，〈論語，孔子曰：中人以上可以語上也，中人以下不可以語上也。〉先生試言，寡人將覽焉。」

　　先生對曰：「昔關龍逢深諫於桀，而王子比干直言於紂，〈尸子曰：義必利，雖桀殺關龍逢，紂殺王子比干，猶謂之必利也。〉此二臣者，皆極慮盡忠，閔主澤不下流，而萬民騷動，故直言其失，切諫其邪者，將以為君之榮，除主之禍也。今則不然，反以為誹〈方未〉謗君之行，無人臣之禮，〈如淳曰：漢書注曰：誹，非上所行也。〉果紛然傷於身，蒙不辜之名，戮及先人，為天下笑，〈鄭玄禮記注曰：戮，猶辱也。〉故曰談何容易！是以輔弼之臣瓦解，而邪諂之人並進，〈春秋考異郵曰：瓦解土崩。〉遂及飛廉、惡來革等。〈史記曰：中潏生蜚廉，蜚廉生惡來，惡來父子俱以材力事殷紂。說苑，子石曰：費仲、惡來革長鼻決目，崇侯虎順紂之心，欲以合於意，武王伐紂，四子身死牧之野。〉三人皆詐偽，巧言利口，以進其身，〈論語，子曰：巧言令色，鮮矣仁。又曰：惡利口之覆邦家。〉陰奉彫琢刻鏤之好，以納其心，務快耳目之欲，以苟容為度，遂往不戒，身沒被戮，宗廟崩弛，國家為墟，殺戮賢臣，親近讒夫。詩不云乎？『讒人罔極，交亂四國』，此之謂也。〈毛詩小雅文也。鄭玄曰：極，猶已也。〉故卑身賤體，說色微辭，愉愉〈逾〉喣喣〈況于〉終無益於主上之治，即志士仁人不忍為也。〈愉愉喣喣，和說之貌也。孝經鉤命決曰：驩忻慎懼，嘔嘔喻喻。喣與嘔同，音吁。論語，子曰：志士仁人，無求生以害仁也。〉將儼然作矜莊之色，深言直諫，上以拂人主之邪，下以損百姓之害，〈拂與弼同。〉則忤於邪主之心，歷於衰世之法。故養壽命之士莫肯進也，遂居深山之間，積土為室，編蓬為戶，彈琴其中，以詠先王之風，亦可以樂而忘死矣。〈尚書大傳曰：子夏曰：弟子所授書於夫子者，不敢忘，雖退而窮居河、濟之間，深山之中，作壤室，編蓬戶，尚彈琴瑟其中，以歌先王之風，則可以發憤矣。〉是以伯夷叔齊避周，餓于首陽之下，後世稱其仁。〈論語，子曰：伯夷、叔齊餓於首陽之下，人到于今稱之。〉如是，邪主之行固足畏也，故曰談何容易！」

　　於是吳王戄然易容，〈戄，敬貌也，居具切。〉捐薦去几，危坐而聽。〈捐薦去几，自貶損也。管子曰：少者之事先生，危坐向師，顏色無怍。〉先生曰：「接輿避世，箕子被髮佯狂，此二子者，皆避濁世以全其身者也。〈論語曰：楚狂接輿歌而過孔子。尸子曰：箕子胥餘漆體而為厲，被髮佯狂，以此免也。〉使遇明王聖主，得賜清讌之閑，寬和之色，發憤畢誠，圖畫安危，揆度得失，上以安主體，下以便萬民，則五帝三王之道可幾而見也。故伊尹蒙恥辱、負鼎俎、和五味以干湯，太公釣於渭之陽以見文王。〈魯連子曰：伊尹負鼎佩刀，以干湯，得意，故尊宰舍。六韜曰：文王卜田，史扁為卜曰：于渭之陽，將大得焉。非熊非羆，非虎非狼，兆得公侯，天遺女師。文王齋戒三日，田于渭陽，卒見呂望坐茅以漁。〉心合意同，謀無不成，計無不從，誠得其君也。深念遠慮，引義以正其身，推恩以廣其下，〈孟子曰：推恩足以保四海。〉本仁祖誼，〈戰國策，蘇代說齊王曰：祖仁者王，立義者霸。〉褒有德，祿賢能，誅惡亂，摠遠方，壹統類，美風俗，此帝王所由昌也。上不變天性，下不奪人倫，則天地和洽，遠方懷之，故號聖王。臣子之職既加矣，於是裂地定封，爵為公侯，傳國子孫，名顯後世，民到于今稱之，以遇湯與文王也。太公伊尹以如此，龍逢比干獨如彼，豈不哀哉！故曰談何容易！」

　　於是吳王穆然，俛而深惟，仰而泣下交頤，〈穆，猶默，靜思貌也。孫子兵法曰：令發之日，士寢者涕交頤。〉曰：「嗟乎！余國之不亡也，綿綿連連，殆哉，世之不絕也！」〈說文曰：綿，聯微也。爾雅曰：殆，危也。〉於是正明堂之朝，齊君臣之位，舉賢才，布德惠，施仁義，賞有功；躬親節儉，減後宮之費，損車馬之用；放鄭聲，遠佞人，〈論語，顏回問為邦，子曰：放鄭聲，遠佞人。鄭聲淫，佞人殆。〉省庖廚，去侈靡，卑宮館，壞苑囿，填池塹，以與貧民無產業者；開內藏，振貧窮，存耆老，恤孤獨，薄賦歛，省刑罰。行此三年，海內晏然，天下大洽，陰陽和調，萬物咸得其宜；〈孫卿子曰：萬物得宜，事變得應。〉國無災害之變，民無飢寒之色，家給人足，畜積有餘，囹圄空虛；〈文子曰：法寬刑緩，囹圄空虛。〉鳳皇來集，麒麟在郊，〈禮記曰：鳳皇麒麟，皆在郊藪。〉甘露既降，朱草萌芽，〈禮記曰：天降膏露。鄭玄曰：膏，猶甘也。尚書大傳曰：德光地序，則朱草生。〉遠方異俗之人，嚮風慕義，各奉其職而來朝賀。故治亂之道，存亡之端，若此易見，〈呂氏春秋曰：治亂存亡，如可見，如不可見。〉而君人者莫肯為也，臣愚竊以為過。故詩曰「王國克生，惟周之貞，濟濟多士，文王以寧」，此之謂也。〈毛詩小雅文也。〉

文選考異

東方曼倩：袁本、茶陵本云善作「蒨」。案：此尤校改正之也。前作「倩」，自不得有異，但所見傳寫誤。
注「班固漢書東方朔字曼倩平原厭次人武帝即位言得失」：袁本、茶陵本無此二十二字，有「漢書曰朔」四字，是也。「朔」見於畫贊注，其答客難下亦不復出，或記於旁，尤誤取以增多耳。
寡人將竦意而聽焉：袁本、茶陵本「聽」作「覽」。案：二本是也。下文「寡人將覽焉」，漢書作「聽」。尤延之欲校改彼字，而誤以當此處耳。凡宋以來刊板脩改，往往有如此者。
而佛於耳：案：「而」字不當有。漢書無。各本皆衍。又案：下「順於耳」句，袁、茶陵二本校語云善無而五臣有。然則此以五臣亂善。
寡人將覽焉：何校「覽」改「聽」。案：依漢書也。詳此句與上文「孰能聽之矣」相承接，作「聽」為是。袁、茶陵二本亦作「覽」，皆涉「寡人將竦意而覽焉」句之誤。尤本改上「覽」字為「聽」，致與漢書互易，益非。
注「如淳曰漢書注曰」：陳云「淳」下衍「曰」字，是也。各本皆衍。
三人皆詐偽：袁本、茶陵本「三」作「二」。案：袁、茶陵二本所載五臣良注云「其子惡來革多力」，是五臣以飛廉為一人，惡來革為一人，而其本作「二」也。善引說苑，以革為一人，而其本作「三」。尤改正之，是矣。又案：今本漢書亦作「二」，似有誤。顏注未有明文，無以相訂。
終無益於主上之治：茶陵本云五臣作「治」。袁本云善作「理」。案：此亦尤校改之也。漢書「治」，但善避諱，尤改非也。
於是吳王戄然易容：袁本「戄」作「懼」，音句，云善作「戄」。茶陵本作「戄」，音句，云五臣作「懼」。善注中皆無「居具切」三字。今案：此各本所見蓋皆非也。「戄」不得音句，亦不得「居具切」。漢書作「懼」，顏注「居具反」，善音與之同，是亦作「懼」。其「居具」之音，與五臣句複，故袁、茶陵刪之耳。
注「非虎非狼」：案「狼」當作「𧴁」。各本皆誤。重贈盧諶引作「非龍非彲」，句在「非熊非羆」上。今六韜同「彲」，蓋即「𧴁」字，與「羆」、「師」協韻也。運命論注引作「狼」，亦誤。
躬親節儉：茶陵本無「躬」字，「親」下校語云五臣作「躬」。袁本「躬」下校語云善有「親」字。此初刻同茶陵所見，後用袁所見脩改添之也。漢書作「躬節儉」，與五臣同。
天下大洽：案：「洽」當依漢書作「治」。各本皆偽。
惟周之貞：何校「貞」改「楨」。袁本云善作「貞」。茶陵本云五臣作「楨」。案：漢書作「楨」，未審善果何作？

四子講德論
〈并序〉

主条目：四子講德論
　　王子淵

　　褒既為益州刺史王襄作中和樂職宣布之詩，又作傳，〈漢書曰：益州刺史王襄欲宣風化於衆庶，聞王褒有俊才，使褒作中和、樂職、宣布詩，選好事者令依鹿鳴之聲習而歌之。褒既為刺史作頌，又作傳。如淳曰：言王政中和，在官者樂其職，國語所謂宣布哲人之令德也。〉名曰四子講德，以明其意焉。

　　微斯文學問於虛儀夫子曰：「蓋聞國有道，貧且賤焉，恥也。〈論語，子曰：邦有道，貧且賤焉，恥也。〉今夫子閉門距躍，專精趨學有日矣。〈距躍，不行也。應劭風俗通曰：涉始於足，足率長十寸，十寸則尺，一單三尺，法天地人，再躍則涉。〉幸遭聖主平世，而久懷寶，〈論語，陽貨謂孔子曰：懷其寶而迷其邦，可謂仁乎？〉是伯牙去鍾期，而舜、禹遁帝堯也。〈廣雅曰：遁，逃也。〉於是欲顯名號，建功業，不亦難乎？」

　　夫子曰：「然，有是言也。夫蚊虻終日經營，不能越階序，〈說文曰：蚊虻，齧人飛蟲也。莊子曰：蚊虻噆膚。蚊，亡云切。虻，莫衡切。爾雅曰：東西牆謂之序。〉附驥尾則涉千里，攀鴻翮則翔四海。〈文子曰：虻與驥致千里而不飛。〉僕雖嚚頑，願從足下。雖然，何由而自達哉？」

　　文學曰：「陳懇誠於本朝之上，行話談於公卿之門。」〈春秋說題辭曰：秉懿誠之義，思至忠之功。高誘淮南子注曰：本朝，國朝也。〉

　　夫子曰：「無介紹之道，安從行乎公卿？」〈禮記曰：介紹而傳命。〉

　　文學曰：「何為其然也？昔寗戚商歌以干齊桓，〈呂氏春秋曰：寗戚飯牛車下，望桓公而悲，擊牛角疾歌。淮南子曰：寗越商歌車下，而桓公慨然而悟。許慎曰：商，秋聲也。〉越石負芻而寤晏嬰，〈晏子春秋曰：晏子之晉，至於中牟，賭弊冠皮裘負芻息於途側者。晏子曰：吾子何為者？對曰：我越石父者也。晏子曰：何為此？曰：吾為人臣僕於中牟，見使將歸。晏子曰：何為為僕？對曰：吾身不免凍餓之地，吾是以為僕也。晏子曰：可得而贖乎？對曰：可。遂解左驂而贖之，因載而與之俱歸，至舍，不辭而入。越石父立而請絕，晏子使人應之：子何絕我之暴也？越石父對曰：臣聞之，士者詘乎不知己，而申乎知己。吾三年為人臣而莫吾知也。今子贖我，吾以子為知我矣，今不辭而入，是與臣僕者同矣。晏子出見之，曰：嚮也見客之容，而今也見客之意。〉非有積素累舊之歡，皆塗覯卒遇，而以為親者也。故毛嬙西施，善毀者不能蔽其好；〈慎子曰：毛嬙、先施，天下之姣也。衣之以皮倛，則見之者皆走，易之玄錫，則行者皆止。先施、西施一也。〉嫫〈謩〉姆〈母〉倭傀，善譽者不能掩其醜。孫卿子曰：閭𡣞子奢，莫之媒也。嫫姆力父，是之喜也。倭傀，醜女，未詳所見。倭，於為切。傀，古回切。苟有至道，何必介紹？」

　　夫子曰：「咨，夫特達而相知者，千載之一遇也。招賢而處友者，衆士之常路也。是以空柯無刃，公輸不能以斲；但懸曼矰，蒲苴不能以射。〈聲類曰：但，徒也。薛君韓詩章句曰：曼，長也。鄭玄周禮注曰：結繳於矢謂之矰。矰，高也。列子曰：蒲苴子弋，弱弓纖繳，乘風而振之，連雙鶬於青雲。〉故膺騰撇波而濟水，不如乘舟之逸也；〈說文曰：撆，擊也。撆與撇同也，疋設切。〉衝蒙涉田而能致遠，未若遵塗之疾也。才蔽於無人，行衰於寡黨，此古今之患，唯文學慮之。」

　　文學曰：「唯唯，敬聞命矣。」

　　於是相與結侶，攜手俱遊，求賢索友，歷于西州。有二人焉，乘輅而歌。倚輗〈五雞〉而聽之：〈輅，車也。白虎通曰：名車為輅者何，言所以步之於路也。包咸論語注曰：輗者，轅端橫木，以縛軛也。〉詠歎中雅，轉運中律，嘽〈闡〉緩舒繹，曲折不失節。〈禮記曰：嘽諧慢易繁文簡節之音作，而民康樂。〉問歌者為誰？則所謂浮遊先生陳丘子者也。於是以士相見之禮友焉。〈儀禮曰：士相見之禮，贄冬用雉，夏用朐，左頭奉之。〉

　　禮文既集，〈韓子曰：禮有文。禮者，義之文。〉文學、夫子降席而稱曰：「俚〈力紀〉人不識，寡見尠聞，〈劉德漢書注曰：俚，鄙也。〉曩從末路，望聽玉音，竊動心焉。〈尚書大傳曰：天下諸侯，莫不玉音金聲。〉敢問所歌何詩？請聞其說。」浮遊先生陳丘子曰：「所謂中和樂職宣布之詩，益州刺史之所作也。刺史見太上聖明，股肱竭力，〈如淳漢書注曰：太上，天子也。尚書大傳曰：股肱，臣也。〉德澤洪茂，黎庶和睦，天人並應，屢降瑞福，故作三篇之詩以歌詠之也。」

　　文學曰：「君子動作有應，從容得度，南容三復白珪，孔子睹其慎戒；〈論語曰：南容三復白珪，孔子以其兄之子妻之。〉太子擊誦晨風，文侯諭其指意。〈韓詩外傳曰：魏文侯有子曰擊，次曰訢，訢少而立之以為嗣，封擊中山，三年莫往來。其傅趙倉唐諫曰：何不遣使乎？則臣請使。擊曰：諾。於是遂求北犬晨鴈，齎行，倉唐至，曰：北藩中山之君，再拜獻之。文侯曰：嘻！擊知吾好北犬嗜晨鴈也。即見使者。文侯曰：中山之君亦何好乎？對曰：好詩。文侯曰：於詩何好？曰：好晨風。文侯曰：晨風謂何？對曰：詩云：鷸彼晨風，鬱彼北林，未見君子，憂心欽欽。如何如何，忘我實多。此自以忘我者也。於是文侯大悅曰：欲知其君，視其所使。中山君不賢，惡能得賢傅？遂廢太子訢，召中山君以為嗣。〉今吾子何樂此詩而詠之也？」

　　先生曰：「夫樂者感人密深，而風移俗易。〈禮記曰：樂者，聖人所作也，其感人深。又曰：樂者，所以移風易俗也。〉吾所以詠歌之者，美其君術明而臣道得也。君者中心，臣者外體。外體作，然後知心之好惡；臣下動，然後知君之節趨。〈子思子曰：民以君為心，君以民為體，心正則體修，心肅則身敬也。〉好惡不形，則是非不分，節趨不立，則功名不宣。故美玉蘊於碔〈武〉砆〈夫〉，凡人視之怢焉，〈馬融論語注曰：蘊，藏也。戰國策曰：白骨疑象，武夫類玉。張揖漢書注曰：武夫，石之次玉者。廣蒼曰：怢，忽忘也，怢，他沒切。〉良工砥之，然後知其和寶也。精練藏於鑛朴，庸人視之忽焉，〈精，練金也。金百練不耗，故曰精練也。說文曰：鑛，銅鐵璞也。礦與鑛同，瓜并切。〉巧冶鑄之，然後知其幹也。況乎聖德巍巍蕩蕩，民氓所不能命哉！〈論語，子曰：大哉！堯之為君也，蕩蕩乎民無能名焉！巍巍乎其有成功！廣雅曰：命，名也。〉是以刺史推而詠之，揚君德美，深乎洋洋，罔不覆載，紛紜天地，寂寥宇宙。〈言所覆者廣也。紛紜，衆多之貌也。寂寥，曠遠之貌也。〉明君之惠顯，忠臣之節究。〈爾雅曰：究，窮也。郭璞曰：謂窮盡也。〉皇唐之世，何以加茲！是以每歌之，不知老之將至也。」〈論語，子曰：發憤忘食，樂以忘憂，不知老之將至也。〉

　　文學曰：「書云：迪一人使四方若卜筮。〈尚書曰：故一人有事四方，若卜筮，無不是孚。孔安國曰：迪，道也。孚，信也。〉夫忠賢之臣，導主志，承君惠，攄盛德而化洪，天下安瀾，比屋可封，〈瀾，水波。安瀾，以喻太平也。尚書大傳曰：周民可比屋而封。〉何必歌詠詩賦可以揚君哉？愚竊惑焉。」

　　浮遊先生色勃眥溢，曰：「是何言與？〈論語，子曰：君召使擯，色勃如也。孝經，子曰：是何言與！〉昔周公詠文王之德而作清廟，建為頌首；吉甫歎宣王穆如清風，列于大雅。〈毛詩周頌曰：清廟，祀文王也。周公既成雒邑，朝諸侯，率以祀文王焉。毛詩大雅序曰：蒸民，尹吉甫美宣王也。詩曰：吉甫作誦，穆如清風。〉夫世衰道微，偽臣虛稱者，殆也。世平道明，臣子不宣者，鄙也。鄙殆之累，傷乎王道。故自刺史之來也，宣布詔書，勞來不怠，令百姓遍曉聖德，莫不霑濡。厖〈邈江〉眉耆耇之老，〈厖，雜也。謂眉有白黑雜色。〉咸愛惜朝夕，願濟須臾，且觀大化之淳流。於是皇澤豐沛，主恩滿溢，百姓歡欣，中和感發，是以作歌而詠之也。〈感發，謂情感於中，發言為詩也。〉傳曰：『詩人感而後思，思而後積，積而後滿，滿而後作，言之不足，故嗟歎之，嗟歎之不足，故詠歌之，詠歌之不厭，不知手之舞之足之蹈之也。』〈樂動聲儀文也。〉此臣子於君父之常義，古今一也。今子執分寸而罔億度，〈億度之言無限也。韓子曰：有尺寸而無億度。又曰：前識無緣，而妄億度也。馬融論語注曰：罔，誣也。〉處把握而卻寥廓，乃欲圖大人之樞機。道方伯之失得，不亦遠乎？」〈大人，謂天子也。周易曰：利見大人。又曰：言行君子之樞機。〉

　　陳丘子見先生言切，恐二客慚，膝步而前曰：「先生詳之：〈戰國策曰：荊軻見太子，太子再拜而跽，膝行流涕。〉行潦〈老〉暴集，江海不以為多；〈左氏傳曰：君子曰：潢汙行潦之水。杜預曰：行潦，流潦也。莊子，海若曰：天下之水，莫大於海，百川歸之而不盈。〉鰌鱓並逃，九罭〈域〉不以為虛。〈爾雅曰：鰼，鰌。郭璞曰：今泥鰌也。鰼，似立切。鰌，且由切。郭璞山海經注曰：鱓，魚，似蛇，時闡切。毛詩曰：九罭之魚鱒魴。爾雅曰：九罭，魚網也。〉是以許由匿堯而深隱，唐氏不以衰；〈呂氏春秋曰：昔堯朝許由於沛澤之中，請屬天下於夫子。許由遂之箕山之下。〉夷齊恥周而遠餓，文武不以卑。〈夷、齊，已見上文。〉夫青蠅不能穢垂棘，〈毛詩曰：營營青蠅，止於樊。鄭玄曰：蠅之為蟲，汙白使黑，汙黑使白。左氏傳曰：晉荀息請以垂棘之璧，假道於虞以伐虢。〉邪論不能惑孔墨。今刺史質敏以流惠，舒化以揚名，采詩以顯至德，歌詠以董其文，〈爾雅曰：董，正也。〉受命如絲，明之如緍，〈禮記曰：王言如絲，其出如綸；王言如綸，其出如綍。音弗。鄭玄曰：言出彌大也。〉甘棠之風，可倚而俟也。〈毛詩序曰：甘棠，美召伯也。召伯之教，明於南國。〉二客雖窒計沮〈孳與〉議，何傷？」〈言二客雖於計窒塞，於議沮敗，何傷於理乎？言未傷也。爾雅曰：窒，塞也。〉顧謂文學夫子曰：「先生微矜於談道，又不讓乎當仁，〈論語，子曰：當仁不讓於師。〉亦未巨過也。願二子措意焉。」

　　夫子曰：「否。夫雷霆必發，而潛底震動，〈呂氏春秋曰：開春始雷，則蟄蟲動矣。〉枹〈孚〉鼓鏗〈苦耕〉鏘〈七羊〉，而介士奮竦。〈左氏傳曰：郤克援枹而皷。鄭玄周禮注曰：介，被甲也。〉故物不震不發，士不激不勇。今文學之言，欲以議愚感敵，舒先生之憤，願二生亦勿疑。」〈言議前敵之愚，以感動之。〉於是文繹復集，及始講德。〈馬融論語注曰：繹，尋繹也。〉

　　文學夫子曰：「昔成康之世，君之德與？臣之力也？」〈韓子曰：晉平公問叔向曰：齊桓公九合諸侯，臣之力邪？君之力邪？與音余。〉

　　先生曰：「非有聖智之君，惡〈烏〉有甘棠之臣？故虎嘯而風寥戾，龍起而致雲氣，〈周易曰：雲從龍，風從虎，聖人作而萬物睹。〉蟋蟀俟秋吟，蜉〈浮〉蝣〈由〉出以陰。〈易通卦驗曰：立秋蜻蛚鳴。蔡邕月令章句曰：蟋蟀，蟲也。謂之蜻蛚也。〉易曰：飛龍在天，利見大人。鳴聲相應，仇偶相從。〈周易曰：同聲相應，同氣相求，水流濕，火就燥。〉人由意合，物以類同。是以聖主不遍窺望而視以明，不殫傾耳而聽以聰。何則？淑人君子，人就者衆也。〈毛詩曰：淑人君子，其儀不忒。〉故千金之裘，非一狐之腋〈亦〉；大廈之材，非一丘之木；太平之功，非一人之略也。〈慎子曰：廊廟之材，蓋非一木之枝；狐白之裘，非一狐之皮也；治亂、安危、存亡、榮辱之施，非一人之力也。〉

　　「蓋君為元首，臣為股肱，明其一體，相待而成。有君而無臣，春秋刺焉。〈公羊傳曰：宋公與楚人期戰于泓之陽，宋師大敗。故君子大其不鼓不成列，臨大事而不忘大禮，有君而無臣，以為難，雖文王之戰，亦不過此也。何休曰：惜其有王德，而無王佐也。〉三代以上，皆有師傅；五伯以下，各自取友。〈說苑，郭隗曰：帝者之臣，其名臣也，其實師也。王者之臣，其名臣也，其實友也。伯者之臣，其名臣也，其實僕也。〉齊桓有管鮑隰寗，九合諸侯，一匡天下。〈左氏傳曰：鮑叔牙奉公子小白。又曰：齊桓，衛姬之子，有鮑叔牙、隰朋以為輔佐。說苑，鄒子曰：寗戚叩轅行歌，桓公任之以國政。論語，子曰：桓公九合諸候，不以兵車，管仲之力也。又曰：管仲相桓公，一匡天下，民到于今受其賜。〉晉文公有咎犯趙衰〈楚危〉，取威定霸，以尊天子。〈左氏傳曰：晉公子重耳奔狄，從者狐偃、趙衰、顛頡、魏武子、司空季子。杜預曰：狐偃，子犯也。司空季子，胥臣臼季也。左氏傳曰：先軫謂晉侯曰：報施救患，取威定霸，於是乎在矣。〉秦穆有王由五羖，攘卻西戎，始開帝緒。〈韓詩外傳曰：昔戎將由余使秦，秦繆公問得失之要。對曰：古之有國者，未嘗不以恭儉也；失國者，未嘗不以驕奢也。繆公然之，於是告內史王廖曰：鄰國有聖人，敵國之憂也。由余，聖人也，將奈之何？王廖曰：君其遺之女樂，以媱其志，然後可圖。繆公曰：善。乃使王廖以其女樂二列遺戎王。史記曰：百里奚亡秦走宛，秦繆公聞百里奚，故重贖之。恐楚不予，請以五羖羊皮贖之，楚人曰：予之。繆公與語國事，大悅。又曰：秦用由余謀伐戎王，并國十二，遂霸西戎。春秋保乾圖曰：五帝異緒。宋衷曰：緒，業也。〉楚莊有叔孫子反，兼定江淮，威震諸夏。〈韓詩外傳曰：沈令尹進孫叔敖於莊王。叔敖治楚，三年而楚國霸。左氏傳曰：楚子圍鄭，子反將右。晉師救鄭，及楚師戰于邲，晉師敗績。邲，步必切。〉勾踐有種蠡渫庸，剋滅彊吳，雪會稽之恥。〈漢書曰：江都王問董仲舒曰：越王勾踐與大夫渫庸、種、蠡謀伐吳，遂滅之。孔子稱殷有三仁，寡人亦以為越有三仁。史記曰：吳王夫差伐越，敗之。越王勾踐乃以甲兵五千人，棲於會稽。又曰：勾踐自會稽歸，拊循其士民，伐吳，大破之，吳王自殺也。〉魏文有段干田翟，秦人寢兵，折衝萬里。〈呂氏春秋曰：孟嘗君問白圭曰：魏文侯名過桓公，而功不及五伯，何也？白圭對曰：文侯師子夏，友田子方，敬段干木，此名之所以過桓公也，而名號顯榮者，三士羽翼之也。史記，魏文侯謂李克曰：寡人之相，非成則璜。璜，翟璜也。成，魏文侯弟名也。呂氏春秋曰：段干木者，魏文敬之，過其廬而軾。秦欲攻魏，而司馬康諫曰：段干木賢者，而魏禮之，天下皆聞，無乃不可加兵乎？秦君以為然，乃止。〉燕昭有郭隗樂毅，夷破彊齊，困閔於莒。〈史記曰：燕昭王以子之之亂，而齊大破燕。燕昭王怨齊，於是詘身下士，先禮郭隗，以招賢者。樂毅為魏使於燕，燕昭王以為亞卿，使樂毅伐齊，破之，追至于臨菑。齊涽王走保於莒。涽與閔同。〉夫以諸侯之細，功名猶尚若此，而況帝王選於四海，羽翼百姓哉！〈高誘呂氏春秋注曰：羽翼，輔佐也。〉

　　「故有賢聖之君，必有明智之臣。欲以積德，則天下不足平也。欲以立威，則百蠻不足攘也。〈毛萇詩傳曰：攘，除也。〉今聖主冠道德，履純仁，被六藝，佩禮文，屢下明詔，舉賢良，求術士，招異倫，拔俊茂。是以海內歡慕，莫不風馳雨集，襲雜並至，填庭溢闕。含淳詠德之聲盈耳，登降揖讓之禮極目，進者樂其條暢，怠者欲罷不能。〈條，猶理也。漢書音義曰：暢，通也。〉偃息匍匐乎詩書之門，遊觀乎道德之域，咸絜身修思，吐情素而披心腹，各悉精銳以貢忠誠，允願推主上，弘風俗而騁太平，濟濟乎多士，文王所以寧也。〈濟濟多士，已見上文。〉

　　「若乃美政所施，洪恩所潤，不可究陳。舉孝以篤行，崇能以招賢，去煩蠲苛以綏百姓，祿勤增奉以厲貞廉。〈漢書宣紀曰：律令有可蠲除以安百姓，條奏。又曰：吏不廉平則治道衰，今小吏皆勤事祿薄，其益吏奉什五也。〉減膳食，卑宮觀，〈宣紀曰：令太官損膳省宰。又曰：郡國宮觀，勿復修理。〉省田官，損諸苑，〈宣紀曰：池籞未御幸者，假與貧人。〉疏繇役，振乏困，〈宣紀曰：流人還歸，勿筭繇事。又曰：遣使者振貸乏困。〉恤民災害，不遑遊宴。〈宣紀曰：今天下頗被疾疫之災，朕甚愍之。〉閔耄老之逢辜，憐縗絰之服事，〈宣紀曰：朕惟耆老之人，髮齒墮落，亦無暴虐之心，諸年八十以上，非誣告人、殺傷人，他皆勿坐。又曰：百姓遭縗絰凶災，而吏繇事，傷孝子之心。自今有大父母、父母喪者，勿繇事。〉側隱身死之腐人，悽愴子弟之縲匿。〈宣紀曰：今繫者或以掠辜，若飢寒死獄中，朕甚痛之。又曰：自今子首匿父母，孫匿大父母，皆勿坐。〉恩及飛鳥，惠加走獸，胎卵得以成育，草木遂其零茂。〈尸子曰：湯之德及鳥獸矣。莊子曰：至德之世，禽獸成群，草木遂長。〉愷悌君子，民之父母，豈不然哉？〈毛詩大雅文。〉

　　「先生獨不聞秦之時耶？違三王，背五帝，滅詩書，壞禮義；信任群小，憎惡仁智，詐偽者進達，佞諂者容入。宰相刻峭，大理峻法。〈廣雅曰：峭，急也，謂嚴急也。峻與峭同。〉處位而任政者，皆短於仁義，長於酷虐，狼摯虎攫，懷殘秉賊。〈孟子曰：賊仁者謂之賊，賊義者謂之殘。〉其所臨蒞，莫不肌栗慴伏，吹毛求疵，並施螫毒。百姓征彸，無所措其手足。〈韓子曰：古之人君大體者，不吹毛而求小疵，不洒垢而察難知。方言曰：征彸，惶遽也。論語，子曰：刑罰不中，則民無所措手足。彸，章容切。〉嗷嗷愁怨，遂亡秦族。是以養雞者不畜貍，牧獸者不育豺，樹木者憂其蠹，保民者除其賊。〈文子曰：乳犬噬虎，伏雞搏貍。又曰：所為立君者，以禁暴亂也。夫養禽獸者，必除豺狼，又況牧民乎？又曰：木林生蠹，還自食，人生事，因自賊。〉故大漢之為政也，崇簡易，尚寬柔，進淳仁，舉賢才，上下無怨，民用和睦。〈孝經曰：民用和睦，上下無怨。〉

　　「今海內樂業，朝廷淑清。天符既章，人瑞又明。品物咸亨，山川降靈。〈周易曰：雲行雨施，品物咸亨。〉神光燿暉，洪洞朗天。〈宣紀曰：薦鬯之夕，神光交錯，或降于天，或登于地。〉鳳皇來儀，翼翼邕邕。群鳥並從，舞德垂容。〈宣紀曰：鳳皇集魯，群鳥從之。尚書曰：鳳皇來儀。爾雅曰：翼翼，恭也。邕邕，和也。又曰：邕邕者聲和也。山海經曰：鳳首文曰德。〉神雀仍集，麒麟自至。〈宣紀，神雀仍集，九真獻奇獸。〉甘靈滋液，嘉禾櫛比。〈宣紀曰：甘露降未央宮。又曰：嘉穀玄稷，降于郡國。〉大化隆洽，男女條暢。家給年豐，咸則三壤。豈不盛哉！〈尚書曰：咸則三壤，成賦中邦。〉昔文王應九尾狐而東夷歸周，〈春秋元命苞曰：天命文王以九尾狐。〉武王獲白魚而諸侯同辭，〈尚書琁璣鈐曰：武王得兵鈐，謀東觀，白魚入舟，俯取以燎。八百諸侯順同不謀。魚者，視用無足翼從，欲紂如魚，乃誅。〉周公受秬鬯而鬼方臣，〈周公受秬鬯，未詳。鄭玄詩箋曰：鬼方，遠方也。〉宣王得白狼而夷狄賓。〈史記曰：穆王征犬戎，得四白狼以歸。今云宣王，未詳。〉夫名自正而事自定也。〈論語曰：名不正則言不順，言不順則事不成。〉今南郡獲白虎，亦偃武興文之應也。獲之者張武，武張而猛服也。是以北狄賓洽，邊不恤寇，甲士寢而旌旗仆也。」

　　文學夫子曰：「天符既聞命矣，敢問人瑞。」

　　先生曰：「夫匈奴者，百蠻之最彊者也。〈毛詩曰：因時百蠻。〉天性憍蹇，習俗傑暴，〈左氏傳曰：彼皆偃蹇。杜預曰：偃蹇，憍傲也。〉賤老貴壯，氣力相高。〈史記曰：匈奴貴壯健，賤老弱也。〉業在攻伐，事在獵射，〈史記曰：匈奴因射獵為生業，習戰攻以侵伐。〉兒能騎羊，走箭飛鏃，〈史記曰：匈奴兒能騎羊，引弓射鳥鼠也。〉逐水隨畜，都無常處。〈史記曰：匈奴逐水草遷徙，無城郭常處。〉鳥集獸散，往來馳騖，周流曠野，以濟嗜欲。其耒耜則弓矢鞍馬，播種則扞弦掌拊，〈禮記曰：左佩決扞。鄭玄曰：扞，拾也，言所以拾弦也，何旦切。鄭玄禮記注曰：拊，弓把也，音夫。〉收秋則奔狐馳兔，穫〈胡郭〉刈則顛倒殪〈伊計〉仆。〈史記曰：匈奴射狐兔，用為食。〉追之則奔遁，釋之則為寇。〈史記曰：匈奴利則進，不利則退，不羞遁走。〉是以三王不能懷，五伯不能綏，驚邊扤士，屢犯芻蕘，詩人所歌，自古患之。〈毛詩曰：六月棲棲，戎車既飭，四牡騤騤，載是常服。獫狁孔熾，我是用急。〉今聖德隆盛，威靈外覆，日逐舉國而歸德，單于稱臣而朝賀。〈宣紀曰：日逐王先賢撣將人衆來降。鄭氏曰：撣，音纏束之纏。又曰：單于稱臣，使弟奉珍朝賀正月。〉乾坤之所開，陰陽之所接，編〈蒲典〉結〈計〉沮顏，燋齒梟瞯〈閑〉，翦髮黥首，文身裸〈力果〉袒〈徒旦〉之國，〈編結，即編髮也。漢書，終軍曰：解辮髮，削左衽。又曰：匈奴有罪，小者軋。音義曰：刀刻其面，蓋沮顏也。燋齒，未詳。又曰大宛，深目多鬚，蓋梟瞯也。黥首，蓋雕題也。山海經曰：雕題國在鬱林南。〉靡不奔走貢獻，懽忻來附，婆娑嘔吟，鼓掖而笑。夫鴻均之世，何物不樂？〈孔安國尚書傳曰：洪，大也。鴻與洪古字通。毛萇詩傳曰：均，平也。〉飛鳥翕翼，泉魚奮躍。〈毛詩曰：鴛鴦在梁，戢其左翼。鄭玄曰：明王之時，人不驚駭也。韓詩曰：鳶飛戾天，魚躍于泉。薛君曰：魚喜樂，則踴躍於泉中。〉是以刺史感懣〈莫本〉舒音，而詠至德。鄙人黭淺，不能究識，〈黭，不明也，烏感切。〉敬遵所聞，未剋殫焉。」

　　於是二客醉于仁義，飽于盛德，〈毛詩曰：既醉以酒，既飽以德。〉終日仰歎，怡懌而悅服。

文選考異

注「涉始於足」：案：「涉」當作「步」，不同。各本皆偽。
注「一單三尺」：袁本、茶陵本「單」作「躍」，是也。
注「遁逃也」：袁本、茶陵本「逃」作「避」，是也。
注「皮裘負芻」：袁本并入五臣，「皮」作「反」，是也。茶陵本亦誤「皮」。
注「閭𡣞子奢」：案：「𡣞」當作「娵」。各本皆偽。今荀子賦篇及七發注引皆是「娵」字。
故美玉蘊於碔砆：案：「碔砆」當作「武夫」。注引戰國策及張揖漢書注皆不從「石」，袁、茶陵二本所載五臣翰注乃作「碔砆」。是善「武夫」，五臣「碔砆」，音以「武夫」，各本所見亂之而失著校語。此誤入五臣音皆非也。又案：引「張揖曰」者，子虛賦注也。史記、漢書正作「武夫」。今彼正文及善注引張揖、國策盡為「碔砆」，恐亦為五臣所亂而并注中改之也。
注「說文曰鑛銅鐵璞也」：案：「鑛」當作「礦」，「璞」當作「樸」。各本皆偽。「礦」即「磺」字也。又案：依此，正文「朴」字當作「樸」，二字群書中頗有相混者，五臣并正文改為「璞」，誤甚。
寂寥宇宙：茶陵本「寥」作「聊」，云五臣作「寥」。袁本云善作「聊」。案：此尤以五臣本改之也。袁、茶陵注中作「聊」。尤改恐未必是。
注「尚書曰故一人」：袁本、茶陵本「故」作「迪」，是也。
注「毛詩周頌曰」：陳云「頌」下脫「序」字，是也。各本皆脫。
且觀大化之淳流：袁本、茶陵本無「且」字。案：二本不著校語，無以考之。陳云「且」字衍，恐未必然，當各依其舊。
大廈之材：茶陵本「廈」作「夏」，云五臣作「廈」。袁本云善作「夏」。案：尤本以五臣亂善，非也。凡此字「夏」、「廈」錯見者，疑皆善「夏」，五臣「廈」，餘以此求之。
注「秦繆公問得失之要」：袁本、茶陵本「問」下有「之」字，是也。
注「秦繆公聞百里奚故重贖之」：何校「奚」下添「賢」字，「故」改「欲」，陳同，是也。各本皆誤。
注「楚人曰予之」：袁本、茶陵本「曰」作「許」，是也。
楚莊有叔孫子反：袁本、茶陵本「叔孫」作「孫叔」，是也。
句踐有種蠡渫庸：袁本校語云「蠡」善作「䗍」。茶陵本無校語。案：此所見不同也。
省田官：何校「田官」改「官田」。案：依文義是也。各本皆作「田官」，蓋誤倒。考宣紀地節元年假郡國貧民田；三年詔曰：「前下詔假公田貸種食。」公田即官田。疑此句當有善注，今失去，無可補。
莫不肌栗慴伏：袁本、茶陵本云「肌」善作「飢」。案：「飢」，傳寫誤，尤校改正之也。
注「邕邕者聲和也」：案：「者」當作「音」。各本皆偽。
是以北狄賓洽：茶陵本云五臣作「洽」。袁本云善作「合」。案：此尤以五臣本改之也。注不見明文，無以考之。
而旌旗仆也：茶陵本云五臣作「旌」。袁本云善作「旍」。案：此尤以五臣本改之也。「旍」即「旌」字，前已屢見，當各依其舊。
先生曰夫匈奴者：茶陵本「先生曰夫」作「先生夫子曰」，云五臣作「先生曰夫」。袁本云善作「先生夫子曰」。案：此尤校改正之也。「先生夫子曰」乃傳寫之誤。
驚邊扤士：袁本、茶陵本「扤」作「杌」。何云能改齋漫錄作「抏」。案：何校是也。善不音注者，已見上林賦「抏士卒之精」下也。又此字見於史記、漢書、鹽鐵論者甚多，其訓損也，耗也，其音五官反。袁、茶陵二本所載銑注云「杌，動也」，而不著校語，以五臣亂善，致為乖謬。尤作「扤」，亦非。
注「刀刻其面」：茶陵本「刀」作「刃」。袁本亦作「刀」，與此同。何校改「刃」，陳同。案：考史記集解引音義作「刃」，漢書顏注引如淳同，「刃」字是也。
未克殫焉：袁本云善作「克」。茶陵本云五臣作「克」。案：各本所見皆非也。當作「克」，但傳寫誤為「克」，非善、五臣有異。


Chinese text: This work was published before January 1, 1923, and is in the
public domain worldwide because the author died at least 100 years ago.
