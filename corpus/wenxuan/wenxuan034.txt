騷下
九歌二首
主条目：九歌
屈平

王逸注

少司命
秋蘭兮蘪蕪，羅生兮堂下。〈言己供神之室，閑而清靜，眾香之草，又環其堂下，羅列而生。誠司命君所宜幸集也。〉綠葉兮素華，芳菲菲兮襲予。〈襲，及也。予，我也。言芳草茂盛，吐葉垂華，芳香菲菲，上及我也。〉夫人自有兮美子，〈夫人，謂萬民也。〉蓀何以兮愁苦！〈蓀，謂司命也。言天下萬民，人人自有子孫，司命何為主握其年命而用思愁苦？〉秋蘭兮青青，綠葉兮紫莖。〈言己事神崇敬，重種芳草，莖葉五色，香益暢也。〉滿堂兮美人，忽獨與余兮目成。〈言萬民眾多，美人並會，盛滿於堂，而司命獨與我睨而相視，成為親親也。〉入不言兮出不辭，〈言神往來奄忽，入不語言，出不訣辭，其志難知也。〉乘回風兮載雲旗。〈言司命之去，乘風載雲，其形貌不可得見。〉悲莫悲兮生別離。〈屈原思神略畢，憂愁復出，乃長歎曰：人居世悲哀，莫痛與妻子生別離。傷己當之也。〉樂莫樂兮新相知。〈言天下之樂，莫大於男女始相知之時也。屈原言己無新相知之樂，而有生離之憂。〉荷衣兮蕙帶，儵而來兮忽而逝。〈言司命被服香淨，往來奄忽，難當值也。〉夕宿兮帝郊，〈帝，謂天帝。〉君誰須兮雲之際？〈言司命之去，暮宿於天帝之郊，誰待於雲之際乎？幸其有意而顧己。〉與汝遊兮九河，衝飆起兮水揚波。與汝沐兮咸池。〈咸池，星名也。蓋天池。〉晞汝髮兮陽之阿。〈晞，乾也。詩云：匪陽不晞。阿，曲阿。日所行也。言己願託司命，俱沐咸池，乾髮陽阿，齋戒絜己，冀蒙天祐也。〉望美人兮未來，〈美人，謂司命也。〉臨風怳兮浩歌。〈怳，失意貌也。言己思望司命而未肯來，臨疾風而大歌，冀神聞之而來至也。〉孔蓋兮翠旌。〈言司命以孔雀之翅為車蓋，翡翠之羽為旌旗。言殊飾也。〉登九天兮撫彗星。〈九天，八方中央也。言司命乃昇九天之上，撫持彗星，欲掃除邪惡輔仁賢也。〉竦長劍兮擁幼艾，〈竦，執也。幼，少也。艾，長也。言司命持長劍以誅絕惡，擁護萬人，長少使各得其命。〉荃獨宜兮為民正。〈言司命執心公方，無所阿私，善者佑之，惡者誅之。故宜為萬民之正。〉

山鬼
若有人兮山之阿，〈有人，謂山鬼也。阿，曲隅也。〉被薜荔兮帶女蘿。〈女蘿，菟絲也。言山鬼彷彿若人，見山之阿，被薜荔之衣，以菟絲為帶也。薜荔、菟絲，皆無根，緣物而生，山鬼亦奄忽無形，故衣之以為飾也。〉既含睇兮又宜笑，〈睇，微盻也。言山鬼之狀，體含妙容，美目盻然，又好口齒而宜笑。〉子慕予兮善窈窕。〈子，謂山鬼也。窈窕，好貌也。詩云：窈窕淑女。言山鬼之貌既以姱麗，亦復慕我有善行好姿，是故來見其容也。〉乘赤豹兮從文貍，辛夷車兮結桂旗。〈辛夷，香草也。言山鬼出入乘赤豹，從神貍，結桂與辛夷以為車旗。言有香絜也。〉被石蘭兮帶杜衡，〈石蘭、杜衡，皆香草也。〉折芳馨兮遺所思。〈所思，謂清絜之士，若屈原者也。言山鬼脩飾眾香以崇其神。屈原履行清絜以厲其身。神人同好，故折香馨相遺，以同其志也。〉余處幽篁兮終不見天，〈言山鬼所處，乃在幽昧之內，終不見天地，所以來出，歸有德也。或曰：幽篁，竹林。〉路險難兮獨後來。〈言所處既深，其路阻險又難，故來晚暮，後諸神。〉表獨立兮山之上，〈表，特也。言山鬼後到，特立於山之上而自異也。〉雲容容兮而在下。杳冥冥兮羌晝晦，〈言山鬼所在至高，雲出其下，雖白晝猶冥晦。〉東風飄兮神靈雨。〈飄，風貌也。詩云：匪風飄兮。言東風飄然而起，則靈應之而雨。以言陰陽相感，風雨相和。屈原自傷獨無和也。〉留靈脩兮憺忘歸，〈靈脩，謂懷王也。〉歲既晏兮孰華予！〈晏，晚也。孰，誰也。言己宿留懷王，冀其還己，心中憺然，安而忘歸，年歲晚暮，將欲疲老，誰當復使我榮華也。〉采三秀兮於山間，〈三秀，謂芝草也。〉石磊磊兮葛蔓蔓。〈言己欲服芝草以延年命，周旋山間，采而求之，終不能得。但見山石磊磊，葛草蔓蔓。或曰：三秀，秀才之士隱處者也。言石葛者，喻所在深也。〉怨公子兮悵忘歸，〈公子，謂公子椒也。言所以怨公子椒者，以其知己忠信而不肯達。故我悵然失志而忘歸也。〉君思我兮不得閒。〈言懷王時思念我，顧不肯以閒暇之日，召己謀議。〉山中人兮芳杜若，〈山中人，屈原自謂也。〉飲石泉兮蔭松柏。〈言己雖在山中無人之處，猶取杜若以為芬芳，飲石泉之水，蔭松柏之木。飲食居處，動以香絜自脩飾。〉君思我兮然疑作。〈言懷王有思我時，然讒言妄作，故令狐疑者也。〉雷填填兮雨冥冥，猿啾啾兮狖夜鳴。風颯颯兮木蕭蕭，〈言己在深山之中，遭雷電暴雨，猿號狖呴，風木搖動，以言恐懼失其所也。或曰：雷為諸侯，以興於君。雲雨冥昧，以興佞臣。猿狖善鳴，以興讒言。風以喻政，木以喻人。雷填填者，君妄怒也。雨冥冥者，群佞聚也。猿啾啾者，讒夫弄口也。風颯颯者，政煩擾也。木蕭蕭者，民驚駭也。〉思公子兮徒離憂。〈言己怨子椒不見達，故遂憂愁。〉

〈文選考異〉
〈與汝遊兮九河衝飆起兮水揚波：何校云洪興祖謂此二句河伯章中語，王逸無注，古本無此二句。陳同。案：其說是也。詳五臣濟有解「九河衝飆」之注，是其本有此二句，各本所見皆以五臣亂善而誤衍，又失著校語也。楚辭亦衍，或即五臣之所本，要以古本無為是。〉

〈注「睇微盻也」：茶陵本「盻」作「眄」，袁本作「盼」。案：楚辭作「眄」，「眄」字是也。下「美目盻然」，各本及楚辭皆作「盼」，非。洪興祖引說文「南楚謂眄曰睇，眄，眠見切」，可證。逸以「眄」注「睇」，二字俱當作「眄」，與詩「美目盼兮」無涉。洪於下又引詩者，所見已誤下「眄」為「盼」耳。七啟「睇眄流光」注引此，亦其證。〉

〈注「猿號狖呴」：案：「號狖」當依楚辭注作「狖號」。袁、茶陵二本作「猴號」。考楚辭「狖夜鳴」。洪興祖本「狖」作「又」，云「又」一作「狖」。然則作「狖」之本，此注則云「猿狖號呴」；作「又」之本，此注則云「猿猴號呴」也。下注「猿狖善鳴」，亦當然。袁本正文作「又」，茶陵本正文作「狖」，蓋善「狖」、五臣「又」而不同，二本失著校語。此及下俱作「猴」，非。〉

九章
主条目：九章
〈序曰：九章者，屈原之所作也。屈原放江南之野，故復作九章。章，著也，明也。言己所陳忠信之道甚明著也。〉

屈平

王逸注

涉江
余幼好此奇服兮，〈奇，異也。或曰：奇服，好服也。〉年既老而不衰。〈衰，懈也。己少好奇偉之服，履忠直之行，至老不懈。〉帶長鋏之陸離兮，〈長鋏，劍名也。其所握長劍，楚人名曰長鋏也。〉冠切雲之崔巍。〈崔巍，高貌也。言己內修忠信之志，外帶長利之劍，戴崔巍之冠，其高切青雲也。〉被明月兮佩寶璐。〈在背曰被。寶璐，美玉也。言己背被明月之珠，腰佩美玉，德寶兼備，行度清白。〉世溷濁而莫余知兮，〈溷，亂也。濁，貪也。〉吾方高馳而不顧。〈言時世貪亂，遭君蔽闇，無有知我之賢，然猶高行抗志，終不回曲也。〉駕青虯兮驂白螭，〈言虯螭神獸，宜於駕乘。以喻賢人清白，宜可信任也。〉吾與重華遊兮瑤之圃。〈重華，舜名也。瑤，石次玉也。圃，園也。言己想侍虞舜遊玉圃，猶言遇聖帝，升清朝也。〉登崑崙兮食玉英，〈猶言坐明堂，受爵位。〉與天地兮比壽，與日月兮齊光。〈言己年與天地相敵，名與日月同曜也。〉哀南夷之莫吾知兮，〈屈原怨毒楚俗嫉害忠貞，乃曰：可哀哉，南夷之人無知我賢者也。〉旦余濟兮江湘。〈旦，明也。濟，度也。言己遭放棄，以明旦時始去，遂渡江、湘之水。言明旦之者，紀時明，刺君不明也。〉乘鄂渚而反顧兮，〈乘，登也。鄂渚，地名也。〉欸秋冬之緒風。〈欸，歎也。緒，餘也。言己登鄂渚高岸，還望楚國，嚮秋冬北風，愁而長歎之，中憂思也。〉步余馬兮山皋，邸余車兮方林。〈邸，舍也。方林，地名。言我馬壯強，行山皋，無所驅馳；我車堅牢，捨於方林，無所載任也。以言己才德方壯，誠可任用，棄在山野，亦無所施也。〉乘舲船余上沅兮，〈舲船，船有窗牖者也。〉齊吳榜以擊汰。〈吳榜，船櫂也。汰，水波。言己始去乘窗船西上沅、湘之水，士卒齊舉大櫂而擊水波。自傷去朝堂之上，而入湖澤之中也。或曰：齊悲歌，言愁思也。〉船容與而不進兮，淹回水而疑滯。〈疑，惑也。滯，留也。言士眾雖同力引櫂，船猶不進，隨水流，使己疑惑，有意還之者也。〉朝發枉渚兮，〈枉渚，地名。〉夕宿辰陽。〈辰陽，亦地名。言己乃從枉渚，宿辰陽，自傷去日遠也。或曰：枉，曲也。渚，沚也。辰，時也。陽，明也。言己將去枉曲之俗，而處時明之鄉。〉苟余心其端直兮，〈苟，誠也。〉雖僻遠之何傷！〈僻，左也。言我惟行正直之心，雖在遠僻之域，猶有善稱。無害疾也。故論語曰：子欲居九夷也。〉入漵浦余儃佪兮。〈漵，水名也。〉迷不知吾之所如。〈迷，惑也。如，之也。言己思念楚國，雖循水涯，意猶迷惑不知所之。〉深林杳以冥冥兮，〈草木茂盛。〉乃猿狖之所居。〈非賢士之道徑。〉山峻高以蔽日兮，〈言嶮岨危傾也。〉下幽晦以多雨。〈言暑濕泥濘也。〉霰雪紛其無垠兮，〈涉冰凍之盛寒。〉雲霏霏而承宇。〈室屋沈沒，與天連也。或曰：日以喻君，山以喻臣，霰雪以喻殘賊，雲以象佞人。山峻高以蔽日者，謂臣掩君明也。下幽晦以多雨者，群下專擅施恩惠也。霰雪紛其無垠者，殘賊之政害仁賢也。雲霏霏而承宇者，佞人並進，滿朝廷也。〉哀吾生之無樂兮，〈遭遇讒佞，失官祿也。〉幽獨處乎山中。〈遠離親戚而斥逐也。〉吾不能變心而從俗兮，〈終不易志隨枉曲也。〉固將愁苦而終窮。〈愁思無聊，身困極也。〉接輿髡首兮，桑扈臝行。〈接輿，楚狂接輿也。髡，剔也。首，頭也。自刑體，避世不仕也。桑扈，隱士也。去衣臝袒，效夷也。言屈原不容於世，引比隱者以自慰。〉忠不必用兮，賢不必以。〈以，亦用也。〉伍子逢殃兮，〈伍子，伍子胥也。為吳王夫差臣，諫令伐越，夫差不聽，遂賜劍而自殺。後越竟滅吳。故逢殃也。〉比干葅醢。〈比干，紂之諸父也。紂淫惑妲己，作糟丘酒池長夜之飲，斮朝涉，剖孕婦，比干正諫，紂怒，妲己曰：聖人之心有七孔。於是乃殺比干，剖其心而觀之。故言葅醢也。〉與前世而皆然兮，〈謂行忠直而遇患害，若比干、子胥也。〉吾又何怨乎今之人！〈言自古有迷亂之君，若紂、夫差，不用忠信，滅國忘身，當何為復怨今之君乎？〉余將董道而不豫兮，〈董，正也。豫，猶豫也。言己雖見先賢執忠被害，猶正身直行，志不猶豫而有狐疑也。〉固將重昏而終身。〈昏，亂也。言己不逢明君，思慮交錯，心將重亂以終年命。〉

〈文選考異〉
〈旦余濟兮江湘：案：「兮」當作「乎」，此尤本誤字。袁本、茶陵本、楚辭皆可證。〉

〈注「言明旦之者」：案：當依楚辭注去「之」字。各本皆衍。〉

〈邸余車兮方林：袁本、茶陵本「邸」作「低」。案：楚辭作「低」，洪興祖本作「邸」，云「邸一作低」，補注以為「低」無「舍」義，非也。廣雅釋詁四「宿，次；低，弛，舍也」。洪失之未考。袁、茶陵二本無校語。善引逸是「低」字，五臣亦同，尤延之乃改「邸」耳。〉

〈注「捨於方林」：案：「捨」當依楚辭注作「舍」。各本皆誤。〉

〈苟余心其端直兮：袁本云逸無「心」字。茶陵本五臣有「心」字。案：楚辭有「心」字。二本所見，蓋傳寫脫。此亦初無而尤脩改添之。〉

〈注「自刑體」：案：「體」上當依楚辭添「身」字。各本皆脫。〉

卜居
主条目：卜居
〈序曰：卜居者，屈原之所作也。原放棄，乃往太卜之家，卜己居俗，何所宜行。〉

屈平

王逸注

屈原既放三年，〈違去郢都，處山林也。〉不得復見，〈道路僻遠，所在深也。〉竭智盡忠，〈建造策謀，披胸心也。〉蔽鄣於讒。〈遇諂佞也。〉心煩意亂，〈意憤悶也。〉不知所從。〈迷瞀眩也。〉乃往見太卜鄭詹尹，〈稽神明也。鄭詹尹，工師姓名也。〉曰：「余有所疑，〈意惑遑也。〉願因先生決之。」〈斷吉凶也。〉詹尹乃端策拂龜，〈整儀容也。〉曰：「君將何以教之？」〈願聞其要。〉屈原曰：〈吐詞情也。〉「吾寧悃悃款款，〈志純一也。〉朴以忠乎？〈竭誠信也。〉將送往勞來，〈追俗人也。〉斯無窮乎？〈不困貧也。〉寧誅鋤草茅，〈刈蒿菅也。〉以力耕乎？〈耕稼穡也。〉將遊大人，〈事貴戚也。〉以成名乎？〈榮譽立也。〉寧正言不諱，〈諫君惡也。〉以危身乎？〈被刑戮也。〉將從俗富貴，〈食重祿也。〉以媮生乎？〈身安樂也。〉寧超然高舉，〈讓官爵也。〉以保真乎？〈守玄默也。〉將哫訾慄斯，〈承顏色也。〉喔咿嚅唲，〈強笑噱也。〉以事婦人乎？〈詘蜷局也。〉寧廉絜正直，〈志如玉也。〉以自清乎？〈脩絜白也。〉將突梯滑稽，〈轉隨俗也。〉如脂如韋，〈柔弱曲也。〉以潔楹乎？〈順滑澤也。〉寧昂昂〈志行高也。〉若千里之駒乎？〈才絕殊也。〉將汜汜〈普愛眾也。〉若水中之鳧乎？〈群戲遊也。〉與波上下，〈隨眾高卑。〉偷以全吾軀乎？〈身無憂患。〉寧與騏驥抗軛乎？〈沖天驅也。〉將隨駑馬之跡乎？〈安步徐也。〉寧與黃鵠比翼乎？〈飛雲隅也。〉將與雞鶩爭食乎？〈啄糠糟也。〉此孰吉孰凶？〈誰喜憂也。〉何去何從？〈安所由也。〉世溷濁而不清，〈貨賂行也。〉蟬翼為重，〈近讒佞也。〉千鈞為輕。〈遠忠良也。〉黃鍾毀棄，〈賢隱藏也。〉瓦釜雷鳴。〈愚讙訟也。〉讒人高張，〈居朝堂也。〉賢士無名。〈身窮困也。〉吁嗟嘿嘿兮，〈世莫論也。〉誰知吾之廉貞？」〈不別賢也。〉詹尹乃釋策而謝，〈愚不能明。〉曰：「夫尺有所短，〈騏驥不驟中庭。〉寸有所長，〈雞鶴知時而鳴。〉物有所不足，〈地虧東南角也。〉智有所不明，〈孔子厄陳蔡也。〉數有所不逮，〈天不可計量也。〉神有所不通，〈日不能夜照也。〉用君之心，〈所念慮也。〉行君之意，〈遂本操也。〉龜策誠不能知此事。」〈不能決君之志。〉

〈文選考異〉
〈以潔楹乎：袁本、茶陵本「潔」作「絜」，是也。案：單行楚辭正作「絜」。洪興祖本作「潔」，非。〉

〈若水中之鳧乎：何校去「乎」字。案：洪興祖云一無「乎」字，何據之，是也。各本皆衍。〉

漁父
主条目：漁父
〈序曰：漁父者，屈原之所作。漁父避俗，時遇屈原，怪而問之，遂相應答。〉

屈平

王逸注

屈原既放，〈身斥逐也。〉遊於江潭，〈戲水側也。〉行吟澤畔，〈履荊棘也。〉顏色憔悴，〈皯黴黑也。皯，古旱切。黴，力遲切〉形容枯槁。〈癯瘦瘠也。〉漁父見而問之，〈怪屈原也。〉曰：「子非三閭大夫歟？〈謂其故官。〉何故至於斯？」〈曷為遭此患也。〉屈原曰：「世人皆濁〈眾貪鄙也。〉我獨清，〈忠絜己也。〉眾人皆醉〈惑財賄也。〉我獨醒，〈廉自守也。〉是以見放。」〈棄草野也。〉漁父曰：〈隱士言也。〉「聖人不凝滯於物，〈不困辱其身也。〉而能與世推移。〈隨俗方圜。〉世皆濁，〈人貪婪也。〉何不淈其泥〈同其風也。〉而揚其波？〈與沈浮也。〉眾人皆醉，〈巧佞曲也。〉何不餔其糟〈從其俗也。〉而歠其醨？〈食其祿也。〉何故深思高舉，〈獨行忠直。〉自令放為？」〈遠在他域。〉屈原曰：「吾聞之，〈受聖制也。〉新沐者必彈冠，〈拂土芥也。〉新浴者必振衣，〈去塵穢也。〉安能以身之察察，〈己清絜也。〉受物之汶汶者乎！〈蒙垢塵也。〉寧赴湘流，〈自沈淵也。〉葬於江魚腹中，〈身消爛也。〉安能以皓皓之白，〈皓皓，猶皎皎也。〉蒙世俗之塵埃乎！」〈被汙點也。〉漁父莞爾而笑，〈笑難斷也。〉鼓枻而去。〈叩船舷也。〉乃歌曰：「滄浪之水清兮，〈喻世昭明。〉可以濯我纓，〈沐浴陞朝。〉滄浪之水濁兮，〈喻世昏闇。〉可以濯我足。」〈宜隱遁也。〉遂去，不復與言。〈合道真也。〉

〈文選考異〉
〈聖人不凝滯於物：茶陵本「於」下有「萬」字，云五臣無。袁本云逸有。案：楚辭無。洪興祖云一本「物」上有「萬」字。此亦初有而尤脩改去之。何、陳皆云衍，是也。史記亦無。〉

〈注「笑難斷也」：袁本、茶陵本「難斷」作「離齗」。案：此尤本誤字。〉

九辯五首
主条目：九辯
〈序曰：九辯者，楚大夫宋玉之所作也。辯者，變也。九者，陽之數也，道之綱紀也。謂陳說道德，以變說君也。宋玉，屈原弟子。閔惜其師忠而放逐，故作九辯以述其志也。〉

宋玉

王逸注

悲哉秋之為氣也！〈寒氣聊戾，歲將暮也。〉蕭瑟兮〈陰令促急，風疾暴也。〉草木搖落〈華葉隕零，肥潤去也。〉而變衰。〈形體易色，枝枯槁也。自傷不遇，將與草木俱衰老也。〉憭慄兮〈思念暴戾，心自傷也。憭音了。〉若在遠行，〈遠客出去之他方也。〉登山臨水兮〈升高遠望，視江河也。〉送將歸。〈族親別逝還故鄉。〉泬寥兮〈泬寥，曠蕩而虛靜也。或曰：泬寥，猶蕭條無雲貌也。泬音血。〉天高而氣清，〈秋天高朗，體清明也。言天高朗，照見無形，傷君昏亂，不聰明也。〉寂漻兮〈源瀆順流，漠無聲也。〉收潦而水清。〈溝無溢潦，百川靜也。言川水夏濁而秋清，傷君無有清明之時也。〉憯悽增欷兮〈愴痛感動，歎息也。〉薄寒之中人，〈傷我肌膚，變顏色也。〉愴怳懭悢兮〈中情愴惘，意不得也。〉去故而就新。〈初會鉏鋙，志未合也。〉坎廩兮〈數遭患禍，身困窮也。〉貧士失職〈亡失財物，逢寇賊也。〉而志不平。〈心常憤懣，意未明也。〉廓落兮〈喪志失耦，塊獨立也。〉羈旅而無友生。〈遠客寄居，孤單特也。〉惆悵兮〈後黨失輩，惘愁毒也。〉而私自憐。〈竊內念己，自閔傷也。〉燕翩翩其辭歸兮，〈將入大海，飛徊翔也。〉蟬寂寞而無聲。〈螗蜩歛翅而伏藏也。〉鴈噰噰而南游兮，〈雄雌和樂，群戲行也。〉鹍雞啁哳而悲鳴。〈奮翼呼而低昂也。夫燕、蟬遇秋寒將穴處而懷懼，候鴈、鹍雞喜樂而逸豫，言無有候鴈、鹍雞之喜，而有蟬、燕之憂也。〉獨申旦而不寐兮，〈夜坐視瞻而終明也。〉哀蟋蟀之宵征。〈見蜻蛚之夜行，自傷放棄，與昆蟲為雙也。或曰：宵征，謂七月在野，八月在宇，九月在戶，十月蟋蟀入我床下。是其宵征行也。〉時亹亹而過中兮，〈年已過半，日進往也。亹亹，進貌。詩曰：亹亹文王。〉蹇淹留而無成。〈雖久壽考，無成功也。〉

悲憂窮蹙兮〈脩德見過，愁懼惶也。〉獨處廓，〈孤立特止，居一方也。〉有美一人兮〈位尊服好，謂懷王也。〉心不繹。〈常念弗解，內結藏也。〉去鄉離家兮，〈背違邑里，之他鄉也。〉來遠客，〈去郢南征，濟沅、湘也。〉超逍遙兮〈遠出游逝，離州域也。〉今焉薄？〈欲止無賢，皆讒賊也。〉專思君兮〈執心壹意，在胸臆也。〉不可化，〈同姓親聯，恩義篤也。〉君不知兮〈聰明淺短，志迷惑也。〉可柰何！〈頑嚚難啟，長歎息也。〉蓄怨兮積思，〈結恨在心，慮憤鬱也。〉心煩憺兮忘食事。〈思君念主，忽不食也。〉願一見兮道余意，〈舒寫忠誠，自陳列也。〉君之心兮與余異。〈方圓殊性，猶白黑也。〉車駕兮朅而歸，〈迴逝言還，欲反國也。〉不得見兮心悲。〈自傷流離，路隔塞也。〉倚結軨兮太息，〈伏車重軨，而涕泣也。〉涕潺湲兮霑軾。〈泣下交流，濡茵席也。〉慷慨絕兮不得。〈中心恚恨，心剝切也。〉中瞀亂兮迷惑。〈思念煩惑，忘南北也。〉私自憐兮何極？〈哀祿命薄，常含戚也。〉心怦怦兮諒直。〈志行忠正，無所告也。〉

皇天平分四時兮，〈何直春生而秋殺也。爾雅曰：四時和為通正。〉竊獨悲此凜秋。〈微霜淒愴，寒慄烈也。〉白露既下降百草兮，〈萬物群生將被害也。〉奄離披此梧楸。〈痛傷茂木又芟刈也。〉去白日之昭昭兮，〈違離天明而湮沒也。〉襲長夜之悠悠。〈永處冥冥而覆蔽也。〉離芳藹之方壯兮，〈去己盛美之光容也。〉余委約而悲愁。〈身體疲病而憂窮也。〉秋既先戒以白露兮，〈君不弘德而嚴令也。〉冬又申之以嚴霜。〈刑罰刻峻而重深也。〉收恢炱之孟夏兮，〈上無仁恩以養民。夫天制四時，春生、夏長，人君則之，以養萬物。秋殺、冬藏，亦順其宜，而行刑罰。故君賢臣忠，政合大中，則品庶安寧，萬物豐茂，上闇下偽，用法殘虐，則貞良被害，草木枯落，故宋玉援引天時，託譬草木，以茂美樹，興於仁賢，早遇霜露，懷德君子，忠而被害也。〉然坎傺而沈藏。〈民無住足，竄巖藪也。楚人謂住曰傺。〉葉菸邑而無色兮，〈顏容變易而蒼黑也。〉枝煩挐而交橫。〈柯條糾錯而崱嶷也。〉顏淫溢而將罷兮，〈形貌羸瘦，無潤澤也。〉柯彷彿而委黃。〈腹內空虛，皮乾腊也。〉萷櫹槮之可哀兮，〈華葉已落，莖獨立也。〉形銷鑠而瘀傷。〈身體燋枯，被病久也。〉惟其紛糅而將落兮，〈蓬茸傎仆，根蠹朽也。〉恨其失時而無當。〈不值聖主而年老也。〉覽騑轡而下節兮，〈安步徐馬而勿驅也。〉聊逍遙以相羊。〈且徐低佪以遊戲也。〉歲忽忽而遒盡兮，〈年歲逝往之若流也。〉恐余壽之弗將。〈懼我性命之不長也。〉悼余生之不時兮，〈傷己幼少，後三王也。〉逢此世之俇攘，〈卒遇譖讒而遽惶也。〉澹容與而獨倚兮，〈煢煢獨立，無朋黨也。〉蟋蟀鳴此西堂。〈自閔傷己與蟲並也。〉心怵惕而震盪兮，〈思慮惕動，沸若湯也。〉何所憂之多方。〈內念君父及兄弟也。〉仰明月而太息兮，〈上告昊天，愬神靈也。〉步列星而極明。〈周覽九天，仰觀星宿，不能臥寐，乃至明也。〉

竊悲夫蕙華之曾敷兮，〈蕙草芬芳，以興在位賢臣也。〉紛旖旎乎都房。〈被服盛飾於宮殿也。旖旎，盛貌也。詩云：旖旎其華。〉何曾華之無實兮，〈外貌若忠而心佞也。〉從風雨而飛颺。〈隨君嗜欲而回傾也。夫風為號令，雨為德惠，故風動而草木搖，雨降而萬物植，故以風雨諭君政。言德惠所由出之也。〉以為君獨服此蕙兮，〈體受正氣而高明也。〉羌無以異於眾芳。〈乃與佞臣之同情也。〉閔奇思之不通兮，〈傷己忠策無由入也。〉將去君而高翔。〈適彼樂土，之他域也。〉心閔憐之慘悽兮，〈內自哀念，心惻隱也。〉願一見而有明。〈分別忠心與偽惑也。〉重無怨而生離兮，〈身無罪過而逐放也。〉中結軫而增傷。〈肝膽破裂，心剖𤗚也。普逼切。〉豈不鬱陶而思君兮，〈憤念蓄積，盈胸臆也。〉君之門以九重。〈門闈扃閉，道路塞也。〉猛犬狺狺而迎吠兮，〈讒佞讙呼而在側也。〉關梁閉而不通。〈閽人承指，呵問急也。〉皇天淫溢而秋霖兮，〈久雨連日，澤深厚也。〉后土何時而得乾？〈山阜濡澤，草木茂也。〉塊獨守此無澤兮，〈不蒙恩施，獨枯槁也。〉仰浮雲而永歎。〈愬天語神，我何咎也。〉

何時俗之工巧兮，〈世人辯慧，造詐偽也。〉背繩墨而改錯！〈違廢聖典，背仁義也。夫繩墨者，工之法度也；仁義者，民之正路也。繩墨用，則曲木截；仁義進，則讒佞滅。二者殊義，不可不察也。〉卻騏驥而不乘兮，〈斥逐子胥與比干也。〉策駑駘而取路。〈言任豎刀與椒、蘭也。〉當世豈無騏驥兮？〈家有稷、契與管、晏也。〉誠莫之能善御。〈世無堯、舜及桓、文也。〉見執轡者非其人兮，〈遭值桀、紂之亂昏也。〉故駒跳而遠去。〈被髮為奴，走橫奔也。〉鳧鴈皆唼夫梁藻兮，〈群小在位，食重祿也。〉鳳愈飄翔而高舉。〈賢者伏匿，竄山谷也。〉圜鑿而方枘兮，〈正直邪枉，行殊則也。〉吾固知其鉏鋙而難入。〈所務不同，若粉墨也。〉眾鳥皆有所登棲兮，〈群佞並進，處官爵也。〉鳳獨遑遑而無所集。〈孔子棲棲而困厄也。〉願銜枚而無言兮，〈意欲括囊而靜默也。〉常被君之渥洽。〈前蒙寵遇，錫祉福也。〉太公九十乃顯榮兮，〈呂尚耆老然後貴也。〉誠未遇其匹合。〈遭值文王功冠世也。〉謂騏驥兮安歸？〈躊躇吳阪，遇伯樂也。〉謂鳳皇兮安棲。〈集棲梧桐，食竹實也。〉變古易俗兮世衰，〈以賢為愚，時闇惑也。〉今之相者兮舉肥。〈不量才能，視顏色也。〉騏驥伏匿而不見兮，〈仁賢幽處而隱藏也。〉鳳皇高飛而不下。〈智者遠逝之四方也。〉鳥獸猶知懷德兮，〈慕歸堯、舜之明德也。〉何云賢士之不處？〈二老，太公歸文王也。〉驥不驟進而求服兮，〈干木闔門而辭相也。〉鳳亦不貪餧而妄食。〈顏闔鑿培而逃亡也。〉君棄遠而不察兮，〈介推割股而自放也。〉雖願忠其焉得？〈申生至孝而被謗也。〉欲寂寞而絕端兮，〈甯武佯愚而不言也。〉竊不敢忘初之厚德。〈常受祿惠，識舊恩也。〉獨悲愁其傷人兮，〈思念纏結，摧肺肝也。〉馮鬱鬱其何極。〈憤懣盈胸，終年歲也。〉

〈文選考異〉
〈注「視江河也」：案：「江河」當作「河江」。各本皆倒。此以「江」與上「傷」「方」、下「鄉」為韻。楚辭注亦倒。凡此篇逸注用韻，其誤有可以所協推知者，例如此。〉

〈注「還故鄉」：案：「鄉」下當依楚辭注添「也」字。各本皆脫。〉

〈注「歎息也」：案：「歎」下當依楚辭注添「累」字。各本皆脫。〉

〈注「身困窮也」：案：「窮」當依楚辭注作「極」。各本皆誤。〉

〈注「意未明也」：案：「明」當依楚辭注作「服」。各本皆誤。〉

〈注「奮翼呼」：案：「呼」上當依楚辭注添「鳴」字。各本皆脫。〉

〈注「迴逝言還」：袁本、茶陵本「還」作「邁」。案：此尤本誤字。〉

〈注「爾雅曰四時和為通正」：袁本、茶陵本無此九字。案：無者是也。楚辭注正無，尤校添，甚非。〉

收恢炱之孟夏兮：袁本、茶陵本「炱」作「台」。案：「台」字是也。善注舞賦「恢炱」，引此作「台」，而云「炱與台古字通」。可見善自作「台」，甚明。尤延之校改作「炱」，非是。楚辭作「�」，洪興祖本作「台」，云「台」一作「�」，一作「炱」。雖自有據，然不容以之改善也。

〈注「以養民」：案：「民」下當依楚辭注添「也」字。各本皆脫。〉

〈注「以茂美樹」：案：「美」下當依楚辭注添「之」字。各本皆脫。〉

〈注「竄巖藪也」：案：「藪」當依楚辭注作「穴」。各本皆誤。〉

〈注「及兄弟也」：案：「兄弟」當依單行楚辭注作「弟兄」。各本及洪興祖本楚辭注皆誤倒。〉

〈注「以興在位之賢臣也」：案：「賢」當依楚辭注作「貴」。各本皆偽。〉

〈何曾華之無實兮：袁本、茶陵本校語云逸無「華」字。案：此亦初無而尤脩改添之。考楚辭有，當是傳寫誤脫，二本據所見為校語耳。〉

〈注「政言德惠所由出之也」：案：當依楚辭注作「言政令德惠所由出也」。各本皆誤。〉

〈注「心惻隱也」：案：「惻隱」當依楚辭注作「隱惻」。各本皆倒。〉

〈注「而逐放也」：袁本、茶陵本「逐放」作「放逐」。案：此尤本誤倒。〉

〈后土何時而得乾：袁本、茶陵本「而」作「兮」。案：楚辭「而」，洪興祖云「而」一作「兮」。此或善「而」、五臣「兮」，否則尤延之校改「兮」作「而」，今無以考之。〉

〈注「慕歸堯舜之明德也」：案：「明德」當依楚辭注作「聖明」。各本皆誤。〉

〈注「終年歲也」：案：「年歲」當作「歲年」。各本及楚辭注皆倒。〉

招魂
主条目：招魂
〈序曰：招魂者，宋玉之所作也。宋玉憐哀屈原厥命將落，作招魂，欲以復其精神，延其年壽也。〉

宋玉

王逸注

朕幼清以廉絜兮，〈朕，我也。不求曰清。不受曰廉。不汙曰絜。〉身服義而未沫。〈沫，已也。言我少小脩清絜之行，身服仁義，未曾有懈已之時也。沫音昧。〉主此盛德兮，牽於俗而蕪穢。〈牽，引也。不治曰蕪。多草曰穢，言己施行常以道德為主，以忠事君，以信結交。為俗人所推引，德能蕪穢，無所用也。〉上無所考此盛德兮，〈考，校也。〉長離殃而愁苦。〈殃，禍也。言己履行忠信而遇闇主。上則無所考校，己盛德長遭殃禍，愁苦而已。〉帝告巫陽〈帝，謂天也。女曰巫，陽其名也。〉曰：「有人在下，我欲輔之。〈人，謂賢人也。則屈原也。宋玉上設天意，祐助貞良，故曰帝告巫陽，有賢人屈原在於下方，我欲輔成其志，以厲黎民也。〉魂魄離散，汝筮予之！」〈魂者，身之精，魄者，性之決也。所以經緯五藏，保守形體也。蓍曰筮。尚書曰：決之蓍龜。言天帝哀閔屈原魂魄離散，身將顛沛，使巫陽筮問求索，得而與之，使反其身。〉巫陽對曰：「掌夢！〈巫陽對天帝言。招魂者，本掌夢之官所主職也。〉上帝其命難從！〈言天帝難從掌夢之官，欲使巫陽招之也。〉若必筮予之，恐後之謝，不能復用巫陽焉。」〈謝，去也。巫陽言，如必欲先筮問求魂魄所在，然後與之，恐後世怠懈，必卜筮之法，不能復脩用。但招之可也。〉乃下招曰：〈巫陽受天帝之命，因下招屈原之魂也。〉

魂兮來歸！〈還歸屈原之身。〉去君之恒幹，〈恒，常也。幹，體也。易曰：貞者，事之幹也。〉何為兮四方些？〈言魂靈當扶人養命，何為去君之常體，而遠之四方乎？夫人須魂而生，魂待人而榮，二者別離，命則霣零也。或曰：去君之恒閈。閈，里也。楚人名里曰閈也。〉舍君之樂處，而離彼不祥些。〈舍，置也。祥，善也。言何為舍君楚國饒樂之處，陸離走不善之鄉，以觸眾惡也。〉魂兮歸來！東方不可以託些。〈託，寄也。論語曰：可以託六尺之孤。言東方之俗，其人無義，不可以託寄身也。〉長人千仞，唯魂是索些。〈七尺曰仞。索，求也。言東方有長人國，其高千仞，主求人魂而食之也。〉十日代出，〈代，更也。〉流金鑠石些。〈鑠，銷也。言東方有扶桑之木，十日並在其上，以次更行，其勢酷烈，金石堅剛皆為銷釋。〉彼皆習之，魂往必釋些。〈釋，解也。言彼十日之處，自習其熱，魂行到，身必解爛也。〉歸來歸來！不可以託些。〈言魂宜急來歸，此誠不可託附而居。〉魂兮歸來！南方不可以止些。〈言南方之俗，其人無信，不可久留也。〉雕題黑齒，〈雕，畫也。題，額也。〉得人肉而祀，以其骨為醢些。〈醢，醬也。言南極之人雕畫其額，齒牙盡黑。常食蠃蚌，得人之肉，用祭先祖，復以其骨為醢醬。〉蝮蛇蓁蓁，〈蝮，大蛇。蓁蓁，積聚之貌。〉封狐千里些。〈封狐，大狐也。言炎土之氣多蝮虺，積聚蓁蓁，爭欲齧人。又有大狐，徤走千里求食。不可逢遇也。〉雄虺九首，往來倏忽，吞人以益其心些。〈倏忽，疾急貌也。言復有雄虺，一身九頭，往來奄忽，常喜吞人魂魄，以益其賊害之心也。〉歸來歸來！不可久淫些。〈淫，遊也。言其惡如此，不可久遊，必被害也。〉魂兮歸來！西方之害，流沙千里些。〈流沙，沙流而行也。言西方之地厥土不毛，流沙滑滑，晝夜流行，從橫千里，又無舟航者也。〉旋入雷淵，〈旋，轉也。淵，室也。〉爢散而不可止些。〈爢，碎也。言欲涉流沙，則回入雷公之室運轉而行，身雖爢碎，尚不可得休止也。〉幸而得脫，其外曠宇些。〈曠，大也。宇，野也。言從雷淵雖得免脫，其外復有曠遠之野，無人之土也。〉赤蟻若象，〈蟻，蚍蜉也。〉玄蜂若壺些。〈壺，乾瓠也。言曠野之中有赤蟻，其大如象。又有大飛蜂，腹大如壺。皆有蠆毒，能殺人。〉五穀不生，叢菅是食些。〈柴棘為叢。菅，茅也。言西極之地，不生五穀。其人但食柴草，若群牛也。〉其土爛人，求水無所得些。〈言西方之土溫暑而熱，燋爛人身肉，渴欲求水，無有源泉，不可得也。〉彷徉無所倚，廣大無所極些。〈倚，依也。言欲彷徉東西，無人可依，其野廣大，行不可極也。彷，蒲忙切。〉歸來歸來！恐自遺賊些。〈賊，害也。魂魄欲往者，自予賊害。〉魂兮歸來！北方不可以止些。增冰峨峨，飛雪千里些。〈言北方常寒，其冰重累，峨峨如山。涼風急疾，雪隨之飛行千里，乃至地也。〉歸來歸來！不可以久些。〈言其寒殺人，不可久留也。〉魂兮歸來！君無上天些。〈天不可得上也。〉虎豹九關，啄害下人些。〈啄，齧也。天門九重，使神、虎、豹執其開閉。言啄天下欲上之人而殺之。〉一夫九首，拔木九千些。〈言有丈夫一身九頭，強梁多力。從朝至暮，拔大木九千枚也。〉豺狼從目，往來侁侁些。〈侁侁，行聲也。詩曰：侁侁征夫，有豺狼之獸，其目皆從奔走往來，其聲侁侁，爭欲啗人。〉懸人以嬉，投之深淵些。〈投，擿也。言豺狼得人不即啗食，先懸其頭，用之嬉戲，疲倦已後，乃擿於深淵之底而棄之。〉致命於帝，然後得瞑些。〈瞑，臥也。言投人已訖，上致命於天帝，然後乃得眠臥也。〉歸來歸來！往恐危身些。〈往則逢害，身危殆也。〉魂兮歸來！君無下此幽都些。〈幽都，地下，后土所治也。地下幽冥，故曰幽都。〉土伯九約，其角觺觺些。〈土伯，后土之侯伯也。約，屈也。觺觺，角利貌。言地有土伯執衛門戶。其身九屈，有角觺觺觸害人也。〉敦脄血拇，〈敦，厚也。脄，背也。拇，手拇指也。〉逐人駓駓些。〈駓駓，走貌也。言土伯之狀，廣肩厚背。逐人駓駓，其走捷疾，以手中血漫污人。〉參目虎首，其身若牛些。〈言土伯之頭，其貌如虎而有三目。身又肥大，狀如牛矣。〉此皆甘人，歸來歸來！恐自遺災些。〈甘，美也。災，害也。此物食人以為甘美，往必自害不旋踵。〉

魂兮歸來！入脩門些。〈脩門，郢城門也。宋玉設呼屈原之魂歸楚都，入郢門。欲以感激懷王，使還之也。〉工祝招君，背行先些。〈工，巧也。男巫曰祝。背，倍也。言選擇名工巧辯之巫，使招呼君，倍道先行在前，宜隨也。〉秦篝齊縷，〈篝，落也。縷，線也。〉鄭綿絡些。〈綿，纏也。絡，縛也。言為君魂作衣，乃使秦人織其篝落，齊人作綵縷，鄭國之工纏而縛之，堅而且好也。〉招具該備，永嘯呼些。〈該，亦備也。言撰設甘美，招魂之具靡不畢備。故長嘯大呼以招君也。夫嘯者，陰也；呼者，陽也。陰主魂，陽主魄。故必嘯呼以感之也。〉魂兮歸來！反故居些。〈反，還也。故，古也。言宜急來歸，還古昔之處。〉天地四方，多賊姦些。〈賊，害。姦，惡也。言天有虎豹，地有土伯，東有長人，西有赤蟻，南有雄虺，北有增冰，皆為姦惡以賊害也。〉像設君室，〈像，法也。〉靜閒安些。〈無聲曰靜，空寬曰閒，言乃為君造設第室，法像舊廬，所在之處，清靜寬閒，可安樂之。〉高堂邃宇，〈邃，深也。宇，屋也。〉檻層軒些。〈檻，楯也。從曰檻，橫曰楯。軒，樓板也。言所造之室，其堂高顯，屋宇深邃，下有檻楯，上有樓板，形容異制且鮮明也。〉層臺累榭，〈層、累，皆重也。有木謂之臺。無木謂之榭。〉臨高山些。〈言復作層重之臺，累石之榭，其顛眇眇，上乃臨於高山也。或曰：臨高山而作臺榭也。〉網戶朱綴，〈網戶，綺文鏤也。朱，丹也。綴，緣也。〉刻方連些。〈刻，鏤也。橫木關柱為連。言門戶之楣，皆刻鏤綺文，朱丹其椽，雕鏤綺木，使方好也。〉冬有穾夏，〈穾，複室也。夏，大屋也。詩云：於我乎夏，屋渠渠也。穾，烏弔切。〉夏室寒些。〈言隆冬凍寒，則有大屋，複穾溫室；盛夏暑熱，則有洞達陰堂，其內寒涼也。〉川谷徑復，〈流源為川，注谿為谷。徑，過也。復，反也。〉流潺湲些。〈言所居之舍，激導川水，經過園庭，回通反覆，其流急疾又絜淨也。〉光風轉蕙，〈光風，謂雨已日出而風，草木有光色。轉，搖也。〉氾崇蘭些。〈氾，猶汎。汎，搖動貌也。崇，充也。言天霽日明，微風奮發，動搖草木，皆令有光，充實蘭蕙，使之芬芳而益暢。〉經堂入奧，〈西南隅謂之奧。〉朱塵筵些。〈朱，丹也。塵，承塵也。筵，席也。詩云：肆筵設机。言升殿過堂，入房至奧處，上則有朱畫承塵，下則有筵簟好席，可以休息也。或曰：朱塵筵，謂承塵薄壁，曼延相連接也。〉砥室翠翹，〈砥，石名也。翠，鳥名也。翹，羽也。〉絓曲瓊些。〈絓，懸也。曲瓊，玉鉤也。言內臥之室，以砥石為壁，平而滑澤，以翠鳥之羽，雕飾玉鉤，以懸衣物也。或曰：儃室，謂儃佪曲房也。〉翡翠珠被，〈雄曰翡，雌曰翠。被，衾也。〉爛齊光些。〈齊，同也。言床上之被，則飾以翡翠之羽，及與珠璣，刻畫眾華，其文爛然而同光明。〉蒻阿拂壁，〈蒻，蒻席也。阿，曲隅也。拂，薄也。〉羅幬〈儔〉張些。〈羅，綺屬也。張，施也。言房內則以蒻席薄床，四壁及與曲隅施羅幬，輕且涼也。〉纂組綺縞，〈纂組，綬類也。〉結琦璜些。〈璜，玉名也。言幃帳之細，皆用綺縞。又以纂組結束玉璜，為幃帳之飾。〉室中之觀，多珍怪些。〈金玉為珍，詭異為怪。言從觀房室之中，四方珍琦玩好怪物，無不畢具。〉蘭膏明燭，〈以蘭香練膏也。〉華容備些。〈容，貌也。言日暮游宴，然香蘭之膏，張施明燭，以觀其鐙錠，雕鏤百獸，華奇好備也。錠，都定切。〉二八侍宿，〈二八，二列也。言大夫有二列之樂。左傳曰：晉悼公賜魏絳女樂二八，歌鍾二肆也。〉射遞代些。〈射，猒也。詩云：服之無射。遞，更也。言使好女十六，侍君宴宿，意有猒倦，則使更相代也。或曰：遞代夕暮也。〉九侯淑女，〈淑，善也。〉多迅眾些。〈迅，疾也。言復有九國諸侯好善之女，多才長意，用心齊疾，勝於眾人也。〉盛鬋不同制，〈鬋，鬢也。制，法也。〉實滿宮些。〈宮，猶室也。爾雅曰：宮謂之室。言九侯之女，工巧妍雅，裝飾兩結垂鬢下髮，形貌詭異，不與眾同。皆來實滿充後宮也。〉容態好比，〈態，姿也。比，親也。〉順彌代些。〈彌，久也。言美女眾多，其貌齊同，姿態好美，自相親比，承順上意，久則相代。〉弱顏固植，〈固，堅。植，志也。〉謇其有意些。〈謇，正言貌也。言美女內多廉恥，弱顏易愧，心志堅固，不可侵犯，則謇然發言中禮意者也。〉姱容脩態，〈姱，好貌也。脩，長也。〉絚〈亘〉洞房些。〈絚，竟也。房，室也。言復有美好之女，其貌姱好，多意長智，群聚羅列，竟於洞達滿房室也。〉娥眉曼睩，〈曼，澤也。睩，視貌也。〉目騰光些。〈騰，馳也。言美女之貌，娥眉玉貌，好目曼澤，時睩睩然視，精光騰馳，驚感人心也。〉靡顏膩理，〈靡，緻也。膩，滑也。〉遺視矊些。〈遺，竊視。矊，脈也。言美女顏容脂緻，身體夷滑，中心矊脈，時竊視，安詳諦，志不可動也。〉離榭脩幕，〈離，別也。脩，長也。幕，大帳也。〉侍君之閒〈閑〉些。〈閒，靜也。言願令美女於離宮別觀帳幕之中，侍君閒靜而宴游。〉翡帷翠幬，飾高堂些。〈言復以翡翠之羽，雕飾幬帳之高堂，以樂君也。〉紅壁沙版，〈紅，赤貌也。沙，丹沙也。〉玄玉之梁些。〈玄，黑也。言堂上四壁皆堊色，令之紅白。又以丹沙盡飾軒版，承以黑玉之梁。五采分別也。〉仰觀刻桷，畫龍蛇些。〈言仰視屋之榱橑，皆刻畫龍蛇而有文章也。〉坐堂伏檻，〈檻，楯也。〉臨曲池些。〈言坐於堂上，前伏楯，下臨曲水清池，可漁釣也。〉芙蓉始發，〈芙蓉，蓮華也。〉雜芰荷些。〈芰，菱也。秦人謂之薢茩。言池中有芙蓉始發，其芰菱雜錯，羅列而生，俱盛茂也。或曰：倚荷，立生特倚也。薢，古買切。茩，古后切。〉紫莖屏風，〈屏風，水葵也。〉文緣波些。〈言復有水葵生於池中，其莖紫色，風起水動，波緣其葉而生文也。或曰：紫莖，言荷葉紫色也。屏風，謂葉鄣風也。〉文異豹飾，〈豹，猶虎豹也。〉侍陂陀些。〈陂陀，長陛也。言侍從之人皆衣虎豹之文，異采之飾，侍君堂隅，衛階陛也。或曰：侍陂池，侍從於君，遊陂池之中也。〉軒輬既低，〈軒、輬，皆輕車名也。低，屯也。〉步騎羅些。〈徒行為步，乘馬為騎。羅，列也。言官屬之車既已屯止，步騎士眾，羅列之陳，俟須君命。〉蘭薄戶樹，〈薄，附也。樹，種也。〉瓊木籬些。〈柴落為籬。言所造舍，種樹蘭蕙，附於門戶，外以玉木為其籬落，守禦堅重又芬香也。〉魂兮歸來！何遠為些。〈遠為四方而不歸也。〉

室家遂宗，〈宗，眾也。〉食多方些。〈方，道也。言君九族室家以眾盛，人人曉味，故飲食之和多方道也。〉稻粢穱麥，〈稻，稌也。粢，稷也。穱，擇也。擇麥中先熟者。粢，子夷切。穱，側角切。〉挐黃梁些。〈挐，糅也。言飯則以稻糅稷，擇新麥糅以黃梁。和而柔濡，且香滑。〉大苦鹹酸，〈大苦，豉也。〉辛甘行些。〈辛，謂椒薑也，甘，謂飴蜜也。言取鼓汁調和以椒薑鹹酢，和以飴蜜，則辛甘之味皆發而行也。〉肥牛之腱，〈腱，筋頭也。〉臑若芳些。臑若，熟爛也。言取肥牛之腱爛熟之，則Template:𦠆美也。Template:𦠆，蘇本切。臑，仁珠切。和酸若苦，陳吳羹些。〈言吳人工作羹，和調甘酸，其味若苦而後甘者也。〉濡鱉炮羔，〈羔，羊子也。〉有柘漿些。〈柘，藷蔗也。言復以飴蜜濡鱉炮羔，令之爛熟，取諸蔗之汁，以為漿飲也。〉鵠酸臇鳧，〈臇，小臛也。臇，子兗切。〉煎鴻鶬些。〈鴻，鴻鴈也。鶬，鶬鶴也。言復以酢醬烹鵠為羹。小臇臛鳧，煎熬鴻鶬，令之肥美也。〉露雞臛蠵，〈露雞，露栖雞也。有菜曰羹。無菜曰臛。蠵，大龜也。蠵，以規切。〉厲而不爽些。〈厲，烈也。爽，敗也。楚人名羹曰爽。言乃復烹露棲之肥雞，臛蠵龜之肉，其味清烈不敗也。〉粔籹蜜餌，有餦餭些。餦餭，餳也。以蜜和米䴮熬煎作粔籹，擣黍作餌，又有美餳，眾味甘具也。瑤漿蜜勺，〈瑤，玉也。勺，沾也。〉實羽觴些。〈實，滿也。羽，翠羽也，觴，觚也。言食已，復有玉漿以蜜沾之。滿羽觴以漱口。〉挫糟凍飲，〈挫，捉也。凍，冰也。〉酎清涼些。〈酎，醇酒也。言盛夏則為覆蹙乾釀，捉去其糟，但取清醇，居之冰上，然後飲之，酒寒清涼，又長味好飲。〉華酌既陳，〈酌，酒升也。〉有瓊漿些。〈言酒尊在前，華酌陳列，復有玉漿，恣意所用者也。〉歸來歸來反故室，敬而無妨些。〈妨，害也。言若魂急來歸，還反所居故室，子孫承事恭敬，長無禍害也。〉

肴羞未通，〈魚肉為肴。羞，進也。〉女樂羅些。〈言肴膳已具，進舉在前，賓主之禮慇勤未通，則女樂列堂下。〉陳鍾桉鼓，〈桉，徐也。〉造新歌些。〈言乃奏樂作音，而撞鍾徐鼓，造為新曲之歌，與眾絕異。〉涉江采䔖，發楊荷些。〈楚人歌曲也。言己涉彼大江，南入湖池，采取菱芰，發楊荷葉。喻屈原背去朝堂，隱伏草澤，失其所也。〉美人既醉，朱顏酡些。朱，赤也。酡，著也。言美女飲啗醉𨠖，則面著赤色而鮮好也。娭光眇視，〈娭，戲也。眇，眺也。〉目曾波些。〈波，華也。言美人醉樂，顧望娭戲，身有光文，眺視曲眄，目采眇然，白黑分明，精若水波而重華也。〉被文服纖，〈文，謂綺繡也。纖，謂羅縠也。〉麗而不奇些。〈麗，美貌也。不奇，奇也。猶詩云不顯，顯也。言美女被服綺繡，曳羅縠，其容美麗，誠足怪奇也。〉長髮曼鬋，〈曼，澤也。〉豔陸離些。〈豔，好貌也。左氏傳曰：宋華督見孔父之妻，目逆而送之，曰：美而豔。言美人長髮工結，鬢鬋滑澤，其狀豔美，儀貌陸離而難形也。〉二八齊容，〈齊，同也。〉起鄭舞些。〈鄭舞，鄭國舞也。言二八美女，其儀容齊一，被服同飾，奮袂俱起而舞也。或曰：鄭重折屈而舞也。〉衽若交竿，撫案下些。〈撫，抵也。言舞者便旋，衣衽掉搖，回轉相拘，狀如交竹竿，以抵案而徐行者也。〉竽瑟狂會，〈狂，猶並也。〉搷〈田〉鳴鼓些。〈搷，擊也。言眾樂並會，吹竽彈瑟，又搷擊鼓以進，八音為之節也。〉宮庭震驚，發激楚些。〈激，清聲也。言眾樂並會，宮庭之內，莫不震動驚駭，復作激楚之聲，以發其音也。〉吳歈〈俞〉蔡謳，〈吳、蔡，國名也。歈、謳，皆歌也。〉奏大呂些。〈大呂，律名也。周官曰：舞雲門，奏大呂，言乃復使吳人歌謠，蔡人謳吟，進雅樂，奏大呂，五音六律聲和調也。〉士女雜坐，亂而不分些。〈言醉飽酣樂，合尊促席，男女雜坐，比肩齊睞，恣意調戲，亂而不分別也。〉放陳組纓，〈組，綬也。〉班其相紛些。〈紛，亂也。言男女共坐，除其威嚴，放其冠纓，舒陳印綬，班然相亂，不可整理也。〉鄭衛妖玩，來雜陳些。〈鄭、衛，國名也。妖玩，好女也。雜，廁也。陳，列也。言鄭、衛二國，復遣妖玩好女，來雜廁俱坐，而陳列之。〉激楚之結，〈激，感也。結，頭髻也。結，吉詣切。〉獨秀先些。〈秀，異也。言鄭、衛妖女，工於服飾，其結殊形，能感楚人。故秀異獨前而先進也。〉菎〈昆〉蔽象棋，〈菎，玉。蔽，簙箸。以玉飾之也。或言菎蕗，今之箭囊也。〉有六簙些。〈投六箸，行六棋，故為六簙也。言宴樂既畢，乃設六簙。菎蕗作箸，象牙為棋，妙且好也。〉分曹並進，〈曹，偶也。〉遒相迫些。〈遒，亦迫也。言分曹列耦，並進伎巧，投箸行棋，轉相遒迫，使不得擇行也。或曰：分曹並進者，謂並用射禮進之。〉成梟而牟，〈倍勝為牟。〉呼五白些。〈五白，簙齒也。言己棋己梟，當成牟勝，射張食棋，下逃於窟，故呼五白以助投者也。〉晉制犀比，〈晉，國名也。制，作也。比，集者也。〉費白日些。〈費，光貌也。言晉國工作簙棋箸，比集犀角以為雕飾，投之皜然如日光。〉鏗鐘搖虡，〈鏗，撞也。搖，動也。〉揳梓瑟些。〈揳，鼓也。言眾賓既集，簙以相樂。堂下復鳴大鐘，左右歌吟，鼓琴瑟。揳，古八切。〉娛酒不廢，〈娛，樂也。〉沈日夜些。〈言雖以酒相娛樂，不廢政事。晝夜沈湎以忘憂也。或曰：娛酒不發。發，旦也。詩曰：明發不寐。言歡娛日夜湛樂也。又曰；和樂且耽。言晝夜以酒相樂也。〉蘭膏明燭，華鐙錯些。〈言鐙錠盡雕琢錯鏤，飾設以禽獸，有英華。〉結撰至思，〈撰，猶博也。〉蘭芳假些。〈假，至也。書曰：假于上下。言蘭芳以喻賢人。君能結撰博思，至心以思賢人，賢人即至也。〉人有所極，同心賦些。〈賦，誦也。言眾座之人各欲盡情，與己同心者，獨誦忠與道德。〉酎飲既盡，歡樂先故些。〈故，舊也。言飲酒作樂，盡己歡欣者，誠欲樂我先祖，及與故舊人。〉魂兮歸來！反故居些。〈言魂神宜急來歸還楚國，居舊故之處，安樂無憂。〉

亂曰：獻歲發春兮，〈獻，進也。〉汨吾南征些。〈征，行也。言歲始來進，春氣奮揚，萬物皆感氣而生。自傷放逐，獨南行也。〉菉蘋齊葉兮，〈爾雅曰：菉，王芻也。〉白芷生些。〈言屈原放時，菉蘋之草其葉適齊，白芷萌牙，方始欲生。懷所見自傷哀也。猶詩云：昔我往矣，楊柳依依也。〉路貫廬江兮，左長薄，〈貫，出也。廬江、長薄，地名也。言屈原行，先出廬江，過歷長薄。在江北時東行，故言左者也。〉倚沼畦瀛兮，〈沼，池也。畦，猶區也。瀛，池中也。楚人名澤中曰瀛。〉遙望博，〈遙，遠也。博，平也。言循江而行，遂入池澤。其中區瀛遠望，平博無人也。〉青驪結駟兮，〈純黑為驪。結，連也。四馬為駟也。〉齊千乘。〈齊，同也。言屈原嘗與君俱獵於此。官屬駕駟馬，或青或黑，連車千乘，皆同服也。〉懸火延起兮，玄顏蒸。〈懸火，懸鐙也。玄，天也。言己時從君夜獵，懸鐙林木之中，其火延起，燒於野澤，煙上蒸于天，使黑色也。〉步及驟處兮，〈驟，走也。處，止也。〉誘騁先。〈誘，導也。騁，馳也。言獵時有步行者；有乘馬走驟者；有處止者；分以圍獸，己獨馳騁，為君先導也。〉抑騖若通兮，〈抑，止也。騖，馳也。若，順也。〉引車右還。〈還，轉也。言抑止馳騖者，順通共護，引車右轉，以遮獸也。〉與王趨夢兮，課後先。〈夢，澤中也。楚名澤中為夢中。左氏傳曰：楚大夫鬥伯比與鄖公之女淫而生子，棄諸夢中。言己與懷王俱獵趍於夢澤之中。課第群臣先至後至也。〉君王親發兮，〈發，射也。〉憚青兕。〈憚，驚也。言懷王是時親自射獸，驚青兕牛而不能制也。言嘗侍從君田獵，今乃放逐，歎而自傷閔也。〉朱明承夜兮，〈朱明，謂日也。承，續也。〉時不見淹。〈淹，淹久也。言歲月逝往，晝夜相續，年命將老，不可久處，當急來歸也。〉皋蘭被徑兮，〈皋，澤也。被，覆也。徑，路也。〉斯路漸。〈漸，沒也。言澤中香草茂盛，覆被徑路，人無采取者。水卒增溢，漸沒其道，將棄捐也。以言賢人久處山野，君不事用，亦將隕顛也。〉湛湛江水兮，〈湛湛，水貌。〉上有楓。〈楓，木名也。言湛湛江水，浸潤楓木，使之茂盛。傷己不蒙君惠，而身放棄，曾不如樹木得其所也。或曰：水旁林木中，鳥獸所聚，不可居也。〉目極千里兮，傷春心。〈言湖澤博平，春時草短，望見千里，令人愁思而傷心也。或曰蕩春心。蕩，滌也，言春時平望遠，可以滌蕩愁思之心。〉魂兮歸來，哀江南！〈言魂魄當急來以歸，江南土地僻遠，山林嶮岨，誠可哀傷，不足處也。〉

〈文選考異〉
〈注「欲使巫陽招之也」：袁本、茶陵本無「招之」二字。案：無者是也。單行楚辭無，洪興祖本有。尤依之添，非。〉

〈恐後之謝：茶陵本「之謝」作「謝之」，云五臣無「之」字。袁本無「謝」，下校語云逸有「之」。案：楚辭作「之謝」，故尤延之校改，其實非也。洪興祖云一云「謝之」，即袁、茶陵所見本；一無「之」字，即五臣本也。〉

〈注「必卜筮之法」：袁本、茶陵本「必」下有「去」字。案：此尤本脫。〉

〈得人肉而祀：袁本、茶陵本「而」作「以」。案：楚辭作「而」，洪興祖本作「以」。或尤延之校改「以」作「而」，今亦無以考之。〉

〈注「常食蠃蚌」：袁本、茶陵本「蠃」作「龜」。案：楚辭注作「蠃」。此亦尤校改。〉

〈旋入雷淵：袁本、茶陵本「淵」作「泉」，注同。案：楚辭作「淵」。案：此必尤延之校改。〉

注「皆有蠆毒」：袁本、茶陵本作「蠆」。案：皆非也，當依楚辭注作「䘍]」。

〈注「言啄天下欲上之人」：何校「言」改「主」，陳同。案：楚辭注作「主」，是也。各本皆誤。〉

〈注「言有丈夫」：袁本、茶陵本無「丈」字。案：楚辭注有，尤校添之。〉

〈注「雕鏤綺木使方好也」：案：「綺」當依楚辭注作「連」，各本皆誤。〉

〈注「詩云肆筵設机」：袁本、茶陵本「肆」作「設」。案：「設」字是也。「設筵設机」者，公劉之「俾筵俾几」也。凡叔師所引，皆非今毛詩。單行楚辭作「設」，洪興祖本誤為「肆」。今毛詩仍無「肆筵設机」之文，尤誤取之以校改，非。〉

〈注「言大夫有二列之樂左傳曰晉悼公」：袁本無「有左傳曰」四字。茶陵本亦無，「樂」作「故」。案：各本皆非也，當依楚辭注作「言大夫有二列之樂故晉悼公」。〉

〈注「垂鬢下髮」：袁本、茶陵本作「垂髮下鬋」。案：單行楚辭注作「垂髮鬢下鬋」，洪興祖本作「垂鬢鬘下髮」，互有不同，蓋尤以意校改如此，未必是也。〉

〈注「發言中禮意者也」：袁本、茶陵本無「發」字。案：單行楚辭注無，洪興祖本有，尤校添之。〉

〈注「時竊視安詳諦」：案：當依楚辭注重「時」字，「諦」上有「審」字。各本皆脫。〉

〈注「飾幬帳之高堂」：陳云「帳」下當有「張」字，是也。楚辭注有。各本皆脫。〉

〈注「皆衣虎豹之文異采之飾」：袁本、茶陵本無「之文」二字。案：楚辭注有，尤校添之。〉

〈注「羅列之陳」：案：「之」當依楚辭注作「而」，各本皆誤。〉

〈臑若芳些：袁本作「胹」，校語云逸本作「腝」。茶陵本作「臑」，云五臣作「胹」。案：楚辭作「臑」。洪興祖云「臑」一作「腝」，一作「胹」。此注「臑仁珠切」，似善作「臑」，或袁本校語有偽。否則，音非善舊也。〉

注「爛熟之則Template:𦠆美也」：袁本、茶陵本無「爛」字。案：楚辭注有，尤校添之。

〈注「藷蔗也」：袁本、茶陵本「藷」作「謂」。案：當作「諸」，下文可證。楚辭注作「藷」，與善異本，尤校改失之。〉

〈注「鴻鴈也」：袁本、茶陵本「鴈」作「鸕」。案：洪興祖本作「鴈」，單行本作「鴈鸕」，蓋改「鸕」為「鴈」而兩有。考九思悼亂云「鴻鸕兮振翅」，是作「鸕」未必非也。〉

〈注「楚人名羹曰爽」：案：「羹」下當依楚辭注有「敗」字。各本皆脫。〉

注「以蜜和米䴮」：袁本、茶陵本「䴮」作「麵」。案：此尤本誤字。

〈注「又長味好飲」：袁本、茶陵本「好飲」作「也」。案：楚辭注作「好飲也」，尤校改之。〉

〈發楊荷些：案：「楊」當作「揚」。注「發楊荷葉」同。袁、茶陵二本所見亦誤，楚辭俱作「揚」也。〉

〈注「誠足怪奇也」：袁本、茶陵本「足」作「獨」。案：單行楚辭作「獨」，洪興祖本作「足」，尤校改之。〉

〈注「投六箸行六棋」：袁本、茶陵本「行」下無「六」字。案：楚辭注有，尤校添之。〉

〈注「比集者也」：案：當依楚辭注去「者」字。各本皆衍。〉

〈注「又曰和樂且耽」：案：「耽」當依楚辭注作「湛」。各本皆誤。凡逸所引，皆非今毛詩，此必不知者改。〉

〈注「言蘭芳以喻賢人」：袁本、茶陵本無「言」字。案：楚辭注「言」字在下句首，蓋尤校添而誤其處。〉

〈酎飲既盡歡：何校去「既」字。茶陵本云五臣無「既」字。袁本云逸有「既」字。案：楚辭無。洪興祖云一本「盡」上有「既」字，即此本也。此不當有，恐傳寫衍。各本所見皆誤。〉

〈汨吾南征些：何校去「些」字。下「白芷生些」同。案：楚辭無。各本皆衍。〉

〈菉蘋齊葉兮：袁本、茶陵本「蘋」作「薠」，下有「煩」音。案：此必善「蘋」，五臣「薠」也。「湘夫人登白蘋以騁望」，二本校語有明文，此正同。彼二本所見以五臣亂善而失著校語，尤所見不誤。袁本所載逸注中字作「蘋」，亦不誤。楚辭作「蘋」，即此本也。洪興祖云「蘋」一作「薠」，即五臣本也。又案：洪興祖補注於湘夫人云「薠」一作「蘋」非是。其說殊誤。逸注上云「蘋草秋生」，其下「鳥萃兮蘋中」注云「鳥當集木巔而言草中」，文自相承，二句既同一草，必同一字，不得如五臣之上一字作「薠」，下一字作「蘋」。或又謂「白蘋」與「蘋」不當一物異稱。獨不見九辯「鳳凰」與「鳳」雜錯稱之乎？逸注本無可疑，洪未達其旨，附正之於此。〉

〈注「爾雅曰」：袁本、茶陵本無此三字。案：無者是也，楚辭注無。〉

〈注「懷所見自傷哀也」：何校「懷」改「據」，陳同。案：楚辭注作「據時」二字，是也。何、陳但改「據」字，其「時」字仍不補，未詳所出。袁、茶陵二本亦作「懷」。〉

〈注「煙上蒸于天」：袁本、茶陵本無「于」字。案：此尤校添之，其實誤也。楚辭注亦無。〉

〈注「謂日也」：袁本、茶陵本無「謂」字。案：此尤校添之，其實誤也。楚辭注亦無。〉

〈時不見淹：袁本、茶陵本「見」作「可」。案：楚辭作「可以」，單行本舊校云一作「時不見淹」。洪興祖本云一云「時不淹」，一云「時不可淹」，一云「時不見淹」，疑善「見」、五臣「可」，二本非而尤是也，但無明文可以考之。〉

〈注「水旁林木中」：袁本、茶陵本無「木」字。案：楚辭注有，尤校添之。〉

招隱士
主条目：招隱士
〈序曰：招隱士者，淮南小山之所作也。小山之徒，閔傷屈原身雖沈沒，名德顯聞，與隱處山澤無異。故作招隱士之賦，以彰其志也。〉

劉安〈漢書曰：淮南王安，為人好書，招致賓客數千人。後伍被自詣吏，具告與淮南謀反，上使宗正以符節劾王，未至，自刑殺也。〉

王逸注

桂樹叢生兮〈桂樹芬香，以興屈原之忠良也。〉山之幽，〈遠去朝廷而隱藏也。〉偃謇連卷兮〈容貌美好，德茂盛也。〉枝相繚。〈信義枝結，條理成也。以言才德高明，宜輔賢君楨幹也。〉山氣隴嵷兮岑崟㠁嵯，雲塕鬱也。塕，烏孔切。石嵯峨，〈嵯峨巀嶭，峻蔽日也。〉谿谷嶄巖兮崎嶇閜寪，險阻𠏅也。閜，呼雅切。寪，于軌切。𠏅，苦滑切。水曾波。〈涌躍灃沛，流迅疾也。〉蝯狖群嘯兮〈禽獸所居，志樂佚也。狖，余救切。〉虎豹嗥，〈猛獸爭食，欲相齕也。以言山谷之中，幽深險阻，非君子之所處，猿狖虎豹，非賢者之偶也。齕，下沒切。〉攀援桂枝兮〈登引山木，遠望愁也。〉聊淹留。〈便旋中野，立踟躕也。〉王孫遊兮〈隱士避世，在山隅也。〉不歸，〈違背舊土，棄室家也。〉春草生兮〈萬物蠢動，抽萌芽也。〉萋萋。〈垂條吐葉，紛榮華也。〉歲暮兮〈年齒已老，壽命衰也。〉不自聊，〈中心煩亂，常含憂也。〉蟪蛄鳴兮〈蜩蟬得夏，喜呼號也。〉啾啾。〈秋節將至，悲嘹噍也。以言物盛則衰，樂極則憂，不宜久隱，失盛時也。〉坱兮軋，〈霧氣昧也。〉山曲岪，〈盤詰屈也。〉心淹留兮〈志望絕也。〉洞荒忽。〈亡妃匹也。〉罔兮沕，〈精氣失也。〉憭兮慄。〈心剝切也。〉虎豹岤，〈嵺穿岤也。嵺音料。岤音血。〉叢薄深林兮〈攢刺棘也。〉人上慄。〈恐變色也。〉嶔崟碕礒兮山阜𡸨嵎也。硱磈磳硊。〈崔巍嵼嵼。〉樹輪相糾兮〈交錯扶疏。〉林木茇𩨒。〈枝葉盤紆。茇音跋。〉青莎雜樹兮〈草木列居。〉薠草靃〈髓〉靡。〈隨風披敷。〉白鹿麕麚兮〈眾禽並遊。〉或騰或倚。〈走住殊異。〉狀貌崟崟兮峨峨，〈頭角甚殊。〉淒淒兮漇漇。〈淒淒漇漇，毛衣若濡。〉獮猴兮熊羆，〈百獸皆俱也。〉慕類兮以悲，〈哀己不遇也。從此已上，皆陳山林傾危，草木茂盛，麋鹿所居，虎兕所聚，不宜育道德，養情性。欲屈原還歸郢也。〉攀援桂枝兮〈配託香木，誓同志也。〉聊淹留。〈踟躕徘徊，待明時也。〉虎豹鬥兮〈殘賊之獸，忽急怒也。〉熊羆咆，〈貪殺之獸，跳梁吼也。〉禽獸駭兮〈雉菟之群，驚奔走也。〉亡其曹。〈違離鄉黨，失群偶也。〉王孫兮歸來，〈旋反舊邑，入故宇也。〉山中兮不可以久留。〈誠多患害，難隱處也。〉

〈文選考異〉
〈注「楨幹也」：案：句首楚辭注有「為」字。又案：「楨幹」疑當作「幹楨」，以「楨」與「盛」成韻。各本皆脫誤。〉

注「崔巍嵼嵼」：陳云上「嵼」疑「蹇」。案：「蹇」「嵼」雖可通，但此與上句「山阜𡸨嵎」不協，恐仍未是。各本皆同，楚辭注亦然，無以考之矣。

注「走住殊異」：案：「殊異」當依楚辭注作「異趨」。各本皆誤。「趨」字韻。洪興祖云「一云走䟭殊也」，亦非。

〈注「草木茂盛」：案：「茂盛」疑當作「盛茂」，以「茂」與「聚」韻。各本及楚辭注皆誤倒。〉


Chinese text: This work was published before January 1, 1923, and is in the
public domain worldwide because the author died at least 100 years ago.
