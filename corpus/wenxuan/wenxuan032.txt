詩庚
雜擬下
效曹子建樂府白馬篇
〈五言〉

主条目：效曹子建樂府白馬篇
袁陽源〈孫巖宋書曰：袁淑，字陽源，陳郡人，少好屬文。彭城王起為祭酒，後遷至左衛率。凶劭當行篡逆，淑諫見害。〉

劍騎何翩翩！長安五陵間。〈史記曰：游閑公子，飾冠劍，連車騎。西京賦曰：南望杜、灞，北眺五陵。〉秦地天下樞，八方湊才賢。〈戰國策，范子見秦王曰：今韓、魏天下之樞也。高誘曰：樞，要也。河圖龍文曰：鎮星光明，八方歸德。賈逵國語注曰：湊，聚也。〉荊魏多壯士，宛洛富少年。〈呂氏春秋，客有語周昭文君曰：魏氏人張儀，壯士也。王逸荔支賦曰：宛洛少年，邯鄲遊士。〉意氣深自負，肯事郡邑權。〈謝承後漢書曰：楊喬曰：侯生為意氣刎頸。漢書曰：郭解姊子負解之勢。應劭曰：負，恃也。班固漢書游俠傳贊曰：郡國豪傑，處處各有。又，郭解曰：奈何從他縣奪人邑賢大夫權也？〉籍籍關外來，車徒傾國鄽。〈籍籍關外來，謂被徙關中也。車徒傾國鄽，從者之多也。漢書，武帝曰：事籍籍如此。鄭玄禮記注曰：鄽，市物邸舍也。今云鄽，以明市也。〉五侯競書幣，群公亟為言。〈漢書曰：樓護，字君卿，為京兆史。王氏五侯，兄弟爭名；護盡入其門，咸得懽心。五侯，已見鮑明遠數詩。古人相遺幣，必書之於刺，故曰書幣。戰國策，秦王謂趙使涼毅曰：吾所使趙國者，小大皆聽吾言，則受書幣。漢書曰：郭解，河內軹人，自喜為俠。及徙豪茂陵，衛將軍為言解家貧不中徙。上曰：布衣權至使將軍，此其家不貧。解徙，諸公送出者千餘。〉義分明於霜，信行直如弦。〈義分，則分義也。孫卿子曰：禮樂則脩，分義則明。仲長子昌言曰：潔若清冰，嚴若秋霜。應劭風俗通曰：順帝之末，京師謠曰：直如弦，死道邊；曲如鉤，反封侯。〉交歡池陽下，留宴汾陰西。〈漢書曰：郭解入關中，賢豪爭交歡。又曰：左馮翊有池陽縣，河東郡有汾陰縣。漢書曰：酤，留飲食也。西音先，協韻也。〉一朝許人諾，何能坐相捐？〈諾，相然許之辭也。老子曰：輕諾者必寡信。廣雅曰：諾，應也。〉彯節去函谷，投珮出甘泉。〈公羊傳曰：曹子摽劍而去之。劉兆曰：摽，辟也。彯與摽字同，孚堯切。〉嗟此務遠圖，心為四海懸。〈左氏傳，榮成伯曰：遠圖者忠也。莊子曰：心若懸於天地之間。郭象曰：所希企者高而闊也。〉但營身意遂，豈校耳目前？〈列子，楊朱曰：慎耳目之觀聽，惜身意之是非；失當年之至樂，不得自肆於一時。聲類曰：遂，從意也。嵇康養生論曰：嗜好常在耳目之前也。〉俠烈良有聞，古來共知然。〈漢書曰：楚田仲以俠聞。傅暢晉諸公贊曰：劉希彭俠烈有才用也。〉

文選考異

〈注「孫巖宋書曰」：何校「孫巖」改「沈約」，陳同。案：濟注引沈約，茶陵本并善入五臣，何、陳皆據彼改，其實非也。隋志載孫嚴宋書六十五卷，唐志亦載之，「巖」即「嚴」也。袁本與此正同。〉

效古
〈五言〉

主条目：效古
袁陽源

訊此倦遊士，本家自遼東。〈訊，猶問也。漢書曰：司馬長卿故倦游。又曰：有遼東郡也。〉昔隸李將軍，十載事西戎。〈將軍，李廣也。西戎，匈奴也。毛詩序曰：備其兵甲，以討西戎也。〉結車高闕下，極望見雲中。〈莊子曰：車軌結於千里之外。高誘呂氏春秋注曰：結，交也。漢書曰：將軍衛青至高闕。臣瓚注曰：山名也。七發曰：極望成林。漢書有雲中郡，秦置也。〉四面各千里，從橫起嚴風。〈陸機從軍行曰：涼風嚴且苛。〉寒燠豈如節，霜雨多異同。〈毛詩傳曰：燠，煖也。〉夕寐北河陰，夢還甘泉宮。〈史記曰：秦惠王遊至北河。徐廣曰：戎地之河上。穀梁傳曰：水南曰陰。〉勤役未云已，壯年徒為空。迺知古時人，所以悲轉蓬。〈曹植雜誌曰：轉蓬離本根，飄颻隨長風，類此客遊子，捐軀遠從戎。〉

文選考異

〈注「毛詩傳曰」：案：「毛」下當有「萇」字。各本皆脫。〉

擬古二首
〈五言〉

劉休玄〈沈約宋書曰：南平穆王鑠，字休玄，文帝第四子也。少好學。有文才。元兇弒立，以為中軍將軍。世祖入討，歸世祖，進侍中司空。後以藥內食中毒殺之。〉

擬行行重行行
主条目：擬行行重行行
眇眇陵長道，遙遙行遠之。〈楚詞曰：路眇眇以默默。廣雅曰：眇眇，遠也。左氏傳，童謠曰：遠哉遙遙。〉迴車背京里，揮手從此辭。〈古詩曰：迴車駕言邁。劉越石扶風歌曰：揮手長相謝。說文曰：揮，奮也。蘇武詩曰：去去從此辭。〉堂上流塵生，庭中綠草滋。〈曹植曹仲雍誄曰：流塵飄蕩魂安歸。〉寒螿翔水曲，秋兔依山基。〈淮南子曰：兔走歸窟，寒螿翔水，各哀其所生。高誘曰：寒螿，水鳥。哀，猶愛也。〉芳年有華月，佳人無還期。〈魏文秋胡行曰：朝與佳人期，日夕殊不來。〉日夕涼風起，對酒長相思。〈李陵贈蘇武詩曰：遠望悲風至，對酒不能酬。〉悲發江南調，憂委子襟詩。〈古樂府江南辭曰：江南可採蓮。毛詩曰：青青子襟，悠悠我心。〉臥覺明燈晦，坐見輕紈緇。〈陸機為顧彥先贈婦詩曰：京洛多風塵，素衣化為緇。〉淚容不可飾，幽鏡難復治。〈曹植七哀詩曰：膏沐誰為容？明鏡闇不治。〉願垂薄暮景，照妾桑榆時。〈陸機塘上行曰：願君廣末光，照妾薄暮年。日在桑榆，以喻人之將老。東觀漢記，光武曰：失之東隅，收之桑榆。〉

擬明月何皎皎
主条目：擬明月何皎皎
落宿半遙城，浮雲藹曾闕。〈鄭玄詩箋曰：曾，重也。〉玉宇來清風，羅帳延秋月。〈曹植芙蓉賦曰：退潤玉宇，進文帝庭。羅帳，羅帷也。桓子新論，雍門周說孟嘗君曰：今君下羅帳來清風。古詩曰：明月何皎皎，照我羅床帷。〉結思想伊人，沈憂懷明發。〈毛詩曰：所謂伊人。宋玉笛賦曰：武毅發，沈憂結。毛詩曰：明發不寐。〉誰為客行久，屢見流芳歇。〈潘岳悼亡詩曰：流芳未及歇。〉河廣川無梁，山高路難越。〈楚辭曰：江河廣而無梁。秦嘉妻徐氏答嘉書曰：高山巖巖，而君是越，斯亦難矣！〉

文選考異

〈注「魏文秋胡行曰」：案：「文」下當有「帝」字。各本皆脫。〉

和琅邪王依古
〈五言〉

主条目：和琅邪王依古
王僧達

少年好馳俠，旅宦遊關源。既踐終古跡，聊訊興亡言。〈楚辭曰：長無絕兮終古。訊與信通。易乾鑿度曰：興亡殊方，各有其祥。〉隆周為藪澤，皇漢成山樊。〈漢書，楊雄河東賦曰：眽隆周之大寧。難蜀父老曰：羅者猶視乎藪澤。西都賓曰：皇漢之初經營也。莊子曰：彭陽曰：公閱休夏，則休乎山樊者也。毛萇詩傳曰：樊，藩也。〉久沒離宮地，安識壽陵園？〈甘泉賦曰：往往離宮，般以相燭。張晏漢書注曰：景帝作壽陵也。又，元帝詔曰：徙民以奉園陵。〉仲秋邊風起，孤蓬卷霜根。白日無精景，黃沙千里昏。顯軌莫殊轍，幽塗豈異魂？〈郭象注莊子曰：待隱謂之死，待顯謂之生。廣雅曰：軌，道也。陸機泰山吟曰：幽塗延萬鬼，神房集百靈。〉聖賢良已矣，抱命復何怨！〈桓範世要論曰：聖哲之人，知有終之命，必至之理，不可以智力避。列子曰：怨年我逝，不知命也。〉

文選考異

注「往往離宮」：袁本、茶陵本「往往」作「遙遙」。案：當作「𨓏𨓏」，形近之誤，尤改未是。

〈注「郭象注莊子曰」：袁本、茶陵本「注」字在「子」字下，是也。〉

擬古三首
〈五言〉

主条目：擬古三首
鮑明遠

幽并重騎射，少年好馳逐。〈史記曰：趙武靈王胡服以習騎射也。七發曰：馳騁角逐。〉氈帶佩雙鞬，象弧插彫服。〈搜神記曰：太康中，以氊為貊頭及帶身蔥口。魏志曰：董卓有武力，雙帶兩鞬，左右馳射。方言曰：所以藏箭謂之服，所以盛弓謂之鞬。毛詩曰：四牡翼翼，象弭魚服。鄭玄曰：弭，弓之末彆者，以象骨為之。服，矢服也。鞬，居言切。〉獸肥春草短，飛鞚越平陸。〈魏文帝典論曰：弓燥手柔，草淺獸肥。埤蒼曰：鞚馬勒鞚。孫子曰：平陸平處。鞚，口送切。〉朝遊鴈門上，暮還樓煩宿。〈漢書曰：鴈門郡有樓煩縣。〉石梁有餘勁，驚雀無全目。〈闞子曰：宋景公使工人為弓，九年乃成。公曰：何其遲也？工人對曰：臣不復見君矣！臣之精盡於此弓矣！獻弓而歸，三日而死。景公登虎圈之臺，援弓東面而射之，矢踰於西霜之山，集于彭城之東，其餘力逸勁，猶飲羽于石梁。帝王世紀曰：帝羿有窮氏與吳賀北遊，賀使羿射雀，羿曰：生之乎？殺之乎？賀曰：射其左目。羿引弓射之，誤中右目。羿抑首而媿，終身不忘。故羿之善射，至今稱之。〉漢虜方未和，邊城屢翻覆。留我一白羽，將以分虎竹。〈白羽，矢名。國語曰：吳素甲白羽之矰，望之如荼。漢舊儀曰：郡國銅虎符三，竹使符五也。〉

魯客事楚王，懷金襲丹素。〈魯客，假言。楊子法言，或曰：使我紆朱懷金，其樂可量也。李軌曰：金，金印也。司馬彪上林賦注曰：襲，服也。毛詩曰：素衣朱襮。毛萇曰：丹朱，中衣也。〉既荷主人恩，又蒙令尹顧。〈主人，謂君也。王仲宣公讌詩曰：顧我賢主人。臣瓚漢書注曰：諸侯之卿，唯楚稱令尹，其餘國稱相也。〉日晏罷朝歸，鞍馬塞衢路。宗黨生光華，賓僕遠傾慕。富貴人所欲，道德亦何懼？〈論語曰：富與貴，是人之所欲，不以其道得之，不處也。〉南國有儒生，迷方獨淪誤。〈儒生，自謂也。漢書，叔孫通曰：弟子儒生，隨臣久矣。莊子曰：小惑易方。郭象曰：東西易方，於禮未虧。孔安國尚書傳曰：誤，謬也。沈淪謬誤也。〉伐木青江湄，設罝守毚兔。〈毛詩曰：坎坎伐檀兮，寘之河之干兮，河水之清且漣漪兮。又曰：肅肅兔罝，椓之丁丁。又曰：趯趯毚兔，遇犬獲之。〉

十五諷詩書，篇翰靡不通。〈論語曰：吾十有五而志於學。韋昭漢書注曰：翰，筆也。〉弱冠參多士，飛步遊秦宮。〈華覈與薛瑩詩曰：存者今惟三，飛步有匹特。〉側睹君子論，預見古人風。〈魏志，太祖謂毛玠曰：君有古人之風。〉兩說窮舌端，五車摧筆鋒。〈兩說，謂魯連說新垣衍及下聊城。史記曰：秦東圍邯鄲，魏王使新垣衍入邯鄲，說平原君尊秦昭王為帝，秦必罷兵去。魯連聞之，乃責垣衍。新垣衍請出，不敢言帝秦。秦將聞之，為卻五十里。又曰：田單攻聊城不下，魯連乃為書，約之矢以射聊城中。燕將得書自殺。韓詩外傳曰：避文士之筆端，避武士之鋒端，避辯士之舌端。莊子曰：惠施，其書五車，道踳駮也。〉羞當白璧貺，恥受聊城功。〈韓詩外傳曰：楚襄王遣使者持金千斤，白璧百雙，聘莊子以為相，莊子不許。史記，田單屠聊城，歸而言魯連欲爵之，魯連逃隱於海上也。〉晚節從世務，乘障遠和戎。〈鄒陽上書曰：至其晚節末路。漢書曰：嚴安上書言世務。又曰：帝使博士狄山乘鄣，李奇曰：乘，守也。左氏傳，晉侯謂魏絳曰：子教寡人和諸戎狄。〉解佩襲犀渠，卷帙奉盧弓。〈國語曰：奉文犀之渠。尚書曰：平王錫晉文侯盧弓十。〉始願力不及，安知今所終？〈左氏傳，周子曰：孤始願不及此。莊子曰：苟為不知其然也，孰知其所終？司馬彪曰：誰知禍之所終者也。〉

文選考異

〈注「所以藏箭謂之服所以盛弓謂之鞬」：袁本、茶陵本「箭」下有「弩」字，「弓」上無「所以盛」三字。案：二本是也。今方言正如此，「弓謂之鞬」，蒙上「所以藏」為文。〉

〈注「其樂可量也」：茶陵本「可」上有「不」字，是也。袁本亦脫。〉

〈道德亦何懼：袁本、茶陵本「德」作「得」，云善作「德」。案：各本所見皆非也。善引「不以其道得之」為注，作「得」甚明，「〉

〈伐木青江湄：袁本、茶陵本「青」作「清」，是也。〉

〈注「河水之清且漣漪兮」：茶陵本無「之」字、「兮」字，是也。袁本亦衍。〉

學劉公幹體
〈五言〉

主条目：學劉公幹體
鮑明遠

胡風吹朔雪，千里度龍山。〈范曄後漢書，蔡琰詩曰：處所多霜雪，胡風春夏起。楚辭曰：增冰峨峨，飛雪千里。又曰：北有寒山，逴龍赩然。王逸曰：逴龍，山名。〉集君瑤臺裏，飛舞兩楹前。〈楚辭曰：望瑤臺之偃蹇兮。鄭玄禮記注曰：兩楹之間，人君聽治正坐之處。〉茲辰自為美，當避豔陽年。〈神農本草曰：春夏為陽。〉豔陽桃李節，皎潔不成妍。〈呂氏春秋曰：仲春之月，桃李華。〉

代君子有所思
〈五言〉

主条目：代君子有所思
鮑明遠

西出登雀臺，東下望雲闕。〈鄴中記曰：鄴城西北立臺，名銅雀臺。劉歆甘泉賦曰：雲闕蔚之巖巖，眾星接之皚皚。〉層閣肅天居，馳道直如髮。〈王逸楚辭注曰：層，重也。蔡雍述征賦曰：皇家赫而天居。漢書曰：太子不敢絕馳道。應劭曰：天子之道。毛詩曰：彼君子女，綢直如髮。〉繡甍結飛霞，琁題納行月。〈西京賦曰：雕楹玉舄，繡栭雲楣。甘泉賦曰：珍臺閒館，琁題玉英。〉築山擬蓬壺，穿池類溟渤。〈蓬、壺，二山名。溟、渤，二海名。〉選色遍齊代，徵聲帀邛越。〈齊、代、邛、越，四地名。〉陳鍾陪夕讌，笙歌待明發。〈楚辭曰：陳鍾桉鼓造新歌。魏文帝東門行曰：朝遊高臺觀，夕宴華池陰。儀禮曰：歌魚麗，笙由庚。明發，已見上文。〉年貌不可還，身意會盈歇。〈列子，西門子謂東郭先生曰：北宮子年貌言行與子並。身意，已見上文。〉蟻壤漏山河，絲淚毀金骨。〈傅玄口銘曰：勿謂不然，變出無聞，蟻孔潰河，溜穴傾山。絲淚，淚之微者。金骨之堅，喻親之篤者。言讒邪之人，但下如絲之淚，而金骨為之傷毀也。張叔及論曰：煩冤俯仰，淚如絲兮。鄒陽上書曰：眾口鑠金，積毀消骨。〉器惡含滿欹，物忌厚生沒。〈家語曰：孔子觀於魯桓公之廟，有欹器焉。孔子問於守廟者曰：此為何器？對曰：此蓋為宥坐之器。孔子曰：吾聞宥坐之器，虛則欹，中則正，滿則覆，明君以為至誡，故常置於坐側。顧謂弟子曰：試注水實之。中而正，滿則覆。夫子喟然而歎曰：嗚呼！夫物惡有滿而不覆者哉？老子曰：人之生生之厚，動皆之死地十有三，夫何故？以其生生之厚也。〉智哉眾多士，服理辯昭昧。〈莊子，冉求問於仲尼曰：未有天地，可知乎？夫子曰：古猶今也。昔日吾昭然，今日吾昧然，敢問何謂也？仲尼曰：昔之昭然也，神者先受之；今昧然也，且又為不神者求耶？郭象曰：思求更致不了。〉

文選考異

〈注「變出無聞」：案：「聞」當作「閒」。各本皆偽。〉

〈注「張叔及論」：案：「叔及」當作「升反」。各本皆偽。張升，字彥真，范蔚宗書有傳在文苑。前魏都賦，後與山巨源絕交書注皆引「反論」不誤，可證也。左傳疏所引「賓爵下革」云云，今本或作「皮」，皆「反」之偽。〉

效古
〈五言〉

主条目：效古
范彥龍

寒沙四面平，飛雪千里驚。〈雪千里，已見上文。〉風斷陰山樹，霧失交河城。〈漢書，侯應上書曰：巨聞陰山草木茂盛。又曰：車師前國王，治交河城，河水分流繞城下，故號交河。〉朝馳左賢陣，夜薄休屠營。〈漢書，李將軍廣出右北平擊匈奴左賢王陣。又曰：驃騎將軍霍去病將萬騎出隴西，得休屠祭天金人。〉昔事前軍幕，今逐嫖姚兵。〈漢書曰：大將軍大擊匈奴，李廣數自請行，上以為老，不許。良久，乃許之，以為前將軍。又曰：霍去病善騎射，再從大將軍，受詔，予壯士，為嫖姚校尉。〉失道刑既重，遲留法未輕。〈漢書曰：李廣與右將軍食其合軍出東道。或失道，大將軍問廣失道狀。廣曰：校尉無罪，乃我者自失道。引刀自剄。又曰：宣帝命虎牙將軍田順出五原。虜去塞八百餘里，不進。上以虎牙不至期，逗留不進，下吏，自殺。音義曰：律語也，謂軍行頓止，稽留不進。遲或作逗，音豆。〉所賴今天子，漢道日休明。〈太史公自序曰：作今上本紀，其述事皆云今天子。班固漢書文紀述曰：登我漢道。左氏傳，王孫滿曰：德之休明也。〉

文選考異

〈注「或失道」：陳云「或」，「惑」誤。是也，各本皆偽。〉

〈注「乃我者自失道」：案：「者」字不當有，今漢書無。各本皆衍。〉

雜體詩三十首
〈五言雜體詩序曰：關西、鄴下，既已罕同；河外、江南，頗為異法。今作三十首詩，斅其文體，雖不足品藻淵流，庶亦無乖商榷。〉

主条目：雜體詩三十首
江文通

古〈離別〉
主条目：古離別
遠與君別者，乃至鴈門關。〈鴈門郡，已見上。以其邊塞，故曰關。〉黃雲蔽千里，遊子何時還？〈黃雲，已見謝靈運擬鄴中詩。古詩曰：浮雲蔽白日，遊子不顧反。江之此製，非直學其體，而亦兼用其文。故各自引文而為之證，其無文者乃他說。〉送君如昨日，簷前露已團。〈張景陽雜詩曰：下車如昨日，望舒四五圓。毛詩曰：野有蔓草，零露團兮。〉不惜蕙草晚，所悲道里寒。〈古詩曰：香風難久居，空令蕙草殘。〉君在天一涯，妾身長別離。〈古詩曰：各在天一涯。又曰：與君生別離。〉願一見顏色，不異瓊樹枝。〈李陵贈蘇武詩曰：思得瓊樹枝，以解長飢渴。〉兔絲及水萍，所寄終不移。〈爾雅曰：女蘿，兔絲也。毛詩曰：蔦與女蘿，施於松柏。淮南子曰：夫萍樹根於水，木樹根於土，天地性也。曹植雜詩曰：寄松為女蘿，依水如浮萍。〉

李都尉〈從軍〉陵
主条目：李都尉從軍
樽酒送征人，踟躕在親宴。〈蘇武詩曰：我有一樽酒，欲以贈遠人。〉日暮浮雲滋，渥手淚如霰。悠悠清川水，嘉魴得所薦。〈言魚處水而得所，我萬里而離鄉，歎魚之不若也。毛詩曰：河水悠悠。釋名曰：薦，藉也。〉而我在萬里，結髮不相見。〈古詩曰：相去萬餘里。蘇武詩曰：結髮為夫妻，恩愛兩不疑。〉袖中有短書，願寄雙飛燕。〈桓子新論曰：若其小說家合叢殘小語，近取譬論，以作短書，治身理家，有可觀之辭。陳琳止欲賦曰：欲語言於玄鳥，玄鳥逝以差池。古詩曰：願為雙飛鷰。雙或為南。淮南子曰：燕鴈代飛。許慎曰：鷰春南而鴈北。虞義送別詩曰：唯有一字書，寄之南飛燕。文與此同。〉

班婕妤〈詠扇〉
主条目：班婕妤詠扇
紈扇如圓月，出自機中素。〈班婕妤怨詩曰：新製齊紈素，鮮潔如霜雪。裁為合歡扇，團團似明月。〉畫作秦王女，乘鸞向煙霧。〈列仙傳曰：簫史者，秦繆公時人，善吹簫。繆公有女，字弄玉，好之，公遂以妻焉。一旦皆隨鳳皇飛去。楚辭曰：駕鸞鳳而上游。〉采色世所重，雖新不代故。竊愁涼風至，吹我玉階樹。〈班婕妤怨詩曰：常恐秋節至，涼風奪炎熱。又自傷賦曰：華殿塵兮玉階苔。〉君子恩未畢，零落在中路。〈班婕妤怨詩曰：棄捐篋笥中，恩情中道絕。〉

魏文帝〈遊宴〉曹丕
主条目：魏文帝遊宴
置酒坐飛閣，逍遙臨華池。〈曹子建詩曰：置酒高殿上。西都賓曰：脩途飛閣。魏文帝東門行曰：朝游高臺側，夕宴華池陰。〉神飆自遠至，左右芙蓉披。〈曹子建公讌詩曰：神飆接丹轂。魏文帝詩曰：蘭芷生兮芙蓉披。〉綠竹夾清水，秋蘭被幽涯。〈枚乘兔園賦曰：脩竹檀欒，夾池水，旋兔園。曹植公讌詩曰：秋蘭被長阪，朱華冒淥池。〉月出照園中，冠珮相追隨。〈曹植公讌詩曰：清夜遊西園，飛蓋相追隨。〉客從南楚來，為我吹參差。〈古詩曰：客從遠方來。楚辭曰：望夫君兮未來，吹參差兮誰思？〉淵魚猶伏浦，聽者未云疲。〈淵魚，鱗魚也。韓詩外傳曰：昔伯牙鼓琴，而淵魚出聽。〉高文一何綺，小儒安足為？〈陸機今日良宴會詩曰：高談一何綺？孫卿子曰：小儒者，謂大夫士。〉肅肅廣殿陰，雀聲愁北林。〈莊子曰：至陰肅肅。〉眾賓還城邑，何以慰吾心？〈曹子建名都篇曰：雲散還城邑，清晨復來還。李陵詩曰：何以慰我心？〉

陳思王〈贈友〉曹植
主条目：陳思王贈友
君王禮英賢，不悋千金璧。〈孔安國尚書傳曰：悋，惜也。史記曰：虞卿說趙孝成王，一見賜金百鎰，白璧一雙。莊子曰：林回棄千金之璧，負赤子而趨。〉雙闕指馳道，朱宮羅第宅。〈古詩曰：兩宮遙相望，雙闕百餘尺。馳道，已見上文。傅玄西都賦曰：彤彤朱宮。古詩曰：長衢羅夾巷，王侯多第宅。〉從容冰井臺。清池映華薄。〈鄴中記曰：銅雀臺北則冰井臺。陸機君子有所思曰：曲池何湛湛，清川帶華薄。〉涼風盪芳氣，碧樹先秋落。〈論衡曰：物至秋而死，先榮後落。〉朝與佳人期，日夕望青閣。〈魏文帝秋胡行曰：朝與佳人期，日夕殊不來。曹子建美女篇曰：青樓臨大路。〉褰裳摘明珠，徙倚拾蕙若。〈毛詩曰：褰裳涉溱。洛神賦曰：或采明珠，或拾翠羽。謝靈運鄴中集曰：攀條摘蕙草。楚辭曰：連蕙若以為佩。〉眷我二三子，辭義麗金雘。〈曹子建贈丁翼詩曰：吾與二三子。楊雄解嘲曰：昔人之辭，乃玉乃金。王仲宣誄曰：吾與夫子，義貫丹青。說文曰：雘，善丹也。〉延陵輕寶劍，季布重然諾。〈延陵，已見上。漢書曰：季布，楚人也。楚諺曰：得黃金百，不如得季布諾。又曰：貫高，趙國立名義，不侵為然諾者也。〉處富不忘貧，有道在葵藿。〈何敬祖贈張華詩曰：既貴不忘儉，處有能存無。莊子，東郭子問於莊子曰：所謂道惡乎在？莊子曰：無所不在。陸機君子有所思曰：無以肉食資，取笑葵與藿。〉

劉文學〈感遇〉楨
主条目：劉文學感遇
蒼蒼中山桂，團圓霜露色。〈言桂霑霜露而色不渝，身經夷險而操不易也。劉楨贈徐幹詩曰：亭亭山上松，瑟瑟谷中風。〉霜露一何緊？桂枝生自直。〈劉楨贈徐幹詩曰：風聲一何盛？松枝一何勁？廣雅曰：緊，急也。〉橘柚在南國，因君為羽翼。〈橘柚在南雖珍，須君羽翼乃貴也。楚辭曰：后皇嘉樹橘來服，受命不遷生南國。古詩曰：人儻欲我知，因君為羽翼。〉謬蒙聖主私，託身文墨職。〈洞簫賦曰：蒙聖主之渥恩。鄭玄禮記注曰：私之猶言恩也。劉楨雜詩曰：職事相填委，文墨紛消散。〉丹采既已過，敢不自彫飾。〈古詩曰：橘柚垂華實，乃在深山側，聞君好我甘，竊獨自彫飾。〉華月照方池，列坐金殿側。〈古歌辭曰：上金殿，酌玉樽。〉微臣固受賜，鴻恩良未測。〈曹植天地篇曰：復為時所拘，羈緤作微臣。東京賦曰：洪恩素畜，人心罔結。〉

王侍中〈懷德〉粲
主条目：王侍中懷德
伊昔值世亂，秣馬辭帝京。〈王粲七哀詩曰：西京辭無象。又曰：遠身適荊蠻。〉既傷蔓草別，方知杕杜情。〈毛詩序曰：野有蔓草，思遇時也。君之澤未流，民窮於兵革，男女失時，不期而會焉。毛詩曰：有杕之杜，其葉萋萋。王事靡盬，我心傷悲。〉崤函復丘墟，冀闕緬縱橫。〈崤、函，崤谷及函谷也。呂氏春秋，燭過曰：吳為丘墟。西征賦曰：冀闕緬其堙盡。〉倚棹汎涇渭，日暮山河清。〈方言曰：楫謂之櫂。棹與櫂同。〉蟋蟀依桑野，嚴風吹若莖。〈毛詩曰：七月在野，八月在宇。鄭玄曰：謂蟋蟀。毛詩曰：蜎蜎者蜀，蒸在桑野。賈逵國語注曰：若木晚矣。〉鸛鷁在幽草，客子淚已零。〈鸛鷁在幽草，謂鸛鳴于垤。鷁亦水鳥，故連言之。王仲宣從軍詩曰：哀彼東山人，喟然感鸛鳴。毛詩曰：有芃者狐，率彼幽草。〉去鄉三十載，幸遭天下平。〈楚辭曰：去鄉離家來遠客。鮑昭結客少年場曰：去鄉三十載。禮記曰：國治而天下平。〉賢主降嘉賞，金貂服玄纓。〈賢主，魏太祖也。時粲為侍中，故云金貂。漢書，谷永對詔曰：戴金貂之飾，執常伯之職。尉繚子曰：天子玄冠玄纓也。〉侍宴出河曲，飛蓋遊鄴城。〈魏文帝與吳質書曰：時駕而遊，北遵河曲。曹子建公讌詩曰：飛蓋相追隨。〉朝露竟幾何，忽如水上萍。〈漢書，李陵謂蘇武曰：人生如朝露。楚辭曰：竊哀兮浮萍，汎濫兮無根。王逸注曰：自比蘋隨水浮汎，乍東乍西。〉君子篤惠義，柯葉終不傾。〈新語曰：君子篤義於惠。禮記曰：其在人也，如竹箭之有筠，如松柏之有心。二者雖貫四時，而不改柯易葉。〉福履既所綏，千載垂令名。〈王粲公宴詩曰：古人有遺言，君子福所綏。左氏傳，子產曰：令名，德之輿也。〉

嵇中散〈言志〉康
主条目：嵇中散言志
曰余不師訓，潛志去世塵。〈嵇康幽憤詩曰：恃愛肆姐，不訓不師。楚辭，屈原曰：蒙世俗之塵埃。〉遠想出宏域，高步超常倫。〈左太沖詠史詩曰：高步追許由。〉靈鳳振羽儀，戢景西海濱。朝食琅玕實，夕飲玉池津。〈莊子，老子歎曰：吾聞南方有鳥，其名為鳳，居積石千里，河海出下，鳳皇居上。天為生樹名瓊枝，高百二十仞，大三十圍，以琳琅為實。周易曰：鴻漸于陸，其羽可用為儀。阮籍詩曰：朝食琅玕實，夕宿丹山際。衡山記曰：空青崗有天津玉池。傅玄擬楚篇曰：登崑崙，漱玉池。〉處順故無累，養德乃入神。〈莊子曰：夫得者時也，失者順也，安時處順，哀樂不能入也，此古之所謂懸解也。又曰：欲勉為形者，莫如棄世，棄世則無累。又曰：堯觀乎華，華封人請祝聖人使壽、使富、使多男子。堯曰：多男子則多懼，富則多事，壽則多辱，是三者非所養德也，故辭。周易曰：精義入神，以致用也。〉曠哉宇宙惠，雲羅更四陳。〈文子曰：四方上下謂之寓。說文曰：宙，舟輿所極覆也。鸚鵡賦曰：冠雲霓而張羅。〉哲人貴識義，大雅明庇身。〈毛詩大雅曰：既明且哲，以保其身。左氏傳曰：子反曰：信以守禮，禮以庇身也。〉莊生悟無為，老氏守其真。〈莊子曰：夫虛靜恬淡，寂寞無為者，天地之平，而道德之至也。老子曰：見素抱璞。河上公曰：見素者當抱素。守真，不文飾也。〉天下皆得一，名實久相賓。〈老子曰：昔之得一者，天得一以清，地得一以寧，王侯得一以為天下正。莊子曰：堯讓許由以天下，許由曰：而我猶代子，吾將為名乎？名者實之賓也，吾將為賓乎？〉咸池饗爰居，鍾鼓或愁辛。〈樂動聲儀曰：黃帝樂曰咸池。莊子曰：海鳥止於魯郊，魯侯觴之於廟，奏九韶以為樂，具太牢以為膳。鳥眩視憂悲，不敢食一臠，不飲一杯，三日而死。此以己養養鳥也。司馬彪曰：海鳥，爰居也。〉柳惠善直道，孫登庶知人。〈柳下惠，已見西征賦。孫登，已見嵇康幽憤詩。〉寫懷良未遠，感贈以書紳。〈論語曰：子張問行，子曰：言忠信，行篤敬。子張書諸紳。〉

阮步兵〈詠懷〉籍
主条目：阮步兵詠懷
青鳥海上遊，鷽斯蒿下飛。〈阮籍詠懷詩曰：雖云不可知，青鳥明我心。呂氏春秋曰：海上有人好青者，朝至海上而從青遊，青至者前後數百。其父曰：聞汝從青遊，盍取來，吾欲觀之。其子明旦至海上，群青翔而不下。莊子曰：北溟有魚，化為鳥，其名曰鵬。齊諧曰：鵬之徙南溟，摶扶搖而上者九萬里。蜩與鷽鳩笑之，我決起而飛，搶榆枋而止，不至控地而已，奚以之九萬里而圖南為？北溟有鳥焉，其名為鵬，摶扶搖羊角而上者行九萬里。尺鷃笑之曰：彼且奚適？我騰躍而上，不過數仞，而下翱翔蓬蒿之間，此亦飛之至也，而彼且奚適也？此小大之辯也。司馬彪曰：蜩，蟬也。鷽鳩，小鳥。毛萇詩傳曰：鸒斯鵯居。鵯居，雅烏也，音豫。〉沈浮不相宜，羽翼各有歸。〈曹子建七哀詩曰：沈浮各異世。阮籍詠懷詩曰：鸒斯飛桑榆，海鳥運天池，豈不識宏大，羽翼不相宜。〉飄颻可終年，沆瀁安是非？〈阮籍詠懷詩曰：逍遙可終生。又曰：蕩漾焉可能？列子曰：信理者亡是非。莊子曰：彼一是非也，此一是非也。飄颻蒿下，沆瀁海上，逍遙一也。〉朝雲乘變化，光耀世所希。〈阮籍詠懷詩曰：三楚多秀士，朝雲進荒淫。高唐賦曰：須臾之間，變化無窮。陸雲詩曰：知音世所希。〉精衛銜木石，誰能測幽微？〈阮籍清思賦曰：女娃榮於東海之濱，而翮飄於西山之傍。山海經曰：發鳩之山有鳥，名精衛。赤帝之女娃，女娃遊於東海，溺而死，不反，化為精衛，常取西山木石以填東海也。〉

張司空〈離情〉華
主条目：張司空離情
秋月照簾籠，懸光入丹墀。〈張華情詩曰：清風動帷簾，晨月燭幽房。班婕妤自傷賦曰：俯視兮丹墀。〉佳人撫鳴琴，清夜守空帷。〈陸機擬古詩曰：佳人撫鳴瑟。又曰：閑夜撫鳴琴。曹子建雜詩曰：妾身守空閨。〉蘭逕少行跡，玉臺生網絲。〈楚詞曰：皋蘭被徑斯路漸。張景陽雜詩曰：房櫳無行跡。西京賦曰：西有玉臺。張景陽雜詩曰：蜘蛛網四屋。論衡曰：蜘蛛經絲以網飛蟲。〉庭樹發紅彩，閨草含碧滋。〈張景陽雜詩曰：寒花發黃彩，秋草含綠滋。〉延佇整綾綺，萬里贈所思。〈楚詞曰：結幽蘭而延佇。古詩曰：客從遠方來，遺我一端綺，相去萬餘里，故人心尚爾。又曰：欲以遺所思。〉願垂湛露惠，信我皎日期。〈毛詩曰：湛湛露斯，匪陽不晞。又曰：謂予不信，有如皎日。〉

潘黃門〈悼亡〉岳
主条目：潘黃門悼亡
青春速天機，素秋馳白日。〈楚詩曰：青春爰謝。潘岳悼亡詩曰：曜靈運天機，四節代遷逝。劉楨與臨淄侯書曰：肅以素秋則落也。〉美人歸重泉，悽愴無終畢。〈潘岳悼亡詩曰：之子歸窮泉，重壤永幽隔。〉殯宮已肅清，松柏轉蕭瑟。〈陸機挽歌曰：殯宮何嘈嘈。寡婦賦曰：虛坐兮肅清。仲長子昌言曰：古之葬者，松柏梧桐以識其墳。楚詞曰：蕭瑟兮草木搖落而變衰。〉俯仰未能弭。尋念非但一。〈楚詞曰：聊抑志而自弭。賈逵國語注曰：弭，忘也。魏文帝詩曰：所憂非但一。〉撫襟悼寂寞，怳然若有失。〈潘岳悼亡詩曰：撫襟長歎息。王逸楚詞注曰：怳，失意也。後漢書曰：戴良見黃憲，及歸，罔然若有失也。〉明月入綺窗，髣彿想蕙質。〈潘岳悼亡詩曰：歲寒無與同，朗月何朧朧，獨無李氏靈，髣彿睹爾容。古詩曰：交疏結綺窗，左九嬪武帝納皇后頌曰：如蘭之茂。蕙，蘭類，故變之耳。〉消憂非萱草，永懷寧夢寐。〈毛詩曰：焉得諼草，言樹之背。毛萇曰：諼草，令人忘憂。毛詩曰：終其永懷。寡婦賦曰：願假夢以通靈。〉夢寐復冥冥，何由覿爾形。〈潘岳哀永逝賦曰：既目遇兮無兆，曾寤寐兮不夢。冥冥，幽昧也。文子曰：慮患於冥冥之外。〉我慚北海術，爾無帝女靈。〈列異傳曰：北海營陵有道人，能使人與死人相見。同郡人婦死已數年，聞而往見之曰：願令我一見死人不恨。遂教其見之，於是與婦人相見，言語悲喜，恩情如生。良久，乃聞鼓聲，悢悢不能出戶，掩門乃走，其裾為戶所閉，掣絕而去。後歲餘，此人死，家葬之，開見婦棺蓋下有衣裾。宋玉集云：楚襄王與宋玉遊於雲夢之野，望朝雲之館，有氣焉，須臾之間，變化無窮。王問此是何氣也？玉對曰：昔先王遊於高唐，怠而晝寢，夢見一婦人，自云我帝之季女，名曰瑤姬，未行而亡，封於巫山之臺。聞王來遊，願薦枕席。王因幸之。去，乃言妾在巫山之陽，高丘之阻，旦為朝雲，暮為行雨，朝朝暮暮，陽臺之下。旦而視之，果如其言。為之立館，名曰朝雲。〉駕言出遠山，徘徊泣松銘。〈毛詩曰：駕言出遊。〉雨絕無還雲，華落豈留英。〈鸚鵡賦曰：何今日之雨絕。〉日月方代序，寢興何時平！〈潘岳悼亡詩曰：四節代遷逝。又曰：寢興自存形。〉

陸平原〈羈宦〉機
主条目：陸平原羈宦
儲后降嘉命，恩紀被微身。〈漢書，疏廣曰：太子國儲副君。琴操，史魚曰：思竭愚志以報塞恩紀。潘岳河陽詩曰：微身輕蟬翼。〉明發眷桑梓，永歎懷密親。〈陸機贈顧彥先曰：眷言懷桑梓。又赴洛道中作詩曰：嗚咽辭密親。永歎，見下注。〉流念辭南澨，銜怨別西津。〈陸機赴洛道中詩曰：永歎遵北渚，遺思結南津。杜預左氏傳曰：澨，水涯也。〉馳馬遵淮泗，旦夕見梁陳。〈毛詩曰：驅馬悠悠。陸機從梁陳詩曰：夙駕尋清軌，遠遊越梁、陳。〉服義追上列，矯跡廁宮臣。〈楚辭曰：身服義而未沫。陸機從梁陳詩曰：在昔蒙嘉運，矯跡入崇賢。〉朱黻咸髦士，長纓皆俊人。〈毛詩曰：朱茀斯皇，室家君王。鄭玄曰：茀者，諸侯黃朱。又曰：茀，太古蔽膝之象。黻與茀古字通。毛詩曰：蒸我髦士。又曰：髦士攸宜。陸機從梁陳詩曰：長纓麗且鮮。尚書曰：俊民用章。〉契闊承華內，綢繆踰歲年。〈陸機從梁陳詩曰：契闊踰三年。又赴洛詩曰：託身承華側。李陵詩曰：與子結綢繆。〉日暮聊摠駕，逍遙觀洛川。〈陸機答張士然詩曰：余固水鄉士，摠轡臨清川。〉徂沒多拱木，宿草凌寒煙。〈公羊傳曰：秦伯謂蹇叔曰：爾之年，冢上之木拱矣。禮記，曾子曰：朋友之墓，有宿草而不哭焉。〉遊子易感愾，躑躅還自憐。〈劉公幹詩曰：乖人易感慟。陸機道中詩曰：佇立望故鄉，顧影悽自憐。〉願言寄三鳥，離思非徒然。〈楚詞曰：三鳥飛以自南，覽其志而欲北，願寄言於三鳥兮，去飆疾而不得。陸機赴洛詩曰：感物戀堂室，離思一何深！〉

左記室〈詠史〉思
主条目：左記室詠史
韓公淪賣藥，梅生隱市門。〈范曄後漢書曰：韓康，字伯休，一名恬休，京兆人也。常采名藥賣於長安市，口不二價，三十餘年。梅生，梅福也。漢書曰：梅福一朝棄妻子去，其後人見於會稽者，變名姓為吳市門卒。〉百年信荏苒，何用苦心魂？〈張華勵志詩曰：荏苒代謝。漢書，廣陵王胥歌曰：人生要死，何為苦心？〉當學衛霍將，建功在河源。〈衛，衛青；霍，霍去病。陸賈新語曰：以義建功。河源，匈奴之境。山海經曰：崑崙之東北隅，實河海源也。〉珪組賢君眄，青紫明主恩。〈漢書，夏侯勝曰：士病不明經術，苟明，其取青紫，如俛拾地芥。〉終軍才始達，賈誼位方尊。〈漢書曰：終軍至長安上書，武帝異其文，拜為謁者給事中。又曰：賈誼為博士，文帝悅之，超遷，歲中至太中大夫也。〉金張服貂冕，許史乘華軒。〈左思詠史詩曰：金、張籍舊業，七葉珥漢貂。又曰：朝集金、張館，暮宿許、史廬。漢書，劉向曰：王氏乘朱輪華轂。〉王侯貴片議，公卿重一言。太平多歡娛，飛蓋東都門。〈張景陽詠史詩曰：昔在西京時，朝野多歡娛。藹藹東都門，群公祖二疏。〉顧念張仲蔚，蓬蒿滿中園。〈曹子建贈徐幹詩曰：顧念蓬室士。趙岐三輔決錄注曰：張仲蔚，扶風人也。少與同郡魏景卿隱身不仕。明天官，博學，好為詩賦。所居蓬蒿沒人也。〉

張黃門〈苦雨〉協
主条目：張黃門苦雨
丹霞蔽陽景，綠泉涌陰渚。〈曹子建情詩曰：微陰翳陽景。張景陽雜詩曰：丹靈啟陰期。又詩曰：階下伏泉涌。〉水鸛巢層甍，山雲潤柱礎。〈鄭玄毛詩箋曰：鸛，水鳥，將陰雨而鳴。巢層甍，未詳。淮南子曰：山雲蒸而柱礎潤。廣雅曰：礎，礩也，音楚。〉有弇興春節，愁霖貫秋序。〈張景陽雜詩曰：有弇興南岑。王仲宣有愁霖賦。〉燮燮敘葉奪，戾戾颸風舉。〈楚辭曰：溢颸風余上征。〉高談玩四時，索居慕疇侶。〈曹子建求通親表曰：高談無所與陳。禮記，子夏曰：吾離群索居，亦已久矣。張華雜詩曰：安知慕疇侶？〉青苔日夜黃，芳蕤成宿楚。〈張景陽雜詩曰：青苔依空牆。又詩曰：密葉日夜疏。又詩曰：芳蕤豈再馥。又詩曰：荒楚鬱蕭森。說文曰：芳蕤，草木華盛貌。〉歲暮百慮交，無以慰延佇。〈仲長統詩曰：百慮何為至？安在我延佇。〉

劉太尉〈傷亂〉琨
〈臧榮緒晉書曰：琨卒後贈太尉。〉

主条目：劉太尉傷亂
皇晉遘陽九，天下橫雰霧。〈劉琨答盧諶詩曰：厄運初遘，陽爻在六。哀我皇晉，痛心在目。班固漢書曰：陽九日初入，百六陽九。音義曰：易傳所謂陽九日厄會也。郭璞山海經注曰：橫，塞也。楚詞曰：望時風之清激，愈雰霧其如塵。〉秦趙值薄蝕，幽并逢虎據。〈薄蝕、虎據，喻群盜也。京房易飛候占曰：凡日蝕皆於晦朔，不於晦朔蝕者名曰薄。戰國策曰：蘇秦說楚威王曰：王興師襲秦，戰於藍田，此所謂兩虎相據也。〉伊余荷寵靈，感激殉馳騖。〈劉琨勸進表曰：荷寵三世。左氏傳曰：薳啟彊曰：寵靈楚國。劉琨詩曰：鄧生何感激。解嘲曰：世亂則聖哲馳騖而不足。〉雖無六奇術，冀與張韓遇。〈漢書曰：陳平自初從至天下定後，常以護軍中尉從擊臧荼、陳豨，凡六出奇計，輒益邑封。奇計或頗祕，世莫得聞也。張，張良；韓，韓信也。〉甯戚扣角歌，桓公遭乃舉。〈淮南子曰：甯戚擊牛角而歌，桓公舉以為大田。高誘曰：大田，官也。〉荀息冒險難，實以忠貞故。〈左氏傳曰：初，獻公使荀息傅奚齊。公疾，召之曰：其若之何？稽首而對曰：臣竭其股肱之力，加之以忠貞。其濟，君之靈也；不濟，則以死繼之。公曰：何謂忠貞？對曰：公家之利，知無不為，忠也；送往事居，耦俱無猜，貞也。〉空令日月逝，愧無古人度。〈論語，陽虎曰：日月逝矣。盧諶贈崔溫詩曰：古人非所希。〉飲馬出城濠，北望沙漠路。〈古有飲馬長城窟行。盧諶贈崔溫詩曰：北眺沙漠垂，南望舊京路。〉千里何蕭條，白日隱寒樹。投袂既憤懣，撫枕懷百慮。〈左氏傳曰：楚子投袂而起。白虎通曰：天子崩，哀痛憤懣。劉琨重贈盧諶詩曰：中夜撫枕歎，想與數子遊。百慮，已見上文。〉功名惜未立，玄髮已改素。〈劉琨重贈盧諶詩曰：功業未及建，夕陽忽西流。陸機東宮詩曰：柔顏收紅藻，玄髮吐素華。〉時或苟有會，治亂惟冥數。〈劉琨重贈盧諶詩曰：時哉不我與。陶淵明經曲阿詩曰：時來苟冥會。冥，幽冥也。數，歷數也。孫子兵法曰：治亂數也。范曄後漢書烏丸論曰：天之冥數，以至於是乎！〉

盧中郎〈感交〉諶
主条目：盧中郎感交
大廈須異材，廊廟非庸器。〈盧諶答魏子悌詩曰：崇臺非一幹，珍裘非一腋。潘岳在懷縣詩曰：器非廊廟姿。爾雅曰：庸，常也。謂非凡常之器也。〉英俊著世功，多士濟斯位。〈左氏傳，眾仲曰：官有世功，則有官族。盧諶答魏子悌詩曰：多士成大業，群賢濟弘績。〉眷顧成綢繆，迺與時髦匹。〈毛詩曰：眷言顧之。盧諶答魏子悌詩曰：愚蒙時來會，敢齊朝彥跡？〉姻媾久不虛，契闊豈但一？〈盧諶贈劉琨詩曰：申以婚姻。又答魏子悌詩曰：恩由契闊生。但一，已見上文。〉逢厄既已同，處危非所恤。〈盧諶答魏子悌詩曰：共更飛狐厄。又曰：在厄每同險。〉常慕先達概，觀古論得失。〈概，志節也。馮衍顯志序曰：追觀往古得失之跡。〉馬服為趙將，疆埸得清謐。〈史記曰：趙奢大破秦軍，秦軍解而走，遂解閼與圍而歸，趙惠文王賜奢號為馬服君。左氏傳，魯公曰：疆埸之事。慎守其一而備其不虞。爾雅曰：謐，靜也。〉信陵佩魏印，秦兵不敢出。〈史記曰：魏公子毋忌為信陵君。秦昭王進兵圍邯鄲，公子進兵擊秦軍，秦軍解去，遂救邯戰存趙。公子留趙，十年不歸。秦聞公子在趙，日夜出軍東伐魏，魏王患之，使使請公子歸救魏，魏王以上將軍印授公子，公子遂將，破秦軍於河外，乘勝逐秦至函谷關，抑秦兵不敢出。〉慨無幄中策，徒慚素絲質。〈范曄後漢書，詔曰：前將軍鄧禹與朕謀謨帷幄，決勝千里。淮南子曰：墨子見練絲而泣之，為其可以黃，可以黑。高誘曰：閔其化也。〉羇旅去舊鄉，感遇喻琴瑟。〈盧諶贈崔溫詩曰：羇旅及寬政，委質與時遇。毛詩曰：妻子好合，如鼓琴瑟。〉自顧非杞梓，勉力在無逸。〈杞梓，已見陸韓卿贈內兄希叔詩。無逸，已見景福殿賦。〉更以畏友朋，濫吹乖名實。〈左氏傳，陳敬仲曰：詩曰：翹翹車乘，招我以弓。豈不欲往，畏我友朋。韓子曰：齊宣王使人吹竽，南郭處士請為王吹竽，粟食與三百人等。宣王死，文王即位，一一聽之，處士乃逃。一曰：韓昭侯曰：吹竽者眾，吾無以知其善者。田嚴對曰：一一聽之，乃知濫也。名實，已見上。〉

郭弘農〈遊仙〉璞
〈臧榮緒晉書曰：璞卒後，贈弘農太守。〉

主条目：郭弘農遊仙
崦山多靈草，海濱饒奇石。〈郭璞遊仙詩曰：圓丘有奇草，鍾山出靈液。楚詞曰：吾令羲和弭節兮，望崦嵫而勿迫。王逸曰：崦嵫，山也。海濱，即海中三山也。〉偃蹇尋青雲，隱淪駐精魄。〈江賦曰：納隱淪之列真，挺異人之精魄。抱朴子曰：人無賢愚，皆知身之有魂魄。魂魄分去則人病，盡去則人死。〉道人讀丹經，方士鍊玉液。〈道人，方術之士，已見擬潘黃門述哀詩。神仙傳曰：淮南王好道術之士，於是八公乃往，遂授以丹經。漢書曰：燕、齊之方士。傅玄求仙篇曰：玉液涌出華泉。楚詞曰：吮玉液兮止渴。〉朱霞入窗牖，曜靈照空隙。〈十洲記曰：朱霞九光。廣雅曰：曜靈，日也。說文曰：隙，壁縫也。〉傲睨摘木芝，凌波采水碧。〈江賦曰：冰夷倚浪以傲睨。本草經曰：紫芝一名木芝。洛神賦曰：凌波微步。江賦曰：水碧潛琘。山海經曰：耿山多水碧。郭璞曰：碧亦玉也。〉眇然萬里遊，矯掌望煙客。〈神仙傳曰：若士謂盧敖曰：吾一舉千里。說文曰：矯，舉也。郭璞遊仙詩曰：駕鴻乘紫煙。〉永得安期術，豈愁濛汜迫。〈列仙傳曰：安期先生自言千歲。楚辭曰：出於暘谷，次于濛汜。〉

張廷尉〈雜述〉綽
主条目：張廷尉雜述
太素既已分，吹萬著形兆。〈列子曰：太素者，質之始也。莊子，南郭子綦曰：夫吹萬不同而使自已也。司馬彪曰：言天氣吹煦，生養萬物，形氣不同。已，止也，使各得其性而止。潛夫論曰：太素之時，元氣窈冥，未有形兆也。〉寂動苟有源，因謂殤子夭。〈言大道之要，動寂無源。今誠以有源，即壽夭異轍，故以殤子為夭也。呂氏春秋曰：一也者，至貴也，莫知其源，莫知其端，莫知其始，莫知其終，而萬物以為宗。高誘曰：道無匹敵，故曰至貴。莊子，南郭子綦曰：莫壽乎殤子，而彭祖為夭。〉道喪涉千載，津梁誰能了？〈莊子曰：世喪道矣，道喪世矣，世與道交相喪也。司馬彪曰：世皆異端，喪道，道不好世，故曰喪耳。〉思乘扶搖翰，卓然凌風矯。〈莊子，齊諧之言曰：鵬之徙於南溟也，水擊三千里，摶扶搖而上者九萬里。司馬彪曰：齊諧，人姓名也。摶，團也。扶搖，上行風也，圜飛而上者若扶搖也。毛詩曰：如飛如翰。鄭玄曰：如鳥之飛也，翰，其中豪俊也。廣雅曰：矯，飛也。〉靜觀尺棰義，理足未常少。〈莊子曰：一尺之棰，日取其半，萬世不竭。辯者以此與惠施相應，於身無窮。司馬彪曰：若其可折，則常有兩；若其不可折，其一常存。故曰萬世不竭。〉冏冏秋月明，憑軒詠堯老。〈蒼頡篇曰：冏，大明也，俱永切。登樓賦曰：憑軒檻以遙望。堯、老，堯及老子，玄宗之太師，故莊生稱之。〉浪跡無蚩妍，然後君子道。〈浪，猶放也。妍蚩，猶美惡也。戴逵栖林賦曰：浪跡潁湄，棲景箕岑。文賦序曰：妍蚩，好惡也。〉領略歸一致，南山有綺皓。〈王文度贈許詢詩曰：吾生挺奇幹，領略摠玄標。鄭玄禮記注曰：領，理也。廣雅曰：略，要也。周易，子曰：一致而百慮。漢書曰：園公、綺季、夏黃公、角里先生，當秦之世，避而入商雒深山。范曄後漢書，孔融曰：南山四皓，潛光隱曜。〉交臂久變化，傳火迺薪草。〈莊子，仲尼謂顏回曰：吾終身與汝交一臂而失之，可不哀與？郭象曰：夫變化不可執而留也，故雖交臂相守，而不能令停。若哀死，則此亦可哀者也。今人未嘗以此為哀，奚獨哀死邪？莊子，秦失曰：指窮於為薪，火傳也，不知其盡。郭象曰：窮，盡也。為薪，猶前薪也。前薪以指，指盡前薪之理，故火傳而不滅。心得納養之中，故命續而不絕，明盡生也。〉亹亹玄思清，胸中去機巧。〈許詢農里詩曰：亹亹玄思得，濯濯情累除。莊子曰：子貢南遊於楚，反於晉，過漢陰，見一丈夫方將為圃畦，鑿隧而入井，抱甕而出灌，搰搰然力用甚多而見功寡。子貢曰：有械於此，一日浸百畦，用力甚寡，而見功多，夫子不欲乎？為圃者仰而視之曰：柰何？曰：鑿木為機，後重前輕，挈水若抽數，如泆湯，名曰桔槔。為圃者忿然作色而笑曰：吾聞之吾師：有機械者必有機事，有機事者必有機心，機心存於胸中，則純白不備；純白不備，則神生不定；神生不定者，道之所不載。子貢俯而不對也。〉物我俱忘懷，可以狎鷗鳥。〈莊子曰：吾喪我。郭象曰：吾喪我，我自忘矣。我自忘，天下何物足識哉！又曰：海上有人好鷗鳥者，旦而之海上，從鷗鳥游，鷗鳥至者百數。其父曰：吾聞鷗從汝遊，試取來，吾從玩之，曰：諾。明旦之海上，鷗鳥舞而不下。〉

許徵君〈自序〉詢
〈晉中興書曰：高陽許詢，宇玄度，寓居會稽，司徒蔡謨辟不起。詢有才藻，善屬文，時人皆欽愛之。〉

主条目：許徵君自序
張子闇內機，單生蔽外像。〈張毅、單豹，並已見幽通賦。〉一時排冥筌，泠然空中賞。〈筌，捕魚之器。言魚之在筌，猶人之處塵俗；今既排而去之，超在埃塵之外，故泠然涉空，得中而留也。莊子曰：列子御風而行，泠然而善，旬有五日而反。司馬彪曰：泠然，涼貌也。郭象莊子注曰：天下莫不自是而相非，故一是一非，兩行無窮；唯涉空得中，曠然無懷，乘之以遊也。〉遣此弱喪情，資神任獨往。〈莊子曰：予惡乎知悅生之非惑耶？予惡乎知惡死之非惑耶？非夫弱喪而不知歸者耶？郭象曰：少失其故居為弱喪者，遂於彼之所在而不知歸於故鄉。淮南王莊子略要曰：江海之士，山谷之人，輕天下細萬物而獨往者也。司馬彪曰：獨往，任自然，不復顧世。〉採藥白雲隈，聊以肆所養。〈隈，曲也。賈逵國語注曰：肆，恣也。〉丹葩耀芳蕤，綠竹蔭閑敞。〈廣雅曰：葩，華也。洞簫賦曰：又足樂乎其閑敞。西征賦曰：厭紫極之閑敞。〉苕苕寄意勝，不覺陵虛上。曲櫺激鮮飆，石室有幽響。〈櫺，窗間孔也。陸機吳趨行曰：泠泠鮮風過。列仙傳曰：赤松子常止西王母石室中也。〉去矣從所欲，得失非外獎。〈陸機招隱詩曰：稅駕從所欲。李蕭遠運命論曰：得與失孰賢？謝靈運擬鄴中詩曰：客心非外獎。小雅曰：獎，勸也。〉至哉操斤客，重明固已朗。〈莊子曰：莊子送葬，過惠子之墓，顧謂從者曰：郢人堊漫其鼻端若蠅翼，使匠石運斤成風，聽而斲之，盡堊而鼻不傷。郢人立不失容。宋元君聞之，召匠石曰：嘗試為寡人為之。匠石曰：臣則嘗能斲之。雖然，臣質死久矣。自夫子之死，吾無以為質矣！吾無與言也。〉五難既灑落，超跡絕塵網。〈向秀難嵇康養生論曰：養生有五難，名利不減，此一難；喜怒不除，此二難；聲色不去，此三難；滋味不絕，此四難；神慮消散，此五難。〉

殷東陽〈興矚〉仲文
主条目：殷東陽興矚
晨遊任所萃，悠悠蘊真趣。〈毛萇詩傳曰：萃，集也。方言曰：蘊，積也。莊子曰：道之真以持身。謝靈運登江中孤嶼詩曰：蘊真誰為傳。〉雲天亦遼亮，時與賞心遇。〈莊子曰：黃帝得之以登雲天。謝靈運田南樹園詩曰：賞心不可忘。〉青松挺秀萼，惠色出喬樹。〈廣雅曰：秀，美也。鄭玄詩箋曰：承花者曰鄂。鄂與萼同。〉極眺清波深，緬映石壁素。〈韋昭國語注曰：緬，邈也。〉瑩情無餘滓，拂衣釋塵務。〈廣雅曰：瑩，磨也。說文曰：滓，澱也。謂鄙穢。左氏傳曰：叔向拂衣從之。〉求仁既自我，玄風豈外慕？〈論語曰：求仁而得仁，又何怨乎？漢書灌嬰曰：侯自我得之。玄風，謂道也。李充玄宗賦曰：慕玄風之遐裔，余皇祖曰伯陽。謝靈運憶山中詩曰：得性非外求。〉直置忘所宰，蕭散得遺慮。〈淮南子曰：成化象而弗宰。高誘曰：宰，主也，謝靈運越嶺溪行詩曰：觀此遺物慮，一悟得所遣。〉

謝僕射〈遊覽〉混
主条目：謝僕射遊覽
信矣勞物化，憂襟未能整。〈左氏傳，商臣曰：信矣。莊子曰：天不產而萬物化。又曰：既化而生，又化而死也。〉薄言遵郊衢，摠轡出臺省。〈毛詩曰：薄言旋歸。家語，子曰：善御者，正身摠轡也。〉淒淒節序高，寥寥心悟永。〈毛詩曰：秋日淒淒。楚詞曰：天高而氣清。莊子曰：寥已吾志。郭象曰：寥然，空虛也。聲類曰：悟，心解也。〉時菊耀巖阿，雲霞冠秋嶺。〈潘安仁河陽詩曰：時菊耀秋華。〉眷然惜良辰，徘徊踐落景。〈孔叢子，歌曰：眷然顧之。東征賦曰：撰良辰而將行。〉卷舒雖萬緒，動復歸有靜。〈淮南子曰：至道無為，盈縮卷舒，與時變化。莊子曰：虛則靜，靜則動者，得矣。老子曰：夫物云云，復歸其根；歸根曰靜，是謂復命。王弼曰：凡有起於虛，動於靜；故萬物離並動作，卒復歸於虛靜。各反其始，歸根則靜也。〉曾是迫桑榆，歲暮從所秉。〈毛詩曰：曾是在位。桑榆，日所沒，以喻人年老，已見上文。韓詩曰：歲聿其暮。薛君曰：言年歲已晚也。所秉，謂心所執也。毛詩曰：君子秉心。鄭玄曰：秉，執也。〉舟壑不可攀，忘懷寄匠郢。〈莊子曰：夫藏舟於壑，藏山於澤，謂之固矣。然而夜半有力者負之而走，昧者不知。司馬彪曰：舟，水物。山，陸居者也。藏之壑澤，非人意所求，謂之固。有力者或能取之，郢人，已見上文。〉

陶徵君〈田居〉潛
主条目：陶徵君田居
種苗在東皋，苗生滿阡陌。〈歸去來曰：登東皋以舒嘯。風俗通曰：南北曰阡，東西曰陌。〉雖有荷鋤倦，濁酒聊自適。〈陶潛詩曰：晨興理荒穢，帶月荷鋤歸。又曰：雖欲揮手歸，濁酒聊自持。莊子曰：智不知論極妙之言，而自適一時之利者，非埳井之蛙與？又郭象注曰：自適其志者也。〉日暮巾柴車，路闇光已夕。〈歸去來曰：或巾柴車。鄭玄周禮注曰：巾，猶衣也。〉歸人望煙火，稚子候檐隙。〈歸去來曰：稚子候門。〉問君亦何為？百年會有役。〈莊子，盜跖曰：人上壽百歲。陶潛夜行塗口詩曰：懷役不遑寐。〉但願桑麻成，蠶月得紡績。〈陶潛詩曰：相見無雜言，但道桑麻長。毛詩曰：蠶月條桑。家語曰：公父文伯之母，紡績不懈。〉素心正如此，開逕望三益。〈方言曰：素，本也。謝靈運田南詩曰：唯開蔣生逕，永懷求羊蹤。論語曰：益者三友，友直，友諒，友多聞，益矣。〉

謝臨川〈遊山〉靈運
主条目：謝臨川遊山
江海經邅迴，山嶠備盈缺。〈楚辭曰：入溆浦兮途邅迴。爾雅曰：山銳而高曰嶠。謝靈運登廬山詩曰：山行非前期，彌遠不能輟；但欲淹昏旦，遂復經盈缺。春秋元命包曰：月盈而缺者詘鄉尊。宋均曰：詘，還也。尊，君也。〉靈境信淹留，賞心非徒設。〈賞心，已見上文。〉平明登雲峰，杳與廬霍絕。〈楚詞曰：平明發兮蒼梧。謝靈運詶惠連詩曰：滅跡入雲峰。又初發石首城詩曰：息必廬、霍期。〉碧鄣長周流，金潭恆澄澈。〈碧鄣，出碧之鄣，即玉山也，已見上文。思玄賦曰：歷眾山以周流。上林賦曰：步櫩周流。臨海記曰：白石山下有金潭，金光煥然也。〉桐林帶晨霞，石壁映初晰。〈說文曰：昭晰，明也，之逝切。今協韻，以為之舌切。〉乳竇既滴瀝，丹井復寥泬。〈謝靈運山居賦曰：訪銅乳於洞穴，訊丹砂於經泉。鮑昭過銅山詩曰：乳竇夜涓滴。說文曰：滴瀝，水下滴瀝也。抱朴子曰：武陵舞陽有丹砂井。王逸楚詞注曰：泬寥，曠蕩空虛，靜也。〉嵒崿轉奇秀，岑崟還相蔽。〈說文曰：嵒，山巖也，五咸切。文字集略曰：崿，崖也。郭璞方言注曰：岑崟，峻貌。〉赤玉隱瑤溪，雲錦被沙汭。子虛賦曰：石則赤玉玫㻁。思玄賦曰：瞰瑤溪之赤岸。海賦曰：雲錦散文於沙汭之際。夜聞猩猩啼，朝見鼯鼠逝。〈蜀都賦曰：猩猩夜啼。郭璞爾雅注曰：鼯鼠，狀如小狐，亦謂之飛生，聲如人呼。〉南中氣候暖，朱華凌白雪。〈謝靈運入華子崗詩曰：南州實炎德，桂樹凌寒山。王逸楚詞注曰：南方冬溫，草木常華。〉幸遊建德鄉，觀奇經禹穴。〈莊子，市南宜僚謂魯侯曰：南越有邑焉，名為建德之國。其民愚朴，少私寡欲，其生可樂，其死可葬。吾願君去國捐俗，與道相輔而行。漢書曰：司馬遷南遊江淮，上會稽，探禹穴也。〉身名竟誰辯？圖史終磨滅。〈謝靈運入華子崗詩曰：莫辯百世後。又曰：圖諜復磨滅。〉且汎桂水潮，映月遊海澨。〈楚詞曰：桂水兮潺湲。謝靈運入華子崗詩曰：乘月弄潺湲。〉攝生貴處順，將為智者說。〈謝靈運還湖中詩曰：寄言攝生客。又登石門詩曰：處順故安排。又石門詩曰：匪為眾人說，莫與智者論。〉

顏特進〈侍宴〉延之
主条目：顏特進侍宴
太微凝帝宇，瑤光正神縣。〈淮南子曰：太微者，天一之廷。孔安國尚書傳曰：凝，成也。魏都賦曰：耽耽帝宇。周禮曰：匠人建國，晝參諸日中之景，夜考之極星，以正朝夕。鄭玄曰：極星，謂北斗也。廣雅曰：北斗第七星為瑤光。地理書曰：崑崙東南，地方五千里，名神州。史記，鄒衍曰：中國名赤縣神州，赤縣神州內自有九州，禹之所敘九州是也，不得為州數。中國外若赤縣神州者九，所謂九州也。〉揆日粲書史，相都麗聞見。〈毛詩曰：揆之以日，作為楚室。尚書序曰：成王在豐，欲宅洛邑，使召公先相宅。孔安國曰：欲以為都也。〉列漢構仙宮，開天制寶殿。〈毛萇詩傳曰：漢，天河。〉桂棟留夏飆，蘭橑停冬霰。〈楚詞曰：桂棟兮蘭橑。〉青林結冥濛，丹巘被蔥蒨。〈吳都賦曰：迥眺冥濛。毛萇詩傳曰：巘，小山別於大山也。〉山雲備卿藹，池卉具靈變。〈尚書大傳曰：百工相和而歌卿雲。鄭玄曰：卿當為慶。魏文帝東閣詩曰：高山吐慶雲。西京賦曰：濯靈芝之朱柯。陳思王靈芝篇曰：靈芝生玉池。〉重陽集清氣，下輦降玄宴。〈楚詞曰：集重陽入帝宮兮，造旬始而觀清都。西京賦曰：恣意所幸，下輦成宴。尚書曰：玄德升聞。玄，猶聖也。〉騖望分寰隧，矖目盡都甸。〈寰，猶畿也。穀梁傳曰：寰內諸侯。周禮有六鄉六隧。倉頡篇曰：矖，曠視之貌也。〉氣生川岳陰，煙滅淮海見。中坐溢朱組，步櫩簉瓊弁。〈魯靈光殿賦曰：中坐乘景。禮記曰：侯伯佩玄玉而朱組綬。上林賦曰：步櫩周流，長途中宿。說文曰：簉，雜字如此。左氏傳曰：楚子玉為瓊弁玉纓，未之服也〉禮登佇睿情，樂闋延皇眄。〈爾雅曰：登，成也。又曰：佇，久也，謂久留也。禮記曰：有司告以樂闋。鄭玄曰：闋，終也。延，引也。〉測恩躋踰逸，沿牒懵浮賤。〈爾雅曰：測，深也。愉逸，耽樂縱逸也。漢書，長安令楊興說將軍史高曰：匡衡無階朝廷，隨牒在遠方。說文曰：懵，不明也。浮賤，浮名微賤也。禮記曰：恥名浮於行也。〉榮重餽兼金，巡華過盈瑱。〈孟子曰：齊王餽兼金一百而不受。盈瑱，盈尺之玉也。說文曰：田父得寶玉至尺。魏都賦曰：尺璧有盈。淮南子曰：崑山之玉。瑱，天見切。〉敢飾輿人詠，方慚綠水薦。〈左氏傳曰：晉侯聽輿人之誦曰：原田每每，舍其舊而新是謀。淮南子曰：手會淥水。已見上文。〉

謝法曹〈贈別〉惠連
主条目：謝法曹贈別
昨發赤亭渚，今宿浦陽汭。〈謝靈運富春渚詩曰：赤亭無淹薄。獻康樂詩曰：昨發浦陽汭，今宿浙江湄。〉方作雲峰異，豈伊千里別。〈雲峰，已見上文。〉芳塵未歇席，涔淚猶在袂。〈庾闡楊都賦曰：結芳塵於綺席。楚詞曰：泣沾襟而濡袂。〉停艫望極浦，弭棹阻風雪。〈說文曰：艫，船頭也。楚詞曰：望涔陽兮極浦。謝惠連獻康樂詩曰：停楫阻風波。毛萇詩傳曰：弭，止也。〉風雪既經時，夜永起懷思。汎濫北湖遊，岧亭南樓期。〈謝靈運詩序曰：於南山往北山，經湖中。又序曰：南樓中望所遲客。〉點翰詠新賞，開袠瑩所疑。〈謝靈運答惠連詩曰：陵澗尋我室，散帙問所知。〉擿芳愛氣馥，拾橤憐色滋。色滋畏沃若，人事亦銷鑠。〈毛詩曰：桑之未落，其葉沃若。楚辭曰：質銷鑠以汋約。賈逵國語注曰：鑠，銷也。〉子襟怨勿往，谷風誚輕薄。〈毛詩曰：青青子襟，悠悠我心，縱我不往，子寧不嗣音？又詩序曰：谷風，刺幽王也。天下俗薄，朋友道絕焉。〉共秉延州信，無慚仲路諾。〈延州信，謂挂劍也，已見謝靈運廬陵墓下詩。論語，子曰：子路無宿諾。〉靈芝望三秀，孤筠情所託。〈楚詞曰：采三秀於山間。王逸云：秀，謂芝草也。竹箭之有筠，已見上注。韋昭漢書注曰：竹皮，筠也，于貧切。〉所託已慇懃，祗足攪懷人。〈謝靈運詩曰：猶復惠來章，祗足攪余思。毛詩曰：嗟我懷人。〉今行嶀嵊外，銜思至海濱。〈孔曄會稽記曰：始寧縣西南有嶀山，剡縣有嵊山。陸機赴洛道中詩曰：朝徂銜思往。尚書曰：海濱廣斥。嶀，他乎切。嵊，食證切。〉覿子杳未僝，款睇在何辰？〈孔安國尚書曰：僝，見也，士簡切。字林曰：款，誠也，意有所欲也。廣雅曰：睇，見也。〉雜珮雖可贈，疏華竟無陳。〈毛詩曰：知子之來之，雜珮以贈之。疏華，瑤華也，已見謝靈運越嶺溪行及南樓望所遲客詩。〉無陳心悁勞，旅人豈遊遨？〈毛詩曰：中心悁悁。〉幸及風雪霽，青春滿江皋。〈說文曰：霽，雨止也。楚詞曰：青春爰謝。又曰：馳騖乎江皋。〉解纜候前侶，還望方鬱陶。〈謝靈運相送方山詩曰：解纜及流潮。又詶謝惠連詩曰：幽居復鬱陶。〉煙景若離遠，末響寄瓊瑤。〈瓊瑤，謂玉音也。〉

王徵君〈養疾〉微
主条目：王徵君養疾
窈藹瀟湘空，翠磵澹無滋。〈窈藹，深遠之貌。杜育蕣賦曰：懷豐穰之滋潤。〉寂歷百草晦，欻吸鵾雞悲。〈寂歷，彫疏貌。說文曰：晦，盡也，謂彫盡也。一曰：毛萇詩傳曰：晦，昧也。凡草木華實榮茂謂之明，枝葉彫傷謂之晦，欻吸，疾貌。楚詞曰：鵾雞嘲哳而悲鳴。〉清陰往來遠，月華散前墀。〈前墀，已見上文。〉鍊藥矚虛幌，汎瑟臥遙帷。〈說文曰：鍊，化金也。鍊與練古字通。又集略曰：幌，以帛萌窗也。文賦曰：同朱絃之清汎。朱絃，瑟絃也。〉水碧驗未黷，金膏靈詎緇。〈水碧，已見上文。蒼頡篇曰：黷，垢黷也。穆天子傳，河伯曰：示汝黃金之膏。毛萇詩傳曰：緇，黑色也。〉北渚有帝子，蕩瀁不可期。〈楚詞曰：帝子降兮北渚，目眇眇兮愁予。阮籍詠懷詩曰：蕩瀁焉可能。〉悵然山中暮，懷痾屬此詩。〈淮南子曰：悵然若有所亡。楚辭曰：幽獨處乎山中。又曰：抒中情而屬詩。〉

袁太尉〈從駕〉淑
主条目：袁太尉從駕
宮廟禮哀敬，枌邑道嚴玄。〈顏延年拜陵廟詩曰：哀敬隆祖廟。枌，枌榆社也。漢書曰：高祖禱豐枌榆社。說文曰：玄，幽遠也，謂神道幽遠也。〉恭絜由明祀，肅駕在祈年。〈毛詩曰：敬恭明祀。又曰：祈年孔夙。〉詔徒登季月，戒鳳藻行川。〈孔安國尚書傳曰：登，升也。羽獵賦曰：玄冬季月。鳳皇，車名。甘泉賦曰：乃登鳳皇兮翳華芝。行川，所行之川也。行，猶道也。〉雲旆象漢徙，宸網擬星懸。〈高唐賦曰：建雲旆。宸網，天畢也。西京賦曰：天畢前驅。薛綜曰：畢，網也，象畢星。魯靈光殿賦曰：浮柱岧嵽以星懸。〉朱櫂麗寒渚，金鍐映秋山。〈朱櫂，以朱漆飾櫂也。蔡邕獨斷曰：金鍐者，馬冠也，高廣各五寸。〉羽衛藹流景，綵吹震沈淵。〈羽衛，負羽侍衛也。綵，發吹也。淮南子曰：浮吹以虞。沈川，鱗介也。〉辯詩測京國，履籍鑑都壥。〈禮記曰：天子五年一巡狩，命太師陳詩以觀民風。孫卿子曰：履天子之籍，聽天下之斷。〉甿謠響玉律，邑頌被丹絃。〈沈約宋書曰：調樂金石，有一定之聲。故造鍾磬者，先律調之，然後施之於箱懸。司馬彪續漢書曰：候氣之法，殿中候用玉律十二，唯二至乃候靈臺，用竹律六十。顏延年曲水詩序曰：途歌邑頌。尚書大傳曰：大琴朱絃。蔡邕琴賦曰：丹絃既張，八音既平。〉文軫薄桂海，聲教燭冰天。〈禮記曰：書同文，車同軌。尚書曰：外薄四海。孔安國曰：薄，迫也，言至海也。南海有桂，故云桂海。上林賦曰：經乎桂林之中，過乎泱漭之野。尚書曰：朔南暨聲教。蒼頡篇曰：燭，照也。淮南子曰：八紘，北方曰積冰。高誘曰：北方寒冰所積，因以為名積冰也。〉和惠頒上笏，恩渥浹下筵。〈禮記曰：笏，諸侯以象。顏延年觀北湖田牧詩曰：溫渥浹輿隸，和惠屬後筵。〉幸侍觀洛後，豈慕巡河前？〈尚書中候曰：天乙在亳，東觀乎雒，黃魚雙躍，出躋于壇，化為黑玉。孝經鉤命決曰：舜即位，巡省中河，錄圖授文。〉服義方無沫，展歌殊未宣。〈服義，已見上文。沫，亡貝切。廣雅曰：沫，已也。楚詞曰：展詩兮會舞。王逸曰：展，舒也。言舒展詩曲，作為雅樂者也。〉

謝光祿〈郊遊〉莊
主条目：謝光祿郊遊
肅舲出郊際，徙樂逗江陰。〈楚詞曰：乘舲船余上沅兮，齊吳榜以擊汰。王逸曰：舲，船窗牖也。徙樂，行樂也。說文曰：逗，止也。〉翠山方藹藹，青浦正沈沈。〈廣雅曰：藹藹，盛貌。上林賦曰：沈沈隱隱。〉涼葉照沙嶼，秋榮冒水潯。〈劉淵林吳都賦注曰：嶼，海中洲，上有山石也。說文曰：潯，傍深也。〉風散松架險，雲鬱石道深。〈松枝可以為架，故因謂之架焉。〉靜默鏡綿野，四睇亂曾岑。〈莊子曰：靜默可以補病。穀梁傳曰：綿地千里。〉氣清知鴈引，露華識猿音。雲裝信解黻，煙駕可辭金。〈雲裝，雲衣也。蒼頡篇曰：紱，綬也。黻與紱通。煙駕，煙車也。金，金印也。〉始整丹泉術，終覿紫芳心。〈抱朴子曰：黃帝南到員隴，采若乾之華，飲丹巒之泉。外國圖曰：員丘有赤泉，飲之不老。紫芳，紫芝也。鄒潤甫遊仙詩曰：紫芝列紅敷，丹泉激陽瀆。〉行光自容裔，無使弱思侵。〈楚辭曰：雲旗兮電騖，儵忽兮容裔。〉

鮑參軍〈戎行〉昭
主条目：鮑參軍戎行
豪士枉尺璧，宵人重恩光。〈呂氏春秋，傳曰：文王飾其辭令，幣帛以禮豪士，以璧禮賢。已見上文。淮南子曰：聖人不貴尺璧。春秋孔演圖曰：宵人之世多飢寒。宋均曰：宵，猶小也。鄭玄毛詩箋曰：為龍為光。言天子恩澤光曜被及者也。〉殉義非為利，執羈輕去鄉。〈莊子曰：彼所殉仁義，則俗謂之君子。又曰：小人則以身殉利，士則以身殉名。禮記曰：執羈靮而從。靮音的。去鄉，已見上文。〉孟冬郊祀月，殺氣起嚴霜。〈禮記曰：孟冬之月，天子迎冬於北郊。又曰：仲秋之月，殺氣浸盛，陽氣日衰。楚詞曰：冬又申之以嚴霜。〉戎馬粟不煖，軍士冰為漿。〈陸機苦寒行曰：渴飲堅冰漿。〉晨上成皋阪，磧礫皆羊腸。〈薛綜東京賦注曰：旋門阪在成皋。上林賦曰：下磧礫之坻。高誘呂氏春秋注曰：羊腸，其山盤紆似羊腸。〉寒陰籠白日，太谷晦蒼蒼。〈夏侯湛歎秋賦曰：陰籠景而下翳。曹植贈白馬王詩曰：太谷何寥廓，山樹鬱蒼蒼。爾雅曰：霧謂之晦。郭璞曰：蒼蒼，昏冥也。〉息徒稅征駕，倚劍臨八荒。〈嵇康贈秀才詩曰：息徒蘭圃。法言曰：仲尼之駕稅矣。宋玉大言賦曰：方地為輿，員天為蓋，長劍耿介，倚天之外。甘泉賦曰：八荒協兮萬國諧。〉鷦敕不能飛，玄武伏川梁。〈樂緯曰：鷦敕狀似鳳皇，身禮，戴信，嬰仁，膺智，負義。宋均曰：身禮，質赤色。思玄賦曰：玄武縮於彀中兮，騰蛇蜿而自糾。〉鎩翮由時至，感物聊自傷。〈淮南子曰：飛鳥鎩羽。許慎曰：鎩，殘羽也。古詩曰：感物懷所思。〉豎儒守一經，未足識行藏。〈漢書，高祖曰：豎儒，幾敗乃公事。韋昭曰：豎，猶小也。論衡曰：能說一經為儒生。論語，子謂顏淵曰：用之則行，捨之則藏，唯我與爾有是夫。〉

休上人〈別怨〉
〈沈約宋書曰：沙門惠休，善屬文，徐湛之與之甚厚，世祖命使還俗。本姓湯，位至楊州從事也。〉

主条目：休上人別怨
西北秋風至，楚客心悠哉。日暮碧雲合，佳人殊未來。〈魏文帝秋胡行曰：朝與佳人期，日夕殊不來。〉露采方汎豔，月華始徘徊。〈曹子建七哀詩曰：明月照高樓，流光正徘徊。〉寶書為君掩，瑤琴詎能開？〈道學傳曰：夏禹撰真靈之玄要，集天官之寶書。書以南和丹繒，封以金英之函，檢以玄都之印。瑤琴，已見上文。〉相思巫山渚，悵望陽雲臺。〈高唐賦曰：妾在巫山之陽。蔡邕詩序曰：暮宿河南悵望。子虛賦曰：楚王乃登雲陽之臺。〉膏鑪絕沈燎，綺席生浮埃。〈鑪，熏鑪也。取其芬香，故加之膏；煙而無燄，故謂之沈。西京雜記，鄒陽酒賦曰：綃綺為席，犀璩為鎮。〉桂水日千里，因之平生懷。〈言因桂水以通情也。桂水，已見上文。李陵詩曰：浮雲日千里。洛神賦曰：託微波而通辭。鍾會懷士賦曰：記遠念於興波。〉

文選考異

〈注「雜體詩序曰」：袁本、茶陵本有「并序」二字在前「雜體詩三十首」下，無此五字，其以下全載序作正文，乃五臣從文通集取之添入耳。袁本有校語云「善序與此同，仍簡略，更不錄」，可為顯證。茶陵本不著校語，大誤。尤所見得善注之真，最是。〉

〈注「虞義送別詩曰」：陳云「義」當作「羲」，是也。各本皆誤。〉

注「淵魚鱗魚也」：袁本、茶陵本「鱗」作「�」，是也。

〈注「人心罔結」：袁本、茶陵本「罔」作「同」。案：皆非也，當作「固」。〉

〈注「君之澤未流」：茶陵本「未」作「不下」二字，是也。袁本亦誤「未」。〉

〈去鄉三十載：袁本、茶陵本「三」作「二」，有校語云善作「三」。案：各本所見非也。考仲宣以初平西遷後之荊州，至建安十三年劉琮以荊州降，垂二十年，故云爾。至注所引「去鄉三十載」，但取語意相同為證，不限「二」「三」互異也。或因此改正文作「三」，遂與仲宣去鄉年數弗符，非善如此，其五臣無說，反存詩舊，今借以正之。〉

〈注「蜩與鷽鳩笑之」：茶陵本「鷽」作「鸒」，下同。袁本作「鷽」，與此同。案：作「鸒」者是也。莊子有兩本，一作「鷽」，音於角反；一作「鸒」，音預，俱見釋文。此引作「鸒」之本為注，不知者以「鷽」改之。又案：下注引詠懷詩「鸒斯飛桑榆，海鳥運天池」云云，是嗣宗讀莊子從「鸒」，文通擬之亦然，無疑矣。〉

〈潘黃門悼亡：袁本、茶陵本「悼亡」作「述哀」。案：二本是也。後擬郭璞遊仙注云「已見擬潘黃門述哀詩」，可證。此蓋尤誤改。〉

〈注「楚詩曰青春爰謝」：何校「詩」改「詞」，陳同，是也。「爰」當作「受」。各本皆偽。〉

〈馳馬遵淮泗：袁本「馳」作「驅」，云善作「馳」。茶陵本云五臣作「驅」。案：各本所見皆非也。善引「驅馬悠悠」為注，「馳」但傳寫誤。〉

〈注「實河海源也」：袁本、茶陵本「河」作「唯」。何校「唯」改「河」，去「海」字。案：此尤改「海」為「河」，而誤當「唯」字處耳。「唯」「河」當兩有。〉

〈注「曹子建求通親表曰」：袁本、茶陵本「通」作「親」。案：此尤添「通」字而誤改去上「親」字耳。當兩有，作「求通親親」。〉

〈注「陽九日」：案：「九」下當有「厄」字，「日」當作「曰」。各本皆脫誤。〉

〈注「易傳所謂陽九日厄會也」：袁本、茶陵本「日」作「之」，是也。「會」上當有「百六之」三字，所引即孟康注。各本皆脫。〉

〈時或苟有會：袁本、茶陵本「或」作「哉」，是也。〉

〈注「馮衍顯志序曰」：案：「志」下當有「賦」字。各本皆脫。〉

〈注「如鼓琴瑟」：茶陵本「琴瑟」作「瑟琴」，是也。袁本亦誤順正文。案：善注例不拘語倒，已詳前。〉

〈注「出於暘谷」：案：「暘」當作「湯」。各本皆偽。餘屢引可證。〉

〈張廷尉：案：「張」當作「孫」。茶陵本有校語云「張」五臣作「孫」。袁本亦作「張」，無校語。考此三十首，善於其人之不見選中者，必為之注。如許徵君、休上人是也。其劉琨、郭璞稱贈官，亦必為之注。善例精密乃爾，倘果別有張廷尉綽，不當反不注，可見善自作「孫」，因遊天台山賦下注其「尋轉廷尉卿」訖，故不須注也。袁本所用正文，係五臣，「而」字作「張」，疑五臣乃誤為「張」。茶陵本校語恐倒錯。何校云五臣作「孫」，是，陳同，誤認茶陵校語為善真作「張」、五臣真作「孫」，雖知江題之作「孫」，而未得善理也。〉

〈注「於身無窮」：陳云「於」，「終」誤，是也。各本皆偽。所引天下篇文。〉

〈注「若其可折」：案：「折」當作「析」，下同。各本皆偽。〉

〈注「角里先生」：袁本「角」作「甪」。案：「角」是，「甪」非也。《廣韻》「一屋」云：角里先生，漢書四皓，又音「覺」，可見。宋時尚別無「甪」字。袁本係後改耳。茶陵本不誤，而與此同，前入華子崗詩注「載山居圖」作「祿」，史記索隱引孔安國祕記亦作「祿」，「祿」、「角」古字通。今漢書索隱以及法言等每為人改成「甪」，而王震澤刻史記未偽，隸釋「四皓神祚机」字影宋本作「角」，極其明畫，近亦改「甪」，恐讀者習見誤本，附訂之如此。〉

〈注「見一丈夫」：何校「夫」改「人」，是也。各本皆偽。所引天地篇文。〉

〈注「時人皆欽愛之」：袁本、茶陵本「人」下有「士」字，是也。〉

〈注「動於靜故萬物離並動作」：何校於上添「起」字，「離」改「雖」，陳同，是也。各本皆脫誤。〉

〈碧鄣長周流：茶陵本「鄣」作「障」。袁本云善作「障」。案：此所見不同。靈運晚出西射堂詩作「鄣」。注引上正「鄣」。丘希範旦發漁浦潭詩作「障」，注同。此擬謝似宜為「鄣」也。五臣改作「嶂」，蓋不知「鄣」、「障」皆與爾雅釋山之「章」通用。〉

注「子虛賦曰石則赤玉玫㻁」：袁本、茶陵本作「上林賦曰赤玉玫㻁也」。案：此尤延之檢本篇而改，其實善誤記，亦每有之。

〈注「莫與智者論」：案：「莫」當作「冀」。各本皆誤。〉

〈重陽集清氣：袁本、茶陵本「氣」作「氛」，云善作「氣」。案：詳下云「氣生川岳陰」文必相避，蓋善自作「氛」，與五臣非有異，但傳寫偽「氣」。各本所見皆非。〉

〈測恩躋踰逸：袁本「踰」作「愉」，云善作「踰」。茶陵本云五臣作「愉」。案：善以「耽樂」注之，是自作「愉」，非與五臣有異，但傳寫偽「踰」。各本所見皆非。陳云「踰」，「愉」誤，得之。〉

〈榮重餽兼金：茶陵本云五臣作「承榮重兼金」。袁本云善作「榮重餽兼金」。案：各本所見皆非也。「承榮」與「巡華」儷，「兼金」與「盈瑱」儷，「重」、「過」同意。善不容與五臣有異，作「榮重餽兼金」，金非句例，必傳寫誤也。〉

〈注「獻康樂詩曰」：案：「獻」上當有「謝惠連」三字。各本皆脫。〉

〈岧亭南樓期：案：「岧」當作「苕」。苕亭，即西京賦所謂「狀亭亭以苕苕」，彼注云「高貌也」。蓋單言之則曰「苕亭」，重言之則曰「苕苕亭亭」，字義全同，不煩更注。又「苕苕」屢見，俱不作「岧」，但傳寫形近偽耳。袁本、茶陵本皆作「苕」，云善作「岧」，五臣於重言者多改為「迢迢」，而此以單言不改，正與善同。各本所見皆非。〉

〈注「又詩序曰」：袁本、茶陵本無「詩」字，是也。〉

〈注「孔安國尚書曰」：案：「書」下當有「傳」字。各本皆脫。〉

〈注「又詶謝惠連詩曰」：袁本、茶陵本無「謝」字，是也。〉

〈鍊藥矚虛幌：案：「鍊」當作「練」，注云「鍊與練古字通」，謂詩之「練」與所引說文金部之「鍊」通也。若正文先已作「鍊」，無煩此注矣。必五臣改為「鍊」，各本所見亂之，而失著校語。凡五臣每以注改正文也。又四子講德論「精練藏於鑛朴」，五臣作「鍊」，正與此同。〉

〈注「又集略曰」：案：「又」當作「文字」二字。各本皆誤。隋志云文字集略六卷，梁文貞處士阮孝緒撰。七命注亦引此，正作「文」字，可證。〉

〈注「以帛萌窗也」：陳云「萌」，「明」誤，是也。各本皆誤。案：七命注引作「明」，可證。〉

〈注「敬恭明祀」：案：「祀」當作「神」。各本皆誤。〉

〈甿謠響玉律：案：「甿」當作「萌」。茶陵本作「萌」，云五臣作「甿」，袁本云善作「萌」。尤本以五臣亂善，失之。說已見前長楊賦「遐萌」下，可互證也。〉

〈注「觀北湖田牧詩曰」：何校「牧」改「收」，陳同，是也。各本皆偽。〉

〈徙樂逗江陰：茶陵本云「樂」五臣作「藥」。袁本作「藥」，云善作「樂」。案：各本所見皆非也。下有「丹泉術」「紫芳心」之云，此言「藥」無疑。袁本載五臣翰注云「徙藥，行藥也」，又載善注「徙藥，行樂也」。茶陵但載善「徙樂，行樂也」，五臣刪此一句，當是。正文善自作「藥」，與五臣不異，其五臣之注為全襲善語，傳寫誤善正文及注作「樂」，據之作校語者不辨，尤亦同其誤也。鮑明遠有行藥至城東橋詩，在二十二卷。〉

〈注「廣雅曰藹藹盛貌」：袁本、茶陵本無此七字。〉

〈注「郭璞曰蒼蒼」：案：「蒼蒼」二字不當有。各本皆衍。〉

〈休上人別怨：袁本、茶陵本「別怨」作「怨別」，是也。〉

〈悵望陽雲臺：陳云「陽雲」二字當乙。今案：陳所說非也。注引「楚王乃登雲陽之臺」，善例既不拘語倒，難以據改。又子虛賦茶陵本作「雲陽」，有校語云五臣作「陽雲」。袁本作「陽雲」，無校語。考史記、漢書皆作「陽雲」，恐茶陵及尤所見未必非，傳寫誤，此注亦然，其不當輒改決然矣。〉


Chinese text: This work was published before January 1, 1923, and is in the
public domain worldwide because the author died at least 100 years ago.
