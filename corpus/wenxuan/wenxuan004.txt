賦乙
京都中
〈京都有三卷，此卷居中，故曰京都中。[1]〉

東京賦
〈東京謂洛陽，其賦意與班固東都賦同。[2]〉

張平子

薛綜注

主条目：東京賦
　　安處先生於是似不能言，憮〈亡禹[3]〉然有間，〈有間，謂有頃之間也。先生聞公子稱西京奢泰之事，心怪其所貴者，謂違禮失道，故愕然有頃乃能言也。善曰：安，猶烏也。處，處也。言何處有此先生，蓋虛假之也。論語曰：孔子似不能言者。孟子曰：夷子憮然為間也。趙岐曰：憮然，猶悵然也。〉乃莞爾而笑曰：「若客所謂，末學膚受，貴耳而賤目者也！〈莞爾，舒張面目之貌也。末學，謂不經根本。膚受，謂皮膚之不經於心胸。貴耳[4]謂東京，先生笑公子以西京為貴，以東為賤也。善曰：論語曰：莞爾而笑。又曰：膚受之愬。桓子新論曰：世咸尊古卑今，貴所聞，賤所見。〉苟有胸而無心，不能節之以禮，〈苟，猶誠也。言賓誠信胸臆之所聞，而心不能以禮節度其可否也。善曰：韓詩曰：鄙野之人，僻陋無心也。論語曰：不以禮節之。賈逵國語注曰：節，制也。〉宜其陋今而榮古矣！〈言人不能以禮節度其事情者，固宜薄陋今日之事，而以此所聞古事為榮貴也。善曰：夫尊古而卑今，學者之流也。〉由余以西戎孤臣，而悝〈苦灰[5]〉繆〈穆〉公於宮室，〈孤臣，謂孤陋之臣也。善曰：史記曰：由余本晉人，亡入西戎，相戎王，使來聘秦，觀秦之強弱。穆公示以宮室，引之登三休之臺。由余曰：臣國土階三尺，茅茨不翦，寡君猶謂作之者勞，居之者淫。此臺若鬼為之，則神勞矣；使人為之，則人亦勞矣。於是穆公大慚。鄭玄禮記注曰：凡穆或作繆。悝，猶嘲也。〉如之何其以溫故知新，研覈是非，近於此惑？」〈如，奈也。覈，實也。研，審也。先生言由余但西戎孤陋之臣耳，尚知非秦宮室之大，如何公子雅好博古，溫故知新之德，當審實事理之是非，而返惑於此事？論語曰：溫故知新，可以為師矣。王褒責髯奴曰：研覈否臧。〉

　　「周姬之末，不能厥政，政用多僻。〈姬，周姓也。末，謂幽、厲二主。周末世之王多邪僻之政也。善曰：毛詩曰：民之多僻也。〉始於宮鄰，卒於金虎。〈鄰，近也。謂幽王近於宮室，惑於褒姒，卒有禍敗也。金虎，西方白虎神王金。金，白也。善曰：應劭漢官儀曰：不制之臣，相與比周。比周者，宮鄰金虎。宮鄰金虎，言小人在位，比周相進，與君為鄰，貪求之德堅若金，讒謗之言惡若虎也。〉嬴氏搏〈音附〉翼，擇肉西邑。〈嬴，秦姓也。周書曰：無為虎搏翼，將飛入邑，擇人而食也。搏翼，謂著翼也。[6]〉是時也，七雄並爭，競相高以奢麗。〈七雄，謂韓、魏、燕、趙、齊、楚、秦也。爭，謂各強盛而競相高以奢溢，將為國好，不復顧於禮法也。善曰：答賓戲曰：七雄虓闞。史記，張釋之曰：秦以苛察相高。尚書曰：弊俗奢麗也。〉楚築章華於前，趙建叢臺於後。〈左氏傳曰：楚子成章華之臺於乾谿，一朝叛之。於前，在春秋之時。史記曰：趙武靈王起叢臺，太子圍之三月。於後，在六國之時。善曰：鄒陽上書曰：全趙之時，武力鼎士，袨服叢臺之下。臣瓚曰：在邯鄲城內也。〉秦政利觜長距，終得擅場，〈言秦以天下為大場，喻七雄為鬥雞。利喙長距者，終擅一場也。史記曰：秦始皇，秦[7]襄王子，名政。說文曰：擅，專也。〉思專其侈，以莫己若。〈莫，無也。若，如也。言始皇所以思專擅其奢侈者，以天下之君無如於我也。〉迺構阿房〈傍〉，起甘泉，〈三輔故事：秦始皇上林苑中作離宮別觀一百四十六所，不足以為大會群臣。二世胡亥起阿房殿，東西三里，南北三百步，下可建五丈旗。在山之阿，故號阿房也。甘泉，山名也。戰國策，范雎曰：秦北有甘泉宮。謂其下有甘泉水，因以名之。善曰：阿房、甘泉，已見上文。〉結雲閣，冠南山。〈結，連也。雲閣，閣名也，高如雲，故言雲。三輔故事曰：秦二世胡亥起雲閣，欲與山齊。冠，覆也。終南山在長安南。〉征稅盡，人力殫。〈言征稅之賦，盡於奢泰之用，天下之力，盡於長城與宮室也。殫，盡也。善曰：鄭玄禮記注曰：征，稅也。毛萇詩傳曰：稅，斂也。〉然後收以太半之賦，威以參夷之刑。〈漢書，伍被曰：秦作阿房宮，收太半之賦。韋昭曰：凡數，三分有二為太半。言秦造宮室奢麗，費用不足，乃復收其太半之賦，百姓賦稅不得者，誅其三族。漢書曰：秦用商鞅之法，造參夷之誅。參，三也。謂滅三族也。〉其遇民也，若薙氏之芟〈所銜〉草，〈遇，逢遇也。周禮，有薙氏掌山澤，芟除草菅。毛詩：載芟載柞也。〉既蘊崇之，又行火焉！〈左氏傳曰：周任有言曰：若農夫之務去草，芟夷蘊崇之。杜預曰：芟，殺。蘊，積也。崇，聚也。言秦始皇酷虐百姓，如芟草積而放火焉。〉惵惵〈徒頰切〉黔首，豈徒跼〈局〉高天，蹐〈籍〉厚地而已哉？乃救死於其頸！〈史記曰：秦皇更名民曰黔首，謂黑頭無知也。跼蹐，恐懼之貌也。毛詩曰：謂天蓋高，不敢不跼。跼，傴僂也。謂地蓋厚，不敢不蹐。蹐，累足也。謂此時之民，非徒跼高天，蹐厚地而已，乃晝夜畏死其頸。善曰：豈，非也。老子曰：聖人在，天下锘锘焉。國語，單襄公曰：兵在其頸，不可久也。〉敺以就役，唯力是視，〈謂不復知民有緩急與飢寒，唯趍敺令作力而已。善曰：左氏傳曰：除君之惡，唯力是視。言所觀者，唯力是求，餘無所顧也。〉百姓弗能忍，是用息肩於大漢而欣戴高祖。」〈忍，堪也。言秦天下之民，若檐重物，不得休息，今來歸漢，得息肩膊。善曰：左氏傳曰：鄭成公疾，子駟請息肩於晉。杜預曰：以負檐喻也。國語曰：祭公謀父曰：商王大惡，庶民不忍，欣戴武王。賈逵曰：戴，奉也。〉

　　「高祖膺籙受圖，順天行誅，杖朱旗而建大號。〈膺籙，謂當五勝之籙。受圖，卯金刀之語。順天，謂順天命而起。又悟神姥之言，舉朱旗而大呼，天下之英雄，與其定事也。善曰：春秋命歷引曰：五德之運，徵符合膺[8]，籙次相代。周易曰：順乎天。漢書，高祖立為沛公，旗幟皆赤，故曰朱也。周易曰：渙汗其大號。鄭玄曰：號，令也。〉所推必亡，所存必固。〈言高祖所推擊者，使之亡，所存者，使之堅固。善曰：尚書曰：推亡固存，邦乃其昌。〉掃項軍於垓下，紲子嬰於軹〈紙[9]〉塗。〈掃，除也。項，項羽也。垓，地名。漢王圍項羽於垓下。羽聞四面有楚歌，乃與數百騎走。高祖使灌嬰追之，斬羽東城。紲，猶繫也。子嬰，秦子嬰也。善曰：史記，秦王子嬰乘素車白馬，繫頸以組降於軹道旁也。蘇林曰：軹，亭名，在長安城東十三里。〉因秦宮室，據其府庫。〈因，仍也。據，就也。府、庫，謂官吏所止為府，車馬器械所居曰庫也。〉作洛之制，我則未暇。〈作洛，謂造洛邑也。我，我高祖也。謂天下新造草創，不暇改作如制禮[10]也。〉是以西匠營宮，目翫阿房。〈西匠，謂秦之舊匠也。目，視也。翫，習也。阿房，宮名也。漢書曰：梧齊侯，陽城人，名延[11]，為少府，作長樂、未央宮也。〉規摹踰溢，不度〈入〉不臧。〈規，圖也。踰，越也。溢，過也。度，法也。臧，善也。謂西匠所圖越過，不得禮法，皆言不善也。善曰：聲類曰：摹，法也。〉損之又損之[12]，然尚過於周堂。〈損，減也。言高祖雖數損減其制度，猶過於周家之堂。善曰：老子曰：損之又損之，以至於無為也。〉觀者狹而謂之陋，帝已譏其泰而弗康。」〈觀，視也。陋，小也。康，安也。言觀者習見秦之夸麗，睹今日之減小，皆以為陋，然高祖猶已譏其泰而不安也。謂七年冬，上自將擊韓王信，蕭丞相留長安，營起未央宮，立東闕、前殿、武庫、太倉，高祖見其壯麗，怒曰：何修宮室之過也！〉

　　「且高既受命建家，造我區夏矣。〈高，高祖也。區，區域也。夏，華夏也。言高祖受上天之命，建立國家，制造區夏。善曰：毛詩[13]曰：文王受命作周也。鄭玄曰：受天命以王天下。尚書盤庚曰：永建乃家，用肇造我區夏。〉文又躬自菲薄，治致升平之德。〈文，文帝也。躬自菲薄，謂儉約。漢書曰：文帝欲作露臺，召匠計直百金，曰：吾奉先帝宮室，常恐太奢，何用臺為？故文、景之際，號為升平。升平，謂國太平也。善曰：禹菲薄飲食。孝經鉤命決曰：明王用孝，升平致譽。〉武有大啟土宇，紀禪肅然之功。〈武，武帝也。漢書武紀曰：定越地為南海七郡，北置朔方等五郡，故云大啟土宇。啟，開也。紀，記也。肅，敬也。謂登封太山，升禪肅然。善曰：尚書曰：建邦啟土，毛詩曰：大啟爾宇。〉宣重〈直用〉威以撫和，戎狄呼韓來享。〈宣，宣帝也。漢書宣紀曰：呼韓邪單于款五原塞，願奉國珍。毛詩曰：自彼氐、羌，莫敢不來。享，享獻也。撫，安也。戎、狄、呼韓，並國名也。左氏傳曰：子教寡人和戎、狄。言宣帝能和戎、狄。〉咸用紀宗存主，饗祀不輟，〈咸，皆也。紀，錄也。宗，太宗，文帝廟號也。主，木主，言刻木為人主神，置廟中而祭之。輟，止也。凡天子五世則廢。今廟不遷毀其主，各四時祭祀，無止絕時。善曰：漢書景紀曰：高皇帝為太祖廟，文皇帝為太宗廟，言天子宜世世獻祖宗之廟也。鄭玄論語注曰：輟，止也。〉銘勳彝器，歷世彌光。〈彝，常也。宗廟之器稱彝。勳，功也。歷，經也。彌，益也。銘，勒也。勒銘於宗廟之器于[14]鐘鼎，萬祀彌益光明。善曰：左氏傳，臧武仲曰：夫以大伐小，取所得彝器，銘其功烈，以示子孫也。字林曰：銘，題勒也。〉今捨純懿而論爽德，〈爾雅曰：純，大。懿，美也。爽，差也。今公子反舍四帝純大懿美之德，而專論說爽差之過失者也。善曰：國語曰：實有爽德。賈逵曰：爽，貳也。〉以春秋所諱而為美談，〈春秋諱國之惡，今公子反以為美談也。善曰：公羊傳曰：大惡諱之，小惡書之。又云：魯人至今以為美談也。〉宜無嫌於往初，故蔽善而揚惡，祗吾子之不知言也。〈宜之言義也。無，猶不也。祗，是也。今公子之義，不嫌於蔽國之善，揚國之惡，是公子之不知言也。善曰：說苑，楚文侯曰：邑中豪好蔽善而揚惡，可親問之。論語，子曰：不知言，無以知人也。毛萇詩傳曰：祗，適也。〉必以肆奢為賢，則是黃帝合宮，有虞總期，固不如夏癸之瑤臺，殷辛之瓊室也。〈肆，放也。賢，善也。謂黃帝明堂以草蓋之，名曰合宮。舜之明堂，以草蓋之，名曰總章。言難公子：黃帝等造此是守儉也。善曰：尸子曰：欲觀黃帝之行於合宮，觀堯、舜之行於總章。章、期，一也。汲冢古文曰：夏桀作傾宮瑤臺，殫百姓之財，殷紂作瓊室，立玉門也。〉湯武誰革而用師哉？〈湯，謂殷湯。武，謂武王。革，改也。言誰遣革改殷紂、夏桀而用師哉？以其奢侈淫放，所以湯、武順天命而行罰之。此譏西京公子也。善曰：湯、武革命，已見東都賦。孔叢子曰：舜、禹揖讓，湯、武用師，非相詭，乃時也。〉盍〈合〉亦覽東京之事以自寤乎？」〈盍，猶何不也。覽，視也。自寤，自覺寤也。言公子何不視東京之行事，心自覺寤耶？〉

　　「且[15]天子有道，守在海外。〈淮南子曰：若天下無道，守在四夷。天下有道，守在海外。言四夷皆為臣僕。善曰：鄭玄禮記注曰：道，謂仁義也。〉守位以仁[16]〈綜作人[17]〉，不恃隘害。〈仁[18]，謂眾庶也。隘，險也。言要須擇任賢臣，不以隘害為牢固。善曰：周易曰：何以守位？曰：仁[19]也。〉苟民志之不諒，何云巖險與襟帶？〈苟，誠也。諒，信也。公子稱巖險周固，襟帶易守，故今答曰：誠使人心不信，何用周固反[20]易守乎？善曰：李尤函谷關銘曰：襟帶、咽喉也。〉秦負阻於二關，卒開項而受沛。〈負，恃也。卒，終也。言負二關以為牢固，終受二人所入也。二人，謂高祖從武關入，項羽從函谷關入。善曰：漢書曰：沛公使兵守函谷關，項羽使黥布攻破之，至戲下。又云：沛公攻武關入秦。應劭曰：武關，秦南關。〉彼偏據而規小，豈如宅中而圖大。」〈彼，謂秦也。據，依也。言彼秦偏據關西，所規近在二關之內，故云小也。豈如東京居天地之中，所圖者四海之外。善曰：尚書曰：自服于土中。孔安國曰：洛邑，地勢之中。孔叢子曰：子貢謂東郭充曰：今子位卑而圖大。〉

　　「昔先王之經邑也，〈先王，謂周成王也。邑，洛邑也。善曰：毛萇詩傳曰：經，度也。〉掩觀九隩，靡地不營。〈掩，猶及也。九隩，謂九州之內也。靡地不營，謂遍求之，卜瀍、澗及黎水，皆不吉。善曰：新序曰：營，度也。九隩，合道四海也。〉土圭測景，不縮不盈。〈鄭玄曰：土[21]，度也。縮，短也。盈，長也。謂圭長一尺五寸，夏至之日，豎八尺表，日中而度之，圭影正等，天當中也。若影長於圭，則太近北。圭長於影，則太近南。近北多寒，近南多暑，近東多風，近西多雨。〉總風雨之所交，然後以建王城。〈總，猶括也。王城，今河南也。周禮曰：土圭之法，測土深正日景，以求地中四時之所交，風雨之所會，陰陽之所和，乃建王國也。〉審曲面勢，〈審，度也。謂審察地形曲直之勢，而建王都。善曰：周禮曰：或審曲面勢，以飭五材，以辨民器。鄭司農曰：察五材曲直方面形勢之宜也。〉泝〈素〉洛背河，左伊右瀍。〈泝，向也。洛，洛水。河，黃河。伊，伊水。瀍，瀍水。善曰：尚書曰：予朝至于洛師，卜澗水東，瀍水西，惟洛食。孔安國曰：洛出上洛山，伊出陸渾山，瀍出河南北山。〉西阻九阿，東門于旋。〈謂東有旋門，在成皋西南十數里。阪形周屈，故曰于旋。善曰：穆天子傳曰：天子西升九阿。郭璞曰：旋，今新安縣十里有九阪。阻，險也。阿，曲也。〉盟津達其後，太谷通其前。〈孟津，四瀆之長，故武王為諸侯約誓於其上。尚書曰：東至于盟津。盟津，地名，在洛北。都道所湊，古今以為津。太谷在輔氏北、洛陽西也。洛陽記曰：太谷，洛城南五十里，舊名通谷。〉迴行道乎伊闕，邪徑捷乎轘轅。〈伊闕，山名也。轘轅，阪名也。迴，曲也。捷，邪也。謂大道迂曲，乃當伊闕之外，邪徑趣疾，當歷轘轅。善曰：賈逵國語注曰：道，由也。史記，吳起曰：桀之居伊闕。王逸楚辭注曰：捷，疾也。左氏傳注曰：捷，邪出也。漢書曰：沛公從轘轅。薛綜曰：轘轅阪十二曲，道將去復還，故曰轘轅。[22]臣瓚曰：在緱氏東南。〉大室作鎮，揭〈竭〉以熊耳。〈大室，嵩高別名也。揭，猶表也。言以嵩高之嶽，為國之鎮也。復表以熊耳之山。善曰：郭璞山海經注曰：大室在陽城縣西。羽獵賦曰：揭以崇山。熊耳，山名也。尚書傳曰：熊耳山在宜陽之西也。〉底柱輟流，鐔〈徒南〉以大岯。〈底柱，山名也，在河東縣東，南向，居河中，猶柱然也。輟，止也。善曰：尚書曰：導河至於底柱，東過大岯。韻集曰：鐔，劍口也。言大岯之險，同乎劍口也。莊子曰：天子之劍，以周宋為鐔。〉溫液湯泉，黑丹石緇。〈言泉水如湯，浴之可以除病，在河南梁縣界中也。黑丹石緇，謂黑石雜色也。言溫液即湯泉之流，黑丹石緇之所出。善曰：孝經援神契曰：德至于山陵，則出黑丹。張揖子虛賦注曰：玄厲黑石，可用磨也。〉王鮪岫居，能〈奴來〉鱉三趾。〈山有穴曰岫也。王鮪，魚名也，居山穴中。長老言：王鮪之魚，由南方來，出此穴中，入河水，見日目眩，浮水上，流行七八十里，釣人見之，取之以獻，天子用祭。其穴在河南小平山。善曰：周禮曰：春獻鮪。鄭玄曰：王鮪，魚之大者。山海經曰：陽狂水西南流，注于伊水中，有三足鱉。爾雅曰：鱉三足曰能。〉宓妃攸館，神用挺紀。〈攸，所也。館，舍也。傳曰：成王遷九鼎於洛邑，卜年七百，卜世三十，後皆如其言，故云神所挺紀。謂告年紀之處也。善曰：楚辭曰：迎宓妃於伊、洛。王逸曰：宓妃，神女，蓋伊、洛之水精。〉龍圖授羲，龜書畀姒。〈尚書傳曰：伏羲氏王天下，龍馬出河，遂則其文，以畫八卦，謂之河圖。又曰：天與禹，洛出書。謂神龜負文而出，列於背。善曰：爾雅曰：畀，賜也。史記，禹姓姒氏。〉召伯相宅，卜惟洛食。〈相，視也。宅，居也。惟，有也。食，謂吉兆。善曰：尚書曰：召公既相宅，卜惟洛食。孔安國曰：卜必先墨畫龜，然後灼之，兆順食墨，吉也。〉周公初基，其繩則直。〈謂初造洛邑。言召公先相宅，卜之吉，周公繩度之，合於制度。善曰：尚書曰：周公初基，作新大邑于東國洛。毛詩曰：其繩則直。毛萇曰：言不失繩直之宜也。〉萇〈直良〉弘魏舒，是廓是極。〈萇弘，周大夫也。魏舒，晉大夫獻子也。廓，猶規也。極，致也。謂二人率諸侯曰，敬以致功，規度王城，三旬而立之。善曰：國語曰：敬王十年，劉文公與萇弘欲城周，為之告晉。左氏傳曰：晉魏舒合諸侯之大夫以城周也。〉經途九軌，城隅九雉。〈南北為經。途，道也。軌，車轍也。善曰：周禮：國中經途九軌。鄭玄曰：塗容九軌，謂轍廣也。又周禮曰：王城隅之制九雉。鄭玄云：雉，度也。謂高一丈，長三丈為雉。〉度〈徒洛〉堂以筵，度室以几。〈堂，明堂也。筵，席也，長九尺。几，俎也，長七尺。善曰：周禮曰：室中度以几，堂上度以筵。〉京邑翼翼，四方所視。〈京，大也。大邑，謂洛陽也。翼翼，禮儀盛貌。言常為四方觀，翼翼然也。善曰：毛詩曰：商邑翼翼，四方之極。〉漢初弗之宅[23]，故宗緒中圮」〈痞。緒，統也。圮，絕也。漢家不居於洛，故宗廟之統，中途廢絕也。〉

　　「巨猾間〈去聲〉舋〈許覲〉，竊弄神器。〈巨，王莽字巨君也。猾，狡也。間，候也。舋，隙也。神器，帝位也。言王莽因成、哀無嗣，元后秉政，漢祚微弱，篡處高位。善曰：老子曰：天下神器，不可為也，為者敗之。韋昭漢書注曰：神器，天子璽也。〉歷載三六，偷安天位。〈載，年也。三六，十八年。謂王莽篡位一十八年也。天位，帝位也。善曰：尚書曰：天位艱哉。〉于時蒸民，罔敢或貳。〈于，於也。蒸，眾也。罔，無也。言是時眾民無敢有二心於莽者。毛詩曰：于時言言。尚書，蒸民乃粒。〉其取威也重矣！〈威，畏也。重，猶多也。謂為天下所畏己者多矣。善曰：左氏傳，先軫曰：報施救患，取威定霸。〉我世祖忿之，〈世祖，光武也。忿，恚。疾王莽威重如此也。〉乃龍飛白水，鳳翔參〈所今〉墟。〈白水，謂南陽白水縣也，世祖所起之處也。初為更始大司馬，討王郎於河北，[24]北為參、虛分野。龍飛鳳翔，以喻聖人之興也。善曰：周易曰：飛龍在天，大人造也。〉授鉞四七，共工是除。〈授，與也。鉞，斧鉞也。四七，二十八將也。共工，霸天下者，以喻王莽也。六韜曰：凡國有難，君召將以授斧鉞。漢書曰：顓頊有共工之陣，以定水災。〉欃槍旬始，群凶靡餘。〈欃槍，星名也。謂王莽在位，如妖氣之在天。世祖除之，凶惡無餘。爾雅曰：彗星，為欃槍也。旬始，妖氣也。史記曰：旬始，狀如雄雞也。靡，無也。今言世祖除凶賊，無有遺餘也。〉區宇[25]乂寧，思和求中。天地之內稱㝢。言海內既已乂安，思求陰陽之和，天地之中而居之。睿哲玄覽，都茲洛宮。〈睿，聖也。玄，通也。言通見此洛陽宮也。善曰：尚書曰：睿作聖，明作哲。老子曰：滌除玄覽。河上公曰：心居玄冥之處，覽知萬物，故謂之玄覽。王弼曰：玄，物之極也。廣雅曰：玄，遠也。〉曰止曰時，昭明有融。〈曰，辭也。時，是也。融，長也。言當止居是洛邑，必有昭明之德，長久之道也。善曰：毛詩曰：曰止曰時，[26]昭明有融。〉既光厥武，仁洽道豐。〈止戈曰武。謚法曰：功格天下曰光，谇定禍亂曰武。洽，合也。豐，盛也。世祖既能止戈，故謚光武。言仁義之道大豐盛也。善曰：洽，霑也。〉登岱勒封，與黃比崇。」〈登，上也。岱，泰山也。謂王者功成作樂，治定制體，故封泰山，勒功於石，以紀號也。黃，黃帝也。史記曰：崇，高也。言世祖與黃帝比其尊號。善曰：史記曰：黃帝封泰山，禪云、亭。司馬彪續漢書曰：建武三十二年，乃封禪。孔安國尚書傳曰：崇，尊也。〉

　　「逮至顯宗，六合殷昌。〈逮，及也。殷，盛也。昌，熾也。顯宗，明帝號也。六合，天地四方也。善曰：呂氏春秋曰：神通乎六合。高誘曰：四方上下為六合也。〉乃新崇德，遂作德陽。〈崇德、德陽，皆殿名也。崇德在東，德陽在西，相去五十步。〉啟南端之特闈，立應門之將將。〈啟，開也。端門，南方正門。應門，中門也。善曰：爾雅曰：宮中門謂之闈。洛陽宮舍記曰：洛陽有端門。毛詩曰：應門將將。毛萇曰：將將，嚴正之貌。〉昭仁惠於崇賢，抗義聲於金商。〈崇賢，東門名也。金商，西門名也。謂東方為木，主仁，如春以生萬物，昭天子仁惠之德，故立崇賢門於東也。西為金，主義，音為商，若秋氣之殺萬物，抗天子德義之聲，故立金商門於西。善曰：漢書曰：角為木為仁，商為金為義也。〉飛雲龍於春路，屯神虎於秋方。〈德陽殿東門稱雲龍門，德陽殿西門稱神虎門。神虎，金獸也。秋方，西方也。飛，飛龍也。易曰：雲從龍，為水[27]獸。春路，東方道也。善曰：漢書曰：東宮蒼龍。又曰：東方於時為春。宮殿簿，北宮有雲龍門。王逸楚辭注曰：屯，陳也。漢書曰：西宮白虎。又曰：西方於時為秋。宮殿簿，北宮有神虎門。〉建象魏之兩觀，旌六典之舊章。〈象魏，闕也，一名觀也。旌，表也。言所以立兩觀者，欲表明六典舊章之法。謂懸書于象魏，浹日而歛之。善曰：周禮曰：太宰掌建邦之六典：一曰治典，二曰教典，三曰禮典，四曰政典，五曰刑典，六曰事典。舊章，法令條章也。[28]左傳曰：舊章不可忘。〉其內則含德章臺，天祿宣明。溫飭迎春，壽安永寧。〈八殿皆以休令為名，美時君之德，在應門之內也。〉飛閣神行，莫我能形。〈言閣道相通，不在於地，故曰飛人。不見行往，故曰神形。謂天子之形容，言我無能說其形狀也。〉濯龍芳林，九谷八溪。〈洛陽圖經曰：濯龍，地名，故歌曰：濯龍望如海，河橋渡似雷。芳林，苑名。九谷八溪，養魚池。〉芙蓉覆水，秋蘭被涯〈音宜。芙蓉，荷華也。秋蘭，香草，生水邊，秋時盛也。善曰：楚辭曰：秋蘭兮青青。鄭玄注周易曰：蘭，香草也。被，亦覆也。〉渚戲躍魚，淵游龜蠵〈音惟。渚，水渚也。戲，游也。躍，跳也。毛詩曰：王在靈沼，於牣魚躍。蠵，龜類也。凡此物謂取有時，非時則恣之游戲，不驚動也。〉永安離宮，脩竹冬青。〈永安，宮名也。脩，長也。冬青，謂不彫落也。〉陰池幽流，玄泉洌清。〈水稱陰。幽流，謂伏溝，從地下流通於河也。水黑色，故曰玄泉。洌，清澄貌。善曰：楚辭曰：臨沅、湘之玄淵。毛詩曰：冽彼下泉。〉鵯〈匹〉鶋〈居〉秋棲，鶻〈骨〉鵃〈竹交〉春鳴。〈[29]爾雅曰：鷽斯，鵯鶋。郭璞曰：鵯鶋，匹鳥，腹下白也。又曰：鶌鳩，鶻鵃。郭璞曰：鶻鵃似山鵲，頭[30]尾青黑色。秋棲、春鳴，謂各得其性也[31]。〉鴡〈七余〉鳩麗〈離〉黃，關關嚶嚶。〈爾雅曰：鴡鳩，王鴡也。郭璞曰：鴡，鶻鵃[32]類也。又曰：鶬鶊，鵹黃也。郭璞曰：鸝，黃黑也。關關嚶嚶，謂音聲和也[33]。〉於南則前殿靈[34]臺，龢驩安福。〈前殿，露寢也。靈臺，臺名也。龢驩、安福，二殿名，並在德陽殿之南。〉謻〈直移〉門曲榭，邪阻城洫。〈謻門，冰室門也。臺有木曰榭。阻，依也。洫，城下池。冰室門及榭皆屈曲邪行，依城池為道也。〉奇樹珍果，鉤盾〈垂允〉所職。〈奇，異也。珍，貴也。鉤盾，今[35]官，主小苑。善曰：鉤盾，五丞也。爾雅曰：職，主也。〉西登少華，亭候修敕。〈登，升也。並有亭有候也。修，治也。敕，整也。謂西園中有少華之山。〉九龍之內，寔曰嘉德。〈九龍，本周時殿名也。門上有三銅柱，柱有三龍相糾繞，故曰九龍。嘉德，殿名，在九龍門內也。〉西南其戶，匪雕匪刻。〈毛詩曰：西南其戶，不雕[36]不刻。尚質也。言殿舍之多，其戶或西或南也。〉我后好約，乃宴斯息。〈我后，謂明帝也。宴，安也。息，止也。善曰：周易曰：君子以嚮晦入宴息也。〉於東則洪池清蘌[37]〈語〉，淥水澹澹〈徒敢〉。內阜川禽，外豐葭菼。〈洪，池名也，在洛陽東三十里。阜，多也。豐，饒也。內多魚鱉，外饒蘆薍也。善曰：漢書音義：應劭曰：蘌，在池水上作室，可用棲鳥，鳥入則捕之[38]。高唐賦曰：水澹澹而盤紆。說文曰：澹澹，水搖貌也。爾雅曰：葭，葦也。菼，薍也。薍，五患切。〉獻鱉蜃與龜魚，供蝸〈古花〉蠯〈蒲佳〉與菱芡。〈蝸，螺也。菱，芰也。芡，雞頭也。善曰：周禮曰：春獻鱉蜃，秋獻龜魚，祭祀供蜱蠃。鄭玄曰：蜃，大蛤也。杜子春曰：蜃，蚌也。蜱與蠯同。禮記曰：蝸，醢而眾食。周禮曰：加籩豆[39]之實，有菱芡也[40]。〉其西則有平樂都場，示遠之觀。〈平樂，觀名也。都，謂聚會也。為大場於上以作樂，使遠觀之，謂之平樂。在城西也。〉龍雀蟠〈盤〉蜿〈紆元〉，天馬半漢。〈龍雀，飛廉也。天馬，銅馬也。蟠蜿、半漢，皆形容也。善曰：華嶠後漢書曰：明帝至長安，迎取飛廉并銅馬，置上西門平樂觀也。〉瑰異譎詭，燦爛炳煥。〈瑰，奇也。譎詭，變化也。燦爛炳煥，絜白鮮明之貌。〉奢未及侈[41]，儉而不陋。〈言皆合於禮，故奢不至侈，故[42]儉不至陋也。〉規遵王度，動中得趣。」〈規，摹也。遵，循也。趣，意也。度，先王之法度，舉動合禮之意也。家語，孔子曰：公甫之婦，動中得趣[43]。〉

　　「於是觀禮，禮舉儀具。〈具，足也。言觀王之光明禮儀皆備具也。善曰：左氏傳曰：諸侯宋、魯於是觀禮。〉經始勿亟〈居力〉，成之不日。〈勿，猶不也。亟，急也。成之不日，言不用一日即成之。善曰：毛詩曰：經始勿亟，庶人于來。毛萇曰：經，度也。又曰：庶民攻之，不日成之。〉猶謂為之者勞，居之者逸。〈勞，苦也。逸，樂也。善曰：賈子曰：翟王使使者之楚，楚王饗客於章華之臺。楚王曰：翟亦有臺乎？使者曰：翟王茅茨不剪，采椽不斲。猶以作者大勞，居者大逸也。〉慕唐虞之茅茨，思夏后之卑室。〈唐，唐堯也。虞，虞舜也。夏后，夏禹也。善曰：墨子曰：堯，舜茅茨不剪，采椽不刊。說文曰：茅茨，蓋屋也。論語云：禹卑宮室，而盡力於溝洫也。〉乃營三宮，布教頒〈班〉常。〈三宮，明堂、辟雍、靈臺。頒，布也。常，舊典也。所以行教化，布典禮之宮也。〉複〈福〉廟重屋，八達九房。〈複廟，重覆也。重屋，重棟也。謂明堂廟屋，前後異制。善曰：禮記曰：複廟、重檐、達鄉，謂天子廟飾也。大戴禮曰：明堂九室而有八牖，然九室，則九房也，八牖，八達也。〉規天矩地，授時順鄉。〈謂宮室之飾，圓者象天，方者則地也。鄉，方也，言頒政賦教，常隨時月而居其方。月令曰：孟春，居蒼龍左丢。善曰：大戴禮曰：明堂者，上圓下方。范子曰：天者，陽也，規也；地者，陰也，矩也。三輔黃圖曰：明堂方象地，圓象天。又曰：明堂順四時行令也。〉造舟清池，惟水泱泱〈央。造舟，以舟相比次為橋也。毛詩曰：造舟為梁。泱泱，水流貌。善曰：毛詩曰：瞻彼洛矣，惟水泱泱。〉左制辟雍，右立靈臺。〈言德陽殿東有辟雍，於西有靈臺。謂於其上班教令者曰明堂，大合樂射鄉者曰辟雍，司歷紀候節氣者曰靈臺也。〉因進距衰，表賢簡能。〈進，善也。衰，老也。言因其進則舉而用之，衰減者拒而退之。謂擇賢以大射，所以表明德行，簡錄其能否，謂辟雍也。善曰：尸子曰：治國有四術：一忠愛，二無私，三用賢，四簡能。爾雅曰：簡，猶擇也。〉馮〈皮冰〉相〈息亮〉觀祲〈浸〉，祈禠〈絲〉禳災。」〈善曰：周禮曰：春官宗伯，馮相氏掌歲日月星辰之位，辨其災祥，以為時候。鄭玄曰：馮，乘也。相，視也。祲，謂陰陽氣相浸漸以成災也。祈，求福也。禳，除也。災，禍也。謂求祈福而除災害也。爾雅曰：禠，福也。鄭玄周禮曰：卻變異曰禳。〉

　　「於是孟春元日，群后旁戾。〈尚書曰：正月元日，舜格于文祖。孟春，正月也。元日，正日也。群后，公卿之徒也。旁，四方也。戾，至也。言諸侯正月一日從四方而至，各來朝享天子也。〉百僚師師，于斯胥洎。〈尚書曰：百僚師師。百僚，謂百官也。師師，謂相師法也。胥，相也。洎，及也。言元日百官於此相連及而來朝賀也。〉藩國奉聘，要荒來質。〈綜曰：謂王侯藩稱國也。言要荒之外，所奉聘令者盡來朝見。善曰：周禮曰：鎮服外五百里曰藩服。魏相上封曰：顯明功臣，以鎮藩國。鄭司農周禮注曰：眾來曰頫，寡來曰聘。尚書曰：五百里要服，又五百里荒服。漢書曰：樓蘭王遣子質漢也。〉具惟帝臣，獻琛執贄。〈具之言俱也。獻，貢也。琛，寶也。執，持也。贄，禮也。言藩國來貢者，謂隨土所出寶而貢之也。善曰：萬邦黎獻，具惟帝臣。毛詩曰：來獻其琛。封禪書曰：百蠻執贄。周禮曰：以六禽作六贄。鄭玄曰：贄之言至也，所執以自致也。〉當覲乎殿下者，蓋數萬以二。〈覲，見也。言於此之時，當入見於殿下者可數萬人，分於闕下夾道為二部。〉爾乃九賓重〈平〉，臚〈廬〉人列。〈言鴻臚所主，羌胡之人，皆羅列於朝廷也。善曰：漢書曰：群臣朝十月儀，大行人設九賓，臚句傳。韋昭曰九賓，則周禮曰九儀，謂公、侯、伯、子、男、孤、卿、大夫、士也。臚，傳也，次以傳上令也。蘇林曰：上傳語告下臚，下傳告上句。臚，猶行也。二訓雖殊，皆以行上語為臚也。〉崇牙張，鏞〈庸〉鼓設。〈崇牙，栒虡上板作劍鎝者。橫曰栒，植曰虡。張，謂樹之以縣鍾鼓也。善曰：毛詩曰：崇牙樹羽。又曰：鏞鼓有斁。毛萇詩傳，大曰鏞。〉郎將司階，虎戟交鎩〈殺。言虎賁中郎將主夾階而立。虎賁，或執戟，或持鎩而相對也。交鎩，謂交加而設兵器也。善曰：漢書曰：儀兵郎中夾階。說文曰：鎩，鈹有鐔。〉龍輅充庭，雲旗拂霓。〈馬八尺曰龍。輅，天子之車也，故曰龍輅。充，滿也。庭，朝廷。旗，謂熊虎為旗，為高至雲，故曰雲旗也。楚辭曰：載雲旗之逶夷。拂，至也。霓，天邊氣也。〉夏正三朝，庭燎晢晢。〈夏家建寅之正，漢家所用也。三朝，歲月日朝。晢晢，大光明也。善曰：東都賦曰：春王三朝。三朝，歲首朔日也。毛詩曰：夜如何其？夜未艾，庭燎晰晰。〉撞洪鍾，伐靈鼓，〈撞，鏗也。伐，擊也。靈鼓，六面鼓也。善曰：周禮曰：靈鼓靈浅。〉旁震八鄙，軯〈普耕〉磕〈苦代〉隱訇〈火宏。旁，四方也。震，驚也。八鄙，四方與四角也。軯磕隱訇，鍾鼓之聲也。〉若疾霆轉雷而激迅風也。」〈霆，霹靂也。迅，疾也。言鍾鼓之聲，又若雷霆之相轉，亦如急風之迅疾也。〉

　　「是時稱警蹕已下雕輦於東廂。〈警，謂清道也。輦，人挽車。彫，謂有彫飭也。殿東西次為廂。善曰：漢書儀注曰：皇帝輦動，則左右侍帷幄者稱警。孔安國尚書傳曰：雕，刻鏤也。〉冠通天，佩玉璽，〈通天，冠名也。佩，帶也。玉璽，天子印也。蔡雍獨斷曰：天子冠通天。〉紆皇組，要干將。〈紆，垂也。皇，大也。組，綬也。干將，劍名也。越絕書曰：楚王令歐冶子、干將為鐵劍三枚，一曰龍淵，二曰太阿，三曰工市也。吳越春秋曰：干將者，吳人，造劍二枚，一曰干將，二曰莫耶。〉負斧扆，次席紛純，〈白與黑謂之斧。扆，屏風，樹之坐後也。次席，竹席也。紛純，謂以組為緣。善曰：禮記曰：天子負斧扆，南向而立。鄭玄曰：負之言背也。周禮曰：大朝覲，王設黼依，設莞席紛純，次席黼純，左右玉几。次席紛純，謂二席俱設，互言之。〉左右玉几而南面以聽矣。〈周禮曰：天子左右玉几，鄭玄曰：左右有几，優至尊也。善曰：周易曰：離者，明也，南方之卦也。聖人南面聽天下，嚮明而治。蓋取於此也。〉然後百辟乃入，司儀辨等，〈百辟，諸侯也。司，主也。儀，法也。辨，別也。言百官有分別者，謂司主之次也。善曰：百辟其刑之。周禮曰：司儀主禮，掌九儀之賓客，分別五等之諸侯。左傳，臧僖伯曰：明貴賤，辯等差。〉尊卑以班，璧羔皮帛之贄既奠，〈班，位次也。謂尊卑有等差也。善曰：國語曰：班爵貴賤以列之。周禮曰：子執穀璧，孤執皮帛，卿執羔，大夫執鴈，士雉，各有次第。奠，置也。〉天子乃以三揖之禮禮之。〈善曰：周禮曰：王土揖庶姓，時揖異姓，天揖同姓。鄭玄曰：庶姓，無親者也。土揖，推手小下之也。異姓，昏姻也。時揖，平推手也。天揖，推手小舉之。又曰：諸侯，心平手禮。伯男，手在心下禮。外國君，在心上禮。〉穆穆焉，皇皇焉，濟濟焉，將將焉，信天下之壯觀也。〈壯觀，言天下之人壯大觀覽也。禮記曰：天子穆穆，諸侯皇皇，大夫濟濟，士將將。鄭玄曰：威儀容止之貌。史記曰：天下之壯觀也。〉乃羨公侯卿士，登自東除，〈羨，延也。登，進也。謂命之上殿也。天子從中階，諸侯從東西階。善曰：東除，嗬也。〉訪萬機，詢朝政，〈尚書曰：一日二日萬機。言機微之事，日有萬種。詢，謀也，謂與謀朝政，有所先後者也。〉勤恤民隱，而除其眚。〈恤，憂也。隱，痛也。眚，病也。言有隱痛不安者，今憂恤之也。善曰：國語，祭公謀父曰：勤恤民隱，而除其害也。〉人或不得其所，若己納之於隍。〈隍，城下坑無水者。善曰：孟子曰：伊尹思天下之民，匹夫匹婦不與被堯舜之澤者，若己推而納之於溝中也。鄭玄毛詩箋曰：納，內也。說文曰：城池無水曰隍。〉荷天下之重任，匪怠皇以寧靜。〈荷，負也。怠，懈也。皇，暇也。言無有懈怠於寧靜者，謂常有所憂也。善曰：孫卿子曰：國者，天下之大器也，重任也，可不善擇而後錯之？毛詩曰：不敢迨遑。〉發京倉，散禁財。〈發，開也。京，大也。禁，藏也。善曰：尚書曰：散鹿臺之財，發鉅橋之粟。毛詩曰：曾孫之庾，如坻如京。〉賚皇寮，逮輿臺。〈賚，賜也。皇寮，百官也。逮，及也。言天子散發禁庫之財，無問貴賤，皆賜及之。善曰：左氏傳曰：人有十等：王臣公，公臣大夫，大夫臣士，士臣皁，皁臣輿，輿臣隸，隸臣寮，寮臣僕，僕臣臺。漢書，公卿言曰：陛下出禁錢以振元元。應劭曰：少府掌山澤陂池之稅，名曰禁錢，以給私養。〉命膳夫以大饗，饔餼浹乎家陪。〈周禮曰：膳夫，主食之官。熟曰饔，腥曰餼。浹，遍也。家陪，謂公卿大夫之家。善曰：毛詩曰：牲牢饔餼。論語曰：陪臣執國命。〉春醴惟醇，燔炙芬芬。〈醇，厚也。燔炙，謂炙肉也。芬芬，香氣盛也。善曰：毛詩曰：為此春酒。又曰：燔炙芬芬。呂氏春秋曰：厚酒肥肉。〉君臣歡康，具醉熏熏。〈康，樂也。具，俱也。熏熏，和說貌。言君臣皆歡樂而和說也。善曰：毛詩曰：公尸來止熏熏。毛萇曰：熏，和悅也。〉千品萬官，已事而踆〈七旬。已，止也。踆，退也。謂品秩官僚等，並止事而退還也。善曰：國語曰：觀射父曰：百姓、千品、萬官、億醜。管仲曰：有司已事而竣。踆與竣同也。〉勤屢省〈昔井〉，懋乾乾。〈屢，數也。省，察也。懋，勉也。乾乾，敬也。善曰：尚書曰：屢省乃成。周易曰：君子終日乾乾也。〉清風協於玄德，淳化通於自然。〈協，同也。淳，厚也。玄，天也。自然，通神明也。言帝如此清惠之風，同於天德，淳厚之化，通於神明也。善曰：孔安國尚書傳曰：風，教也。老子曰：為而不持，長而不宰，是謂玄德。王弼曰：玄德者，皆有德不知其至，出于幽冥者也。老子曰：天法道，道法自然。王弼曰：自然者，無稱之言，窮極之辭。〉憲先靈而齊軌，必三思以顧愆。〈憲，法也。先靈，先聖之神靈，即謂堯、舜也。愆，過也。齊，同也。軌，跡也。言有事能思，信與先聖同軌跡也。善曰：論語曰：季文子三思而後行。〉招有道於側陋，開敢諫之直言。〈招，明也。有道，言使郡國於側陋之中，舉有道之士而用之也。直言，謂直諫者也。善曰：尚書曰：明明揚側陋。漢書曰：舉能直言極諫者。〉聘丘園之耿絜，旅束帛之戔戔。〈耿，清也。旅，陳也。謂有清絜者也。言丘園中有隱士，貞絜清白之人，聘而用之。束帛，謂古招士必以束帛加璧於上。周易曰：六五，賁于丘園，束帛戔戔。王肅云：失位無應，隱處丘園。蓋蒙闇之人，道德彌明，必有束帛之聘也。戔戔，委積之貌也。〉上下通情，式宴且盤。」〈上謂君，下謂臣。式，用也。盤，樂也。言君情通於下，臣情達於上，故能國家安，而君臣歡樂也。善曰：墨子曰：古者，聖王惟能審以尚同，是故上下通情。毛詩曰：嘉賓式宴以樂也。〉

　　「及將祀天郊，報地功，〈善曰：將，欲也。白虎通曰：祭天必在郊者，天體至清，故祭必於郊，取其清絜也。周禮以正月上辛，郊祀告于上帝，祭天而郊，以報去年土地之功。京房易占曰：立秋報地功。〉祈福乎上玄，思所以為虔。〈祈，求也。玄，天也。玄黃天地。言天子祭天地之際，思念所以盡其忠敬。善曰：禮記曰：共皇天上帝之神，以為人祈福。周易曰：天玄而地黃也。〉肅肅之儀盡，穆穆之禮殫。〈殫，盡也。善曰：毛詩頌曰：至止肅肅。禮記曰：天子穆穆。〉然後以獻精誠，奉禋祀，曰：『允矣，天子者也。』〈獻，進也。允，信也。天子，言是天帝之子也。善曰：國語曰：精意以享謂之禋祀。周禮曰：以禋祀祀昊天上帝。毛詩曰：允矣君子。〉乃整法服，正冕帶。〈整，理也。冕，所謂平天冠也。言天子素帶朱裏，謂三皇已來始冕，制有數種。鄭玄曰：長一尺七寸，廣八寸，前圓後方，以珠玉飾之也。法服，謂衣服並有法度。善曰：孝經曰：非先王之法服不敢服。〉珩〈行〉紞〈丁敢〉紘〈宏〉綖，玉笄綦〈其〉會。〈笄，簪也，謂以玉飾之。善曰：左氏傳曰：珩紞紘綖，昭其度也。杜預曰：珩，維持冠者。紘，纓從下上者。紞，冠之垂者也。綖，冠上覆者。周禮曰：王之五冕，玉笄也。又曰：王之皮弁，會五采玉琪。鄭玄曰：會，縫中。琪如綦。綦，謂結皮弁於縫中，每貫結五采玉十二以為飾，謂之綦會。〉火龍黼黻，藻繂〈律〉鞶厲。〈善曰：左氏傳曰：火龍黼黻，昭其文也。藻繂鞞卽，鞶厲斿纓，昭其數也。杜預曰：火，畫火也。龍，畫龍也。白與黑謂之黼黻，兩己相戾也。藻繂，以韋為之，所以藉玉。鞞，佩刀削上飾；卽，下飾。鞶厲，紳帶之垂者。斿，旌旗之斿。纓，在馬膺前。〉結飛雲之袷輅，樹翠羽之高蓋。〈袷輅，次車也，次車樹翠羽為蓋，如雲飛也。今世謂之羽蓋車也。善曰：高唐賦曰：翠為蓋。〉建辰旒之太常，紛焱〈一作飆〉悠以容裔。〈辰，謂日、月、星也。畫之於旌旗，垂十二旒，名曰太常，上畫三辰，以象天明也。謂天子十二旒，諸侯九旒，大夫三旒。紛，盛也。悠，從風貌。容裔，高低之貌。焱，火花也。言風鼓動旌旗，紛紜盛亂如火花之飛起。善曰：周禮曰：日月為常。左氏傳曰：三辰旂旗，昭其明也。〉六玄虯之弈弈，齊騰驤而沛艾。〈六，六馬也。玄，黑也。天子駕六馬。騰驤，趣走也。弈弈，光明。沛艾，作姿容貌也。善曰：甘泉賦曰：六玄虯。毛詩曰：四牡弈弈。司馬相如大人賦曰：沛艾赳螑。〉龍輈華轙〈蟻〉，金鋄〈亡犯〉鏤鍚。〈輈，車轅，轅端上刻作龍頭也。華，采畫也。善曰：爾雅曰載轡謂之轙。郭璞曰：在軾上，環轡所貫也。蔡雍曰：金鋄者，馬冠也。高廣各五寸，上如玉華形，在馬髦前。鏤，彫飾也，當顱刻金為之。毛詩曰：鉤膺鏤鍚。〉方釳〈乞〉左纛，鉤膺玉瓖〈音襄。方釳，謂轅旁以五寸鐵鏤鍚，中央低，兩頭高，如山形，而貫中以翟尾，結著之轅兩邊，恐馬相突也。左纛，以旄牛尾大如斗，置騑馬頭上，以亂馬目，不令相見也。鉤膺，當胸也。瓖，馬帶玦，以玉飾也。善曰：廣雅曰：釳，許乞切。〉鑾聲噦噦，和鈴鉠鉠〈於良切。鑾在衡，和在軾，皆以金為鈴也。噦噦，和鳴聲。鉠鉠，小聲。善曰：毛詩曰：鑾聲噦噦，和鈴鉠鉠。〉重輪貳轄，疏轂飛軨〈零。蔡雍獨斷曰：乘輿重轂外復有一轂，副轄其外，乃復設轄然。重輪即重轂也。飛軨，以緹紬廣八尺，長柱地，畫左青龍，右白虎，繫軸頭，取兩邊飾。蔡雍月令章句曰：疏，鏤也。〉羽蓋威蕤，葩瑵〈爪〉曲莖。〈羽蓋，以翠羽覆車蓋也。威蕤，羽貌。葩爪，悉以金作華形。莖皆曲，蔡雍獨斷曰：凡乘輿車皆羽蓋金華。爪與瑵同。〉順時服而設副，咸龍旂而繁纓。〈五時之服，各隨其車，車各一色，以為副貳。副車各一乘，今謂之五帝車也。龍旂者，交龍為旂也。鞶，今之馬大帶也。纓，馬鞅也。善曰：毛詩曰：龍旗陽陽。周禮曰：玉路鍚樊纓。鄭玄曰：樊，讀如鞶，謂今之馬大帶也。繁與鞶古字通。〉立戈迤戛，農輿輅木。〈戈，謂木勾矛戟也。戛，長矛也。矛，置車上，邪柱之，是謂戎輅。農輿無蓋，所謂耕根車也。言耕稼於藉田，乘馬無飾，故稱木。善曰：迤，邪也。〉屬車九九，乘軒並轂。〈副車曰屬。言相連也。屬車有藩者曰軒。皆在後為三行，故曰並轂。善曰：漢雜事曰：諸侯貳車九乘，秦滅九國，兼其車服，故大駕屬車八十一乘。〉旷〈伏〉弩重旃，朱旄青屋。〈通帛曰旃，朱旄。旄，牛尾赤色者也。青屋，青作蓋裏也。善曰：說文曰：旷，車蘭間皮筐以安其弩也。徐廣車服志曰：輕車置弩於軾上，載以屬車，然置弩於旷，曰旷弩。〉奉引既畢，先輅乃發。〈奉引，謂引道者，言引道之次已定，前車乃發。善曰：漢官儀曰：大駕則公卿奉引。尚書曰：先路在左塾之前。〉鸞旗皮軒，通帛綪〈蒨〉旆。〈鸞旗，謂以象鸞鳥也。皮軒，以虎皮為之。善曰：蔡邕車服志曰：鸞旗，俗人名曰雞翹。上林賦曰：前皮軒，後道斿。通帛曰旗。國語曰：分魯公以少帛綪茷。韋昭曰：綪茷，大赤也。〉雲罕九斿，闟戟轇〈膠〉輵〈葛。雲罕，旌旗之別名也。九斿，亦旗名也。闟，鋋也。轇輵，雜亂貌。善曰：上林賦曰：載雲罕。說文曰：斿，旍施流也。史記曰：趙良謂衛鞅曰：君之出也，操闟戟者旁車而趨。王逸楚辭注曰：轇輵，參差縱橫也。〉髶〈而利〉髦被繡，虎夫戴鶡。〈髶髦，髦頭茸騎也。善曰：漢書羿為髦頭。應劭曰：繡衣，在天子乘輿之前。鶡，鷖鳥也。鬥至死乃止，令武士戴之，取猛也。司馬彪續漢書曰：虎賁騎皆鶡冠。〉駙承華之蒲梢，飛流蘇之騷殺。〈桑葛。駙，副馬也。承華，补名也。言取華补之蒲梢，以為副馬也。漢官儀有承華补。善曰：後宮蒲梢汗血之馬。流蘇，五采毛雜之，以為馬飾而垂之。續漢書曰：駙馬赤珥流蘇。摯虞決疑要注曰：凡下垂為蘇。騷殺，垂貌。〉總輕武於後陳，奏嚴鼓之嘈糹〈才達。後陳者，謂北軍五營兵在後陳列。嘈糹，鼓聲。善曰：漢書曰：隤銅丸以撾鼓，聲中嚴鼓之節。晉灼曰：疾擊鼓。〉戎士介而揚揮，戴金鉦而建黃鉞。〈戎，兵也。士，士卒也。介，甲也。揮，為肩上絳幟，如燕尾者也。金鉦，鐲鐃之屬也。黃鉞，以黃金飾之。善曰：左氏傳，廚人濮曰：揚徽者，公徒也。徽與揮古字通。蔡邕獨斷曰：乘輿後有金鉦黃鉞。〉清道案列，天行星陳。〈清道，謂蹕止行者。列，猶次也。言天子行如上天之星行，羅列有次。善曰：司馬相如上疏曰：清道而後行。周易曰：天行健。尚書大傳曰：明明上天，爛然星陳。〉肅肅習習，隱隱轔轔。〈肅肅，敬貌。習習，行貌。隱隱，眾多貌。轔轔，車聲也。〉殿〈坫〉未出乎城闕，旆已反乎郊畛〈諸鄰。殿，後軍也。旆，前軍也。郊畛，謂郊界也。言從之多後猶未出城闕，前已迴於郊界也。善曰：論語曰：孟之反不伐，奔而殿。宋衷太玄經注曰：畛，界也。〉盛夏后之致美，爰敬恭於明神。」〈盛，猶嘉也。夏后，禹也。言今嘉欲行禹之事，爰布恭敬於神明也。善曰：論語曰：惡衣服而致美於黻冕，菲飲食而致孝於鬼神。毛詩曰：恭敬明神也。〉

　　「爾乃孤竹之管，雲和之瑟。〈孤竹，國名，出竹。善曰：周禮曰：孤竹之管，雲龢之瑟。和與龢古字通。鄭玄曰：孤竹，特生者也，雲和，山名也。出美木，用為瑟，其聲清亮也。〉雷鼓鼘鼘，六變既畢。〈雷鼓，八面鼓也。凡樂六變為一成，則更奏。畢，盡也。善曰：周禮曰：雷鼓路浅奏之，若樂六變，一變，川澤之神見；二變，山林之神見；三變，丘陵之神見；四變，墳衍之神見；五變，地神見；六變，天神見。毛詩，鼓淵淵。〉冠華秉翟，列舞八佾。〈冠華，以鐵作之，上闊下狹，以翟雉尾飾之，舞人頭戴。一行羅列八人，八八六十四人。謂今麥策花也。穀梁傳曰：舞夏天子八佾。善曰：蔡邕獨斷曰：大樂郊祀，舞者冠建華冠。毛詩曰：右手秉翟。馬融論語注曰：佾，列也。〉元祀惟稱，群望咸秩。〈元，大也。祀，祭也。稱，舉也。謂大祭天地之禮既舉，群岳眾神望以祭祀之，皆有秩次。善曰：尚書曰：咸秩無文。王肅曰：秩，序也。左氏傳曰：乃有事于群望。孔安國尚書傳曰：在遠者望而祭之。〉颺槱〈由〉燎之炎煬〈樣〉，致高煙乎太一。〈颺，飛颺也。槱之言聚也。謂聚薪焚之，揚其光炎，使上達於天也。太一，天之尊神也，曜魄寶也。善曰：周禮曰：以槱燎祀司中司命。郭璞方言注曰：火熾猛為煬。說文曰：致，送也。漢書曰：中宮天極星，其一明者，太一常居也。〉神歆馨而顧德，祚靈主以元吉。〈歆，饗也。顧，眷也。祚，報也。靈，明也。元，大也。吉，福也。言天神睹人主之明肅，顧饗其馨香之祭，故報之以大福。尚書曰：明德惟馨。周易曰：黃裳元吉。〉然後宗上帝於明堂，推光武以作配。〈宗，尊也。上帝，太微中五帝也。配，對也。言尊祭五帝於明堂，以光武配之。漢書曰：明帝宗祀五帝於明堂，光武皇帝配之。〉辯方位而正則，五精帥而來摧〈徂回切。辯，別也。方位，謂四方中央之位也。則，法也。五精，五方星也。帥，循也。摧，至也。言五帝總集至明堂。善曰：漢書曰：祀五帝於明堂，坐位各處其方。孝經鉤命決曰：宗祀文王於明堂，以配上帝五精之神。爾雅曰：摧，至也。〉尊赤氏之朱光，四靈懋而允懷。〈赤氏，謂漢火德所統，赤帝熛怒也。河圖曰：四靈，蒼帝神名靈威仰，赤帝神名赤熛怒，黃帝神名含樞紐，白帝神名白招拒，黑帝神名協光紀。今五云四靈，謂除赤，餘有四。懋，悅也。懷，安也。善曰：尚書曰：民其允懷。孔安國曰：民信歸之。〉於是春秋改節，四時迭代。〈改，易也。迭，更也。代，謝也。言感四時之謝，而欲享祀也。善曰：易乾鑿度，孔子曰：天地有春秋冬夏節，故生四時。又曰：五行迭終，四時更廢。〉蒸蒸之心，感物曾思。〈廣雅曰：蒸蒸，孝也。感物，謂感四時之物，即春韭卵，夏麥魚，秋黍肫，冬稻鴈。孝子感此新物，則思祭先祖也。善曰：尚書曰：虞舜蒸蒸。廣雅曰：感，傷也。〉躬追養於廟祧〈吐堯〉，奉蒸嘗與禴祠。〈言祭皆追感孝養之道，故躬自為之。躬，猶身也。善曰：禮緯曰：祭者，所以追養繼孝也。禮記曰：遠廟為祧。毛詩曰：禴祠蒸嘗。公羊傳曰：春曰祠，夏曰禴，秋曰嘗，冬曰蒸。〉物牲辯〈遍〉省，設其楅衡。〈物牲，謂祭祀之牲物，皆遍省視之也。橫木於牲角端，以備抵觸，謂之楅衡。善曰：周禮曰：牧六牲而阜蕃其物，以供祭祀。凡祭祀，飾其牛牲，設其楅衡。杜子春曰：楅衡，所以持令不得抵觸人也。〉毛炰〈炮〉豚胉〈博〉，亦有和羹。〈善曰：鄭玄曰：周禮注曰：毛炰者，豚胉去其毛而炰之，以備八珍。毛詩曰：毛炰胾羹。周禮曰：飲食之豆，其實豚胉。杜子春曰：以胉為膊，謂囱也。毛詩曰：亦有和羹。〉滌濯靜嘉，禮儀孔明。〈滌濯，謂洗滌也。靜，絜也。嘉，善也。孔，甚也。言禮儀甚鮮明也。善曰：周禮曰：大祭祀，視滌濯。鄭玄曰：滌，溉祭器也。毛詩曰：籩豆靜嘉。又曰：禮儀既備。又曰：祀事孔明。〉萬舞奕奕，鍾鼓喤喤。〈萬舞，干也。奕奕，舞形也。喤喤，鼓聲也。善曰：毛詩曰：萬舞奕奕，鍾鼓喤喤。〉靈祖皇考，來顧來饗〈平聲。靈、皇，神名，謂先帝也。言先帝之神顧愍子孫，享其食也。〉神具醉止，降福穰穰。」〈神，謂先神也。具，俱也。止，已。降，下也。穰穰，眾多也。善曰：毛詩曰：神具醉止，降福穰穰。〉

　　「及至農祥晨正，土膏脈起。〈農祥，天駟，即房星也。晨時，正中也，謂正月初也。善曰：國語曰：虢文公曰：太史順時視土，農祥晨正，土乃脈發。太史告稷曰：土膏其動。韋昭曰：農祥，房星也。晨正，謂立春之日，晨中於午也。脈，理也。膏，土潤也。〉乘鑾輅而駕蒼龍，〈善曰：禮記曰：孟春之月，乘鑾輅，駕蒼龍。鄭玄曰：鑾輅，有虞氏之車也，有鑾和之飾，而飾之以青輪。春，東方色青也。馬八尺為龍。〉介馭間以剡〈以冉〉耜。〈天子車，帝在左，御在中，介處右。善曰：禮記曰：天子祈穀于上帝，親載耒耜，措之于參保介之御間。鄭玄曰：保介，車右，置耒耜於車右與御者之間，明以勸農。又使勇士衣甲而參乘，備非常也。保，猶衣也。毛詩曰：以我覃耜。毛萇曰：覃，利也。鄭玄禮記注曰：耜，耒之金也。覃與剡同。〉躬三推〈土回〉於天田，修帝籍之千畝。〈善曰：東觀漢記曰：永明四年，詔書曰：朕親耕于籍田，以祈農事。禮記曰：躬耕帝籍，天子三推，為籍千畝。楊雄上林苑箴曰：芒芒天田，芃芃作穀。〉供禘郊之粢盛，必致思乎勤己。〈禘郊，謂祭天於南郊也。言天子籍田千畝，必須親耕者，為敬其祖考，用充宗廟之粢盛，故云勤己。善曰：禮記曰：王者禘其祖之所自出。鄭玄曰：禘，大祭也。又曰：天子籍田千畝。以事天地，以為齊盛。毛萇詩傳曰：器實曰粢，在器曰盛。鄭玄禮記注曰：致之言至也。〉兆民勸於疆埸〈亦〉，感懋力以耘耔〈音子。兆民，謂百姓也。疆，田畔也。耘，去草。耔，壅本也。善曰：毛詩曰：疆埸有瓜，或耘或耔。爾雅曰：懋，勉也。〉春日載陽，合射辟雍。〈陽，暖也。言春三月之時，與諸侯合射辟雍，行禮教。善曰：毛詩曰：春日載陽。鄭玄曰：載之言則也。東觀漢記，永平三年三月，上初臨辟雍，行大射禮。〉設業設虡，宮懸金鏞。〈設，施也。業，栒上板刻為鴈齒，捷業然，植者為虡，橫者為栒，以施設懸之宮中也。鏞，大鍾也。善曰：毛詩曰：設業設虡。周禮曰：正樂懸之位，王宮懸。鄭司農曰：宮懸，四面也。鏞，已見上文。〉鼖鼓路浅，樹羽幢幢。〈鼖，大鼓也。浅，小鼓也。幢幢，羽貌。善曰：周禮曰：以鼖鼓鼓軍事。又曰：路鼓路浅。毛詩曰：崇牙樹羽。毛萇曰：置羽於栒上，以為飾也。〉於是備物，物有其容。〈言備具也。物，禮物也。射之禮物並有容飾也。善曰：左氏傳，屠蒯曰：事有其物，物有其容。〉伯夷起而相儀，后夔坐而為工。〈伯夷，唐虞時明禮儀之官也。后夔，舜臣，掌樂之官。言禮以行施，故云起；樂以靜陳，故曰坐。善曰：左氏傳曰：孟僖子不能相儀。又曰：昔玄妻，樂正后夔取之。儀禮曰：大射工六人。〉張大侯，制五正。〈善曰：毛詩曰：大侯既抗。毛萇曰：大侯，君侯也。周禮曰：王射三侯五正。鄭司農曰：王張五采之侯，即五正之侯也。謂天子五正，諸侯三正，大夫、士二正。以布畫取五方正色於大侯之上也。〉設三乏，厞司旌。〈言大射張三侯，故設三乏。乏以革為之，護旌者之禦矢也。司旌，謂執旌司射，中當舉之。周禮曰：服不氏，射則以旌居乏而待獲。杜子春曰：乏，音為匱乏之乏。爾雅曰：厞，隱也，音翡。〉并夾既設，儲乎廣庭。〈并夾，鉗矢者。周禮曰：射則取矢也。言侯高則以并夾取之也。儲，待也。廣，大也。謂張設於大庭，以待天子也。〉於是皇輿夙駕，䡨於東階，䡨之言卻也。謂卻於東階下，天子未乘之時也。善曰：毛詩曰：皇輿夙駕。䡨，音柴。以須消啟明。掃朝霞，登天光於扶桑。〈須，俟也。消，不見也。掃，滅也。言晨時啟明先見，尚有餘光，日出乃不見。霞，日邊赤氣也。謂天子須啟明光消霞滅，日上扶桑，乃就乘輿也。禮：天子日出乃視朝。善曰：毛詩曰：東有啟明，西有長庚。淮南子曰：登于扶桑，爰始將行，是謂朏明也。〉天子乃撫玉輅，時乘六龍。〈玉輅，謂玉飾之也。鄭玄禮記注曰：撫，猶據也。東都賓曰：登玉輅，乘時龍。善曰：周易曰：時乘六龍。此謂各隨其時而乘之。〉發鯨魚，鏗華鍾。〈發，舉也。鏗，猶擊也。華鐘，謂有篆刻文，故言華也。善曰：東都賦曰：發鯨魚，鏗華鐘。〉大丙弭節，風后陪乘。〈善曰：淮南子曰：若夫鉗且、大丙之御也，馬莫使之而自走。高誘曰：二人，太一之御也。楚辭曰：吾令羲和弭節兮。王逸曰：弭，按節徐行也。史記曰：黃帝舉風后以理人。鄭玄曰：風后，黃帝三公也。應劭漢官儀曰：常伯任侍中，出即陪乘也。〉攝提運衡，徐至於射宮。〈攝提有六星。玉衡，北斗中星，主迴轉。並飾於車上，徐行至於射宮。射宮，謂辟雍也。善曰：漢書曰：攝提失方。音義曰：攝提隨斗杓所建十二月也。杓，匹遙切。春秋保乾圖曰：斗節運衡。何休公羊傳曰：運，轉也。〉禮事展，樂物具。〈展，謂舒陳器物也。物具，謂器物皆具備也。〉王夏闋，騶〈側留〉虞奏。〈王夏，樂名也，天子初出奏也。闋，終也。善曰：周禮曰：出入則奏王夏。又曰：凡射，王奏騶虞之樂。〉決拾既次，彫弓斯彀〈古候。決，以象骨著右手巨指，所以鉤弦也。拾，韝捍著左臂也。彫弓，謂有刻畫也。彀，張也。善曰：毛詩曰：決拾既次。鄭玄曰：次，謂手指相比也。〉達餘萌於暮春，昭誠心以遠喻。〈昭，明也。誠心，謂天子之心也。善曰：禮記曰：季春，勾者畢出，萌者盡達。白虎通曰：天子所以親射何？助陽氣達萬物也。名之為侯者何？明諸侯不朝者，則當射之。然則射者，帝誠心遠喻於下也。文子曰：誠心可以懷也。〉進明德而崇業，滌饕〈叨〉餮〈他結〉之貪慾。〈射義曰：射所以觀德也。崇，猶興也。業，射業也。滌，蕩去也。言有貪婪嗜慾者，皆滌蕩去之也。善曰：漢書，明帝詔曰：親射泰侯，蓋選士威惡，助微達陽也。周易曰：君子進德修業。杜預左氏傳注曰：貪財曰饕，貪食曰餮。〉仁風衍而外流，誼方激而遐騖。〈衍，布也。方，道也。激，感也。遐，遠也。騖，馳也。善曰：典引曰：仁風翔乎海表。禮記曰：射者，仁道也。又曰：古諸侯之射，所以明君臣之義也。廣雅曰：方，正也。〉日月會於龍狵〈鬬〉，恤民事之勞疚。〈狵，尾也。日月會於尾，謂十月時也。疚，病也。民勞病於歲事，到此月乃終也，故天子愍恤勞來之。善曰：國語云：日月會於龍狵，國家於是乎蒸嘗也。賈逵曰狵，龍尾也。月令，孟冬日在尾。漢書曰：東宮蒼龍。〉因休力以息勤，致歡忻於春酒。〈謂田事畢，休民力，息勤勞也。善曰：禮記曰：孟冬之月，勞農以休息。春酒，謂春時作，至冬始熟也。毛詩曰：春酒惟淳。〉執鑾刀以袒割，奉觴豆於國叟。〈言天子親執鑾刀，袒右膊而割牲，以示敬也。善曰：東觀漢記曰：永明二年，詔曰：十月元日，始尊事三老，兄事五更，朕親袒割牲。毛詩曰：執其鑾刀。孝經援神契曰：天子親臨辟雍，袒割。禮記曰：食三老五更於太學，天子袒而割牲，執醬而饋，執爵而酳。〉降至尊以訓恭，送迎拜乎三壽。〈降，下也。至尊，天子也。三壽，三老也。言天子尊而養此三老者，以教天下之敬，故來拜迎，去拜送焉。善曰：左傳曰：享以訓恭儉。蔡邕獨斷曰：天子事三老，使者安車狈輪送迎而至家，天子獨拜。毛詩曰：三壽作朋也。〉敬慎威儀，示民不偷〈以朱反，協韻。敬，宜也。儀，禮也。毛詩曰：敬慎威儀，視民不佻。毛萇曰：佻，偷也。〉我有嘉賓，其樂愉愉。〈嘉賓，謂三老、五更也。愉愉，和悅之貌也。善曰：毛詩曰：我有嘉賓。〉聲教布濩〈護〉，盈溢天區。」〈布濩，猶散被也。天區，謂四方上下也。言天子教愛及之。尚書曰：聲教訖于四海。〉

　　「文德既昭，武節是宣。〈既，已也。昭，明也。宣，猶發也。言文武之教，無處不臨。善曰：尚書曰：誕敷文德。漢書，武帝詔曰：躬秉武節。〉三農之隙，曜威中原。〈隙，閒也。曜威，謂治兵也。善曰：國語曰：三時務農，一時講武。韋昭曰：三時，春夏秋。西都賦曰：曜威而講武事也。〉歲惟仲冬，大閱西園。〈西園，上林苑也。善曰：周禮曰：仲冬，教大閱。公羊傳曰：大閱者何？簡車馬也。後漢書曰：先帝左開鴻池，右作上林苑。〉虞人掌焉，先期戒事。〈先期，謂期日敕戒群吏脩獵具也。善曰：周禮，虞人掌山澤之官，度知禽獸多少。戒，猶告也。〉悉率百禽，鳩諸靈囿。〈悉，盡也。率，歛也。鳩，聚也。囿，苑也。囿，謂集禽獸於靈囿之中。善曰：毛詩曰：悉率左右，以燕天子。毛萇曰：驅禽獸於王之左右。鄭玄曰：率，循也。悉率驅禽獸，順其左右之宜，以安待王之射。毛詩曰：王在靈囿。〉獸之所同，是謂告備。〈同，亦聚也。備，具也。言禽獸皆已合聚，田物具備也。善曰：毛詩曰：獸之所同。禮曰：告備于王。〉乃御小戎，撫輕軒。〈毛詩曰：小戎俴收。謂小戎之車輕便宜田獵。鄭玄曰：輕車，驅逆之車。〉中畋四牡，既佶〈其栗〉且閑。〈中畋馬，謂調良馬可用獵者。佶，健也。閑，習也。毛詩曰：四牡既佶，既佶且閑。〉戈矛若林，牙旗繽紛。〈若林，言多也。繽紛，風吹貌。兵書曰：牙旗者，將軍之旌。謂古者天子出，建大牙旗，竿上以象牙飾之，故云牙旗。〉迄上林，結徒營。〈迄，至也。結，止也。徒，眾也。營，域也。上林，苑名。善曰：說文曰：營，市居也。〉次〈一作敘〉和樹表，司鐸授鉦。〈次，比也。和，軍之正門為和也。表，門表也。司，主也。鉦鐸，所以為軍節。善曰：周禮曰：大閱，虞人為表，以旌為左右和門。又曰：教振旅，辨鼓鐸鐲鐃之用也。〉坐作進退，節以軍聲。〈言聲中進退，取鍾鼓旌之節。善曰：周禮曰：司馬執鐸，以教坐作進退疏數之節。〉三令五申，示戮斬牲。〈示，教也。言三令五申，示眾人畢。有不用命者，斬之若牲也。善曰：尹文子曰：將戰，有司讀誥誓，三令五申之，既畢，然後即敵。史記曰：孫子約束既布，三令五申之。周禮曰：大閱，斬牲以徇陣，曰：不用令者斬之。〉陳師鞠旅，教達禁成。〈陳師，猶列師眾也。鞠之言告也。教達，謂三令五申，禁令已行，軍法成也。善曰：毛詩曰：陳師鞠旅。〉火列具舉，武士星敷。〈具，俱也。敷，布也。言武士獵徒如星之布也。善曰：毛詩曰：火列具舉。毛萇曰：列，人持火也。〉鵝鸛〈灌〉魚麗〈離〉，箕張翼舒。〈鵝、鸛、魚麗，並陣名也。謂武士發於此而列行，如箕之張，如翼之舒也。善曰：左氏傳曰：晉荀吳與華氏戰于赭丘，鄭翩願為鸛，其御願為鵝。左氏傳曰：王伐鄭，鄭原繁為魚麗之陣。〉軌塵掩迒〈岡〉，匪疾匪徐。〈掩，覆也。迒，跡也。謂車軌之塵，適自覆跡，言得遲疾之中也。曰：穀梁傳曰：蒐于紅，車軌塵，馬候蹄也。〉馭不詭遇，射不翦毛。〈孟子曰：為之詭遇，一朝而獲十。劉熙曰：橫而射之曰詭遇。毛萇詩傳曰：面傷不獻，翦毛不獻。〉升獻六禽，時膳四膏。〈升，進也。四膏者，禮記曰：牛膏香，犬膏臊，雞膏腥，羊膏羶。善曰：周禮曰：庖人掌供六禽。鄭司農曰：六禽、鴈、鶉、鵠、雉、鳩、鴿也。〉馬足未極，輿徒不勞。〈極，盡也。輿，眾也。勞，罷勞也。善曰：韋昭漢書注曰：輿，車士也。〉成禮三毆〈一作驅〉，解罘〈伏侯〉放麟。〈大鹿曰麟。解，散也。罘，罔也。周易曰：王用三毆，失前禽也。毆與驅同。善曰：穀梁傳曰：四時之田用三焉，一曰乾豆，二曰賓客，三曰充君之庖。〉不窮樂以訓儉，不殫物以昭仁。〈窮，極也。訓，教也。殫，盡也。物，謂禽獸也。言殺禽獸不盡，即昭明人君行仁之道，謂崇儉故也。善曰：列女傳曰：周宣王姜后曰：好奢必樂，窮樂者亂之所興。左傳曰：享以訓躬儉。〉慕天乙之弛罟，因教祝以懷民。〈天乙，殷湯名也。弛，廢也。善曰：呂氏春秋曰：湯見罔置四面，湯拔其三面，置其一面，祝曰：昔蛛蝥作罔，今之人學紓，欲高者高，欲下者下，吾取其犯命者。漢南之國聞之曰：湯德至禽獸，三十國歸之。高誘曰：紓，緩也。毛萇詩傳曰：懷，來也。〉儀姬伯之渭陽，失熊羆而獲人。〈儀，則也。姬伯，文王為西伯也。善曰：史記曰：太公望呂尚，東海人，以漁釣干周西伯。西伯將出獵，卜曰：所獲非龍，非璛，非虎，非羆，所獲霸王之輔。西伯獵，果遇太公渭之陽，與語大說。文王勞之，太公曰：臣聞君子樂其志，小人樂其事。遂載與俱歸。〉澤浸昆蟲，威振八㝢。浸，潤也。八㝢，八方區宇也。善曰：毛詩序曰：文王德及鳥獸昆蟲焉。鄭玄禮記注曰：昆，明也。明蟲者，陽而生，陰而藏也。蒼頡篇曰：宇，邊也。說文曰：㝢，籀文「宇」字。好樂無荒，允文允武。〈允，信也。無荒，言不好荒淫之樂。信與文王、武王等其功德也。善曰：毛詩曰：好樂無荒，允文允武，昭假烈祖。〉薄狩于敖，既璅璅〈一作瑣〉焉。〈敖，鄭地，今之河南滎陽也。謂周王狩也。璅璅，小也。言鄙陋不足說也。詩曰：建旐設旄，薄獸于敖。〉岐陽之蒐，又何足數。」〈岐陽，岐山之陽，謂成王所狩之地，亦以小不足可數也。善曰：左氏傳曰：成王有岐陽之蒐。〉

　　「爾乃卒歲大儺〈奴何〉，毆除群厲。〈卒，終，謂一歲之終。儺，逐疫鬼。善曰：漢舊儀曰：昔顓頊氏之有三子，已而為疫鬼，一居江水為瘧鬼；一居若水為罔兩蛊鬼；一居人宮室區隅，善驚人，為小鬼。於是以歲十二月，使方相氏蒙虎皮，黃金四目，玄衣丹裳，執戈持盾，帥百隸及童子而時儺，以索室中而毆疫鬼也。〉方相秉鉞，巫覡〈胡激〉操茢〈音例。善曰：周禮曰：方相氏，黃金四目，玄衣朱裳，執戈揚盾也。國語曰：在男謂之覡，在女謂之巫也。說文曰：操，把持也。左傳曰：襄公乃使巫以桃茢先祓殯。杜預曰：茢，乃黍穰也。〉侲〈震〉子萬童，丹首玄製。〈侲子，童男童女也。朱，丹也。玄製，皁衣也。善曰：續漢書曰：大儺，謂逐疫。選中黃門子弟十歲以上十二以下百二十人為侲子，皆赤幘皁製，以逐惡鬼于禁中。〉桃弧棘矢，所發無臬〈牛列切〉。飛礫雨散，剛癉〈亶〉必斃。〈桃弧，謂弓也。棘，矢箭也。癉，難也。言鬼之剛而難者皆盡死也。善曰：漢舊儀，常以正歲十二月，命時儺，以桃弧葦矢且射之，赤丸五穀播洒之，以除疾殃。左氏傳曰：桃弧棘矢，以除其災。說文曰：臬，射埻的也。〉煌火馳而星流，逐赤疫於四裔。〈煌，火光也。馳，競也。赤疫，疫鬼惡者也。四裔，謂四海也。星流，謂群鬼競走。煌煌然如火光之與星流也。善曰：續漢書曰：儺持火炬，送疫出端門外，駘騎傳炬出宮。五營騎士，傳火棄洛水中。星流，言疾也。左氏傳曰：投諸四裔，以禦魑魅。〉然後凌天池，絕飛梁。〈凌，升也。善曰：莊子曰：北溟者，天池也。如淳漢書注曰：直渡曰絕。甘泉賦曰：歷倒景而絕飛梁。〉捎〈所交切〉魑魅，斮〈側角〉獝〈其筆〉狂。〈魑魅，山澤之神。獝狂，惡戾之鬼名。捎，殺也。斮，擊也。善曰：諸鬼之說者各異，今隨所釋而載之，不改易也。〉斬蜲〈紆危〉蛇〈移〉，腦方良。〈方良，草澤之神也。腦，陷其頭也。善曰：莊子，蜲蛇之狀，其大若轂，其長若轅，紫衣而朱冠也。〉囚耕父於清泠〈零〉，溺女魃〈蒲葛〉於神潢〈黃。清泠，水名，在南陽西鄂山上。神潢，亦水名，未知所在。善曰：山海經曰：有神耕父處豐山，常游清泠之淵，出入有光。又曰：大荒之中，有山名不勾，有人衣青衣，名曰黃帝女魃，所居不雨。〉殘夔魖〈虛〉與罔像，殪〈煙計〉野仲而殲〈子廉〉游光。〈殘，猶殺也。夔，木石之怪，如龍有角，鱗甲光如日月，見則其邑大旱。說文曰：魖，耗鬼也。罔象，木石之怪。殪，殺也。殲，滅也。野仲、游光，惡鬼也，兄弟八人，常在人間作怪害。〉八靈為之震慴〈之涉〉，況鬾〈巨宜〉蛊〈域〉與畢方。〈鬾，小兒鬼。畢方，老父神，如鳥兩足一翼者，常銜火在人家作怪災也。善曰：楚辭曰：合五嶽與八靈。王逸曰：八靈，八方之神也。爾雅曰：震慴，懼也。漢舊儀曰：魊，鬼也。魊與蜮古字通。〉度朔作梗〈哽〉，守以鬱壘。神荼副焉，對操〈七刀〉索葦。〈東海中度朔山有二神，一曰神荼，二曰鬱壘，領眾鬼之惡害者，執以葦索而用食虎。善曰：風俗通曰：黃帝書，上古時有神荼、鬱壘昆弟二人，性能執鬼。度朔山上有桃樹，下常簡閱百鬼，鬼無道理者，神荼與鬱壘，持以葦索，執以飼虎。是故縣官常以臘祭夕，飾桃人垂葦索，畫虎於門，以禦凶也。毛詩傳曰：梗，病也。謂為人作梗病者。〉目察區陬〈子侯〉，司執遺鬼。〈察，觀也。區陬，隅缝之閒也。司，主也。謂於度朔山主執遺餘之鬼也。〉京室密清，罔有不韙。」〈密，靜也。清，潔也。罔，無也。韙，善也。謂無復疫癘，皆得安善也。〉

　　「於是陰陽交和，庶物時育。〈庶，眾也。漢書曰：陰陽和，風雨時，言疫癘既無，陰陽乃和，眾物育養也。〉卜征考祥，終然允淑。〈征，巡行也。考，問也。祥，吉也。允，信也。淑，善也。善曰：左氏傳，石呒曰：先王卜征五年，而歲卜其祥，祥習則行。周易曰：視履考祥。毛詩曰：終然允臧也。〉乘輿巡乎岱嶽，勸稼穡於原陸。〈乘輿，天子也。岱，泰山也。種曰稼，收曰穡。謂春敕東方諸侯，課民以耕種，故尚書云：二月東巡狩，至於岱宗，柴。〉同衡律而壹軌量，齊急舒於寒燠〈於六。衝，稱也。軌，法也。寒燠，猶苦樂。同、壹、齊，皆使中不參差也。善曰：尚書曰：同律度量衡。又曰：謀恒寒若，豫恒燠若。〉省幽明以黜陟，乃反旆而迴復。〈省，察也。幽，闇也。黜，退也。陟，昇也。謂有功者進，無功者退也。故尚書曰：三載考績，黜陟幽明也。反旆，謂迴還也。〉望先帝之舊墟，慨長思而懷古！〈先帝，先神也。舊墟，長安也。慨，歎息也。古，往也。謂前漢初也。〉俟閶風而西遐，致恭祀乎高祖。〈俟，待也。閶風，秋風也。祠，謂祭祀，高祖廟也。遐，逝也。善曰：東觀漢記曰：永明二年十月，幸長安祠高廟。周書曰：恭明祠，專明刑。易說曰：秋，閶闔風至。〉既春游以發生，啟諸蟄於潛戶。〈春游，謂仲春巡行岱嶽，是時蟄蟲皆開戶，帝乃東巡，助宣氣也。善曰：爾雅曰：春為發生。禮記曰：仲春之月，蟄蟲咸動，啟戶始出。〉度秋豫以收成，觀豐年之多稌〈他杜。秋行曰豫。謂秋行禮高祖廟，此時萬物始成。善曰：晏子曰：吾王不游，吾曷以休？吾王不豫，吾曷以助？一游一豫，為諸侯度。爾雅曰：秋為收成。毛詩曰：豐年多稌。毛萇曰：稌，稻也。〉嘉田畯之匪懈，行致賚于九扈。〈嘉，善也。畯，主田官也。九扈，農正，知田事。扈，正也。言天子行慶福，致賚於九扈，使民不淫放。善曰：毛詩曰：田畯至喜。又曰：夙夜匪懈，左氏傳曰：郯子曰：九扈為九農正。杜預曰：扈有九種也：春扈頒鶞，夏扈竊玄，秋扈竊藍，冬扈竊黃，棘扈竊丹，行扈唶唶，宵扈嘖嘖，桑扈竊脂，老扈鷃鷃，以九扈為九農之號，各隨其宜，以教人事也。〉左瞰〈勘〉暘谷，右睨玄圃。〈暘谷，日出之處。玄圃，在崑崙山上。瞰，望也。睨，視也。善曰：淮南子曰：日出于暘谷，浴于咸池也。又曰：懸圃在崑崙閶闔之中。玄與懸古字通。〉眇天末以遠期，規萬世而大摹〈莫補，協韻。眇，視也。摹，法也。言帝之巡狩，眇然以天末為遠期，規欲以為萬代之大法也。善曰：劇秦美新曰：創億兆，規萬世。〉且歸來以釋勞，膺多福以安悆〈羊主。悆，寧也。歸，謂西征旋，乃釋吏士之劬勞，祭祀受多福，以安寧也。善曰：尚書曰：永膺多福。〉總集瑞命，備致嘉祥。〈總，會也。集，聚也。祥，神也，即騶虞、澤馬之屬也。瑞，應也，即鸞鳳之屬也。善曰：墨子曰：禹親抱天之瑞命也。孝經鉤命決曰：帝王起緯合宿，嘉瑞貞祥。〉圉〈語〉林氏之騶〈鄒〉虞，擾澤馬與騰黃。〈圉，牢養也。林氏，山名也。騶虞，義獸也。善曰：山海經曰：林氏有珍獸，大若虎，五采畢具，尾長於身，其名騶吾，乘之日行千里。劉芳詩義疏曰：騶虞或作吾。應劭漢書注曰：擾音柔。擾，馴也。陰嬉讖曰：聖人為政，澤出馬。山海經曰：大封國有文馬，縞身朱鬣，名曰吉良，乘之壽千歲。瑞應圖曰：騰黃，神馬，一名吉光。然吉良、騰黃，一馬而異名也。〉鳴女床之鸞鳥，舞丹穴之鳳皇。〈女床，山名，在華陰西六百里。山海經曰：女床之山有鳥焉，其狀如鶴，五色文，名曰鸞鳥，見即天下安寧。又曰：丹穴之山有鳥焉，其狀如鵠，五采，名曰鳳皇。是鳥也，飲食自歌自舞，見則天下安寧。〉植華平於春圃，豐朱草於中唐。〈植，猶種也。華平，瑞木也。天下平其華則平；有不平處，其華則向其方傾。中唐，堂塗也。善曰：孝經援神契曰：德至於地，則華平盛也。瑞應圖曰：木名也。宮閣記有春王圃。鶡冠子曰：聖王之德，下及萬靈，則朱草生。抱扑子曰：朱草長三尺，枝葉皆赤，莖似珊瑚也。如淳漢書注曰：唐，庭也。毛詩曰：中唐有甓。〉惠風廣被，澤洎幽荒。〈惠，恩也。洎，及也。幽荒，九州外，謂四夷也。〉北燮〈素頰〉丁令，南諧越裳。〈燮、諧，皆和也。越裳，南蠻，今九真是也。丁令，國名。善曰：漢書曰：匈奴北服丁令也。韓詩外傳曰：成王之時，越裳氏重九譯而至，獻白雉於周公。〉西包大秦，東過樂浪〈音郎。善曰：司馬彪續漢書曰：大秦國名犁鞮鞬，在西海之西。漢書有樂浪郡。〉重舌之人九譯，僉稽首而來王。」〈重舌，謂曉夷狄語者。九譯，九度譯言始至中國者也。善曰：國語曰：夫戎狄坐諸門外，而使舌人體委與之。韋昭曰：舌人能達異方之志，象胥之官也。韓詩外傳曰：成王之時，越裳氏重九譯而至，獻白雉於周公。晉灼漢書注曰：遠國使來，因九譯言語乃通也。說文曰：譯，傳四夷之語者。尚書曰：禹拜稽首，四夷來王。〉

　　「是以論其遷邑易京，則同規乎殷盤。〈京，京師也。規，法也。盤庚，殷王之名也。〉改奢即儉，則合美乎斯干。〈斯干，謂周宣王儉宮室之詩也。今漢光武改西京奢華，而就儉約，合斯干之美。善曰：韓詩曰：宋襄公去奢即儉。〉登封降禪，則齊德乎黃軒。〈登，謂上泰山封土。降，謂下禪梁父也。言光武登上泰山，下禪梁父，則與黃帝軒轅齊其功德。善曰：黃帝封泰山。〉為無為，事無事，永有民以孔安。〈為，作也。事，業也。永，長也。孔，甚也。以無為為功，以無事為業，澹然不煩瀆也。善曰：老子曰：為無為，事無事，我無為而民自化，我無事而民自富。〉遵節儉，尚素樸。〈遵，循也。樸，質也。言遵循節儉，尚其樸素也。善曰：漢書曰：文帝躬節儉。莊子曰：同乎無欲，是謂素樸。〉思仲尼之克己，履老氏之常足。〈孔子曰：克己復禮。馬融曰：克己，約身。善曰：老子曰：知足常足也。〉將使心不亂其所在，目不見其可欲。〈善曰：老子曰：不見可欲，使心不亂。河上公曰：放鄭聲，遠美人，使心不亂，不邪淫也。〉賤犀象，簡珠玉。〈簡，猶略也。善曰：長楊賦曰：賤玳瑁而疏珠璣。〉藏金於山，扺〈紙〉璧於谷。〈藏、扺，皆謂不取之，謂儉故也。善曰：莊子曰：藏金於山，藏珠於淵。說文曰：扺，側擊也。〉翡翠不裂，玳瑁不蔟〈音族。翡翠，鳥名也。玳瑁，珍名。不裂，不折其羽以為玩飾也。不蔟，不叉蔟取之為器也。〉所貴惟賢，所寶惟穀。〈善曰：尚書曰：所寶惟賢，則邇人安。范子計然曰：五穀者，萬人之命，國之重寶。〉民去末而反本，咸懷忠而抱愨〈若角切。詐偽為末，忠信為本。善曰：淮南子云：守道順理者，不免於飢寒之患，而欲人之去末反本，是猶發其原而壅其流也。說文曰：愨，謹也。〉于斯之時，海內同悅，曰：『吁！漢帝之德，侯其褘〈於離〉而！』〈言於此之時，皆同歡樂也。于，於也。悅，樂也。吁，驚也。褘，美也。〉蓋蓂莢為難蒔〈神志〉也，故曠世而不覿。〈覿，見也。蓂莢，瑞應之草。王者賢聖，太平和氣之所生。生於階下，始一日生一莢，至月半生十五莢；十六日落一莢，至晦日而盡，小月則一莢厭不落。王者以證知月之小大。堯時夾階生之謂不世見，故云難蒔也。善曰：田俅子曰：堯為天子，蓂莢生於庭，為帝成歷。范曄後漢書，班固議曰：漢興以來，曠世歷年。〉惟我后能殖之，以至和平，方將數〈所主〉諸朝階。〈后，帝也。惟我帝有至和之德，故必能殖之，方當生於朝陛，得以數知月之大小也。謂上文蓂莢也。善曰：鄭玄毛詩箋曰：方，直也。〉然則道胡不懷，化胡不柔？〈胡，何也。懷，來也。柔，安也。言皆安之也。〉聲與風翔，澤從雲游。〈翔、游，皆行也。風者，天之號令；雲雨者，天之膏潤，故聲教與風皆翔，恩澤與雲俱行也。〉萬物我賴，亦又何求？〈我賴，賴我也。言萬物皆賴帝之恩惠以得所，無復他求也。〉德㝢天覆〈赴〉，輝烈火燭。㝢，猶蓋也。帝之德蓋如天之覆，日月之光煇照於遠近也。善曰：國語，勃鞮曰：君之德宇何不寬裕也。㝢與宇同。禮記，孔子曰：天無私覆。狹三王之趢〈祿〉趗〈七木〉，軼五帝之長驅。〈狹，謂陋也。趢趗，局小貌也。軼，過也。驅，馳也。言以三王禮法為局小狹陋，過五帝而遠馳，則繼三皇之跡也。善曰：戰國策曰：樂毅長驅至齊。〉踵二皇之遐武，誰謂駕遲而不能屬？〈踵，繼也。二皇，伏羲、神農也。遐，遠也。武，跡也。屬，逮也。誰敢謂今所駕者遲而不能逮。言必能逮也。〉東京之懿未罄，值余有犬馬之疾，不能究其精詳。〈懿，美也。罄，盡也。先生言東京之美未盡，遇我有疾，故不能究其美事也。善曰：孔叢子謂魏王曰：臣有犬馬之疾，不任國事。毛萇詩傳曰：詳，審也。〉故粗為賓言其梗概如此。」〈粗，猶略也。賓，西京也。梗概，不纖密，言粗舉大綱如此之言也。〉

　　「若乃流遁忘反，放心不覺，樂而無節，後離其戚，〈言若流情放心，不自反寤，恣意所為，淫樂無禮以無節，終後卒當罹其憂禍，即秦皇、王莽是也。善曰：淮南子曰：凡亂之所由生，皆在流遁。廣雅曰：遁，去也。孟子曰：人有放心，不知求學問之道也。〉一言幾〈渠衣〉於喪國，我未之學也。〈幾，近也。先生責公子云：取樂今日，皇恤我後，言今非之也。善曰：論語曰：一言可以喪邦乎？〉且夫挈〈苦結〉缾之智，守不假器。〈言挈缾之小智耳，尚不妄以假人也。善曰：左氏傳曰：人有言曰，雖有挈缾之智，守不假器，禮也。〉況纂〈祖管〉帝業，而輕天位。〈纂，繼也。今如公子言，皆淫心放意之事，此乃輕居天王之尊位，而禪於董賢。善曰：長楊賦曰：恢帝業。尚書曰：天位艱哉。〉瞻仰二祖，厥庸孔肆。〈庸，功也。孔，甚也。肆，勤也。言瞻望高祖，功庸甚勤苦而得之也。〉常翹翹以危懼，若乘奔而無轡。〈言居天子之位，常若奔馬而無轡，履冰而負重也。善曰：毛詩曰：予室翹翹。毛萇曰：翹翹，危也。鄧析曰：明君之御民，若乘奔而無轡。〉白龍魚服，見困豫且〈子余切。說苑曰：吳王欲從民飲，伍子胥曰：昔白龍下清泠之淵，化為魚，豫且射中目。白龍不化，豫且不射。君今棄萬乘之位，而從於臣，恐有豫且之患。此言先生責公子陰戒期門，微行要屈。〉雖萬乘之無懼，猶怵惕於一夫。〈萬乘，天子也，即秦始皇也，高祖也。昔秦始皇東游，為張良所擊，中其副車。漢高祖於柏人亭，殆為貫高所中。善曰：尚書曰：怵惕惟厲。孔安國曰：怵惕，悚懼也。方言曰：戒，備也。過秦論曰：一夫作難。惕，驚也。〉終日不離其輜重，獨微行其焉如？〈輜重，車也。焉，言安也。如，往也。公子說微行要屈，故先生問之，言欲何往也。善曰：老子曰：終日行不離輜重。張揖曰：輜重，有衣車也。漢書曰：武帝微行始出也。〉夫君人者，黈纊塞耳，車中不內顧。〈黈纊，言以黃綿大如丸，懸冠兩邊當耳，不欲妄聞不急之言也。內顧，謂不外視臣下之私也。善曰：大戴禮，孔子曰：黈纊塞耳，所以塞聰也。魯論語曰：車中不內顧。崔駰車左銘曰：正位授綏，車中不顧。塵不出軌，鸞以節步。〉珮以制容，鑾以節塗。〈珮為行容，鑾為車節。善曰：禮記曰：君子在車則聞鑾和之聲，行則鳴珮玉也。〉行不變玉，駕不亂步。〈行合容則玉聲應，馬步齊則鑾和響。並謂君之禮法。〉卻走馬以糞車，何惜騕〈烏皎〉褭〈寧少〉與飛兔。〈卻，退也。老子曰：天下無道，戎馬生於郊。天下有道，卻走馬以糞。河上公曰：糞者，糞田也。兵甲不用，卻走馬以務農田。然今言糞車者，言馬不用，而車不敗，故曰糞車也。何惜，言不愛之也。善曰：呂氏春秋曰：飛兔騕褭，古之駿馬。〉方其用財取物，常畏生類之殄也。〈方，將也。生類，謂天下萬物之類也。殄，盡也。〉賦政任役，常畏人力之盡也。〈謂任役使人，常畏人力盡也。〉取之以道，用之以時。〈論語曰：敬事而信，節用而愛人，使民以時，此之謂也。善曰：毛萇詩傳曰：太平而微物眾多，取之有時，用之有道。〉山無槎〈仕假〉辞〈五葛〉，畋不麇〈烏夭〉胎。〈斜斫曰槎。斬而復生曰辞。不麇胎者，言不如公子所道。擭胎拾卵，校獲麑麇也。漢書曰：昔先王山不槎蘗，畋不殺胎。〉草木蕃廡〈武〉，鳥獸阜滋。〈蕃，滋也。廡，盛也。阜，大也。滋，益也。善曰：尚書曰：庶草蕃廡。班固漢書序曰：蕃阜庶物。〉民忘其勞，樂輸其財。〈民，謂百姓也。言民不以力役為勞苦，不以財賦為損費，故文王有子來之人。武帝時卜式入錢，以助官也。善曰：周易曰：悅以使人，人忘其勞也。〉百姓同於饒衍，上下共其雍熙。〈言富饒是同，上下咸悅，故能雍和而廣也。論語曰：百姓足，君孰與不足。善曰：尚書曰：黎民於變時雍。又曰：庶績咸熙。〉洪恩素蓄，民心固結。〈洪，大也。蓄，積也。固，牢固也。謂高祖已下，積恩施惠，人心固結。故王莽之時，皆謳吟而思漢也。善曰：四子講德論曰：洪恩所潤，不可究陳。國語，甯莊子曰：民無結，不可以固。孫子曰：吾將固其結也。〉執誼顧主，夫懷貞節。〈夫，猶人人也。言執禮義之心，顧思漢德，人懷貞正之志分也。楚辭曰：原生受命于貞節。〉忿姦慝之干命，怨皇統之見替〈音鐵，協韻。慝，惡也。統，嗣也。替，廢也。謂忿王莽之逆命，怨漢統之替廢也。〉玄謀設而陰行，合二九而成譎。〈玄，神也。譎，變也。謂王莽之謀，陰行十八年而成變計也。〉登聖皇於天階，章漢祚之有秩。〈聖皇，光武也。章，明也。秩，常也。言明漢家之常秩也。善曰：甘泉賦曰：聖皇穆穆。東都賦曰：漢祚中缺。〉若此，故王業可樂焉。」〈若，如此也。言如此即王業之可樂也。善曰：毛詩曰：致王業之艱難。〉

　　「今公子苟好勦〈子小〉民以媮〈逾〉樂，忘民怨之為仇也；〈勦，盡也。媮，猶僥倖也。仇，讎也。今公子所言，苟好盡人以僥倖須臾之樂，不知人好共怨己，當成大讎也。善曰：左氏傳，晉桓子曰：無及於鄭而勦民。杜預曰：勦，勞也。左氏傳，師服曰：怨耦曰仇。〉好殫物以窮寵，忽下叛而生憂也。〈殫，盡也。寵，驕也。忽，忘也。生憂，謂生己之憂患也。言好盡人之財，以寵極驕逸之樂，忘人叛己之為大患也。漢書，谷永曰：財竭則下叛，下叛則上亡。〉夫水所以載舟，亦所以覆舟。〈覆，敗也。善曰：孫卿子曰：君者，舟也。人者，水也。所以載舟所以覆舟。〉堅冰作於履霜，尋木起於櫱〈魚竭〉栽。〈言事皆從微至著，不可不慎之於初。所以尋木起於牙櫱，洪波出於涓泉。善曰：周易曰：履霜，堅冰至。說文曰：尋，八尺也。山海經曰：尋木長千里。枚乘上書曰：十圍之木，始生而櫱。孔安國尚書傳曰：用生辞栽。韋昭曰：株生曰櫱。鄭玄禮記注曰：栽，植也。櫱與辞古字同。〉昧旦丕顯，後世猶怠。〈昧，早也。丕，大也。顯，明也。怠，懈也。謂起行大明之道，後世子孫猶尚懈怠。善曰：左氏傳，讒鼎之銘曰：昧旦丕顯，後世猶怠。〉況初制於甚泰，服者焉能改裁〈去聲，協韻？譬如為人裁衣，始制之洪大，服者得而衣之，何能更小之乎？善曰：賈逵國語注曰：裁，制也。〉故相如壯上林之觀，楊雄騁羽獵之辭。雖系〈計〉以隤牆填塹〈七念〉，亂以收罝〈嗟〉解罘〈浮。系，繼也。亂，理也。司馬相如上林賦，其卒曰：乃命有司，隤牆填塹，使山澤之人得至焉。楊雄羽獵賦，其末曰：放雉兔，收罝罘也。〉卒無補於風規，祇以昭其愆尤。〈規，猶諫也。祇，適也。愆，短也。尤，過也。言不能補其愆過。〉臣濟奓以陵君，〈濟，謂度也。度於奢侈，謂僭也。陵踰君法，若季氏八佾舞於庭。左氏傳，萇弘曰：毛得以濟侈於王都。〉忘經國之長基。〈言尊卑所以為國，今反陵之，故非所以經國。〉故函谷擊柝〈託〉於東，西朝顛覆而莫持。〈柝，守夜所擊木也。顛，隕也。持，扶也。謂王莽之兵，猶擊柝守函谷關，而三輔兵已自入長安宮，朝廷顛隕無復扶持也。東謂函谷，在京之東，西朝，則京師也。善曰：周易曰：重門擊柝。〉凡人心是所學，體安所習。〈所習，為心所好愛者即學。善曰：尚書曰：夫常人安於俗學，溺於所聞。〉鮑肆不知其怄〈一作臭〉，翫其所以先入。〈翫，習也。先入，言久處其俗也。善曰：家語，孔子曰：入善人之室，如入芝蘭之室，久而不知其香；入不善之室，如入鮑魚之肆，久而不知其怄。皆猶體所習，故今言公子以長安為好亦然也。〉咸池不齊度於麴〈烏瓜〉咬〈烏交〉，而眾聽或疑。〈齊，同也。咸池，堯樂也。麴咬，淫聲也。言咸池之音本不與麴咬同，而眾聽者乃有疑惑。善曰：樂動聲儀曰：黃帝樂曰咸池。賓戲曰：淫麴不可聽者，非寵宴之樂也。李奇曰：淫麴，不正也。傅毅琴賦曰：絕激哇之淫。法言曰：哇則鄭。李軌曰：哇，邪也。舞賦曰：吐哇咬則發皓齒。然哇與麴同。咬亦不正之聲也。咬或作蛟，非也。〉能不惑者，其唯子野乎？」〈子野，師曠字，曉音曲者，以喻安處先生也。言西京奢泰肆情，不依禮度，東京儉約，依禮行事。眾人觀之，謂是其一，唯安處先生得知其指也。善曰：左氏傳，叔向曰：子野之言君子哉！〉

　　客既醉於大道，飽於文義。〈客斥公子，謂聞東京文義之道，若醉飽焉。〉勸德畏戒，喜懼交爭。〈勸德，謂公子見先生說東京禮法，自勸勉行其道德，又畏懼先生之戒也。〉罔然若酲，朝罷夕倦，奪氣褫〈雉〉魄之為者，〈罔然，猶惘惘然也。酲，病酒也。朝罷夕倦，曉夜不臥，惘然如神奪其精氣。又若魂魄亡離其身，今公子亦如之也。善曰：說文曰：褫，奪也。〉忘其所以為談，失其所以為夸。〈公子本以奢侈為美談，今見先生怵東京之德，所以忘美失夸也。〉良久乃言曰：「鄙哉予乎！習非而遂迷也，〈良久，頃乃復能言也。自鄙其迷惑所學者非正也。善曰：論語曰：荷蕢曰：鄙哉硜硜乎。廣雅曰：鄙，固陋不惠。楊子法言曰：習非之勝是，況習是之勝非乎。〉幸見指南於吾子。〈言己之惑，不知南北，今先生指以示我，我則足以三隅反也。善曰：桓譚上便宜曰：管仲，桓公之指南。〉若僕所聞，華而不實；〈若，如也。公子言：如僕所聞西京之事，蓋是虛華而無實錄。善曰：左氏傳，甯羸曰：晉陽處父華而不實，怨之所聚。〉先生之言，信而有徵。〈先生，安處先生也。徵，驗也。言先生之言，信有徵驗也。善曰：左氏傳，叔向曰：君子之言，信而有徵。〉鄙夫寡識，而今而後，乃知大漢之德馨，咸在於此。〈公子重自鄙曰：如今日後日，乃知大漢之德在於此耳。善曰：論語曰：鄙夫不可以事君。尚書曰：明德惟馨。〉昔常恨三墳五典既泯。〈三墳，三皇之書也。五典，五帝之書也。泯，滅也。善曰：左氏傳，楚子曰：左史倚相能讀三墳、五典、八索、九丘也。〉仰不睹炎帝帝魁之美，〈睹，見也。炎帝，神農後也。帝魁，神農名，並古之君號也。善曰：管子曰：管仲對桓公曰：神農封泰山，炎帝封泰山。孝經鉤命訣曰：佳已感龍生帝魁。鄭玄曰：佳已，帝魁之母也。魁，神名。宋衷春秋傳曰：帝魁，黃帝子孫也。〉得聞先生之餘論。則大庭氏何以尚茲？〈先生，安處先生也。大庭，古國名也。尚，高也。善曰：子虛賦曰：願聞先生之餘論。莊子曰：昔容成氏、大庭氏結繩而用之，若此時則至治也。茲，此也。[44]〉走雖不敏，庶斯達矣。」〈走，公子自稱走使之人，如今言僕矣。不敏，猶不達也。公子言我雖不敏於大道，庶幾先生之說遂達矣。善曰：司馬遷書曰：太史公牛馬走。孝經，曾子曰：參不敏。〉

文選考異

 案：此二節，非善注也。袁、茶陵二本不冠注家名於首，恐并非五臣注，但後來竄入耳。
 案：此二節，非善注也。袁、茶陵二本不冠注家名於首，恐并非五臣注，但後來竄入耳。
 袁本作「憮亡禹切」。在注末，是也。茶陵本無，非也。
 陳云「耳」下脫「謂西京賤目」五字，是也。各本皆脫。
 袁本作「枯灰切」三字，在注末，是也。茶陵本無，非也。
 袁本、茶陵本此下有「搏與附同」四字，是也。
 案：「秦」下當有「莊」字，各本皆脫。
 袁本、茶陵本「膺」作「應」，是也。
 袁本、茶陵本作「軹音紙」三字，在注末，是也。
 袁本、茶陵本「制禮」作「禮制」，是也。
 何校「城」改「成」，去「人名」二字，是也。各本皆誤。案：所引功臣表文「人名」二字，乃或記於旁而竄入者，善注失舊，於此等可見矣。
 袁本、茶陵本無下「之」字。案：無者是也。此初亦無，與二本同，脩改誤添之。
 陳云「詩」下脫「序」字，是也。各本皆脫。
 茶陵本無「于」字，袁本有，何校去，陳同。
 袁本、茶陵本「且」下有「夫」字。案：此善有以否，無可考也。
 案：「仁」當作「人」。薛注作「人」。善必與薛同，其注亦自可證，見下。蓋五臣「仁」各本所見亂之。
 袁本無此三字，茶陵本有。案：於茶陵為校語，此誤存之也。
 袁本、茶陵本「仁」作「人」，是也。此所改甚非。
 案：「仁」當作「人」，各本皆誤。考經典釋文云「曰人」。王蕭、卞伯玉、桓元明、僧紹作「仁」。然則王弼本周易自作「人」，今本作「仁」者非。善亦必作「人」，乃與薛注相應，不知者妄改之，絕不可通，所當訂正。
 案：「反」當作「及」，各本皆偽。
 何校「土」改「測」。今案：此疑「土」下有脫，各本皆同，無以補也。
 袁本、茶陵本無此十八字。案：無者最是。
 袁本、茶陵本「宅」下有「也」字。案：此善有以否，無可考也。
 何校「北」上添「河」字。今案：此疑衍「北」字也。
 何校「宇」改「㝢」。案：所改是也。此薛注字作「㝢」。下文「威振八㝢」、「德㝢天覆」，正文皆作「㝢」。善此無注者，詳在彼也。各本所見皆非。
 案：「昭」上當有「又曰」二字。各本皆脫。善例如此，餘不具出。
 袁本、茶陵本「水」作「木」，是也。
 袁本、茶陵本無此七字。案：無者最是。
 何校「爾」上添「善曰」二字，陳同。下節首「爾雅曰鴡鳩」上亦然。今案：所校是也。袁本、茶陵本此二節亦作薛注，皆誤。凡賦多誤善注為薛，其引書為薛注所不及見，如此爾雅郭璞注之類，較然易辨。又有疑無以明者，難於輒定，當俟再詳。
 袁本、茶陵本「頭」作「短」，是也。
 袁本「也」下有「鵯音匹鶻音骨鵃竹交切」十字。茶陵本與此同。案：袁本乃真善音之舊，尤所見與茶陵皆誤。
 袁本、茶陵本「鶻鵃」作「鳩鵰」是也。
 袁本「也」下有「鵹麗古字通音離」七字。茶陵本有「鵹麗古字通」五字。案：袁是也。鵹下仍當有「與」字，蓋脫。
 茶陵本「靈」下校語云五臣「雲」，袁本作「雲」。案：此南宮雲臺也。德陽殿西有靈臺，別在下文，「靈」但傳寫誤耳。薛注「靈」亦「雲」字誤。下文靈臺，薛亦別有注，可見此薛與善並非「靈」字。
 陳云「今」當作「令」，是也。各本皆誤。
 袁本「雕」作「彫」，是也。茶陵本亦誤「雕」。案：此正文及下「雕」輦，皆「彫」之誤也。
 茶陵本「蘌」作「烃」，注同。袁本皆作「蘌」。何校改「烃」。案：「蘌」即「烃」別體字耳。
 袁本、茶陵本「之」下有「音圉」二字，是也。
 何校去「豆」字，是也。案：「曰」字亦不當有。各本皆衍。
 袁本、茶陵本「也」下有「音儉」二字，是也。
 袁本「侈」作「奓」，茶陵本與此同。案：「奓」字是也。二本薛注作「奓」可證。尤并改作「侈」，甚非。
 茶陵本無「故」字，是也。袁本亦衍。
 案：「趣」當作「趨」。注中此字兩見，袁、茶陵二本皆作「趨」，是薛與善自是「趨」字，蓋五臣作「趣」而亂之。尤并改注中盡作「趣」，甚非。
 袁本、茶陵本無此三字。


Chinese text: This work was published before January 1, 1923, and is in the
public domain worldwide because the author died at least 100 years ago.
