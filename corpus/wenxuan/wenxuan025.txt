詩丙
贈答二
贈徐幹
〈五言〉

主条目：贈徐幹
曹子建

驚風飄白日，忽然歸西山。〈夫日麗於天，風生乎地，而言飄者，夫浮景駿奔，倏焉西邁，餘光杳杳，似若飄然。古步出夏門行曰：行行復行行，白日薄西山。〉
圓景光未滿，眾星粲以繁。〈圓景，月也。論衡曰：日月之體，狀如正圓。鄭玄毛詩箋曰：景，明也。釋名曰：望，月滿之名也。論語曰：眾星共之。廣雅曰：粲，明也。〉
志士營世業，小人亦不閑。〈論語，子曰：志士仁人，無求生以害人。孔叢子曰：仲尼大聖，自茲以降，世業不替。〉
聊且夜行遊，遊彼雙闕間。
文昌鬱雲興，迎風高中天。〈劉淵林魏都賦注曰：文昌，正殿名也。廣雅曰：鬱，出也。爾雅曰：興，起也。地理書曰：迎風觀在鄴。列子曰：周穆王築臺號曰中天之臺。〉
春鳩鳴飛棟，流猋激櫺軒。〈爾雅曰：扶搖，謂之飆。郭璞曰：暴風從上下者。猋與飆同，古字通。說文曰：櫺，楯間子也。徐幹齊都賦曰：窗櫺參差景納陽。軒，長廊之有窗也。〉
顧念蓬室士，貧賤誠足憐。〈蓬室士，謂徐幹也。蒼頡篇曰：顧，旋也。列子曰：北宮子庇其蓬至，若廣廈之蔭。〉
薇藿弗充虛，皮褐猶不全。〈墨子曰：古之人其為食也。足以增氣充虛而已。鄭玄周禮注曰：充，足也。淮南子曰：貧人冬則羊裘短褐，不掩形也。〉
忼慨有悲心，興文自成篇。〈說文曰：忼慨，壯士不得志於心也。鄭玄考工記注曰：興，發也。〉
寶棄怨何人？和氏有其愆。〈寶，以喻幹。和氏，喻知己也。韓子曰：楚人和氏得璞玉於楚山之中，奉而獻之武王，武王使玉人相之。玉人曰：石也。跀和氏左足。武王薨，成王即位，和又獻之。玉人又曰：石也。跀其右足。成王薨，文王即位，和乃抱璞而哭於楚山之下，王使玉人理其璞而得寶焉，遂名曰和氏之璧。跀音刖。孔安國尚書傳曰：愆，過也。〉
彈冠俟知己，知己誰不然？〈言欲彈冠以俟知己，知己誰不同於棄寶，而能相萬乎？漢書曰：蕭育與朱博友，往者有王陽、貢公，故長安語曰：蕭、朱結綬，王、貢彈冠。晏子春秋，越石父曰：士者申乎知己。〉
良田無晚歲，膏澤多豐年。〈良田、膏澤，喻有德也。無晚歲、多豐年，喻必榮也。漢書曰：翟義請陂下良田。國語，子餘曰：君若膏澤之，使能成嘉穀。毛詩曰：豐年穰穰。〉
亮懷璵璠美，積久德逾宣。〈爾雅曰：亮，信也。蒼頡篇曰：懷，抱也。左氏傳曰：季平子行東野，還未至，卒于房。陽虎將以璵璠斂。杜預曰：璵璠，美玉，君所佩也。璵音餘。璠音煩。〉
親交義在敦，申章復何言！〈莊子曰：親交益疏。孔安國尚書傳曰：敦，厚也。又曰：申，重也。〉

文選考異

〈注「而能相萬乎」：何校「萬」改「薦」，陳同。各本皆偽。〉

贈丁儀
〈五言集云與都亭侯丁翼，今云儀，誤也。魏略曰：丁儀，字正禮。太祖辟儀為掾。〉

主条目：贈丁儀
曹子建

初秋涼氣發，庭樹微銷落。〈漢書，孝武傷李夫人賦曰：桂枝落而銷亡。〉
凝霜依玉除，清風飄飛閣。〈楚辭曰：漱凝霜之紛紛。字書曰：凝，冰堅也。玉除，階也。說文曰：除，殿階也。西都賦曰；玉除彤庭。又曰：脩塗飛閣。〉
朝雲不歸山，霖雨成川澤。〈廣雅曰：八月浮雲不歸。左氏傳曰：凡雨自三日已往為霖。〉
黍稷委疇隴，農夫安所獲？〈王逸楚辭注曰：委，棄也。說文曰：疇，耕治之田也。毛詩曰：帥時農夫。〉
在貴多忘賤，為恩誰能博？〈言俗之常情也。〉
狐白足禦冬，焉念無衣客？〈言服狐白者不念無衣，以喻處尊貴者多忘貧賤也。晏子春秋曰：景公之時，雨雪三日，公被狐白之裘，坐於堂側，謂晏子曰：雨雪三日，天下不寒，何也？晏子曰：賢君飽知人飢，溫知人寒。楚辭曰：無衣裘以禦冬。毛詩曰：無衣無褐，何以卒歲？〉
思慕延陵子，寶劍非所惜。〈言延陵不欺於死，而況其生者乎？故己思慕之，冀異於俗也。新序曰：延陵季子將西聘晉，帶寶劍以過徐君，徐君不言而色欲之。季為有上國之事，未獻也，然心許之矣。致使於晉，顧反，則徐君死，於是以劍帶徐君墓樹而去。廣雅曰：惜，愛也。〉
子其寧爾心，親交義不薄。

文選考異

〈注「玉除彤庭」：案：「除」當作「階」。各本皆偽。但引以注「玉」字，其「除」即是「階」，上已注訖。不知者用正文「玉除」改之，非也。後贈何劭王濟詩注引不誤，亦可證。或又因此欲改西都賦作「除」，則益非矣。〉

贈王粲
〈五言〉

主条目：贈王粲
曹子建

端坐苦愁思，攬衣起西遊。〈古詩曰：攬衣起徘徊。〉
樹木發春華，清池激長流。
中有孤鴛鴦，哀鳴求匹儔。〈鴛鴦，喻粲也。毛萇詩傳曰：鴛鴦，匹鳥也。楚辭曰：覽可與兮匹儔。〉
我願執此鳥，惜哉無輕舟。〈言願執鳥而無輕舟，以喻己之思粲而無良會也。賈逵國語注曰：惜，痛也。戰國策，蘇代曰：水浮輕舟。〉
欲歸忘故道，顧望但懷愁。〈傅毅七激曰：無物可樂，顧望懷愁。鄭玄毛詩箋曰：迴首曰顧。〉
悲風鳴我側，羲和逝不留。〈楚詞曰：哀江介之悲風。又曰：吾令羲和弭節兮。王逸曰：羲和，日御也。墨子曰：時不可及，日不可留。〉
重陰潤萬物，何懼澤不周？〈重陰，以喻太祖。蔡邕月令章句曰：陰者，密雲也。〉
誰令君多念，自使懷百憂。〈毛詩曰：我生之後，逢此百憂。〉

文選考異

〈攬衣起西遊：袁本「攬」下有校語云善作「攪」。茶陵本則云五臣作「攪」。案：此悉傳寫誤耳，無論善自作「攬」，即五臣亦未始作「攪」也。〉

又贈丁儀王粲
〈五言集云：答丁敬禮、王仲宣。翼字敬禮，今云儀，誤也。〉

主条目：又贈丁儀王粲
曹子建

從軍度函谷，驅馬過西京。〈魏志曰：建安二十年，公西征張魯。漢書，弘農縣故秦函谷關。毛詩曰：驅馬悠悠。〉
山岑高無極，涇渭揚濁清。〈毛萇詩傳曰：涇、渭相入，而清濁異。〉
壯哉帝王居，佳麗殊百城。〈漢書曰：高祖南過曲逆，曰：壯哉縣。高誘戰國策注曰：佳，大也。麗，美也。謝承後漢書曰：黃琬拜豫州，威邁百城。〉
員闕出浮雲，承露概泰清。〈西京賦曰：圜闕竦以造天。淮南子曰：魏闕之高，上際青雲。西都賦曰：抗仙掌與承露。廣雅曰：扢，摩也。概與扢同，古字通。鶡冠子曰：上及泰清，下及太寧。〉
皇佐揚天惠，四海無交兵。〈皇佐，太祖也。邊讓章華賦曰：建皇佐之高勳，飛仁聲之顯赫。左氏傳，箴尹克黃曰：君，天也。家語，孔子曰：君惠臣忠。楚漢春秋，吳廣說陳涉曰：王引兵西擊，則野無交兵。〉
權家雖愛勝，全國為令名。〈權家，兵家也。史記曰：呂尚其事多兵權與奇計。孫子兵法曰：用兵法，全國為上，破國次之。左氏傳，子產曰：令名，德之輿也。鄭玄禮記注曰：名，令聞也。〉
君子在末位，不能歌德聲。〈君子，謂丁、王也。琴操曰：古者君子在位，役不踰時。德聲，謂太祖令德之聲也。〉
丁生怨在朝，王子歡自營。
歡怨非貞則，中和誠可經。〈言歡怨雖殊，俱非忠貞之則，惟有中和樂職，誠可謂經也。漢書，王襄使王褒作中和樂職宣布詩。如淳曰：言王政中和，在官者樂其職。鄭玄周禮注曰：經，法也。〉

文選考異

〈注「西都賦曰」：袁本、茶陵本「賦」作「賓」，是也。又後贈張華答何劭詩注皆然。〉

〈注「抗仙掌與承露」：茶陵本「抗」作「扢」。案：涉下而誤也。袁本作「抗」，與此同，不誤。引之但注「承露」，其以下方注「概」字，或因據此誤字反欲改西都賦，則謬矣。聊出之於尤本，無施也。「與」，賦作「以」。〉

贈白馬王彪
〈五言魏志曰：楚王彪，字朱虎，武帝子也。初封白馬王，後徙封楚。集曰：於圈城作。又曰：黃初四年五月，白馬王、任城王與余俱朝京師，會節氣，日不陽，任城王薨。至七月，與白馬王還國。後有司以二王歸蕃，道路宜異宿止，意毒恨之。蓋以大別在數日，是用自剖，與王辭焉，憤而成篇。〉

主条目：贈白馬王彪
曹子建

謁帝承明廬，逝將歸舊疆。〈陸機洛陽記曰：承明門，後宮出入之門，吾常怪謁帝承明廬，問張公，云：魏明帝作建始殿，朝會皆由承明門。毛詩曰：逝將去汝。舊疆，鄄城也。時植雖封雍丘，仍居鄄城。〉
清晨發皇邑，日夕過首陽。〈陸機洛陽記曰：首陽山在洛陽東北，去洛二十里。〉
伊洛廣且深，欲濟川無梁。〈楚詞曰：道壅塞而不達，江河廣而無梁。〉
汎舟越洪濤，怨彼東路長。〈國語曰：秦汎舟于河。西京賦曰：起洪濤而揚波。〉
顧瞻戀城闕，引領情內傷。〈其一。毛詩曰：顧瞻周道。又曰：在城闕兮。左氏傳，穆叔謂晉侯曰：引領西望，曰庶幾乎！楚詞曰：永懷兮內傷。〉

太谷何寥廓，山樹鬱蒼蒼。〈薛綜東京賦注曰：太谷在洛陽西南。風俗通曰：泰山松樹，鬱鬱蒼蒼。〉
霖雨泥我塗，流潦浩縱橫。〈魏志曰：黃初四年七月，大雨，伊、洛溢流。毛萇詩傳曰：行潦，流潦也。〉
中逵絕無軌，改轍登高崗。〈毛詩曰：肅肅兔罝，施於中逵。廣雅曰：軌，跡也。〉
脩阪造雲日，我馬玄以黃。〈其二。毛詩曰：陟陂高岡，我馬玄黃。毛萇曰：玄馬病則黃。〉

玄黃猶能進，我思鬱以紆。〈楚詞曰：願假簧以舒憂，志紆鬱其難釋。王逸曰：紆，屈也。鬱，愁也。〉
鬱紆將難進，親愛在離居。〈楚詞曰：將以遺兮離居。〉
本圖相與偕，中更不克俱。〈毛萇詩傳曰：偕，俱也。〉
鴟梟鳴衡扼，豺狼當路衢。〈鴟梟、豺狼，以喻小人也。毛詩曰：懿厥哲婦，為梟為鴟。漢書，杜文謂孫寶曰：豺狼當路，不宜復問狐狸。公羊傳曰：楚莊王伐鄭，放乎路衢。何休注曰：路衢，郭內衢也。〉
蒼蠅間白黑，讒巧令親疏。〈毛詩曰：營營青蠅，止於樊。鄭玄曰：蠅之為蟲，汙白使黑，汙黑使白。喻佞人變亂善惡也。廣雅曰：間，毀也。〉
欲還絕無蹊，攬轡止踟躕。〈其三。楚辭曰：攬騑轡而下節。毛詩曰：搔首踟躕。〉

踟躕亦何留？相思無終極。〈漢書，息夫躬絕命詞曰：嗟若是欲何留也。〉
秋風發微涼，寒蟬鳴我側。〈蔡邕月令章句曰：寒蟬應陰而鳴，鳴則天涼，故謂之寒蟬也。〉
原野何蕭條，白日忽西匿。〈楚辭曰：山蕭條而無獸。又曰：日杳杳而西頹。〉
歸鳥赴喬林，翩翩厲羽翼。〈毛詩曰：翩翩者鵻。厲，疾貌。〉
孤獸走索群，銜草不遑食。〈尚書曰：不遑暇食。〉
感物傷我懷，撫心長太息。〈其四。廣雅曰：感，傷也。古詩曰：感物懷所思。列子曰：師襄乃撫心高蹈。楚辭曰：長太息以掩涕。〉

太息將何為？天命與我違。〈鄭玄周易注曰：命，所受天命也。楚辭曰：屬天命而委之咸池。王逸曰：咸池，天神也。古詩曰：同袍與我違。毛萇詩傳曰：違，離也，謂不耦也。〉
奈何念同生，一往形不歸。〈魏志曰：武皇帝卞皇后生任城王彰、陳思王植。左氏傳曰：鄭罕、駟、豐同生。杜預曰：罕，子皮。駟，子皙。豐，公孫段也。三家本同母兄弟也。漢書，武帝詔曰：梁王親慈同生，願以邑分弟。〉
孤魂翔故城，〈魏志城作域。〉靈柩寄京師。〈漢書，貢禹上書曰：骸骨棄捐，孤魂不歸。〉
存者忽復過，亡沒身自衰。
人生處一世，去若朝露晞。〈漢書，李陵謂蘇武曰：人生如朝露，何久自苦如此！薤露歌曰：薤上零露何易晞！毛萇詩傳曰：晞，乾也。〉
年在桑榆間，影響不能追。〈日在桑榆，以喻人之將老。東觀漢記，光武曰：失之東隅，收之桑榆。仲長子昌言曰：捷疾馳影響人間也。〉
自顧非金石，咄唶令心悲。〈其五。鄭玄毛詩箋曰：顧，念也。古詩曰：人生非金石，豈能長壽考？說文曰：咄，叱也，丁兀切。聲類曰：唶，大呼也，子夜切。言人命叱呼之間，或至夭喪也。〉

心悲動我神，棄置莫復陳。
丈夫志四海，萬里猶比鄰。
恩愛苟不虧，在遠分日親。〈鄧析子曰：遠而親者，志相應也。分，猶志也。〉
何必同衾幬，然後展慇勤。〈毛詩曰：抱衾與裯。毛萇曰：衾，被也。鄭玄曰：裯，床帳也。幬與裯古字同。〉
憂思成疾疹，無乃兒女仁。〈毛詩曰：心之憂矣，疹如疾首。史記曰：呂公謂呂媼曰：非兒女之所知。又，韓信謂漢祖曰：項王所謂婦人之仁也。〉
倉卒骨肉情，能不懷苦辛。〈其六。李陵書曰：前書倉卒。骨肉，謂兄弟也。蘇子卿詩云：骨肉緣枝葉。古詩又曰：轗軻長苦辛。〉

苦辛何慮思？天命信可疑。
虛無求列仙，松子久吾欺。〈班固楚辭序曰：帝閽宓妃，虛無之語。論衡曰：傳稱赤松、王喬好道為仙，度世不死，是又虛也。魏武帝善哉行曰：痛哉世人，見欺神仙。〉
變故在斯須，百年誰能持？〈漢書，谷永曰：三郡所奏，皆有變故。鄭玄周禮注曰：故，災也。禮記，君子曰：禮樂不可斯須去身。鄭玄曰：斯須，猶須臾也。古詩曰：生年不滿百。呂氏春秋曰：人之壽久不過百。〉
離別永無會，執手將何時？〈蔡琰詩曰：念別無會期。毛詩曰：執子之手，與子偕老。〉
王其愛玉體，俱享黃髮期。七發曰：太子玉體不安。東漢觀記，太子執報桓榮書曰：君慎疾加湌，重愛玉體。杜預左氏傳注曰：享，受也。尚書曰：詢茲黃髮。
收淚即長路，援筆從此辭。〈其七。韓詩外傳曰：孫叔敖治楚三年，而楚國霸。楚史援筆而書於策。蘇武詩曰：去去從此辭。〉

文選考異

〈注「日不陽」：袁本、茶陵本「日不」作「到洛」，是也。〉

〈鬱紆將難進：茶陵本云「難進」，五臣作「何念」。袁本云善作「難進」。何校云「難進」當從魏氏春秋作「何念」。案：此恐善本傳寫有誤。〉

〈踟躕亦何留：袁本、茶陵本云「何」善作「可」。案：二本所見非也，善自作「何」，注有明文，此不誤，或尤校改之也。〉

〈孤魂翔故城注「魏志城作域」：袁本、茶陵本無注「魏志城作域」五字，正文皆作「域」。茶陵本有校語云善作「城」。袁本無。案：「魏志城作域」五字當是，或記於旁，尤誤取添入注，故此處脩改之跡尚存也。善作「城」，無明文，恐尤及茶陵所見傳寫有誤，而袁所見為未誤也。〉

〈注「太子執報桓榮書曰」：案：「執」字不當有。各本皆衍。太子，漢明帝也，在范蔚宗書桓榮傳。〉

贈丁翼
〈五言文士傳曰：翼字敬禮，儀之弟也，為黃門侍郎。〉

主条目：贈丁翼
曹子建

嘉賓填城闕，豐膳出中廚。〈鄭玄禮記注曰：填，滿也。毛詩曰：我有嘉賓。城闕，已見上文。吾與二三子，曲宴此城隅。論語，子曰：二三子以我為隱乎？吾無隱乎爾。毛詩曰：俟我於城隅。〉
秦箏發西氣，齊瑟揚東謳。〈楚辭曰：挾秦箏而彈徵。歌錄有美女篇齊瑟行。史記，蘇秦說秦王曰：臨菑甚富，其民無不吹竽鼓瑟。說文曰：謳，齊歌也。〉
肴來不虛歸，觴至反無餘。
我豈狎異人？朋友與我俱。〈毛詩曰：豈伊異人？兄弟匪他。爾雅曰：狎，習也。毛詩序曰：伐木，燕朋友故舊也。〉
大國多良材，譬海出明珠。〈禮斗威儀曰：其君乘金而王，則江海出大貝明珠。〉
君子義休偫，小人德無儲。〈言君子之義，美而且具。小人之德，寡而無儲也。說文曰：偫，待也。一曰具也。儲，謂蓄積之以待無也。〉
積善有餘慶，榮枯立可須。〈周易曰：積善之家，必有餘慶。孔安國尚書傳曰：須，待也。〉
滔蕩固大節，世俗多所拘。〈淮南子曰：使神滔蕩而不失其充。又曰：曲士不可與語至道，拘於俗而束於教。〉
君子通大道，無願為世儒。〈論衡曰：說經者為世儒。〉

文選考異

〈世俗多所拘：袁本、茶陵本「世」作「時」，是也。〉

贈秀才入軍五首
〈四言。集云：兄秀才公穆入軍贈詩。劉義慶集林曰：嵇熹，字公穆，舉秀才。〉

主条目：贈秀才入軍五首
嵇叔夜

良馬既閑，麗服有暉。〈毛詩曰：良馬四之。又曰：君子之馬，既閑且馳。鄭玄曰：閑，習也。廣雅曰：麗，好也。楊雄反騷曰：素初貯厥麗服兮。〉
左攬繁弱，右接忘歸。〈新序曰：楚王載繁弱之弓，忘歸之矢，以射兕於雲夢。〉
風馳電逝，躡景追飛。〈四子講德論曰：風馳雨集，雜襲並至。孫該琵琶賦曰：飄風電逝，舒疾無方。七啟曰：忽躡景而輕騖。〉
凌厲中原，顧盼生姿。〈劉歆遂初賦曰：登句注以凌厲。廣雅曰：凌，馳也。厲，上也。風俗通曰：顏色厚所顧盼，若以親密也。〉
攜我好仇，載我輕車。〈毛詩曰：君子好仇。〉
南凌長阜，北厲清渠。〈廣雅曰：凌，乘也。王逸楚辭注曰：厲，度也。〉
仰落驚鴻，俯引淵魚。
盤于遊田，其樂只且。〈西京賦曰：盤于游畋，其樂只且。〉




輕車迅邁，息彼長林。
春木載榮，布葉垂陰。
習習谷風，吹我素琴。〈毛詩曰：習習谷風。秦嘉婦徐氏書曰：芳香既珍，素琴又好。〉
咬咬黃鳥，顧疇弄音。〈毛詩曰：交交黃鳥。古歌曰：黃鳥鳴相追，咬咬弄好音。〉
感悟馳情，思我所欽。〈古詩曰：馳情整中帶。〉
心之憂矣，永嘯長吟。〈毛詩曰：心之憂矣，我歌且謠。杜篤連珠曰：能離光明之顯，長吟永嘯。〉




浩浩洪流，帶我邦畿。〈毛萇詩傳曰：畿，疆也。〉
萋萋綠林，奮榮揚暉。
魚龍瀺灂，山鳥群飛。〈樂動聲儀曰；風雨動魚龍，仁義動君子。上林賦曰：瀺灂霣墜。劉向七言曰：山鳥群鳴我心懷。〉
駕言出遊，日夕忘歸。〈毛詩曰：駕言出遊。楚辭曰：日將暮兮悵忘歸。〉
思我良朋，如渴如飢。〈毛詩曰：每有良朋。曹植責躬詩曰：遲奉聖顏，如渴如飢。〉
願言不獲，愴矣其悲。〈張衡詩曰：願言不獲，終然永思。曹植責躬詩曰：心之云慕，愴矣其悲。〉




息徒蘭圃，秣馬華山。〈蘭圃，蕙圃也。毛詩曰：之子于歸，言秣其馬。毛萇詩傳曰：秣，養也。華山，山有光華也。〉
流磻平皋，垂綸長川。〈說文曰：磻，以石著弋繳也。鄭玄毛詩箋曰：釣者，以絲為之綸。〉
目送歸鴻，手揮五絃。〈漢書曰：周亞夫趨出，上以目送之。歸田賦曰：彈五絃於妙指。〉
俯仰自得，游心泰玄。〈楚辭曰：漠虛靜以恬愉兮，澹無為而自得。泰玄，謂道也。淮南子曰：自得者，全其身者也。全其身，則與道為一矣。〉
嘉彼釣叟，得魚忘筌。〈莊子曰：莊子釣於濮水之上。又曰：筌者，所以得魚也，得魚而忘筌。蹄者，所以在兔也，得兔而忘蹄。言者，所以在意也，得意而忘言。吾焉得夫忘言之人而與之言哉？〉
郢人逝矣，誰與盡言？〈莊子曰：莊子送葬，過惠子之墓，顧謂從者曰：郢人堊漫其鼻端，若蠅翼，使匠石斲之，匠石運斤成風，聲而斲之，盡堊而鼻不傷，郢人立不失容。宋元君聞之，召匠石曰：嘗試為寡人為之。匠石曰：臣則當能斲之。雖然，臣質死久矣。自夫子之死也，吾無以為質矣，吾無與言之矣。〉




閑夜肅清，朗月照軒。〈舞賦曰：夫何皦皦之閑夜，明月列以施光。軒，已見曹子建贈徐幹詩注。〉
微風動褂，組帳高褰。〈方言曰：褂謂之裾，音圭，褂或為幃。周禮曰：幕人掌帷幕幄帟綬之事。鄭司農曰：帟，平帷也。綬，組綬，所以繫帷也。王逸楚詞注曰：以幕組結束玉璜為帷帳也。〉
旨酒盈樽，莫與交歡。〈毛詩曰：旨酒欣欣。漢書曰：郭解入關，賢豪爭交歡。〉
鳴琴在御，誰與鼓彈？〈毛詩曰：琴瑟在御，莫不靜好。〉
仰慕同趣，其馨若蘭。〈六韜曰：同好相趣。薛綜西京賦注曰：趣，猶意也。易曰：同心之言，其臭如蘭。〉
佳人不在，能不永歎！〈楚辭曰；聞佳人兮召予。毛詩曰：假寐永歎。〉

文選考異

顧盼生姿：袁本、茶陵本「盼」作「䀎」，注同。案：「䀎」字是也。「䀎」為「眄」之別體字，不知者多改為「盻」。茶陵改刻如此，後又誤成「盼」也。

〈注「所以得魚也」：何校「得」改「在」，陳同。各本皆偽。〉

〈注「聲而斲之」：何校「聲」改「聽」，陳同。各本皆偽。〉

〈注「臣則當能斲之」：袁本「當」作「嘗」，是也。茶陵本亦誤「當」。〉

〈注「帟平帷也」：何校「帷」改「帳」，是也。此節注袁、茶陵二本多脫字，不具論。〉

贈山濤
〈五言〉

主条目：贈山濤
司馬紹統〈臧榮緒晉書曰：司馬彪，字紹統，少篤學，初拜騎都尉，太始中為秘書郎，轉丞，後拜散騎侍郎，終於家。〉

苕苕椅桐樹，寄生於南岳。〈椅桐，彪自喻也。毛詩曰：其桐其椅，其實離離。馬融琴賦曰：惟椅梧之所生，在衡山之峻陂。〉
上凌青雲霓，下臨千仞谷。〈蒼頡篇曰：凌，侵也。呂氏春秋曰：若決積水於千仞之谿。包咸論語注曰：七尺曰仞。〉
處身孤且危，於何託余足？〈毛詩序曰：孤危將亡。漢書，賈山上書曰：不得邪徑而託足焉。〉
昔也植朝陽，傾枝俟鸞鷟。〈毛詩曰：鳳凰鳴矣，于彼高岡；梧桐生矣，于彼朝陽。鄭玄曰：鳳凰之性，非梧桐不栖，非竹實不食也。說文曰：鸞鷟，鳳屬，神鳥也。〉
今者絕世用，倥偬見迫束。〈新語曰：楩梓仆則為世用。楚辭曰：悲余生之無歡兮，愁倥偬於山陸。王逸曰：倥偬，困苦也。〉
班匠不我顧，牙曠不我錄。〈班匠及牙曠，皆喻執政也。墨子曰：公輸般為雲梯。鄭玄禮記注曰：般，伎巧者也。莊子曰：匠石之齊，見櫟杜樹，匠伯不顧。司馬彪曰：匠石字伯。鄭玄毛詩箋曰：顧，視也。列子曰：伯牙善鼓琴。左氏傳曰：師曠侍於晉侯。杜預曰：師曠，晉樂太師。〉
焉得成琴瑟，何由揚妙曲？〈桓子新論曰：黃門工鼓琴者，有任真卿、虞長倩，能傳其度數，妙曲遺聲。〉
冉冉三光馳，逝者一何速！〈廣雅曰：冉冉，進也。淮南子曰：夫道含吐陰陽，而章三光。許慎曰：三光，日、月、星也。逝者，見下注。〉
中夜不能寐，撫劍起躑䠱。毛詩曰：耿耿不寐。左氏傳曰：子朱怒，撫劍從之。說文曰：蹢躅，住足也。躑䠱與蹢躅同。
感彼孔聖歎，哀此年命促。〈春秋說題辭曰：天嘗有血書魯端門作法，孔聖沒，周室亡。論語曰：子在川上曰：逝者如斯！司馬遷悲士不遇賦曰：天道悠昧人理促。〉
卞和潛幽冥，誰能證奇璞？〈卞和，已見上文。〉
冀願神龍來，揚光以見燭。〈神龍，喻濤也。山海經曰：赤水之山有神，人面蛇身，其瞑乃晦，其視乃明，是燭九陰，是謂燭龍。〉

文選考異

〈今者絕世用：袁本、茶陵本有校語云「用」善作「人」。案：二本所見非也。注有明文，此不誤，或亦尤校改。〉

答何劭二首
〈五言〉

主条目：答何劭二首
張茂先

吏道何其迫？窘然坐自拘。〈班彪與金昭卿書曰：遠在東垂，吏道迫促。鵩鳥賦曰：愚士繫俗，窘若囚拘。〉
纓婑為徽纆，文憲焉可踰？〈纓緌制人，同於徽纆。國之文憲，豈可踰乎？禮記曰：冠緌纓。鄭玄曰：緌，纓飾也。周易曰：繫用徽纆。孔安國尚書傳曰：憲，法也。〉
恬曠苦不足，煩促每有餘。〈廣雅曰：恬，靜也。蒼頡篇曰：曠，疏曠也。〉
良朋貽新詩，示我以遊娛。〈良朋，已見上文。徐幹贈五官中郎將詩曰：貽爾新詩。又思玄賦曰：雖遊娛以媮樂。〉
穆如灑清風，奐若春華敷。〈毛詩曰：吉父作誦，穆如清風。淮南子曰：猶條風之時灑。答賓戲曰：摛藻如春華。〉
自昔同寮寀，於今比園廬。〈臧榮緒晉書曰：惠帝即位，劭為太子太師。又曰：武帝崩，華為太子少傅。然考乎其時，事正相接，故曰同寮也。左氏傳曰：先蔑之使也，荀林父止之曰：同官為寮，吾嘗同寮，敢不盡心乎？爾雅曰：采，僚官也。南都賦曰：園廬，舊宅也。〉
衰夕近辱殆，庶幾並懸輿。〈王逸楚辭注曰：夕以喻衰。言日夕將暮己已衰。老子曰：知足不辱，知止不殆。漢書曰：薛廣德乞骸骨，賜安車駟馬，懸其安車，傳子傳孫也。〉
散髮重陰下，抱杖臨清渠。〈鍾會遺榮賦曰：散髮抽簪。〉
屬耳聽鶯鳴，流目翫儵魚。〈毛詩曰：耳屬于垣。鄭玄曰：屬耳於壁聽之。又儀禮注曰：屬，注也。毛詩曰：鶯其鳴矣。思玄賦曰：流目眺夫衡阿。翫，猶悅也。莊子曰：鯈魚出遊從容，是魚樂也。〉
從容養餘日，取樂於桑榆。〈漢書，疏廣曰：此金者，聖主所以惠養老臣也；故樂與鄉黨共饗其賜，以盡吾餘日，不亦可乎？桑榆，已見上文。〉




洪鈞陶萬類，大塊稟群生。〈洪鈞，大鈞，謂天也。大塊，謂地也。言天地陶化萬類，而群化稟受其形也。鵩鳥賦曰：大鈞播物。廣雅曰：陶，化也。河圖曰：地有九州，以苞萬類。莊子曰：大塊載我以形，勞我以生。孔安國尚書傳曰：稟，受也。漢書，董仲舒對策曰：群生和而萬物殖。〉
明闇信異姿，靜躁亦殊形。〈劉歆遂初賦曰：非積習之生常，固明闇之所別。老子曰：重為輕根，靜為躁君。王弼曰：凡物輕不能載重，小不能鎮大，不行者使行，不動者制動；是以重必為輕根，靜必為躁君。〉
自予及有識，志不在功名。〈李陵與蘇武書曰：陵自有識以來，士之立操未有如子卿者也。呂氏春秋曰：功名大立，天也。〉
虛恬竊所好，文學少所經。〈楚辭曰：漠虛靜以恬愉。〉
忝荷既過任，白日已西傾。〈白日西傾，以喻年老也。洛神賦曰：日既西傾。〉
道長苦智短，責重困才輕。〈論語，曾子曰：士不可以不弘毅，任重而道遠。仁以為己任，不亦重乎？死而後已，不亦遠乎？呂氏春秋曰：智短則不知化，不知化者每舉必危。范曄後漢書，劉寬曰：任重責大，憂心如醉。曹植上表曰：爵重才輕。〉
周任有遺規，其言明且清。〈論語，孔子云：周任有言，曰：陳力就列，不能者止。馬融曰：周任，古之良史。子思子，詩云：昔吾有先正，其言明且清。國家以寧，都邑以成。〉
負乘為我戒，夕惕坐自驚。〈周易曰：負且乘，致寇至。負也者，小人之事也；乘也者，君子之器也。小人乘君子之器，盜思奪之矣。又曰：夕惕若厲。孔安國尚書傳曰：惕，懼也。〉
是用感嘉貺，寫心出中誠。〈感，猶荷也。魏文帝書曰：嘉貺益腆。〉
發篇雖溫麗，無乃違其情。〈西都賦曰：啟發篇章。漢書曰：司馬相如作賦，甚弘麗溫雅。廣雅曰：違，背也。〉

文選考異

〈注「貽爾新詩又」：陳云「又」，「文」誤，是也。各本皆偽。〉

〈注「己已衰老子曰」：袁本、茶陵本「老」下有「也老」二字，是也。〉

〈流目翫儵魚：茶陵本「儵」作「鯈」，注同。案：「鯈」字是也。考莊子釋文作「儵」，爾雅釋文作「鯈」。陸於秋水篇引說文「直留反」，謂「魚部鯈字音」。然則「鯈」是，「儵」非也。袁本亦誤「儵」，其注作「鯈」，仍不誤。〉

贈張華
〈五言〉

主条目：贈張華
何敬祖

四時更代謝，懸象迭卷舒。〈孫卿子曰：日月遞照，四時代御。淮南子曰：二者代謝舛馳。周易曰：懸象著明，莫大乎日月。淮南子曰：陰陽嬴縮卷舒，淪於不測。〉
暮春忽復來，和風與節俱。〈論語曰：暮春者，春服既成。毛詩曰：習習谷風。毛萇傳曰：習習，和舒之貌。楊泉物理論曰：春氣臑，其風溫和。〉
俯臨清泉涌，仰觀嘉木敷。〈西都賦曰：嘉木樹庭。〉
周旋我陋圃，西瞻廣武廬。〈臧榮緒晉書曰：吳滅，封張華廣武侯。左氏傳：太史克曰：奉以周旋。〉
既貴不忘儉，處有能存無。〈毛萇詩傳曰：有謂富，無謂貧。〉
鎮俗在簡約，樹塞焉足摹？〈周易曰：簡則易從。廣雅曰：約，儉也。論語曰：或問管仲知禮乎？孔子曰：邦君樹塞門，管氏亦樹塞門。〉
在昔同班司，今者並園墟。〈同班司，已見張華答詩。〉
私願偕黃髮，逍遙綜琴書。〈黃髮，已見上文。王肅周易注曰：綜，理事也。劉歆遂初賦曰：玩琴書以條暢。〉
舉爵茂陰下，攜手共躊躇。〈韓詩曰：搔首躊躇。薛君曰：躊躇，躑躅也。〉
奚用遺形骸？忘筌在得魚。〈莊子曰：申徒，兀者，謂子產曰：吾與夫子遊十有九年矣，而未曾知吾兀者也。今子與我遊於形骸之內，而子索我於形骸之外，不亦過乎？得魚忘筌，已見上文。〉

贈馮文羆遷斥丘令
〈四言晉百官名曰：外兵郎馮文羆。集云：文羆為太子洗馬，遷斥丘令，贈以此詩。闞駰十三州記曰：斥丘縣在魏郡東八十里。〉

主条目：贈馮文羆遷斥丘令
陸士衡

於皇聖世，時文惟晉。〈毛詩曰：於皇時周。周禮，栗氏量銘曰：時文思索。鄭玄曰：言是文德之君，思求可以為人立法也。〉
受命自天，奄有黎獻。〈謂武帝也。毛詩曰：有命自天，命此文王。又曰：奄有四方。毛萇曰：奄，大也。尚書曰：萬邦黎獻，共惟帝臣。孔安國曰：黎，眾也。獻，賢也。〉
閶闔既闢，承華再建。〈謂惠帝也。晉宮閣名曰：洛陽城閶闔門。陸機洛陽記曰：太子宮在太宮東，薄室門外，中有承華門。再建，謂立愍懷太子國儲，以對閶闔，故謂之再也。〉
明明在上，有集惟彥。〈其一。毛詩曰：明明在下，赫赫在上。〉

弈弈馮生，哲問允迪。〈方言曰：自關而西，凡美容謂之弈弈。尚書曰：允迪厥德，謨明弼諧。孔安國曰：迪，蹈也。言信蹈行古人之德。〉
天保定子，靡德不鑠。〈毛詩曰：天保定爾，亦孔之固。劇秦美新曰：鑠德懿和之風。爾雅曰：鑠，美也。〉
邁心玄曠，矯志崇邈。〈爾雅曰：邁，行也。王逸楚辭注曰：矯，舉也。爾雅曰：崇，高也。〉
遵彼承華，其容灼灼。〈其二。毛詩曰：桃之夭夭，灼灼其華。〉

嗟我人斯，戢翼江潭。〈毛詩曰：嗟我懷人。又曰：彼何人斯。又曰：鴛鴦在梁，戢其左翼。楚辭曰：遊於江潭。〉
有命集止，飜飛自南。〈周易曰：大君有命。毛詩曰：有命既集。又曰：飜飛惟鳥。又曰：凱風自南。〉
出自幽谷，及爾同林。〈謂俱為洗馬也。臧榮緒晉書曰：楊駿誅，徵機為太子洗馬。毛詩曰：出自幽谷，遷于喬木。〉
雙情交映，遺物識心。〈其三。映，猶照也。〉

人亦有言，交道實難。〈毛詩曰：人亦有言，靡哲不愚。漢書曰：蕭育與朱博後有隙，故世以交為難也。〉
有頍者弁，千載一彈。〈毛詩曰：有頍者弁，實維伊何。毛萇曰：頍，弁貌也。弁，皮弁也。彈冠，已見上文。杜預左氏傳注曰：弁，亦冠也，故通言之。頍，丘橤切，與跬同音。〉
今我與子，曠世齊歡。〈言我及子雖與王貢曠世，而實齊其歡也。范曄後漢，班固議曰：以漢興已來，曠世歷年。廣雅曰：曠，遠也。〉
利斷金石，氣惠秋蘭。〈其四。周易曰：二人同心，其利斷金。同心之言，其臭如蘭。〉

群黎未綏，帝用勤止。〈毛詩曰：群黎百姓。長楊賦曰：群黎為之不康。毛詩曰：文王既勤止，我應受之。〉
我求明德，肆于百里。〈毛詩，我求懿德，肆于時夏。鄭玄曰：肆，陳也，陳其功烈也。漢書曰：縣大率百里，其人稠則盛，稀則曠也。〉
僉曰爾諧，俾民是紀。〈尚書：僉曰垂哉，帝曰汝諧。毛詩曰：四方是維，俾民不迷。鄭玄毛詩箋曰：以網罟喻為政理之為紀也。〉
乃眷北徂，對揚帝祉。〈其五。毛詩曰：乃眷西顧。又曰：對揚王休。又曰：既受帝祉，施于孫子。〉

疇昔之遊，好合纏綿。〈左氏傳，羊斟曰：疇昔之羊子為政。毛詩曰：妻子好合。張升與任彥堅書曰：纏綿恩好，庶蹈高蹤。〉
借曰未洽，亦既三年。〈毛詩曰：借曰未知，亦既抱子。〉
居陪華幄，出從朱輪。〈應璩與趙叔潛書曰：入侍華幄，出典禁闈。司馬彪續漢書曰：皇太子安車朱班輪。〉
方驥齊鑣，比跡同塵。〈其六。鄭玄儀禮注曰：方，併也。南都賦曰：騄驥齊鑣。范曄後漢書，孔融薦謝該曰：該實卓然，比跡前列。老子曰：和其光，同其塵。〉

之子既命，四牡項領。〈毛詩曰：駕彼四牡，四牡項領。〉
遵塗遠蹈，騰軌高騁。〈四子講德論曰：未若遵塗之疾也。鄭玄考工記注曰：軌，謂轍也。〉
慶雲扶質，清風承景。〈廣雅曰：質，軀也。〉
嗟我懷人，其邁惟永。〈其七。毛詩曰：嗟我懷人。毛萇曰：懷，思也。〉

否泰苟殊，窮達有違。〈否、泰，周易二卦名也。列子，西門子謂北宮子曰：汝造事而窮，予造事而達，此厚薄之驗與？賈逵國語注曰：違，異也。〉
及子春華，後爾秋暉。〈言否、泰殊流，窮達異轍，今雖及爾春華之美，終當後爾秋暉之盛也。春華喻少年，秋暉喻老成也。蘇武詩曰：努力愛春華。〉
逝將去我，陟彼朔垂。〈逝將去汝，已見上文。毛詩曰：陟彼高岡。朔垂，斥丘也。爾雅曰：朔，北方也。說文曰：垂，遠邊也。〉
非子之念，心孰為悲？〈其八。〉

文選考異

〈注「後漢班固議曰以漢興已來」：案：「漢」下當有「書」字，「曰」下當衍「以」字。各本皆誤。在班固傳也。〉

〈借曰未洽：茶陵本作「給」，云五臣作「洽」。袁本作「洽」，無校語。案：二本所見皆大誤，所載翰注曰「給，猶足也」，五臣作「給」無疑。然則善作「洽」也。茶陵本例用善為正文，當作「洽」，而著五臣作「給」。袁本例用五臣為正文，當作「給」，而著善作「洽」。今倒錯失理。此不誤，必尤延之知其非，而校改正之。〉

〈非子之念：袁本、茶陵本有校語云「非」善作「悲」。案：二本所見非也。注無明文，然作「悲」不可通，必善自作「非」，與五臣無異，但傳寫誤也。此不誤，蓋亦尤校改正之也。〉

答賈長淵
〈四言并序王隱晉書曰：魯公賈謐，字長淵。〉

主条目：答賈長淵
陸士衡

余昔為太子洗馬，〈漢書曰：太子屬官有先馬。如淳曰：前驅也。先或作洗。〉
賈長淵以散騎常侍東宮積年。〈高誘呂氏春秋注曰：東宮，太子所居。詩曰：東宮之妹。〉
余出補吳王郎中令，〈臧榮緒晉書曰：吳王晏，字平度，武帝第二十三子，封吳。又曰：吳王出鎮淮南，以機為郎中令。〉
元康六年入為尚書郎。〈臧榮緒晉書曰：機為尚書中兵郎。〉
魯公贈詩一篇，作此詩答之云爾。

伊昔有皇，肇濟黎蒸。〈爾雅曰：伊，惟也。郭璞曰：發語辭也。毛詩曰：有皇上帝。毛萇曰：皇，君也。封禪書曰：覺悟黎蒸。〉
先天創物，景命是膺。〈周易曰：先天而天弗違。周禮曰：智者創物。毛詩曰：君子萬年，景命有僕。毛萇曰：僕，附也。毛詩曰：戎翟是膺。毛萇曰：膺，當也。〉
降及群后，迭毀迭興。〈史記，太史公曰：遞興遞廢，能者用事。小雅曰：遞，迭更也。〉
邈矣終古，崇替有徵。〈其一。楚辭曰：春蘭兮秋菊，長無絕兮終古。國語，藍尹亹謂子西曰：吾聞君子唯獨居思念前世之崇替，於是乎有歎。韋昭曰：崇，終也。替，廢也。左氏傳曰：君子之言，信而有徵。〉

在漢之季，皇綱幅裂。〈韋昭曰：國語注曰：季，末也。皇綱，以綱為喻也。答賓戲曰：廓帝紘，恢皇綱。毛萇詩傳曰：張之曰綱。魏志，崔琰曰：今天下分崩，九州幅裂。〉
大辰匿耀，金虎習質。〈漢書曰：東方蒼龍房心，心為明堂大星天王。爾雅曰：大辰，房心尾也。石氏星經曰：昴者，西方白虎之宿也。太白者，金之精。太白入昴，金虎相薄，主有兵亂。〉
雄臣馳騖，義夫赴節。〈解嘲曰：世亂，則聖哲馳騖而不足。〉
釋位揮戈，言謀王室。〈其二。左氏傳，王子朝告于諸侯曰：居王于彘，諸侯釋位，以間王政。說文曰：揮，奮也。左氏傳曰：會于洮，謀王室也。〉

王室之亂，靡邦不泯。〈毛詩曰：亂生不夷，靡國不泯。毛萇曰：泯，滅也。〉
如彼墜景，曾不可振。〈丁德禮寡婦賦曰：日亹亹以西墜。說文曰：振，舉也。〉
乃眷三哲，俾乂斯民。〈三哲，劉備、孫權、曹操也。尚書，帝曰：下民其咨，有能俾乂。孔安國曰：乂，治也。〉
啟土雖難，改物承天。〈其三。尚書曰：建邦啟土。國語，王謂晉侯曰：叔父若能更姓改物，以創天下。禮記明堂陰陽錄曰：王者承天統物也。〉

爰茲有魏，即宮天邑。〈禮記，孔悝鼎銘曰：即宮于宗周。尚書曰：周公曰：肆予敢求爾于天邑商。〉
吳實龍飛，劉亦岳立。〈東京賦曰：乃龍飛白水。〉
干戈載揚，俎豆載戢。〈毛詩曰：載戢干戈。毛萇曰：戢，聚也。論語，孔子曰：俎豆之事，則嘗聞之矣。〉
民勞師興，國玩凱入。〈其四。毛詩曰：民亦勞止。玩與翫同，古字通。周禮曰：師有功則愷樂。〉

天厭霸德，黃祚告舋。〈左氏傳，鄭伯曰：天而既厭周德矣。干寶搜神記曰：魏惟五德之運，以土承漢。春秋保乾圖曰：漢以魏徵黃精接期，天下歸高。賈逵國語注曰：舋，兆也，言禍有兆。〉
獄訟違魏，謳歌適晉。〈孟子，萬章曰：堯以天下與舜，有諸？孟子曰：否，不然，天與之。堯崩，三年之喪畢，舜讓避丹朱於南河之南。天下朝覲獄訟者，不之堯之子而之舜；謳歌者不謳歌堯之子而謳歌舜。舜曰：天也。夫而後歸中國，踐天子之位焉。〉
陳留歸蕃，我皇登禪。〈魏志曰：陳留王諱奐，字景明，武帝孫，燕王宇子也。奉皇帝璽綬策禪位于晉嗣王。魏世譜曰：封帝為陳留王。〉
庸岷稽顙，三江改獻。〈其五。庸岷，蜀境也。庸，國名也。岷，山名也。禮記，孔子曰：拜而後稽顙。三江，吳境也。尚書曰：三江既入。〉

赫矣隆晉，奄宅率土。〈曹府君陳寔誄曰：赫矣陳君。毛詩曰：宅殷土芒芒。又曰：率土之濱。〉
對揚天人，有秩斯祜。〈對揚，已見上文。司馬相如封禪文曰：天人之際已交。毛詩曰：嗟爾烈祖，有秩斯祜。爾雅曰：祜，福也。〉
惟公太宰，光翼二祖。〈臧榮緒晉書曰：晉太祖為大將軍，以賈充為司馬右長史。及世祖受禪，轉太宰。左氏傳，康王論晉范會曰：宜夫子之光輔五君。〉
誕育洪冑，纂戎于魯。〈其六。臧榮緒晉書曰：謐父韓壽，河南尹。母，賈充少女也。充平生不議立後。充後妻郭槐輒以外孫韓謐為黎民子，襲封。槐自表陳，是充遺意也。帝許之，以謐為魯公。毛詩曰：誕彌厥月。毛萇曰：誕，大也。鄭玄曰：大矣后稷之在其母，終於人道，十月而生。毛詩曰：纘戎祖考。鄭玄曰：戎，汝也。毛詩曰：俾侯于魯。〉

東朝既建，淑問峨峨。〈謂愍懷太子也。毛詩曰：淑問如皋陶。〉
我求明德，濟同以和。〈我求懿德，已見上文。左氏傳，齊侯曰：唯據與我和。晏子曰：據亦同也，焉得為和？和如羹焉，宰夫和之，濟其不及，以渫其過；君子食之，以平其心。君臣亦然。杜預曰：梁丘據也。〉
魯公戾止，袞服委蛇。〈毛詩曰：魯侯戾止。爾雅曰：戾，至也。周禮曰：三公自袞冕而下。毛詩曰：退食自公，委蛇委蛇。〉
思媚皇儲，高步承華。〈其七。王隱晉書曰：謐以賈后之妹子，數入宮，與愍懷處。毛詩曰：思媚周姜。又曰：媚于天子。漢書，疏廣曰：太子，國儲嗣君。承華，已見上文。〉

昔我逮茲，時惟下僚。〈下僚，謂洗馬也。〉
及子棲遲，同林異條。〈俱在東宮，故曰同林。而貴賤殊隔，故曰異條。毛詩曰：或棲遲偃仰。〉
年殊志比，服舛義稠。〈服，章服也。尊卑殊制，故曰舛也。說文曰：稠，多也。〉
遊跨三春，情固二秋。〈其八。〉

祗承皇命，出納無違。〈尚書曰：祗承于帝。論語曰：樊遲問孝，子曰：無違。〉
往踐蕃朝，來步紫微。〈蕃朝，吳也。紫微，至尊所居，謂為尚書郎。〉
升降秘閣，我服載暉。〈謝承後漢書曰：謝承父嬰為尚書侍郎，每讀高祖及光武之後將相名臣策文通訓，條在南宮，秘於省閣，唯臺郎升複道取急，因得開覽。序云：入為尚書郎作此詩。然秘閣即尚書省也。〉
孰云匪懼？仰肅明威。〈其九。尚書曰：我有周佑命，將天明威。〉

分索則易，攜手實難。〈鄭玄禮記注曰：索，散也。〉
念昔良遊，茲焉永歎！〈劉楨黎陽山賦曰：良遊未厭，白日潛輝。毛詩曰：茲之永歎！〉
公之云感，貽此音翰。〈應劭漢書注曰：云，有也。韋昭曰：翰，筆也。〉
蔚彼高藻，如玉之闌。〈其十。蔚，文貌。周易曰：君子豹變，其文蔚也。楚辭曰：文彩燿於玉石。王逸曰：言發文舒詞，爛然成章，如玉石之有文彩也。闌，力旦切，協韻力丹切。〉

惟漢有木，曾不踰境。
惟南有金，萬邦作詠。〈木，謂橙也。賈謐贈詩云：在南稱柑，度北則橙，故答以此。言木度北而變質，故不可以踰境。金百鍊而不銷，故萬邦作詠。賈戒之以木，而陸自勗以金也。穀梁傳曰：婦人既嫁，不踰境。毛詩曰：大賂南金。〉
民之胥好，狂狷厲聖。〈爾雅曰：胥，相也，謂相戒勗以所好尚也。論語，子曰：不得中行而與之，必也狂狷乎？狂者進取，狷者有所不為。尚書曰：惟聖罔念作狂，惟狂克念作聖。說文曰：厲，石也。言人之自勗，若金之受厲。〉
儀形在昔，予聞子命。〈其十一。毛詩曰：儀形文王，萬邦作孚。左氏傳，晉克曰：臣聞命矣。〉

文選考異

〈注「魯公賈謐」：袁本、茶陵本無「魯公」二字，是也。〉

〈注「以綱為喻也」：案：「綱」當作「網」。各本皆偽。〉

〈注「丁德禮寡婦賦曰」：案：此有誤也。前潘安仁寡婦賦屢引丁儀妻寡婦賦，其「日杳杳而西匿」句注引此文，然則「禮」下脫「妻」字。各本皆誤。儀字正禮，疑一字德禮。奏彈王源注引丁德禮勵志賦，蓋儀作也。又赴洛道中作詩注引丁儀寡婦賦，恐亦脫「妻」字。〉

〈注「嗟爾烈祖」：袁本、茶陵本「爾」作「嗟」，是也。〉

〈如玉之闌：案「闌」當作「爛」。善引王逸楚辭注「爛然」為注，可見也。又音「爛，力旦切」，皆其證。今亦改「闌」，益非。茶陵本云善作「之闌」。袁本云善作「之蘭」。乃五臣改「爛」為「蘭」，改「之」為「如」，而云「如蘭之芳」，又轉轉多偽。謝靈運擬鄴中集陳琳詩「夜聽極星爛」，善引「明星有爛」為注，五臣改「爛」作「闌」，而以為「闌稀」。袁、茶陵二本校語具有明文，正與此略同矣。〉

〈注「賈戒之以木」：袁本「賈」作「潘」，是也，謂安仁所作耳。見後。茶陵本亦作「賈」，與此同誤。〉

〈注「晉克曰」：何校「晉」改「里」，陳同。各本皆誤。〉

於承明作與士龍
〈五言集云：與士龍於承明亭作。〉

主条目：於承明作與士龍
陸士衡

牽世嬰時網，駕言遠徂征。〈鄒陽上書曰：豈拘於俗、牽於世。曹子建責躬詩曰：舉挂時網。毛詩曰：駕言徂東。〉
飲餞豈異族？親戚弟與兄。〈毛詩曰：飲餞于禰。又曰：豈伊異人，兄弟匪他。〉
婉孌居人思，紆鬱遊子情。〈方言曰：倇，歡也。倇與婉同，古字通。說文曰：孌，慕也。班固漢書述哀紀曰：婉孌董公，惟亮天工。紆鬱，已見上文。〉
明發遺安寐，寤言涕交纓。〈毛詩曰：明發不寐。又曰：獨寐寤言。淮南子曰：雍門子以琴見孟嘗君，涕流霑纓。〉
分塗長林側，揮袂萬始亭。
佇盼要遐景，傾耳玩餘聲。〈家語，孔子曰：傾耳而聽之，不可得而聞。杜預左氏傳注曰：翫，貪也。〉
南歸憩永安，北邁頓承明。〈毛萇詩傳曰：憩，息也。頓，止舍也。〉
永安有昨軌，承明子棄予。〈毛詩曰：棄予如遺。〉
俯仰悲林薄，慷慨含辛楚。〈范曄後漢書，劉瑜上書曰：竊為辛楚，泣血連如。楚，猶痛也。〉
懷往歡絕端，悼來憂成緒。〈言和悅纔往，歡已絕端，哀悼暫來，憂便成緒。毛萇詩傳曰：懷，和也。楚辭曰：欲寂漠而絕端。方言曰：悼，哀也。〉
感別慘舒翮，思歸樂遵渚。〈舒翮謂鵠，遵渚謂鴻。言感別之情，慘於舒翮之飛鵠；思歸之志，樂於遵渚之征鴻也。蘇武詩曰：黃鵠一遠別。酈炎詩曰：舒吾凌霄羽。毛詩曰：鴻飛遵渚。〉

文選考異

〈佇盼要遐景：茶陵本「盼」作「眄」，是也。袁本作「盻」，亦非。說見前。〉

〈俯仰悲林薄：案：「林」當作「外」。袁本、茶陵本云善作「外」。薄，迫也。言悲自外而來迫也。不知者以五臣亂善，尤所見非。〉

贈尚書郎顧彥先二首
〈五言王隱晉書曰：顧榮，字彥先，吳人也，為尚書郎。〉

主条目：贈尚書郎顧彥先二首
陸士衡

大火貞朱光，積陽熙自南。〈爾雅曰：大火謂之大辰。郭璞曰：大火，心也，在中最明，故時候主之也。孔安國尚書傳曰：貞，正也。朱光，朱明也。爾雅曰：夏為朱明。尚書曰：日永星火，以正仲夏。淮南子曰：積陽之熱氣生火，火氣之精者為日。爾雅曰：熙，興也。續漢書曰：日行南陸謂之夏也。〉
望舒離金虎，屏翳吐重陰。言月離畢，天將雨也。楚辭曰：前望舒使先驅。王逸曰：望舒，月御也。漢書曰：西方，金也。尚書考靈耀曰：西方秋虎。漢書曰：參，白虎三星。又曰：觜𧤤為虎首。孔安國尚書傳曰：昴，白虎中星。然西方七星畢昴之屬，俱白虎也。毛詩曰：月離于畢，俾滂沲矣！楚辭曰：屏翳起雨。王逸曰：□屏翳，雨師名也。曹子建贈王粲詩曰：重陰潤萬物。
淒風迕時序，苦雨遂成霖。〈左氏傳，申豐曰：春無淒風，秋無苦雨。杜預曰：苦雨，為人所患苦也。小雅曰：迕，犯也。莊子曰：陰陽四時運行，各得其序。〉
朝遊忘輕羽，夕息憶重衾。〈輕羽，謂扇也。傅毅有羽扇賦。衾，已見上文。〉
感物百憂生，纏綿自相尋。〈百憂、纏綿，並已見上文。〉
與子隔蕭牆，蕭牆隔且深。〈論語，子曰：吾恐季孫之憂，在蕭牆之內也。〉
形影曠不接，所託聲與音。
音聲日夜闊，何用慰吾心？〈毛詩曰：仲山甫永懷，以慰其心。〉


朝遊遊層城，夕息旋直廬。〈張晏漢書注曰：直宿曰廬也。〉
迅雷中宵激，驚電光夜舒。〈論語曰：迅雷風烈必變。楚辭曰：凌驚雷軼駭電兮。〉
玄雲拖朱閣，振風薄綺疏。〈說文曰：拖，曳也，徒可切。鄭玄禮記注曰：振，動也。風以動物，故謂之振。孔安國尚書傳曰：薄，迫也。李尤東觀銘曰：房闥內布，綺疏外陳，是謂東觀，書籍林淵。〉
豐注溢脩霤，黃潦浸階除。〈王逸楚辭注曰：霤，屋宇也。說文曰：潦，雨水也。又曰：除，殿階也。〉
停陰結不解，通衢化為渠。
沈稼湮梁潁，流民泝荊徐。〈廣雅曰：湮，沒也。梁、潁，二地名也。毛萇詩傳曰：泝，向也。荊、徐，二州名也。〉
眷言懷桑梓，無乃將為魚！〈毛詩曰：眷言顧之。又曰：惟桑與梓，必恭敬止。左氏傳曰：天王使劉定公勞趙孟，館於雒汭。劉子曰：美哉禹功，明德遠矣。微禹，吾其魚乎！〉

文選考異

〈注「屏翳起雨」：袁本「屏翳」作「荓號」，是也。茶陵本亦誤作「屏翳」。案：天問文。〉

〈注「王逸曰□屏翳」：袁本「曰」下有「荓」字。茶陵本有「屏」字。案：袁本是也，此尤脩改而誤。〉

〈注「書籍林淵」：袁本、茶陵本無此四字。〉

贈顧交阯公真
〈五言晉百官名曰：交州刺史顧秘，字公真。〉

主条目：贈顧交阯公真
陸士衡

顧侯體明德，清風肅已邁。〈周易曰：君子體仁足以長人。鄭玄曰：體，生也。尚書曰：先王既勤用明德。胡廣書曰：建鴻德，流清風。〉
發跡翼藩后，改授撫南裔。〈藩后，吳王也。顧氏譜曰：秘為吳王郎中令。南裔，謂交阯也。解嘲曰：驃騎發跡於祈連。蔡邕陳球碑曰：遠鎮南裔，近撫侯服。鄭玄周禮注曰：撫，安也。〉
伐鼓五嶺表，揚旌萬里外。〈漢書曰：秦北為長城之役，南有五嶺之戍。裴淵廣州記五嶺云：大庾、始安、臨賀、桂陽、揭陽。漢書，劉向上疏曰：甘延壽懸旌萬里之外。〉
遠績不辭小，立德不在大。〈左氏傳，劉子謂趙孟曰：子盍亦遠績禹功，而大庇民焉。又穆叔曰：大上有立德，其次立功。〉
高山安足淩？巨海猶縈帶。〈古辯異博遊曰：眾星累累如連貝，江河四海如衣帶。〉
惆悵瞻飛駕，引領望歸旆。〈楚辭曰：惆悵兮而私自憐。左氏傳，穆叔謂晉侯曰：引領西望曰：庶幾乎。〉

文選考異

〈注「子盍亦遠績禹功」：袁本、茶陵本無「禹」字，是也。案：見左傳釋文。善引自如此，尤添「禹」字耳。〉

贈從兄車騎
〈五言集云：陸士光〉

主条目：贈從兄車騎
陸士衡

孤獸思故藪，離鳥悲舊林。〈周禮曰：藪牧，養蕃鳥獸。鄭玄曰：澤無水曰藪。〉
翩翩遊宦子，辛苦誰為心？〈漢書，薄昭與淮南王書曰：游宦事人。〉
髣彿谷水陽，婉孌崑山陰。〈楚辭曰：時髣彿以遙見。陸道瞻吳地記曰：海鹽縣東北二百里有長谷，昔陸遜、陸凱居此。谷東二十里有崑山，父祖葬焉。穀梁傳曰：水北曰陽。婉孌，已見上文。〉
營魄懷茲土，精爽若飛沈。〈老子曰：載營魄抱一，能無離乎？鍾會曰：載，辭也。經護為營，形氣為魄。謂魂魄經護其形氣，使之長存也。論語，子曰：小人懷土。左氏傳，樂祈曰：心之精爽，是謂魂魄。〉
寤寐靡安豫，願言思所欽。〈東京賦曰：膺多福以安悆。毛詩曰：願言思子。嵇康贈秀才詩曰：思我所欽。〉
感彼歸塗艱，使我怨慕深。〈孟子，萬章問曰：舜往于田，日號泣於旻天，何謂其號泣也？孟子曰：怨慕也。集本云：歸塗順也。〉
安得忘歸草，言樹背與衿。〈韓詩曰：焉得諠草，言樹之背。然衿猶前也。〉
斯言豈虛作，思鳥有悲音。

答張士然
〈五言孫盛晉陽秋曰：張悛，字士然，少以文章與陸機友善。悛，七全切。〉

主条目：答張士然
陸士衡

絜身躋祕閣，祕閣峻且玄。〈四子講德論曰：絜身脩思。弔魏武曰：機出補著作，遊乎祕閣。然祕書省亦為祕閣。說文曰：玄，幽遠也。謂祕閣之幽遠也。〉
終朝理文案，薄暮不遑暝。〈毛詩曰：不遑假寐。暝，古眠字。〉
駕言巡明祀，致敬在祈年。〈駕言，已見上文。毛詩曰：敬祭明祀。禮記曰：拜至所以致敬也。毛詩曰：祈年孔夙。鄭玄曰：我祈豐年甚早也。〉
逍遙春王圃，躑䠱千畝田。晉宮閣銘曰：洛陽宮有春王園。躑䠱與蹢躅同。禮記曰：天子為籍田千畝。
回渠繞曲陌，通波扶直阡。〈風俗通曰：南北曰阡，東西曰陌。〉
嘉穀垂重穎，芳樹發華顛。〈尚書曰：農殖嘉穀。廣雅曰：顛，末也。〉
余固水鄉土，摠轡臨清淵。〈水鄉，謂吳也。漢書曰：武功中水鄉人三舍墊為池。家語，孔子曰：善御者，正身以摠轡。〉
戚戚多遠念，行行遂成篇。〈楚辭曰：居戚戚而不解。〉

文選考異

〈注「敬祭明祀」：陳云當作「敬恭明神」，是也。各本皆誤。〉

〈注「晉宮閣銘曰」：案：「銘」當作「名」。各本皆偽。〉

為顧彥先贈婦二首
〈五言集云：為全彥先作，今云顧彥先，誤也。且此上篇贈婦，下篇答，而俱云贈婦，又誤也。〉

主条目：為顧彥先贈婦二首
陸士衡

辭家遠行遊，悠悠三千里。〈鸚鵡賦曰：女辭家而適人。蔡琰詩曰：悠悠三千里，何時復來會。〉
京洛多風塵，素衣化為緇。〈毛萇詩傳曰：緇，黑色。〉
脩身悼憂苦，感念同懷子。〈孟子曰：古之人不得志，脩身見於世。列子曰：卑辱則憂苦。〉
隆思辭心曲，沈歡滯不起。〈薛君韓詩章句曰：時風又且暴，使己思益隆。毛詩曰：亂我心曲。〉
歡沈難克興，心亂誰為理？
願假歸鴻翼，飜飛浙江汜。〈魏文帝喜霽賦曰：思寄身於鴻鸞，舉六翮而輕飛。毛詩曰：江有汜。〉


東南有思婦，長歎充幽闥。〈曹子建七哀詩曰：上有愁思婦，悲歎有餘哀。西京賦曰：重閨幽闥。〉
借問歎何為？佳人眇天末！〈西京賦曰：眇天末以遠期。〉
遊宦久不歸，山川脩且闊。〈遊宦，已見上文。〉
形影參商乖，音息曠不達。〈左氏傳，子產曰：昔高辛氏有二子，伯曰閼伯，季曰實沈。居曠林，不相能，日尋干戈，以相征討。后帝不臧，遷閼伯于商丘，主辰。商人是因，故辰為商星。遷實沈于大夏，主參。唐人是因，以服事夏、商；其季世曰唐叔，故參為晉星。法言曰：吾不睹參辰之相比也。音息，音問消息也。廣雅曰：曠，久也。〉
離合非有常，譬彼弦與括。〈呂氏春秋曰：夫萬物成則毀，合則離；離則復合，合則復離。劉熙釋名曰：矢末曰括。括，會也，與弦會。〉
願保金石軀，慰妾長飢渴！〈金石，已見上文。李陵贈蘇武詩曰：思得瓊樹枝，以解長飢渴。〉

文選考異

〈翻飛浙江汜：袁本、茶陵本有校語云「游」善作「浙」。今案：各本所見皆非也。詳善但引「江有汜」為注，而不注「浙江」，是「江汜」連文，非「浙江」連文。蓋亦作「游」，與五臣無異，傳寫誤也。〉

贈馮文羆
〈五言〉

主条目：贈馮文羆
陸士衡

昔與二三子，遊息承華南。〈二三子及承華，已見上文。〉
拊翼同枝條，飜飛各異尋。〈班固漢書曰：撫翼俱起。〉
苟無凌風翮，徘徊守故林。〈莊子曰：鵲巢於高榆之巔，巢折，凌風而起。〉
慷慨誰為感，願言懷所欽。〈所欽，已見上文。〉
發軫清洛汭，驅馬大河陰。〈尚書曰：東至于洛汭。孔安國曰：水北曰汭。穀梁傳曰：水南曰陰。〉
佇立望朔塗，悠悠迥且深。〈馮在斥丘，故云朔塗。毛詩曰：佇立以泣。王粲贈士孫文始詩曰：雖則同域，邈其迥深。〉
分索古所悲，志士多苦心。〈古詩曰：晨風懷苦心。〉
悲情臨川結，苦言隨風吟。〈張平子書曰：酸者不能不苦於言。〉
愧無雜珮贈，良訊代兼金。〈毛詩曰：知子之來之，雜珮以贈之。孟子曰：齊王餽兼金一百而不受。趙岐曰：兼金，其價兼倍於惡金也。〉
夫子茂遠猷，款誠寄惠音。〈尚書曰：遠爾猷。秦嘉贈婦詩曰：何用敘我心，遺思致款誠。好色賦曰：絜齋俟兮惠音聲。〉

文選考異

〈苟無凌風翮徘徊守故林及注「莊子曰鵲巢於高榆之巔巢折凌風而起」：袁本、茶陵本云善無此二句。注十六字，二本無。案：此尤延之校添，或其所見者有正文二句及注也。故林謂吳，必作於出補吳王郎中令時，故云爾。潘安仁為賈謐作贈詩「旋反桑梓，帝弟作弼；或去國宦，清塗攸失」。亦即此意。有者，是矣。五臣向注誤，不具論。〉

贈弟士龍
〈五言〉

主条目：贈弟士龍
陸士衡

行矣怨路長，惄焉傷別促。〈論語曰：君命召，不俟駕行矣。曹子建贈白馬王詩曰：怨彼東路長。詩曰：我心憂傷，惄焉如擣。方言曰：愵，憂也。自關而西，秦晉之間，或曰惄。並奴的切。曹子建送應氏詩曰：別促會日長。〉
指途悲有餘，臨觴歡不足。
我若西流水，子為東峙岳。〈言己逝如西流之不息，雲止類東岳之不移也。〉
慷慨逝言感，徘徊居情育。〈逝，機自謂也。居，謂雲也。言慷慨不平，逝者之言多感；徘徊興戀，居者之志彌生。〉
安得攜手俱，契闊成騑服。〈毛詩曰：死生契闊，與子成說。又曰：攜手同行。毛萇曰：契闊，懃苦也。說文曰：騑，驂傍馬也。鄭玄毛詩箋曰：兩服，中央夾轅也。〉

為賈謐作贈陸機
〈四言〉

主条目：為賈謐作贈陸機
潘安仁

肇自初創，二儀煙熅。〈周易曰：易有太極，是生兩儀。王肅曰：兩儀，天地也。易曰：天地煙熅，萬物化醇。〉
粵有生民，伏羲始君。
結繩闡化，八象成文。〈劇秦美新曰：爰初生民。周易曰：上古結繩而治，後世聖人易之以書契。又曰：古者包犧氏之王天下也，使作八卦，以通神明之德，以類萬物之情。包犧，即伏犧也。聲類曰：闡，大開也。〉
芒芒九有，區域以分。〈其一。左氏傳，魏絳曰：虞人之箴曰：芒芒禹跡，畫為九州。杜預云：芒芒，遠貌也。毛詩曰：方命厥后，奄有九有。毛萇曰：九有，九州也。〉

神農更王，軒轅承紀。〈史紀曰：軒轅為天子，代神農氏，是為黃帝，順天地之紀。家語，孔子曰：古之王者易代改號，取法五行。五行更王，終始相生也。〉
畫野離彊，爰封眾子。〈漢書曰：昔在黃帝，畫野分州，得百姓之國萬區。史紀曰：黃帝二十五子，得其姓者一十四人。〉
夏殷既襲，宗周繼祀。〈楚辭曰：思堯、舜兮襲興。毛詩曰：赫赫宗周。〉
綿綿瓜瓞，六國互峙。〈其二。毛詩曰：綿綿瓜瓞，民之初生，自土沮漆。六國，謂韓、燕、趙、魏、齊、楚也。〉

強秦兼并，吞滅四隅。〈史記曰：秦始皇初并天下。班固漢書述曰：孝武行師，吞滅海隅。淮南子曰：經營四隅，還反於樞。高誘曰：隅，猶方也。〉
子嬰面櫬，漢祖膺圖。〈子嬰、漢祖，並已見上文。左氏傳曰：楚子圍許，許僖公見楚子於武城，面縛銜璧，大夫衰絰，士輿櫬。東京賦曰：高祖膺錄受圖。曹植大魏篇曰：大魏膺符。〉
靈獻微弱，在涅則渝。〈范曄後漢書曰：孝靈皇帝諱宏，肅宗玄孫也。桓帝崩，無子，即皇帝位。又曰：孝獻皇帝諱協，靈帝中子也。靈帝崩，即皇帝位。曾子曰：沙在泥，與之皆黑。趙岐孟子章句曰：白沙入泥，不染自黑。爾雅曰：渝，變也。〉
三雄鼎足，孫啟南吳。〈其三。三雄，即三國之主。班固漢書述曰：三雄是敗。漢書，蒯通說韓信曰：方今足下三分天下，鼎足而居。〉

南吳伊何，僭號稱王。〈吳志曰：黃龍元年，權即皇帝位。春秋命歷序曰：吳、楚駒、勝僭號稱王。駒，景駒也。勝，陳勝也。字書曰：僭，假也。〉
大晉統天，仁風遐揚。〈謂武帝也。周易曰：大哉乾元，萬物資始，乃統天。典引曰：仁風翔于海表。〉
偽孫銜璧，奉土歸彊。〈偽孫，謂皓也。吳志曰：孫皓，字元宗，和子也。孫休薨，皓立。晉命王濬伐皓。皓致書於濬，濬受皓之降。銜璧，已見上句。〉
婉婉長離，凌江而翔。〈其四。長離，喻機也。楚辭曰：駕八龍之婉婉。漢書曰：長麗前掞光耀明。臣瓚曰：長離，靈鳥也。離與麗古字通。〉

長離云誰？咨爾陸生。〈毛詩曰：云誰之思。又曰：咨爾殷商。〉
鶴鳴九皋，猶載厥聲。〈毛詩曰：鶴鳴九皋，聲聞于天。又曰：厥聲載路。〉
況乃海隅，播名上京。〈海隅，謂吳也。尚書曰：至于海隅。范曄後漢書，沮授謂袁紹曰：將軍弱冠登朝，播名海內。孔安國尚書傳曰：播，布也。〉
爰應旌招，撫翼宰庭。〈其五。臧榮緒晉書曰：太熙末，太傅楊駿辟機為祭酒。孟子曰：夫招士以旂，大夫以旌。撫翼，已見上文。宰，謂駿也。宰或為紫，非也。〉

儲皇之選，實簡惟良。〈漢書，疏廣曰：太子師友，必之天下英俊。爾雅曰：簡，擇也。尚書曰：時惟良顯哉。孔安國曰：是惟良臣，則君顯明於世。〉
英英朱鸞，來自南岡。〈鸞，亦喻機也。毛萇詩傳曰：英，鮮明也。王逸楚辭序曰：虯龍鸞鳳，以託君子。毛詩曰：我來自東。〉
曜藻崇正，玄冕丹裳。〈謂為洗馬也。崇正，太子之宮也。臧榮緒晉書曰：世祖以皇太子富於春秋，初命講孝經於崇政殿。周禮曰：大夫玄冕。禮記曰：君朱韠。環濟要略曰：韠以象裳色。〉
如彼蘭蕙，載採其芳。〈其六。〉

藩岳作鎮，輔我京室。〈謂吳王也。班固盧綰述曰：綰自同閈，鎮我北彊。毛詩曰：大啟爾宇，為周室輔。〉
旋反桑梓，帝弟作弼。〈桑梓，已見上文。作弼，謂為吳王郎中令也。〉
或云國宦，清塗攸失。〈漢書曰：武有淮南衡山之謀，作左宦之律。應劭曰：人道尚右，今舍天子而仕諸侯，故謂之左宦。〉
吾子洗然，恬淡自逸。〈其七。莊子曰：庚桑子之始來也，吾洒然異之。鄭玄禮記注曰：洒如，肅敬也。文子曰：靜漠恬淡。說文曰：淡，安也，徒敢切。毛詩曰：我不敢傚，我友自逸。陳太丘碑曰：澹然自逸。〉

廊廟惟清，俊乂是延。〈史記曰：賢人深謀於廊廟。爾雅曰：室有東西廂曰廟。犍為舍人曰：殿有東西小堂也。然廊廟，君之居，臣朝覲之所，故曰俊乂是延也。尚書曰：俊乂在官。鄭玄周禮注曰：延，進也。〉
擢應嘉舉，自國而遷。〈方言曰：擢，拔也。〉
齊轡群龍，光讚納言。〈謂為尚書郎也。楊雄河東賦曰：建乾坤之貞兆兮，將悉總之以群龍。韋昭曰：比群賢也。尚書，帝曰：龍，命汝作納言。應劭漢書注曰：納言，如今尚書官。機為郎，故曰光讚也。鄭玄周禮注曰：贊，佐也。〉
優遊省闥，珥筆華軒。〈其八。毛詩曰：優遊爾休矣。崔駰奏記，竇憲曰：珥筆持牘，拜謁曹下。韋昭漢書注曰：檻，殿上欄軒上板。〉

昔余與子，繾綣東朝。〈左氏傳，臧昭伯曰：繾綣從公，無通外內也。〉
雖禮以賓，情同友僚。
嬉娛絲竹，撫鞞舞韶。〈禮記曰：絲竹，樂之器也。字林曰：鞞，小鼓也。尚書曰：簫韶九成。孔安國曰：韶，舜樂名。〉
脩日朗月，攜手逍遙。〈其九。〉

自我離群，二周于今。〈禮記曰：子夏曰：吾離群索居。毛詩曰：自我不見，于今三年。〉
雖簡其面，分著情深。〈孔安國尚書傳曰：簡，略也。袁紹與公孫瓚書曰：分著丹青。〉
子其超矣，實慰我心。〈毛詩曰：實獲我心。〉
發言為詩，俟望好音。〈其十。毛詩序曰：在心為志，發言為詩。毛詩曰：誰將西歸，懷之好音。〉

欲崇其高，必重其層。〈郭璞□山海經注曰：層，重也，慈登切。〉
立德之柄，莫匪安恆。〈周易曰：謙，德之柄也。恆，德之固也。〉
在南稱甘，度北則橙。〈言甘以移植而易名，恐人徙居而變節，故引以誡之。淮南子曰：江南橘，樹之江北，而化為橙。博物志曰：橘柚類甚多，甘、橙、枳皆是。〉
崇子鋒穎，不頹不崩。〈其十一。鄭玄禮記注曰：崇，猶尊也。摯伯陵答司馬遷書曰：有能者見鋒穎之秋毫。毛詩曰：如南山之壽，不騫不崩。〉

文選考異

〈注「得百姓之國」：茶陵本「姓」作「里」，是也。袁本亦誤「姓」。〉

〈注「得其姓者」：案：「得其」當作「其得」。各本皆倒。〉

〈注「將軍弱冠登朝」：袁本、茶陵本無「弱冠登朝」四字，是也。〉

〈注「夫招士以旂大夫以旌」：袁本、茶陵本作「夫招士以旌」五字。案：當是「招大夫以旌」之偽。尤所添改，未是。〉

〈注「必之天下英俊」：袁本、茶陵本「之」作「於」，是也。〉

〈吾子洗然：案：「洗」當作「洒」。善注中兩字皆作「洒」。唯袁、茶陵二本所載五臣銑注字乃作「洗」。然則善「洒」、五臣「洗」，各本所見亂之而失著校語。善所引禮記玉藻、莊子庚桑楚，皆本是「洒」字，釋文可證也。〉

〈注「郭璞□山海經注曰」：袁本「璞」下衍「曰」字，茶陵本無。此亦初衍脩去。〉

〈莫匪安恆：袁本、茶陵本云「安」善作「宣」。案：此蓋所見不同，今無考。但作「宣」不可通，當是傳寫誤也。〉

贈陸機出為吳王郎中令
主条目：贈陸機出為吳王郎中令
潘正叔〈文章志曰：潘尼，字正叔。少有清才，初應州辟，後以父老，歸供養。父終，乃出仕，位終大常。〉

東南之美，曩惟延州。〈爾雅曰：東南之美者，有會稽之竹箭焉。左氏傳曰：吳子使屈狐庸聘于晉，趙文子問焉，曰：延州來季子其果立乎？杜預曰：延州來，季札邑也。〉
顯允陸生，於今鱻儔。〈毛詩曰：顯允君子，莫不令德。〉
振鱗南海，濯翼清流。〈高唐賦曰：振鱗奮翼。應德璉建章臺集詩曰：濯翼陵高梯。〉
婆娑翰林，容與墳丘。〈其一。答賓戲曰：婆娑乎術藝之場。長楊賦曰：借翰林以為主人。左氏傳，楚左史倚相趍過。王曰：是史也，能讀三墳、五典、八索、九丘。〉

玉以瑜潤，隨以光融。〈禮記，孔子曰：君子比德於玉焉，溫潤而澤，仁也；瑜不揜瑕，忠也。鄭玄曰：瑜，其中間美者。隨，隨珠，已見上文。杜預左氏傳注曰：融，朗也。〉
乃漸上京，乃儀儲宮。〈周易曰：鴻漸于陸，其羽可以為儀吉。〉
玩爾清藻，味爾芳風。〈玩，猶愛也。禰衡顏子碑曰：秀不實，振芳風。〉
泳之彌廣，挹之彌沖。其二。毛詩曰：漢之廣矣，泳之游之。毛萇曰：潛行為泳。又曰：挹，𣂏也。老子曰：大滿若沖。字書曰：沖，猶虛也。

崑山何有？有瑤有珉。〈新序，晉平公嘆曰：嗟乎，安得賢士大夫與共此樂？船人固桑對曰：夫劍產於越，珠產江、漢，玉產崑山，此三寶皆無足而致。今君苟好士，則賢士至矣。說文曰：瑤，玉美者。又曰：珉，石之美者。〉
及爾同僚，具惟近臣。〈臧榮緒晉書曰：正叔，元康初拜太子舍人。機仕東宮，已見上文。毛詩曰：我雖異事，及爾同僚。東京賦曰：具惟帝臣。國語曰：近臣盡規。〉
予涉素秋，子登青春。〈素秋，喻老。青春，喻少也。劉楨與臨淄侯書曰：肅以素秋則落。楚辭曰：青春爰謝。〉
愧無老成，廁彼日新。〈其三。毛詩曰：雖無老成人，尚有典刑。周易曰：大畜剛健篤實，輝光日新其德。〉

祈祈大邦，惟桑惟梓。〈毛詩曰：采繁祈祈。毛萇曰：祁祁，眾多也。〉
穆穆伊人，南國之紀。〈毛詩曰：穆穆魯侯。又曰：所謂伊人。又曰：滔滔江、漢，南國之紀。〉
帝曰爾諧，惟王卿士。〈尚書，帝曰爾諧。〉
俯僂從命，爰恤奚喜。〈其四。左氏傳，孟僖子召其大夫曰：吾聞將有達者。曰：孔丘，聖人之後也。其祖弗父何始有國，而授厲公，及正考父，佐戴武宣，三命茲恭敬，其鼎銘曰：一命而僂，再命而傴，三命而俯，循牆而走，莫余敢侮。〉

我車既巾，我馬既秣。〈周禮，巾車下大夫二人。鄭玄曰：巾，猶衣也。秣馬，已見上文。〉
星陳夙駕，載脂載轄。〈尚書大傳，八伯歌曰：爛然星陳。毛詩曰：星言夙駕，說于桑田。又曰：載脂載轄，還車言邁。〉
婉孌二宮，徘徊殿闥。
醪澄莫饗，孰慰飢渴？〈其五。淮南子曰：酒澄而不飲。孔叢子，子思謂魯穆公曰：君若飢渴待賢也。〉

昔子忝私，貽我蕙蘭。〈陸集有贈正叔詩。〉
今子徂東，何以贈旃？〈徂東，謂適吳也。毛詩曰：駕言徂東。又曰：何以贈之？〉
寸晷惟寶，豈無璵璠？〈淮南子曰：聖人不貴尺之璧，而重寸之陰，難得而易失也。說文曰：晷，景也。璵璠，美玉也。〉
彼美陸生，可與晤言。〈其六。毛詩曰：彼美淑姬，可以晤言。鄭玄曰：晤，猶對也。〉

文選考異

〈注「是史也」：何校「史」上添「良」字，陳同。各本皆脫。〉

〈注「其祖弗父何始有國」：袁本、茶陵本無此八字。〉

〈注「茲恭敬」：何校「恭」上添「益」字，下去「敬」字，是也。各本皆誤。〉

贈河陽
〈五言〉

主条目：贈河陽
潘正叔

密生化單父，子奇蒞東阿。〈呂氏春秋曰：密子賤治亶父，彈鳴琴，身不下堂，亶父治。巫馬期以戴星出入，日夜不居，以身親之，而亶父亦治。巫馬期以問於密子，密子曰：我之任人，子之任力；任力者固勞，任人者固逸。說苑曰：子奇年十八，齊君使治阿，既行，齊君悔之，遣使追。使者返，曰：子奇必能矣，共載者皆白首者也。子奇至阿，鑄庫兵以為耕器。魏聞童子為君，庫無兵，倉無粟，乃起兵擊之。阿人父率子，兄率弟，以私兵戰，遂敗魏師。〉
桐鄉建遺烈，武城播弦歌。〈漢書曰：朱邑，字仲卿，廬江人。少時為舒桐鄉嗇夫，廉平不苛。後為大司農。病且死，屬其子曰：我故為桐鄉吏，其人愛我，必葬我桐鄉。後世子孫，奉我不如桐鄉人。及死，其子葬之桐鄉西郭外，人果共立為邑，起冢立祠祭，至今不絕。班固說東平王蒼曰：遺烈著於無窮。論語曰：子之武城，聞弦歌之聲。孔安國曰：子游為武城宰。〉
逸驥騰夷路，潛龍躍洪波。〈驥、龍，喻岳也。〉
弱冠步鼎鉉，既立宰三河。〈岳早辟賈充府，出為河陽令。禮記曰：人生二十曰弱冠。周易曰：鼎金鉉。鄭玄曰：金鉉，喻明道，能舉居之官職也。尚書注曰：鼎，三公象也。論語曰：三十而立。漢書，東方朔曰：漢去三河之地，止霸、滻以西。〉
流聲馥秋蘭，摛藻豔春華。〈家語，孔子曰：流聲後裔，非唯學之所致耶？楚詞曰：秋蘭兮青青。說文曰：摛，舒也。摛藻、春華，已見上文。〉
徒美天姿茂，豈謂人爵多。〈風俗通曰：太尉掾范滂天姿聰叡。孟子曰：有天爵，有人爵。仁義忠信，樂善不倦，此天爵也。公卿大夫，此人爵也。古之人脩其天爵，而人爵從之；今之人脩天爵以要人爵，既得人爵，而棄天爵，終亦亡矣。〉

文選考異

〈注「以問於密子」：袁本「問」下有「其故」二字。茶陵本有二字，無「以」字。尤初同茶陵而脩去。〉

〈注「人果共立為邑起冢」：陳云「立」字衍，是也。案：漢書循吏傳「共」上有「然」字，無「立」字。各本皆誤。〉

〈注「能舉居之官職也」：茶陵本「居」作「君」，是也。袁本亦誤「居」。〉

贈侍御史王元貺
〈五言〉

主条目：贈侍御史王元貺
潘正叔

崑山積瓊玉，廣廈構眾材。〈崑山出玉，已見上文。慎子曰：廊廟之材，非一木之枝。〉
遊鱗萃靈沼，撫翼希天階。〈遊鱗，龍也。毛萇詩傳曰：萃，集也。毛詩曰：王在靈沼。楚辭曰：攀天階而下視。〉
膏蘭孰為銷？濟治由賢能。〈漢書曰：龔遂卒，有父老來弔曰：薰以香自燒，膏以明自銷。〉
王侯厭崇禮，迴跡清憲臺。〈漢書，上謂嚴助曰：君厭承明之廬。張孟陽魏都賦注曰：聽政殿左崇禮門。漢官儀曰：御史為憲臺也。〉
蠖屈固小往，龍翔迺太來。〈周易曰；尺蠖之屈，以求伸也；龍蛇之蟄，以存身也。又曰：泰，小往大來，吉。郭璞方言注曰：尺蠖，又呼為步屈也，於縛切。〉
協心毗聖世，畢力讚康哉！〈尚書曰：三后協心。毛詩曰：天子是毗。鄭玄曰：毗，輔也。呂氏春秋曰：百官有司之事，畢力竭智矣。尚書，咎繇乃歌曰：元首明哉！股肱良哉！庶事康哉！〉


Chinese text: This work was published before January 1, 1923, and is in the
public domain worldwide because the author died at least 100 years ago.
