哀下
宋文皇帝元皇后哀策文
〈沈約宋書曰：文帝袁皇后諱齊媯，陳郡人，左光祿大夫敬公湛之庶女也。適太祖，生太子劭。上待后禮甚篤。及崩于顯陽殿，詔前永嘉太守顏延年為哀策文。〉

主条目：宋文皇帝元皇后哀策文
　　顏延年

　　惟元嘉十七年七月二十六日，大行皇后崩于顯陽殿，〈周書曰：謚者行之迹，是以大行受大名，細行受細名。風俗通曰：皇帝新崩，未有定謚，故摠其名曰大行皇帝。行，下孟切。〉粵九月二十六日，將遷座于長寧陵，禮也。龍輁〈卭〉纚〈離〉綍，容翟結驂。〈龍輁，凶飾也。容翟，吉儀也。儀禮曰：遷于祖，用軸。鄭玄曰：遷徙于祖廟也。軸，輁軸也。軸狀如轉轔，刻兩頭為軹。輁，狀如長床，穿桯前後著金而開軸焉，天子畫之以龍也。桯，餘征切。韓詩：纚，繫也。鄭玄儀禮注曰：引棺在輴車曰綍，甫物切。劉熙釋名曰：容車，婦人所載小車也，其蓋施帷，所以隱蔽其形容。曹植宣后誄表曰：容車飾駕，以合北辰。周禮曰：王后之五路，重翟錫面朱總，厭翟勒面繢總，皆有容蓋。鄭司農云：容，謂幨車也。鄭玄曰：蓋，如今小車蓋也。王逸楚辭注曰：結，連也。連驂，言將行也。鄭玄詩箋曰：驂，兩騑。〉皇塗昭列，神路幽嚴。〈皇塗，古制，故曰昭列。神路，凶飾，故曰幽嚴。〉皇帝親臨祖饋，躬瞻宵載。〈周禮曰：喪祝掌大喪，祖飾棺乃載。鄭玄曰：祖，為行始也。其序載而后飾。白虎通曰：始載於庭，轜車辭祖禰也。〉飾遺儀於組旒，淪徂音乎珩〈行〉珮。〈毛詩曰：素絲組之。鄭玄曰：以素絲為縷，縫之旌旗，以為文飾。旌旗以銘功也。楊雄元后誄曰：著德太常，注諸旒旌。尚書大傳曰：太師奏雞鳴，后夫人鳴佩玉于房中，告去。毛詩：雜佩以贈之。毛萇詩傳曰：珮有珩璜琚瑀。琚音居。瑀音禹。〉悲黼筵之移御，痛翬褕〈以招〉之重晦。〈周禮曰：大朝覲，王設次席黼純。又，內司服掌王后之六服，褘衣褕狄。鄭玄曰：褘，衣畫翬者也；褕，畫鷂者也。褕與鷂，並以招切。〉降輿客位，撤奠殯階。〈降輿，謂祖載之時柩降於車也。儀禮曰：主人入祖乃載。鄭玄曰：舉柩卻下而載之。禮記曰：殯於客位，祖於庭。儀禮曰：屬引徹奠乃祖。鄭玄曰：屬，著也。引，柩車也。禮記曰：周人殯於西階之上，則猶賓之。〉乃命史臣，累德述懷。〈鄭司農周禮注曰：誄，謂積累生時德行，賜之命，為其辭也。〉其辭曰：

　　倫昭儷昇，有物有憑。〈言天地未分之前，已明倫匹之義，又昇伉儷之道，皆有物象，有所依憑。毛詩曰：天生蒸民，有物有則。鄭玄曰：有物象也。左氏傳曰：石言於晉魏榆。師曠曰：石不能言，或憑焉。劇秦美新曰：上覽古在昔有憑應而尚缺。〉圓精初鑠，方祇始凝。〈言天地始分也。呂氏春秋曰：天道圓，地道方。何以說天道之圓也？精氣一上一下，圜周復雜，無所稽留，故曰天道圓。何以說地道之方也？萬物殊類形，皆有分職，不能相為，故曰地道方。郭璞方言注云：鑠，言光明也。淮南子曰：清陽薄靡而為天，重濁凝滯而為地。〉昭哉世族，祥發慶膺。〈祥發，猶發祥也。毛詩曰：長發其祥。慶膺，猶膺慶也。幽通賦曰：王者膺慶於所感。〉祕儀景冑，圖光玉繩。〈祕其令儀而生景冑，圖其容光而升玉繩也。廣雅曰：圖，度也。沈約宋書曰：宋有玉繩殿。〉昌暉在陰，柔明將進。〈尚書曰：邦乃其昌。孔安國曰：昌，盛也。周易曰：坤，陰物也。又曰：坤，妻道也。又曰：順而麗乎大明，柔進而上行。〉率禮蹈和，稱詩納順。〈南都賦曰：率禮無違。論語曰：禮之用，和為貴。史記曰：陸賈時稱詩、書。毛詩曰：于以采蘋。又曰：于以采藻。鄭玄毛詩箋曰：蘋之言賓，藻之言澡。婦人之行，尚柔順，自潔清，故取名以為戒。禮記曰：婦順者，順於舅姑，和於室人，而后當於夫也。〉爰自待年，金聲夙振。〈左氏傳曰：叔姬歸于紀。杜預曰：至是歸者，待年於父母國也。孟子曰：孔子之謂集大成也者，金聲而玉振。〉亦既有行，素章增絢。〈毛詩曰：女子有行，遠父母兄弟。論語曰：子夏問曰：巧笑倩兮，美目盼兮，素以為絢兮，何謂也？子曰：繪事後素。曰：禮後乎？馬融曰：絢，文貌也。〉

　　象服是加，言觀維則。〈毛詩曰：象服是宜。又曰：言觀其旂。又曰：柔嘉維則。〉俾我王風，始基嬪德。〈毛詩曰：覆俾我悖。尚書曰：釐降二女于媯汭，嬪于虞。〉惠問川流，芳猷淵塞。〈蔡邕袁公夫人碑曰：義方之訓，如川之流。毛詩曰：仲氏任只，其心塞淵。〉方江泳漢，載謠南國。〈毛詩序曰：文王之道，被于南國，江、漢之域，無思犯禮。毛詩曰：漢之廣矣，不可泳思。江之永矣，不可方思。毛萇曰：方，泭也。〉伊昔不造，鴻化中微。〈謂少帝之時。陸機詩曰：伊昔有皇。毛詩曰：閔予小子，遭家不造。東都賦曰：鴻化惟神。魯靈光殿賦曰：遭漢中微。〉用集寶命，仰陟天機。〈謂文帝即位也。尚書曰：用集大命。又曰：無墜天之降寶命。天機，喻帝位也。尚書考靈耀曰：璿璣玉衡，以齊七政。尚書為此璣。曹植秋胡行曰：歌以永言，大魏承天璣。然璣與機同也。〉釋位公宮，登曜紫闈。〈左氏傳，子朝曰：諸侯釋位，以間王室。禮記曰：古者婦人先嫁三月，祖廟未毀，教于公宮。魏明帝苦寒行曰：修德乎紫闈，八月自懷柔。〉欽若皇姑，允迪前徽。〈尚書曰：欽若昊天。爾雅曰：婦稱夫之母曰姑。尚書曰：允迪厥德。〉孝達寧親，敬行宗祀。〈毛詩曰：歸寧父母。毛萇曰：父母在，則有時歸寧。毛詩序曰：夫人可以奉祭祀，則不失職矣。〉進思才淑，傍綜圖史。〈毛詩序曰：關雎樂得淑女，思進賢才。王肅周易注曰：綜，理事也。班婕妤自傷賦曰：陳女圖以鏡鑒，顧女史而問詩。〉發音在詠，動容成紀。〈國語，伶州鳩曰：詠之以中音。孟子曰：動容周旋中禮者，盛德之至也。成紀，見下注。〉壼政穆宣，房樂韶理。〈爾雅曰：宮中巷謂之壼。禮記曰：古者天子后立於宮，以聽天下之內治。方言曰：穆，信也。儀禮曰：有房中之樂。鄭玄曰：絃歌周南、召南之詩。房中者，后夫人諷誦以事君子。禮記曰：韶，繼也。如淳漢書注曰：今樂家五日一習樂，為理樂也。〉坤則順成，星軒潤飾。〈韓詩曰：淑女奉順坤德，成其紀綱。周易曰：坤，順也。漢書曰：軒轅，黃龍體。前大星，女主象也。〉德之所屆，惟深必測。〈尚書曰：惟德動天，無遠弗屆。卞蘭太子頌表曰：道無深而不測，術無細而不敷。〉下節震騰，上清朓側。〈言后道得宜，即地安靜而月合度也。漢書，李尋曰：月者，眾陰之長，妃后之象。春秋感精符曰：月者，陰之精，地之理也。國語曰：幽王二年，三川皆震，毛詩曰：百川沸騰，山冢崒崩。尚書五行傳曰：晦日而月見西方，謂之朓；朔而月見東方，謂之側匿。鄭玄曰：朓，猶條達也。條達，行疾貌。側匿，猶縮懦，行遲貌。〉有來斯雍，無思不極。〈毛詩曰：有來雍雍。又曰：無思不服。孔安國尚書傳曰：極，中也。〉謂道輔仁，司化莫晣〈之逝切〉。〈牽秀四言詩曰：乾道輔仁，坤德尚沖。思玄賦曰：死生錯而不齊，雖司命其不晣。說文曰：昭晣，明也。〉象物方臻，視〈〉祲告沴〈零細切〉。〈周禮曰：凡樂六變而致象物。鄭玄曰：象物，有象在天，所謂四靈也。非德之和，則不至也。周禮曰：視祲。鄭玄曰：祲，陰陽氣相祲漸成祥也。漢書曰：氣相傷謂之沴，臨蒞不和意也。〉太和既融，收華委世。〈太和，謂太平也。法言曰：或問太和，曰：其在唐、虞、成周也。李軌曰：天下太和。蔡邕釋誨曰：皇道惟融，帝猷丕顯。廣雅曰：融，朗也。委世，棄世也。〉蘭殿長陰，椒塗弛衛。嗚呼哀哉！〈漢武故事曰：帝以七月七日旦生於猗蘭殿。漢書儀曰：皇后稱椒房，椒塗室，亦取溫煖除惡氣也。〉

　　戒涼在肂〈弋二〉，杪秋即穸〈夕〉。〈國語，單襄公曰：火見而清風戒寒。賈逵曰：戒人為寒備也。儀禮曰：死三日而肂，三月而葬。說文曰：肂，瘞也。楚辭曰：靚杪秋之遙夜。禮記曰：冢宰制國用，必於歲之杪。左氏傳，楚子曰：唯是春秋窀穸之事。杜預曰：窀，厚也；穸，夜也。厚夜，長夜，謂葬埋也。窀，之倫切。〉霜夜流唱，曉月升魄。〈流唱，挽歌也。升魄，祖載也。禮記，子曰：氣也者，神之盛也；魄也者，鬼之盛也。〉八神警引，五輅遷迹。〈甘泉賦曰：八神奔而警蹕兮，振殷轔而軍裝。周禮曰：巾車掌王后之五輅。〉噭噭儲嗣，哀哀列辟。〈噭噭，已見上文。毛詩曰：哀哀父母，生我劬勞。〉灑零玉墀，雨泗丹掖。〈劉騊駼玄根賦曰：致垂棘以為墀。〉撫存悼亡，感今懷昔。嗚呼哀哉！〈沈約宋書曰：哀策既奏，上自益此八字，以致其意焉。潘岳祭庾新婦文曰：伏膺飲淚，感今惟昔。〉

　　南背國門，北首山園。〈楚辭曰：出國門而軫懷。廣雅曰：首，向也。漢書曰：後徙吏二千石之家於諸陵，非獨為奉山園。〉僕人按節，服馬顧轅。〈楚辭曰：僕人慌悴，散若流兮。子虛賦曰：按節未舒。鄭玄毛詩箋曰：服，中央夾轅也。李陵詩曰：轅馬顧悲鳴，五步一彷徨。〉遙酸紫蓋，眇泣素軒。〈傅玄乘輿馬賦曰：紫蓋漂以連翩。素軒，猶素車也。〉滅綵清都，夷體壽原。〈楚辭曰：造旬始，觀清都。漢書曰：作陽陵邑。張晏曰：景帝作壽陵，起邑。漢書音義曰：天子未死呼壽原。〉邑野淪藹，戎夏悲讙。〈京邑朝野，淪其明盛，戎狄華夏，悲以競讙。廣雅曰：藹藹，盛也。國語，史蘇曰：戎夏交捽也。〉來芳可述，往駕弗援。嗚呼哀哉！

文選考異
宋文皇帝元皇后哀策文：袁本無「皇帝元」三字，茶陵本有。案：此蓋善有、五臣無而失著校語。
注「詔前永嘉太守顏延年」：袁本「年」作「之」，是也。茶陵本亦誤「年」。
注「為哀策文」：茶陵本「文」下有「謚曰元」三字，袁本無。案：有者是也。
注「卭」：袁本、茶陵本作「輁音卭」三字，在注中「桯餘征切」上，是也。
注「韓詩纚繫也」：袁本「纚」上有「曰」字，是也。茶陵本亦脫。何校「詩」下添「章句」二字，陳同。案各本蓋皆脫，下注「韓詩曰淑女」同。
注「劉熙釋名曰容車」下至「以合北辰」：袁本、茶陵本無此四十字。
注「行」：袁本、茶陵本作「珩音行」三字，在注中「琚音居」上，是也。
注「旌旗以銘功也」：袁本、茶陵本無此六字。
注「左氏傳曰」下至「或憑焉」：袁本、茶陵本無此二十字。案：無者最是。
注「呂氏春秋曰天道圓地道方何以說天道之圓也」：袁本、茶陵本無「曰天道圓地道方何以」九字。案：此校添之也。
注「王者膺慶於所感」：案：「者」字不當有，「感」當作「慼」。各本皆誤。
注「毛詩曰」下至「于以采藻」：袁本、茶陵本無此十三字。
注「蘋之言賓藻之言澡」：袁本、茶陵本無此八字。
注「故取名以為戒」：袁本、茶陵本無此六字。
方江泳漢：茶陵本「泳」作「詠」，云五臣作「泳」。袁本無校語。案：茶陵所見非也。
注「東都賦曰」：袁本、茶陵本「賦」作「主人」，是也。
注「陳女圖以鏡鑒顧女史而問詩」：袁本、茶陵本此十二字作「陳列國史以鏡鑒也」八字。案：此尤校改之也。
注「之逝切」：袁本、茶陵本此在注末，是也。
注「零細切」：袁本作「眡音視沴零細切」七字，在注中「漢書曰」上，是也。茶陵本移「零細切」在注首，非。尤刪「眡音視」，益非。
注「漢書儀曰」：何校「書」改「舊」，陳同，是也。各本皆誤。
注「禮記曰」下至「必於歲之杪」：袁本、茶陵本無此十三字。案：無者最是。
齊敬皇后哀策文
〈蕭子顯齊書，明帝敬劉皇后諱惠端，彭城人也，光祿大夫道弘女。太祖高皇帝為高宗納之。武帝永明七年卒，葬江乘縣張山。高宗即位，追尊為敬皇后。高宗崩，改葬，祔于興安陵。高宗，即明帝也。〉

主条目：齊敬皇后哀策文
　　謝玄暉

　　惟永泰元年。〈蕭子顯齊書，明帝改年為永泰，其年七月，帝崩，東昏即位。〉秋九月朔日，敬皇后梓宮啟自先塋，將祔于某陵。〈風俗通曰：梓宮者，禮：天子歛以梓器。宮者，存時所居，緣生事亡，因以為名。凡人呼棺，亦為宮也。說文曰：塋，墓地。禮記，孔子曰：魯人之祔也，合之。鄭玄曰：祔，謂合葬也。〉其日，至尊親奉奠某皇帝，〈至尊，東昏侯寶卷。鄭玄周禮注曰：奠，獻也。饋奠明帝。崩，未謚，故曰某。〉乃使兼太尉某設祖于行宮，禮也。〈司馬彪續漢書，太尉公一人，凡大喪則告謚南郊。祖，已見上文。〉翠帟舒阜，玄堂啟扉。〈張協禊賦曰：翠幕蜺連。張衡呂司徒誄曰：去此寧寓，歸于幽堂。玄室冥冥，脩夜彌長。〉俎徹三獻，筵卷六衣。〈杜預左氏傳注曰：撤，去也。禮，祭必三獻。周禮，內司服掌王后之六服：褘衣、褕狄、闕狄、鞠衣、展衣、褖衣。〉哀子嗣皇帝，懷蜃衛而延首，想鷖輅而撫心。〈周禮曰：遂人，大喪，使帥其屬以蜃車之役衛。鄭玄曰：蜃車，柩路，柩載柳四輪，迫地而行，有似蜃，因取名焉。阮瑀正欲賦曰：佇延首以極視。周禮曰：安車雕面鷖總。列子曰：師襄乃撫心高蹈。〉痛椒塗之先廓，哀長信之莫臨。〈椒塗，已見上文。應劭漢官儀曰：帝祖母為太皇太后，其所居曰長信宮也。〉身隔兩赴，時無二展。〈爾雅曰：赴，至也。禮記，顏淵謂子路曰：反其國不哭，展墓而入。鄭玄曰：展，省視也。〉旋詔左言，光敷聖善。〈鄭玄禮記注曰：旋，便也。漢書曰：左史記言，右史記事。干寶晉紀，魏帝詔曰：三后咸用光敷聖德。毛詩曰：母氏聖善，我無令人。〉其辭曰：

　　帝唐遠冑，御龍遙緒。〈班固漢書贊曰：范宣子曰：祖自虞已上為陶唐氏，在夏為御龍氏，晉主夏盟，為范氏。〉在秦作劉，在漢開楚。〈班固漢書贊曰：范氏為晉士師，魯文公世奔秦，後歸于晉。其處者為劉氏。漢書曰：楚元王交，高祖同父少弟也，為楚王。沈約宋書曰：高祖，楚元王交之後也。〉肇惟淑聖，克柔克令。〈克柔，已見上文。毛詩曰：令妻壽母。〉清漢表靈，曾沙膺慶。〈韓詩曰：漢有遊女。薛君曰：遊女，謂漢神。謝靈運登江中孤嶼詩曰：表靈物莫賞。漢書元后傳，元城建公曰：昔春秋沙麓崩，晉史卜之，曰：後六百四十五年，宜有聖女興。其齊田乎！今王翁鄭孺徙，正直其地，日月當之。元城東有五麓之虛，即沙麓地。後八十年，當有貴女興天下。膺慶，已見上文。〉爰定厥祥，徽音允穆。〈毛詩曰：文定厥祥。又曰：太姒嗣徽音，則百斯男。〉光華沼沚，榮曜中谷。〈毛詩序曰：采蘩，夫人不失職也。詩曰：于以采蘩，于沼于沚。又詩序曰：葛覃，后妃之本也。詩曰：葛之覃兮，施于中谷。〉敬始紘綖，教先穜稑。〈列女傳，敬姜曰：皇后親蠶玄紞，公侯夫人加之以紘綖。周禮曰：上春，詔王后帥六宮之人，出穜稑之種，而獻於王。〉睿問川流，神襟蘭郁。〈川流，已見上文。楊雄書曰：賢女馨芬於蘭茞。〉

　　先德韜光，君道方被。〈先德，謂明帝也。韜光，謂封西昌侯之時也。廣雅曰：韜，藏也。吳志，賀劭上疏曰：陛下昔韜藏神光，潛德東夏。干寶晉紀，文帝遺吳主書曰：韜神光福德，久勞于外。毛詩序曰：文王之道，被於南國。〉于佐求賢，在謁無詖。〈毛詩序曰：卷耳，后妃之志也。又，當輔佐君子，求賢審官，內有進賢之志，而無險詖私謁之心。〉顧史弘式，陳詩展義。〈班婕妤自傷賦曰：顧女史而問詩。〉厚下曰仁，藏往伊智。〈周易曰：山附於地，剝，上以厚下安宅。干寶晉紀摠論曰：仁以厚下。易曰：蓍之德，圓而神；卦之德，方以智。神以知來，智以藏往。〉十亂斯俟，四教罔忒。〈論語，武王曰：予有亂臣十人。孔子曰：才難，不其然乎！唐、虞之際，於斯為盛，有婦人焉，九人而已。馬融曰：其一人謂文母也。禮記曰：古者婦人教以婦德、婦容、婦言、婦功。鄭玄詩箋云：法度莫大於四教。廣雅曰：忒，差也。〉思媚諸姑，貽我嬪則。〈毛詩曰：思媚周姜。又曰：問我諸姑。又曰：貽我來牟。孔安國傳曰：嬪，婦也。毛詩序曰：后妃化天下以婦道也。〉化自公宮，遠被南國。〈公宮、南國，並已見上文。〉軒曜懷光，素舒佇德。〈光、德，皆謂后也。言軒曜思大明以增耀，素舒佇聖德而分彩也。淮南子曰：軒轅者，帝妃之舍。高誘曰：軒轅，星也。劉歆有曜歷。楚辭曰：前望舒使先驅。王逸曰：望舒，月御也。〉

　　閔予不祐，慈訓早違。〈毛詩曰：閔予小子。周易曰：天命不祐。晉中興書曰：肅祖太妃荀氏薨，顯宗詔曰：朕少遭閔凶，慈訓無稟。廣雅曰：違，背也。〉方年沖藐，懷袖靡依。〈尚書曰：肆予沖人弗及知。左氏傳，晉獻公曰：以是藐諸孤。毛詩曰：母兮鞠我，出入腹我。鄭玄曰：腹，懷抱也。〉家臻寶業，身嗣昌暉。〈周易曰：聖人之大寶曰位。元皇后哀策文曰：昌輝在陰。〉壽宮寂遠，清廟虛歸。嗚呼哀哉！〈楚辭曰：蹇將澹兮壽宮。王逸曰：壽宮，供神之處也。毛詩曰：清廟，祀文王也。〉

　　帝遷明命，民神胥悅。〈謂明帝即位也。毛詩曰：帝遷明德，串夷載路。國語，祭公謀父曰：至于文、武，事神保民，莫不欣喜。又，王孫圉曰：又能上下悅于鬼神。〉乾景外臨，陰儀內缺。〈周易曰：乾為君，為父。禮記曰：后治陰德也。〉空悲故劍，徒嗟金穴。〈漢書曰：宣帝許皇后，元帝母也，字平君。曾孫立為帝，平君為婕妤。是時公卿議更立皇后，亦未有言，上乃詔求微時故劍，大臣知指，白立許婕妤為皇后。范曄後漢書曰：光武郭皇后弟況為大鴻臚，數賞賜金錢，京師號況家為金穴。〉璋瓚奚獻，褘褕罔設。嗚呼哀哉！〈禮記曰：君致齊於外，夫人致齊於內。君執圭瓚祼尸。大宗執璋瓚亞祼。鄭玄曰：大宗亞祼，容夫人有故攝焉。璋瓚，夫人所執。又，周禮注曰：祼，謂以圭瓚酌鬱鬯始獻尸也。后於是以璋瓚酌亞祼。褘褕，已見上文。〉

　　馮相告祲，宸居長往。〈謂明帝崩也。周禮曰：馮相氏，中士，鄭玄曰：馮，乘也。相，視也。東京賦曰：馮相觀祲。典引曰：宸居其域。蔡邕曰：如北辰居其所也。〉貽厥遠圖，末命是獎。〈謂顧命令祔也。毛詩曰：貽厥孫謀。左氏傳，榮成伯曰：遠圖者，忠也。尚書曰：道揚末命。方言曰：秦、晉之間，相勸曰獎。〉懷豐沛之綢繆兮，背神京之弘敞。〈豐、沛，喻帝鄉也。漢書曰：高祖沛豐邑。毛詩曰：綢繆束薪。毛萇曰：綢繆，猶纏綿也。風俗通曰：秦政并吞六國，苞宇宙之弘敞。〉陋蒼梧之不從兮，遵鮒隅以同壤。嗚呼哀哉！〈禮記曰：□舜葬于蒼梧之野，蓋二妃不從。山海經曰：大荒之中，河水之間，鮒隅之山，帝顓頊與九嬪葬焉。〉

　　陳象設於園寢兮，映輿鍐〈亡犯〉於松楸。〈楚辭曰：象設君室靜閑安。漢書曰：自高祖下至宣帝，各自居陵傍立廟。又園中各有寢。蔡邕獨斷曰：金鍐者，馬冠也，如玉華形，在馬髦前。〉望承明而不入兮，度清洛而南遊。〈陸機洛陽記曰：承明門，後宮出入之門。藉田賦曰：清洛濁渠。〉繼池綍於通軌兮，接龍帷於造舟。〈禮記曰：飾棺，君三池。鄭玄曰：懸池於荒之爪端，若今承霤然。又禮記曰：飾棺，君龍帷，振容，黼荒。鄭玄曰：荒，蒙也。在傍曰帷，在上曰荒，皆所以衣柳。毛詩曰：造舟為梁。〉迴塘寂其已暮兮，東川澹而不流。嗚呼哀哉！〈南都賦曰：分背迴塘。呂氏春秋曰：水泉東流。說文曰：澹，水搖也。〉

　　籍閟宮之遠烈兮，聞纘女之遐慶。〈毛詩，閟宮曰：赫赫姜嫄，其德不回。是生后稷，降之百福。又曰：纘女維莘，長子維行。〉始協德於蘋蘩兮，終配祇而表命。〈晉中興書，策明穆皇后曰：正位閨房，以著協德之義。辨亡論曰：趙達以機祥協德。采蘋、采蘩，已見上文。漢書曰：天地合祭，先祖配天，先妣配地。命，爵號也。〉慕方纏於賜衣兮，哀日隆於撫鏡。〈東觀漢記，上賜東平王蒼書曰：嚮衛南宮，皇太后因過按行閱視舊時衣物。今以光烈皇后假結帛巾各一枚，衣一篋遺王，可瞻視，以慰凱風寒泉之思。西京雜記曰：宣帝被收繫郡邸獄，臂上猶帶史良娣合綵婉轉絲繩係身毒寶鏡一枚。舊傳此鏡照見妖魅，得佩之者為天神所福，故宣帝從危獲濟。及即大位，每持此鏡，感咽移辰。宣帝崩後，不知所在。〉思寒泉之罔極兮，託彤管於遺詠。嗚呼哀哉！〈毛詩曰：爰有寒泉，在浚之下。有子七人，母氏勞苦。又曰：欲報之德，昊天罔極。毛詩曰：靜女其孌，詒我彤管。毛萇曰：古者后夫人必有女史彤管之法。〉

文選考異
注「追尊為敬皇后」：袁本、茶陵本無「敬」字。案：此尤校添之也。
注「東昏侯寶卷」：袁本、茶陵本「侯寶卷」作「也」，是也。
注「周禮曰遂人」：案：「人」當作「師」。各本皆誤。
注「以蜃車之役衛」：案：「以」當作「共」，「衛」字不當有。各本皆誤。
注「柩載柳四輪」：何校「柩」下添「路」字，陳同，是也。各本皆脫。
注「阮瑀正欲賦曰」：案：「正」當作「止」。各本皆偽。
注「今王翁鄭孺」：陳云「鄭」字衍，是也。各本皆衍。
注「賢女馨」：袁本、茶陵本「馨」下有「香」字，是也。
注「毛詩序曰」下至「被於南國」：袁本、茶陵本無此十二字。
注「孔安國傳曰」：何校「傳」上添「尚書」二字，陳同，是也。各本皆脫。
注「淮南子曰」下至「高誘曰」：袁本、茶陵本無此十四字。
注「軒轅星也」：袁本、茶陵本「也」作「名」。又袁本此下有「已見上文曜星也」七字，茶陵本有「曜星也」三字。案：袁本是也。茶陵本刪非，尤改益非。
注「毛詩曰清廟」：陳云「詩」下脫「序」字，是也。各本皆脫。
注「璋瓚夫人所執」：袁本、茶陵本無此六字。
宸居長往：袁本、茶陵本「居」作「駕」。案：此尤改之，蓋二本是。
注「禮記曰□」：袁本、茶陵本無空格，是也。
映輿鍐於松楸：袁本、茶陵本「鍐」作「鋄」，是也。注同。
籍閟宮之遠烈兮：袁本、茶陵本「籍」作「藉」，是也。
終配祇而表命：袁本、茶陵本「祇」作「祀」。案：此尤改之，蓋二本是。
注「趙達以機祥協德」：案：「機」當作「禨」。各本皆偽。
注「假結帛巾各一枚」：袁本、茶陵本無「枚」字。案：無者是也。范書光武十王傳所載亦無此字，可借為證。
注「可瞻視」：袁本、茶陵本「瞻視」作「視瞻」，是也。

碑文上
郭有道碑文
〈并序〉

主条目：郭有道碑文
　　蔡伯喈〈范曄後漢書曰：蔡邕，字伯喈，陳留人也。辟橋玄府，稍遷至郎中。後董卓辟邕，遷尚書。及卓被誅，王允收邕付廷尉，遂死獄中。〉

　　先生諱泰，字林宗，太原界休人也。〈漢書，太原郡有界休縣。〉其先出自有周王季之穆，有虢叔者，寔有懿德，文王咨焉。〈左氏傳曰：晉侯假道於虞以伐虢，宮之奇諫曰：虢亡，虞必從之。公曰：晉，吾宗也，豈害我哉？對曰：虢叔，王季之穆，為文王卿士。將虢是滅，何愛於虞？毛詩曰：我求懿德。國語，胥臣曰：文王即位而咨于二虢。韋昭曰：咨，謀也。〉建國命氏，或謂之郭，即其後也。〈左氏傳，師服曰：天子建國。又眾仲曰：天子建德，因生以賜姓，胙之土而命之氏。公羊傳，晉獻公謂荀息曰：吾欲攻郭則虞救之，攻虞則郭救之，如何？高誘戰國策注曰：郭，古文虢字也。〉先生誕應天衷，聰睿明哲，孝友溫恭，仁篤慈惠。夫其器量弘深，姿度廣大，浩浩焉，汪汪焉，奧乎不可測已。〈黃石公記序曰：張良慮若源泉，深不可測。〉若乃砥節厲行，直道正辭，〈孔叢子曰：魯人有儀公潛者，砥節厲行，樂道好古。仲長子昌言曰：直道正辭，貞亮之節。〉貞固足以幹事，隱括足以矯時。〈周易曰：貞固足以幹事。韓詩外傳曰：設於隱括之中，直己不直人，蘧伯玉之行也。孫卿子曰：拘木必將待隱括然後直。劉熙孟子注曰：隱，度也。括，猶量也。蒼頡篇曰：矯，正也。〉遂考覽六經，探綜圖緯。〈六經，五經及樂經也。圖，河圖也。緯，六經及孝經皆有緯也。〉周流華夏，隨集帝學。收文武之將墜，拯微言之未絕。〈論語，子貢曰：文武之道，未墜於地。論語讖曰：子夏六十四人共撰仲尼微言。〉于時纓緌之徒，紳佩之士，〈禮記曰：子事父母，冠緌纓。鄭玄曰：緌，纓飾也。孔安國論語注曰：紳，大帶也。禮記曰：凡帶必有佩玉。〉望形表而影附，聆嘉聲而響和者，〈楊雄覈靈賦曰：支附葉從，表立景隨。莊子曰：大人之教，若形之於影，聲之於響也。〉猶百川之歸巨海，鱗介之宗龜龍也。〈尚書大傳曰：百川趍於東海。曾子曰：介蟲之精者曰龜，鱗蟲之精者曰龍。〉爾乃潛隱衡門，收朋勤誨，〈毛萇詩傳曰：衡門，橫木為門，言淺陋也。論語，子曰：誨人不倦，何有於我哉！〉童蒙賴焉，用袪其蔽。〈周易曰：匪我求童蒙。袪，猶去也。〉州郡聞德，虛己備禮，莫之能致。〈漢書李尋傳曰：王根輔政，數虛己問尋。〉群公休之，遂辟司徒掾，又舉有道，皆以疾辭。〈辟，猶召也。〉將蹈鴻涯之遐迹，紹巢許之絕軌，〈西京賦曰：洪涯立而指麾。神仙傳曰：衛叔卿與數人博，其子度曰：向與博者為誰？叔卿曰：是洪涯先生。皇甫謐逸士傳曰：巢父者，堯時隱人也。及堯之讓位于許由也，由以告巢父焉，巢父責由曰：汝何不隱汝光，何故見若身也？〉翔區外以舒翼，超天衢以高峙。〈李陵書曰：策名於天衢。〉稟命不融，享年四十有二，〈毛萇詩傳曰：融，長也。〉以建寧二年正月乙亥卒。〈范曄後漢書曰：建寧，靈帝年號也。〉

　　凡我四方同好之人，永懷哀悼，靡所寘念。〈毛詩曰：終其永懷。毛萇詩傳曰：寘，置也。〉乃相與惟先生之德，以謀不朽之事。〈左氏傳，穆叔曰：太上有立德，此之謂不朽。〉僉以為先民既沒，而德音猶存者，亦賴之於見述也。〈毛詩曰：先民有作。又曰：德音不忘。〉今其如何而闕斯禮！於是樹碑表墓，昭銘景行，〈毛詩曰：高山仰止，景行行止。〉俾芳烈奮于百世，令問顯於無窮。〈典引曰：扇遺風，播芳烈。孟子曰：聞伯夷之風者，貪夫廉，懦夫有立志，奮乎百世之上，百世之下莫不興起。毛詩曰：顯顯令問。〉其辭曰：

　　於休先生，明德通玄。〈言其明德而通於玄。廣雅曰：玄，道也。〉純懿淑靈，受之自天。〈毛詩曰：有命自天。〉崇壯幽浚，如山如淵。〈家語，齊大夫子與適魯，見孔子曰：乃今而後，知泰山之為高，海淵之為大。〉禮樂是悅，詩書是敦。〈左氏傳曰：晉謀元帥，趙衰曰：郤縠可，臣亟聞其言矣，悅禮、樂而敦詩、書，君其試之。〉匪惟摭華，乃尋厥根。〈法言，或曰：亦有疾乎？曰：摭我華而不食我實。〉宮牆重仞，允得其門。〈論語，子貢謂叔孫武叔曰：夫子之牆數仞，不得其門而入，不見宗廟之美，百官之富；得其門者或寡矣。〉懿乎其純，確乎其操。〈周易曰：龍德而隱者也，確乎其不可拔，潛龍也。〉洋洋搢紳，言觀其高〈音告〉。〈封禪書曰：因雜搢紳先生之略術。〉棲遲泌丘，善誘能教。〈毛詩曰：衡門之下，可以棲遲；泌之洋洋，可以療飢。論語，顏淵曰：夫子循循然善誘人。〉赫赫三事，幾行其招。〈毛詩曰：三事大夫，莫肯夙夜。招，猶召也。〉委辭召貢，保此清妙。〈言有召貢者，委棄而辭之。范曄後漢書曰：司徒黃瓊辟泰太常，趙典舉泰有道，並不應。召或為台。〉降年不永，民斯悲悼。〈尚書，祖乙曰：降年有永有不永。〉爰勒茲銘，摛其光耀。〈韋昭漢書注曰：摛，布也。〉嗟爾來世，是則是效。〈尚書曰：予恐來世。班固刑法志述曰：五刑之作，是則是效。〉

文選考異
郭有道碑文：茶陵本此上有「碑文上」三字，另為一行，是也。袁本亦脫。
注「魯人有儀公潛者」：案：「儀公」當作「公儀」。各本皆倒。此所引公儀第九文也。
將蹈鴻涯之遐迹：案：「鴻」當作「洪」，注引西京賦、神仙傳皆是「洪」字，可證。袁、茶陵二本所載五臣翰注字作「鴻」，蓋各本亂之而失著校語。又案：蔡中郎集亦作「洪」。
注「由以告巢父焉」：袁本、茶陵本無「巢父焉」三字。
注「毛詩曰顯顯令問」：案：「曰」下當有「令問令望出師頌曰」八字。各本皆脫。陳改「毛詩」二字作「史孝山出師頌」六字，未是也。
注「君其試之」：袁本、茶陵本無此四字。
注「尚書祖乙曰」：案：「乙」當作「己」。各本皆偽。
陳太丘碑文
〈并序〉

主条目：陳太丘碑文
　　蔡伯喈

　　先生諱寔，字仲弓，潁川許人也。〈范曄後漢書曰：寔，潁川許人。漢書，潁川郡有許縣。魏志曰：文帝黃初二年，改許縣為許昌縣。然蔡邕之時，惟有許縣，或云許昌，非也。〉含元精之和，應期運之數。〈易通卦驗曰：大皇之先興，耀含元精。論衡曰：天稟元氣，人受元精。孟子謂充虞曰：五百年必有王者興，其間必有名世者。由周而來，七百有餘歲矣。當今之世，舍我而誰？〉兼資九德，摠脩百行。〈尚書，皋陶曰：都亦行有九德。禹曰：何？皋陶曰：寬而栗，柔而立，愿而恭，亂而敬，擾而毅，直而溫，簡而廉，剛而塞，強而義。孔臧與從弟書曰：學者，所以飾百行也。〉於鄉黨則恂恂焉，彬彬焉，善誘善導，仁而愛人，〈論語曰：孔子於鄉黨，恂恂如也。又曰：文質彬彬，然後君子。善誘，已見上文。論語曰：樊遲問仁。子曰：愛人。〉使夫少長咸安懷之。〈論語曰：老者安之，少者懷之。〉其為道也，用行舍藏，進退可度，〈論語，子謂顏淵曰：用之則行，舍之則藏。孝經曰：進退可度。〉不徼訐以干時，不遷貳以臨下。〈論語，子貢曰：惡徼以為智者，惡訐以為直者。又，哀公問弟子孰為好學？孔子對曰：有顏回者好學，不遷怒，不貳過。〉四為郡功曹，五辟豫州，六辟三府，再辟大將軍，宰聞喜半歲，太丘一年。德務中庸，教敦不肅。〈論語，子曰：中庸之為德，其至矣乎！民鮮久矣！孝經，子曰：其教不肅而成。〉政以禮成，化行有謐。〈左氏傳，晉郤至謂子反曰：政以禮成，民是以息。爾雅曰：謐，靜也。〉會遭黨事，禁固二十年，樂天知命，澹然自逸。〈周易曰：樂天知命故不憂。莊子曰：澹然無極，眾美從之，此天地之道，聖人之德也。毛詩曰：我不敢傚，我友自逸。〉交不諂上，愛不瀆下。〈周易曰：君子上交不諂，下交不瀆。〉見機而作，不俟終日。〈周易曰：君子見機而作，不俟終日。〉及文書赦宥，時年已七十，遂隱丘山，懸車告老，〈漢書曰：薛廣德乞骸骨，賜安車駟馬。懸其車傳子孫。左氏傳曰：晉韓獻子告老。杜預曰：告老，致仕者也。〉四門備禮，閑心靜居。〈尚書曰：賓于四門，四門穆穆。〉大將軍何公，司徒袁公，〈范曄後漢書，大將軍何進，司徒袁隗遣人敦寔，欲特授以不次之位，寔謝使者。〉前後招辟，使人曉喻，云欲特表，便可入踐常伯，超補三事，〈應劭漢官儀曰：侍中，周官號曰常伯，選於諸伯，言其道德可常尊也。環濟要略曰：侍中，古官。或曰：風后為黃帝侍中，周時號曰常伯，秦始復故。三事，已見上文。〉紆佩金紫，光國垂勳。〈漢書曰：大司徒、大司馬、大司空皆金印紫綬。〉先生曰：「絕望已久，飾巾待期而已。」皆遂不至。〈列子，林類曰：吾老無妻子，死期將至。〉弘農楊公，東海陳公，〈范曄後漢書曰：太尉楊賜，司徒陳耽，每拜公卿，群寮畢賀，賜等常歎寔大位未登，愧於先之也。〉每在袞職，群寮賀之，〈袞職，謂三公也。周禮曰：三公自袞冕而下。〉皆舉手曰：「潁川陳君，絕世超倫，大位未躋，〈方言曰：躋，登也。〉慚於臧文竊位之負。」〈論語曰：臧文仲其竊位者歟？知柳下惠之賢而不與立也。〉故時人高其德，重乎公相之位也。

　　年八十有三，中平三年〈范曄後漢書，中平，靈帝年號也。〉八月丙午，遭疾而終。臨沒顧命，留葬所卒，〈孔安國尚書傳曰：臨終之命曰顧命。〉時服素棺，槨財周襯，喪事惟約，用過乎儉。〈周易曰：用過乎儉。〉群公百寮，莫不咨嗟；巖藪知名，失聲揮涕。〈禮記曰：內人行哭失聲。家語曰：公父文伯卒，敬姜曰：無揮涕。王肅曰：揮涕，涕流以手揮之也。〉大將軍弔祠，錫以嘉謚，〈范曄後漢書曰：何進遣使弔祭。〉曰：「徵士陳君，稟嶽瀆之精，苞靈曜之純。〈孝經援神契曰：五嶽之精雄聖，四瀆之精仁明。又鉤命決曰：五嶽吐精。宋均曰：吐精，生聖人也。靈曜，謂天也。尚書緯有考靈曜。〉天不憖遺老，俾屏我王，〈左氏傳，孔丘卒，公誄之曰：昊天不弔，不憖遺一老，俾屏予一人以在位。〉梁崩哲萎，于時靡憲。〈禮記曰：孔子早作，負手曳杖，逍遙於門，歌曰：泰山其頹乎！梁木其壞乎！〉搢紳儒林，論德謀迹，謚曰文範先生。」〈漢書有儒林傳。〉傳曰：「郁郁乎文哉。」〈論語文也。〉書曰：「洪範九疇，彝倫攸敘。」〈尚書，箕子謂武王曰：天乃錫禹洪範九疇，彝倫攸敘。〉文為德表，範為士則，存誨沒號，不亦宜乎！三公遣令史祭以中牢。刺史敬弔。太守南陽曹府君命官作誄曰：「赫矣陳君，命世是生。〈廣雅曰：命，名也。李陵書曰：信命世之才。〉含光醇德，為士作程。〈孔安國尚書傳曰：醇，粹也。毛萇詩傳曰：程，法也。〉資始既正，守終又令。〈周易曰：萬物資始。史記，祭公謀父曰：犬戎率舊德而守終純固。〉奉禮終沒，休矣清聲！遣官屬掾吏，前後赴會，刊石作銘。府丞與比縣會葬。荀慈明韓元長等五百餘人，〈范曄後漢書曰：荀爽，字慈明，獻帝拜為司空。又曰：韓融，字元長，獻帝初，官至太僕。〉緦麻設位，哀以送之。〈喪服傳曰：緦麻十五升布。鄭玄曰：謂之緦者，縷細如絲也，音思。孝經曰：哀以送之。〉遠近會葬，千人已上。河南尹种府君臨郡，〈謝承後漢書曰：劉翊，潁川人。河南尹种拂嘗來臨郡，翊為主簿迎之。到官，深敬待之。然种府君即拂也。〉追歎功德，述錄高行，以為遠近鮮能及之，重〈直用〉部大掾，以時成銘。斯可謂存榮沒哀，死而不朽者已。〈論語，子貢曰：夫子其生也榮，其死也哀。不朽，已見上文。〉乃作銘曰：

　　峨峨崇嶽，吐符降神；〈上林賦曰：南山峨峨。毛詩曰：維嶽降神，生甫及申。〉於皇先生，抱寶懷珍。如何昊穹，既喪斯文。〈論語，子曰：文王既沒，文不在茲乎！天之將喪斯文也，後死者不得與於斯文也。〉微言圮絕，來者曷聞。〈微言，已見上文。幽通賦曰：將圮絕而罔階。論語曰：焉知來者之不如今也。〉交交黃鳥，爰集于棘。〈毛詩國風文。喻仕於亂時也。〉命不可贖，哀何有極！〈毛詩曰：如可贖兮，人百其身。〉

文選考異
注「袞職謂三公也」：袁本無此六字，是也。茶陵本有，其此節注與五臣錯互而誤衍。
慚於臧文竊位之負：袁本、茶陵本「臧文」作「文仲」。案：此無以考之，集亦作「文仲」。
注「孝經援神契曰」下至「仁明」：此十八字袁本、茶陵本無。案：因已見五臣而節去，尤添，是也。
遣官屬掾吏：何校「吏」改「史」，是也。各本皆傳寫偽。集亦作「吏」，偽與此同。
注「直用」：袁本、茶陵本作「重直用切」四字，在正文「以成時銘」下，是也。
以時成銘：袁本、茶陵本「時成」作「成時」。案：此無以考之也，集亦作「成時」。

褚淵碑文
〈并序〉

主条目：褚淵碑文
　　王仲寶〈蕭子顯齊書曰：王儉，字仲寶，琅邪人。幼專心篤學，手不釋卷。為中書監，薨。〉

　　夫太上有立德，其次有立功，此之謂不朽。〈左氏傳曰：穆叔如晉，范宣子逆之，問焉，曰：古人有言曰，死而不朽，何謂也？穆叔對曰：豹聞之，太上有立德，其次有立功，其次有立言，雖久不廢，此之謂不朽也。〉所以子產云亡，宣尼泣其遺愛；〈左氏傳曰：子產卒，仲尼聞之出涕，曰：古之遺愛也。毛詩曰：人之云亡。〉隨武既沒，趙文懷其餘風。於文簡公見之矣。〈禮記曰：趙文子與叔譽觀乎九原，文子曰：死者如可作也，吾誰與歸？叔譽曰：其陽處父乎！文子曰：我則隨武子乎！利君不忘其身，謀身不遺其友。鄭玄曰：武子，士會也，食邑於隨。蔡邕郭林宗碑曰：先生既沒。魏志，太祖曰：孤到此州，嘉其餘風也。〉公諱淵，字彥回，河南陽翟人也。微子以至仁開基，宋段以功高命氏。〈史記曰：微子開者，殷帝乙之首子，紂之庶兄。武王崩，成王幼，武庚作亂，成王命誅武庚，乃命微子開代殷，國於宋。微子以故而仁賢，及代武庚，故殷餘民甚欣戴之而愛焉。左氏傳曰：魯季武子如宋，褚師段逆之。杜預曰：段，共公子子石也；褚師，官也。命氏，已見上文。〉爰逮兩漢，儒雅繼及；〈漢書曰：褚大通五經，為博士。謝承後漢書曰：褚禧，字叔齊，陳留尉氏人，博聞廣見，聰明智達也。〉魏晉以降，奕世重暉。乃祖太傅元穆公，〈魏代褚氏未聞。晉中興書曰：褚裒，字季野，侍中、衛將軍，薨，贈太傅元穆侯。〉德合當時，行比州壤。〈魏書曰：陳寔德冠當時。莊子曰：行比一鄉。〉深識臧否，不以毀譽形言；〈王命論曰：淵然深識。毛詩曰：於予小子，未知臧否。論語曰：吾之於人，誰毀誰譽？如有所譽者，其有所試矣。毛詩序曰：情動於中，而形於言。〉亮采王室，每懷沖虛之道。〈尚書曰：亮采惠疇。老子曰：大滿若沖。字林曰：沖，猶虛也。〉可謂婉而成章，志而晦者矣。〈左氏傳，君子曰：春秋之稱，微而顯，志而晦，婉而成章。〉

　　自茲厥後，無替前規，建官惟賢，軒冕相襲。〈尚書曰：建官惟賢。管子曰：先王制軒冕，足以著貴賤。劉歆移太常博士曰：聖帝明王，累起相襲。〉公稟川嶽之靈暉，含珪璋而挺曜，〈川嶽之靈，已見上文。禮記曰：珪璋特達。廣雅曰：挺，出也。〉和順內凝。英華外發。〈禮記曰：和順積中，而英華外發。〉神茂初學，業隆弱冠。〈弱冠，已見上文。〉是以仁經義緯，敦穆於閨庭；〈張協白鳩頌曰：經仁緯義。王隱晉書曰：氾勝之穆敦九族。蔡邕何休碑曰：孝友盡於閨庭。〉金聲玉振，寥亮於區寓。〈金聲玉振，已見上文。鄭玄禮記注曰：振，猶動也。東京賦曰：區寓乂寧。〉孝敬淳深，率由斯至；〈毛詩序曰：成孝敬。袁宏竹林名士傳曰：山濤淳深慎嘿。尚書曰：率由典常。〉盡歡朝夕，人無間言。〈禮記，孔子曰：啜菽飲水盡其歡，斯之謂孝。論語，子曰：孝哉閔子騫，人不間於其父母昆弟之言。〉逍遙乎文雅之囿，翱翔乎禮樂之場。〈劇秦美新曰：逍遙乎文雅之囿，翱翔乎禮樂之場。〉風儀與秋月齊明，音徽與春雲等潤。〈音徽，即徽音也。毛詩曰：太姒嗣徽音。〉韻宇弘深，喜慍莫見其際；〈晉中興書曰：衛玠終身不見其慍喜。袁宏竹林名士傳曰：山濤莫見其際。〉心明通亮，用人言必由於己。〈王命論曰：見善如不及，用人如用己。〉汪汪焉，洋洋焉，可謂澄之不清，撓之不濁。〈范曄後漢書曰：郭林宗少遊汝南，先過袁宏，不宿而退；往從黃憲，累日方還。或問林宗，林宗曰：奉高之器，譬諸汎濫。雖清而易挹。叔度汪汪若萬頃之陂，澄之不清，撓之不濁，不可量也。〉袁陽源才氣高奇，綜覈精裁；〈沈約宋書曰：袁淑，字陽源，少有風氣，還尚書吏部郎。臧榮緒晉書曰：呂安才氣高奇。又曰：荀顗綜覈名實，風俗澄一。范曄後漢，書左朱零曰：范滂精裁，猶以利刃斷腐朽。〉宋文帝端明臨朝，鑒賞無昧。〈鶡冠子曰：所謂命者，靡不在君也；君也者，端神明者也；神明者，以人為本者也。班固成帝贊曰：臨朝淵默。〉袁既延譽於遐邇，文亦定婚於皇家。〈國語曰：使張老延君譽于四方。蔡邕述行賦曰：皇家赫而天居。〉選尚餘姚公主，拜駙馬都尉。〈蕭子顯齊書曰：淵少有世譽，復尚公主。〉漢結叔高，晉姻武子，方斯蔑如也。〈三輔決錄曰：平陵竇叔高以經術稱。摯虞曰：叔高名玄，以明經為郡上計吏。朝會數百人，叔高儀狀絕眾，天子異其貌，以公主妻之。出朝，同輩嘲笑焉。叔高時以自有妻，不敢以聞，方欲迎妻與決，未發，而詔叔高就第成婚。王隱晉書曰：王武子少知名，有俊才，尚武帝姊常山公主。毛萇詩傳曰：蔑，無也。〉

　　釋褐著作佐郎，轉太子舍人。濯纓登朝，冠冕當世；〈楚辭曰：滄浪之水清，可以濯我纓。晉中興書，庾冰疏曰：臣因循家寵，冠冕當世。〉升降兩宮，實惟時寶。〈陸機謝內史表曰：官成兩宮。尚書曰：所寶惟賢。〉具瞻之範既著，台衡之望斯集。〈毛詩曰：赫赫師尹，民具爾瞻。春秋漢含孳曰：三公在天法三能。台與能同。毛詩曰：實惟阿衡，左右商王。〉出參太宰軍事，入為太子洗馬，俄遷秘書丞。贊道槐庭，司文天閣；〈周禮曰：面三槐，三公位焉。晉令曰：秘書郎掌三閣經書。三輔故事曰：天祿閣在大殿北，以藏秘書。〉光昭諸侯，風流籍甚。〈韓詩外傳曰：為人君者，則願以為臣，名昭諸侯，天下願焉。習鑿齒晉陽秋曰：王夷甫、樂廣俱宅心事外，言風流者，稱王、樂焉。漢書曰：陸賈遊漢庭公卿間，名聲籍甚。〉以父憂去職，〈蕭子顯齊書曰：淵父湛之，驃騎將軍。〉喪過乎哀，幾將毀滅。〈周易曰：喪過乎哀。孝經曰：毀不滅性。〉有識留感，行路傷情。〈桓譚新論，雍門周說孟嘗君曰：有識之士莫不為足下寒心酸鼻。論衡曰：行路之人，皆能論之。家語曰：子游見行路之人云魯司鐸火。〉

　　服闋，除中書侍郎。〈鄭玄禮記曰：闋，終也。〉王言如絲，其出如綸。〈禮記曰：王言如絲，其出如綸。〉恪居官次，智效惟穆。〈左氏傳曰：閔子騫曰：敬恭朝夕，恪居官次。莊子曰：智效一官。〉于時新安王寵冠列蕃，越敷邦教，毗佐之選，妙盡國華。〈沈約宋書曰：始平孝敬王子鸞，字孝羽，孝武帝第八子也，初封新安王。母殷叔儀，寵傾後宮，子鸞愛冠諸子，凡為上所盼遇者，莫不入子鸞府國。子鸞兼司徒，進號撫軍將軍。尚書曰：司徒掌邦教，敷五典。國語，季文子曰：吾以德榮為國華。韋昭曰：以德榮顯者，可以為國之光華也。〉出為司徒右長史，轉尚書吏部郎。執銓以平，〈韋昭漢書注曰：銓，稱錘。聲類曰：銓，所以稱物。晉起居注曰：太康四年，詔曰：選曹銓管人材。〉御煩以簡，裴楷清通，王戎簡要，復存於茲。〈臧榮緒晉書曰：裴楷，字叔則，河東人也，為尚書郎。吏部郎闕，太祖問其人於鍾會，會曰：裴楷清通，王戎簡要，皆其選也。是以楷為吏部郎。〉泰始之初，入為侍中。〈裴子野宋略曰：壽寂之前刃少帝，延湘東王升御坐，立為明帝。又曰：明皇帝年號泰始。〉曾不移朔，遷吏部尚書。是時天步初夷，王途尚阻，〈天步初夷，謂弒少帝也。裴子野宋略曰：江州刺史晉安王子勛作亂。蕭子顯齊書曰：建安王休仁南討賊，屯鵲尾洲，遣淵詣軍，選將帥以下勳階。毛詩曰：天步艱難。蔡邕劉寬碑曰：統艾三軍，以清王塗。答賓戲曰：王途蕪穢，周失其馭。〉元戎啟行，衣冠未緝。〈元戎啟行，謂建安出征也。毛詩曰：元戎十乘，以先啟行。衣冠，謂朝士也。范曄後漢書，霍諝奏記曰：宋光衣冠子孫。爾雅曰：輯，和也。緝與輯同。〉內贊謀謨，外康流品。〈東觀漢記，世祖策曰：前將軍鄧禹與朕謀謨帷幄。李重集曰：為選部尚書，其箴曰：銓管人流，品藻清濁。〉制勝既遠，涇渭斯明。〈孫子兵法曰：水因地而制行，兵因敵而制勝。孫綽子曰：或問雅俗，曰：涇、渭殊流，雅、鄭異調。〉賞不失勞，舉無失德。〈左氏傳，隨武子曰：楚君舉不失德，賞不失勞。〉績簡帝心，聲敷物聽。〈崔駰武賦曰：假皇天乎簡帝心。尚書大傳曰：文王施政而物皆聽。〉事寧，領太子右衛率，固讓不拜。尋領驍騎將軍。以帷幄之功，膺庸祗之秩，〈帷幄，已見上文。尚書，王曰：惟乃文考，庸庸祗祗，威威顯民。孔安國曰：用可用，敬可敬。〉封雩都縣開國伯，食邑五百戶。〈漢書有豫章郡雩都縣。〉既秉辭梁之分，又懷寢丘之志，〈國語曰：惠王以梁予魯陽文子，辭曰：梁險而在遠，懼子孫之有貳者。縱臣而得全其首領以沒，懼子孫之以梁乏臣之祀也。乃與魯陽。賈逵曰：惠王，楚昭王子。梁，楚北境。魯陽文子，楚平王之孫，司馬子期之子魯陽公。列子曰：孫叔敖疾，將死，戒其子曰：王亟封我矣，吾不受也。我死，王則封汝，汝必無受利地。楚、越之間有寢丘者，此地不利而名甚惡，楚人鬼之，越人機之，可長有者惟此也。孫叔敖死，王果以美地封其子，辭而不受，請寢丘，與之，至今不失。〉所受田邑，不盈百井。〈周禮曰：畝百為夫，夫三為屋，屋三為井。漢書曰：井方一里。〉

　　久之，重為侍中，領右衛將軍。盡規獻替，均山甫之庸；〈國語，召康公曰：天子聽政，近臣盡規。又：史黯謂趙簡子曰：夫事君者，諫過而後賞善，薦可而替否，獻能而進賢。毛詩曰：袞職有闕，惟仲山甫補之。〉緝熙王旅，兼方叔之望。〈毛詩曰：維清緝熙，文王之典。又曰：王旅嘽嘽，如飛如翰。又曰：方叔蒞止，其車三千。〉丹陽京輔，遠近攸則；〈漢書曰：右內史武帝更名京兆尹，左內史更名左馮翊，主爵中都尉更名右扶風，是為三輔。又百官表有京輔都尉。毛詩曰：商邑翼翼，四方之極。鄭玄曰：商邑之禮俗翼翼然可則效，乃四方之中正也。〉吳興襟帶，實惟股肱；〈李尤有函谷關銘曰：襟帶咽喉。漢書曰：季布為河東守，上召布曰：河東吾股肱郡，故時召君耳。〉頻作二守，並加蟬冕。〈蕭子顯齊書曰：尋遷散騎常侍，丹陽尹；出為吳興太守，常侍如故。蔡邕獨斷曰：侍中、中常侍加貂附蟬。〉政以禮成，民是以息。〈左氏傳郤至之辭，已見上文。〉明皇不豫，儲后幼沖，〈沈約宋書曰：太宗明皇帝諱彧。又曰：後廢帝昱字德融，明帝長子也。泰始七年，立為皇太子。太宗崩，太子即位。尚書曰：武王有疾弗豫。謝承後漢書曰：孝靈帝崩，皇太子即位，主上幼沖。〉貽厥之寄，允屬時望。〈毛詩曰：貽厥孫謀，以燕翼子。〉徵為吏部尚書，領衛尉，固讓不拜。改授尚書右僕射。端流平衡，外寬內直。〈賈子曰：視有四則，朝廷之視，端流平衡。韓詩外傳曰：外寬內直，蘧伯玉之行也。〉弘二八之高謩，宣由庚而垂詠。〈二八，八元、八愷也。毛詩序曰：由庚，萬物得由其道也。〉太宗即世，遺命以公為散騎常侍、中書令、護軍將軍。送往事居，忠貞允亮。〈太宗，明帝。左傳，荀息謂晉獻公曰：公家之利，知無不為，忠也；送往事居，耦俱無猜，貞也。〉秉國之均，四方是維。〈毛詩小雅文也。〉百官象物而動，軍政不戒而備。〈左氏傳曰：隨武子曰：蒍敖為太宰，百官象物而動，軍政不戒而備。〉公之登太階而尹天下，君子以為美談，〈孔融張儉碑曰：惜乎不登太階以尹天下，致皇代於隆熙。公羊傳曰：魯人至今以為美談。〉亦猶孟軻致欣於樂正，羊職悅賞於士伯者也。〈孟軻曰：魯欲使樂正子為政，孟子喜而不寐。公孫丑曰：奚喜？曰：其為人也好善。劉熙曰：樂正，姓也；子，通稱也。名克。左氏傳曰：晉侯賞桓子狄臣千室，亦賞士伯以瓜衍之縣。羊舌職悅之，以為當也。〉

　　丁所生母憂，謝職。毀疾之重，因心則至。〈蕭子顯齊書曰：淵遭庶母郭氏喪，葬畢，起為中軍將軍，本官如故。毛詩曰：因心則友。〉朝議以有為為之，魯侯垂式；〈禮記，子夏問曰：三年之喪卒哭，金革之事無避也。禮歟？孔子曰：吾聞諸老聃曰：昔有魯伯禽有為為之。今以三年之喪從利者，吾弗知也。〉存公忘私，方進明準。〈漢書曰：翟方進，字子威，汝南人也，為丞相。及母既終，葬，三十六日除服，起視事，以為身備漢相，不敢踰國家之制也。〉爰降詔書，敦還攝任。固請移歲，表奏相望。事不我與，屈己弘化。〈沈約宋書曰：褚淵以母憂去職，詔攝本任。爾雅曰：敦，勉也。嵇康幽憤詩曰：時不我與。荀悅申鑒曰：聖王屈己以申天下之樂。尚書曰：三孤貳公弘化。〉屬值三季在辰，戚蕃內侮；〈國語，郭偃曰：三季王之亡也，宜哉！韋昭曰：三季，桀、紂、幽王也。潘元茂九錫文曰：稱兵內侮。〉桂陽失圖，窺窬神器。〈沈約宋書曰：桂陽王休範，文帝子也，封為桂陽王，後為江州刺史。及太宗晏駕，主幼時屯，遂舉兵反。休範已至新林，朝廷震動。平南將軍齊王出次新亭，中軍將軍褚淵入衛殿省。休範自於新林步上，越騎校尉張苟兒直前斬休範首持還。休範自新林分遣同黨杜墨蠡等，直入朱雀門。休範雖死，不相知聞。墨蠡至杜姥宅，宮省怖擾。於是城內分遣諸軍東西奮擊，諸賊一時奔散，斬墨蠡等。劉琨勸進表曰：狡寇窺窬。左氏傳，師服曰：民服其上，下無覬覦。杜預曰：下不冀望上位也。窬與覦同。〉鼓棹則滄波振蕩，建旗則日月蔽虧。〈湛方生詩曰：鼓棹行遊矚。吳都賦曰：振蕩汪流。曹子建責躬詩曰：建旗東岳。子虛賦曰：岑崟參差，日月蔽虧。〉出江派而風翔，入京師而雷動。〈典引曰：仁風翔于海表。曹植任城王誄曰：矯矯元戎，雷動雲徂。楚辭曰：雷動電發。〉鳴控弦於宗稷，流鋒鏃於象魏。〈班固漢書李廣述曰：控弦貫石，威動北鄰。宗，宗社也。蔡邕獨斷曰：天子立宗社曰泰。社稷，宗社之稷。周禮曰：太宰縣治象之法于象魏。五等論曰：鋒鏑流乎綘闕。〉雖英宰臨戎，元渠時殄；〈英宰，謂齊王也。元渠，謂休範也。晉中興書，穆帝詔曰：實賴英宰淵謀。尚書曰：殲厥渠魁。〉而餘黨寔繁，宮廟憂逼。〈餘黨，謂杜墨蠡也。〉公乃摠熊羆之士，不貳心之臣，〈尚書曰：先君文、武，則亦有熊羆之士，不貳心之臣。〉戮力盡規，克寧禍亂。〈國語曰：戮力一心。賈逵曰：戮力，并力也。盡規，已見上文。〉康國祚於綴旒，拯王維於已墜。〈公羊傳曰：君若贅旒。然贅猶綴也。何休曰：旒，旗旒也。〉誠由太祖之威風，抑亦仁公之翼佐。〈太祖，齊王也。〉可謂德刑詳，禮義信，戰之器也。〈左氏傳曰：楚子救鄭，軍過申，子反入見申叔時曰：師其何如？對曰：德刑詳，禮義信，戰之器也。杜預曰：器，猶用也。〉以靜難之功，進爵為侯，兼授尚書令、中軍將軍，給班劍二十人。功成弗有，固秉撝挹。〈老子曰：功成而弗居。周易曰：無不利撝謙。韓詩外傳曰：孔子曰：持滿之道，挹而損之。晉起居注，安帝詔曰：灑落成勳，固秉謙挹。〉改授侍中、中書監，護軍如故。又以居母艱去官。〈蕭子顯齊書曰：淵後嫡母吳郡公主薨，毀瘠如初。〉雖事緣義感，而情均天屬。〈莊子曰：桑雩謂孔子曰：子獨不聞假人之亡與？林回棄千金之璧，負赤子而趣，何與？林回曰：彼以利合，此以天屬者也。司馬彪曰：假，國名也。屬，連也。〉顏丁之合禮，二連之善喪，亦曷以踰！〈禮記曰：顏丁善居喪，始死，皇皇焉如有求而弗得；及殯，望望焉如有從而弗及。鄭玄曰：顏丁，魯人也，居喪合禮。禮記，孔子曰：少連、大連善居喪，三日不怠，三月不解。〉

　　天厭宋德，水運告謝。〈左氏傳，鄭伯曰：天而既厭周德矣。水運，宋也。射雉賦曰：青陽告謝。王逸楚辭注曰：謝，去也。〉嗣王荒怠於天位，〈沈約宋書曰：後廢帝，明帝長子，諱昱，即位，淫亂。尚書曰：商王受荒怠弗敬。又伊尹曰：天位艱哉！〉彊臣憑陵於荊楚。〈沈約宋書曰：荊州刺史沈攸之便有異志。左氏傳，鄭王子伯駢曰：今楚憑陵我城郭。〉廢昏繼統之功，龕亂寧民之德，〈廢昏，謂廢帝為蒼梧王也。繼統，謂立順帝也。蕭子顯齊書曰：蒼梧暴虐稍甚。及廢，群公集議，袁粲，劉秉既不受，淵曰：非蕭公無以了此。手取筆授太祖。太祖曰：相與不肯，我安得辭？事乃定。順帝立，檄太常曰：繼統揚業。墨子曰：夏桀時，天乃命湯於鑣宮，有神來告曰：夏德大亂，往攻之，予必使汝大戡之。崔寔正論曰：及其出也，足以濟世寧民也。〉公實仰贊宏規，參聞神筭。〈潘岳賈充誄曰：使夫疑廟定於神筭。〉雖無受脤出車之庸，亦有甘寢秉羽之績。〈左氏傳，劉子曰：國之大事，在祀與戎；祀有執膰，戎有受脤。毛詩曰：我出我車，于彼牧矣。莊子，仲尼謂楚王曰：孫叔敖甘寢秉羽而郢人投兵。慎子注曰：甘寢，安寢也。〉乃作司空，山川攸序；〈禮記曰：司空執度，度地居民。山川，沮澤也。〉兼授衛軍，戎政輯睦。〈牽秀皇甫陶碑曰：帝命既允，戎政以閑。左氏傳，隨武子曰：楚卒乘輯睦，事不奸矣。〉

　　既而齊德龍興，順皇高禪。〈沈約宋書曰：順帝諱准，字仲謨，明帝第三子。廢帝殞，奉迎入居朝堂。即位後，四年，禪位于齊，帝遜位于東邸。孔安國尚書序曰：漢室龍興。〉深達先天之運，匡贊奉時之業。〈周易曰：大人者，與天地合其德，先天而天弗違，後天而奉天時。〉弼諧允正，徽猷弘遠，〈尚書曰：允迪厥德，謨明弼諧。毛詩曰：君子徽猷，小人與屬。〉樹之風聲，著之話言，〈左氏傳，君子曰：古之王者，並建聖哲，樹之風聲，著之話言。〉亦猶稷契之臣虞夏，荀裴之奉魏晉。〈魏志曰：太祖封荀攸亭侯，轉為中軍師。魏國初建，為尚書令。臧榮緒晉書曰：裴秀，字季彥，河東人也。常道鄉公立，與議定策，遷尚書僕射。及世祖受禪，進左光祿大夫。〉自非坦懷至公，永鑒崇替，〈國語，藍尹斖謂子西曰：吾聞君子惟獨居思念前世之崇替，於是乎有歎。韋昭曰：崇，終也；替，廢也。〉孰能光輔五君，寅亮二代者哉！〈左氏傳曰：楚屈建語康王晉范會之德。康王曰：神人無怨，宜夫子之光輔五君，以為諸侯主也。五君：宋文、明、順、齊高、武。然此武猶未立，蓋終言之。寅亮，已見班孟堅封燕然山銘。〉大啟南康，爰登中鉉；時膺土宇，固辭邦教。〈蕭子顯齊書曰：建元元年，進位司徒，侍中、中書監如故，改封南康郡公，邑三千戶。淵固讓司徒。毛詩曰：大啟爾宇。毛萇曰：宇，居也。東京賦曰：廣啟土宇。周易曰：鼎金鉉。鄭玄曰：金鉉，喻明道能舉君之官職也。鄭玄尚書注曰：鼎，三公象也。〉今之尚書令，古之冢宰，〈蕭子顯齊書曰：淵尋加尚書令，本官如故。周禮曰：乃立天官冢宰而掌邦治。鄭玄曰：爾雅曰：冢，大也。冢宰，大宰。〉雖秩輕於袞司，而任隆於百辟。〈袞司，三公也。毛詩曰：百辟其刑之。〉暫遂沖旨，改授朝端。〈晉起居注曰：帝詔曰：若不少順沖旨，降損盛制。晉中興書，謝石上疏曰：尸素朝端，忽焉五載。〉邇無異言，遠無異望。〈劉琨勸進表曰：是以邇無異言，遠無異望。〉帝嘉茂庸，重申前冊。執五禮以正民，簡八刑而罕用。〈蕭子顯齊書曰：二年，重申前命為司徒。周禮曰：掌邦禮以佐王和邦國。鄭玄曰：禮謂典禮五：吉、凶、軍、賓、嘉也。孔安國尚書傳曰：簡，略也。周禮，大司徒職曰以八刑糾萬民：一曰不孝之刑，二曰不義之刑，三曰不姻之刑，四曰不悌之刑，五曰不任之刑，六曰不恤之刑，七曰造言之刑，八曰亂民之刑。姻音因。〉故能騁績康衢，延慈哲后。〈登樓賦曰：假高衢而騁力。鄧耽郊祀賦曰：伊皇母以延慈。〉義在資敬，情同布衣；〈孝經曰：資於事父以事君而敬同。晉中興書，庾亮上疏曰：先帝謬顧，情同布衣。〉出陪鑾躅，入奉帷殿。仰南風之高詠，餐東野之祕寶。〈家語曰：舜彈五絃之琴，造南風之詩。王隱晉書，庾峻曰：知足如疏廣，雖去列位而居東野。東野，未詳。又曰：雒書零准聽曰：顧命云：天球河圖在東序。天球，寶器也。河圖本紀，圖帝王終始存亡之期。典引曰：御東序之祕寶。然野當為杼，古序字也。以是圖緯，故曰餐。餐，美也。〉雅議於聽政之晨，披文於宴私之夕。〈禮記曰：君日出視朝，退適路寢聽政。王廙思逸民賦曰：左披文以遘話，講六藝之宏敷。毛詩曰：諸父兄弟，備言燕私。〉參以酒德，間以琴心。〈晉書，劉伶有酒德頌。列仙傳曰：涓子作琴心三篇。〉曖有餘暉，遙然留想。〈曖，溫貌。莊子曰：曖然似春，遙然流想，所慮者深也。〉君垂冬日之溫，臣盡秋霜之戒，〈言君垂恩有如冬日，而臣戒懼常若秋霜。鄧析子曰：為君者若冬日之陽，夏日之陰。荀悅申鑒曰：主怒如秋霜。〉肅肅焉，穆穆焉。〈爾雅曰：穆穆、肅肅，敬也。〉於是見君親之同致，知在三之如一。〈國語，武公伐翼，殺哀侯，止欒共子曰：苟無死，吾以見之，令子為上卿。辭曰：成聞之，人生於三，事之如一。父生之，師教之，君食之。非食不長，非教不智，生之族也，故一事之。惟其所在，則致死矣。〉太祖升遐，綢繆遺寄。〈蕭子顯齊書曰：太祖崩，遺詔以淵錄尚書事。禮記曰：天子崩，告喪曰：天王登遐。西征賦曰：武皇忽其升遐。〉以侍中、司徒錄尚書事。稟玉几之顧，奉綴衣之禮。〈尚書顧命曰：皇后憑玉几，道揚末命。又曰：出綴衣于庭，越翼日，王崩。〉擇皇齊之令典，致聲化於雍熙。〈左氏傳，隨武子曰：蒍敖為太宰，擇楚國之令典。東京賦曰：上下共其雍熙。〉內平外成，實昭舊職。〈左氏傳，太史克曰：舜舉八元，布五教於四方，內平外成。又，展禽曰：桓公糾合諸侯，實昭舊職。〉增給班劍三十人，〈晉公卿禮秩曰：諸公給虎賁三十人，持劍焉。〉物有其容，徽章斯允。〈左氏傳，膳夫屠蒯曰：事有其物，物有其容。禮記曰：殊徽號。鄭玄曰：徽，旌旗之名也。又曰：以為旗章，以別貴賤。鄭玄曰：章，幟也。〉位尊而禮卑，居高而思降。自夏徂秋，以疾陳退。朝廷重違謙光之旨，用申超世之尚，〈周易曰：謙尊而光，卑而不可踰。晉起居注，安帝詔曰：今權順所請，以申超世之美。〉改授司空，領驃騎大將軍，侍中錄尚書如故。〈蕭子顯齊書曰：淵寢疾，上相星連有變，淵憂之，表遜位，乃改受司空，領驃騎將軍，侍中錄尚書如故。〉

　　景命不永，大漸彌留。〈蔡邕楊公誄曰：功成化洽，景命有傾。尚書曰：降年有永有不永。又曰：疾大漸惟幾，病日臻，既彌留。〉建元四年八月二十一日薨于私第，春秋四十有八。昔柳莊疾棘，衛君當祭而輟禮；〈禮記曰：衛有太史曰柳莊，寢疾，公曰：若疾革，雖當祭必告也。公再拜稽首請於尸曰：臣有柳莊也，非寡人之臣，社稷之臣。聞之死，請往。不釋服而往，遂以襚之。〉晏嬰既往，齊君趍車而行哭。〈晏子曰：齊景公遊於菑。晏子死，公繁駔而馳。自以為遲；下車而趍，知不如車之駃，則又乘之。比至國，四下而趍，至則伏尸而哭曰：百姓誰復告我惡邪？韓詩外傳曰：趍車，馳馬也。〉公之云亡，聖朝震悼於上，群后恇〈匡〉動於下，〈鄭玄禮記注曰：恇，恐也。〉豈唯哀纏一國，痛深一主而已哉！〈言萬國同戚，豈如柳莊、晏嬰事止一國一主而已哉！李蕭遠運命論曰：區區於一主，歎息於一朝。〉追贈太宰，侍中錄尚書如故，給節羽葆鼓吹班劍為六十人，謚曰文簡，禮也。

　　夫乘德而處，萬物不能害其貞；〈莊子曰：夫乘道德而浮遊則不然，無譽無訾，浮遊乎萬物之祖，物物而不物於物，則胡可得而累邪！〉虛己以遊，當世不能擾其度。〈莊子曰：方舟而濟於河，有虛舩來觸舟，雖有褊心之人不能怒。人虛己以遊於世，其孰能害之。〉均貴賤於條風，忘榮辱於彼我。淮南子曰：夫貴賤之於身也，猶條風之時麗也；毀譽之於己，猶蚊䖟之一過也。莊子，肩吾問於孫叔敖曰：子三為令尹而不榮華，三去之而無憂色，何也？孫叔敖曰：不知其在彼乎，其在我乎？其在彼邪亡乎我，其在我邪亡乎彼，何暇至乎人貴人賤哉！然後可兼善天下，聊以卒歲。〈孟子曰：古之人窮則獨善其身，達則兼善天下者也。家語，孔子歌曰：優哉游哉，聊以卒歲。〉經始圖終，式免祗悔。〈潘岳家風詩曰：經始復圖終，葺宇營丘園。周易曰：無祗悔。〉誰云克備，公實有焉。是以義結君子，惠霑庶類。〈國語曰：夏禹能平水土，以品處庶類者也。〉言象所未形，述詠所不盡。〈謝慶緒答郤敬書曰：至理深玄，非言象所喻也。〉故吏某甲等，感逝川之無捨，哀清暉之眇默。〈論語，子在川上曰：逝者如斯夫！不捨晝夜。傅咸贈何劭王濟詩曰：二離揚清暉。眇默，遠貌也。楚辭曰：路眇眇兮默默。〉餐輿誦於丘里，瞻雅詠於京國。〈左氏傳曰：子產為政，與人誦之曰：子產若死，其誰嗣之？〉思衛鼎之垂文，想晉鍾之遺則。〈禮記，衛孔悝鼎銘曰：公曰叔舅，予與汝銘，若纂乃考服。國語，晉悼公曰：昔克路之役，秦來圖敗晉功。魏顆以其身卻退秦師于輔氏，親止杜回。其勳銘于景鍾。韋昭曰：景鍾，景公鍾也。〉方高山而仰止，刊玄石以表德。其辭曰：〈毛詩曰：高山仰止。禰衡顏子碑曰：乃刊玄石而旌之。〉

　　辰精感運，昴靈發祥。〈爾雅曰：大辰，房心尾也。王逸楚辭注曰：辰星，房星也。春秋元命苞曰：殷紂之時，五星聚房者，蒼神之精，同據而興。齊水德，故曰辰精。春秋佐助期曰：漢將蕭何，昂星精，生於豐，通於制度。發祥，已見上文。〉元首惟明，股肱惟良。〈言君感辰精而王，故曰惟明；臣感昴宿以生，故良也。尚書大傳曰：元首明哉！股肱良哉！元首，君也；股肱，臣也。〉天鑒璿曜，踵武前王。〈言君能鑒照琁璣七曜之道，踵武前王而受禪也。毛詩曰：天鑒在下，有命既集。尚書曰：在璿璣玉衡以齊七政。琁與璿同。七政，七曜。楚辭曰：及前王之踵武。〉欽若元輔，體微知章。〈言臣能敬順元輔大臣之義，體微知章而匡贊之也。尚書曰：欽若昊天。班固涿邪山文曰：晄晄將軍，大漢元輔。周易曰：君子知微知章。〉永言必孝，因心則友。〈毛詩曰：永言孝思，孝思惟則。因心則友，已見上文。〉仁洽兼濟，愛深善誘。〈莊子，仲尼謂老聃曰：兼愛無私，此仁之情也。善誘，已見上文。〉觀海齊量，登嶽均厚。〈班彪覽海賦曰：觀滄海於茫茫。海賦曰：爾其大量也。莊子曰：淵淵其若海也。郭象曰：容恣無量也。法言曰：登東嶽而知眾山之邐迤。莊子，老聃曰：至人若地之自厚。家語，齊大夫子與適魯，見孔子曰：乃今而後知泰山之為高，海淵之為大。〉五臣茲六，八元斯九。〈呂氏春秋曰：武王之佐五人。高誘曰：周公旦、召公奭、太公望、畢公高、蘇公忿生也。潘岳魯武公誄曰：昂昂公侯，實天誕育；八元斯九，五臣茲六。〉內謨帷幄，外曜台階。〈帷幄，已見上文。黃帝泰階六符經曰：泰階者，天之三階也。上階為天子，中階為諸侯公卿大夫，下階為元士庶人。漢書音義，三階，三台也。范曄後漢書，郎顗曰：三公上應三台。〉遠無不肅，邇無不懷。〈國語，祭公謀父曰：近無不聽，遠無不服。阮嗣宗勸晉王牋曰：遠無不服，邇無不肅。〉如風之偃，如樂之諧。〈論語曰：草上之風必偃。左氏傳曰：晉侯以樂之半賜魏絳，曰：子教寡人和諸戎狄，以正諸華，八年之中，九合諸侯，如樂之和，無所不諧，請與子樂之。〉光我帝典，緝彼民黎。〈劇秦美新曰：帝典闕而不補。〉率禮蹈謙，諒實身幹。〈南都賦曰：率禮無違。周易曰：履道坦坦，幽人貞吉。王弼曰：履道尚謙而二，以陽處陰，履於謙也。左氏傳曰：晉侯使郤錡來乞師，將事不敬，孟獻子曰：郤氏其亡乎！禮，身之幹也；敬，身之基也。〉迹屈朱軒，志隆衡館。〈尚書大傳曰：未命為士，不得乘朱軒。衡館，衡門之館也。〉眇眇玄宗，萋萋辭翰。義既川流，文亦霧散。〈蔡邕何休碑曰：辭述川流，文章雲浮。孝經鉤命決曰：雲委霧散。〉嵩構云頹，梁陰載缺。〈並見上文。〉德猷靡嗣，儀形長遞〈音逝〉。〈德猷，令德徽猷也；儀形，容儀形體也。鄭玄春秋緯注曰：遞，去也。〉怊悵餘徽，鏘洋遺烈。〈楚辭曰：心怊悵以永思。〉久而彌新，用而不竭。〈典引曰：扇遺風，播芳烈，久而愈新，用而不竭。〉

文選考異
注「於予小子」：案：「予」當作「乎」。各本皆偽。
用人言必由於己：袁本云善有「人」字。茶陵本云五臣無。案：各本所見皆非也。蓋涉注引「用人如用己」而誤衍，非善與五臣有異。何校去「言」字，亦誤。
注「先過袁宏」：袁本、茶陵本「宏」作「閎」，是也。
注「譬諸汎濫」：案：「汎」當作「氿」。各本皆偽。氿濫，氿泉、濫泉也。答賓戲云：「懷氿濫。」何、陳校改「汍」者非。
注「范曄後漢書左朱零曰」：案：「書」字當重，「左」當作「佐」。各本皆脫誤。何、陳校去「左」字者非。
注「鄭玄禮記曰」：袁本、茶陵本「記」下有「注」字，是也。
注「閔子騫曰」：案：「騫」當作「馬」。各本皆偽。
注「有豫章郡雩都縣」：袁本、茶陵本無「有」字。陳云當在「雩」字上，是也。尤校添而誤其處。
既秉辭梁之分：陳云「分」五臣作「介」，為是。案：陳所說非也。「分」字去聲，謂其辭過分之賞，由能秉執己分，合觀下句自明。五臣誤讀為「介」而云「孤介之節」，全失文意。此善與五臣截然有異，不容亂之者。
注「楚人鬼之越人機之」：茶陵本上「之」作「而」，無下「之」字，是也。袁本誤與此同。又案：「機」當作「禨」。各本皆偽。
注「諫過而後賞善」：案：「後」字不當有。各本皆衍。
丹陽京輔：何校「陽」改「楊」，陳同，是也。下注同。案：二字多相混。此亦不具出。
注「李尤有函谷關銘曰」：袁本、茶陵本無「有」字，是也。
注「太宗明帝」：袁本、茶陵本無此四字。案：無者最是。
注「孟軻曰」：茶陵本「軻」作「子」，是也。袁本亦誤「軻」。
注「昔有魯伯禽」：陳云有者誤。何校「魯」下添「公」字，是也。各本皆誤脫。
不貳心之臣：茶陵本「不」上有「率」字，云五臣無。袁本校語云善無「率」。案：尤所見與袁同，是也。茶陵校語有誤。
嗣王荒怠於天位：袁本、茶陵本「王」作「主」，是也。
注「檄太常曰」：何校「檄」改「移」，陳同，是也。各本皆誤。
注「君子徽猷」：陳云「子」下脫「有」字，是也。各本皆脫。
注「晉起居注曰帝詔曰」：陳云上「曰」字「安」誤，是也。各本皆誤。
注「周禮大司徒職曰」下至「姻音因」：袁本、茶陵本無此六十四字。
餐東野之祕寶：茶陵本「野」作「杼」，云五臣作「野」，亦作「序」。袁本作「野」，無校語。案：善注「東野未詳」，又注「然野當為杼，古序字。」袁、茶陵二本所載五臣翰注云「野」當為「序」云云。然則「杼」、「序」皆後人改，茶陵校語全非。
注「雖去列位」：袁本、茶陵本「雖去」作「在」，是也。
注「又曰雒書」：袁本、茶陵本「又」作「一」，是也。
注「河圖本紀」：袁本、茶陵本「本」作「今」。陳云據王元長策秀才文注引璇璣鈐，「本」，「命」誤，「紀」下脫「也」字，是也。
注「晉書劉伶」：袁本、茶陵本無「晉書」二字，「伶」作「劭」。案：尤所校改，亦非，「劭」當作「靈」，說見前。
注「諸公給虎賁三十人」：袁本「三」作「二」，是也。茶陵本亦誤「三」。
注「公繁駔而馳」：袁本、茶陵本「繁」作「擊」。案：此尤校改之也。後齊故安陸昭王碑文注引作「繁駔」，不誤，亦可證。
注「知不如車之駃」：陳云「駃」，「駛」誤，是也。各本皆偽。齊故安陸昭王碑文亦偽「駃」。
群后恇動於下：袁本、茶陵本「動」作「慟」。案：此無以考之也。
注「謝慶緒答郤敬書曰」：袁本「郤」作「郗」，是也。茶陵本亦誤「郤」。又案：「敬」下當有「輿」字。各本皆脫。前遊天台山賦注引可證。其「郤」字彼亦誤，當互訂也。
注「五星聚房者」：陳云當重有「房」字，是也。各本皆脫。
注「同據而興」：陳云「同」，「周」誤，是也。各本皆偽。
注「故良也」：袁本、茶陵本「故」下有「曰惟」二字。
天鑒璿曜：何校「璿」改「琁」。陳云據注「璿」當作「琁」。案：袁、茶陵二本所載五臣良注字作「璿」。此必善「琁」五臣「璿」，各本亂之而失著校語。
內謨帷幄：袁本、茶陵本「謨」作「謩」。案：上文「內贊謀謨」作「謨」，「宏二八之高謩」作「謩」。善果何作？無以考之也。
注「音逝」：袁本、茶陵本二字在注末，是也。


Chinese text: This work was published before January 1, 1923, and is in the
public domain worldwide because the author died at least 100 years ago.
