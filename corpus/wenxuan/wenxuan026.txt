詩丁
贈答三
贈何劭王濟
〈五言并序〉

傅長虞〈王隱晉書曰：傅咸，字長虞，北地泥陽人也。舉孝廉，拜太子洗馬，後為司隸校尉，薨。〉

朗陵公何敬祖，咸之從內兄；〈臧榮緒晉書曰：何劭襲封朗陵郡公。〉國子祭酒王武子，咸從姑之外孫也。〈王隱晉書曰：王濟為國子祭酒。〉並以明德見重於世。咸親之重之，〈尚書曰：先王既勤用明德。漢書曰：霍光以張安世篤行，光親重之。〉情猶同生，義則師友。〈左氏傳曰：鄭罕、駟、豐同生。孫卿子曰：人必將求賢師而事之，擇良友而友之。〉何公既登侍中，武子俄而亦作，〈臧榮緒晉書曰：何劭為散騎常侍，遷侍中。傅暢晉諸公讚曰：王濟左遷國子祭酒，數年，入為侍中。〉二賢相得甚歡，咸亦慶之。〈漢書曰：灌夫、竇嬰兩人相得，歡甚無厭。〉然自恨闇劣，雖願其繾綣，而從之末由；〈左氏傳，臧昭伯曰：繾綣從公，無通內外。毛詩傳曰：溯洄從之。〉歷試無效，且有家艱。〈尚書曰：歷試諸難。毛詩曰：未堪家多難，余又集于蓼。〉賦詩申懷，以貽之云爾。〈蒼頡篇曰：懷，抱也。薛君韓詩章句曰：云，詞也。〉

日月光太清，列宿曜紫微。〈鶡冠子曰：上及泰清，下及太寧。春秋合誠圖曰：北辰，其星七，在紫微之中也。〉赫赫大晉朝，明明闢皇闈。〈左氏傳，子囊曰：赫赫楚國，而君臨之。毛詩曰：明明在下，赫赫在上。張衡陳公誄曰：穆穆皇闈，公寔省之。〉吾兄既鳳翔，王子亦龍飛。〈吳質答文帝牋曰：曹烈、曹丹，加以公室枝庶，骨肉舊恩，其龍飛鳳翔，實其分也。〉雙鸞遊蘭渚，二離揚清暉。〈鸞離，喻王、何也。蘭渚，喻中書也。王逸楚詞序曰：虯龍鸞鳳，以託君子。漢書曰：長麗前掞光耀明。臣瓚曰：長離，靈鳥也。二離，日月也。〉攜手升玉階，並坐侍丹帷。〈毛詩曰：攜手同行。西都賓曰：玉階彤庭。毛詩曰：既見君子，並坐鼓瑟。曹植娛賓賦曰：丹帷曄以四張。〉金璫綴惠文，煌煌發令姿。〈董巴輿服志曰：侍中冠弁大冠，加金璫，附蟬為文。漢書曰：昌邑王賀冠惠文冠。音義曰：今侍中所著也。服虔通俗文：耳珠曰璫。〉斯榮非攸庶，繾綣情所希。〈賈逵國語注曰：庶，冀也。廣雅曰：希，庶也。〉豈不企高蹤，麟趾邈難追。〈司馬彪莊子注曰：企，望也。蔡邕袁陽碑曰：邈矣高蹤，孰能克茲。毛詩曰：麟之趾，振振公子。〉臨川靡芳餌，何為空守坻？〈芳餌，以喻令德也。歸田賦曰：徒臨川以羨魚。吳越春秋，大夫種曰：深川之魚，死於芳餌。餌，魚食也。莊子曰：任公為大釣，犗牛以為餌。淮南子曰：黃帝化天下也，漁者不爭坻。〉槁葉待風飄，逝將與君違。〈槁葉，自喻也。毛詩曰：蘀兮蘀兮，風其吹女。鄭玄曰：木葉槁，得風乃落。毛詩曰：逝將去汝。毛萇詩傳曰：違，離也。〉違君能無戀，尸素當言歸。〈韓詩曰：何謂素餐？素者質人，但有質朴，無治民之材。名曰素餐。尸祿者頗有所知，善惡不言，默然不語，苟欲得祿而已，譬若尸矣。毛詩曰：言旋言歸。〉歸身蓬蓽廬，樂道以忘飢。〈劉向雅琴賦曰：潛坐蓬廬之中。禮記，孔子曰：儒有蓽門圭竇。毛詩曰：泌之洋洋，可以樂飢。毛萇曰：言可以樂道忘飢。〉進則無云補，退則恤其私。〈漢書，諸葛豐曰：臣誠願之，獨恐未有云補。廣雅曰：云，有也。論語曰：退而省其私。〉但願隆弘美。王度日清夷。〈東觀漢記，陳元上疏曰：抉瑕擿舋，掩其弘美。左氏傳，右尹革曰：祈招之詩曰：思我王度，式如玉，式如金。仲長子昌言曰：警蹕清夷。〉

文選考異

〈注「毛詩傳曰」：何校去「傳」字，陳云「傳」字衍，是也。各本皆衍。〉

答傅咸
〈五言〉

郭泰機〈傅咸集曰：河南郭泰機，寒素後門之士，不知余無能為益，以詩見激切，可施用之才，而況沈淪不能自拔於世，余雖心知之，而末如之何。此屈非復文辭所了，故直戲以答其詩云。〉

皦皦白素絲，織為寒女衣。〈素絲，喻德。寒女，喻賤也。傅咸贈詩曰：素絲豈不絜，寒女難為容。崔駰七言曰：皦皦練絲退濁汙。曹植閑居賦曰：願同衾於寒女。〉寒女雖妙巧，不得秉杼機。〈言不見用也。傅咸贈詩曰：貧寒猶手拙，操杼安能工？古詩曰：札札弄機杼。〉天寒知運速，況復鴈南飛。〈言歲之方晏，以喻年之將老也。莊子曰：天寒旣至，霜雪旣降。楚辭曰：鴈雍雍而南遊。〉衣工秉刀尺，棄我忽若遺。〈衣工，喻傅咸也。張衡髑髏賦曰：飛鋒曜景，秉尺持刀。毛詩曰：將安將樂，棄我如遺。〉人不取諸身，世士焉所希？〈言凡人皆不能恕己及物，取之於身，故世間之士，安可冀而相薦乎？周易曰：近取諸身。〉況復已朝餐，曷由知我飢？〈言已朝餐而忘我飢，猶居貴而遺我賤。〉

為顧彥先贈婦二首
〈五言集亦云為顧彥先，然此二篇，並是婦答，而云贈婦，誤也。〉

陸士龍

悠悠君行邁，煢煢妾獨止。〈毛詩曰：悠悠南行。又曰：行邁靡靡。又曰：獨行煢煢。〉山河安可踰？永路隔萬里。京室多妖冶，粲粲都人子。〈上林賦曰：妖冶閑都。毛詩曰：西人之子，粲粲衣服。又曰：彼都人士。鄭玄儀禮注曰：女子子者，女子也，別於男也。〉雅步擢纖腰，巧笑發皓齒。〈雅，閑雅，謂妖麗也。許慎淮南子注曰：擢，引也。毛詩曰：巧笑倩兮。楚辭曰：美人皓齒嫮以姱。〉佳麗良可美，衰賤焉足紀？〈戰國策司馬喜曰：趙，佳麗之所出。高誘曰：佳，大也。麗，美也。賈逵國語注曰：紀，猶錄也。〉遠蒙眷顧言，銜恩非望始。〈毛詩曰：眷言顧之。鄭玄曰：顧，念也。左氏傳，鄭伯曰：非所敢望。魏文帝哀己賦曰：蒙君子之博愛，垂過望之渥恩。〉

浮海難為水，遊林難為觀。〈林、海，以喻上京也。言遊上京，難為容色也。孟子曰：觀海者難為水。〉容色貴及時，朝華忌日晏。〈說文曰：木槿朝華暮落。〉皎皎彼姝子，灼灼懷春粲。〈古詩曰：盈盈樓上女，皎皎當牕牖。毛詩曰：彼姝者子。又曰：有女懷春。毛萇曰：懷，思也。毛詩曰：今夕何夕？見此粲者。國語曰：女三為粲。賈逵曰：粲，亦美貌。〉西城善雅𦐀，總章饒清彈。〈陸機洛陽記曰：金墉城在宮之西北角，魏故宮人皆在中。崔豹古今注曰：魏文帝宮人尚衣能歌舞，一時冠絕。孫盛晉陽秋，傅隆議曰：其總章技，即古之女樂。〉鳴簧發丹脣，朱絃繞素腕。〈毛詩曰：吹笙鼓簧。神女賦曰：朱脣的其若丹。禮記曰：清廟之瑟，朱絃而疏越。洛神賦曰：攘皓腕。〉輕裾猶電揮，雙袂如霧散。〈張衡舞賦曰：裾若飛燕，袖如迴雪。徘徊相侔，瞥若電伐。韓康伯周易注曰：揮，散也。封禪書曰：雲布霧散。〉華容溢藻幄，哀響入雲漢。〈洛神賦曰：華容阿那。杜預左氏傳注曰：幄，帳也。列子曰：薛談學謳於秦青，辭歸。青餞於郊衢，撫節悲歌，聲震林木，響遏行雲。張湛曰：二人，薛、秦之善歌者。〉知音世所希，非君誰能讚？〈古詩曰：不惜歌者苦，但傷知音稀。孔安國論語注曰：稀，少也。希與稀通。釋名曰：稱人之美曰讚也。〉棄置北辰星，問此玄龍煥。〈北辰，言不移也。玄龍，喻美女也。言棄彼北辰之心，而問此玄龍之色。譏好色而不好德。陸雲代彥先贈婦詩曰：何用結中款？抑指北辰星。石氏星讚曰：軒轅，龍體，主后姬。然此唯取眾姬，即指西城總章宮人，不論於后也。龍色多玄，故取以喻。〉時暮復何言，華落理必賤。〈毛詩序曰：華落色衰，復相棄背。〉

文選考異

〈注「集亦云為顧彥先」：案：「顧」當作「全」，見前卷士衡詩題下注。「亦」者，即亦彼也。不知者誤謂亦此題而改之耳。二陸同作，不得歧異，明甚。今世行二陸合集，又將士衡題一概盡改成「顧」字，則更誤中之誤也。袁、茶陵二本合并此節注入「向曰」下，文句咸失其舊，難以取證，今不復論。〉

〈注「徘徊相侔瞥若電伐」：陳云「侔」當作「佯」，「相佯」見楚辭。「伐」，「滅」誤。案：所校是也。各本皆偽。〉

答兄機
〈五言〉

陸士龍〈士衡前為太子洗馬時贈別士龍，今答之。〉

悠遠塗可極，別促怨會長。〈機贈詩曰：行矣怨路長，惄焉傷別促。鄭玄禮記注曰：極，盡也。曹子建送應氏詩曰：別促會日長。〉銜恩戀行邁，興言在臨觴。〈機詩曰：指塗悲有餘，臨觴歡不足。毛詩曰：念彼恭人，興言出宿。〉南津有絕濟，北渚無河梁。〈言己心有絕濟而可旋，機行無河梁而可涉也。韋昭漢書注曰：直渡為絕。爾雅曰：濟，渡也。機詩曰；我若西流水，子為東跱岳。故云南北以報之。楚辭曰：江河廣而無梁。〉神往同逝感，形留悲參商。〈言己形雖留而神實往，故曰神往同逝言之感，形留悲參商之隔。左氏傳，子產曰：高辛氏有二子，伯曰閼伯，季曰實沈，居于曠林，不相能也，日尋干戈，以相征討。后帝不臧，遷閼伯于商丘，主辰，商人是因，故辰為商星。遷實沈于大夏，主參，唐人是因，以服事夏、商，其季世曰唐叔虞，故參為晉星。法言曰：吾不見參商之相比也。〉衡軌若殊跡，牽牛非服箱。〈機詩曰：安得同攜手，契闊成騑服。故答云：衡軌若殊其跡，則類牽牛不以服箱也。毛詩曰：睆彼牽牛，不以服箱。〉

文選考異

〈注「不相能也日尋干戈以相征討」：袁本。茶陵本無「也」下九字。案：各本皆非，見下。〉

〈注「以服事夏商」：袁本、茶陵本無此五字。案：此上起「左氏傳」至末一節注，與前卷全同。依善例，但當云「參商已見上文」。蓋各本皆誤複出，尤又從而補之，皆非善之舊。〉

答張士然
〈五言〉

陸士龍

行邁越長川，飄颻冒風塵。〈新序，孔子張曰：臣犯霜露，冒塵埃。曹植出行曰：蒙霧犯風塵。鄭玄考工記注曰：冒，蒙也。〉通波激枉渚，悲風薄丘榛。〈西都賓曰；與海通波。楚辭曰：朝發枉渚。又曰：哀江介之悲風。高誘淮南子注曰；叢木曰榛。〉脩路無窮跡，井邑自相循。〈周禮曰：九夫為井，四井為邑。廣雅曰；循，從也。〉百城各異俗，千室非良鄰。〈謝承後漢書曰：黃琬拜豫州刺史，威邁百城。禮記曰：廣谷大川異制，民生其間異俗。論語，子曰：千室之邑，百乘之家。晏子春秋曰：願有良鄰，則見君子也。〉歡舊難假合，風土豈虛親。感念桑梓城，髣彿眼中人。〈毛詩曰：惟桑與梓，必恭敬止。楚辭曰：時髣彿以遙見。魏文帝詩曰：迴頭四向望，眼中無故人。〉靡靡日夜遠，眷眷懷苦辛。〈毛詩曰：行邁靡靡。毛萇曰：靡靡，行貌也。韓詩曰：眷眷懷顧。古詩曰：轗軻長辛苦。〉

文選考異

〈注「曹植出行曰」：案：「出」上當有「亟」字。各本皆脫。後八公山詩注引可證。〉

〈感念桑梓城：袁本、茶陵本有校語云「域」善作「城」。案：各本所見皆非也。「城」但傳寫誤。善亦作「域」，非與五臣有異。二本據所見誤字作校語耳。〉

〈注「轗軻長辛苦」：袁本「辛苦」作「苦辛」，是也。茶陵本亦誤倒。〉

答盧諶詩并書
〈四言〉

劉越石〈王隱晉書曰：劉琨，字越石，中山靜王之後也。初辟太尉隴西秦王府，未就。尋為博士，未之職。永嘉中為并州刺史，與盧志親善。志子諶，琨先辟之，後為從事中郎。段匹磾領幽州牧，諶求為匹磾別駕。諶牋詩與琨，故有此答。後琨竟為匹磾所害也。〉

琨頓首：損書及詩，備辛酸之苦言，暢經通之遠旨。〈張平子書曰：酸者不能不苦於言。漢董仲舒對策曰：天地之常經，古今之通義。〉執玩反覆，不能釋手。〈玩，猶愛弄也。〉慨然以悲，歡然以喜。昔在少壯，未嘗檢括。〈蒼頡篇曰：檢，法度也。薛君韓詩章句曰：括，約束也。〉遠慕老莊之齊物，近嘉阮生之放曠，〈老、莊，老聃、莊周也。阮生，嗣宗也。莊子有齊物論。臧榮緒晉書曰：阮籍放誕，不拘禮教。蒼頡篇曰：曠，疏曠也。〉怪厚薄何從而生？哀樂何由而至？〈列子曰：身非愛之所能厚，身亦非輕之所能薄。愛之或不厚，輕之或不薄，此似反也。自厚自薄，或愛之而厚，或輕之而薄，此似非順也。亦自厚自薄，信命者亡壽夭，信理者亡是非，信心者亡逆順，信性者亡安危，則謂都亡所信，亡不信。真矣愨矣，奚去奚就，奚哀奚樂之謂也。〉自頃輈張，困於逆亂，〈輈張，驚懼之貌也。楊雄國三老箴曰：負乘覆餗，姦寇侏張。輈與侏古字通，張由切。〉國破家亡，親友彫殘。〈崔鴻前趙錄曰：劉聰僭即位于平陽。又曰：聰遣從弟曜攻晉，破洛陽。又曰：遣子粲攻長安，陷之。家亡，見下文。〉負杖行吟，則百憂俱至，〈禮記曰：公叔禺人遇負杖者。楚辭曰：屈原行吟澤畔。毛詩曰：逢此百憂。〉塊然獨坐，則哀憤兩集。〈淮南子曰：卓然獨立，塊然獨處。〉時復相與舉觴，對膝破涕為笑，排終身之積慘，求數刻之暫歡。〈刻，漏也。說文曰：以銅盆受水分時，晝夜百刻也。〉譬由疾疢彌年，而欲一丸銷之，其可得乎？〈毛萇詩傳曰；彌，終也。〉夫才生於世，世實須才。〈蘇武答李陵書曰：每念足下才為世生，器為時出。〉和氏之璧，焉得獨曜於郢握？夜光之珠，何得專玩於隨掌？〈淮南子曰：隨侯之珠，和氏之璧，得之而富，失之而貧。〉天下之寶，當與天下共之。〈孫卿子曰：和氏之璧，為天下之寶。史記，秦王曰：和氏璧天下所共傳寶也。〉但分析之日，不能不悵恨耳！然後知聃、周之為虛誕，嗣宗之為妄作也。〈孔安國尚書傳曰；誕，欺也。〉昔騄驥倚輈於吳阪，長鳴於良樂，知與不知也。〈戰國策，楚客謂春申君曰：昔騏驥駕鹽車，上吳阪，遷延負轅而不能進，遭伯樂，仰而鳴之，知伯樂知己也。今僕屈厄日久，君獨無意使僕為君長鳴乎？思玄賦曰：馬倚輈而徘徊。鄭玄考工記注曰：輈，轅也。古今地名曰；寘零阪在吳城之北，今謂之吳阪。良，王良也。王良無遇驥之事，因伯樂而連言之。孔融薦禰衡表曰：飛兔騕褭，良、樂之所急也。〉百里奚愚於虞而智於秦，遇與不遇也。〈漢書，韓信謂廣武君曰：僕聞百里奚居虞而虞亡，之秦而秦伯，非愚於虞而智於秦，用與不用，聽與不聽耳。漢書，楊雄曰：以為遇不遇，命也。〉今君遇之矣，勗之而已！〈孔安國尚書傳曰：勗，勉也。〉不復屬意於文二十餘年矣。〈鄭玄儀禮注曰：屬，綴也。〉久廢則無次，想必欲其一反，故稱指送一篇，〈稱旨，稱其意旨也。稱，赤證切。〉適足以彰來詩之益美耳。〈毛萇詩傳曰：適，祇適也。〉琨頓首頓首。〈久罹厄運，故述喪亂，多感恨之言也。〉

厄運初遘，陽爻在六。〈言晉之遇災也。毛萇詩傳曰：遘，成也。陽爻在六，謂乾上九也。周易曰：上九，亢龍有悔，盈不可久也。〉乾象棟傾，坤儀舟覆。〈乾坤，謂天地。左氏傳，子產謂子皮曰：子於鄭國，棟也。棟折榱崩，僑將厭焉。戰國策，或謂公叔曰：塞漏舟而輕陽侯之波，則舟覆矣。〉橫厲糾紛，群妖競逐。〈言劉聰之構逆也。橫厲，從橫猛厲也。糾紛，亂貌也。楚辭曰：櫂舟航以橫厲。范曄後漢書，岑彭曰：四方蜂起，群雄競逐。〉火燎神州，洪流華域。〈火燎、洪流，以喻亂也。尚書曰：若火之燎于原。河圖括地象曰：崑崙東地方千里，名曰神州。孟子曰：洪水橫流，氾濫天下。〉彼黍離離，彼稷育育。〈毛詩曰：彼黍離離，彼稷之苗。毛萇詩傳曰；育，長也。〉哀我皇晉，痛心在目。〈其一。左氏傳，呂相曰：是用痛心疾首也。〉天地無心，萬物同塗。〈無心，謂無心愛育萬物，即不仁也。同塗，謂皆為芻狗也，已見下句。〉禍淫莫驗，福善則虛。〈尚書曰：天道福善禍淫。〉逆有全邑，義無完都。〈逆，謂劉聰。義，謂晉室。〉英橤夏落，毒卉冬敷。〈英橤以喻晉朝，毒卉以比胡寇也。王逸離騷序曰：善馬香草，以配忠貞。惡禽醜物，以比讒佞也。〉如彼龜玉，韞櫝毀諸。〈論語，孔子曰：虎兕出於柙，龜玉毀於櫝中，是誰之過與？又曰：有美玉於斯，韞櫝而藏諸。馬融曰：韞，藏也。〉芻狗之談，其最得乎？〈其二。老子曰：天地不仁，以萬物為芻狗。聖人不仁，以百姓為芻狗。結芻為狗也，言天地不愛萬物，類祭祀之棄芻狗也。然此與談老者不同，彼美而此怨耳。〉咨余軟弱，弗克負荷。〈漢書曰：王尊之子伯，為京兆尹，軟弱不勝任。左氏傳，鄭子產曰：古人有言，其父析薪，其子弗克負荷。軟，奴亂切。〉愆舋仍彰，榮寵屢加。〈孔安國尚書傳曰：愆，過也。杜預左氏傳注曰：舋，瑕隙也。〉威之不建，禍延凶播。〈威之不建，謂為聰所敗，而父母遇害也。凶播，琨自謂也，言遭凶禍而遷播。協韻，補何切。聲類曰：播，散也。〉忠隕于國，孝愆于家。〈范曄後漢書，世祖誡馮勤曰：能盡忠於國。又，明帝詔曰：陰興在家仁孝。杜預左氏傳曰：愆，失也。〉斯罪之積，如彼山河。〈言高深也。毛詩曰：如山如河。〉斯舋之深，終莫能磨。〈其三。毛詩曰：白圭之玷，尚可磨也。〉郁穆舊姻，嬿婉新婚。〈臧榮緒晉書曰：琨妻，即諶之從母也。新婚，未詳。毛詩曰：不思舊姻。又曰：嬿婉之求。又曰：覯爾新婚。〉裹糧攜弱，匍匐星奔。〈左氏傳，晉趙穿曰：裹糧坐甲，固敵是求。毛詩曰：凡民有喪，匍匐救之。星奔，言疾也。〉未輟爾駕，已隳我門。二族偕覆，三孽並根。〈王隱晉書曰：劉聰圍晉陽，令狐泥以千餘人為鄉導，琨求救猗盧，未至，太原太守高嶠反應聰，逐琨。琨父母年老，不堪鞍馬，步檐不免，為泥所害。何法盛晉錄曰：劉粲悉害諶父母。三孽，謂琨之兄子也。張晏漢書曰：孺子為孽。一曰謂劉聰、劉曜、劉粲也。班固漢書曰：三孽之起，本根既朽。音義曰：孽，木斬而復特生，喻魏、齊、韓滅而復更生也。何休公羊傳注曰：孽，猶樹之孽生者也。〉長慚舊孤，永負冤魂。〈其四。結上二句也。舊孤，謂三孽也。冤魂，謂二族也。王隱晉書曰：琨遣兄子演領兗州，石勒圍演於三臺，突圍得免。後演治稟丘，遂不守。兄少子及演妻息盡為所虜也。〉亭亭孤幹，獨生無伴。〈孤幹，孤生之竹，以喻諶。宋玉笛賦曰：倚篠異幹。王逸楚辭注曰：伴，侶也。〉綠葉繁縟，柔條脩罕。〈說文曰：縟繁，采飾也。宋玉笛賦曰；罕節簡枝。〉朝採爾實，夕捋爾竿。〈字林曰：竿，木梃也。協韻，公旦切。〉竿翠豐尋，逸珠盈椀。〈豐尋，言節長盈尋也。說文曰：豐，滿也。應劭漢書注曰：八尺曰尋。珠，即以喻德也。逸，謂過於眾類。盈椀，言多也。〉寔消我憂，憂急用緩。逝將去乎？庭虛情滿。〈其五。去，謂之匹磾之所也。逝將，已見上文。白虎通曰：哀通憤滿。〉虛滿伊何，蘭桂移植。茂彼春林，瘁此秋棘。〈春林，以喻匹磾。秋棘，琨自喻也。〉有鳥翻飛，不遑休息。〈鳥謂鳳，以喻諶也。毛詩曰；肇允彼桃蟲，拚飛惟鳥。〉匪桐不棲，匪竹不食。〈鄭玄毛詩箋曰：鳳皇之性，非梧桐不棲，非竹實不食。括地圖曰：鳳皇食竹實。〉永戢東羽，翰撫西翼。〈戢，歛也。翰，高飛也。〉我之敬之，廢歡輟職。〈其六。毛詩曰：我之懷矣。又曰：敬之敬之。〉音以賞奏，味以殊珍。〈呂氏春秋曰：鍾期死，而伯牙乃破琴絕絃，以為世無復賞音者也。淮南子曰：珍其味，人之所美也。〉文以明言，言以暢神。〈左氏傳，仲尼曰：志有之，言以足志，文以足言。家語，孔子曰：言說者，情之導也。王肅曰：所以導達其情也。〉之子之往，四美不臻。〈毛詩曰：之子于征。四美，音、味、文、言也。〉澄醪覆觴，絲竹生塵。〈謂音、味也。淮南子曰：酒澄而不飲。禮記曰：絲竹，樂之器也。〉素卷莫啟，幄無談賓。〈謂文、言也。〉既孤我德，又闕我鄰。〈其七。〉光光段生，出幽遷喬。〈臧榮緒晉書曰：鮮卑段匹磾，自號大將軍。楊雄侍中箴曰：光光常伯。毛詩曰：出自幽谷，遷于喬木。范曄後漢書，順帝詔曰：楊倫出幽升喬，寵以蕃傅。〉資忠履信，武烈文昭。〈閑居賦曰：資忠履信以進德。漢武帝贈故朱崖太守董廣詔曰：伐叛柔服，文昭武烈。曹植令曰：相者文德昭，將者武功烈。〉旍弓騂騂，輿馬翹翹。〈孟子曰：夫招大夫以旌。左氏傳，陳敬仲曰：詩曰：翹翹車乘，招我以弓。杜預云：逸詩也。翹翹，遠也。毛詩曰：騂騂角弓。毛萇曰：騂騂，調利也。〉乃奮長縻，是轡是鑣。〈廣雅曰：縻，索也。說文曰：鑣，馬勒傍鐵也。〉何以贈子？竭心公朝。〈毛詩曰：何以贈之？鸚鵡賦曰：苟竭心於所事。曹子建求親親表曰：執政不廢於公朝也。〉何以敘懷？引領長謠。〈其八。左氏傳云：穆叔謂晉侯曰：引領西望曰：庶幾乎。〉

文選考異

〈注「段匹磾領幽州牧諶求為匹磾別駕」：袁本、茶陵本無「州」下「牧諶」二字，及「為」下「匹磾」二字。案：無者是也。尤誤取五臣良注衍字添耳。〉

〈嗣宗之為妄作也：袁本、茶陵本有校語云「妄」善作「忘」。案：二本所見非也。作「忘」不可通，必傳寫誤，而尤改正之者。〉

〈長鳴於良樂：袁本、茶陵本無「長」字。案：此或所見不同，今無所考。〉

〈注「適祇適也」：陳云上「適」字衍，是也。各本皆衍。〉

〈厄運初遘：案：「遘」當作「構」。袁本注作「構成也」，見下。其五臣銑注乃云「遘，遇也」。各本所見，皆以五臣亂善而失著校語。尤因此并改注字，益非。〉

〈注「毛萇詩傳曰遘成也」：袁本「遘」作「構」。案：「構」字是也。所引小雅四月傳文。茶陵本刪去此八字，大誤。〉

〈注「善馬香草」：何校「馬」改「鳥」，是也。各本皆誤。〉

〈注「杜預左氏傳曰」：陳云「傳」下脫「注」字，是也。各本皆脫。〉

〈裹糧攜弱：袁本、茶陵本此上有「不慮其敗唯義是敦」八字，云善無此二句。案：各本所見皆非也。詳詩每章十二句，傳寫共脫三處，非善自無。下二處皆經尤校改正之，唯此仍其舊，為失於檢照也。又疑善尚有注，為并脫一節，今注莫可考。〉

〈注「張晏漢書曰」：何校「書」下添「注」字，是也。各本皆脫。〉

〈注「倚篠異幹」：何校「倚」改「奇」，是也。各本皆誤。〉

〈虛滿伊何蘭桂移植袁本、茶陵本有校語云善無此二句。案：二本所見非也。傳寫誤脫，說見上。尤校改正之，其脩補之跡尚存也。又疑善亦尚有注，莫可考。〉

〈光光段生出幽遷喬：袁本、茶陵本有校語云善脫此二句。案：傳寫誤，尤校改正之，說見上。此二句善注各本具存，益足證非善自無也。凡袁、茶陵二本據所見為校語，未嘗謂善真如此，讀者每誤認，觀此可曉然矣。〉

〈注「夫招大夫以旌」：袁本、茶陵本「旌」作「旍」。案：正文作「旍」。「旍」即「旌」字。陳云上「夫」字衍，是也。各本皆衍。〉

重贈盧諶
〈五言臧榮緒晉書曰：琨詩託意非常，想張、陳，以激諶。素無奇略，以常詞酬琨。〉

劉越石

握中有懸璧，本自荊山璆。〈懸璧，懸黎以為璧，以喻諶也。琴操，卞和歌曰：攸攸沂水，經荊山兮，穴山采玉，玉難為功兮。孔安國尚書傳曰：璆，玉也。〉惟彼太公望，昔在渭濱叟。〈史記曰：太公望以漁釣奸周。西伯將出獵，果遇太公于渭之陽。六韜曰：文王卜田，史扁為卜田于渭之陽，將大得，非龍非彲，非熊非羆，非得公侯，天遺汝師。文王齋戒三日，田于渭陽，卒見呂尚，坐茅以漁。答賓戲曰：周望兆動於渭濱。〉鄧生何感激，千里來相求。〈東觀漢記曰：鄧禹，字仲華，南陽人也。更始既至雒陽，以世祖為大司馬，使安集河北。禹聞之，自南陽發，北徑渡河，追至鄴，謁上，見之甚驩，謂曰：我得拜除長吏，生遠來，寧欲仕耶？禹曰：不願也。趙岐孟子章指曰：千載聞之，猶有感激。周易曰：同氣相求。〉白登幸曲逆，鴻門賴留侯。〈漢書曰：陳平從高帝擊韓信，至平城，為匈奴所圍，七日不食，用平奇計，使單于閼氏解圍，以得開。高帝既出，南過曲逆，詔御史封平為曲逆侯。又曰：冒頓圍高帝於白登七日。如淳曰：平城旁高之地若丘陵者也。留侯，已見謝惠連張子房詩。〉重耳任五賢，小白相射鉤。〈左氏傳曰：晉公子重耳之及於難也，遂奔狄，從者狐偃、趙衰、顛頡、魏武子、司空季子。杜預曰：狐偃，子犯也。魏武子，魏犨也。司空季子，胥臣臼季也。此五人賢而有大功也。左氏傳，寺人披謂晉侯曰：齊桓公置射鉤，而使管仲相。杜預曰：乾時之役，管仲射桓公中鉤。〉苟能隆二伯，安問黨與讎？〈二伯，晉文、齊桓公也。黨，謂五賢。讎，謂射鉤也。〉中夜撫枕歎，想與數子遊。〈數子，謂太公已下也。言數子皆能陳謀以靜亂，故己想之而共遊。〉吾衰久矣夫，何其不夢周？〈論語曰：甚矣吾衰也，久矣吾不復夢見周公。〉誰云聖達節，知命故不憂。〈毛萇詩傳曰：云，言也。左氏傳，曹子臧曰：前志有之，曰聖達節。周易曰：樂天知命，故不憂。〉宣尼悲獲麟，西狩涕孔丘。〈公羊傳曰：哀公十四年春，西狩獲麟。何以書？記異也。孔子曰：孰謂來哉！孰謂來哉！反袂拭面，涕泣沾袍。〉功業未及建，夕陽忽西流。〈家語曰：孔子云：脩事而能建業。注曰：建功業。夕陽西流，喻將老之人也。〉時哉不我與，去乎若雲浮。〈嵇康幽憤詩曰：時不我與。雲浮，言疾也。〉朱實隕勁風，繁英落素秋。〈劉楨與臨淄侯書曰：肅以素秋。〉狹路傾華蓋，駭駟摧雙輈。〈劉歆遂初賦曰：奉華蓋於帝側。說文曰：輈，轅也。〉何意百鍊剛，化為繞指柔。〈應劭漢書注曰：說者以金取堅剛，百鍊不耗。〉

文選考異

〈注「以激諶素無奇略」：何校「素」上添一「諶」字，是也。各本皆脫。〉

〈注「非得公侯」：案：「非」當作「兆」。各本皆偽。〉

〈注「已見謝惠連張子房詩」：何校「惠連」改「宣遠」，是也。袁本亦誤「惠連」。茶陵本所複出，更非。〉

贈劉琨并書
〈四言〉

盧子諒

故吏從事中郎盧諶死罪，死罪！〈傅子曰：漢武元光初，郡國舉孝廉，元封五年舉秀才，歷世相承，皆向郡國稱故吏。漢書音義，張晏曰：人臣上書，當昧犯死罪而言。〉諶稟性短弱，當世罕任。〈孔安國尚書傳曰：稟，受也。鄭玄周禮注曰：任，用也。〉因其自然，用安靜退。〈鬼谷子曰：物有自然。樂氏曰：自然，繼本名也。曾子曰：君子進則能達，退則能靜。〉在木闕不材之資，處鴈乏善鳴之分。〈莊子行於山中，見大木，枝葉盛茂，伐木者止其傍而不取也。問其故，曰：無所可用。莊子曰：此木以不材得終其天年。夫子出於山，舍故人之家。故人喜，令豎子殺鴈烹之。豎子請曰：其一能鳴，其一不能鳴，請奚殺？主人曰：殺不能鳴者。明日，弟子問於莊子曰：昨山中之木以不材得終秀天年，主人之鴈以不能鳴死，先生將何處？莊子笑曰：周將處夫材與不材之間矣。材與不材之間，似之而非也，故未免乎累。晉灼漢書注曰：資材量也，分，謂己所當得也。〉卷異蘧子，愚殊甯生。〈論語，子曰：蘧伯玉邦無道可卷而懷之。又曰：甯武子邦無道則愚。〉匠者時眄，不免𩜹賓。言在木闕不材，故匠者時眄，在鴈乏善鳴，故不免𩜹賓也。莊子，惠子謂弟子曰：吾有大樹，人謂之樗，匠者不顧。廣雅曰：饌，進食也。饌與𩜹同，仕眷切。嘗自思惟，因緣運會，得蒙接事，〈宋衷保乾圖注曰：五運五行，用事之運。〉自奉清塵，于今五稔。〈楚辭曰：聞赤松之清塵。然行必塵起，不敢指斥尊者，故假塵以言之。言清，尊之也。左氏傳，叔向曰：所謂不及五稔者。杜預曰：稔，年也。〉謨明之效不著，候人之譏以彰。〈尚書曰：允迪厥德，謨明弼諧。毛詩序曰：候人，刺近小人也。詩曰：彼候人兮，何戈與祋。〉大雅含弘，量苞山藪。〈班固漢書贊曰：大雅卓爾不群，河間獻王近之矣。周易曰：含弘光大，品物咸亨。左氏傳，宋伯謂晉侯曰：川澤納汙，山藪藏疾。〉加以待接彌優，款眷逾昵，與〈去〉運籌之謀，廁讌私之歡。〈廣雅曰：款，誠也。爾雅曰：昵，近也。漢書，高祖曰：運籌策於帷幄之中，吾不如子房。毛詩曰：諸父兄弟，備言燕私。〉綢繆之旨，有同骨肉，〈毛詩曰：綢繆束薪。毛萇曰：綢繆，纏綿也。骨肉，謂父子。呂氏春秋曰：父母之於子也，子之於父母也，此之謂骨肉之親。〉其為知己，古人罔喻。〈晏子春秋，越石父曰：士者申乎知己。〉昔聶政殉嚴遂之顧，荊軻慕燕丹之義。〈聶政，已見別賦。荊軻，已見西征賦。〉意氣之間，靡軀不悔。〈謝承後漢書，楊喬曰：侯生為意氣刎頸。楚辭曰：子胥諫而糜軀，比干忠而剖心。說文曰：靡，爛也。靡與糜古字通。〉雖微達節，謂之可庶，〈達節，已見上文。〉然苟曰有情，孰能不懷？〈毛萇詩傳曰：懷，思也。〉故委身之日，夷險已之。〈委身，猶委質也。左氏傳，狐突曰：策名委質，貳乃辟也。夷險，喻治亂也。淮南子曰：接徑歷遠，直道夷險。杜預左氏傳注曰：已，猶決竟也。〉事與願違，當忝外役，〈役，謂別駕也。對琨故謂之外。嵇康幽憤詩曰：事與願違，遘茲淹留。廣雅曰：違，背也。論衡曰：王充以章和二年罷州役。〉遂去左右，收跡府朝。蓋本同末異，楊朱興哀；始素終玄，墨翟垂涕。〈淮南子曰：楊子見逵路而哭之，為其可以南，可以北。墨子見練絲而泣之，為可以黃，可以黑。高誘曰：閔其別與化也。〉分乖之際，咸可歎慨；致感之途，或迫乎茲。〈鄭玄周禮注曰：致，猶會也。廣雅曰：迫，急也。〉亦奚必臨路而後長號，睹絲而後歔欷哉？〈楚辭曰：泣歔欷而沾衿。王逸曰：歔欷，啼貌也。〉是以仰惟先情，俯覽今遇，〈先，謂諶父也。今，謂琨也。〉感存念亡，觸物眷戀。〈尸子曰：其生也存，其死也亡。〉易曰：書不盡言，言不盡意。〈周易繫辭。〉然則書非盡言之器，言非盡意之具矣。況言有不得至於盡意，書有不得至於盡言邪？不勝猥懣！謹貢詩一篇，〈廣雅曰：猥，眾也。王逸楚辭注曰：懣，憤也。〉抑不足以揄揚弘美，亦以攄其所抱而已。〈班固兩都賦序曰：雍容揄揚，著於後嗣。弘美，已見上文。抱，或為挹。〉若公肆大惠，遂其厚恩，〈左氏傳，王使富辛如晉，曰：伯父若肆大惠。杜預曰：肆，展也。廣雅曰：遂，竟也。漢書，劉向曰：蒙漢厚恩。〉錫以咳唾之音，慰其違離之意，〈莊子，孔子謂漁父曰：丘竊侍於下風，幸聞咳唾之音也。〉則所謂咸池酬於北里，夜光報於魚目。〈樂動聲儀曰：黃帝樂曰咸池。史記曰：紂使師涓作新淫聲，北里之舞，靡靡之樂。雒書曰：秦失金鏡，魚目入珠。鄭玄曰：魚目亂真珠。〉諶之願也，非所敢望也。〈左氏傳，鄭伯曰：孤之願也，非所敢望也。〉諶死罪，死罪。

濬哲惟皇，紹熙有晉。〈皇，謂懷帝也。毛詩曰：濬哲維商。爾雅曰：紹，繼也。又曰：熙，興也。〉振厥弛維，光闡遠韻。〈韋昭漢書注曰：弛，廢也。蒼頡篇曰：闡，開也。韻，謂德音之和也。〉有來斯雍，至止伊順。〈毛詩曰：有來雍雍，至止肅肅。〉三台摛朗，四岳增峻。〈其一。漢書曰：北斗魁下六星，兩兩而比，曰三能也。色齊為和，不齊為乖。說文曰：摛，舒也。尚書，帝曰：咨四岳。春秋漢含孳曰：三公象五岳，在天法三能。台與能同也。〉伊陟佐商，山甫翼周。〈尚書曰：在太戊時，則有若伊陟，格于上帝。毛詩曰：肅肅王命，仲山父將之也。〉弘濟艱難，對揚王休。〈尚書，王曰：用敬保元子釗，弘濟于艱難。毛詩曰：虎拜稽首，對揚王休。〉苟非異德，曠世同流。〈言琨之德苟不異於昔賢，雖復與之曠世，若同一流也。班固議曰：漢興以來，曠世歷年。廣雅曰：曠，遠也。〉加其忠貞，宣其徽猷。〈其二。左氏傳，荀息曰：公家之利，知無不為，忠也。送往事居，偶俱無猜，貞也。毛詩曰：君子有徽猷。〉伊諶陋宗，昔遘嘉惠。〈爾雅曰：遘，遇也。越絕書曰：恭承嘉惠，述暢往事。〉申以婚姻，著以累世。〈左氏傳，呂相曰：相好，戮力同心，申之以婚姻。范曄後漢書，孔融謂李膺曰：與君累世通家。〉義等休戚，好同興廢。孰云匪諧？如樂之契！〈其三。左氏傳，晉侯謂魏絳曰：八年之中，九合諸侯，如樂之和，無所不諧。爾雅曰：諧，和也。說文曰：契，大約也。〉王室喪師，私門播遷。〈喪師，謂為劉聰所敗也。左氏傳，會于洮，謀王室也。國語曰：宣王既喪南國之師。法言曰：屈國喪師。戰國策曰：破公家而成私門。列子曰：岱輿、員嶠二山沈於大海，仙聖播遷者巨億計也。聲類曰：播，散也。〉望公歸之，視險忽艱。〈左氏傳，晉趙孟曰：望楚而歸之，視遠如邇。吳季重與曹丕書曰：雖云幽深，視險若夷。〉茲願不遂，中路阻顛。〈阻顛，謂諶父為劉粲所害也。〉仰悲先意，俯思身愆。〈其四。〉大鈞載運，良辰遂往。〈鵩鳥賦曰：大鈞播物。孔安國尚書傳曰：載，行也。莊子曰：天道運行。楚辭曰：吉日兮良辰。鄭玄儀禮注曰：遂，猶因也。〉瞻彼日月，迅過俯仰。〈毛詩曰：瞻彼日月，悠悠我思。莊子，老聃謂崔曜曰：其疾也，俛仰之間。杜預左氏傳注曰：俛，俯也。〉感今惟昔，口存心想。借曰如昨，忽為疇曩。〈其五。毛詩曰：借曰未知。蒼頡篇曰：昨，隔日也。爾雅曰：曩，久也。〉疇曩伊何，逝者彌疏。〈呂氏春秋曰：死者彌久，生者彌疏。〉溫溫恭人，慎終如初。〈恭人，謂琨也。毛詩曰：溫溫恭人，惟德之基。老子曰：慎終如始，則無敗事。〉覽彼遺音，恤此窮孤。譬彼樛木，蔓葛以敷。〈其六。遺音，謂諶父之言也。窮孤，諶自謂也。爾雅曰：恤，憂也。禮記曰：恤孤獨以逮不足。范曄後漢書曰：何敞謂宋由曰：節省浮費，賑恤窮孤。樛木，喻琨也。詩曰：南有樛木，葛藟纍之。〉妙哉蔓葛，得託樛木。〈妙，猶徽也。〉葉不雲布，華不星燭。〈封禪書曰：雲布霧散。〉承侔卞和，質非荊璞。〈薛君韓詩章句曰：承，受也，謂受恩。鄭玄周禮注曰：侔，等也。韓子曰：楚子和氏得璞玉於楚山之中，奉而獻之武王也。〉眷同尤良，用乏驥騄。〈其七。左氏傳曰：晉趙鞅納衛太子于戚，將戰，郵無恤御簡子。杜預曰：郵無恤，王良也。尤與郵同，古字通。〉承亦既篤，眷亦既親；飾獎駑猥，方駕駿珍。〈方言曰；凡相被飾亦曰獎。禮記曰：凶年乘駑馬。廣雅曰：駑，駘也。許慎淮南子注曰：猥，摠凡也。西京賦曰：方駕授饔。鄭玄儀禮注曰：方，併也。駑以方駿，猥以方珍也。賈逵國語注曰；珍，寶也。〉弼諧靡成，良謀莫陳。〈尚書曰：謨明弼諧。〉無覬狐趙，有與五臣。〈其八。五臣之從晉文，猶諶之事劉氏，無敢望同狐趙之立大功，有志與彼五臣俱履危厄。賈逵國語注曰：覬，望也，羈致切。五臣，已見上文。〉五臣奚與？契闊百罹。〈言五臣何故敢與？五臣契闊逢於百罹。毛詩曰：死生契闊。又曰：我生之後，逢此百離。毛萇曰；離，憂也。離，一作罹。〉身經險阻，足蹈幽遐。〈言己與五臣同也。左氏傳，楚子曰：晉侯險阻艱難，備嘗之矣。〉義由恩深，分隨昵加。〈分，猶節也。〉綢繆委心，自同匪他。〈其九。綢繆，已見上文。漢書，韓信謂廣武君曰；委心歸計，願子勿辭。毛詩云：豈伊異人，兄弟匪他。〉昔在暇日，妙尋通理。〈孟子曰：壯者以暇日，脩其孝悌忠信也。〉尤彼意氣，使是節士。〈言己昔以意氣而殞命，皆非正道，故尤而使之。薛君韓詩章句曰：尤，非也。意氣，已見上文。謝承後漢書曰：節士鮑昂，有鴻漸浮雲之志。慎子曰：世高節士。〉情以體生，感以情起。〈言今乃知意氣節士之流思情以體信，而乃生感。〉趣舍罔要，窮達斯已。〈其十。言既感厚恩，而吉凶惟命，故云趣舍無所要求，窮達任其所止也。六韜，太公謂武王曰：夫人皆有性，趨舍不同，喜怒不等。趨，猶向也。舍，猶置也。列子，孔子曰：脩一身，任窮達，所謂樂天知命之無憂者也。呂氏春秋曰：古之得道者，窮亦樂，達志也。道德於此，則窮達一也。〉由余片言，秦人是憚。〈史記，秦繆公問內史瘳曰：孤聞鄰國有聖人，敵國之憂也。今由余，寡人之害，將奈何也！〉日磾效忠，飛聲有漢。〈金日磾，已見西征賦。思玄賦曰：盍遠跡以飛聲。〉桓桓撫軍，古賢作冠。來牧幽都，濟厥塗炭。〈其十一。劉琨勸進表曰：撫軍幽州刺史臣匹磾。尚書曰：勗哉夫子，尚桓桓。漢書曰：陳遵、張竦為後進冠。小雅曰：牧，臨也。尚書曰：有夏昏虐，民墜塗炭。〉塗炭既濟，寇挫民阜。〈周禮曰：以阜人民。鄭玄曰：阜，盛也。〉謬其疲隸，授之朝右。〈朝右，謂別駕也。張璠漢記曰；王堂為汝南太守，教掾吏曰；其憲章朝右，委功曹陳蕃也。〉上懼任大，下欣施厚。〈漢書，武帝制曰：任大而守重。管子曰：上施厚，則民之報上亦厚也。〉實祗高明，敢忘所守。〈其十二。毛詩曰：高朗令終。鄭玄曰：有高明之譽，而以善名終也。漢書，谷永曰：有守者循其職也。〉相彼反哺，尚在翔禽。〈毛詩曰：相彼鳥矣，猶求友聲。小雅曰：純黑而反哺者謂之烏也。〉孰是人斯，而忍斯心？〈斯心，謂諶父母見害之心也。國語，國人誦共世子曰：是人斯而有是篯也。〉每憑山海，庶覿高深。〈山海，以喻琨也。李斯上書曰：太山不讓土壤，故能成其高；河海不擇細流，故能成其深。〉遐眺存亡，緬成飛沈。〈其十三。韋昭國語注曰：緬，猶邈也。〉長徽已纓，逝將徙舉。〈長徽已纓，謂被匹磾所辟，類乎徽纆之繫於己也。周易曰：繫用徽纆。說文曰：嬰，繞也。〉收跡西踐，銜哀東願。〈鄭玄毛詩箋曰：迴首曰顧。〉曷云塗遼？曾不咫步。〈賈逵國語注曰：八寸曰咫。〉豈不夙夜？謂行多露。〈其十四。毛詩曰：豈不夙夜？謂行多露。然貞女以露多而不往，喻己懼威而不行。〉綿綿女蘿，施于松標。〈女蘿，自喻。松標，謂琨也。毛詩曰：蔦與女蘿，施于松柏。廣雅曰：標，末也，必遙切。〉稟澤洪幹，晞陽豐條。〈說文曰：幹，本也。楚辭曰：夕晞余身乎九陽。毛萇詩傳曰：晞，乾也。〉根淺難固，莖弱易彫；操彼纖質，承此衝飆。〈其十五。飆，喻亂也。鹽鐵論曰；衝風飄鹵，沙石凝積。〉纖質寔微，衝飆斯值，誰謂言精？致在賞意。〈莊子曰：可以言論者，物之粗者也；可以意致者，物之精者也。鄭玄禮記注曰：致之言至也。〉不見得魚，亦忘厥餌。〈餌，猶筌也。莊子曰：筌者，所以得魚也，得魚而忘筌。言者，所以在意也，得意而忘言。〉遺其形骸，寄之深識。〈其十六。莊子曰：申徒，兀者也，謂子產曰：吾與夫子遊十有九年矣，而未曾知吾兀者也。今與我遊於形骸之內，而子索我於形骸之外，不亦過乎？王命論曰：淵然深識。〉先民頤意，潛山隱机。〈毛詩曰：先民有作。爾雅曰：頤，養也。莊子曰：南郭子綦隱机而坐，嗒焉似喪其偶也。〉仰熙丹崖，俯澡綠水。〈說文曰：熙，燥也，謂暴燥也。〉無求於和，自附眾美。〈莊子曰：古之治道者，智與恬交相養，而和理出其性。又曰：無不亡也，無不有也，澹然無極，而眾美從之。〉慷慨遐蹤，有愧高旨。〈其十七。言心慷慨慕古賢之遠蹤，而事與願違，故有愧高旨。〉爰造異論，肝膽楚越。〈謂琨被謗也。臧榮諸晉書曰：眾人謂琨詩懷帝王大志。莊子，仲尼謂常季曰：自其異者視之，肝膽楚越也。高誘淮南子注曰：肝膽，喻近也。楚越，喻遠也。〉惟同大觀，萬殊一轍。〈同大觀，謂琨也。鶡冠子曰：達人大觀，乃見其符。文子曰：聖人由近知遠，以萬異為一同也。淮南子曰：萬殊為一也。〉死生既齊，榮辱奚別？〈列子，楊朱曰：生齊，死齊，賢齊，愚齊，貴齊，賤齊。王仲宣七釋曰：均同死生，混齊榮辱也。〉處其玄根，廓焉靡結。〈其十八。廣雅曰：玄，道也。張衡玄圖曰：玄者，無形之類，自然之根，作於太始，莫與為先。廣雅曰：廓，空也。靡結，謂體道虛通，心無怨結也。〉福為禍始，禍作福階。〈言無常也。韓詩曰：利為用本，福為禍先。越記曰：禍為福先，福為禍堂。〉天地盈虛，寒暑周迴。〈言物極必反也。周易曰：天地盈虛，與時消息。又曰：寒往則暑來，暑往則寒來。〉夫差不祀，釁在勝齊。〈以喻聰也。史記曰：吳王夫差北伐齊，敗於艾陵。越王勾踐敗吳，吳王遂自剄死。越王滅吳也。〉勾踐作伯，祚自會稽。〈其十九。以喻琨也。史記曰：勾踐已平吳，周元王使人賜勾踐胙，九命為伯。又曰：夫差以甲兵五千人，棲於會稽也。〉邈矣達度，唯道是杖。〈達度，亦謂琨也。〉形有未泰，神無不暢。〈何晏論語注曰：泰，自縱泰也。漢書音義曰：暢，通也。〉如川之流，如淵之量。〈毛詩曰：如山之苞，如川之流。家語，齊大夫子高適魯，見孔子曰：而今而後，知泰山之為高，海淵之為大也。〉上弘棟隆，下塞民望。〈其二十。周易曰：棟隆之吉，不橈乎下也。鄭玄禮記注曰：塞，滿也。左氏傳，師曠謂晉侯曰：夫君，神之主，而民之望也。〉

文選考異

〈注「宋伯謂晉侯曰」：何校「宋伯」改「伯宗」，是也。各本皆誤。〉

〈注「周易繫辭」：袁本、茶陵本「辭」下有「文」字，是也。〉

〈注「老聃謂崔曜曰」：案：「曜」當作「臞」，見釋文。茶陵本「曜」作「瞿」，依今莊子改，未是也。袁本亦誤「曜」。〉

〈注「楚子和氏」：案：「子」當作「人」。各本皆誤。〉

〈良謀莫陳：袁本、茶陵本「謀」作「謨」。案：此或所見不同，今無所考。〉

〈使是節士：袁本、茶陵本「使」作「狹」，云善作「使」。案：各本所見皆非也。善自作「狹」，注云「故尤而狹之」。傳寫并注中皆偽為「使」，乃不可通。此即善、五臣無異，而當訂正者。〉

〈注「達志也」：陳云「志也」當作「亦樂」，見幽通賦，是也。各本皆誤。〉

〈注「道德於此」：何校「德」改「得」，陳同，是也。茶陵本作「得」。袁本亦誤「德」。〉

〈注「秦繆公問內史瘳曰」：袁本、茶陵本「瘳」作「廖」，是也。〉

〈注「夫差以甲兵五千人」：何校「夫差」改「勾踐」，陳同，是也。袁本亦誤。茶陵本脫此注。〉

贈崔溫
〈五言集曰：與溫太真、崔道儒。何法盛晉錄曰：溫嶠，字太真。又曰：崔悅，字道儒。〉

盧子諒

逍遙步城隅，暇日聊遊豫。〈毛詩曰：俟我於城隅。暇日，已見上文。曹植蟬賦曰：始遊豫乎芳林。〉北眺沙漠垂，南望舊京路。〈說文曰：漠，北方流沙也。曹子建白馬篇曰：揚聲沙漠垂。〉平陸引長流，崗巒挺茂樹。中原厲迅飆，山阿起雲霧。〈厲，疾貌也。〉遊子恆悲懷，舉目增永慕。〈漢書，高祖曰：遊子悲故鄉。李陵書曰：舉目言笑，誰與為懽？曹子建應詔詩曰：長懷永慕。〉良儔不獲偕，舒情將焉訴？〈楚辭曰：向長風而舒情。〉遠念賢士風，遂存往古務。〈楚辭曰：伊思兮往古。〉朔鄙多俠氣，豈惟地所固？〈爾雅曰：朔，北方也。鄭玄周禮注曰：都之所居曰鄙。漢書曰：趙地北通燕涿，高氣勢也。〉李牧鎮邊城，荒夷懷南懼。〈史記曰：李牧者，趙之北邊良將也。常居代鴈門，備匈奴。匈奴小入，佯北不勝，以數千人委之。單于聞之，大率眾來入。李牧多為奇陣，張左右翼擊之，大破，殺匈奴十餘萬騎。單于奔走。其後十餘歲，匆奴不敢近趙邊城。說文曰：懷，念思也。〉趙奢正疆埸，秦人折北慮。〈史記曰：趙奢，趙之田部吏也。秦伐韓，令趙奢將救之，大敗秦軍。秦軍解而走，遂解閼與之圍而歸。左氏傳曰：疆埸之患，一彼一此。〉羈旅及寬政，委質與時遇。〈左氏傳，齊侯使敬仲為卿。辭曰：羈旅之臣，幸若獲宥，及於寬政，君之惠也。又狐突曰：策名委質，貳乃辟也。〉恨以駑蹇姿，徒煩飛子御。〈王命論曰：駑蹇之乘，不騁千里之塗。史記曰：大雒生非子，非子居大丘，好馬及畜，善養息之。大丘人言之周孝王，召使主馬于汧、渭之間，馬大蕃息。非與飛古字通。〉亦既弛負檐，忝位宰黔庶。苟云免罪戾，何暇收民譽？〈左氏傳，陳公子完曰：免於罪戾，弛於負檐。又曰：晉悼公即位，公宮之長，皆民譽也。〉倪寬以殿黜，終乃最眾賦。〈漢書曰：倪寬遷左內史，時裁闊狹，與民相假，貸以租，多不入。後有軍發，左內史以負租課殿當免，皆恐失之，大家牛車，小家擔負，輸租繈屬不絕，課更以最上。〉何武不赫赫，遺愛常在去。〈漢書曰：何武為大司空，其所居亦無赫赫名，去後常見思。〉古人非所希，短弱自有素。〈鄭玄禮記注曰：素，猶故也。〉何以敷斯辭，惟以二子故。〈二子，謂崔、溫也。〉

文選考異

〈注「公宮之長」：何校「公宮」改「六官」，陳同，是也。各本皆誤。〉

答魏子悌
〈五言〉

盧子諒

崇臺非一幹，珍裘非一腋。〈慎子曰：廊廟之材，蓋非一木之枝；狐白之裘，非一狐之皮也。治亂安危存亡榮辱之施，非一人之力。埤蒼曰：腋在肘後。〉多士成大業，群賢濟弘績。〈班固漢書贊曰：高祖征伐定天下，縉紳之徒，騁其智辯，並成大業。〉遇蒙時來會，聊齊朝彥跡。〈言富貴榮寵，時之暫來也。漢書，蒯通曰：時乎，時不再來！〉顧此腹背羽，愧彼排虛翮。〈韓詩外傳曰：晉平公遊於河而嘆曰：安得賢士與之樂此也？船人孟胥跪而對曰：主君亦不好士耳，何患無士乎？平公曰：吾食客，門左千人，右千人，何謂不好士乎？對曰：夫鴻鵠一舉千里，所恃者六翮耳。背上之毛，腹下之毳，益一把，飛不為加高，損一把，飛不為加下。今君之食客，門左右各千人，亦有六翮在其中矣。將皆背上之毛，腹下之毳耶？〉寄身蔭四嶽，託好憑三益。〈四嶽，謂劉琨也。四嶽，已見上文。論語，孔子曰：益者三友，友直，友諒，友多聞，益矣。〉傾蓋雖終朝，大分邁疇昔。〈鄒陽上書曰：白頭如新，傾蓋若故。左氏傳曰：楚子文訓兵終朝而畢。李固與賓卿書曰：開廓大分，綢繆恩信。左氏傳，羊斟曰：疇昔之羊，子為政。〉在危每同險，處安不異易。〈易，夷易也。協韻，以赤切。〉俱涉晉昌艱，共更飛狐厄。〈王隱晉書曰：惠帝以敦煌土界闊遠，分立晉昌郡。又曰：晉昌護匈奴中郎將，別領戶。然時段匹磾為此職，諶在磾所，難斥言之，故曰晉昌也。晉中興書曰：石勒攻樂平，劉琨自代飛狐口奔安次也。〉恩由契闊生，義隨周旋積。〈契闊，已見上文。左氏傳，晉公子重耳謂楚子曰：晉、楚治兵，以與君周旋。〉豈謂鄉曲譽，謬充本州役。〈燕丹子曰：士無鄉曲之譽，則不可以論行。匹磾辟諶為幽州別駕，故曰本州之役，已見上文。〉乖離令我感，悲欣使情惕。〈毛萇詩傳曰：惕惕，猶切切也。〉理以精神通，匪曰形骸隔。〈楚辭曰：眾人莫可與論道，非精神之不通。形骸，已見上文。〉妙詩申篤好，清義貫幽賾。〈小雅曰：賾，深也。〉恨無隨侯珠，以酬荊文璧。〈隨侯珠，已見上文。荊，楚也。韓子曰：楚人卞和得璞玉於荊山之中，文王即位，乃使理其璞，得寶焉。乃命曰：和氏之璧也。傅玄豫章行曰：琅玕溢金匱，文璧世所無。〉

文選考異

〈注「惕惕猶切切也」：陳云「切切」當作「忉忉」，是也。所引防有鵲巢二章傳文。各本皆誤。〉

答靈運
〈五言〉

謝宣遠

夕霽風氣涼，閑房有餘清。〈何敬祖雜詩曰：閑房來清氣。呂氏春秋曰：冬不用翣，清有餘也。〉開軒滅華燭，月露皓已盈。〈軒，牕也。蜀都賦曰：高軒以臨山。秦嘉贈婦詩曰：飄飄帷帳，熒熒華燭。〉獨夜無物役，寢者亦云寧。〈孫卿子曰：是謂以己為物役也。〉忽獲愁霖唱，懷勞奏所成。〈靈運愁霖詩序云：示從兄宣遠。〉歎彼行旅艱，深茲眷言情。〈魏文柳賦曰：行旅仰而迴眷。毛詩曰：眷言顧之。〉伊余雖寡慰，殷憂暫為輕。〈長門賦曰：伊余志之懷慢愚。韓詩曰：耿耿不寐，如有殷憂。〉牽率詶嘉藻，長揖愧吾生。〈左氏傳，智伯曰：牽率老夫，以至于此。文賦曰：嘉藻麗之彬彬。漢書曰：酈食其長揖不拜。陸機贈潘岳詩曰：僉曰吾生，明德惟允。〉

文選考異

〈注「高軒以臨山」：案：「高」上當有「開」字。各本皆脫。〉

〈注「伊余志之懷慢愚」：袁本、茶陵本「之」下無「懷」字，「愚」下有「兮」字，是也。又茶陵本「志」作「懷」，亦誤。〉

於安城答靈運
〈五言謝靈運贈宣遠序曰：從兄宣遠，義熙十一年正月作守安城。其年夏贈以此詩，到其年冬有答。〉

謝宣遠

條繁林彌蔚，波清源愈濬。〈阮德猷答棗道彥詩曰：體直響正，源深流清。〉華宗誕吾秀，之子紹前胤。〈魏志，曹植上疏曰：華宗貴族，必有應斯舉者。毛萇詩傳曰：誕，大也。大矣后稷，十月而生也。廣雅曰：秀，美也。毛詩曰：之子于征。尚書曰：俾克紹前烈。孔安國尚書傳曰：胤，嗣也。〉綢繆結風徽，煙熅吐芳訊。〈綢繆，已見上文。周易曰：天地煙熅，萬物化醇。演連珠曰：肆義芳訊。鄭玄禮記注曰：訊，問也。〉鴻漸隨事變，雲臺與年峻。〈其一。鴻漸，以喻仕進，雲臺，以喻爵位也。周易曰：鴻漸于陸，其羽可以為儀。李顒阮彥倫誄曰：累土積功，以為雲臺。淮南子曰：雲臺之高，墮者折脊碎脛。高誘曰：臺高際於雲，故曰雲臺也。〉華萼相光飾，嚶嚶悅同響。毛詩曰：棠棣之華，萼不𩋾𩋾。鄭玄曰：興者，諭弟以敬事兄，兄以榮覆弟也。毛詩曰：伐木丁丁，鳥鳴嚶嚶。鄭玄曰：其鳴之志，似於求友也。親親子敦予，賢賢吾爾賞。〈禮記曰：君子賢其賢而親其親。又曰：親親故尊祖，尊祖故敬宗。論語曰：賢賢易色。〉比景後鮮輝，方年一日長。〈言比景後爾鮮煇，方年長爾一日也。說文曰：景，光也。孔安國論語曰：子路、曾皙、冉有、公西華侍坐。子曰：以吾一日長乎爾。〉萎葉愛榮條，涸流好河廣。〈其二。萎葉、涸流，自喻也。王逸楚辭注曰：枝葉早萎痛絕落。潘安仁河陽詩曰：峻巖敷榮條。文賦曰：豁若涸流。楚辭曰：江、河廣而無梁。〉殉業謝成操，復禮愧貧樂。〈司馬彪莊子注曰：殉，營也。論語，子曰：一日克己復禮，天下歸仁焉。子曰：貧而樂，富而好禮者。〉幸會果代耕，符守江南曲。〈許慎淮南子注曰：果，成也。禮記曰：諸侯之下士，視上農夫，祿足以代耕。漢書曰：初與郡守為竹使符也。〉履運傷荏苒，遵塗歎緬邈。〈莊子曰：陰陽四時，運行各得其序。張茂先勵志詩云：日與月與，荏苒代謝。陸機贈馮文熊詩曰：遵塗遠蹈。又擬古詩曰：緬邈若飛沈。〉布懷存所欽，我勞一何篤！〈其三。嵇康秀才詩曰：思我所欽，我勞如何！徐幹答劉楨詩曰：我思一何篤，其愁兼三春。〉肇允雖同規，翻飛各異概。〈毛詩曰：肇允彼桃蟲，飜飛惟鳥。異概，謂異量也。凡概以平量，故言概而顯量焉。楚辭曰：一概而相量也。〉迢遞封畿外，窈窕承明內。〈宣遠為安城守，故云封畿外。靈運為秘書監，故云承明內也。毛詩曰：京畿千里。承明，假京洛而言之也。〉尋塗塗既睽，即理理已對。〈外內殊職，是塗睽也。賢愚異任，是理對也。〉絲路有恆悲，矧迺在吾愛。〈其四。絲路，已見上文。又，絲或為蹊也。〉跬行安步武，鎩翮周數仞。〈漢書，公孫玃曰：吳失與而無助，跬行獨進。如淳曰：跬以一足行為。跬，空橤切。鄭玄禮記注曰：武，跡也。淮南子曰：飛鳥鎩羽。許慎曰：鎩，殘羽也。莊子曰：有鳥焉，其名為鵬，摶扶搖羊角而上者，行九萬里。斥鷃笑之曰：我騰躍而上，不過數仞而下，此亦飛之至也。包咸論語注曰：七尺曰仞。〉豈不識高遠，違方往有吝。〈阮籍詠懷詩曰：豈不識宏大，羽翼不相儀。郭象莊子注曰：亦猶鳥之自得於一方也。周易曰：君子舍之，往吝窮也。〉歲寒霜雪嚴，過半路愈峻。〈言位高而愈懼也。莊子，孔子曰：天寒既至，霜雪既降。戰國策曰：或謂秦王曰：日行百里者，半於九十。此言末路之難也。〉量己畏友朋，勇退不敢進。〈庾元規讓中書表曰：量己知獘。左氏傳，陳敬仲曰：詩云：豈不欲往，畏我友朋。晏子春秋曰：上士難進而易退也。〉行矣勵令猷，寫誠詶來訊。〈其五。孔安國尚書傳曰：勵，勉也。補亡詩曰：賓寫爾誠。曹植與吳重書曰：得所來訊，文采委曲。〉

文選考異

〈於安城答靈運：何校「城」改「成」，注同，陳云「城」，「成」誤，是也。各本皆偽。〉

〈嚶嚶悅同響：袁本、茶陵本作「嚶鳴」，云善作「嚶嚶」。案：各本所見皆非也。詳詩以「嚶鳴」與上「華萼」偶句，非善獨作「嚶嚶」，乃傳寫誤。又何云五臣作「嚶鳴」。向來不知校語，但據所見，故何以「嚶鳴」專屬之五臣耳。後酬從弟惠連詩「鳴嚶已悅豫」，五臣亦作「嚶鳴」，疑彼各本所見善誤倒。〉

〈注「陸機贈馮文熊詩曰」：案：「熊」當作「羆」。各本皆偽。〉

〈注「京畿千里」：陳云「京」，「邦」誤。案：所校是也。正文云「封畿」，即「邦畿」耳。各本皆誤。〉

〈注「跬以一足行為」：袁本、茶陵本無「為」字，是也。〉

〈注「曹植與吳重書曰」：陳云「吳」下脫「季」字。案：非也，重即季重，例見前。〉

西陵遇風獻康樂
〈五言沈約宋書曰：靈運襲封康樂侯。鄭玄禮記注曰：獻，猶進也。又曰：古者致物於人，尊之曰獻。〉

謝惠連

我行指孟春，春仲尚未發。趣途遠有期，念離情無歇。〈趣，向也。〉成裝候良辰，漾舟陶嘉月。〈許慎淮南子注曰：裝，飾也。良辰，已見上文。蜀都賦曰：漾輕舟。楚辭曰：陶嘉月兮總駕，搴玉英兮自脩。爾雅曰：陶，喜也。〉瞻塗意少悰，還顧情多闕。〈其一。韋昭漢書注曰：悰，樂也。〉哲兄感仳別，相送越坰林。〈兄，謂靈運也。漢書，谷永謝王鳳曰：察父哲兄，覆育子弟，誠無以加。毛詩曰：有女仳離，慨其嘆矣。毛萇曰：仳，別也，匹視切。爾雅曰：野外曰林：林外曰坰。〉飲餞野亭館，分袂澄湖陰。〈毛詩曰：飲餞于禰。范曄後漢書曰：郭伋遂止野亭。〉悽悽留子言，眷眷浮客心。〈韓詩曰：眷眷懷顧。孔安國尚書傳曰：浮，行也。〉迴塘隱艫枻，遠望絕形音。〈其二。南都賦曰：分背迴塘。說文曰：艫，船頭也。韋昭漢書注曰：枻，楫也。〉靡靡即長路，戚戚抱遙悲。〈楚辭曰：居戚戚而不解。〉悲遙但自弭，路長當語誰！〈楚辭曰：汎容與而遐舉兮，聊抑志而自弭。杜預左氏傳注曰：弭，息也。古詩曰：愁思當語誰。〉行行道轉遠，去去情彌遲。〈陸機赴洛詩曰：行行遂已遠。韓詩外傳曰：孔子之去魯，遲遲乎其行也。〉昨發浦陽汭，今宿浙江湄。〈其三。酈善長水經注曰：浦陽江水，導源烏傷縣，而經上虞縣。孔安國尚書傳曰：水北曰汭。晉灼漢書注曰：江水至會稽山陰為浙江。郭璞山海經注曰：今錢塘有浙江，音折。〉屯雲蔽曾嶺，驚風涌飛流。零雨潤墳澤，落雪灑林丘。〈毛詩曰：零雨其濛。〉浮氛晦崖巘，積素惑原疇。〈爾雅曰：重巘，隒也。〉曲汜薄停旅，通川絕行舟。〈其四。王逸楚辭注曰：泊，止也，泊與薄古字通。韓詩外傳，阿谷之女曰：阿谷之隊隱也。行旅，已見上文。上林賦曰：通川過於中庭。魏文帝善哉行曰：洋洋川流，中有行舟。〉臨津不得濟，佇楫阻風波。〈孔叢子，孔子歌曰：臨津不濟，還轅息鄒。爾雅曰：佇，久也。家語，孔子曰：不觀巨海，何以知風波之患也。〉蕭條洲渚際，氣色少諧和。西瞻興遊歎，東睇起悽歌。積憤成疢痗，無萱將如何！〈其五。韓詩曰：焉得萱草，言樹之背；願言思伯，使我心痗！薛君曰：諠草，忘憂也。萱與諠通。痗音悔。〉

文選考異

〈注「阿谷之隊隱也」：陳云「隱」下脫「曲之汜」三字，見前謝惠連泛湖詩注，是也。各本皆脫。〉

〈注「焉得萱草」：案：「萱」當作「諠」，觀下注可見。各本皆誤。〉

還舊園作見顏范二中書
〈五言沈約宋書曰：元嘉三年，徐羨之等誅，徵顏延之為中書侍郎。范中書，蓋謂范泰也。〉

謝靈運

辭滿豈多秩，謝病不待年。偶與張邴合，久欲還東山。〈漢書，張良曰：今以三寸舌為帝師，封萬戶，位列侯，此布衣之極，於良足矣。願棄人間事，欲從赤松子學道輕舉。又曰：琅邪邴漢亦有清行，兄子曼容亦養志自脩，為官不肯過六百石，輒自免去。東山，謂會稽始寧也。檀道鸞晉陽秋曰：謝安有反東山之志，每形之於言。〉聖靈昔迴眷，微尚不及宣。〈聖靈，謂高祖也。陸機弔。魏文帝柳賦曰：行旅仰而迴眷。〉何意衝飆激，烈火縱炎煙。焚玉發崑峰，餘燎遂見遷。〈沈約宋書曰：少帝即位，權在大臣，靈運構扇異同，非毀執政，司徒徐羨之等患之，出為永嘉太守。衝飆，已見上文。尚書曰：火炎崑崗，玉石俱焚；天吏逸德，烈于猛火。〉投沙理既迫，如邛願亦愆。〈漢書曰：賈誼以謫居長沙，長沙卑濕，誼自傷悼，以為壽不得長。又曰：卓文君謂司馬長卿曰：第如臨邛從昆弟假貸，猶足以為生，何至自苦如此。相如與俱之臨邛。第，但也。〉長與懽愛別，永絕平生緣。〈緣，因緣也。〉浮舟千仞壑，摠轡萬尋巔。〈戰國策，蘇代曰：水浮輕舟。春秋繁露曰：水赴千仞之壑而不旋，似勇者。家語，孔子曰：善御者正身以摠轡。琴賦曰：青壁萬尋。〉流沫不足險，石林豈為艱！〈列子曰：孔子觀於呂梁，懸水四十仞，流沫三十里，見一丈夫遊之，以為有苦，使弟子並水而承之，數百步出，被髮行歌，而遊於堂下，孔子從而問焉，曰：蹈水有道乎？長於水而安於水，性也。楚辭曰：焉有石林。〉閩中安可處，日夜念歸旋。〈漢書曰：故越王無諸世奉越祀，身帥閩中兵，以佐滅秦。韋昭曰：東越之別名也。閩音旻。〉事躓兩如直，心愜三避賢。〈言史魚有道無道，行俱如矢而已。有道則見召，無道則左遷，故云事躓兩如矢直而已，雖遷終無悔吝，心愜三避之賢。韋昭漢書注曰：躓，頓也，謂顛仆也。說文曰：躓，跌也。論語，子曰：直哉史魚，邦有道如矢，邦無道如矢。史記曰：孫叔敖相楚，三去相而不悔，知其非己罪也。三避，三黜也。躓音致。〉託身青雲上，棲巖挹飛泉。〈陸機詩曰：託身承華側。嵇康絕交書曰：許由之巖棲。〉盛明盪氛昏，貞休康屯邅。〈盛明、貞休，謂太祖也。言以盛明之德，而蕩氛昏之徒，又以正美之道以康屯邅之俗也。解嘲曰：遭盛明之世。周易曰：乾，元亨利貞。又曰：休否大人吉。鄭玄曰：休，美也。王弼曰：居尊位，能休否也。周易曰：迍如邅如。〉殊方咸成貸，微物豫采甄。〈沈約宋書曰：太祖登祚，徐羨之等徵靈運為秘書監，再召不起。上使光祿大夫范泰與靈運書，敦獎之，乃出就。文子曰：殊方偏國。老子曰：夫惟道，善貸且成。說文曰：貸，施也。魏明帝豫章行曰：於斯誠微物，能不懷傷悴。鄭玄尚書緯注曰：甄，表也。〉感深操不固，質弱易版纏。〈謂應徵也。感深，感荷情深也。楚辭曰：悲靈脩之浩蕩，何執操之不固。應璩與陰中夏書曰：體正者則檢於人，質弱者則陋於眾。版纏，猶牽引也。〉曾是反昔園，語往實款然。〈毛詩曰：曾是在位。廣雅曰：款，愛也。〉曩基即先築，故池不更穿。〈爾雅曰：曩，久也，謂久舊也。仲長子曰：築基起功。莊子曰：相造于水者，穿池而養給也。〉果木有舊行，壤石無遠延。〈劉歆甘泉賦曰：桂木雜而成行。說苑曰：楚莊王築層臺，延石千里，延壤百里。〉雖非休憩地，聊取永日閑。〈毛詩曰：且以永日。鄭玄曰：永，引也。〉衛生自有經，息陰謝所牽。〈莊子，南榮趎曰：願聞衛生之經而已矣。老子曰：衛生之經乎，能抱一乎，能勿失乎，能與物委蛇而同其波乎，是衛生之經也。司馬彪曰：生，謂衛護其生，全性命也。息陰，即息影也。牽，謂俗務也，已見遊南亭詩。〉夫子照情素，探懷授往篇。〈史記，蔡澤謂應侯曰：公孫鞅之事孝公也，披心腹，示情素。素，猶實也。王仲宣詩曰：探懷授所歡，願醉不顧身。〉

文選考異

〈注「陸機弔魏文帝柳賦曰」：何校「魏」下添「武帝文曰庶聖靈之響像魏」十一字，陳同，是也。各本皆脫。〉

〈注「徐羨之等」：何校「徐」上添「誅」字，是也。各本皆脫。〉

〈質弱易版纏：袁本、茶陵本「版」作「板」，音百蠻。何校改「扳」，陳云「板」，「扳」誤。案：所校是也，注同。末當有善音，今脫。〉

〈注「衛生之經乎」：茶陵本無「乎」字，是也。袁本亦衍，後脩去之。〉

〈注「司馬彪曰生」：茶陵本「生」上有「衛」字，是也。袁本亦脫。〉

登臨海嶠初發彊中作與從弟惠連見羊何共和之
〈五言謝靈運遊名山志曰：桂林頂，遠則嵊尖彊中。沈約宋書曰：靈運既東還，與族弟惠連、東海何長瑜、潁川荀雍、太山羊璿之文章常會，共為山澤之遊，時人謂之四友。〉

謝靈運

杪秋尋遠山，山遠行不近。〈楚辭曰：覿杪秋之遙夜。〉與子別山阿，含酸赴脩軫。〈軫當為畛。說文曰：畛，井田間陌。〉中流袂就判，欲去情不忍。〈毛萇詩傳曰：判，分也。毛詩曰：彷徨不忍去。〉顧望脰未悁，汀曲舟已隱。〈何休公羊傳注曰：脰，頸也。陸彥聲詩曰：相思心既勞，相望脰亦悁。說文曰：痻(昏改肙)，疲也。痻(昏改肙)與悁通。文字集略曰：汀，水際平也。〉隱汀絕望舟，騖棹逐驚流。〈海賦曰：驚浪雷奔。〉欲抑一生歡，并奔千里遊。〈言遠別已為抑歡，千里逾加離思。列子，公孫朝曰：欲盡一生之歡，窮當年之樂。古詩曰：離家千里客，戚戚多思復。〉日落當棲薄，繫纜臨江樓。〈纜，維舟索也。吳志曰：更增舸纜。謝靈運遊名山志曰：從臨江樓步路南上二里餘，左望湖中，右傍長江也。〉豈惟夕情歛，憶爾共淹留。〈楚辭曰：攀桂枝兮聊淹留。〉淹留昔時歡，復增今日歎。〈潘岳哀永逝曰：憶舊歡兮增新悲。〉茲情已分慮，況迺協悲端。〈悲端，謂秋也。楚辭曰：悲哉秋之為氣也。〉秋泉鳴北澗，哀猿響南巒。〈爾雅曰：巒，山嶞。郭璞曰：山形長狹者，荊州謂之巒。〉戚戚新別心，悽悽久念攢！〈蒼頡篇曰：攢，聚之也。〉攢念攻別心，旦發清溪陰。暝投剡中宿，明登天姥岑。〈楚辭曰：夕投宿於石城。漢書曰：會稽有剡縣。吳錄地里志曰：剡縣有天姥岑。剡，植琰切。姥，莫古切。〉高高入雲霓，還期那可尋？〈孟子曰；太山之高，參天入雲。羊祜請伐吳表曰：高山尋雲霓。潘安仁在懷縣詩曰：感此還期淹。〉儻遇浮丘公，長絕子徽音。〈列仙傳曰：王子喬好吹笙，道人浮丘公接以上嵩山。毛詩曰：太姒嗣徽音。〉

文選考異

〈注「文章常會」：何校「常」改「賞」，陳同，是也。各本皆偽。〉

〈注「攢聚之也」：茶陵本無「之」字。陳云「之」字衍，是也。袁本亦衍。〉

酬從弟惠連
〈五言〉

謝靈運

寢瘵謝人徒，滅跡入雲峰。〈爾雅曰：瘵，病也。太玄經曰：老子行則滅跡，立則隱形。〉巖壑寓耳目，歡愛隔音容。永絕賞心望，長懷莫與同。〈潘安仁詩曰：歲寒無與同。〉末路值令弟，開顏披心胸。〈其一。鄒陽上書曰：至其晚節末路。應亨古詩曰：濟濟令弟。史記，蔡澤曰：披腹心。〉心胸既云披，意得咸在斯。〈莊子，善養曰：余逍遙於天地之間，而心意自得也。〉凌澗尋我室，散帙問所知。〈說文曰：帙，書衣也。〉夕慮曉月流，朝忌曛日馳。〈王逸楚辭注曰：曛，黃昏時也。〉悟對無厭歇，聚散成分離。〈其二。言事無常，故聚而必散，成有分離也。莊子曰：禍福相生，聚散以成。〉分離別西川，迴景歸東山。別時悲已甚，別後情更延。〈爾雅曰：延，長也。〉傾想遲嘉音，果枉濟江篇。〈遲，猶思也。果，猶遂也。〉辛勤風波事，款曲洲渚言。〈其三。風波，已見上文。秦嘉贈婦詩曰：思面敘款曲。〉洲渚既淹時，風波子行遲，務協華京想，詎存空谷期。〈廣雅曰：務，遠也。華京，猶京華也。郭璞遊仙詩曰：京華遊俠窟。毛詩曰：皎皎白駒，在彼空谷。〉猶復惠來章，秪足攪余思。〈毛詩曰：胡逝我梁，秪攪我心。〉儻若果歸言，共陶暮暮時。〈其四。陶，喜也，已見上文。〉暮春雖未交，仲春善遊遨。〈未交，謂暮春氣節與仲春未交也。孔安國尚書傳曰：南交，言夏與春交也。〉山桃發紅萼，野蕨漸紫苞。〈爾雅曰：榹，山桃也。毛詩曰：言采其蕨。毛詩義疏曰：蕨，山菜也，初生紫色。尚書曰：草木漸苞。孔安國曰：漸，進長。苞，叢生也。〉鳴嚶已悅豫，幽居猶鬱陶。〈鳴嚶，已見上文。禮記曰：幽居而不淫。論衡曰；幽居而靜處，恬澹自守。尚書曰：鬱陶乎予心，顏厚有忸怩。孔安國曰：鬱陶，哀思也。〉夢寐佇歸舟，釋我吝與勞。〈其五。范曄後漢書曰：陳蕃、周舉嘗相謂曰：數日之間，不見黃生，則鄙吝之萌，復存乎心。毛詩曰：豈不爾思，勞心忉忉。〉

文選考異

〈注「善養曰」：案：「養」當作「卷」，各本皆偽。此讓王篇文也。〉


Chinese text: This work was published before January 1, 1923, and is in the
public domain worldwide because the author died at least 100 years ago.
