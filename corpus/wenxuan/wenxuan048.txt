頌
聖主得賢臣頌
〈善曰：漢書曰：王褒既為益州刺史王襄作中和、樂職、宣布詩、王襄因奏言褒有軼才。上乃徵褒，既至，詔為聖主得賢臣頌。〉

主条目：聖主得賢臣頌
　　王子淵

　　夫荷旃被毳者，難與道純綿之麗密；〈應劭曰：不知純綿之麗密也。瓚以為純絲。〉羹藜唅糗者，不足與論太牢之滋味。〈服虔曰，唅音含。糗，乾食也。〉今臣僻在西蜀，生於窮巷之中，長於蓬茨之下，〈戰國策，張儀曰：蜀，西僻之國，而戎、翟之長也。風賦曰：起於窮巷之間。列子曰：北宮子庇其蓬室，若廣廈之蔭。廣雅曰：茨，覆也。〉無有游觀廣覽之知，顧有至愚極陋之累，不足以塞厚望，應明旨。雖然，敢不略陳愚心，而杼情素！〈戰國策，蔡澤說應侯曰：公孫鞅事孝公，竭知謀，示情素。〉

　　記曰：恭惟春秋法五始之要，在乎審己正統而已。〈服虔曰：恭，敬也。胡廣曰：五始：一曰元，二曰春，三曰王，四曰正月，五曰公即位。〉夫賢者，國家之器用也。所任賢，則趨舍省而功施普；器用利，則用力少而就效衆。故工人之用鈍器也，勞筋苦骨，終日矻矻。〈如淳曰：矻矻，健作貌，苦骨切。〉及至巧冶鑄干將之璞，清水淬其鋒，越砥歛其鍔，〈應劭曰：傳曰：得一寶劍，不如一甌冶。甌冶，即巧冶也。越絕書曰：楚王召風胡子而問之曰：寡人聞吳有干將，越有甌冶，願請此二人為鐵劍。吳越春秋曰：干將者，吳人，造劍二枚，一曰干將，二曰莫耶。郭璞三蒼解詁曰：焠，作刀鋻也。焠，子妹切。鋻，工練切。說文云：鍔，劍刃也。晉灼曰：砥石出南昌，故曰越砥。〉水斷蛟龍，陸剸犀革，〈胡非子曰：負長劍，赴榛薄，析兕豹，赴深淵，斷蛟龍。字林曰：剸，截也。漢書音義曰：剸，章兗切。〉忽若篲氾畫塗。〈如淳曰：若以篲掃於氾灑之處也。篲音遂。塗，路也。〉如此則使離婁督繩，公輸削墨，雖崇臺五層，延袤百丈而不溷者，工用相得也。〈孟子曰：離婁之明。趙岐曰：古之明目者也，黃帝時人。鄭玄禮記注曰：公輸若，匠師也，般、若之族，多伎巧者也。史記曰：蒙恬築長城，延袤萬餘里。王逸楚辭注曰：溷，亂也，胡困切。〉庸人之御駑馬，亦傷吻弊筴而不進於行，胸喘膚汗，人極馬倦。及至駕齧膝，驂乘旦，〈應邵曰：馬怒有餘氣，常齧膝而行也。張晏曰：齧膝、乘旦，皆良馬名也。駕則旦至，故以為名。〉王良執靶，韓哀附輿，〈張晏曰：王良，郵無卹也。世本云：韓哀侯作御也。時已有御，此復言之，加其精巧也。音義或曰：靶音霸，謂轡也。〉縱騁馳騖，忽如影靡，過都越國，蹶如歷塊；追奔電，逐遺風，〈遺風，風之疾者也。〉周流八極，萬里一息。何其遼哉！人馬相得也。故服絺綌之涼者，不苦盛暑之鬱燠；論語曰：當暑紾絺𥿭。孔安國曰：絺𥿭，葛也。襲狐貉之煖者，不憂至寒之淒愴。〈論語曰：狐貉之厚以居。〉何則？有其具者易其備。賢人君子，亦聖王之所以易海內也。是以嘔〈一侯切〉喻受之，〈應劭曰：嘔喻，和悅貌。〉開寬裕之路，以延天下之英俊也。夫竭智附賢者，必建仁策；索人求士者，必樹伯跡。昔周公躬吐握之勞，故有圄空之隆；〈韓詩外傳曰：成王封伯禽於魯，周公誡之曰：無以魯國驕士。吾一沐三握髮，一飯三吐哺，猶恐失天下之士也。文子曰：法寬刑緩，囹圄空虛。〉齊桓設庭燎之禮，故有匡合之功。〈韓詩外傳曰：齊桓公設庭燎，為士之欲造見者，期年而士不至。於是東野人有以九九見者，桓公使戲之曰：九九足以見乎？鄙人曰：臣不以九九足以見也。臣聞君設庭燎以待士，期年而士不至。夫士之所以不至者：君，天下之賢君也，四方之士皆自以為不及君，故不至也。夫九九薄能，而君猶禮之，況賢於九九者乎！桓公曰：善。乃禮之。期月，四方之士相選而並至矣。論語，子曰：管仲相桓公，一匡天下，民到于今受其賜。又，子曰：桓公九合諸侯，不以兵車，管仲之力也。〉由此觀之，君人者勤於求賢而逸於得人。〈呂氏春秋曰：賢主勞於求賢，而逸於治事。〉

　　人臣亦然。昔賢者之未遭遇也，圖事揆策，則君不用其謀；陳見悃誠，則上不然其信。〈郭璞三蒼解詁曰：悃，誠信也，苦本切。〉進仕不得施效，斥逐又非其愆。是故伊尹勤於鼎俎，太公困於鼓刀，〈魯連子曰：伊尹負鼎佩刀以干湯，得意故尊宰舍。尉繚子曰：太公屠牛朝歌。文子曰：伊尹負鼎而干湯，呂望鼓刀而入周。〉百里自鬻，寗戚飯牛，離此患也。〈孟子，萬章問曰：或曰百里奚自鬻於秦要秦穆公，信乎？孟子曰：不然，好事者為之也。寗戚飯牛，已見鄒陽上書。〉及其遇明君、遭聖主也，運籌合上意，諫諍則見聽，進退得關其忠，任職得行其術，去卑辱奧渫而升本朝，離蔬釋蹻而享膏粱，〈張晏曰：奧，幽也。渫，狎也。辱，汙也。如淳曰：奧音郁。應劭曰：離此蔬食，釋此木屩。瓚案：屩，以繩為屨也。國語，欒伯請公族大夫，膏粱之性難正也。賈逵曰：膏，肉之肥者。粱，食之精者。言其食肥美者，率驕放其性難正也。〉剖符錫壤，而光祖考，傳之子孫，以資說士。故世必有聖智之君，而後有賢明之臣。虎嘯而谷風冽，龍興而致雲氣，〈周易曰：雲從龍，風從虎。管輅別傳曰：龍者陽精，以潛于陰，幽靈上通，和氣感神，二物相扶，故能興雲。虎者陰精，而居于陽，依木長嘯，動於巽林，二數相感，故能運風。〉蟋蟀俟秋吟，蜉蝣出以陰。〈易通卦驗曰：立秋蜻蛚鳴。蔡邕月令章句曰：蟋蟀，蟲名，世謂之蜻蛚也。毛詩傳曰：蜉蝣，渠略也。又蟲魚疏曰：渠略甲下有翅，能飛，夏月陰時出地中。〉易曰：「飛龍在天，利見大人。」〈乾卦之辭也。龍以喻大人。言龍飛在天，喻聖人之德顯，故天下萬物而利見之。王肅曰：大人在位之日也。〉詩曰：「思皇多士，生此王國。」〈毛詩大雅文也。毛萇曰：皇，天也。鄭玄曰：思，願也。願天多生賢人於邦。〉故世平主聖，俊乂將自至，若堯舜禹湯文武之君，獲稷契皋陶伊尹呂望之臣，明明在朝，穆穆列布，〈尚書曰：厥后惟明明。又曰：則以穆穆在乃位。〉聚精會神，相得益章。雖伯牙操𥳠鐘，蓬門子彎烏號，猶未足以喻其意也。晉灼曰：𥳠音迭遞之遞。二十四鍾，各有節奏，聲之不常，故曰遞鍾。瓚以為楚辭曰：奏伯牙之號鍾。馬融長笛賦曰：號鍾高調。號鍾，琴名也。謂伯牙以善鼓琴，不說能擊鍾也。且漢書多借假，或以𥳠為號，不得便以迭遞判其音也。善曰：孫卿子曰：羿、蜂門，善服射者也。吳越春秋，陳音曰：黃帝作弓，後有楚狐父以其道傳羿，羿傳蓬蒙。漢書曰：黃帝鼎成，龍迎黃帝。黃帝上騎，小臣持龍髯，拔墮，墮黃帝之弓，百姓仰望黃帝龍髯號，故名其弓曰烏號。

　　故聖主必待賢臣而弘功業，俊士亦俟明主以顯其德。上下俱欲，懽然交欣，千載一會，論說無疑。翼乎如鴻毛遇順風，沛乎若巨魚縱大壑。〈春秋保乾圖曰：神明之應，疾於倍風吹鴻毛。〉其得意如此，則胡禁不止，曷令不行？化溢四表，橫被無窮，遐夷貢獻，萬祥必臻。是以聖主不遍窺望而視已明，不殫傾耳而聽已聰。恩從祥風翱，德與和氣游，太平之責塞，優游之望得。〈為君之道，冀太平而優游。今已太平，是責塞也；今已優游，是望得也。史記，泄公曰：今王已出，吾責塞。尚書大傳曰：周公作樂，優游三年。〉遵游自然之勢，恬淡無為之場。〈莊子曰：夫恬淡寂寞，虛無無為，此天地之平，而道德之至。〉休徵自至，壽考無疆，雍容垂拱，永永萬年。〈尚書曰：垂拱而天下治。〉何必偃仰詘信若彭祖，呴噓呼吸如喬松，眇然絕俗離世哉！〈莊子曰：吹呴呼吸，吐故納新，熊經鳥伸，為壽而已矣。彭祖，壽考者之所好也。列仙傳曰：王子喬好吹笙，道人浮丘公接以上嵩山。又曰：赤松子者，神農時雨師也，至崑崙山上，常止西王母石室中。〉詩曰：「濟濟多士，文王以寧。」蓋信乎其以寧也！

文選考異

而杼情素：何云漢書「杼」作「抒」，注「抒猶泄也」。案「抒」是也。凡「木」「�」二旁多互混。
注「胡廣曰」：袁本「胡」上有「善曰漢官解詁」六字，是也。茶陵本此節注多脫誤。又案：篇中「善曰」二字多刪削，說已詳前。
鑄干將之璞：何校「璞」改「樸」。茶陵本云五臣作「樸」。袁本云善作「璞」。案：漢書作「樸」，是也。各本所見「璞」字皆傳寫偽。
忽若篲氾畫塗：袁本「畫」下有校語云善作「盡」。案：袁所見誤也。漢書作「畫」。茶陵本無校語，與此皆未誤。
注「世本曰韓哀侯作御也」：何云世本無「侯」字。宋衷云「韓哀，韓文侯也。」案：所校據漢書注引，是也。各本皆衍。
注「此復言之」：案：「之」當依漢書注引作「作」，即宋衷注也。各本皆誤。
注「相選而並至矣」：袁本、茶陵本「選」作「遝」，是也。
注「已見鄒陽上書」：袁本、茶陵本作呂氏春秋云云，皆複出之誤。
注「膏粱之性」：茶陵本「膏」上有「晉悼公曰夫」五字，是也。袁本亦脫。
注「聲之不常」：何校「聲」改「擊」。案：所校據漢書注作「擊」，是也。各本皆誤。
注「小臣持龍髯拔墮」：袁本、茶陵本重「龍髯」二字，是也。
注「史記泄公曰」：陳云「泄公」當作「貫高」。案：所校未是也。此「泄」上有脫文耳。
趙充國頌
〈漢書曰：成帝時，西羌常有警。上思將帥之臣，追美充國，乃召黃門郎楊雄，即充國圖畫而頌之。〉

主条目：趙充國頌
　　楊子雲

　　明靈惟宣，戎有先零。〈漢書曰：諸羌，先零豪。然先零，羌別號。〉先零猖狂，侵漢西疆。〈漢書，宣紀曰：元鳳元年，西羌反。〉漢命虎臣，惟後將軍。〈毛詩曰：進厥虎臣，闞如虓虎。漢書曰：昭帝時，擢充國為後將軍。〉整我六師，是討是震。〈漢書曰：遣後將軍趙充國擊西羌。毛詩曰：整我六師，以脩我戎。又曰：徐方震驚。〉既臨其域，諭以威德。〈漢書曰：充國至西部都尉府，欲以威信招降罕、幵，乃上疏曰：因田致穀，威德兼行。〉有守矜功，謂之弗克。〈應劭曰：酒泉太守辛武賢言充國屯田之便，不如擊之。論語讖曰：重耳反譎，伐德矜功。〉請奮其旅，于罕之羌。〈韋昭曰：罕，羌名也。蘇林曰：在金城南。武賢言，但擊罕羌，先零自降也。〉天子命我，從之鮮陽。〈應劭曰：宣帝使充國共討罕、幵於鮮水陽。〉營平守節，屢奏封章。〈漢書曰：充國封營平侯，屢奏封章，言屯田之便，不從武賢之策。〉料敵制勝，威謀靡亢。〈制勝，已見張景陽雜詩。〉遂克西戎，還師于京。〈漢書曰：充國奏言：凡斬首七千六百級，降者三萬一千二百，請罷屯兵。奏可。充國振旅而還。〉鬼方賓服，罔有不庭。〈毛詩曰：內奰于中國，覃及鬼方。毛萇曰：鬼方，遠方也。世本注曰：鬼方，於漢則先零戎是也。尚書曰：惟周王四征弗庭。〉昔周之宣，有方有虎。詩人歌功，乃列于雅。〈詩小雅曰：方叔蒞止，其車三千。又大雅曰：江、漢之滸，王命召虎。〉在漢中興，充國作武。赳赳桓桓，亦紹厥後。〈毛詩曰：赳赳武夫，公侯干城。尚書曰：武王曰：勗哉夫子尚桓桓。〉

文選考異

注「言充國屯田之便」：茶陵本「之」作「非」，是也。袁本亦誤之。

出師頌
〈范曄後漢書曰：鄧騭，字昭伯，女弟為和熹皇后。安帝立，騭為虎賁中郎將，封上蔡侯。涼部叛羌，搖蕩西州，詔騭將兵擊之，車駕幸平樂觀餞送。騭西屯漢陽，征西校尉任尚與羌戰，大敗之。遣中郎將迎拜騭為大將軍。既至，大會群臣，賜以束帛乘馬。〉

主条目：出師頌
　　史孝山〈范曄後漢書曰：王莽末，沛國史岑，字孝山，以文章顯。文章志及集林、今書七志並同，皆載岑出師頌，而流別集及集林又載岑和熹鄧后頌并序。計莽之末，以訖和熹，百有餘年。又東觀漢記，東平王蒼上光武中興頌，明帝問校書郎此與誰等，對云前世史岑之比。斯則莽末之史岑，明帝之時已云前世，不得為和熹之頌明矣。然蓋有二史岑，字子孝者仕王莽之末，字孝山者當和熹之際，但書典散亡，未詳孝出爵里，諸家遂以孝山之文，載於子孝之集，非也。騭則鄧后之兄，元舅則騭也。〉

　　茫茫上天，降祚有漢。兆基開業，人神攸贊。五曜霄映，素靈夜歎。皇運來授，萬寶增煥。〈漢書曰：元年冬十月，五星聚于東井，沛公至霸上。應劭曰：五星所在，其下以義取天下也。又曰：高祖夜經澤中，有大蛇當徑，拔劍斬蛇，蛇分為兩。後人至蛇所，有一嫗夜哭，人問嫗，嫗曰：吾子白帝子，化為蛇當道，今者赤帝子斬之也。〉歷紀十二，天命中易。〈漢書曰：漢起元高祖，終于孝平王莽之誅，十有二世也。〉西零不順，東夷遘逆。〈西零，即先零也。〉乃命上將，授以雄戟。〈子虛賦曰：建干將之雄戟。〉桓桓上將，寔天所啟。〈桓桓，已見上文。左氏傳，晉侯賜畢萬魏，卜偃曰：以是始賞，天啟之矣。〉允文允武，明詩悅禮。〈毛詩曰：允文允武，昭格烈祖。左氏傳，趙衰曰：郤縠說禮、樂而敦詩、書。〉憲章百揆，為世作楷。〈禮記曰：仲尼憲章文、武。尚書曰：納于百揆。禮記曰：今世行之，後世以為楷。〉昔在孟津，惟師尚父，〈尚書曰：武王伐殷，師渡孟津。毛詩曰：維師尚父，時惟鷹揚，諒彼武王。〉素旄一麾，渾一區宇。〈鬻子曰：武王伐紂，乃命太公把旄以麾之，紂軍反走。尚書曰：王右秉白旄以麾。〉蒼生更始，朔風變楚。〈蒼生，猶黔首也。尚書曰：至于海隅蒼生。朔，北方也。楚，南方也。史記，子貢問樂曰：舜彈五絃之琴，歌南風之詩，而天下治。紂為朝歌北鄙之音，身死國亡，何也？夫南風之詩者，生長之音，舜樂好之，故天下治也。夫北者，敗也。鄙者，陋也。紂樂好之，故身死國亡。〉薄伐獫狁，至于太原。〈毛詩小雅文也。鄭玄曰：薄伐，言逐出之而已。〉詩人歌之，猶歎其艱。況我將軍，窮城極邊。鼓無停響，旗不蹔褰。澤霑遐荒，功銘鼎鉉。〈禮記曰：夫鼎者有銘。銘者，論譔其先祖之德，美功烈動勞而酌之祭器，自成其名焉。周易曰：鼎，金鉉。〉我出我師，于彼西疆。〈毛詩曰：我出我車，于彼牧矣。〉天子餞我，路車乘黃。言念伯舅，恩深渭陽。〈毛詩序曰：渭陽，康公念母也。我見舅氏，如母存焉。又曰：我送舅氏，曰至渭陽。何以贈之，路車乘黃。〉介珪既削，列壤酬勳。〈毛詩曰：錫爾介珪，以作爾寶。〉今我將軍，啟土上郡。〈尚書曰：建邦啟土也。〉傳子傳孫，顯顯令問。〈毛詩曰：假樂君子，顯顯令德。又曰：令問令望。〉

文選考異

注「大敗之」：案：「之」字不當有。各本皆衍。又案：此下何、陳校皆依後漢書，多有所添，其實善未必備引，今仍其舊。
注「沛國史岑字孝山」：陳云「孝山」當作「子孝」，是也。各本皆誤。
朔風變楚：茶陵本「楚」作「律」，云五臣作「楚」。袁本云善作「律」。案：二本所見「律」字傳寫誤，此尤延之校改正之也。

酒德頌
主条目：酒德頌
　　劉伯倫〈臧榮緒晉書曰：劉伶，字伯倫，沛國人也。志氣曠放，以宇宙為狹。著酒德頌。為建威參軍。卒以壽終。〉

　　有大人先生，以天地為一朝，萬期為須臾。日月為扃牖，八荒為庭衢。行無轍跡，居無室廬。〈老子曰：善行無轍跡。馬融琴賦曰：游閑公子，中道失志，居無室廬，罔所自置。〉幕天席地，縱意所如。止則操卮執觚，動則挈榼提壺。〈說文曰：榼，酒器也，苦闔切。〉唯酒是務，焉知其餘。有貴介公子，搢紳處士。〈左氏傳曰：伯州黎謂鄭皇頡曰：夫子為王子圍，寡君之貴介弟也。司馬相如封禪書曰：因雜搢紳先生之略術。臣瓚曰：縉，赤白色。紳，大帶。應劭風俗通曰：處士者，隱居放言。〉聞吾風聲，議其所以。乃奮袂攘襟，怒目切齒。〈北征賦曰：遂奮袂而北征。戰國策，張儀說魏王曰：天下遊士，莫不瞋目切齒。〉陳說禮法，是非鋒起。〈春秋感精符曰：禍亂鋒起，君若贅旒。〉先生於是方捧甖承槽，銜杯漱醪。〈劉熙孟子注曰：槽者，齊俗名之如酒槽也。〉奮髯踑踞，枕麴藉糟。〈漢書曰：朱博遷琅邪。齊部舒緩。博奮髯抵几曰：觀齊兒欲以為俗耶？又曰：尉佗魋結箕倨。〉無思無慮，其樂陶陶。兀然而醉，豁爾而醒。靜聽不聞雷霆之聲，熟視不睹泰山之形。不覺寒暑之切肌，利欲之感情。〈莊子曰：知反於帝宮，見黃帝而問焉。曰：何思何慮則知道。黃帝曰：無思無慮始知道。毛詩曰：君子陶陶。〉俯觀萬物，擾擾焉如江漢之載浮萍。〈廣雅曰：擾擾，亂也。焉如，猶何如也。〉二豪侍側，焉如蜾蠃之與螟蛉。〈二豪，公子、處士也。隨己而化，類蜾蠃之變螟蛉也。法言曰：螟蛉之子，蜾蠃祝之曰：類我，類我。久則肖之矣。速哉，七十子之化仲尼也。李軌曰：螟蛉，桑蟲也。蜾蠃，蜂蟲也。肖，類也。蜂蟲無子，取桑蟲蔽而殪之，幽而養之，祝曰：類我。久則化而成蜂蟲矣。速疾哉，二三子受學仲尼之化疾也。〉

文選考異

注「劉伶」：袁本、茶陵本「伶」作「靈」，是也。
注「因雜搢紳先生之略術」：案：此有誤也。下引「如淳曰：縉，赤白色」，不得此作「搢」，與之不相應。疑正文自為「縉」，故不取「搢插」為義。否則當有「搢」、「縉」異同之注而未全，各本皆同，無以訂之。
注「劉熙孟子注曰槽者」：案：「槽」當作「螬」。各本皆誤。此所引乃「螬食實者」之注，但取下文之「酒槽」，與此「螬」字不相涉。不知者并改為「槽」，誤之甚矣。

漢高祖功臣頌
主条目：漢高祖功臣頌
　　陸士衡

　　相國酇文終侯沛蕭何，相國平陽懿侯沛曹參，太子少傅留文成侯韓張良，丞相曲逆獻侯陽武陳平，楚王淮陰韓信，梁王昌邑彭越，淮南王六黥布，趙景王大梁張耳，韓王韓信，燕王豐盧綰，長沙文王吳芮，荊王沛劉賈，太傅安國懿侯王陵，左丞相絳武侯沛周勃，相國舞陽侯沛樊噲，右丞相曲周景侯高陽酈商，太僕汝陰文侯沛夏侯嬰，丞相潁陰懿侯睢陽灌嬰，代丞相陽陵景侯魏傅寬，車騎將軍信武肅侯靳歙，大行廣野君高陽酈食其，中郎建信侯齊劉敬，太中大夫楚陸賈，太子太傅稷嗣君薛叔孫通、魏無知，護軍中尉隨何，新成三老董公、轅生，將軍紀信，御史大夫沛周苛，平國君侯公，右三十一人，與定天下安社稷者也。頌曰：

　　芒芒宇宙，上墋下黷。〈天以清為常，地以靜為本，今上墋下黷，言亂常也。墋，不清澄之貌也，楚錦切。國語，觀射父曰：民神異業，敬而不黷。賈逵曰：黷，媟也。〉波振四海，塵飛五岳。〈波振、塵飛，以喻亂也。〉九服徘徊，三靈改卜。〈周書曰：乃辨九服之國。春秋元命苞曰：造起天地，鑄演人君，通三靈之貺，交錯同端。〉赫矣高祖，肇載天祿。〈尚書曰：天祿永終。〉沈跡中鄉，飛名帝錄。〈中鄉，即中陽里也。漢書曰：高祖，中陽里人。尚書璇璣鈐，孔子曰：五帝出，受錄圖。〉慶雲應輝，皇階授木。〈漢書，范增謂項羽曰：吾使人望沛公，其氣皆為龍，成五色，此天子氣，急擊之勿失。春秋孔演圖曰：天子皆五帝精，必有諸神扶助，使開階立遂。宋均曰：遂，道也。春秋保乾圖曰：黑帝治八百歲，運極而授木。蒼帝七百二十歲而授火。言漢之歷運，為周木德所授也。〉龍興泗濱，虎嘯豐谷。〈尚書序曰：漢室龍興。漢書曰：高祖為泗上亭長。淮南子曰：虎嘯而谷風至。漢書曰：高祖居沛、豐。〉彤雲晝聚，素靈夜哭。〈漢書曰：高祖隱於芒、碭山澤間，呂后求常得之。高祖怪問呂后，后曰：季所居上常有雲氣，故從往常求得季。彤，丹色也。素靈夜哭，已見上文。〉金精仍頹，朱光以渥。〈漢書郊祀志曰：秦襄公自以居西，主少昊之神，作西畤，祠白帝。至獻公時，櫟陽雨金以為瑞，又作畦畤，祠白帝。少昊，金德也。朱光，謂漢也。殺之者，明漢當滅秦也。〉萬邦宅心，駿民效足。〈尚書曰：宅心知訓。又曰：俊民用章。曹植與陳琳書曰：驥騄不常一步，應良御而效足。〉

　　堂堂蕭公，王跡是因。〈蕭何為丞相，故曰公。論語，曾子曰：堂堂乎張也，難與並為仁矣。〉綢繆叡后，無競維人。〈毛詩曰：無競維人，四方其訓之。〉外濟六師，內撫三秦。〈漢書曰：漢王與諸侯擊楚，何守關中。漢王數失軍，何常與關中卒輒補缺。應劭曰：章邯為雍王，司馬欣為塞王，董翳為翟王，分王秦地，故曰三秦。〉拔奇夷難，邁德振民。〈漢書曰：何進韓信，漢王以為大將軍。黥布反，上自將擊之，使使問相國何為？曰：為上在軍，拊循百姓。尚書曰：咎繇邁種德。周易曰：君子以振民毓德。〉體國垂制，上穆下親。〈周禮曰：惟王建國，體國經野。班固蕭何述曰：營都立宮，定制修文，然重威則上穆，刑約則下親。〉名蓋群后，是謂宗臣。〈班固漢書贊曰：蕭何、曹參，位冠群后，聲施後世，為一代之宗臣。張晏曰：宗臣，國所宗也。〉

　　平陽樂道，在變則通。〈論語曰：貧而樂。周易曰：易窮則變，變則通。〉爰淵爰嘿，有此武功。〈莊子曰：君子淵默而雷聲。毛詩曰：文王受命，有此武功。〉長驅河朔，電擊壤東。〈漢書曰：秦將王離圍鉅鹿，參擊王離軍成陽南，大破之。又擊三秦軍壤東，破之。文穎曰：壤東，地名也。班固漢書述曰：長驅大舉，電擊雷震。〉協策淮陰，亞跡蕭公。〈漢書曰：魏王豹反，參以假丞相別與韓信東攻魏將孫遬，大破之。又從韓信擊趙，大破之。又從韓信擊龍且，大破之。又曰：謁者鄂秋曰：位次，蕭何第一，曹參次之。〉

　　文成作師，通幽洞冥。〈漢書，張良終，謚曰文成侯。又曰：張良從容步游下邳圯上，有老父出一編書曰：讀是則為王者師。〉永言配命，因心則靈。〈毛詩曰：永言配命，自求多福。又曰：維此王季，因心則友。〉窮神觀化，望影揣情。〈周易曰：窮神知化，德之盛也。史記，太史公曰：虞卿斷事揣情，為趙畫策。鬼谷子曰：測深揣情。〉鬼無隱謀，物無遯形。武關是闢，鴻門是寧。〈漢書曰：漢王與良西入武關。良曰：臣聞秦將屠者賈豎，易動以利，今持重寶啗秦將。秦將果欲連和，沛公欲聽之。良曰：此其將欲叛，士卒恐不從，不如因其解擊之。沛公乃擊秦軍，大破之。又曰：項羽至鴻門，欲擊沛公。良因要項伯見沛公，沛公令伯具言沛公不敢背項王。項羽意乃解。周易曰：人謀鬼謀，百性與能。〉隨難滎陽，即謀下邑。〈隨難滎陽，見下文。漢書曰：漢王兵還至下邑。漢王曰：吾欲捐關以東，誰可與共功者？良曰：九江王英布，楚梟將；彭越反梁地，此兩人可急使。韓信可屬大事，當一面。即欲捐之此三人，楚可破也。〉銷印惎〈忌〉廢，推齊勸立。〈漢書曰：項羽急圍漢王滎陽，酈食其曰：誠復立六國後，楚必歛衽而朝。漢王曰：善。趣刻印，先生行佩之。良曰：誰為陛下畫此計者？陛下大事去矣。且楚唯無強，六國復撓而從之，陛下焉得而臣之？漢王曰：趨銷印。後韓信破齊，欲自立為齊王，漢王怒。良勸漢王因封之。班固漢書述張良曰：推齊銷印，驅致越、信。〉運籌固陵，定策東襲。三王從風，五侯允集。〈漢書曰：漢王與齊王信、魏相國彭越期會擊楚，至固陵，不會。漢王謂張良曰：諸侯不從，奈何？良曰：今能取睢陽以北至穀城，以王彭越；從陳以東傅海與齊王信，則楚易敗也。於是韓信、彭越皆引兵來，黥布隨劉賈皆會。項羽敗，自刎。淮南子曰：施于寡妻，至于兄弟，天下從風。漢書曰：漢王用良計，諸侯皆至。史記曰：漢部五諸侯兵東伐楚。又，蘇秦曰：梁從風而動。〉霸楚寔喪，皇漢凱入。〈周禮曰：師有功，則愷樂。〉怡顏高覽，彌翼鳳戢。託跡黃老，辭世卻粒。〈史記，良曰：願棄人間事，從赤松子游耳。乃學辟穀，導引輕身。〉

　　曲逆宏達，好謀能深。〈西都賦曰：大雅宏達。論語，子曰：好謀而成。〉遊精杳漠，神跡是尋。重玄匪奧，九地匪沈。〈重玄，天也。鄧析子曰：九地之下，重天之巔。〉伐謀先兆，擠響于音。〈言將伐其謀，先其未兆；欲墬其響，在於為音。然兆為謀始，響為音初也。孫子曰：上兵伐謀，其次伐交。鶡冠子曰：音者，所以調聲也，未聞音出而響過其聲者也。〉奇謀六奮，嘉慮四迴。〈漢書曰：陳平凡六出奇計，或頗秘之，世莫得聞。宋仲子法言注曰：張良為高祖畫策六，陳平出奇策四，皆權謀，非正也。然機之此言，有符仲子之說，未詳。相承而誤，或別有所憑也。〉規主於足，離項于懷。格人乃謝，楚翼寔摧。〈漢書曰：淮陰侯破齊王，使使來言漢王。漢王怒而罵，平躡漢王，漢王寤，乃厚遇齊使。音義曰：躡，謂平躡漢王足也。漢書，陳平曰：項羽骨鯁之臣，亞父、鍾離沬、龍且、周殷之屬，不過數人。大王捐數萬金，行反間，間其君臣，破楚必矣。漢王以為然。反間既行，羽果疑亞父。亞父去，發病死。尚書曰：格人元龜，罔敢知吉。〉韓王窘執，胡馬洞開。〈漢書曰：人有上書告楚王韓信反。陳平曰：陛下第出，偽遊雲夢，信聞天子以好遊出，其勢必郊迎謁，陛下因禽之，此特萬世之事也。高祖以為然。信果郊迎，即執縛之。毛萇詩傳曰：窘，困也。漢書曰：上至平城，為匈奴所圍。高祖用平奇計，使單于、閼氏解圍以得出。〉迎文以謀，哭高以哀。〈漢書曰：呂太后崩，平與太尉勃合謀誅諸呂，立文帝。平本謀也。又曰：高帝崩，平馳至宮，哭殊悲。〉

　　灼灼淮陰，靈武冠世。策出無方，思入神契。〈孔安國尚書傳曰：神妙無方。蔡邕李咸碑曰：明略兼洞，與神合契。〉奮臂雲興，騰跡虎噬。凌險必夷，摧剛則脆。〈呂氏春秋曰：凡兵之用也，攻亂則脆。〉肇謀漢濱，還定渭表。〈漢書，蕭何謂高祖曰：必長王漢中，無所事信；必欲爭天下，非信無可與計事者。漢王乃拜信大將軍。信說漢王曰：今王舉兵而東，三秦可傳檄而定也。漢王喜，遂聽信計，舉兵出陳倉，定三秦。〉京索既扼，引師北討。〈漢書曰：漢擊楚彭城，漢兵敗散而還。信復發兵，與漢王會滎陽，復擊破楚京、索間。齊、趙、魏皆反，與楚和，以信為左丞相，擊魏。〉濟河夷魏，登山滅趙。〈漢書曰：信遂進擊魏，魏盛兵蒲阪，塞臨晉。信乃益為疑兵，陳船欲渡臨晉，而伏兵從夏陽以木罌缶渡軍，襲安邑，虜魏王豹。信請北舉燕、趙，選輕騎二千人，人持一赤幟，從間道登山而望趙軍，戒曰：趙見我走，必空壁逐我，若疾入，拔趙幟，立漢幟。後趙空壁爭漢鼓旗，奇兵馳入趙壁，皆拔趙幟，立漢赤幟。趙卒見之，大驚，遂亂走。禽趙王歇。〉威亮火烈，勢踰風掃。〈孫子曰：兵以詐立，以利動，以分合而為變者也。故其疾如風，侵掠如火，則彼三軍可奪氣，將軍可奪心，此用兵之法也。〉拾代如遺，偃齊猶草。〈漢書曰：信進擊代，禽夏說閼與。李奇曰：代相也。孟康曰：音焉預，邑名也。漢書曰：信發趙兵未發者擊齊。信引兵東，遂渡河，襲齊歷下軍，至臨菑。齊王走高密。又，梅福上書曰：高祖取楚如拾遺。論語曰：草上之風必偃。〉二州肅清，四邦咸舉。〈據禹貢九州之屬，魏、趙屬冀州，齊、代屬青州。四邦，魏、代、趙、齊也。〉乃眷北燕，遂表東海。〈漢書曰：信用廣武君策，發使使燕，燕從風而靡。又曰：信平齊，使人言于漢王，齊夸詐多變，反覆之國，不為假王以鎮之，其勢不定，請自立為假王。漢王乃遣張良立信為齊王。表東海，已見九錫文。〉克滅龍且，爰取其旅。〈漢書曰：齊王走高密，使使于楚。楚使龍且救齊，與信夾濰水陣。信乃夜令人為萬餘囊盛沙，以壅水上流，引軍半渡，擊龍且。佯不勝，還走。龍且果喜曰：固知信怯。遂追渡水。信使人決雍囊，水大至。龍且軍太半不得渡，即急擊，殺龍且。楚卒皆降之。〉劉項懸命，人謀是與。〈漢書，蒯通說信曰：當今之時，兩主縣命於足下。足下為漢則漢勝，與楚則楚勝。人謀，已見上文。〉念功惟德，辭通絕楚。〈漢書曰：項王使盱眙人武涉往說信曰：足下何不與楚連和，三分天下而王齊？信辭曰：人信親我，背之不祥。蒯通知天下權在信，深說以三分天下之計。信自以功大，漢不奪我齊，遂不聽。尚書曰：惟帝念功。〉彭越觀時，弢〈韜〉跡匿光。人具爾瞻，翼爾鷹揚。〈杜預左氏傳注曰：韜，藏。弢與韜，古字通也。毛詩曰：赫赫師尹，人具爾瞻。又曰：維師尚父，時維鷹揚。〉威凌楚域，質委漢王。靖難河濟，即宮舊梁。〈漢書曰：漢使人賜越將軍印綬，使下濟陰以擊楚，大敗楚軍，拜越為魏相國。漢敗彭城，越皆亡其所下城，獨將其兵北居河上，往來為漢王游兵擊楚，絕其糧於梁地。項籍死，封越為梁王，都定陶。禮記，孔悝為鼎銘曰：即宮於宗周。〉烈烈黥布，眈眈其眄。〈漢書曰：黥布，姓英氏。項梁定會稽，布以兵屬之。周易曰：虎視眈眈。〉名冠彊楚，鋒猶駭電。〈漢書曰：楚兵常勝，功冠諸侯者，以布數以少敗衆。〉睹幾蟬蛻，悟主革面。〈漢書曰：漢王使隨何說布，布間行與何歸漢。淮南子曰：蟬飲不食，三十日而蛻。周易曰：小人革面以從君也。〉肇彼梟風，翻為我扇。〈漢書曰：上立布為淮南王，與擊項籍。〉天命方輯，王在東夏。〈東夏，即陽夏也。漢書曰：漢王追項羽至陽夏南。〉矯矯三雄，至于垓下。〈三雄：韓信、彭越、英布。漢書曰：漢王發使使韓信、彭越至，皆引兵來。黥布隨劉賈皆會，圍羽垓下。毛詩曰：矯矯虎臣也。〉元凶既夷，寵祿來假。〈元凶，謂項羽。班固漢書張湯述曰：既成寵祿，亦罹咎慝。〉保大全祚，非德孰可？〈左氏傳，楚子曰：保大定功。班固漢書張湯述曰：子孫遵業，全祚保國。〉謀之不臧，舍福取禍。〈毛詩曰：謀之不臧，則具是依。左氏傳，劉子曰：能者養之以福，不能者敗以取禍。〉

　　張耳之賢，有聲梁魏。〈漢書曰：張耳，大梁人也，少時及魏公子毋忌為客。毛詩曰：文王有聲。〉士也罔極，自詒伊愧。〈漢書曰：張耳、陳餘相與為刎頸交。耳與趙王歇走入鉅鹿，王離圍之。餘自度兵少，不敢前。後耳得出鉅鹿，責餘，餘怒，脫印綬與耳，耳佩其印綬。後餘以兵襲耳，耳敗走。毛詩曰：士也罔極，二三其德。又曰：心之憂矣，自詒伊慼。詒音怡。〉俯思舊恩，仰察五緯。〈漢書，耳曰：漢王與我有故，而項王強，立我，我欲之楚。甘公曰：漢王之入關，五星聚東井，先至必王。耳走漢。易乾鑿度曰：五緯順軌，四時和肅。〉脫跡違難，披榛來洎。改策西秦，報辱北冀。〈漢書曰：漢定三秦，方圍章邯廢丘。耳謁漢王。又曰：漢遣張耳與韓信擊破趙井陘，斬餘泜水上，追殺趙王歇於襄國。泜音祗。〉悴葉更輝，枯條以肄。〈以木為喻也。漢書曰：漢立耳為趙王。毛萇詩傳曰：斬而復生曰肄。〉

　　王信韓孽，宅土開疆。我圖爾才，越遷晉陽。〈漢書曰：韓王信，故韓襄王孽孫也。漢立信為韓王。上以信壯武，乃更以太原郡為韓國，徙信以備胡，都晉陽。毛萇詩曰：我圖爾居。〉盧綰自微，婉孌我皇。〈漢書曰：高祖與綰壯學書，又相愛也。班固漢書述哀紀曰：婉孌董公，惟亮天工。〉跨功踰德，祚爾輝章。〈漢書曰：群臣知上欲王綰，皆曰：綰可王。上乃立綰為燕王。章，印章也。〉人之貪禍，寧為亂亡。〈漢書曰：高祖崩，綰遂將其衆亡入匈奴，死胡中。毛詩曰：民之貪亂，寧為荼毒。鄭玄曰：天下之民，苦王之政，欲其亂亡也。〉

　　吳芮之王，祚由梅鋗。功微勢弱，世載忠賢。〈漢書曰：天下之初叛秦，吳芮率越人舉兵以應諸侯。沛公攻南陽，遇芮之將梅鋗，與偕攻析、酈。上以鋗有功武關，故德芮，徙為長沙王。高祖賢之，詔御史：長沙王忠，其著之甲令。音義曰：鋗，呼玄切。酈，持益切。〉

　　肅肅荊王，董我三軍。〈漢書，劉賈將貳萬人，騎數百，擊楚。孔安國尚書傳曰：董，督也。〉我圖四方，殷薦其勳。〈漢書曰：漢王追項籍至固陵，賈使人間招楚大司馬周殷，周殷反楚佐賈。〉庸親作勞，舊楚是分。往踐厥宇，大啟淮墳。〈漢書曰：高祖子弟弱，昆弟少，欲王同姓以鎮天下，詔立賈為荊王，王淮東。毛詩曰：鋪敦淮墳。〉

　　安國違親，悠悠我思。依依哲母，既明且慈。引身伏劍，永言固之。〈漢書曰：王陵以兵屬漢。項羽取陵母寘軍中。陵使至，則東鄉坐陵母，欲以招陵。陵母私送使者，泣曰：為老妾語陵，善事漢王。漢王長者也，無以老妾故持二心。妾以死送使者。遂伏劍而死。毛詩曰：青青子佩，悠悠我思。〉淑人君子，實邦之基。〈毛詩曰：淑人君子，其儀不忒。又曰：樂只君子，邦家之基。〉義形於色，憤發于辭。〈漢書曰：陵為人少文任氣，好直言。高后欲立諸呂為王，問陵。陵曰：高皇帝刑白馬而盟曰：非劉氏而王者，天下共擊之。今王呂氏，非約也。公羊傳曰：孔父可謂義形於色矣。〉主亡與亡，末命是期。〈主亡與亡，已見任昉為范雲立太宰碑表。〉

　　絳侯質木，多略寡言。〈漢書曰：周勃為人木強敦厚。論語摘輔曰：子然公順多略。〉曾是忠勇，惟帝攸歎。〈漢書曰：始呂后問宰相，高祖曰：安劉氏者，必勃也。〉雲騖靈丘，景逸上蘭。平代禽狶，奄有燕韓。〈漢書曰：陳狶反，勃復擊狶靈丘，破之，斬狶，定代郡九縣。燕王盧綰反，勃破綰軍上蘭，定上谷、右北平、遼西、遼東。〉寧亂以武，斃呂以權。〈漢書曰：高后崩，呂產秉權，欲危劉氏。勃與丞相平誅諸呂。左傳，樂桓子謂范宣子曰：夫克亂在權。〉滌穢紫宮，徵帝太原。〈漢書曰：勃已滅諸呂，遂共迎立代王，是為孝文皇帝。勃曰：臣無功，請得除宮。乃與太僕滕公入宮，載少帝出，乃奉天子法駕迎皇帝代邸。張衡羽獵賦曰：開閶闔兮坐紫宮。〉實惟太尉，劉宗以安。〈漢書曰：惠帝以勃為太尉。安劉氏，已見上文。〉挾功震主，自古所難。〈漢書，蒯通說韓信曰：功略震主者身危。〉勳耀上代，身終下藩。〈漢書，上曰：丞相朕所重，其為朕率列侯之國。乃免丞相就國，薨。〉

　　舞陽道迎，延帝幽藪。〈漢書曰：陳勝初起，蕭何、曹參使噲求高祖，迎立為沛公。范曄後漢書，順帝詔曰：張揖竄跡幽藪。〉宣力王室，匪惟厥武。摠干鴻門，披闥帝宇。聳顏誚項，掩淚悟主。〈漢書曰：項羽在鴻門，亞父謀欲殺沛公。樊噲聞事急，乃持楯入，曰：沛公先入定咸陽，以待大王。大王聽小人之言，與沛公有隙，臣恐天下解心疑大王也。項羽默然。高祖嘗病，惡見人，臥禁中，詔戶者無得入群臣。噲乃排闥直入，流涕曰：始陛下與臣等起豐沛，定天下，何其壯也！今天下已定，又何憊也。高帝笑而起。尚書，帝曰：余欲宣力。禮記，子曰：摠干而山立，武王事也。班固漢書贊曰：金日磾以篤敬悟主，忠信自著。〉

　　曲周之進，于其哲兄。俾率爾徒，從王于征。〈漢書曰：酈食其進其弟商，使將數千人從沛公略地。漢書，谷永謝王鳳曰：察父哲兄，覆育子弟，誠無以加。〉振威龍蛻，攄武庸城。六師寔因，克荼禽黥。〈漢書曰：燕王荼反，商以將軍從擊荼，戰龍蛻，破荼軍。音義，或曰：龍脫，地名也。音奪。漢書曰：商又從擊黥布，兩陳以破布軍。又曰：布軍與上兵遇蘄西，上乃壁庸城。鄧展曰：地名也。〉

　　猗歟汝陰，綽綽有裕。〈毛詩曰：猗與那與。又曰：此令兄弟，綽綽有裕。〉戎軒肇跡，荷策來附。〈漢書曰：上降沛為沛公，以嬰為太僕，常奉車。〉馬煩轡殆，不釋擁樹。皇儲時乂，平城有謀。〈漢書曰：嬰從擊項籍，漢王不利，馳去。見孝惠、魯元，載之，漢王急，馬罷，取兩兒棄之，嬰常收載行，面擁樹馳。晉灼曰：今京師謂抱小兒為擁樹。漢書曰：平城之難，冒頓乃開一角。高帝出欲馳，嬰固請徐行，弩皆持滿外鄉，卒以得脫。〉

　　潁陰銳敏，屢為軍鋒。奮戈東城，禽項定功。〈漢書曰：項籍敗垓下去，嬰追籍至東城，破之，所將卒斬籍。〉乘風藉響，高步長江。收吳引淮，光啟于東。〈漢書曰：嬰渡江定吳，還定淮北。呂氏春秋曰：順風而呼，聲乃加疾，所因便也。左氏傳，宋向戌曰：光啟寡君，群臣安矣。〉

　　陽陵之勳，元帥是承。〈漢書曰：傅寬屬淮陰，擊破齊歷下軍。屬丞相參，殘博。〉信武薄伐，揚節江陵。夷王殄國，俾亂作懲。〈漢書曰：靳歙別定江陵，身得江陵王，致雒陽。上林賦曰：揚節上浮。毛詩曰：戎、狄是膺，荊、舒是懲。〉

　　恢恢廣野，誕節令圖。進謁嘉謀，退守名都。東窺白馬，北距飛狐。即倉敖庾，據險三塗。〈漢書曰：漢王數困滎陽、成皋，計欲捐成皋以東，屯鞏、雒以距楚。酈食其曰：願足下急進兵，收取滎陽，據敖庾之粟，塞成皋之險，杜太行之道，距飛狐之口，守白馬之津，以示諸侯形制之勢，則天下歸矣。老子曰：天網恢恢。班固漢書述曰：陳湯誕節，救在三哲。尚書曰：爾有嘉謀嘉猷。杜預左氏傳注曰：三塗，在河南陸渾縣南。〉輶軒東踐，漢風載徂。〈漢書曰：燕、趙已定，唯齊未下。上使酈食其說齊。齊王田廣以為然，罷歷下兵守備。〉身死于齊，非說之辜。〈漢書曰：韓信聞食其下齊，乃襲齊王。齊王田廣聞漢兵至，以為食其賣己，乃烹食其。〉我皇寔念，言祚爾孤。〈漢書曰：高祖舉功臣，思食其，封其子為高梁侯。〉

　　建信委輅，被褐獻寶。〈漢書，婁敬脫輅見虞將軍曰：臣願見上，言便宜事。虞將軍欲與鮮衣。敬曰：臣衣帛，衣帛見；衣褐，衣褐見，不敢易衣。虞將軍入言於上，上召見。〉指明周漢，銓時論道。移帝伊洛，定都酆鎬。〈漢書，婁敬謂上曰：陛下取天與周異。而都雒陽不便，不如入關，據秦之固。是日車駕西都長安。班固漢書婁敬述曰：敬繇役夫，還京定都。聲類曰：銓，所以稱物也。〉柔遠鎮邇，寔敬攸考。〈毛詩曰：柔遠能邇，以定我王。爾雅曰：考，成也。〉

　　抑抑陸生，知言之貫。〈毛詩曰：抑抑威儀，維德之隅。漢書，武詔曰：詩云：九變復貫，知言之選。應劭曰：言變政復禮，合於先王舊貫。選，善也。〉往制勁越，來訪皇漢。〈漢書曰：中國初定，尉他平南越，因王之。高祖使賈賜佗印為南越王。賈卒拜佗為南越王，令稱臣奉漢約。歸報，高帝大悅。爾雅曰：訪，謀也。〉附會平勃，夷凶翦亂。〈漢書曰：諸呂欲危劉氏，陳平患之。賈說平曰：天下安，注意於相；危，注意於將。將相和，天下雖有變，權不分。君何不交懽太尉，深相結？平乃以五百金為絳侯壽，太尉勃亦報如之，則呂氏謀益壞。及誅呂氏，賈頗有力焉。〉所謂伊人，邦家之彥。〈毛詩曰：所謂伊人，於焉逍遙。又曰：彼己之子，邦之彥兮。班固漢書王遵贊曰：遵實赳赳，邦家之彥。〉

　　百王之極，舊章靡存。〈班固漢書贊曰：漢承百王之獘。典引曰：彝倫斁而舊章缺。〉漢德雖朗，朝儀則昏。稷嗣制禮，下肅上尊。穆穆帝典，煥其盈門。風睎三代，憲流後昆。〈漢書，叔孫通曰：臣願徵魯諸生，與臣弟子共起朝儀。高帝曰：得無難乎？通曰：臣願采古禮與秦儀雜就之。上曰：可。其儀就。皇帝輦出房，諸侯王以下莫不震恐肅敬。高帝曰：今日知為皇帝之貴也。劇秦美新曰：帝典闕而不補。毛詩曰：韓侯顧之，爛其盈門。包咸論語注云：三代，夏、殷、周也。尚書曰：垂裕後昆。〉

　　無知叡敏，獨昭奇跡。察侔蕭相，貺同師錫。〈蕭何進韓信，無知進陳平，故曰侔也。漢書曰：陳平降漢，因魏無知求見漢王。後上封平，平曰：非魏無知臣安得進？上乃賞魏無知。尚書，師錫帝曰：有鰥在下曰虞舜。〉隨何辯達，因資於敵。紓漢披楚，唯生之績。〈漢書，漢王曰：孰為我使淮南，使之發兵背楚，項王必留，留數月，漢之取天下可萬全。隨何曰：臣請使之。往說布，布歸漢。毛詩曰：酆水東注，惟禹之績。〉

　　皤皤董叟，謀我平陰。三軍縞素，天下歸心。〈漢書曰：漢王南渡平陰津，至洛陽，新城三老董公遮說漢王曰：項王無道，放殺其主。三軍之衆，為之素服東伐，四海之內，莫不仰德，此三王之舉也。漢王曰：善。於是為義帝發喪，兵皆縞素，擊楚之殺義帝者。論語素王受命讖曰：河受圖，天下歸心。〉

　　袁生秀朗，沈心善照。漢旆南振。楚威自撓，大略淵回，元功響效。邈哉惟人，何識之妙。〈漢書曰：袁生說漢王曰：願軍出武關，項王必引兵南走，王深壁，令滎陽、成皋間且得休。王乃復走滎陽。如此則楚所備者多，力分。漢得休，復與之戰，破楚必矣。漢王從其計，出軍宛、葉間。羽乃聞漢王在宛，果引兵南。漢書司馬遷述曰：大略孔明。史記，太史公曰：惟祖元功，輔臣股肱。〉

　　紀信誑項，軺軒是乘。攝齊赴節，用死孰懲。身與煙消，名與風興。〈漢書曰：項羽圍漢王滎陽，將軍紀信曰：事急矣！臣請誑楚，可以間出。紀信乃乘王車，黃屋左纛，曰：食盡，漢王降。楚皆之城東觀，以故漢王得遯。羽見紀信，問漢王安在？曰：已出去矣。羽燒殺信。論語曰：攝齊升堂。〉周苛慷慨，心若懷冰。〈應邵風俗通曰：言人清高，如冰之潔。〉刑可以暴，志不可凌。〈漢書曰：楚圍漢王滎陽急，漢王出去，而使苛守滎陽。楚破滎陽，欲令將。苛罵曰：若趣降漢王，不然，今為虜矣。項王怒，烹苛。〉貞軌偕沒，亮跡雙升。謝承後漢書，黃向對策曰：雷陳義重，出則䨥升。帝疇爾庸，後嗣是膺。〈漢書曰：苛子成，以父死王事，封為高景侯。又曰：襄平侯紀通尚符節。張晏曰：紀信子也。晉灼曰：紀信焚死，不見其後。功臣表曰：襄平侯紀通，父成，以將軍從定三秦，死王事，子侯，然則通非信子也。機之此言，與晏同誤也。〉

　　天地雖順，王心有違。毛詩曰：行道遲遲，中心有違。懷親望楚，永言長悲。侯公伏軾，皇媼來歸。是謂平國，寵命有輝。〈漢書曰：漢遣陸賈說羽，請太公，羽弗聽。漢復使侯公說羽，羽歸太公、媼。漢書項羽傳曰：歸漢王父母妻子。漢書音義曰：媼，母別名也，烏老切。楚漢春秋曰：上欲封侯公，匿不肯復見。曰：此天下之辨士，所居傾國，故號平國君。〉

　　震風過物，清濁效響。〈文子曰：昔堯之治天下也，舜為司徒，契為司馬，禹為司空，后稷為田疇，奚仲為工師。是以離叛者寡，聽從者衆，若風之過簫，忽然感之，各以清濁應物也。〉大人于興，利在攸往。〈周易曰：巽，小亨，利有攸往，利見大人。〉弘海者川，崇山惟壤。〈管子曰：海不辭水，故能成其大；山不辭土，故能成其高；明主不厭人，故能成其衆。〉韶護錯音，袞龍比象。〈漢書曰：舜作韶，湯作護。周禮，王之吉服，享先王，即袞龍衣也。左傳曰：臧哀伯曰：五色比象，昭其物也。〉明明衆哲，同濟天網。〈毛詩曰：明明魯侯。崔寔本論曰：舉彌天之網，以羅海內之雄。〉劍宣其利，鑒獻其朗。〈廣雅曰：鑒，炤也，鑑謂之鏡。〉文武四充，漢祚克廣，〈尚書曰：光被四表。孔安國曰：光，充也，充溢四外也。毛詩曰：克廣德心。〉悠悠遐風，千載是仰。

文選考異

新成三老董公：何校「成」改「城」，是也。各本皆誤。
駿民效足：案：「駿」當作「俊」。善引「俊民用章」為注，是其本作「俊」也。袁、茶陵二本所載五臣翰注乃云「群賢如駿馬足」，是其本作「駿」。各本所見，皆以五臣亂善。又失著校語。考士衡長安有狹邪行云「憑軾皆俊民」，左太沖擬士衡云「長纓皆俊人」，可見陸自用「俊」字，與此同。彼二注善皆引尚書，亦與此同，決不得作「駿」甚明。或言「駿」字與「足」生義，不當云「俊」，更大不然。上偶句云「萬邦宅心」，「萬」字不與「心」生義。五臣之意，固緣「足」字改「俊」為「駿」，而殊非陸旨也。又尚書本作「畯」，善屢引為「俊」者，「畯」與「俊」同，已具奉答內兄希叔詩，無妨其引作「俊」也。凡善引書有如此者，不能以畫一求之，為附舉其例云。
注「何常與關中卒」：何校「與」改「興」，陳同，是也。各本皆偽。
注「即欲捐之此三人」：陳云「捐之」下當重有「捐之」二字。各本皆脫。
注「重玄天也」：袁本、茶陵本無此四字。
嘉慮四迴：袁本、茶陵本「慮」作「聲」。案：此所見不同，無以考之。
規主於足：袁本、茶陵本「於」作「以」。案：此亦所見不同。
注「鍾離沬」：何校「沬」改「昧」，陳同。案：據漢書及史記校也。各本皆偽。
注「以好遊出」：陳云「遊出」二字當乙。案：據漢書及史記校也。各本皆倒。
注「此特萬世之事也」：「萬世」當作「一力士」三字。各本皆偽。漢書、史記可證。
威亮火烈：茶陵本云五臣作「烈」。袁本云善作「列」。案：二本非也。此尤延之校改正之，說見前，可互證。
注「魏趙屬冀州齊代屬青州」：陳云代非青境，亦當云「屬冀」乃合。又張耳贊曰「報辱北冀」，即指平趙、代事，尤易曉也。案：陳所說是也。「代」字當在「魏」字下。各本皆誤。下文「四邦，魏、代、趙、齊也」，可證。「代」在「齊」字下者，後來所改也。
注「矯矯虎臣也」：袁本、茶陵本「虎」作「武」，是也。案：凡善諱屢經回改如此。
注「毛萇詩曰我圖爾居」：何校去「萇」字，陳同，是也。各本皆衍。
注「高祖子弟弱」：案：「弟」字不當有。各本皆衍。
注「論語摘輔曰」：茶陵本「輔」下有「象」字，是也。袁本亦脫。
注「勃曰臣無功」：陳云案周勃傳「臣無功」二句乃東平侯興居語，勃無此言；自「與太僕滕公」以下，皆敘興居事，與勃無涉云云。今案：「勃曰」，「勃」字疑「又」字之誤耳。
掩淚悟主：袁本、茶陵本「悟」作「寤」。案：此所見不同，「寤」字是也。後封禪文「覺悟黎蒸」，史、漢皆作「寤」。其各本作「悟」者，後人改。
注「取兩兒棄之」：茶陵本「取」作「蹳」，是也。袁本作「蹶」，亦非。
東窺白馬：袁本、茶陵本「窺」作「規」。案：此所見不同，似「規」字是也。
注「漢書武詔曰」：袁本、茶陵本「書」作「孝」，是也。
袁生秀朗：案：「袁」當作「轅」，注同。前序中作「轅」，注引漢書，必與今漢書作「轅」者合。蓋善自作「轅」，史記作「袁」，故五臣改「轅」為「袁」，而各本所見亂之。其序則五臣所無，尚存善舊也。
攝齊赴節：茶陵本「齊」作「齋」，云五臣作「𪗋」。袁本校語云善作「齋」，其善注中字亦然。案：此尤延之校改也。但「齋」疑是「𪗋」之偽，或善與五臣本無異耳。
周苛慷慨：案：「慨」當作「愾」。袁本云善作「愾」。茶陵本云五臣作「慨」。此以五臣亂善也。
注「出則䨥升」：袁本、茶陵本「䨥」作「雙」。案：正文作「雙」。二本是也。

贊
東方朔畫贊
〈并序〉

主条目：東方朔畫贊
　　夏侯孝若〈臧榮緒晉書曰：夏侯湛，字孝若，譙國人也。美容儀，才華富盛，早有名譽，與潘岳友善，時人謂之連璧，為散騎常侍。此贊為當時所重。〉

　　大夫諱朔，字曼倩，平原厭次人也。〈漢書曰：朔為太中大夫。又曰：朔字曼倩，平原厭次人。漢書地理志無厭次縣，而功臣表有厭次侯爰類，疑地理誤也。〉魏建安中，〈范曄後漢書曰：獻帝改興平三年為建安元年，今云魏，疑誤也。〉分厭次以為樂陵郡，故又為郡人焉。〈漢書，平原郡有樂陵縣也。〉事漢武帝，漢書具載其事。

　　先生瑰瑋博達，思周變通，〈家語，孔子曰：老聃博古而達今。王肅曰：博達古今而好道。周易曰：化而裁之謂之變，推而行之謂之通。又曰：變通者，趨時者也。〉以為濁世不可以富貴也，故薄遊以取位；〈王逸楚辭序曰：不忍以清白久居濁世。〉苟出不可以直道也，故頡頏以傲世。〈論語曰：直道而事人。解嘲曰：鄒衍以頡頏而取世資。〉傲世不可以垂訓也，故正諫以明節。〈家語，南宮叔曰：孔子作春秋，垂訓後嗣。班固漢書贊曰：朔正諫似直。〉明節不可以久安也，故詼諧以取容。〈班固漢書贊曰：朔詼諧逢占，其事浮淺。字書曰：詼，啁也，口回切。孔安國尚書傳曰：諧，和也。史記太史公曰：王翦偷合取容。〉潔其道而穢其跡，〈班固漢書贊曰：朔穢德似隱。〉清其質而濁其文。弛張而不為邪，進退而不離群。〈禮記，孔子曰：一張一弛，文、武之道。鄭玄曰：張弛，以弓弩喻人也。班固漢書東方朔述曰：弛張沈浮。周易曰：上下無常，非為邪也；進退無常，非離群也。〉若乃遠心曠度，贍智宏材。〈楊子雲解嘲曰：雖其人之贍智。〉倜儻博物，觸類多能。〈史記曰：魯仲連好奇偉倜儻之畫策。左氏傳，晉侯聞子產之言，曰：博物君子也。周易曰：觸類而長之。論語，太宰曰：夫子聖者與？何其多能也！〉合變以明笇，幽贊以知來。〈周易曰：夫爻者何也？言乎變者也。又曰：幽贊於神明而生蓍。又曰：神以知來，智以藏往。〉自三墳五典八索九丘，〈左氏傳曰：左史倚相趍過，王曰：是良史也，能讀三墳、五典、八索、九丘。〉陰陽圖緯之學，百家衆流之論，〈漢書曰：陰陽家流者，蓋出於羲和之官。圖，河圖也。緯，五緯也。謝承後漢書曰：尤明圖緯。百家衆流，已見任昉策秀才文。〉周給敏捷之辯，支離覆逆之數。〈莊子曰：支離疏鼓策播糈，足以食十人。糈音所。漢書曰：上嘗使諸數家射覆，不能中；使朔射之，連中，輒賜帛。逆，逆刺也。〉經脈藥石之藝，射御書計之術。〈漢書曰：醫經者，原人血脈經絡，而用度箴石湯火之所施，調百藥齊和之所宜。周禮曰：六藝，禮、樂、射、御、書、數也。〉乃研精而究其理，不習而盡其功，〈孔安國尚書序曰：研精覃思。易曰：不習無不利。〉經目而諷於口，過耳而闇於心。〈孔融薦禰衡表曰：目所一見，輒誦於口；耳暫聞，不忘於心。〉夫其明濟開豁，包含弘大，凌轢卿相，謿哂豪桀，籠罩靡前，跆籍貴勢，〈漢書曰：張楚並興，兵相跆籍。蘇林曰：跆音臺。鄧展曰：躡也。〉出不休顯，賤不憂戚，戲萬乘若寮友，視儔列如草芥。〈十洲記曰：朔弄萬乘，傲王公。孟子曰：天下大悅而將歸己，視之如草芥。〉雄節邁倫，高氣蓋世，〈漢書，項羽歌曰：力拔山兮氣蓋世。〉可謂拔乎其萃，遊方之外者已。〈孟子曰：聖人之於人，亦類也。出於其類，拔於其萃，自生民以來，未有盛於孔子也。莊子曰：子桑戶、孟子反、子琴張三人相與友。子桑戶死，未葬，孔子聞之，使子貢往侍事焉。或編曲，或鼓琴，相和而歌。子貢趍而進曰：敢問臨尸而歌，禮乎？二人相視而笑，曰：是惡乎知禮意。子貢反，以告孔子。孔子曰：彼遊方之外者也，而丘也，遊方之內者也。司馬彪曰：方，常也，言彼遊心於常教之外也。〉

　　談者又以先生噓吸沖和，吐故納新；蟬蛻龍變，棄俗登仙；〈莊子曰：吹呴呼吸，吐故納新，此導引之士，養形之人也。淮南子曰：至人蟬蛻蛇遊，忽然入冥。史記，趙高曰：聖人龍變而從之。列仙傳曰：東方朔，武帝時為郎，宣帝時棄去，後見會稽。〉神交造化，靈為星辰。〈淮南子曰：大丈夫恬然無為，與造化逍遙。高誘曰：造化，天地也。應劭風俗通曰：東方朔是太白星精，黃帝時為風后，堯時為務成子，周時為老聃，在越為范蠡，齊為鴟夷子。言其變化無常也。〉此又奇怪惚恍，不可備論者也。

　　大人來守此國，〈此國，謂樂陵也。其父為樂陵郡守，史傳不載，難得而知也。〉僕自京都言歸定省，〈京都，洛陽也。毛詩曰：言告言歸。禮記曰：凡為人子之禮，昏定而晨省。〉睹先生之縣邑，想先生之高風；徘徊路寢，見先生之遺像；〈楚辭曰：馮翼遺像，何以譏之。〉逍遙城郭，觀先生之祠宇。慨然有懷，乃作頌焉。其辭曰：

　　矯矯先生，肥遯居貞。〈矯矯，輕舉之貌也。毛詩曰：矯矯武臣。周易曰：肥遯無不利。又曰：居貞之吉，順以從上也。〉退不終否，進亦避榮。〈周易曰：物不可以終否，故受之以同人。〉臨世濯足，希古振纓。〈楚辭，漁父歌曰：滄浪之水清，可以濯我纓，滄浪之水濁，可以濁我足。〉涅而無滓，既濁能清。〈論語，子曰：涅而不緇。老子曰：孰能濁以靜之徐清？淮南子曰：濁而徐清，沖而徐盈。〉無滓伊何，高明克柔。〈尚書曰：沈潛剛克，高明柔克。〉能清伊何，視汙若浮。〈班固東方朔述曰：懷肉汙殿，弛張浮沈。〉樂在必行，處淪罔憂。〈周易曰：樂則行之，憂則違之。〉跨世凌時，遠蹈獨游。瞻望往代，爰想遐蹤。邈邈先生，其道猶龍。〈莊子曰：孔子見老聃，而弟子問曰：夫子見老聃亦何規哉？孔子曰：吾乃於是乎見龍合而成體，散而成章，乘乎雲氣，而養乎陰陽，余口張而不能嗋，予有何規於老聃哉？〉染跡朝隱，和而不同。〈史記，東方朔曰：如朔所謂避俗於朝廷間也。論語，子曰：君子和而不同。〉棲遲下位，聊以從容。〈毛詩曰：或棲遲偃仰。孟子曰：居下位而不獲於上，不可得而治也。尚書曰：寬而有制，從容以和。〉

　　我來自東，言適茲邑。〈茲邑，謂樂陵也。毛詩曰：我來自東，零雨其濛。爾雅曰：適，往也。〉敬問墟墳，企佇原隰，〈王仲宣贈蔡子篤詩曰：允企伊佇。〉墟墓徒存，精靈永戢。民思其軌，祠宇斯立。徘徊寺寢，遺像在圖。周旋祠宇，庭序荒蕪。〈爾雅曰：東西牆謂之序。〉榱棟傾落，草萊弗除。〈呂氏春秋曰：農夫弗除。〉肅肅先生，豈焉是居？是居弗形，悠悠我情。〈悠悠，已見上文。〉昔在有德，罔不遺靈。天秩有禮，神監孔明。〈尚書，咎繇曰：天秩有禮，自我五體五庸哉！毛詩曰：祀事孔明。〉彷彿風塵，用垂頌聲。

文選考異

注「臧榮緒晉書曰」下至「此贊為當時所重」：袁本此五十字在「五臣銑曰」下。其「善曰」下作「臧榮緒晉書曰夏侯湛字孝若譙國人才章富盛早有名譽為散騎常侍卒」二十九字。案：袁本是也。茶陵本并善入五臣，誤與此同。
注「耳暫聞」：袁本、茶陵本「耳」下有「所」，是也。
注「弛張浮沈」：袁本、茶陵本「浮沈」作「沈浮」，是也。
處淪罔憂：茶陵本「淪」作「儉」，云五臣作「淪」。袁本云善作「倫」。何校云魯公書作「儉」。案：善注無明文，袁、茶陵所見及此俱不同，無以考之。顏魯公所書，未必全與善合，難據以相訂也。唯五臣銑注云「在沈淪時」云云，其本必作「淪」無疑，尤蓋以五臣亂善。
注「自我五體五庸哉」：袁本下「五」作「有」。茶陵本作「五」，與此同。案：釋文云「有庸」，馬本作「五庸」。袁依東晉古文誤「有」，所改附正之。

三國名臣序贊
主条目：三國名臣序贊
　　袁彥伯〈檀道鸞晉陽春秋曰：袁宏，字彥伯，陳郡人。為大司馬府記室參軍，稍遷至吏部郎，出為東陽郡守，卒。〉

　　夫百姓不能自治，故立君以治之；〈漢書，成帝詔曰：天生衆民，不能相治，為之立君以統理之。〉明君不能獨治，則為臣以佐之。〈墨子曰：古者同天之義，是故選擇賢者立為天子；天子以其知力為未足獨治天下，是以選擇其次，立為三公。〉然則三五迭隆，歷世承基，〈史記，楚子西曰：孔丘述三、五之法，明周、召之業。西京賦曰：若歷世而長存。又曰：繼體承基。〉揖讓之與干戈，文德之與武功，〈孔叢子，曾子謂子思曰：舜、禹揖讓，湯、武用師，非相詭，乃時也。尚書，武王曰：稱爾戈，比爾干。宋均樂動聲儀注曰：武象，象伐時用干戈也。〉莫不宗匠陶鈞而群才緝熙，〈鄧析子曰：聖人逍遙一世間，宰匠萬物之形。漢書，鄒陽上書曰：聖王制世御俗，獨化於陶鈞之上。音義曰：陶家名模下圓轉為鈞。毛詩曰：維清緝熙。〉元首經略而股肱肆力。〈尚書，咎繇歌曰：元首明哉！股肱良哉！〉遭離不同，跡有優劣。〈王命論曰：遭遇異時，禪伐不同。孝經鉤命決曰：俱在隆平，優劣殊跡。〉至於體分冥固，道契不墜；〈言至於君臣之體分，既固於冥兆；上下之契，亦存而不墜。〉風美所扇，訓革千載，其揆一也。〈蒼頡篇曰：革，戒也。孟子曰：先聖後聖，其揆一也。〉故二八升而唐朝盛，伊呂用而湯武寧，〈舜舉八元八愷，用之於堯時也。成湯得伊尹，武王得呂望，而社稷安也。〉三賢進而小白興，五臣顯而重耳霸。〈三賢，管仲、鮑叔牙、隰朋也。五臣，狐偃、趙衰、顛頡、魏武子、司空季子。〉中古凌犀，斯道替矣。居上者不以至公理物，為下者必以私路期榮；御圓者不以信誠率衆，執方者必以權謀自顯。〈呂氏春秋曰：天道圓，地道方，聖人之所以立上下；主執圓，臣處方，方圓不易，國乃昌。高誘曰：上，君也。下，臣也。〉於是君臣離而名教薄，世多亂而時不治。故蘧寗以之卷舒，柳下以之三黜，〈論語，子曰：君子哉，蘧伯玉！邦有道則仕，邦無道則可卷而懷之。又曰：寗武子，邦有道則智，邦無道則愚。又曰：柳下惠為士師，三黜之。〉接輿以之行歌，魯連以之赴海。〈論語，楚狂接輿，歌而過孔子。史記曰：魯連子下聊城，田單歸而欲爵之，魯連逃隱於海上。〉衰世之中，保持名節，君臣相體，若合符契。則燕昭樂毅，古之流也。〈魏志，董昭謂太祖曰：明公樂保名節。論語比考讖曰：君子上達，與天合符。劇秦美新曰：地合靈契。史記曰：樂毅賢，好兵，為魏昭王使於燕。燕昭王以客禮待之，樂毅遂委質為臣，燕王以為亞卿。〉夫未遇伯樂，則千載無一驥。〈戰國策，楚客謂春申君曰：昔者騏驥駕鹽車，上吳阪，遷延負軛而不能進；見伯樂，仰而鳴之，知伯樂知己也。〉時值龍顏，則當年控三傑。〈漢書曰：高祖隆準而龍顏。應劭曰：顏，額顙也。漢書，上曰：夫運策於帷幄之中，決勝於千里之外，吾不如子房；鎮國家，撫百姓，給饋餉，不絕糧道，吾不如蕭何；連百萬之軍，戰必勝，攻必取，吾不如韓信：三者，皆人傑也。〉漢之得材，於斯為貴。高祖雖不以道勝御物，群下得盡其忠；蕭曹雖不以三代事主，百姓不失其業。靜亂庇人，抑亦其次。〈左氏傳，宰孔謂晉侯曰：君務靜亂，無懃於行。又，劉子謂趙孟曰：盍遠續禹功，而大庇民。論語，子曰：抑亦可以為次也。〉

　　夫時方顛沛，則顯不如隱；萬物思治，則默不如語。〈毛詩序曰：下泉，思治也。周易曰：君子或默或語。〉是以古之居子，不患弘道難；遭時難，遭時匪難，遇君難。〈論語，子曰：人能弘道，非道弘人。莊子謂魏王曰：士有道德而衣獘履穿，此所謂非遭時者也。文子，老子曰：欲治之主不世出，可與之臣不萬一；以不世出求不萬一，此至化所以千載不一也。〉故有道無時，孟子所以咨嗟；有時無君，賈生所以垂泣。〈孟子曰：齊人有言，雖有智慧，不如乘勢；雖有鎡基，不如待時。漢書，賈誼上疏曰：臣竊惟事勢，可為流涕者二。〉夫萬歲一期，有生之通塗；〈桓子新論曰：夫聖人乃千載一出。然此文云萬歲一期，蓋甚言之，以避下文也。莊子曰：萬世之後，而遇大聖，知其解者，是旦暮遇之也。〉千載一遇，賢智之嘉會。〈東觀漢記，太史官曰：耿況、彭寵俱遭際會，順時承風，列為蕃輔，忠孝之策，千載一遇也。博奕論曰：誠千載之嘉會，百世之良遇也。周易曰：亨者，嘉之會也。〉遇之不能無欣，喪之何能無慨？古人之言，信有情哉！余以暇日，常覽國志，考其君臣，比其行事，雖道謝先代，亦異世一時也。

　　文若懷獨見之明，而有救世之心，〈文子曰：必有獨見之明，然後能擅道而行。左氏傳，子產曰：吾以救世。〉論時則民方塗炭，計能則莫出魏武。〈尚書曰：有夏昏德，民墜塗炭。〉故委面霸朝，豫議世事。舉才不以標鑒，故久之而後顯；籌畫不以要功，故事至而後定。雖亡身明順，識亦高矣！

　　董卓之亂，神器遷逼，〈老子曰：天下神器，不可為也，為者敗之。〉公達慨然，志在致命。〈論語，子張曰：士見危致命。〉由斯而談，故以大存名節。至如身為漢隸，而跡入魏幕，源流趣舍，其亦文若之謂。所以存亡殊致，始終不同，將以文若既明，名教有寄乎？〈言文若殞身，既明仁義之道，且寄跡於名教之地也。〉夫仁義不可不明，則時宗舉其致；〈莊子曰：仁義已明，而分守次之。〉生理不可不全，故達識攝其契。〈鷦鷯賦曰：生生之理足矣。〉相與弘道，豈不遠哉！〈弘道，已見上文。〉

　　崔生高朗，折而不撓，〈管子曰：夫玉溫潤以澤，仁也；折而不撓，勇也。〉所以策名魏武，執笏霸朝者，蓋以漢主當陽，魏后北面者哉！〈鍾會與吳主書曰：執笏之心，載在名策。左傳，寗武子曰：諸侯朝正於王，王宴樂之，於是乎賦湛露，則天子當陽，諸侯用命也。禮記曰：君之南鄉，答陽之義也。臣之北面，答君也。〉若乃一旦進璽，君臣易位，〈漢書曰：群臣謹奉天子璽符，代王遂即天子位。〉則崔子所不與，魏武所不容。夫江湖所以濟舟，亦所以覆舟；〈孫卿子，孔子曰：君者，舟也；人者，水也。水則載舟，亦能覆舟。〉仁義所以全身，亦所以亡身。然而先賢玉摧於前，來哲攘袂於後，〈仁義，已見上文。漢書，公孫玃曰：攘袂而正議者，獨大王耳。〉豈非天懷發中，而名教束物者乎？

　　孔明盤桓，俟時而動，遐想管樂，遠明風流。〈蜀志曰：諸葛亮每自比於管仲、樂毅，時人莫之許也。唯博陵崔叔平、潁川徐元直與亮友善，謂為信然。周易曰：君子藏器於身，待時而動。琴賦曰：體制風流，莫不相襲。〉治國以體，民無怨聲，〈論語曰：為國以禮。孝經援神契曰：得萬國之懽心，人說喜，無怨聲。〉刑罰不濫，沒有餘泣。〈蜀志曰：廖立為長水校尉，誹謗先帝，於是廢立為庶人，徙汶山郡。聞諸葛亮卒，垂泣曰：吾終為左衽矣。左傳，聲子曰：善為國者，賞不僭，而刑不濫。〉雖古之遺愛，何以加茲！〈左氏傳曰：子產卒，仲尼聞之出涕，曰：古之遺愛也。〉及其臨終顧託，受遺作相，劉后授之無疑心，武侯處之無懼色，繼體納之無貳情，百姓信之無異辭，君臣之際，良可詠矣！〈蜀志曰：先主於永安病篤，召亮成都，屬以後事，謂亮曰：若嗣子可輔，輔之，如其不才，君可自取。亮涕泣曰：臣敢竭股肱之力，繼之以死。又敕後主：汝與丞相從事，事之如父。尚書曰：成王將崩，作顧命。班固漢書述曰：博陸堂堂，受遺武皇。春秋元命苞曰：繼體守文之君，不害聖人之王。〉公瑾卓爾，逸志不群。總角料主，則素契於伯符；〈吳志曰：孫策字伯符。江表傳，策令曰：周公瑾與孤有總角之好，骨肉之分。毛詩曰：總角丱兮。〉晚節曜奇，則參分於赤壁。〈吳志曰：曹公入荊州，權遂遣周瑜與備并力逆曹公，遇於赤壁，初一交戰，公軍披退。〉惜其齡促，志未可量。〈吳志曰：瑜還江陵，於道疾卒，時年三十六。〉

　　子布佐策，致延譽之美，〈國語曰：使張老延君譽于四方。〉輟哭止哀，有翼戴之功。〈吳志曰：策薨，以事授權。權哭未及息，張昭謂權曰：孝廉，此寧哭時耶？乃扶權上馬，使出巡軍士。左氏傳，叔向謂宣子曰：文之伯也，翼戴天子。〉神情所涉，豈徒蹇愕而已哉！〈周易曰：王臣蹇蹇，匪躬之故。史記，趙良謂商君曰：千人諾諾，不如一士之愕愕。東觀漢記，戴馮謝上曰：臣無蹇愕之節，而有狂瞽之言。字書曰：愕，直言也。〉然而杜門不用，登壇受譏。〈吳志曰：權以公孫淵稱蕃，遣張彌至遼東，拜淵為燕王，昭諫，權不聽。昭忿言不用，稱疾不朝。權恨之，土塞其門，昭又於內以土封之。江表傳曰：權既即尊位，請會百官，歸功周瑜。昭舉笏欲褒贊功德，未及言，權曰：如張公計，今已乞食矣。昭大慚，伏地流汗。然而登壇即位之時也。〉夫一人之身，所照未異，而用舍之間，俄有不同，〈論語，子曰：用之則行，舍之則臧。〉況沈跡溝壑，遇與不遇者乎？〈漢書，高祖功臣頌曰：沈跡中鄉。孟子曰：志士不忘在溝壑。漢書曰：楊雄以為遇不遇，命也。〉

　　夫詩頌之作，有自來矣。〈家語，孔子曰：諸侯之有冠禮，有自來矣。〉或以吟詠情性，或以述德顯功，〈子夏毛詩序曰：國史明乎得失之跡，吟詠情性，以風其上。頌者，美盛德之形容，以其成功，告於神明者也。〉雖大旨同歸，所託或乖，若夫出處有道，名體不滯，風軌德音，為世作範，不可廢也。故復撰序所懷，以為之讚云。

　　魏志九人，蜀志四人，吳志七人。荀彧字文若，諸葛亮字孔明，周瑜字公瑾，荀攸字公達，龐統字士元，張昭字子布，袁煥字曜卿，蔣琬字公琰，魯肅字子敬，崔琰字季珪，黃權字公衡，諸葛瑾字子瑜，徐邈字景山，陸遜字伯言，陳群字長文，顧雍字元歎，夏侯玄字泰初，虞翻字仲翔，王經字承宗，陳泰字玄伯。

　　火德既微，運纏大過。〈火德，謂漢也。班固漢書高紀贊曰：旗幟尚赤，協于火德。周易曰：大過，大者過也。〉洪飆扇海，二溟揚波。〈揚波，喻亂也。〉虯虎雖驚，風雲未和。〈周易曰：雲從龍，風從虎。〉潛魚擇淵，高鳥候柯。〈周書曰：美為士者，飛鳥歸之蔽於天，魚鱉歸之沸於淵。左氏傳曰：仲尼曰：鳥則擇木，木豈能擇鳥？〉赫赫三雄，並迴乾軸。〈潘岳為賈謐贈陸機詩曰：三雄鼎足。〉競收杞梓，爭采松竹。〈國語，聲子謂子木曰：若杞梓皮革，楚實遺之。韋昭曰：杞，良才也。孫子曰：真人在冬，則松竹也。〉鳳不及棲，龍不暇伏。谷無幽蘭，嶺無亭菊。〈香草、善鳥，皆喻賢也。〉

　　英英文若，靈鑒洞照。應變知微，探賾賞要。〈周易曰：君子知微知章。又曰：探賾索隱，鉤深致遠。〉日月在躬，隱之彌曜。〈莊子曰：孔子圍於陳、蔡之間，太公往弔之，曰：子甚者脩身以明汙，昭昭乎如揭日月而行，故不免也。〉文明映心，鑽之愈妙。〈孫卿子曰：君子通則文而明，窮則約而詳。論語，顏淵曰：鑽之彌堅。〉滄海橫流，玉石同碎。〈孟子曰：當堯之時，洪水橫流。尚書曰：火炎崑崗，玉石俱焚。〉達人兼善，廢己存愛。〈孟子曰：古人窮則獨善其身，達則兼善天下。〉謀解時紛，功濟宇內。〈老子曰：解其紛。〉始救生人，終明風概。〈魏志曰：太祖進彧為漢侍中，守尚書令。董昭等謂太祖宜進爵國公，九錫備物，以彰殊勳，密以咨彧，彧以為太祖本興義兵，以匡朝寧國，君子愛人以德，不宜如此。太祖軍至濡須，彧病，留壽春。魏氏春秋曰：太祖饋彧食，發之，乃空器也，於是飲藥而卒。〉

　　公達潛朗，思同蓍蔡。〈法言曰：樗里之智也，使知國若葬，吾以疾為蓍蔡也。〉運用無方，動攝群會。爰初發跡，遘此顛沛。神情玄定，處之彌泰。〈魏志曰：荀攸與議郎何顒等謀殺卓，垂就而覺，收顒、攸繫獄，顒憂懼自殺，攸言語飲食自若。會卓死，得免。班固漢書述曰：子明光光，發跡西疆。蔡邕楊復碑曰：景命不延，遘此顛沛。〉愔愔幕裏，筭無不經。〈魏志，荀攸自從太祖征伐，常謀謨幃幄，時人及子弟，莫知其所言。左氏傳，右尹革曰：祈昭之愔愔。〉亹亹通韻，跡不暫停。雖懷尺璧，顧哂連城。〈史記，趙惠文王得和氏璧，秦昭王聞之，使人遺趙王書，願以十五城易璧。〉知能拯物，愚足全生。〈魏志曰：魏國初建，攸為尚書令，從征孫權，薨。太祖每稱公達外愚內智，外怯內勇，外弱內強，不伐善，無施勞，知可及，愚不可及。新序，溫斯子曰：古者有愚以全身。莊子曰：可以全生。〉

　　郎中溫雅，器識純素。〈魏志曰：魏國初建，渙為郎中令。莊子曰：聖人貴純素之道，唯神是守。素也者，謂其無所雜也；純也者，謂其不虧其神也。能體純素，謂之真人。〉貞而不諒，通而能固。〈論語，子曰：君子貞而不諒。〉恂恂德心，汪汪軌度。〈論語曰：孔子於鄉黨，恂恂如也。毛詩曰：濟濟多士，克廣德心。范曄後漢書，郭林宗曰：黃叔度汪汪若萬頃之陂。〉志成弱冠，道敷歲暮。〈禮記曰：人生二十曰弱冠。韓詩曰：蟋蟀在堂，歲聿其暮。薛君曰：言君之年歲已晚也。〉仁者必勇，德亦有言。〈論語，子曰：有德者必有言，仁者必有勇。〉雖遇履虎，神氣恬然。〈魏志曰：呂布擊袁術於阜陵，渙往從之，遂復為布所拘留。布初與劉備和親，後離隙。布欲使渙作書罵辱備，渙不可，再三強之，不許。布大怒，以兵脅渙曰：為之則生，不為則死。渙顏色不變，笑而應之曰：渙聞唯德可以辱人，不聞以罵。使彼固君子耶，且不恥將軍之言；彼誠小人耶，將復將軍之意，則辱在此，不在於彼。且渙佗日之事劉將軍，猶今日之事將軍也。如一旦一去此，復罵將軍，可乎？布慚而止。周易曰：履虎尾，不咥人，亨。列子曰：至人者，神氣不變。〉行不脩飾，名跡無愆。〈班固漢書贊曰：雋不疑遂立名跡，終始可述。〉操不激切，素風愈鮮。

　　邈哉崔生，體正心直。天骨疏朗，牆宇高嶷。〈蔡邕度侯碑曰：朗鑒出於自然，英風發於天骨。論語，子貢曰：夫子之牆數仞。〉忠存軌跡，義形風色。〈義形於色，已見上文。〉思樹芳蘭，剪除荊棘。〈芳蘭，以喻君子；荊棘，以喻小人。〉人惡其上，時不容哲。〈左氏傳曰：伯宗之妻曰：盜憎主人，民惡其上。〉琅琅先生，雅杖名節。雖遇塵霧，猶振霜雪。〈孔融薦禰衡表曰：忠果正直，志懷霜雪。〉運極道消，碎此明月。〈魏志曰：琰為中尉，太祖為魏王，楊訓發表褒述盛德。琰取訓表草視之，與訓書。有白琰此書傲世怨謗者，太祖怒，於是罰琰為徒隸，使人視之，辭色無撓。太祖遂賜琰死。周易曰：小心道長，君子道消。〉

　　景山恢誕，韻與道合。〈桓子新論曰：老子其心玄遠，而與道合。〉形器不存，方寸海納。〈周易曰：形乃謂之器。王輔嗣曰：成形曰器。列子，文摯謂叔龍曰：吾見子之心矣。方寸之地虛矣。〉和而不同，通而不雜。〈和而不同，已見上文。莊子曰：純粹而不雜。〉遇醉忘辭，在醒貽答。〈魏志曰：太祖時科禁斷酒，而徐邈私飲，至於沈醉。校事趙達問以曹事，邈曰：中聖人。達白太祖，甚怒。度遼將軍鮮于輔進曰：平日醉客，謂酒清者為聖人，濁者為賢人，邈性循慎，偶醉言耳。竟坐免刑。文帝踐祚，歷潁川典農中郎將。車駕幸許昌，問邈曰：頗復中聖人不？邈對曰：昔子反斃於穀陽，御叔罰於飲酒，臣嗜同二子，不能自懲，時復中之。然宿瘤以醜見傳，臣以醉見識。帝大笑，顧左右曰：名不虛立。後為光祿大夫，薨。〉

　　長文通雅，義格終始。思戴元首，擬伊同恥。〈尚書曰：昔先正保衡，作我先王。乃曰：予弗克俾厥后惟堯、舜，其心愧恥，若撻于市。〉民未知德，懼若在己，嘉謀肆庭，讜言盈耳。〈魏書曰：群前後數陳得失。群為司空，錄尚書事，薨。尚書曰：爾有嘉謀。漢書，成帝曰：久不見班生，今日復聞讜言。論語，子曰：洋洋乎盈耳哉。〉玉生雖麗，光不踰把。德積雖微，道映天下。〈言德喻王。〉

　　淵哉泰初，宇量高雅。器範自然，標准無假。全身由直，跡洿必偽。處死匪難，理存則易。〈魏志曰：曹爽見誅，徵夏侯玄為大鴻臚，數年徙太常。中書令李豐謀欲以玄輔政，誅大將軍以玄代之。大將軍微聞，事下廷尉。玄臨斬東市，顏色不變，舉動自若。班固漢書楊雄述曰：淵哉若人，實好斯文。史記，太史公曰：非死者難，處死者難。〉萬物波蕩，孰任其累？六合徒廣，容身靡寄。〈范曄後漢書，李熊說公孫述曰：方今四海波蕩，匹夫橫議。荀悅漢紀論曰：以六合之大，一身之微，而匹夫無所容，豈不哀哉！〉君親自然，匪由名教。敬授既同，情禮兼到。〈孝經曰：資於事父以事母，而愛同；資於事父以事君，而敬同。〉烈烈王生，知死不撓。求仁不遠，期在忠孝。〈漢魏春秋曰：魏帝見威權日去，不勝其忿，乃召侍中王沈、尚書王經、散騎常侍王素謂曰：司馬昭之心，路人所知也。吾不能坐受廢辱，今日當與卿自出討之。世語曰：王沈、王叢馳告文王，尚書王經以正直不出，遂被文王殺之。魏志曰：清河王經，甘露中為尚書，坐高貴鄉公事誅。裴松之曰：經字彥緯，今云承宗，蓋有二字也。班固漢書述曰：樂昌篤實，不橈不詘。論語，子曰：仁遠乎哉？我欲仁，斯仁至矣。〉玄伯剛簡，大存名體。志在高構，增堂及陛。〈漢書，賈誼上書曰：人主之尊譬如堂，群臣如陛。故陛九級上，廉遠地則堂高；陛亡級，廉近地則堂卑。高者難攀，卑者易凌，理勢然也。〉端委虎門，正言彌啟。臨危致命，盡其心禮。〈干寶晉紀曰：高貴鄉公之弒。司馬文王會朝臣謀其故。太常陳泰垂涕入，文王待之曲室，謂曰：玄伯，卿何以處我？對曰：誅賈充以謝天下。文王曰：為吾更思其次。泰言唯有進於此，不知其次。文王乃久不言。為侍中，轉左僕射，薨。左氏傳曰：晏平仲端委立於虎門之外。見危致命，已見上文。〉

　　堂堂孔明，基宇宏邈。〈堂堂，已見上文。〉器同生民，獨稟先覺。〈孟子曰：伊尹曰：天之生斯人，使先覺覺後覺也。予，天民之先覺者也。〉標牓風流，遠明管樂。〈孫綽子曰：聖賢極其標牓，有大力矣。管、樂，已見序也。〉初九龍盤，雅志彌確。〈周易曰：初九，潛龍勿用。何謂也？子曰：龍德而隱者也；確乎其不可拔，潛龍也。方言曰：未升天之龍，謂之蟠龍。〉百六道喪，干戈迭用。〈漢書，陽九厄曰初入百六陽九。音義曰：易傳所謂陽九之厄，百六之會者也。〉苟非命世，孰掃雰雺？〈孟子曰：五百年必有王者興，其間必有名世者。廣雅曰：命，名也。爾雅曰：天氣下，地氣不應曰雺。孔安國尚書傳曰：雺，陰氣也，武功切。今協韻，音夢。〉宗子思寧，薄言解控。〈蜀志曰：劉備，漢景帝子中山靖王後也，故曰宗子也。解控，謂彼有急而控告於己，己能解之也。左氏傳，王子伯駢曰：無所控告。杜預曰：控，引也。〉釋褐中林，鬱為時棟。〈亮為丞相，故曰時棟。袁崧後漢書，郭林宗與陳留盛仲明書曰：足下諸人，為時棟梁。〉

　　士元弘長，雅性內融。〈謝承後漢書曰：嚴遵雅性高厲。〉崇善愛物，觀始知終。〈孟子曰：親親而仁民，仁民而愛物。六韜曰：聖人見其所始，則知其所終。周易曰：終以知始，始以知終。〉喪亂備矣，勝塗未隆。先生標之，振起清風。〈胡廣書曰：建洪德，流清風。〉綢繆哲后，無妄惟時。〈毛詩曰：綢繆束薪。毛萇曰：綢繆，猶纏綿也。周易曰：無妄之行，窮之災也。〉夙夜匪懈，義在緝熙。〈毛詩曰：夙夜匪懈，以事一人。緝熙，已見上文。〉三略既陳，霸業已基。〈蜀志曰：劉璋既還成都，先主當為璋北征漢中，統說曰：陰選精兵，晝夜兼道，徑襲成都；璋既不武，素無備豫，大軍卒至，一舉便定，此上計也。楊懷、高沛，璋之名將，各仗強兵，據守關頭，聞數有牋諫璋，使發遣將軍還荊州。將軍未去，遣與相聞，說荊州有急，欲還救之，並使裝束，外作歸形；此二子既服將軍英名，又喜將軍之去，必乘輕騎來見，將軍因此執之，進取其兵，乃向成都，此中計也。退還白帝，連引荊州，徐還圖之，此下計也。若沈吟不去，將致大困，不可久矣。先主然其中計，即斬懷、沛，還向成都，所過輒剋。為軍中郎將，卒。〉

　　公琰殖根，不忘中正。豈曰摸擬，實在雅性。亦既羈勒，負荷時命。推賢恭己，久而可敬。〈蜀志曰：琬為大將軍，錄尚書事，卒。司馬遷書曰：推賢進士為務。論語，子曰：君子其行己也恭。又曰：晏平仲善與人交，久而敬之。〉

　　公衡仲達，秉心淵塞。〈毛詩曰：秉心塞淵。〉媚茲一人，臨難不惑。〈毛詩曰：媚茲一人，應侯順德。〉疇昔不造，假翮鄰國。〈蜀志，先主將東伐吳，權諫曰：吳人悍戰，又水戰順流，進易退難，臣請為先驅以當寇，陛下宜為後鎮。先主不從，以權為鎮北將軍，督江北軍，先主自在江南。吳將陸議乘虛斷圍，南軍敗績。先主引退而道隔，權不得還，故率將所領降于魏，拜鎮南將軍。〉進能徽音，退不失德。〈蜀志曰：魏文帝謂權曰：君舍逆效順，欲追蹤陳、韓耶？權對曰：臣過受劉氏殊遇，降吳不可，還蜀無路，是以歸命。且敗軍之將，獲免為幸，何古人之可慕！先主薨問至魏，群臣咸賀，權獨否。後為車騎將軍，卒。〉六合紛紜，民心將變。鳥擇高梧，臣須顧眄。〈鳥擇木，已見上文。〉

　　公瑾英達，朗心獨見。披草求君，定交一面。〈崔寔本論曰：且觀世人之相論也，徒以一面之交，定臧否之決。〉桓桓魏武，外託霸跡。志掩衡霍，恃戰忘敵。〈衡、霍，二山，在吳之境。〉卓卓若人，曜奇赤壁。三光參分，宇宙暫隔。〈淮南子曰：夫道，紘宇宙而章三光。高誘曰：三光，日月星也。〉

　　子布擅名，遭世方擾。撫翼桑梓，息肩江表。〈吳志曰：張昭，彭城人也。漢末大亂，徐方士民，多避難楊土，昭南渡江。孫策創業，命昭為良史，撫軍中郎將，升堂拜母，如比肩之舊，文武之事，一以委昭。班固漢書述曰：攜手遯秦，撫翼俱起。毛詩曰：惟桑與梓，必恭敬止。左氏傳，鄭成公，子駟曰：請息肩于晉。〉王略威夷，吳魏同寶。〈應瑒釋賓曰：九有威夷，始失其政。〉遂獻宏謨，匡此霸道。〈史記，商鞅曰：吾說孝公以霸道，其意欲之。〉桓王之薨，大業未純。把臂託孤，惟賢與親。〈吳志曰：孫策臨亡，弟權託昭。昭率群寮立而輔之。東觀漢記，張堪把朱暉臂曰：欲以妻子託朱生。〉輟哭止哀，臨難忘身。成此南面，寔由老臣。〈吳志，張昭謂權曰：昔太后、桓王不以老臣屬陛下，而以陛下屬老臣。〉才為世出，世亦須才。〈蘇武答李陵書曰：每念足下，才為世出，器為時出。〉得而能任，貴在無猜。

　　昂昂子敬，拔跡草萊。荷檐吐奇，乃構雲臺。〈吳志曰：初肅見權，說權曰：為將軍計，惟有鼎足江東，以觀天下之釁，然後建號帝王，以圖天下。陸機謝平原表曰：振影拔跡。莊子曰：農夫無草萊之事。淮南子曰：雲臺之高。高誘曰：高際於雲，故曰雲臺。〉

　　子瑜都長，體性純懿。諫而不犯，正而不毅。〈都長，謂體貌都閑而雅性長厚也。謝承後漢書曰：朱皓德行純懿。禮記曰：事親有隱而無犯。鄭玄曰：無犯顏色諫也。論語曰：事父母幾諫。〉將命公庭，退忘私位。〈吳志曰：建安二十年，權遣使蜀通好劉備，與弟亮但公會相見，無私面。論語曰：將命者出。毛詩曰：公庭萬舞。〉豈無鶺鴒，固慎名器。〈毛詩曰：鶺鴒在原，兄弟急難。左氏傳，仲尼曰：惟器與名，不可以假人。〉

　　伯言蹇蹇，以道佐世。〈蹇蹇，已見上文。〉出能勤功，入能獻替。〈國語，史黯謂趙簡子曰：夫事君者諫過而賞善，薦可而替不，獻能而進賢。〉謀寧社稷，解紛挫銳。〈老子曰：挫其銳，解其紛。〉正以招疑，忠而獲戾。〈吳志曰：遜為丞相，太子有不安之議。遜上疏陳太子正統，宜有盤石之固，魯王藩臣，當使寵秩有差，彼此得所，上下獲安，謹叩頭流血以聞。書三四上。太傅吳粲坐數與遜交書，下獄死。權累遣中使責讓遜，遜憤恚致卒。〉

　　元歎穆遠，神和形檢。如彼白珪，質無塵玷。〈毛詩曰：白圭之玷，尚可磨也；斯言之玷，不可為也。東觀漢記，杜詩薦伏湛曰：自行束脩，訖無毀玷。〉立上以恒，匡上以漸。〈吳志曰：雍訪及政職所宜，輒密以聞。若見納用，則歸之上；不用，終不宣渫。周易曰：君子以言有物，而行有恒。〉清不增潔，濁不加染。〈言得清濁之宜也。清濁，已見上文。〉

　　仲翔高亮，性不和物。〈吳志曰：翻性不協俗，多見毀謗。〉好是不群，折而不屈。屢摧逆麟，直道受黜。〈吳志曰：翻數犯顏諫諍，權不能悅。權與張昭論及神仙，翻指昭曰：彼皆死人而語神仙，俗豈有仙人也？權積怒非一，遂徙翻交州。班固漢書贊曰：大雅卓爾不群。韓子曰：龍之為蟲也，擾柔可狎而騎，然其喉下有逆鱗，徑寸之處，若嬰之，則殺人。人主有逆鱗，說者嬰之，則不幾矣。論語，柳下惠曰：直道而事人，焉往而不三黜？〉嘆過孫陽，放同賈屈。〈楚辭曰：驥躊躇於獘輦兮，遇孫陽而得代。王逸曰：孫陽，伯樂姓名也。孔叢子，子高對魏王曰：駑驥同轅，伯樂為之咨嗟；玉石相糅，和氏為之歎息。漢書曰：天子以賈誼任公卿之位，絳、灌之屬害之，乃毀誼，天子亦疏之，以誼為長沙王太傅。誼既適去，意不自得，及度湘水，為賦以弔屈原。屈原，楚賢臣也，被讒放逐，作離騷。誼追傷之，因以自諭。〉

　　詵詵衆賢，千載一遇。〈毛萇詩傳曰：詵詵，衆多也，使陳切。千載一遇，已見上文。〉整轡高衢，驤首天路。〈鸎鵡賦曰：蓐收整轡。登樓賦曰：假高衢而騁力。鄒陽上書曰：蛟龍驤首奮翼。枚乘樂府詩曰：天路隔無期。〉仰挹玄流，俯弘時務。毛萇詩傳曰：挹，𣂏也。名節殊塗，雅致同趣。〈周易曰：殊塗同歸，嵇康贈秀才詩曰：仰募同趣。〉日月麗天，瞻之不墜。〈周易曰：日月麗乎天。禮記曰：夫日月星辰，所以瞻仰也。非此族也，不在祀典。呂氏春秋曰：德行昭美，比於日月，不可息也。〉仁義在躬，用之不匱。〈論語比考讖曰：仁義在身，行之可強。毛詩曰：孝子不匱。毛萇曰：匱，竭也。〉尚想重暉，載挹載味。〈羊秀衛公誄曰：仰睎遐風，重暉冠世。〉後生擊節，懦夫增氣。〈魏略，王朗答太祖曰：承旨之日，撫掌擊節。孟子曰：聞伯夷之風者，貪夫廉，懦夫有立志。〉

文選考異

注「檀道鸞晉陽春秋曰」：何校「晉」上添「續」字，陳同。袁本無「春」字，是也。茶陵本并五臣，衍。
注「禪伐不同」：袁本「伐」作「代」，是也。茶陵本作「伐」，與此同誤。
注「舜舉八元八愷用之於堯時也成湯得伊尹武王得呂望而社稷安也」：袁本此二十七字在五臣銑注下，其「善曰」下作「二八謂八元八凱也伊伊尹也呂呂望也」十六字。案：袁本最是。茶陵本并善於五臣，誤與此同。
注「三黜之」：陳云「之」字衍，是也。各本皆衍。
注「盍遠續禹功」：案：「續」當作「績」。各本皆誤。又案：「禹」字不當有，見前，疑不知者添之也。
遭時匪難：袁本、茶陵本「匪」作「不」。案：此所見不同也。
注「折而不橈」：袁本、茶陵本「橈」作「撓」。又後贊注中「不橈不屈」同。案：據此疑善「橈」，二本非也。今正文「撓」字，或五臣「撓」而亂之。「橈」雖通作「撓」，凡善、五臣即同字而有別。但「�」「木」多相混耳。
注「尚書曰成王將崩」：陳云「書」下脫「序」字，是也。各本皆脫。
注「漢書高祖功臣頌曰」：案：「書」字不當有。各本皆衍。
魏志九人：袁本、茶陵本「魏志」提行另起，是也。
袁煥字曜卿：茶陵本「煥」作「渙」。袁本作「煥」，與此同。又袁後贊注中首一字作「渙」，餘皆作「煥」。案：今魏志作「渙」，茶陵「渙」、「煥」錯出，此本盡作「渙」，似當以「渙」為是。
注「杞良才也」：案：「杞」下當有「梓」字。各本皆脫。
注「太公往弔之曰」：案：「往」當作「任」。各本皆誤。此所引山木篇文。
注「子甚者」：茶陵本「甚」作「其意」二字，是也。袁本亦誤。
注「洪水橫流」：袁本、茶陵本「洪」作「鴻」，是也。案：此尤用今孟子改耳。
注「吾以疾為蓍蔡也」：袁本「蔡」作「龜」，是也。茶陵本亦作「蔡」。案：此蓋因正文而改。
注「右尹革曰」：陳云「尹」下脫「子」字，是也。各本皆脫。
注「如一旦一去此」：袁本、茶陵本「去」上無「一」字，是也。案：魏志無。
注「竟坐免刑」：袁本、茶陵本「免」作「得」。案：今魏志「得」、「免」兩有，蓋因尤添「免」字而誤去「得」字也。
敬授既同：何校「授」改「愛」，云從晉書。案：袁本云善作「授」。茶陵本云五臣作「愛」。蓋各本所見皆非，善亦作「愛」。
注「散騎常侍王素」：何校「素」改「業」，陳同，是也。各本皆偽。
注「為軍中郎將卒」：何校「軍」下脫「師」字，陳同，是也。各本皆脫。
公衡仲達：袁本云善作「仲」。茶陵本云五臣作「沖」。案：各本所見皆非也。「仲」字不可通，必傳寫誤。善亦作「沖」也。
注「命昭為良史」：何校「良」改「長」，陳同，是也。各本皆偽。
注「弟權託昭」：袁本、茶陵本「弟」上有「以」字，是也。
立上以恒：何校「上」改「行」，云從晉書改，注固引易也。案：袁本云善作「上」，茶陵本云五臣作「行」，蓋各本所見皆非，善亦作「行」。
注「仰募同趣」：茶陵本「募」作「慕」，是也。袁本亦誤。


Chinese text: This work was published before January 1, 1923, and is in the
public domain worldwide because the author died at least 100 years ago.
