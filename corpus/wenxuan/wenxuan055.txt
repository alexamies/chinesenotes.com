論四
五等論
〈五等，公侯伯子男也。言古者聖王立五等以治天下，至漢封樹，不依古制，乃作此論。〉

主条目：五等論
　　陸士衡

　　夫體國經野，先王所慎；〈周禮曰：惟王建國，體國經野。鄭玄曰：體猶分也。漢書，王嘉曰：王者代天爵人，尤宜慎之。〉創制垂基，思隆後葉。〈典引曰：順命以創制。論語比考讖曰：以俟後聖垂基也。〉然而經略不同，長世異術，〈左氏傳，楚芋尹無宇曰：天子有經略，古之制也。又，北宮文子曰：有其國家，令聞長世。〉五等之制，始於黃唐。郡縣之治，創自秦漢。〈漢書曰：周爵五等，蓋千八百國。而太昊、黃帝後唐、虞侯、伯猶存。至秦遂并四海，分天下為郡縣，前聖苗裔，靡有孑遺者矣。漢興，因秦制度，以撫海內。班固漢書述曰：自昔黃、唐，經略萬國，三代損益。降及秦、漢，革滅五等，制立郡縣。〉得失成敗，備在典謨，〈王命論曰：歷古今之得失，驗行事之成敗。書序曰：典謨訓誥。〉是以其詳，可得而言。

　　夫先王知帝業至重，天下至曠。〈楊雄長楊賦曰：恢帝業。孫卿子曰：國者，天下之大器也。重，任也。廣雅曰：曠，遠也。〉曠不可以偏制，重不可以獨任；任重必於借〈即〉力，制曠終乎因人。故設官分職，所以輕其任也；〈周禮曰：設官分職，以為民極。〉並建五長，所以弘其制也。〈尚書曰：外薄四海，咸建五長。〉於是乎立其封疆之典，財其親疏之宜，〈賈逵國語注曰：裁，制也，裁與財古字通。〉使萬國相維，以成盤石之固，〈周禮曰：凡邦國小大相維。漢書，宋昌曰：漢所謂盤石之宗也。〉宗庶雜居，而定維城之業。〈毛詩曰：宗子維城，無俾城壞，而獨斯畏。〉又有以見綏世之長御，識人情之大方；〈大方，法也。呂氏春秋曰：凡耕之大方，力者欲柔。〉知其為人不如厚己，利物不如圖身；〈周易曰：利物足以和義。莊子曰：愛人利物之謂仁。左氏傳，欒武子曰：季孫圖其身，不忘其君。〉安上在於悅下，為己在乎利人。〈孝經曰：安上治民，莫善於禮。左氏傳，邾子曰：天生民而樹之君，以利之也，民既利矣，孤必與焉。〉故易曰：「說以使民，民忘其勞。」〈周易兌卦之辭也。〉孫卿曰：「不利而利之，不如利而後利之之利也。」〈孫卿子曰：不利而利之，不如利而後利之之利也。不愛而用之，不如愛而後用之之功也。利而後利，不如利而不利者之利也。愛而後用之，不如愛而弗用者之功也。利而不利，愛而不用者，取天下者也。利而後利之，愛而後用之者，保社稷者也。不利而利之，不愛而用之者，危國家者也。〉是以分天下以厚樂，而己得與之同憂；饗天下以豐利，而我得與之共害。〈孟子謂齊宣王曰：樂以天下，憂以天下，然而不王者，未之有也。趙岐曰：古賢君樂則以己之樂與天下同之，憂則以天下之憂與己共之。如是，未有不王者也。鄭玄儀禮注曰：饗，勸強之也。〉利博則恩篤，樂遠則憂深。〈呂氏春秋曰：衆封建，非以私賢也，所以博利、博義也。利博、義博，則無敵也。毛詩序曰：憂深思遠。〉故諸侯享食土之實，萬國受世及之祚矣。〈杜預左氏傳注曰：享，受也。禮記曰：大人世及以為禮。鄭玄曰：大人，諸侯之謂也。〉夫然，則南面之君，各務其治；〈論語，子曰：雍也，可使南面也。包氏曰：可使南面，言王諸侯治之也。〉九服之民，知有定主。〈周書曰：乃辨九服之國也。〉上之子愛於是乎生，〈周書，文王曰：周視民如子愛也。禮記曰：子庶民則百姓勸。鄭玄曰：子猶愛也。〉下之體信於是乎結。〈禮記曰：先王能脩禮以達義，體信以達順。鄭玄注曰：體猶親也。〉世治足以敦風，道衰足以御暴。故強毅之國，不能擅一時之勢；〈孟子曰：彼一時也，此一時也。〉雄俊之士，無所寄霸王之志。〈漢書，宣帝曰：漢家本以霸王道雜之。〉然後國安由萬邦之思治，主尊賴群后之圖身。〈毛詩序曰：下泉思治也。〉譬猶衆目營方，則天網自昶；〈目，網目也，以喻諸侯。天網，以喻王室也。營，布居也。老子曰：天網恢恢，疏而不失。呂氏春秋曰：一引其網，萬目皆張。廣雅曰：昶，通也。〉四體辭難，而心膂獲乂。〈四體亦喻諸侯，心膂亦喻王室也。論語，丈人曰：四體不勤。尚書，穆王曰：作股肱心膂。〉三代所以直道，四王所以垂業也。〈論語，子曰：三代之所以直道而行也。包氏曰：三代，夏、商、周也。禮記曰：三王、四代唯其師。鄭玄曰：四代，謂虞、夏、商、周也。漢書，武帝策詔曰：屬統垂業，廢興何如？〉

　　夫盛衰隆弊，理所固有；教之廢興，繫乎其人。〈漢書，韓安國曰：夫盛之有衰，猶朝之必暮。禮記，哀公問政，子曰：文、武之政，布在方策。其人存，則其政舉；其人亡，則其政息。〉愿法期於必涼，明道有時而闇。〈言法不可常愿，故期在於必薄；道不可常明，故有時而或闇。以諭盛衰廢興，抑唯常理也。孔安國尚書傳曰：愿，愨也，娛萬切。左氏傳，渾罕曰：君子作法於涼，其弊猶貪。杜預曰：涼，薄也。〉故世及之制，弊於彊禦；〈言諸侯世及而盛彊，其弊在於彊禦而難制也。毛詩曰：曾是彊禦。〉厚下之典，漏於末折。〈言封建踰禮而為害，其漏在於末大而本折也。周易曰：剝上以厚下安宅。左氏傳，楚子問申無宇曰：國有大城何如？對曰：鄭京櫟實殺曼伯，宋蕭亳實殺子游。由是觀之，則害於國末大必折，尾大不掉。杜預曰：折，折其本也。〉侵弱之舋，遘自三季；〈言諸侯秉權而王室侵弱，斯乃遘自三季也。班固異姓諸侯王表序曰：秦患周之敗，以為四夷交侵，以弱見奪，於是削去五等。杜預左氏傳注曰：舋，瑕隙也。國語，郭偃曰：三季王之亡，宜也。韋昭曰：季，末也。三季王，桀、紂、幽王也。〉陵夷之禍，終于七雄。〈言七雄力政，而王道因之陵夷。漢書，張釋之曰：秦陵夷至于二世，天下土崩。東京賦曰：七雄並爭。〉昔者成湯親照夏后之鑒，公旦目涉商人之戒，〈夏后之鑒，即殷鑒也。毛詩曰：殷鑒不遠，在夏后之世。尚書曰：爾唯舊人，爾丕克遠，省爾知寧，王若勤哉。孔安國傳曰：目所親見，法之又明之也。〉文質相濟，損益有物。〈春秋元命苞曰：王者一質一文，據天地之道，天質而地文。論語，子曰：殷因於夏禮，所損益可知也；周因於殷禮，所損益可知也。物，禮物也。〉故五等之禮，不革于時，封畛之制，有隆焉爾時，〈呂氏春秋曰：等步畝封畛，所以一之也。小雅曰：封畛，界疆也。〉豈玩二王之禍，而闇經世之筭乎？〈二王，謂夏、殷也。經世，已見李蕭遠運命論。〉固知百世非可懸御，善制不能無弊，而侵弱之辱，愈於殄祀，土崩之困，痛於陵夷也。〈家語，孔子曰：文、武之祀，無乃殄乎？漢書，徐樂上書曰：何謂土崩？秦之末葉是也。人困而主不恤，下怨而上不知，此之謂土崩。〉是以經始權其多福，慮終取其少禍。〈毛詩曰：經始靈臺。吳越春秋曰：大夫種善圖始，范蠡善慮終。賈逵國語注曰：權，秉也。尸子曰：聖人權福則取重，權禍則取輕。〉非謂侯伯無可亂之符，郡縣非致治之具也。故國憂賴其釋位，主弱憑其翼戴。〈左氏傳，王子朝告于諸侯曰：王居于彘，諸侯釋位，以間王政。又叔向語宣子曰：文之伯也，翼戴天子，加之以恭。〉及承微積弊，王室遂卑，〈新序曰：及定王，王室遂卑。〉猶保名位，祚垂後嗣，〈左氏傳曰：名位不同。班固漢書序曰：後嗣承序，以廣親親。〉皇統幽而不輟，神器否而必存者，豈非置勢使之然與？〈東京賦曰：怨皇統之見替。鄭玄論語注曰：輟，止也。老子曰：天下神器，不可為也，為者敗之。〉

　　降及亡秦，棄道任術，〈史記曰：商鞅見秦孝公，謂景監曰：吾說君以帝王之道，君曰：吾不能待。吾以彊國之術說君，君大悅。〉懲周之失，自矜其得。〈言懲周以弱見奪，自矜以力滅周也。〉尋斧始於所庇，制國昧於弱下，〈弱下之術，前王所棄，秦以為是，故謂之昧焉。左氏傳，宋昭公將去群公子，樂豫曰：不可，公族，公室之枝葉也，若去之，則本根無所庇蔭矣。葛藟猶能庇其本根，故君子以為比，況國君乎？此所謂庇焉而縱尋斧也。賈逵國語注曰：尋，用也。〉國慶獨饗其利，主憂莫與共害。〈國語曰：晉國有慶，未嘗不怡。史記，范雎曰：主憂臣辱。〉雖速亡趨亂，不必一道，〈毛萇詩傳曰：速，召也。〉顛沛之釁，實由孤立。〈毛詩曰：人亦有言，顛沛之揭。毛萇曰：顛，仆也；沛，拔也。揭，見根貌也。漢書曰：漢興，懲戒亡秦孤立之敗也。〉是蓋思五等之小怨，忘萬國之大德，〈毛詩曰：忘我大德，思我小怨。〉知陵夷之可患，闇土崩之為痛也。周之不競，有自來矣。左氏傳，鄭石㚟謂子囊曰：今楚實不競，行人何罪？又，叔孫曰：叔出季處，有自來矣。國乏令主，十有餘世，〈左氏傳，治區夫曰：為乏令主。楊雄連珠曰：古之令主，所以統天者不遠焉。爾雅曰：令，善也。〉然片言勤王，諸侯必應，〈論語，子曰：片言可以折獄。左氏傳，狐偃言於晉侯曰：求諸侯莫如勤王也。〉一朝振矜，遠國先叛。〈公羊傳，葵丘之會，齊桓公震而矜之，叛者九國。震之者何？猶曰振振然。矜之者何？猶莫若我也。何休曰：震矜，色自美之貌。〉故彊晉收其請隧之圖，暴楚頓其觀鼎之志，〈左氏傳，晉侯朝王，王享醴，命之宥，請隧，弗許。曰：王章也，未有代德而有二王，叔父之所惡也。又曰：楚子伐陸渾之戎，遂至于雒，定王使王孫滿勞楚子，問鼎之大小輕重焉。杜預曰：示欲逼周取天下也。〉豈劉項之能闚關，勝廣之敢號澤哉？〈漢書，沛公自武關入秦。又曰：羽至函谷關，使當陽君擊關，羽入至戲。又曰：勝廣為屯長，行至蘄西大澤鄉，勝自立為將軍，廣為都尉。〉借使秦人因循周制，雖則無道，有與共弊，覆滅之禍，豈在曩日！〈曩日，謂土崩之禍也。〉

　　漢矯秦枉，大啟侯王。〈班固漢書表曰：藩國大者，夸州兼郡，可謂矯枉過其正矣。毛詩曰：大啟爾宇，為周室輔。〉境土踰溢，不遵舊典。〈東京賦曰：規摹踰溢。尚書曰：舊典時式。〉故賈生憂其危，朝錯痛其亂。〈漢書，賈誼曰：夫樹國固必相疑之勢，下數被其殃，上數爽其憂，甚非所以安上而全下也。又，朝錯曰：請諸侯之罪過，削其支郡，不如此，宗廟不安也。〉是以諸侯阻其國家之富，憑其士民之力，〈阻，恃也。〉勢足者反疾，土狹者逆遲。六臣犯其弱綱，七子衢其漏網。〈漢書，賈誼曰：大抵彊者先反。及淮陰王楚最彊，則先反；韓信倚胡，則又反；及貫高因趙資，則又反；陳狶兵精，則又反；彭越用梁，則又反；黥布用淮南，則又反；盧綰最弱，最後反。然誼言八而機言六者，貫高非五等，盧綰亡入匈奴，故不數之。漢書曰：景帝即位，朝錯說上，令削吳，及書至，吳王起兵誅漢吏二千石以下。膠西、膠東、淄川、濟南、楚、趙亦皆反也。〉皇祖夷於黥徒，西京病於東帝。〈皇祖，高祖也。南都賦曰：皇祖止焉。史記曰：淮南王黥布反，高祖自往擊之，布走。高祖時為流矢所中，行道病。史記曰：荊王劉賈者，不知何屬。高祖立賈為荊王。淮南王黥布反，東擊荊。賈與戰，不勝，走富陵，為布軍所殺。漢書曰：賈稱從兄，而機以為皇祖，蓋別有所見。杜預左氏傳注曰：夷，傷也。楚漢春秋曰：下蔡亭長詈淮南王曰：封汝爵為千乘，東南盡日所出，尚未足黔徒群盜所邪！而反，何也？然黥當為黔。漢書曰：吳王濞反，削吳會稽、豫章郡，書至，起兵反。以袁盎為太常，使吳，吳王聞盎來，知其欲說，笑而應曰：我已為東帝，尚誰拜？不肯見盎。〉是蓋過正之災，而非建侯之累也。〈矯枉過其正，已見上文。周易曰：利用建侯行師。〉然呂氏之難，朝士外顧；宋昌策漢，必稱諸侯。〈漢書曰：呂產、呂祿自知背高皇帝約，因作亂。朱虛侯使人告兄齊王，令發兵西，太尉勃、丞相平為內應，以誅諸呂，齊王遂發兵。又曰：呂后崩，大臣迎立代王。郎中令張武曰：以迎大王為名，實不可往。宋昌曰：群臣議非也。內有朱虛、東牟之親，外畏吳、楚、淮南、琅邪、齊、代之強，故迎大王，大王勿疑也。〉逮至中葉，忌其失節，割削宗子，有名無實，天下曠然，復襲亡秦之軌矣。〈漢書曰：諸侯小者淫荒越法，大者睽孤橫逆，以害身喪國。故文帝采賈生之議分齊、趙，景帝用朝錯之計削吳、楚。〉是以五侯作威，不忌萬邦；新都襲漢，易於拾遺也。〈五侯，已見鮑明遠數詩。尚書曰：臣作福作威，害于而家，凶于而國。漢書曰：封王莽為新都侯。襲，猶取也。漢書，梅福上書曰：昔高祖舉秦如鴻毛，取楚如拾遺。〉光武中興，纂隆皇統，而猶遵覆車之遺轍，養喪家之宿疾。〈言光武猶遵師前漢之失也。晏子春秋，諺曰：前車覆，後車戒也。尚書曰：卿士有一於身，家必喪。〉僅及數世，姦軌充斥，〈尚書曰：寇賊姦宄。軌與宄古字通。左氏傳，士文伯讓子產曰：以政刑之不修，寇盜充斥。〉卒有彊臣專朝，則天下風靡，〈彊臣，謂梁冀之屬也。楚辭曰：世從俗而變化，隨風靡而成行。〉一夫縱衡，則城池自夷，豈不危哉！〈一夫，謂董卓也。漢書曰：縱，恣意。衡，古橫字。〉

　　在周之衰，難興王室，放命者七臣，干位者三子。〈左氏傳曰：初，王姚嬖于莊王，生子頹，子頹有寵，蒍國為之師。及惠王即位，取蒍國之圃以為囿。邊伯之宮近於王宮，王取之。王奪子禽、祝跪與詹父田，而收膳夫之秩。故蒍國、邊伯、石速、詹父、子禽、祝跪作亂，因蘇氏。秋，五大夫奉子頹以伐王，不克，出奔溫。蘇子奉子頹以奔衛。衛師、燕師伐周。冬，立子頹。杜預曰：石速，士也，不在五大夫之數。又曰：初，甘昭公有寵於惠后，惠后將立之，未及而卒。昭公奔齊，襄王復之。又通於隗氏，王替隗氏。頹叔桃子曰：我實能使狄。遂奉太叔以狄師伐周，大敗周師。王出適鄭，處于汜。杜預曰：甘昭公，王子太叔帶也。又曰：王子朝、賓起有寵於景王，王崩，子朝因舊官百工之喪職秩者，與靈、景之族以作亂。單子逆悼王于莊宮以歸。杜預曰：子朝，景王之長庶子；悼王，子猛也。班固漢書述曰：孝景蒞政，諸侯方命。韋昭曰：方，放命，不承天子之制。七臣，蒍國、邊伯、詹父、子禽、祝跪及頹叔、桃子、賓起也。王命論曰：闇干天位。爾雅曰：干，求也。三子，子頹、叔帶、子朝。〉嗣王委其九鼎，凶族據其天邑，〈嗣王，惠、襄、悼也。凶族，三子也。史記曰：秦取周九鼎寶器。尚書曰：肆予敢求爾于天邑商。〉鉦〈征〉鼙震於閫宇，鋒鏑流乎絳闕。〈傅玄正都賦曰：巍巍絳闕。〉然禍止畿甸，害不覃及，〈毛詩曰：覃及鬼方。毛萇曰：覃，延也。〉天下晏然，以治待亂。〈漢書，難蜀父老曰：及臻厥成，天下晏如也。淮南子曰：靜以合躁，治以待亂。〉是以宣王興於共和，襄惠振於晉鄭。〈史記曰：周人相與畔襲厲王，王出奔于彘。召公、周公二相行政，號曰共和。共和十四年，厲王死於彘，二相乃共立宣王。又曰：惠王即位，衛師、燕師伐周，立子頹。鄭伯見虢叔曰：盍納王乎？虢公曰：寡人之願也。同伐王城，鄭伯將王自圉門入，虢叔自北門入，殺王子頹及五大夫。又曰：天王出居于鄭，避母弟之難也。晉侯辭秦師而下次于陽樊，右師圍溫，左師逆王。王入於王城。取太叔于溫，殺之。杜預曰：叔帶，襄王同母弟也。〉豈若二漢。階闥蹔擾，而四海已沸，〈階闥蹔擾，謂王莽也。〉孽臣朝入，而九服夕亂哉！〈孽臣，董卓也。范曄後漢書曰：何進私呼卓入朝以脅太后。卓至，遂廢少帝為弘農王。〉

　　遠惟王莽篡逆之事，近覽董卓擅權之際，億兆悼心，愚智同痛。〈左氏傳，薳啟彊曰：孤與二三臣悼心失圖。〉然周以之存，漢以之亡，夫何故哉？豈世乏曩時之臣，士無匡合之志歟？〈聖主得賢臣頌曰：齊侯設庭燎之禮，故有匡合之功。論語，子曰：管仲相桓公，一匡天下。又曰：桓公九合諸侯。〉蓋遠績屈於時異，雄心挫於卑勢耳。〈左氏傳，劉子謂趙孟曰：子蓋亦遠績禹功而大庇民乎？阮瑀與孫權書曰：大丈夫雄心能無憤發。〉故烈士扼腕，終委寇讎之手；〈漢書曰：燕齊之間，方士瞋目扼腕。〉中人變節，以助虐國之桀。〈漢書，張博書曰：公卿變節。史記，王歜謂燕將曰：今為君將，是助桀為暴也。〉雖復時有鳩合同志，以謀王室，〈漢書曰：王莽居攝，翟義心惡之，遂與劉宇、劉璜結謀舉義兵。范曄後漢書曰：董卓以尚書韓馥為冀州刺史，侍中劉岱為兗州刺史。馥等到官，各舉義兵討卓。〉然上非奧主，下皆市人，〈漢書曰：翟義立劉信為天子。左氏傳曰：蔡公召子干、子晢，將納之。子干歸，韓宣子問於叔向曰：子干其濟乎？對曰：難。恭王有寵子，國有奧主。呂氏春秋曰：驅市人而戰之，可以勝人之教卒也。〉師旅無先定之班，君臣無相保之志。是以義兵雲合，無救劫弒之禍；〈范曄後漢書曰：卓聞劉馥等兵起，乃鴆殺弘農王。文子曰：用兵有五，誅暴救弱謂之義。漢書，班彪曰：假號雲合。〉民望未改，而已見大漢之滅矣。〈漢書曰：莽聞翟義起兵，乃拜王邑為虎牙將軍，以擊義，破之。於是莽自謂大得天人之助，遂即真矣。漢書，陳涉詐稱公子扶蘇，從民望也。〉或以諸侯世位，不必常全，〈公羊傳曰：諸侯世位，故國君為一體也。全或為今，非。〉昏主暴君，有時比跡，故五等所以多亂。〈唐子曰：暴主闇君，不可生殺。范曄後漢書，孔融薦謝該曰：該實卓然，比跡前列。〉今之牧守，皆以官方庸能，雖或失之，其得固多，故郡縣易以為治。夫德之休明，黜陟日用，〈左氏傳，王孫滿曰：德之休明。尚書曰：三載考績，三考，黜陟幽明。〉長率連屬，咸述其職，〈禮記曰：千里之外，設方伯，五國以為屬，屬有長。十國以為連，連有帥。尚書大傳曰：古者諸侯之於天子，五年一朝，謂之述職。述其職者，述其所職也。〉而淫昏之君，無所容過，〈左氏傳，宋子魚曰：又用諸淫昏之鬼。〉何則其不治哉？故先代有以之興矣。苟或衰陵，百度自悖，〈尚書曰：不役耳目，百度惟貞。〉鬻官之吏，以貨準才，則貪殘之萌，皆如群后也。安在其不亂哉？故後王有以之廢矣。且要而言之，五等之君，為己思治；〈民安己受其利，故曰為己。〉郡縣之長，為利圖物。〈物能利己，乃始圖之，故云為利。〉何以徵之？蓋企及進取，仕子之常志；〈企及進取，奔競以招譽。禮記曰：不至焉者，企而及之。史記，蘇秦說燕王曰：忠信者，所以自為也。進取者，所以為人也。〉修己安民，良士之所希及。〈修己安民，積德以厚下。論語，子曰：修己以安百姓。尚書，咎繇曰：在安民。孔安國論語注曰：希，少也。〉夫進取之情銳，而安民之譽遲。〈鄭玄禮記注曰：情，實也。銳，猶疾也。〉是故侵百姓以利己者，在位所不憚；〈安民譽遲，不若侵之以利己。鄭玄論語注曰：憚，難也。〉損實事以養名者，官長所夙夜也。〈進取名速，故損實事以求之。列子曰：范氏有子曰子華，善養私名。〉君無卒歲之圖，臣挾一時之志。五等則不然，知國為己土，衆皆我民，民安己受其利，國傷家嬰其病。〈說文曰：嬰，繞也。〉故前人欲以垂後，後嗣思其堂構，〈尚書曰：若考作室，子乃弗肯堂，矧肯構。〉為上無苟且之心，群下知膠固之義。漢書，王嘉上䟽曰：孝文時，吏居官者或長子孫，然後上下相望，莫有苟且之意。莊子曰：待膠漆而固者，是侵其德者也。范曄後漢書，鄭泰曰：以膠固之衆，當解合之勢。使其並賢居治，則功有厚薄；〈言八代同建五等，而廢興殊跡者，譬並賢居治，而功有優劣也。〉兩愚處亂，則過有深淺。〈言秦、漢同立郡縣而脩短異期者，譬兩愚居亂而過有輕重也。〉然則八代之制，幾可以一理貫；〈八代，謂五帝、三王也。然此八代，異於辯亡，各觀文立義也。崔寔政論曰：今既不能純法八代，故宜參以霸政。論語曰：吾道一以貫之。〉秦漢之典，殆可以一言蔽矣。〈論語，子曰：詩三百，一言以蔽之，曰：思無邪。孔安國尚書傳曰：蔽，斷也。〉

文選考異

夫體國經野：袁本、茶陵本「經野」作「營治」。案：二本是也。晉書作「經野」，尤依之改，非。
注「而獨斯畏」：何校「而」改「無」，陳同，是也。各本皆誤。
不如利而後利之之利也：袁本云善無「也」字。茶陵云五臣有。案：此蓋所見不同，或尤校改之也。晉書有。又案：五臣、晉書不重「之」字，非也。今荀子富國篇亦未誤。凡五臣雖同晉書，仍善是彼非者，今不悉出。
注「言王諸侯治之也」：袁本、茶陵本「王」作「任」，是也。案：「治之」當作「之治」，各本皆倒。
注「漢書徐樂上書曰」下至「此之謂土崩」：袁本、茶陵本此在「家語孔子曰云云」之前。案：依善例當云「土崩已見上文」，蓋後來改為複出而又誤倒之耳。尤順正文乙轉，仍未得善舊也。
注「告于諸侯曰王居于彘諸侯釋位」：袁本、茶陵本無「曰王居于彘諸侯」七字。
國慶獨饗其利：袁本「獨」下有校語云善作「猶」。茶陵本無校語。案：二本所載五臣良注云「言秦獨饗天下之利」，是其本作「獨」也。尤及茶陵蓋以五臣亂善。晉書「獨」。又本篇「忘萬國之大德」，袁本「萬」作「經」，云善作「萬」，茶陵作「經」，仍失著校語。又「愿法期於必涼」，袁、茶陵二本「涼」作「諒」，其實善「涼」，五臣「諒」，二本失著校語。彼尤本皆校改正之矣。
注「班固漢書表曰」：袁本、茶陵本「表」作「贊」。案：此尤校改之也。
皇祖夷於黥徒：案：「黥」當作「黔」，晉書正作「黔」，最為不誤。此注云「然黔當為黥」，唯正文用「黔首」字為「黥布」字，故善云爾也。必五臣因此注改「黔」為「黥」，後來各本以之亂善而失著校語。又此注亦多誤，見下。
注「史記曰荊王劉賈者」下至「蓋別有所見」：袁本、茶陵本無此五十九字。案：二本最是。此不知何人駮善注之語，必別本有記於旁者，而尤誤取以增多也。
注「尚未足黔徒群盜所耶」：案：「黔」當作「黥」，各本皆誤，說見下。
注「然黥當為黔」：案：「黥」、「黔」二字當互易。此因正文既改作「黥」，與注不相應，復改注以就之也。考史記、漢書「黥布」，不得云「當為黔」甚明。他書不更見有作「黔」者，上條楚漢春秋亦誤改無疑。
注「縱恣意」：陳云「縱」下脫「橫」字，是也。各本皆脫。
注「生子頹子頹有寵」：袁本、茶陵本不重「子頹」二字。
注「我實能使狄」：案：「能」字不當有。各本皆衍。
注「號曰共和共和十四年」：袁本、茶陵本不重「共和」二字。
注「鄭伯將王自圉門入虢叔自北門入」：袁本、茶陵本無此十四字。
注「次于陽樊」：袁本、茶陵本無此四字。
注「恭王有寵子」：袁本、茶陵本無「王」字，是也。
良士之所希及：案：當依晉書去「之」字。各本皆衍。
辯命論
〈并序　劉璠梁典曰：峻字孝標。辯命論蓋以自喻云。〉

主条目：辯命論
　　劉孝標〈孝標植根淄右，流寓魏庭，冒履艱危，僅至江左。負材矜地，自謂坐致雲霄。豈圖逡巡十稔，而榮慚一命。因茲著論，故辭多憤激，雖義越典謨，而足杜浮競也。〉

　　主上嘗與諸名賢言及管輅，〈主上，謂梁武帝也。魏志曰：管輅，字公明，平原人也。舉秀才。弟辰謂輅曰：大將軍待君意厚，冀當富貴乎？輅長嘆曰：然天與我才，明不與我年壽，恐四十七、八間不見女嫁男娶婦也。是歲八月，為少府丞。明年二月卒，年四十八。〉歎其有奇才而位不達。時有在赤墀之下豫聞斯議，歸以告余。〈漢書，梅福上書曰：願涉赤墀之塗。說文曰：墀，塗地也。禮，天子赤墀。〉余謂士之窮通，無非命也。〈莊子，孔子謂子路曰：聖人知窮之有命，知通之有時，臨大難而不懼，聖人之勇也。〉故謹述天旨，因言其致云。〈鄭玄禮記注曰：致之言至也。〉

　　臣觀管輅，天才英偉，珪璋特秀，〈郭璞曰：孫子荊上品狀王武子曰：天才英博，亮拔不群。抱朴子曰：故侍郎周生恭遠，英偉名儒。禮記曰：珪璋特達。抱朴子曰：陸士龍、士衡，曠世特秀，超古邈今。〉實海內之名傑，豈日者卜祝之流乎？〈墨子曰：墨子北之齊，過日者，日者曰：帝今日殺黑龍於北方，先生之色黑，不可以北。墨子不聽。史記有日者列傳。然則占候時日，謂之日者。司馬遷書曰：僕之先人，文史星歷，近乎卜祝之間。〉而官止少府丞，年終四十八，天之報施，何其寡與？〈史記曰：司馬遷曰：天之報施善人何如哉？〉然則高才而無貴仕，饕餮而居大位，自古所歎，焉獨公明而已哉！〈左氏傳，楚叔伯曰：夫有大功而無貴仕，其人能靖者與有幾？又曰：縉雲氏有不才子，貪于飲食，冒于貨賄，天下之人以比三凶，謂之饕餮。〉故性命之道，窮通之數，夭閼〈烏葛〉紛綸，莫知其辯。〈家語，魯哀公問於孔子曰：人之命與性何謂？孔子對曰：分於道謂之命，形於一謂之性。王肅曰：分於道，始得為人也；人各受陰陽剛柔之性，故曰形於一也。莊子曰：風之積也不厚，則其負大翼也無力，故九萬里則風斯在下矣，而後乃今培風，背負青天而莫之夭閼者。司馬彪曰：夭，折也；閼，止也。言無有折止使不通者也。封禪書曰：紛綸葳蕤。鄭玄儀禮注曰：辨，別也。〉仲任蔽其源，子長闡其惑。〈范曄後漢書曰：王充，字仲任。鄭玄論語注曰：蔽，塞也。論衡曰：凡人有生死壽夭之命，亦有貴賤貧富之命。命當貧賤，雖富貴之，猶涉患禍，失其富貴；命當富貴，雖貧賤之，猶逢福善，離其貧賤。今言隨操行而至，此命在末不在本也。司馬遷，字子長。蒼頡篇曰：闡，開也。史記，或曰：天道無親，常與善人。伯夷、叔齊可謂善人，而餓死。七十子之徒，仲尼獨薦顏淵為好學，然蚤夭。盜跖日殺不辜，肝人之肉，竟以壽終。此其大較者也，余甚惑焉。〉至於鶡冠甕牖，必以懸天有期；鼎貴高門，則曰唯人所召。〈七略，鶡冠子者，蓋楚人也。常居深山，以鶡為冠，故曰鶡冠。禮記，孔子曰：儒者蓬戶甕牖。論衡曰：夫命懸於天，吉凶在乎時。吳都賦曰：高門鼎貴。漢書，賈捐之曰：石顯方鼎貴。又，于公曰：少高大門，令容駟馬高蓋車。左傳，閔子騫曰：禍福無門，惟人所召。〉譊譊讙咋，異端斯起。〈蜀志曰：孟光好公羊春秋，而譏呵左氏，每與來敏爭此二義，常譊譊讙咋。裴松之曰：譊，音奴交切。讙，音詡袁切。咋，音祖格切。論語，子曰：攻乎異端。〉蕭遠論其本而不暢其流，子玄語其流而未詳其本。〈李蕭遠作運命論，言治亂在天，故曰論其本。郭子玄作致命由己論，言吉凶由己，故曰語其流。〉嘗試言之曰：〈莊子曰：請嘗試言之，天無為以之清，地無為以之寧。杜預左氏傳曰：嘗，試之也。〉夫通生萬物，則謂之道；生而無主，謂之自然。〈老子曰：大道汜兮，萬物得之以生而不辭，功成而不有，愛養萬物而不為之主。王弼曰：萬物皆得道而生。管子曰：萬物以生，萬物以成，命之曰道。老子曰：天法道，道法自然。〉自然者，物見其然，不知所以然，同焉皆得，不知所以得。〈莊子曰：孔子觀於呂梁，見一丈夫，謂孔子曰：吾長於水，而安於水，性也；不知吾所以然，命也。張湛曰：固然之理，不可以智知，知其不可知，故謂之命也。莊子曰：天下誘然皆生，而不知其所以生；同焉皆得，而不知其所以得也。〉鼓動陶鑄而不為功，庶類混成而非其力。〈周易曰：鼓天下之動者，存乎辭。韓康伯曰：爻辭也。爻以鼓動，效天下之動也。莊子，肩吾謂連叔曰：藐姑射之山。有神人居焉，猶陶鑄堯、舜也，孰肯以物為事。典引曰：沈浮交錯，庶類混成。〉生之無亭毒之心，死之豈虔劉之志。〈老子曰：亭之毒之，蓋之覆之。王弼曰：亭，謂品其形；毒，謂成其質。左氏傳，呂相曰：芟夷我農功，虔劉我邊陲。言殺也。〉墜之淵泉非其怒，升之霄漢非其悅。〈墜之淵泉，鱗屬也。升之霄漢，羽族也。言稟性不同，非天之有悅怒也。淮南子曰：鳥魚生於陰，屬於陽，故魚遊於水，鳥飛於雲。夫鳥排虛而飛，獸蹠實而走，蛟龍水居，虎豹山處，天地之性也。〉蕩乎大乎，萬寶以之化；確乎純乎，一化而不易。〈莊子曰：形非道不生，生非德不明，蕩蕩乎忽然出，勃然動，萬物從之乎。又曰：夫道，覆載萬物者也，洋洋乎大哉。庚桑楚曰：夫春氣發而百草生，正得秋而萬寶成。又楚狂接輿謂肩吾曰：夫聖人之治也，治外乎正而後行，確乎能其事者而已矣。司馬彪曰：確乎不移易。又曰：道流而不明，純純常常，乃比於狂。又曰：吾一受其成形，而不化以待盡也。又曰：性不可易，命不可變。〉化而不易，則謂之命。命也者，自天之命也。〈呂氏春秋曰：若命之不可易。春秋元命苞曰：命者，天之命也，所受於帝，行正不過，得壽命也。〉定於冥兆，終然不變。〈祖台之論命曰：存亡壽夭，咸定冥初。魏文帝典論曰：夫生之必死，天地所不能變。〉鬼神莫能預，聖哲不能謀，〈西征賦曰：生有脩短之命，位有通塞之遇，鬼神莫之要，聖哲弗能預。〉觸山之力無以抗，倒日之誠弗能感。淮南子曰：昔共工之力，怒𧢻不周之山，使地東南傾，與高辛爭為帝。許慎曰：昔共工，古諸侯之強者也；不周之山，西北之山也。陸機弔魏武文曰：夫以迴天倒日之力，而不能振形骸之內。短則不可緩之於寸陰，長則不可急之於箭漏。〈淮南子曰：聖人不貴尺之璧，而重寸之陰。漢書曰：漏刻以百二十為度。韋昭曰：舊漏晝夜共百刻，哀帝有短祚之期，故欲增之。〉至德未能踰，上智所不免。〈孝經曰：先王有至德要道。論語，子曰：唯上智與下愚不移。魏文帝典論曰：夫生之必死，賢聖所不能免。〉是以放勛之世，浩浩襄陵；天乙之時，焦金流石。〈尚書曰：放勛欽明。又，帝曰：湯湯洪水方割，蕩蕩懷山襄陵，浩浩滔天。史記，天乙立，是為成湯。呂氏春秋曰：成湯之旱，煎沙爛石。楚辭曰：十日並出，流金鑠石。〉文公𨆫其尾，宣尼絕其糧。傅子曰：周文王子公旦有聖德，謚曰文。毛詩曰：狼跋，美周公也。狼跋其胡，載疐其尾。毛萇曰：疐，跲也。𨆫音致。漢書平紀曰：追謚孔子曰宣尼公。論語曰：子在陳絕糧，從者病，莫能興。顏回敗其叢蘭，冉耕歌其芣衛。〈家語曰：顏回年二十九而髮白，三十二而早死。文子曰：日月欲明，浮雲蓋之；叢蘭欲茂，秋風敗之。家語曰：冉耕，魯人，字伯牛，以德行著名，有惡疾。韓詩曰：采衛，傷夫有惡疾也。詩曰：采采芣衛，薄言采之。薛君曰：芣衛，澤寫也。芣衛，臭惡之菜，詩人傷其君子有惡疾，人道不通，求己不得，發憤而作，以事興芣衛，雖臭惡乎，我猶采采而不已者，以興君子雖有惡疾，我猶守而不離去也。〉夷叔斃淑媛之言，子輿困臧倉之訴。〈崔瑋七蠲曰：三王行化，夷、叔隱己。古史考曰：伯夷、叔齊者，殷之末世，孤竹君之二子也，隱於首陽山，采薇而食之。野有婦人謂之曰：子義不食周粟，此亦周之草木也。於是餓死。曹植與楊脩書曰：有南威之容，乃可以論於淑媛。傅子曰：昔仲尼既歿，仲弓之徒追論夫子言，謂之論語。其後，鄒之君子孟子輿擬其體著七篇，謂之孟子。然子輿，孟子之字也。孟子曰：魯平公將出，嬖人臧倉曰：有司未知所之，敢請。公曰：將見孟子。曰：何哉？孟子之後喪踰前喪，君無見。公曰：諾。樂正子春見孟子曰：克告於君，君將來見也。嬖人有臧倉者沮君，君是以不果來。孟子曰：吾之不遇魯侯，天也。臧氏之子，焉能使予不遇哉？〉聖賢且猶若此，而況庸庸者乎？〈大戴禮，孔子曰：所謂庸人者，口不能道善言，而志不邑邑，此可謂庸人也。馮衍顯志賦曰：獨慷慨以遠覽兮，非庸庸之所識。〉至乃伍員浮尸於江流，三閭沈骸於湘渚。〈史記曰：子胥自剄死，王乃取子胥尸，盛以鴟夷之革，浮之於江中。楚辭，漁父見屈原曰：子非三閭大夫與？漢書曰：賈誼渡湘水，為賦以弔屈原。楊雄反騷曰：欽弔楚之湘纍。音義曰：諸不以罪死曰纍。屈原赴湘死，故曰纍也。〉賈大夫沮志於長沙，馮都尉皓髮於郎署。〈漢書曰：賈誼為長沙王太傅，誼既以謫去，意不自得。又曰：馮唐以孝著，為郎中署長，事文帝，帝輦過問曰：父老何自為郎？〉君山鴻漸，鎩〈殺〉羽儀於高雲；敬通鳳起，摧迅翮於風穴。此豈才不足而行有遺哉？〈東觀漢記曰：桓譚，字君山，少好學，遍治五經。光武即位，拜議郎。詔會議雲臺，上問譚曰：吾以讖決之，何如？譚不應，良久對曰：臣生不讀讖。問其故，譚頗有所非是。上怒曰：桓譚非法，將去斬之。譚叩頭流血，乃貰。由是失旨，遂不復轉遷。出補六安太守丞，之官，意不樂，道病卒。周易曰：鴻漸于陸，其羽可用為儀。許慎淮南子注曰：鎩羽，殘羽也。應璩與從弟書曰：弋下高雲之鳥。東觀漢記曰：馮敬通，少有俶儻之志，明帝以為衍材過其實，抑而不用，遂埳壈失志，以壽終於家。淮南子曰：鳳皇之翔，至德也，濯羽弱水，暮宿風穴。許慎曰：風穴，風所從出。韓詩外傳曰：子路謂孔子曰：夫子尚有遺行乎？奚居之隱也。〉

　　近世有沛國劉瓛，瓛〈桓〉弟璡〈津〉，並一時之秀士也。〈蕭子顯齊書曰：劉瓛，字子珪，沛國人。宋大明四年舉秀才，少篤學，博通五經，為安成王撫軍，行參軍公事，免，自此不復仕。永明初，遇疾卒。瓛弟璡，字子璥，方軌正直。文惠太子召璡入侍東宮，每上事，輒削草，尋署射聲校尉，卒官。呂氏春秋曰：舜耕於歷山，秀士從之。璥，君影切。〉瓛則關西孔子，通涉六經，循循善誘，服膺儒行。〈范曄後漢書曰：楊震，字伯起，經明博覽，無不窮究。諸儒為之語曰：關西孔子楊伯起。論語，顏淵曰：夫子循循然善誘人。禮記曰：回之為人也，得一善則拳拳服膺而不失之矣。又禮記有儒行篇。〉璡則志烈秋霜，心貞崑玉，亭亭高竦，不雜風塵。〈范曄後漢書孔融論曰：凜凜焉，皜皜焉，其與秋霜崑玉比質可也。西京賦曰：狀亭亭以岧岧。郭璞遊仙詩曰：高蹈風塵外。〉皆毓德於衡門，並馳聲於天地。〈周易曰：君子以振民毓德。毛詩曰：衡門之下，可以棲遲。〉而官有微於侍郎，位不登於執戟，相次殂落，宗祀無饗。〈答客難曰：官不過侍郎，位不過執戟。尚書曰：帝乃殂落。孔安國曰：殂落，死也。〉因斯兩賢以言古，則昔之玉質金相，英髦秀達，〈毛詩曰：追琢其章，金玉其相。毛萇曰：相，質也。又曰：髦，俊也。〉皆擯斥於當年，韞奇才而莫用，〈司馬彪莊子注曰：擯，棄也。馬融論語注曰：韞，藏也。〉徼草木以共彫，與麋鹿而同死，〈楚辭曰：願徼幸而有待兮，宿莽與野草同死。王逸曰：將與百草俱殂落也。論衡曰：身與草木俱朽。楚辭曰：死日將至兮，與麋鹿同坑。〉膏塗平原，骨填川谷，堙滅而無聞者，豈可勝道哉！〈檄蜀文曰：肝腦塗中原，膏液潤野草。封禪書曰：堙滅而不稱者，不可勝數。〉此則宰衡之與皁隸，容彭之與殤子，〈尚書曰：冢宰掌邦治。毛詩曰：實維阿衡，左右商王。左氏傳曰：人有十等，士臣皁，皁臣輿，輿臣隸。列仙傳曰：容成公者，自稱黃帝師，見於周穆王，能善補導之事，髮白復黑，齒落復生，事與老子同，亦云老子師。又曰：彭祖，殷賢大夫，歷夏至商末，號年七百。莊子，南郭子綦曰：天下莫大于秋毫之末，而太山為之小；莫壽于殤子，而彭祖為之夭。〉猗頓之與黔婁，陽文之與敦洽。〈猗頓，已見過秦論。皇甫謐高士傳曰：黥婁先生修清節，不求進於諸侯，及終，曾參來弔曰：何以為謚？妻曰：以康為謚。曾子曰：先生存時，食不充虛，衣不蓋形，死則手足不歛，傍無酒肉，何樂於此而謚為康哉？淮南子曰：不待脂粉，西施、陽文也。許慎曰：楚之好人也。呂氏春秋曰：陳有惡人焉，曰敦洽讎麋，椎顙廣顏，色如漆赭，垂髮臨鼻，長肘而盭，陳侯見而甚悅之。高誘曰：醜而有德也。〉咸得之於自然，不假道於才智。〈抱朴子曰：聖人體天，皆得之於自然。莊子曰：古之至人，假道於仁，託宿於義。〉故曰「死生有命，富貴在天」，其斯之謂矣。〈論語，子夏曰：死生有命，富貴在天。〉

　　然命體周流，變化非一，或先號後笑，或始吉終凶，或不召自來，或因人以濟。〈周易曰：同人先號咷而後笑。老子曰：不召而自來。傅子曰：昔人知下相接之易，故因人以致人。〉交錯糾紛，迴還倚伏，非可以一理徵，非可以一途驗。而其道密微，寂寥忽慌，無形可以見，無聲可以聞。〈子虛賦曰：交錯糾紛。鶡冠子曰：禍兮福之所倚，福兮禍之所伏。思玄賦曰：北叟頗識其倚伏。抱朴子曰：駑銳不可以不塗驗，箏琴不可以膠柱調也。鬼谷子曰：即欲闔之貴密，密之貴微。西征賦曰：寥廓忽恍。文子曰：道以無有為體，視之不見其形，聽之不聞其聲，謂之幽冥。呂氏春秋曰：道也者，視之弗見，聽之弗聞，不可為壯。管子曰：視之不見其形，聽之不聞其聲，而序其成，謂之道。〉必御物以效靈，亦憑人而成象；譬天王之冕旒，任百官以司職。〈言性命之道，雖係于天，然其來也，必憑人而御物。譬如天王冕旒而執契，必因百官司職以立政。文子曰：德、仁、義、禮四者，聖人之所以御萬物也。〉而或者睹湯武之龍躍，謂龕亂在神功；聞孔墨之挺生，謂英睿擅奇響；〈成湯、武王也。周易曰：見龍在田。又曰：或躍在淵。墨子曰：夏桀時，天乃命湯於鑣宮，有神來告曰：夏德大亂，往攻之，予必使汝大戡之。商王紂時，周武王見三神曰：予既沈漬殷紂於酒德，往攻之，予必使汝大戡之。孔，孔子；墨，墨翟。蔡邕陳太丘碑曰：元方、季方，皆命世挺生，膺期特授。〉視彭韓之豹變，謂鷙猛致人爵；見張桓之朱紱，謂明經拾青紫。〈彭，彭越，韓，韓信。易曰：君子豹變，其文蔚。禮記曰：鷙蟲攫搏，不程其勇者。鄭玄曰：鷙蟲，猛獸也。孟子曰：有天爵，有人爵。仁、義、忠、信，樂善不倦，此天爵也。公卿大夫，此人爵也。漢書曰：張禹，字子文，善說論語。令禹授太子，遷光祿大夫，賜關內侯。范曄後漢書曰：桓榮治歐陽尚書，授太子，為太子少傅，封關內侯。禮記曰：諸侯佩山玄玉而朱組綬。蒼頡篇曰：綬，紱也。漢書，夏侯勝曰：士病不明經，經術苟明，取青紫如俛拾地芥。〉豈知有力者運之而趨乎？〈莊子曰：夫藏舟於壑，藏山於澤，謂之固矣。然而夜半有力者負之而走，昧者不知。〉故言而非命，有六蔽焉爾。〈論語，子曰：由汝聞六言六蔽矣乎。然文雖出此，蔽義則殊。〉請陳其梗概：〈東京賦：其梗概如此。〉

　　夫靡顏膩理，哆噅〈許為〉顣〈子六〉頞〈烏割〉形之異也。〈楚辭曰：靡顏膩理，遺視矊些。王逸曰：靡，緻也；膩，滑也。淮南子曰：哆噅，蘧蒢戚施，醜也。說文曰：哆，張口也，音侈。通俗文曰：噅，口不正也，去皮切。史記，唐舉見蔡澤曰：先生魋顏蹙齃。〉朝秀晨終，龜鵠千歲，年之殊也。〈淮南子曰：朝秀不知晦朔。許慎曰：朝生暮死蟲也，生水上，似蠶蛾。養生要曰：龜鵠壽千百之數，性壽之物也。〉聞言如響，智昏菽麥，神之辨也。〈史記曰：淳于髡說鄒忌畢，趨出，曰：是人者，吾語之微言五，其應我若響之應聲，是人必封不久矣。左氏傳曰：程滑殺厲公，荀罃、士魴逆周子于京師而立之。周子有兄而無惠，不能辨菽麥，故不可立。杜預曰：菽，大豆也。豆麥殊形，易別，故以之為癡者之候也。〉同知三者定乎造化榮辱之境，獨曰由人，是知二五而未識於十。其蔽一也。〈淮南子曰：大丈夫恬然無為，與造化逍遙。高誘曰：造化，天地也。莊子曰：定乎內外之分，辨乎榮辱之境。左氏傳，叔興曰：吉凶由人。史記，齊威王使人說越曰：晉、楚鬥，越兵不起，知二五而不知十也。〉

　　龍犀日角，帝王之表；〈朱建平相書曰：頟有龍犀入髮，左角日，右角月，王天下也。〉河目龜文，公侯之相。〈孔叢子曰：夫子適周，見萇弘，萇弘語劉文公曰：孔子仲尼有聖人之表，河目而隆顙，是黃帝之形貌也。王肅家語注曰：河目，上下匡平而長也。范曄後漢書曰：李固貌狀有奇表，鼎角匿犀，足履龜文。後為太尉。〉撫鏡知其將刑，壓紐顯其膺錄。〈蜀志曰：蜀郡張裕曉相術，每舉鏡視面，自知刑死，未嘗不撲之於地。左氏傳曰：初，楚恭王無冢適，有寵子五人，無適立焉。乃大有事於群望而祈曰：請神擇五人主社稷。乃遍以璧見於群望曰：當璧而拜者，神所立也。與巴姬密埋璧於太室之庭，使五人拜。康王跨之，靈王肘加焉，子干、子皙皆遠之。平王弱，抱而入，再拜，皆壓紐。〉星虹樞電，昭聖德之符；夜哭聚雲，鬱興王之瑞。〈春秋元命苞曰：大星如虹，下流華渚，女節夢意，感生朱宣。宋均曰：華渚，渚名也。朱宣，少昊氏。詩含神務曰：大電繞樞，照郊野，感符寶，生黃帝。漢高祖功臣頌曰：彤雲晝聚，素靈夜哭。國語曰：興王賞諫臣。〉皆兆發於前期，渙汗於後葉。〈周易曰：渙汗其大號。渙，散也。〉若謂驅貔虎，奮尺劍。入紫微，升帝道，則未達窅冥之情，未測神明之數。其蔽二也。〈尚書，武王曰：如虎如貔，如熊如羆，于商郊。孔安國曰：貔，摯夷，虎屬也。史記，高祖曰：吾提三尺劍取天下，此非天命乎？薛綜西京賦注曰：天有紫微宮，王者象之，曰紫微宮。淮南子曰：源道者，測窅冥之深。呂氏春秋曰：窅乎冥，莫知其情。王命論曰：神明之祚，可得而妄處哉！〉

　　空桑之里，變成洪川；歷陽之都，化為魚鱉。〈呂氏春秋曰：有莘氏女子採桑，得嬰兒于空桑之中；獻之其君。令烰人養之，察其所以然。曰：其母居伊水之上，孕，夢有神告之曰：臼出水而東走，毋顧。明日，視臼水出，告其鄰，東走十里，而顧其邑，盡為水，身因化為空桑。故命之曰伊尹。淮南子曰：歷陽，淮南之縣名，今屬九江郡。歷陽中有老嫗，常行仁義，有兩諸生告過之，謂曰：此國當沒為湖，嫗視東城門閫有血，便走上山，勿反顧也。自此嫗數往視門，門吏問之，嫗對如其言。東門吏殺雞以血塗門，明日嫗早往視門有血，便走上山，國沒為湖。〉楚師屠漢卒，睢〈息惟〉河鯁其流；秦人坑趙士，沸聲若雷震。〈漢書曰：項羽晨擊漢，大戰彭城靈辟東睢水上，大破漢軍，多殺士卒，睢水為不流。戰國策，蔡澤謂應侯曰：白起率數萬之師，越韓、魏而敗彊趙，北坑馬服，屠四十餘衆，流血成川，沸聲如雷。使秦業帝，白起之勢也。論衡曰：言有命者曰：夫天下之大，人民之衆，一歷陽之都，一長平之坑，同命俱死，未可怪也。命當溺死，故相聚於歷陽。命當壓死，故相積於長平。〉火炎崑嶽，礫石與琬琰俱焚；嚴霜夜零，蕭艾與芝蘭共盡。〈尚書曰：火炎崑岡，玉石俱焚。又曰：弘璧琬琰在西序。傅玄鷹兔賦曰：秋霜一下，蘭艾俱落。毛萇詩傳曰：蕭，蒿也。〉雖游夏之英才伊顏之殆庶，焉能抗之哉？其蔽三也。〈史記曰：言偃，吳人，字子游。夏，子夏也。伊，伊尹也。顏，顏回也。孟子曰：得天下之英才而教育之。易曰：顏氏之子其殆庶幾乎。王弼曰：庶幾於知幾者也。〉

　　或曰明月之珠，不能無纇；夏后之璜，不能無考。〈淮南子曰：夏后氏之璜，不能無考；明月之珠，不能無纇。高誘曰：考，不平也。纇，瑕也。〉故亭伯死於縣長，相如卒於園令。〈范曄後漢書曰：崔駰，字亭伯。竇憲為車騎將軍，辟駰為掾，察駰高第，出為長岑長。駰自以遠去，不得意，遂不之官而歸，卒于家。漢書曰：相如拜為孝文園令，既病免，家居茂陵而死。〉才非不傑也，主非不明也，而碎結綠之鴻輝，殘懸黎之夜色，抑尺之量有短哉？〈戰國策，應侯謂秦王曰：梁有懸黎，宋有結綠，而為天下名器。楚辭，鄭詹尹曰：尺有所短，寸有所長。〉若然者，主父偃公孫弘對策不升第，歷說而不入，牧豕淄原，見棄州部。設令忽如過隙，溘〈苦合〉死霜露，其為詬恥，豈崔馬之流乎？及至開東閤，列五鼎，電照風行，聲馳海外，寧前愚而後智，先非而終是？〈漢書，主父偃，齊國臨淄人也，學長短縱橫術。家貧，假貸無所得，北遊燕、趙、中山，皆莫能厚客。甚困，乃上書闕下，拜為郎，至中大夫。偃曰：大丈夫生不五鼎食，死則五鼎烹耳。又曰：公孫弘，淄川人也。家貧，牧豕海上。太常上對諸儒。太常奏弘第居下策。天子擢弘對為第一，後至丞相。於是起客館，開東閤，以延賢士。莊子曰：賓放於鄉里，逐於州部。又曰：人生天地之間，若白駒之過隙。楚辭曰：寧溘死以流亡兮，余不忍為此態也。漢書，詔曰：公孫弘不幸罹霜露之疾。說文曰：詬，恥也。范曄後漢書，吳漢謂臧宮曰：將軍嚮者經虜城下，震揚威靈，風行電照，九州春秋。閻忠說皇甫嵩曰：今將軍威德震本朝，風聲馳海外。〉將榮悴有定數，天命有至極，而謬生妍蚩。其蔽四也。〈應璩與曹元長書曰：春生者繁華，秋榮者零悴，自然之數，豈有恨哉！孫子荊陟陽侯詩曰：三命皆有極。〉

　　夫虎嘯風馳，龍興雲屬，〈淮南子曰：虎嘯而谷風至，龍舉而景雲屬。四子講德論曰：風馳雨集。〉故重華立而元凱升，辛受生而飛廉進。〈史記曰：虞舜名曰重華。左氏傳，季孫行父曰：昔高陽氏有才子八人：蒼舒、隤敳、檮戭、大臨、尨降、庭堅、仲容、叔達，天下之民謂之八愷。高辛氏有才子八人：伯奮、仲堪、叔獻、季仲、伯虎、仲熊、叔豹、季狸，天下之民謂之八元。舜臣堯，舉八愷使主后土，舉八元使布五教于四方。史記曰：帝乙崩，子辛立，是為帝辛，天下謂之紂。尚書曰：祖伊恐，奔告于受。孔安國曰：受，紂也，音相亂。史記曰：仲矞生蜚廉，蜚廉生惡來，父子俱以材力事殷紂。〉然則天下善人少，惡人多，闇主衆，明君寡。〈莊子曰：天下之善人少，而不善人多。法言曰：聖君少，庸君多。杜篤弔比干文曰：闇主之在上，豈忠諫之是謀。〉而薰蕕不同器，梟鸞不接翼，〈家語，顏回曰：聞薰蕕不同器而藏，堯、桀不共國而治，以其類異也。孫盛晉陽秋，王夷甫論曰：夫芝蘭之不與茨棘俱植，鸞鳳之不與梟鴞同棲，天理固然，易在曉晤。西都賦曰：接翼側足。〉是使渾〈胡本〉敦〈徒本〉檮〈桃〉杌〈兀〉踵武於雲臺之上，仲容庭堅耕耘於巖石之下。〈左氏傳，太史克曰：昔帝鴻氏有不才子，掩義隱賊，好行凶德，醜類惡物，頑嚚不友，是與比周，天下之人謂之渾敦。顓頊氏有不才子，不可教訓，不知話言，告之則頑，舍之則嚚，傲狠明德，以亂天常，天下之人謂之檮杌。楚辭曰：忽奔走以先後，及前王之踵武。東觀漢記曰：詔賈逵入講南宮雲臺，使出左氏大義。仲容、庭堅，八愷之二，已見上注。法言曰：谷口鄭子真，不詘其節，而耕於巖石之下。〉橫〈去〉謂廢興在我，無繫於天。其蔽五也。〈漢書，董仲舒對策曰：治亂廢興，在於己，非天降命，不可得反。〉

　　彼戎狄者，人面獸心，宴安鴆毒，〈戎狄，謂魏也。班固漢書贊曰：夷狄之人，被髮左衽，人面獸心。左氏傳，管敬仲曰：宴安鴆毒，不可懷也。〉以誅殺為道德，以蒸報為仁義，〈漢書曰：匈奴，其俗寬則隨畜田獵禽獸為生業，急則人習戰攻以侵伐，其天性也。父死，妻其後母，兄弟死，皆取其妻妻之。小雅曰：上淫曰蒸，下淫曰報。〉雖大風立於青丘，鑿齒奮於華野，比於狼戾，曾何足喻？〈淮南子曰：堯之時，猰貐、鑿齒、九嬰、大風、封狶、修蛇皆為害，堯乃使羿誅鑿齒於疇華之澤，殺九嬰於凶水之上，繳大風於青丘之野，上射十日而下殺窫窳，斷修蛇於洞庭，禽封豕於桑林。高誘曰：疇華，南方地。九嬰，水火為人害者，北狄之地有凶水。大風，鷙鳥。青丘，東方。封豕，大彘。桑林，湯禱旱地。戰國策，張儀曰：趙王狼戾無親。〉自金行不競，天地板蕩，左帶沸脣，乘間電發，〈金行，謂晉也。干寶搜神記曰：程猗說石圖曰：金者晉之行也。左氏傳，師曠曰：吾驟歌北風，又歌南風，南風不競。毛詩曰：上帝板板。毛萇曰：杯晚切。又曰：蕩蕩上帝。鄭玄曰：蕩蕩，法度廢壞之貌。左帶，左衽也。尚書曰：四夷左衽，罔弗咸賴。王元長勸給虜書啟曰：息沸脣於桑墟。然齊、梁之間，通以虜為沸脣也。魏志，詔曰：劉備、孫權乘間作禍。辨亡論曰：電發荊南。〉遂覆瀍洛，傾五都，〈東京賦曰：泝洛背河，左伊右瀍。干寶晉紀，愍帝詔曰：群邪作逆，傾盪五都。〉居先王之桑梓，竊名號於中縣，〈毛詩曰：維桑與梓，必恭敬止。漢書高紀，詔曰：秦徙中縣之人，南方三郡。〉與三皇競其萌黎，五帝角其區宇，〈韋昭漢書注曰：萌，民也。孔安國尚書傳曰：黎，衆也。東京賦曰：區宇乂寧。〉種落繁熾，充仞神州。〈范曄後漢書曰：梁商上表曰：匈奴種類繁熾，不可殫盡。子虛賦曰：充仞其中，不可勝記。河圖曰：崑崙東南，地方千里，名曰神州。〉嗚呼！福善禍淫，徒虛言耳！〈尚書，湯曰：天道福善禍淫，降災于夏，以彰厥罪。〉豈非否泰相傾，盈縮遞運，而汩〈骨〉之以人？其蔽六也。〈周易曰：泰者通也，物不可以終通，故受之以否。老子曰：高下相傾。淮南子曰：孟春始嬴，孟秋始縮。高誘曰：嬴，長也；縮，短也。孔安國尚書傳曰：汩，亂也。〉

　　然所謂命者，死生焉，貴賤焉，貧富焉，治亂焉，禍福焉。此十者，天之所賦也。〈死生有命，已見上文。論衡曰：凡人有死生夭壽之命，亦有貴賤貧富之命。墨子曰：貧富治亂，固有天命，不可損益。呂氏春秋曰：禍福之所自來，衆人以為命，焉知其所由之也。〉愚智善惡，此四者，人之所行也。〈桓範世要論曰：遇不遇，命也。善不善，人也。〉夫神非舜禹，心異朱均，才絓中庸，在於所習。〈舜、禹，二帝也。淮南子曰：性命可說，不待學問而合於道，堯、舜、文王也；不可教以道，不可喻以德者，丹朱、商均也。夫上不及堯、舜，下不若商、均，此教訓之所喻也。高誘曰：丹朱，堯子也；商均，舜子也。廣雅曰：絓，止也，胡卦切。賈誼過秦曰：陳涉材能不及中庸。論衡曰：中人之性在所習，習善為善，習惡為惡。〉是以素絲無恆，玄黃代起，鮑魚芳蘭，入而自變。〈言在所習也。淮南子曰：墨子見練絲而泣之，為其可以黃，可以黑。高誘曰：閔其化也。大戴禮曰：與君子游，苾乎如入蘭芷之室，久而不聞，則與之化矣；與小人游，臭乎如入鮑魚之肆，久而不聞，則與之化矣。是故君子慎其所去就也。〉故季路學於仲尼，厲風霜之節；〈尸子曰：子路，東鄙之野人，孔子教之為賢士。王隱晉書曰：應瞻為太守，人歌之曰：威若風霜，恩如父母。〉楚穆謀於潘崇，成殺逆之禍。〈左氏傳曰：楚子欲立王子職而黜太子商臣，商臣聞之，告其師潘崇曰：能事諸乎？曰：不能。能行大事乎？曰：能。以宮甲圍成王，王縊，穆王立。潘崇，太子師。〉而商臣之惡，盛業光於後嗣；仲由之善，不能息其結纓。楚之後業皆商臣之子孫。周易曰：盛德大業，至矣哉！尚書曰：在今後嗣王。左氏傳曰：衛渾良夫與太子入舍於孔氏之外圃，欲劫孔悝而納太子。季子曰：太子無勇，若燔臺半，必舍孔叔。太子聞之，懼，下召石乞、盂𪒞敵子路，以戈擊之，斷纓。子路曰：君子死，冠不免，結纓而死。杜預曰：季子，子路是也。斯則邪正由於人，吉凶在乎命。

　　或以鬼神害盈，皇天輔德。〈周易曰：鬼神害盈而福謙。尚書曰：皇天無親，惟德是輔。〉故宋公一言，法星三徙，〈呂氏春秋曰：宋景公有疾，司馬子韋曰：熒惑守心，心，宋分野也，君當移於相。公曰：相，股肱也，除心腹之疾而置之股肱，可乎？曰：可移於民。公曰：民，所以為國，無民，何以為君？曰：可移於歲。公曰：歲所以養民，歲不登，何以畜民？子韋曰：君善言三，熒惑必退三舍，延君命二十一年。視之信。廣雅曰：熒惑謂之罰星，或謂之執法。〉殷帝自翦，千里來雲。〈呂氏春秋曰：湯克夏，四年，天大旱，湯乃以身禱於桑林，於是翦其髮，磨其手，自以為犧，用祈福於上帝，雨乃大至。淮南子曰：湯之時，旱，七年，以身禱於桑林之祭，而四海之雲湊，千里之雨至。〉若使善惡無徵，未洽斯義。〈因此而言，則害盈輔德，其由影響，若以善惡猶命，故未洽乎斯義。毛萇詩傳曰：洽，合也。〉且于公高門以待封，嚴母掃墓以望喪，〈漢書曰：于定國父于公，其閭門壞，父老方共修之，于公謂之曰：少高大閭門，令容駟馬高蓋車。我理獄多陰德，未嘗有所冤，子孫必有興者。至定國為丞相，封侯傳世。又曰：嚴延年遷河南太守，其母從東海來，欲從延年臘，到雒陽，適見報囚，母大驚。畢正臘已，謂延年曰：天道神明，人不可獨殺。我不自意當老見壯子被刑戮也，行矣！去女東歸掃除墓地耳。後歲餘果敗。〉此君子所以自彊不息也。〈言善惡有徵，故君子庶幾自彊而不息也。周易，象曰：天行健，君子以自彊不息，〉如使仁而無報，奚為修善立名乎？斯徑廷〈定〉之辭也。〈若必為仁而無報，何故修善而立名乎？是不由命明矣。或為茲說者，斯乃徑廷之言耳。莊子，肩吾問于連叔曰：大有徑廷，不近人情。司馬彪曰：徑廷，激遏之辭也。〉

　　夫聖人之言顯而晦，微而婉，幽遠而難聞，河漢而不測。〈此釋聖人之言，顯晦難測也。左氏傳，君子曰：春秋之稱，微而顯，志而晦，婉而成章。莊子，市南宜僚見魯侯曰：南越有邑焉，名建德之國，君曰，彼其道幽遠而無人。又，肩吾問于連叔曰：吾聞言於接輿，大而無當，往而不反。吾驚怖其言，猶河漢而無極。司馬彪曰：極，崖也。言廣若河漢，無有崖也。〉或立教以進庸怠，或言命以窮性靈，〈此釋不同之所由也。〉積善餘慶，立教也；鳳鳥不至，言命也。〈周易曰：積善之家，必有餘慶。徐幹中論曰：北海孫翱云：積善餘慶，誘民於善路耳。論語，子曰：鳳鳥不至，河不出圖，吾已矣夫！〉今以其片言辯其要趣，何異乎夕死之類而論春秋之變哉。〈毛萇詩傳曰：蜉蝣，渠略也，朝生夕死。莊子曰：蟪蛄不知春秋也。〉且荊昭德音，丹雲不卷；周宣祈雨，珪璧斯罄；〈左氏傳曰：有雲如衆赤鳥，夾日飛三日，楚子使問周太史，太史曰：其當王身乎？若禜之，可移於令尹司馬。王曰：除腹心之疾而寘諸股肱，何益？不穀不有大過，天其夭諸？有罪受罰，又焉移之！遂弗禜。毛詩序曰：雲漢，仍叔美宣王也。毛詩曰：圭璧既卒，寧莫我聽。〉于叟種德，不逮勛華之高；延年殘獷，未甚東陵之酷。〈勛華，已見上文。說文曰：獷，不可附也，古猛切。莊子曰：伯夷叔齊死名於首陽之下，盜跖死利於東陵之上。〉為善一，為惡均，而禍福異其流，廢興殊其跡，蕩蕩上帝，豈如是乎？〈毛詩曰：蕩蕩上帝，下民之辟。〉詩云：「風雨如晦，雞鳴不已。」〈此釋君子所以自彊也。毛詩鄭風也。鄭玄箋曰：喻君子雖居亂世，不變改其節度也。〉故善人為善。焉有息哉？〈尚書曰：吉人為善，惟日不足。家語，孔子曰：事君之難也，焉可以息哉？〉

　　夫食稻粱，進芻豢，衣狐貉，襲冰紈，觀窈眇之奇儛，聽雲和之琴瑟，此生人之所急，非有求而為也。〈論語，子曰：食夫稻。韓詩外傳，田饒謂魯哀公曰：黃鵠啄君稻梁。國語曰：芻豢幾何。論語，子曰：狐貉之厚以居。漢書曰：齊地織作冰紈。長楊賦曰：憎聞鄭、衛窈眇之聲。阮籍詠懷詩曰：北里多奇儛。周禮曰：孤竹之管，雲和之琴瑟。〉修道德，習仁義，敦孝悌，立忠貞，漸禮樂之腴潤，蹈先王之盛則，此君子之所急，非有求而為也。然則君子居正體道，樂天知命，〈公羊傳曰：君子大居正。莊子，弇堈弔曰：夫體道者，天下之君子也。郭象曰：言體道者人之宗主也。周易曰：樂天知命，故不憂。〉明其無可奈何，識其不由智力，〈莊子曰：知不可奈何而安之若命，唯有德者能之。王命論曰：不知神器有命，不可以智力求。〉逝而不召，來而不距，生而不喜，死而不慼。〈莊子曰：予惡乎知說生之或非邪？予惡乎知惡死之非弱喪而不知歸者邪？〉瑤臺夏屋，不能悅其神；〈尸子曰：人之言君天下者，瑤臺九累，而堯白屋。楚辭曰：冬有大夏。王逸曰：夏，大屋也。毛詩曰：於我乎夏屋渠渠。〉土室編蓬，未足憂其慮。〈土室編蓬，已見非有先生論〉不充詘於富貴，不遑遑於所欲。〈禮記，孔子曰：儒有不隕穫於貧賤，不充詘於富貴。皇甫謐高士傳，黔婁先生妻謂曾子曰：先生不慼慼於貧賤，不遑遑於富貴。論語曰：富與貴，是人之所欲也。〉豈有史公董相不遇之文乎？〈司馬遷為太史公，故曰史公。遷集有悲不遇賦。法言曰：災異董相。李軌曰：董相，江都相董仲舒也。仲舒集有士不遇賦。〉

文選考異

注「峻字孝標辨命論」：袁本、茶陵本無「峻字」二字。案：無者是也。下五字為一句。
注「郭璞曰孫子荊」：案：此有誤也。「璞」，疑當作「子」。郭子三卷，在隋志小說。
注「然則占候時日」：案：「則」字不當有。各本皆衍。善例無此也。
注「此其大較者也」：袁本、茶陵本「大」下有「彰」字。
注「閔子騫曰」：案：「騫」當作「馬」。各本皆誤。
夫通生萬物：茶陵本「通」作「道」。袁本無「夫通」二字。案：二本不著校語，無以知善果何作？梁書作「夫通」。考選文與本傳向不齊一，但可資其借證，難以指為專據，何校於此篇多所更改，皆選文未必非，本傳未必是，今均不採。
注「猶陶鑄堯舜也」：袁本、茶陵本「猶」上有「將」字。
注「言殺也」：袁本、茶陵本無此三字。
注「載疐其尾毛萇曰疐」：袁本二「疐」字作「𨆫」。茶陵本作「疐」。案：「𨆫」字是也。正文善作「𨆫」，梁書同，故破「疐」為「𨆫」而引之。
注「家語曰顏回」下至「薄言采之」：袁本、茶陵本此七十六字并於五臣，非也。尤所見未誤。
注「追論夫子言」：袁本、茶陵本「言」上有「之」字。
注「樂正子春見孟子曰」：袁本、茶陵本無「春」字。案：有者非。
注「狀亭亭以岧岧」：案：「岧岧」當作「苕苕」。各本皆誤。
徼草木以共彫：袁本、茶陵本「徼」作「候」，是也。梁書作「候」。
注「黥婁先生」：袁本、茶陵本「黥」作「黔」，是也。
注「垂髮臨鼻長肘而盭」：袁本、茶陵本「髮」作「眼」，「盭」下有「股」字。案：今呂氏春秋作「眼」，其「盭」下仍無「股」字，或尤刪之也。
注「呂氏春秋曰道也者」下至「不可為壯」：袁本、茶陵本無此二十字。
注「彭彭越韓韓信」：袁本、茶陵本無此六字。案：此因同五臣翰注而刪之。尤所見是也。
注「淮南子曰哆噅蘧蒢戚施醜也」：案此有誤也。所引脩務訓文，「哆」上有「啳𦝢」二字，無「醜也」二字。高誘注云「啳𦝢哆噅，蘧蒢戚施，皆醜貌也」，或許慎云「醜也」耳。未審善兼引正文及注，或但引注，無以補正。
注「渙散也」：袁本、茶陵本無此三字。
注「貔摯夷」：何校「摯」改「執」，陳同，是也。各本皆偽。
注「淮南子曰歷陽」：案：此有誤也。以下至「國沒為湖」皆注文，不得云「淮南子曰」，未審所脫。
注「有兩諸生告過之謂曰」：何校去「告」字，是也。各本皆衍。
注「太常上對諸儒太常奏弘第居下策」：何校「策」下添「奏」字，陳同。案：此有誤也。考漢書云「弘至太常上策詔諸儒」，又云「太常奏弘第居下策奏」，必善連引此二處耳。
注「猰貐鑿齒九嬰大風封狶修蛇」：袁本、茶陵本「猰貐」作「窫窳」，「狶」作「豕」，「鑿齒」二字在「修蛇」上。案：此尤校改之也。下高注仍作「窫窳」「豕」，所改未是。
注「毛萇曰杯晚切」：陳云「曰」下脫「板板反也」四字，是也。各本皆脫。
注「司馬子韋曰」：案：「馬」當作「星」，思玄賦注可證。又案：袁、茶陵二本此一節注并入五臣，非也。尤所見未誤。
注「磨其手」：案「磨」當作「磿」。各本皆偽。與廣川長岑文瑜書引作「𨟟」，云「𨟟音酈」，可證。考呂氏春秋亦作「𨟟」，「𨟟」、「磿」同字，「磿」偽而為「磨」，猶顏氏家訓所謂「容成造磿」為碓磨之磨耳，故「𨟟」今亦偽而為「𨟟」也。皆當訂正。
注「若以善惡猶命」：袁本、茶陵本「猶命」二字作「之理無徵」四字，是也。
且于公高門以待封：袁本云善作「門高」。茶陵本云五臣作「高門」。案：二本所見傳寫誤倒，非也。此亦尤校改正之。梁書作「高門」。
注「激遏之辭也」：袁本「遏」作「過」，是也。茶陵本亦誤「遏」。莊子釋文李云「謂激過也」，可借證。
注「黃鵠啄君稻梁」：案：「梁」當作「粱」，各本皆誤。
注「予惡乎知說生之或非邪」：案：「或非」當作「非惑」。各本皆倒誤。
注「予惡乎知惡死之非弱喪而不知歸者邪」：袁本、茶陵本「非弱喪而不知歸者邪」九字作「或是邪」三字。案：此尤校改正之者。


Chinese text: This work was published before January 1, 1923, and is in the
public domain worldwide because the author died at least 100 years ago.
