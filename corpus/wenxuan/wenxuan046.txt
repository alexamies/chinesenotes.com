對問
對楚王問
主条目：對楚王問
　　宋玉

　　楚襄王問於宋玉曰：「先生其有遺行與？〈遺行，可遺棄之行也。韓詩外傳，子路謂孔子曰：夫子尚有遺行乎？奚居之隱。〉何士民衆庶不譽之甚也？」

　　宋玉對曰：「唯，然，有之。願大王寬其罪，使得畢其辭。客有歌於郢中者，其始曰下里巴人，國中屬而和者數千人；其為陽阿薤露，國中屬而和者數百人；其為陽春白雪，國中屬而和者不過數十人；引商刻羽，雜以流徵，國中屬而和者不過數人而已。是其曲彌高其和彌寡。故鳥有鳳而魚有鯤。〈曾子曰：聞諸夫子曰：羽蟲之精者曰鳳，鱗蟲之精者曰龍。淮南子曰：孟春之月其蟲鱗。許慎曰：鱗，龍之屬也。〉鳳皇上擊九千里，絕雲霓，負蒼天，翱翔乎杳冥之上。夫蕃籬之鷃，豈能與之料天地之高哉？鯤魚朝發崑崙之墟，〈爾雅曰：河出崑崙墟，色白。郭璞曰：墟，山下基也。〉暴鬐於碣石，暮宿於孟諸。〈孔安國尚書傳曰：碣石，海畔山。〉夫尺澤之鯢，豈能與之量江海之大哉！〈尺澤，言小也。〉故非獨鳥有鳳而魚有鯤也，士亦有之。夫聖人瑰意琦行，超然獨處；夫世俗之民又安知臣之所為哉！」

文選考異

而魚有鯤也：袁本、茶陵本云「鯤」善作「鱗」。案：所見傳寫誤，尤校改正之也。

設論
答客難
主条目：答客難
　　東方曼倩〈漢書曰：朔上書陳農戰強國之計，推意放蕩，終不見用，因著論設客難己，用位卑以自慰諭。〉

　　客難東方朔曰：「蘇秦張儀壹當萬乘之主，而身都卿相之位，〈如淳曰：都，謂居也。〉澤及後世。今子大夫脩先生之術，慕聖人之義，諷誦詩書百家之言，不可勝記，著於竹帛，唇腐齒落，服膺而不可釋，〈禮記曰：回之為人也，得一善則拳拳服膺而不失之矣。〉好學樂道之效，明白甚矣，自以為智能海內無雙，則可謂博聞辯智矣。然悉力盡忠，以事聖帝，曠日持久，積數十年，官不過侍郎，位不過執戟，〈史記，韓信曰：臣事項王，官不過侍郎，位不過執戟。〉意者尚有遺行邪？〈遺行，已見上文也。〉同胞之徒，無所容居，其故何也？」〈蘇林曰：音胞胎之胞，言親兄弟也。〉

　　東方先生喟然長息，仰而應之曰：「是故非子之所能備。彼一時也，此一時也，豈可同哉？〈孟子謂充虞曰：彼一時也，此一時也。〉夫蘇秦張儀之時，周室大壞，諸侯不朝，力政爭權，相擒以兵，〈慎子曰：昔周室之衰也，厲王擾亂天下，諸侯力政，人欲獨行以相兼。〉并為十二國，未有雌雄，〈張晏曰：周千八百國，在者十二，謂魯、衛、齊、宋、楚、鄭、燕、趙、韓、魏、秦、中山。春秋孔演圖曰：天運三百歲，雌雄代起。〉得士者強，失士者亡，故說得行焉。〈孔叢子，子思謂曾子曰：今天下諸侯方欲力爭，競招英雄以自輔翼，此乃得士則昌，失士則亡之秋也。〉身處尊位，珍寶充內，外有倉廩，〈蔡邕月令章句曰：穀藏曰倉，米藏曰廩。〉澤及後世，子孫長享。今則不然。聖帝德流，天下震慴，諸侯賓服，連四海之外以為帶，安於覆盂，〈韓詩外傳曰：君子之居也，晏如覆杅。盂與杅同，音于。〉天下平均，合為一家，動發舉事，猶運之掌，賢與不肖，何以異哉？〈列子曰：楊朱見梁惠王，言治天下猶運之掌。禮記，子曰：道之不明也，我知之矣，賢者過之，不肖者不及。〉遵天之道，順地之理，物無不得其所。故綏之則安，動之則苦；尊之則為將，卑之則為虜；抗之則在青雲之上，抑之則在深淵之下；用之則為虎，不用則為鼠；雖欲盡節效情，安知前後？夫天地之大，士民之衆，竭精馳說，並進輻湊者，不可勝數，〈文子曰：群臣輻湊。〉悉力慕之，困於衣食，或失門戶。〈言上書忤旨，或被誅戮。〉使蘇秦張儀與僕並生於今之世，曾不得掌故，安敢望侍郎乎！〈應劭漢書注曰：掌故，百石吏，主故事者。〉傳曰：『天下無害，雖有聖人無所施才；上下和同，雖有賢者無所立功。』故曰時異事異。〈韓子曰：文王行仁義而王天下，偃王行仁義而喪其國，故曰時異則事異。〉

　　「雖然，安可以不務脩身乎哉？詩曰：『鼓鍾于宮，聲聞于外。』『鶴鳴九皋，聲聞于天。』〈毛詩小雅文也。毛萇曰：有諸中，必見於外也。又曰：皋，澤也。〉苟能脩身，何患不榮？太公體行仁義，七十有二，乃設用於文武，得信厥說，封於齊，七百歲而不絕。〈說苑，鄒子說梁王曰：太公年七十而相周，九十而封齊。〉此士所以日夜孳孳，脩學敏行而不敢怠也。〈孟子曰：雞鳴而起，孳孳為善，舜之徒也。〉譬若鶺鴒，飛且鳴矣。〈毛詩曰：題彼鶺鴒，載飛載鳴。毛萇曰：題，視也。〉傳曰：『天不為人之惡寒而輟其冬，地不為人之惡險而輟其廣，君子不為小人之匈匈而易其行。』『天有常度，地有常形，君子有常行；君子道其常，小人計其功。』詩云：『禮義之不愆，何恤人之言？』〈皆孫卿子文。〉『水至清則無魚，人至察則無徒，冕而前旒，所以蔽明；黈纊充耳，所以塞聰。』〈皆大戴禮孔子之辭也。薛綜東京賦注曰：黈纊，以黃綿為丸，懸冠兩邊。當耳，不欲聞不急之言也。〉明有所不見，聰有所不聞，舉大德，赦小過，無求備於一人之義也。〈論語曰：仲弓為季氏宰，問政。子曰：先有司，赦小過，舉賢才。尚書曰：與人弗求備，檢身若不及。〉枉而直之，使自得之；優而柔之，使自求之；揆而度之，使自索之。〈皆大戴禮孔子之辭也，家語亦同。王肅曰：雖當直枉，從容使自得也。優寬和柔之，使自求其宜也。揆度其法以開視之，使自索得也。趙岐孟子注曰：使自得其本善性也。〉蓋聖人之教化如此，欲其自得之；自得之，則敏且廣矣。

　　「今世之處士，時雖不用，塊然無徒，廓然獨居，上觀許由，下察接輿，計同范蠡，忠合子胥，〈史記曰：勾踐之栖會稽，范蠡令卑辭厚禮以遺吳。後欲伐吳，勾踐復問蠡，蠡曰：可矣。遂滅之。〉天下和平，與義相扶，寡偶少徒，固其宜也，子何疑於予哉？若夫燕之用樂毅，秦之任李斯，酈食其之下齊，〈史記曰：樂毅去趙適魏，聞燕昭王好賢，樂毅為魏昭王使於燕。燕時以禮待之，遂委質為臣下。又曰：秦卒用李斯計謀，競并天下，以斯為丞相。漢書，酈食其謂上曰：臣說齊王使為漢而稱東蕃。上曰：善。乃說齊。齊王田廣以為然，迺罷歷下守戰之備。〉說行如流，曲從如環，所欲必得，功若丘山，海內定，國家安，是遇其時者也，子又何怪之邪？語曰：『以筦窺天，以蠡測海，以筳撞鍾』，豈能通其條貫，考其文理，發其音聲哉！〈服虔曰：筦音管。張晏曰：蠡，瓠瓢也。文穎曰：筳音庭。莊子曰：魏牟謂公孫龍曰：乃規規而求之以察，索之以辯，是直用管窺天，用錐指地，不亦小乎？說苑，趙襄子謂子路曰：吾嘗問孔子曰，先生事七十君，無明君乎？孔子不對，何謂賢邪？子路曰：建天下之鳴鍾，撞之以筳，豈能發其音聲哉！〉猶是觀之，譬由鼱鼩之襲狗，孤豚之咋虎，至則靡耳，何功之有？〈如淳曰：鼱音精。服虔曰：鼩音劬。李巡爾雅注曰：鼱鼩，一名奚鼠。應劭風俗通曰：按方言，豚，豬子也。今人相罵曰孤豚之子是也。說文曰：靡，爛也，亡皮切。靡與糜古字通也。〉今以下愚而非處士，雖欲勿困，固不得已。此適足以明其不知權變，而終惑於大道也。」

文選考異

注「推意放蕩」：何校「推」改「指」，陳同，是也。各本皆誤。漢書可證。
尚有遺行邪：袁本、茶陵本云「邪」善作「也」。案：今漢書亦作「邪」，尤延之據之校改。考古「也」「邪」二字同用。袁、茶陵所見自不誤，尤改為未是。
相擒以兵：何校「擒」改「禽」。案：所改是也。漢書作「禽」，以袁、茶陵二本餘篇校語例之，大略善「禽」、五臣「擒」，此以五臣亂善也。
外有倉廩：案：「倉廩」當作「廩倉」。袁、茶陵二本云善作「倉廩」，與此皆所見傳寫倒也。漢書作「廩倉」，「倉」字韻。
天下平均：茶陵本作「平均」，有校語云善作「均平」。袁本作「均平」，無校語。案：漢書無此句，注亦無明文，未審善果何作？
傳曰天下無害：袁本、茶陵本「害」下有「菑」字。袁本有校語云善無。茶陵本無校語。案：各本所見皆有誤也。「菑」字韻，與下文「才」字協，蓋善當是作「天下無菑」也。又案：陳云「傳曰」七句，漢書無。凡他書所有之文，與此或相出入，但可借以取證，不得竟依彼校此，斯其例矣。
注「燕時以禮待之遂委質為臣下」：陳云「時」，「王」誤，「禮」上脫「客」字，「下」字衍，是也。此所引樂毅傳文。
注「競并天下」：案：「競」當作「竟」。各本皆偽。
注「服虔曰筦音管」：此六字袁本、茶陵本無。案：二本以善音而誤刪也。下「文穎曰筳音庭」，及「如淳曰鼱音精」，服虔曰：「鼩音劬」，亦然。凡善音二本誤刪而此仍有者，餘不悉出。
注「說文曰靡」：案：「靡」當作「糜」。各本皆誤。

解嘲
〈并序〉

主条目：解嘲
　　楊子雲

　　哀帝時，丁傅董賢用事，〈漢書曰：定陶丁姬，哀帝母也，兄明為大司馬。又曰：孝哀傅皇后，哀帝即位，封后父晏為孔鄉侯。〉諸附離之者，起家至二千石。〈漢書音義，莊子曰：附離不以膠漆。〉時雄方草創太玄，有以自守，泊如也。人有嘲雄以玄之尚白，〈服虔曰：玄當黑而尚白，將無可用。〉雄解之，號曰解嘲。其辭曰：

　　客嘲楊子曰：「吾聞上世之士，人綱人紀，不生則已，〈尚書曰：先王肇修人紀。孔安國曰：修為人綱紀也。孔叢子，子魚曰：丈夫不生則已，生則有云為於世也。〉生必上尊人君，下榮父母，析人之珪，儋人之爵，懷人之符，分人之祿，〈說文曰：儋，荷也。應劭曰：文帝始與諸王竹使符。〉紆青拖紫，朱丹其轂。〈東觀漢記曰：印綬，漢制，公侯紫綬，九卿青綬。漢書曰：吏二千石朱兩轓。〉今吾子幸得遭明盛之世，處不諱之朝，與群賢同行，歷金門，上玉堂有日矣，〈應劭曰：待詔金馬門。晉灼曰：黃圖有大玉堂、小玉堂。〉曾不能畫一奇，出一策，上說人主，下談公卿。目如耀星，舌如電光，一從一橫，論者莫當，〈史記，秦王曰：知一從一橫，其說何？〉顧默而作太玄五千文，枝葉扶疏，獨說數十餘萬言，〈以樹喻文也。說文曰：扶疏，四布也。〉深者入黃泉，高者出蒼天，大者含元氣，細者入無間。〈春秋命歷序曰：元氣正，則天地八卦孳。無間，言至微也。淮南子曰：出入無間。〉然而位不過侍郎，擢纔給事黃門。〈蘇林曰：擢之纔為給事黃門，不長作。〉意者玄得無尚白乎？何為官之拓落也？」〈拓落，猶遼落不諧偶也。〉

　　楊子笑而應之曰：「客徒朱丹吾轂，不知一跌將赤吾之族也。〈廣雅曰：跌，差也。赤，謂誅滅也。〉往昔周網解結，群鹿爭逸，〈服虔曰：鹿，喻在爵位者。〉離為十二，合為六七，〈十二國，已見上文。張晏曰：謂齊、燕、楚、韓、趙、魏為六，就秦為七。〉四分五剖，並為戰國。〈晉灼曰：此直道其分離之意耳。鄒陽傳云：濟北，四分五裂之國也。〉士無常君，國無定臣，得士者富，失士者貧，〈春秋保乾圖曰：得士則安，失士則危。〉矯翼厲翮，恣意所存，故士或自盛以橐，或鑿坏以遁。〈服虔曰：范雎入秦，藏於橐中。史記，王稽辭魏去，竊載范雎入秦，至湖見車騎，曰：為誰？王稽曰：穰侯。范雎曰：此恐辱我，我寧匿車中。有頃，穰侯過。淮南子曰：顏闔，魯君欲相之而不肯，使人以幣先焉，鑿坏而遁之。坏，普來切。〉是故鄒衍以頡頏而取世資；〈應劭曰：齊人，著書所言多大事，故齊人號談天鄒衍，仕齊至卿。蘇林曰：頡，音提挈之挈。頡頏，奇怪之辭也。鄒衍著書雖奇怪，尚取世以為資，而己為之師也。言資以避下文也。頏，苦浪切。〉孟軻雖連〈去聲〉蹇，猶為萬乘師。〈蘇林曰：連蹇，言語不便利也。趙岐孟子章指曰：滕文公尊敬孟子，若弟子之問師。〉

　　「今大漢左東海，〈應劭曰：會稽東海也。〉右渠搜，〈服虔曰：連西戎國也。應劭曰：禹貢，析支、渠搜屬雍州，在金城、河間之西。〉前番禺，〈應劭曰：南海郡。張晏曰：南越王都也。蘇林曰：番音潘。〉後椒塗。〈應劭曰：漁陽之北界。〉東南一尉，〈如淳曰：地理志云：在會稽。〉西北一候。〈如淳曰：地理志曰：龍勒、玉門、陽關有候也。〉徽以糾墨，制以鑽鈇，〈服虔曰：制，縛束也。應劭曰：束以繩徽弩之徽。說文曰：糾，三合繩也。又曰：墨，索也。公羊傳曰：不忍加以鈇鑕。何休注曰：斬腰之刑也。音質。〉散以禮樂，風以詩書，曠以歲月，結以倚廬。〈應劭曰：漢律，以為親行三年服，不得選舉。結為倚廬，以結其心。左氏傳曰：齊晏桓子卒，晏嬰麤斬衰，居倚廬。〉天下之士，雷動雲合，魚鱗雜襲，咸營于八區。〈史記，蒯通曰：天下之士，雲合霧集，魚鱗雜遝。遝，徒合切。〉家家自以為稷契，人人自以為皋陶。〈尚書，帝曰：俞，咨禹，汝平水土，惟時懋哉！禹讓于稷、契暨皋陶。〉戴縰垂纓，而談者皆擬於阿衡；〈鄭玄儀禮注曰：纚與縰同。縰，所氏切。詩曰：實惟阿衡，左右商王。毛萇曰：阿衡，伊尹也。〉五尺童子，羞比晏嬰與夷吾。〈孫卿子曰：仲尼之門，五尺豎子羞言五伯。〉當塗者升青雲，失路者委溝渠。旦握權則為卿相，夕失勢則為匹夫。譬若江湖之崖，渤澥之島，乘鴈集不為之多，雙鳧飛不為之少。〈方言曰：飛鳥曰雙，四鴈曰乘。〉昔三仁去而殷墟，二老歸而周熾，〈三仁，微子、箕子、比干。孟子曰：伯夷避紂，居北海之濱，聞文王作，興曰：盍歸乎來！吾聞西伯善養老者。二老者，天下之大老也。〉子胥死而吳亡，種蠡存而越霸，〈史記曰：吳既誅子胥，遂伐齊，越王勾踐襲殺吳太子，王聞，乃歸與越平，越王勾踐遂滅吳。又曰：越王勾踐返國，奉國政屬大夫種，而使范蠡行成為質於吳。後越大破吳也。〉五羖入而秦喜，樂毅出而燕懼，〈史記曰：百里奚亡秦走宛，秦穆公聞百里奚，欲重贖之，恐楚不與，請以五羖皮贖之，楚人許與之。繆公與語國事，繆公大悅。又曰：樂毅伐齊，破之，燕昭王死，子立為燕惠王，乃使騎劫代將而召毅，毅畏誅，遂西奔趙。惠王恐趙用樂毅以伐燕也。〉范雎以折摺而危穰侯，〈危穰侯，已見李斯上書。折摺，已見鄒陽上書。晉灼曰：摺，古拉字也，力答切。〉蔡澤以噤吟而笑唐舉。〈史記曰：唐舉見蔡澤，熟視而笑，曰：吾聞聖人不相，殆先生乎？韋昭曰：噤，欺稟切。吟，疑甚切。〉故當其有事也，非蕭曹子房平勃樊霍則不能安，當其無事也，章句之徒相與坐而守之，亦無所患。故世亂則聖哲馳騖而不足；世治則庸夫高枕而有餘。〈說苑曰：管仲，庸夫也，桓公得之以為仲父。漢書，賈誼曰：陛下高枕，終無山東之憂。楚辭曰：堯、舜皆有舉任兮，故高枕而自適。〉

　　「夫上世之士，或解縛而相，或釋褐而傅；〈左氏傳曰：齊鮑叔帥師來言曰：子糾，親也，請君討之；管、召，讎也，請受而甘心焉。乃殺子糾于生竇，召忽死之。管仲請囚，鮑叔受之，及堂阜而脫之，歸而以告曰：管夷吾治於高傒，使相可也。公從之。墨子曰：傅說被褐帶索，庸築傅巖，武丁得之，舉以為三公。〉或倚夷門而笑，〈應劭曰：侯嬴也。秦伐趙，趙求救於魏，無忌將百餘人往過嬴。嬴無所誡。更還見嬴，嬴笑之，以謀告無忌。韋昭曰：笑人不知己也。〉或橫江潭而漁；〈服虔曰：漁父也。〉或七十說而不遇；〈應劭曰：孔丘也，已見東方朔答客難。〉或立談而封侯；〈史記曰：虞卿說趙孝成王，再見為趙上卿，故號為虞卿。譙周曰：食邑於虞也。〉或枉千乘於陋巷，〈呂氏春秋曰：齊桓公見小臣稷，一日三至弗得見。從者曰：萬乘之主見布衣之士，一日三至而不得見，亦可以止矣。桓公曰：不然。士傲爵祿者固輕其主，君傲霸王者亦輕其士，從夫子傲爵祿，吾庸敢傲霸王乎？〉或擁篲而先驅。〈擁篲，鄒衍也。七略曰：方士傳言鄒子在燕，其游，諸侯畏之，皆郊迎擁篲也。〉是以士頗得信其舌而奮其筆，窒隙蹈瑕而無所詘也。〈李奇曰：君臣上下，有瑕隙乖離之漸，則可抵而取之。窒，竹栗切。〉當今縣令不請士，郡守不迎師，群卿不揖客，將相不俛眉；言奇者見疑，行殊者得辟。〈言世尚同而惡異。爾雅曰：辟，罪也。行，趨步也。行，胡庚切。〉是以欲談者卷舌而同聲，欲步者擬足而投跡。〈言不敢奇異也。故欲談者卷舌不言，待彼發而同其聲，欲行者擬足不前，待彼行而投其跡也。周易曰：子曰：同聲相應。莊子曰：多物將往，投跡者衆。〉嚮使上世之士，處乎今世，策非甲科，〈史記曰：歲課甲科為郎中，乙科為太子舍人，然甲科為第一。〉行非孝廉，舉非方正，獨可抗疏，時道是非，高得待詔，下觸聞罷，又安得青紫？〈言抗疏有所觸犯者，帝報以聞而罷之，言不任用也。〉

　　「且吾聞之，炎炎者滅，隆隆者絕；觀雷觀火，為盈為實；〈如淳曰：周易云：雷雨之動滿盈。滿，水也。雷極則為水，火之光炎炎不可久，久亦消滅為灰炭之實也。〉天收其聲，地藏其熱。高明之家，鬼瞰其室。〈李奇曰：鬼神害盈而福謙。〉攫拏者亡，默默者存；位極者高危，自守者身全。是故知玄知默，守道之極；〈淮南子曰：天道玄默，無容無則。〉爰清爰靜，游神之庭；〈老子曰：知清知靜，為天下正。〉惟寂惟漠，守德之宅。〈莊子曰：恬淡寂漠，虛無無為，此道德之質也。〉世異事變，人道不殊，彼我易時，未知何如。〈李奇曰：或能勝之。〉今子乃以鴟梟而笑鳳皇，執蝘蜓而嘲龜龍，不亦病乎！〈孫卿雲賦曰：以龜龍為蝘蜓，鴟梟為鳳皇。說文曰：在壁曰蝘蜓，在草曰蜥蜴。蝘，烏典切。蜓，徒顯切。〉子之笑我玄之尚白，吾亦笑子病甚不遇俞跗與扁鵲也，悲夫！」〈史記，中庶子謂扁鵲曰：臣聞上古之時，醫有俞跗，醫病不以湯液。法言曰：扁鵲，盧人而善醫。跗音附。〉

　　客曰：「然則靡玄無所成名乎？〈論語曰：君子去仁，惡乎成名。〉范蔡以下，何必玄哉？」

　　楊子曰：「范雎，魏之亡命也，折脅摺髂，免於徽索，〈埤蒼曰：髂，腰骨也，口亞切。〉翕肩蹈背，扶服入橐，〈孟子曰：脅肩諂笑。劉熙曰：脅肩，悚體也。入橐，已見上文。〉激卬萬乘之主，介涇陽，抵穰侯而代之，當也。〈如淳曰：激卬，怒也。善曰：史記曰：范雎至秦上書，因感怒昭王，昭王乃免相國，逐涇陽君於關外。又曰：秦昭王母宣太后長弟曰穰侯，姓魏名冉。昭王同母弟曰涇陽君。蘇林曰：介者，間其兄弟使疏也。說文曰：抵，側擊也，音紙。〉蔡澤，山東之匹夫也，顩頤折頞，涕唾流沫，西揖強秦之相，搤其咽而亢其氣，捬其背而奪其位，時也。〈韋昭曰：曲上曰顩，欺甚切。史記曰：蔡澤聞應侯內慚，乃西入秦。應侯使人召蔡澤，蔡澤入則揖應侯，應侯延入坐。數日，言於秦昭王曰：客有從山東來者曰蔡澤，其人辯士。昭王與語，悅之。應侯請歸相印，遂拜蔡澤為相。說文曰：頞，鼻莖也，於達切。沬，洒面也，呼憒切。廣雅曰：咽，嗌也，一千切。嗌音益。〉天下已定，金革已平，都於洛陽，〈禮記，子夏曰：三年之喪卒，金革之事無避也，禮歟？漢書曰：高祖西都洛陽。〉婁敬委輅脫輓，掉三寸之舌，建不拔之策，舉中國徙之長安，適也。〈漢書曰：婁敬戍隴西，過洛陽，高帝在焉。敬脫輓曰：臣願見上言便宜。又說上曰：陛下都洛陽，不便，不如入關，據秦之固。是日車駕西都長安。應劭曰：輅，謂以木當胸以輓車也。論語摘輔像曰：子貢掉三寸之舌，動於四海之內。〉五帝垂典，三王傳禮，百世不易，叔孫通起於枹鼓之間，解甲投戈，遂作君臣之儀，得也。〈左氏傳曰：援枹而鼓。漢書，叔孫通曰：臣願徵魯諸生弟子，共起朝儀也。〉呂刑靡敝，秦法酷烈，〈尚書呂命序曰：穆王訓夏贖刑。禮記曰：國家靡敝。鄧展曰：靡音縻。〉聖漢權制，而蕭何造律，宜也。〈漢書曰：相國蕭何捃摭秦法，取其宜於時者，作律九章。〉故有造蕭何之律於唐虞之世，則悂矣。〈服虔曰：悂，猶繆也。悂，布迷切，悂或作繆。〉有作叔孫通儀於夏殷之時，則惑矣；有建婁敬之策於成周之世，則乖矣；〈左氏傳曰：召公糾合宗族于成周。〉有談范蔡之說於金張許史之間，則狂矣。〈金日磾、張安世、許廣漢、史恭、史高也。〉夫蕭規曹隨，留侯畫策，陳平出奇，功若泰山，響若坻隤，〈應劭曰：天水有大阪，名曰隴坻。其山堆傍着，崩落作聲，聞數百里，故曰坻隤。坻，丁禮切。韋昭，坻音若是理之是。字書曰：巴蜀名山堆落曰坻。韓子曰：泰山之功，長立於國家；日月之名，久著於天地。〉雖其人之膽智哉，亦會其時之可為也。故為可為於可為之時，則從；為不可為於不可為之時，則凶。若夫藺生收功於章臺，〈晉灼曰：相如獻璧於此臺。〉四皓采榮於南山，〈四皓，已見上文。采榮，采取榮名也。〉公孫創業於金馬，驃騎發跡於祁連，〈孟康曰：公孫弘對策於金馬門。史記曰：弘至太常，對策為第一，拜為博士。又曰：驃騎將軍霍去病，擊匈奴至祁連山，捕首虜甚多。〉司馬長卿竊貲於卓氏，東方朔割炙於細君。〈史記曰：文君夜亡奔相如，卓王孫不得已，分予文君僮百人，錢百萬，為富人居。漢書曰：伏日，詔賜從官肉。太官丞日晏不來，東方朔獨拔劍割肉，即懷肉去。太官奏之，上曰：先生起自責也。朔曰：受賜不待詔，何無禮也！拔劍割肉，一何壯也！割之不多，又何廉也！歸遺細君，又何仁也！上笑曰：使先生自責，乃反自譽。復賜酒一石，肉百斤，歸遺細君，割炙，割損其炙也。〉僕誠不能與此數子並，故默然獨守吾太玄。」

文選考異

時雄方草創太玄：何校去「創」字，云漢書無。案：袁、茶陵二本所載五臣濟注云「草創」，是其本有此字，恐各本所見以之亂善，而失著校語耳。
獨說數十餘萬言：案：漢書無「數」字，此不當有。袁、茶陵二本所載五臣向注有之，是其本誤衍，後又以之亂善。
客徒朱丹吾轂：何校「徒」下添「欲」字。袁本、茶陵本云善無「欲」字。案：漢書有。此傳寫脫，校語非。
注「故齊人號談天鄒衍」：案：「鄒」字不當有，各本皆衍。顏注引無，可證也。
注「在金城河間之西」：何校「間」改「關」，陳同，是也。各本皆誤。
後椒塗：袁本、茶陵本「椒」作「陶」，云善作「椒」。何校云「椒」漢書作「陶」。師古曰：「有作椒者，乃流俗所改。」陳同。今案：何、陳所校非也，顏本作「陶」，具見彼注。善此引「應劭曰：在漁陽之北界」，與顏義迥別，蓋應氏漢書作「椒」，顏所不取，而善意從之也。若以顏改善，是所未安。凡選中諸文，謂與他書必異亦非，必同亦非，其為例也如此。
注「以為親行三年服」：茶陵本「以」作「不」，是也。袁本亦作「以」。漢書注引「以」「不」兩有，皆非。
注「孫卿子曰仲尼之門五尺豎子羞言五伯」：袁本無此十六字，有「五尺童子已見李令伯表」十字，是也。茶陵本複出，非。
注「秦穆公聞百里奚」：陳云「奚」下脫「賢」字，是也。各本皆脫。
注「則可抵而取之」：袁本此下有「善曰爾雅曰窒塞也」八字，是也。茶陵本無，亦脫。
處乎今世：案：漢書無「世」字。此不當有，各本皆衍。
位極者高危：何校「高」改「宗」。袁本云善作「高」。茶陵本云五臣作「宗」。案：漢書作「宗」，「宗」字是也。「高」字傳寫誤。
抵穰侯而代之：案：「抵」當作「扺」，注引說文曰：「扺，側擊也，音紙。」是善字作「扺」。又顏注引蘇林曰：「扺音紙。」亦當作「扺」。今本漢書作「抵」，與此同誤。又上文引李奇注「則可扺而取之」。各本皆作「抵」，此二字多混也。
顩頤折頞：案：「顩」漢書作「頷」。師古曰：「頷，曲頤也，音欽。」善引韋昭曰：「曲上曰顩，欽甚切。」疑正文及注二「顩」字皆當作「顉」。「顉」、「頷」同字，故顏音「欽」，韋音「欺甚」也。袁、茶陵二本正文下音「綺險」，乃五臣作「顩」之證，各本以之亂善。其實依韋讀當從「金」，不作「顩」。又諸字書多「顉」、「頷」、「顩」並收，蓋漢書別有作「顩」之本，故五臣用以改善耳。
注「三年之喪卒」：案：「卒」下當有「哭」字，各本皆脫。
注「左氏傳曰召公」：何校「召」下添「穆」字，是也。各本皆脫。
響若坻隤：案：「坻」當作「坁」，應劭本漢書作「坻」，音「丁禮反」。韋昭本漢書作「坁」，音「是」。善意從韋，故又引字書「巴蜀名山堆落曰坁也」。各本正文從應，注中亦一概盡作「坻」，皆誤，當訂正。顏注漢書作「𨸝」，云「𨸝音氏，巴蜀人名山旁堆欲墮落曰𨸝」。應劭以為天水隴氐，失之矣。氐音丁禮反，所言更顯然易知。說文「氏」下云云，即字書所本，引此作「氏」，韋昭本與之合。吳都賦劉淵林注引此作「坻」，與應劭本合。彼此不可互證，實讀古書之通例矣。
雖其人之膽智哉：袁本、茶陵本「膽」作「贍」，云善作「膽」。陳云漢書作「贍」。又東方朔贊「贍智宏才」，善注仍引此文，則「膽」字乃傳寫偽。案：所校是也。又馬汧督誄「才博智贍」，注引同，亦可證。
東方朔割炙於細君：案：「炙」當作「名」。注「割名，割損其名也」。今二「名」字亦誤「炙」。漢書作「名」，顏注云：「割，損也。言以肉歸遺細君，是損割其名。」蓋唯朔傳言「割肉」，而雄謂之「割名」，故須此注。若如今本作「割炙」，而注云「割炙，割損其炙」，殊非注體。袁、茶陵二本所載五臣良注云「炙，亦肉也」，是其本作「炙」，又附會為「亦肉」之解，各本皆以之亂善而失著校語，後并注中字改為「炙」，而讀者不知善自作名矣。今特訂正之。

答賓戲
〈并序〉

主条目：答賓戲
　　班孟堅

　　永平中為郎，典校祕書，專篤志於儒學，以著述為業。或譏以無功，〈項岱曰：或有譏班固雖篤志博學，無功勞於時，仕不富貴也。〉又感東方朔楊雄自喻，以不遭蘇張范蔡之時，曾不折之以正道，明君子之所守，故聊復應焉。其辭曰：

　　賓戲主人曰：「蓋聞聖人有一定之論，烈士有不易之分，〈項岱曰：謂庖羲、堯、舜、文王、周公、孔子也。論，論道化也。一定五經，垂之萬世，後人不能改也。分，決也，謂許由、巢父、伯成子高、夷、齊、吳札志自然之決，不可變易也。善曰：淮南子曰：士有一定之論，女有不易之行。〉亦云名而已矣。〈如淳曰：唯貴得名耳。〉故太上有立德，其次有立功。〈左氏傳，叔孫豹之辭也。〉夫德不得後身而特盛，功不得背時而獨彰。〈言德以潤身，而功以濟世，故德不得後其身而特盛，功不得背其時而獨彰。言貴及身與時也。〉是以聖哲之治，棲棲遑遑，〈言貴及時，故不避棲遑之弊也。棲遑，不安居之意也。〉孔席不㬉，墨突不黔。韋昭曰：㬉，溫也，言坐不㬉席也。文子曰：墨子無黔突，孔子無煖席，非以貪祿慕位，欲起天下之利，除萬民之害也。小雅曰：黔，黑也，巨炎切。由此言之，取舍者昔人之上務，著作者前列之餘事耳。〈劉德曰：取者，施行道德也；舍者，守靜無為也。〉今吾子幸遊帝王之世，躬帶紱冕之服，〈師古曰：帶，大帶；冕，冠也。項岱曰：冕服，三公卿大夫之服也。〉浮英華，湛道德，〈英華，草木之美，故以喻帝德也。浮沈，言其洋溢可游泳也。禮斗威儀曰：帝者德其英華。湛，古沈字，字或為耽，於義雖同，非古文也。〉矕龍虎之文，舊矣。〈孟康曰：矕，被也。蘇林曰：謂被龍虎之衣也。易曰：大人虎變，其文炳。言文章之盛久也。矕，莫版切。〉卒不能攄首尾，奮翼鱗，〈項岱曰：攄，舒也。翼鱗，皆謂飛龍。〉振拔洿塗，跨騰風雲，〈說文曰：洿，濁水不流也。塗，泥也。〉使見之者影駭，聞之者響震。〈言見之者雖影而必駭，聞之者雖響而必震。言驚懼之甚，不俟形聲也。蒼頡篇曰：駭，驚也。爾雅曰：震，懼也。〉徒樂枕經籍書，紆體衡門，上無所蔕，下無所根。〈韋昭曰：蔕，都計切。〉獨攄意乎宇宙之外，銳思於毫芒之內，〈項岱曰：毫，毛也。芒，毛之顛杪也。〉潛神默記，緪以年歲。〈如淳曰：緪，音亘竟之亘。方言曰：緪，竟也，古鄧切。晉灼曰：以亘為緪。〉然而器不賈於當己，用不效於一世，〈劉德曰：賈，讎也。賈音古。〉雖馳辯如濤波，〈如淳曰：潮水之激者為濤波。〉摛藻如春華，〈韋昭曰：摛，布也，敕施切。藻，水草之有文者。鹽鐵論曰：文學繁於春華。〉猶無益於殿最也。〈漢書音義曰：上功曰最，下功曰殿。〉意者，且運朝夕之策，定合會之計，使存有顯號，亡有美謚，不亦優乎？」

　　主人逌爾而笑曰：〈項岱曰：逌，寬舒顏色之貌也，讀作攸。〉「若賓之言，所謂見世利之華，闇道德之實，守窔奧之熒燭，未仰天庭而覩白日也。〈應劭曰：爾雅曰：西南隅謂之奧，東南隅謂之窔。字林曰：窔，一弔切。熒，小光也。〉曩者王塗蕪穢，周失其馭，〈項岱曰：周王失牧御之化也。〉侯伯方軌，戰國橫騖，〈項岱曰：方，併也。軌，轍也。東西交馳謂之騖，七國爭彊，車既併轍，騎復橫騖。〉於是七雄虓闞，分裂諸夏，龍戰虎爭。〈晉灼曰：詩云：闞如虓虎。項岱曰：龍以喻人君。周易曰：龍戰于野，其血玄黃。虎，以喻猛力爭不以任也。〉遊說之徒，風颮電激，並起而救之，其餘猋飛景附，霅煜其間者，蓋不可勝載。〈韋昭曰：颮，風之聚猥者也，音庖。晉灼曰：霅，音曅爾之曅。說文，熛，火飛也。猋與熛古字通，並必遙切。霅煜，光明之貌也。霅，炎輒切。煜，弋叔切。〉當此之時，搦朽摩鈍，鉛刀皆能一斷，〈韋昭曰：搦，摩也，女握切。韓詩外傳，陳饒謂宋燕曰：鉛刀畜之，而干將用之，不亦難乎！〉是故魯連飛一矢而蹶千金，〈魯連，已見上文。李奇曰：蹶，蹋也。〉虞卿以顧眄而捐相印。〈史記曰：秦昭王遺趙王書，持魏齊頭來。魏齊亡，出見趙相虞卿，虞卿度趙王終不可說，乃解其印，與魏齊間行。〉夫啾發投曲，感耳之聲，〈項岱曰：啾，口吟也。投曲，投合歌曲也。〉合之律度，淫䵷而不可聽者，非韶夏之樂也。李奇曰：淫䵷，不正也。因勢合變，遇時之容，〈項岱曰：容，宜也。或因際會之勢，合變譎之事，遇時獨蹔得容也。本遇多為偶，容多為會。〉風移俗易，乖迕而不可通者，非君子之法也。及至從人合之，衡人散之，〈韋昭曰：從人合之，助六國者；衡人散之，佐秦者也。〉亡命漂說，羈旅騁辭，〈項岱曰：委君之徒，謂之亡命，謂亡君命也。善曰：左傳，陳敬仲曰：羈旅之臣。杜預曰：羈，寄也。旅，客也。〉商鞅挾三術以鑽孝公，〈服虔曰：王霸、富國、強兵，為三術。〉李斯奮時務而要始皇，〈項岱曰：奮，發也。時務，謂六國更相攻伐，爭為雄伯之務。〉彼皆躡風塵之會，履顛沛之勢，〈項岱曰：彼，謂商鞅、李斯輩也。風發於天，以喻君上；塵從下起，以喻斯等。〉據徼乘邪，以求一日之富貴，〈言據徼幸而乘邪僻也。〉朝為榮華，夕為憔悴，福不盈眥，禍溢於世，〈李奇曰：當富貴之間，視之不滿目。〉凶人且以自悔，況吉士而是賴乎？〈項岱曰：凶人，謂商鞅之輩。臨死敗皆悔恨之言。吉士，班固以自託也。尚書曰：其惟吉士。〉且功不可虛成，名不可以偽立，韓設辨以激君，呂行詐以賈國。〈服虔曰：韓，韓非，設辨於始皇。韋昭曰：呂不韋立子楚，以市秦利。〉說難既遒，其身乃囚；〈應劭曰：遒，好也。項岱曰：韓非作說難之書，欲以為天下法式，上書既終，而為李斯所疾，乃囚而死。〉秦貨既貴，厥宗亦墜。〈史記曰：秦昭王子子楚質於趙。呂不韋賈邯鄲，見曰：此奇貨可居。乃以五百金與子楚，復以五百金買奇物玩好而遊秦，獻華陽夫人，立子楚為嫡嗣。秦王薨，謚為孝文。子楚代立，為莊襄王，以呂不韋為丞相，竟飲酖而死。故云厥宗亦墜。尚書曰：弗德罔大，墜厥宗。〉是以仲尼抗浮雲之志，孟軻養浩然之氣，〈孔叢子，子思曰：抗志則不愧於道。論語，子曰：不義而富且貴，於我如浮雲。孟子曰：我善養吾浩然之氣。敢問何謂浩然之氣？曰：難言也。其為氣也，至大至剛，以直養而無害，則塞乎天地之間。項岱曰：皓，白也，如天之氣皓然也。〉彼豈樂為迂闊哉？道不可以貳也。〈項岱曰：迂，遠也。貳，二也。君子履端於始，歸成於終，擬聖人之道，豈可二行如斯、鞅、韓非、不韋之徒也。善曰：說文曰：迂，羽夫切。〉方今大漢洒埽群穢，夷險芟荒，〈晉灼曰：發，開也。今諸本皆作芟字。善曰：埽，即今掃字也。〉廓帝紘，恢皇綱，〈項岱曰：紘，張也。皇，君也。善曰：許慎淮南子注曰：紘，維也。〉基隆於羲農，規廣於黃唐；其君天下也，炎之如日，威之如神，函之如海，養之如春。〈說文曰：炎，火也，謂光照也。史記曰：帝堯，其仁如天，其智如神，就之如日，望之如雲。朝錯新書曰：臣聞帝王之道，包之如海，養之如春。〉是以六合之內，莫不同源共流，〈韋昭曰：六合，天地四方也。〉沐浴玄德，稟仰太龢，〈史記，太公曰：沐浴膏澤。尚書曰：玄德升聞。法言曰：或問太和，曰：其在唐、虞、成周也。龢，古和字。〉枝附葉著，譬猶草木之植山林，鳥魚之毓川澤，得氣者蕃滋，失時者零落，〈項岱曰：蕃，盛也。零，凋病也。言遇仕者昌盛，不遇者凋病，如萬物於天地之間也。〉參天地而施化，豈云人事之厚薄哉？〈項岱曰：參，三也。言漢家之施化布德，周參天地，豈人所能論耶？〉今吾子處皇代而論戰國，曜所聞而疑所覿，欲從堥敦而度高乎泰山，懷氿濫而測深乎重淵，亦未至也。」服虔曰：敦音頓，頓丘也。應劭曰：爾雅曰：前高堥丘如覆敦者。敦，丘也。爾雅曰：氿泉穴出。穴出，仄出也。濫泉正出。正出，湧出也。服虔曰：氿音軌。韋昭曰：濫音㩜。堥音旄。郭璞爾雅注曰：敦，盂也，都回切。

　　賓曰：「若夫鞅斯之倫，衰周之凶人，既聞命矣。〈項岱曰：周衰，王霸起，鞅、斯說得行，故言衰周凶人也。〉敢問上古之士，處身行道，輔世成名，可述於後者，默而已乎？」

　　主人曰：「何為其然也！昔者咎繇謨虞，箕子訪周，〈尚書曰：咎繇矢厥謀。又曰：武王勝殷，以箕子歸。又曰：王訪于箕子。〉言通帝王，謀合神聖；殷說夢發於傅巖，周望兆動於渭濱，〈尚書曰：高宗夢得說，使百工營求諸傅巖。史記曰：太公望以漁釣奸周，西伯將出，占之，曰：所獲非龍非虎，非熊非羆；所獲霸王之輔。西伯果遇太公渭濱。〉齊甯激聲於康衢，漢良受書於邳垠，〈說苑，陳子說梁王曰：甯戚飯牛康衢，擊車輻而歌，桓公得之而霸也。爾雅曰：五達曰康，四達曰衢。漢書曰：張良從容步遊下邳，圯上有一老父，出一編書，曰：讀是則為王者師。晉灼曰：垠，涯也，邳水之涯也。〉皆俟命而神交，匪詞言之所信，故能建必然之策，展無窮之勳也。近者陸子優游，新語以興；董生下帷，發藻儒林；〈鄭玄曰：優游，不仕也。史記，高帝拜陸賈為太中大夫，謂賈曰：試為我著秦所以失天下，我所以得之者何？陸生乃祖述存亡之徵，凡著十二篇，號其書曰新語。又曰：董仲舒以治春秋為博士，下帷講誦，弟子或莫見其面。〉劉向司籍，辨章舊聞；揚雄譚思，法言太玄。〈項岱曰：司，主也。籍，書籍也。善曰：漢書曰：光祿大夫劉向校經傳諸子詩賦，每一卷書已，向輒條其篇目，撮其旨意，錄而奏之。又曰：楊雄譚思渾天，又譔十二卷，象論語，號曰法言。渾天，即太玄經也。〉皆及時君之門闈，究先聖之壼奧，〈應劭曰：爾雅曰：宮中巷謂之壼，苦本切。〉婆娑乎術藝之場，〈項岱曰：婆娑，偃息也。場圃，講經藝之處也。〉休息乎篇籍之囿，以全其質而發其文，用納乎聖德，烈炳乎後人，斯非亞與！〈項岱曰：聖德，明君知賢而納用之也。烈，業也。後人，著書傳之後世。〉若乃伯夷抗行於首陽，柳惠降志於辱仕，顏潛樂於簞瓢，孔終篇於西狩，〈論語，子曰：賢哉回也。一簞食，一瓢飲，在陋巷，人不堪其憂，回也不改其樂。左氏傳曰：哀公十四年春，西狩獲麟。春秋元命包曰：孔子曰：丘作春秋，始於元，終於麟，王道成也。〉聲盈塞於天淵，眞吾徒之師表也。〈項岱曰：言若此之榮名，上達皇天，下洞重泉也。〉且吾聞之：一陰一陽，天地之方；〈周易曰：一陰一陽之謂道。孔安國論語注曰：方，猶常也。〉乃文乃質，王道之綱；〈項岱曰：或施質道，或施文道，此王者所以為綱維也。善曰：春秋元命包曰：一質一文，據天地之道，天質而地文。曰：正朔三而改，文質再而復。〉有同有異，聖哲之常。〈項岱曰：有同，仕遇而進，有異，不合而退，此聖人之常道。〉故曰：愼脩所志，守爾天符，委命供己，味道之腴，〈項岱曰：符，相命也。腴，道之美者也。善曰：文子曰：不言之師，不道之道，若或通焉，謂之天符。桓譚答楊雄書曰：子雲勤味道腴者也。〉神之聽之，名其舍諸！〈項岱曰：有賢智君子，行之如此，神豈舍之乎？將必福祿之。善曰：毛詩曰：神之聽之，式穀與汝。〉賓又不聞和氏之璧，韞於荊石，隋侯之珠，藏於蚌蛤乎？歷世莫眡，不知其將含景曜，吐英精，曠千載而流光也。〈韓子曰：楚人和氏得璞玉於楚山之中，奉而獻之，成王使玉人理其璞而得寶焉，遂名曰和氏之璧。淮南子曰：隋侯之珠，和氏之璧，得之者富，失之者貧。高誘曰：隋侯見大蛇傷斷，以藥傅而塗之，後蛇於江中銜大珠以報之，因名曰隋侯之珠。〉應龍潛於潢汙，魚黿媟之，〈項岱曰：天有九龍，應龍有翼。服虔曰：左氏傳注曰：蓄小水謂之潢，不洩謂之汙。〉不覩其能奮靈德，合風雲，超忽荒而躆昊蒼也。〈項岱曰：忽荒，天上也。昊、蒼，皆天名也。徐廣史記注，躆音戟，躆與據同，謂之足戟持之，並京逆切。〉故夫泥蟠而天飛者，應龍之神也；先賤而後貴者，和隋之珍也；時暗而久章者，君子之眞也。〈項岱曰：時暗，未顯用時也。久，舊也。章，明也。言君子懷德，雖初時未見顯用，後亦終自明達，如應龍蟠屈而升天，隋和先賤而後貴也。如此是比君子道德之眞，言屈伸如一，無變也。善曰：淮南子曰：君子之道，久而章，遠而隆也。〉若乃牙曠清耳於管絃，離婁眇目於毫分；〈項岱曰：牙，伯牙也。曠，師曠也。管，鍾律之管；紘，琴瑟之調也。毫分，秋毫之末分也。善曰：纏子，董無心曰：離婁之目，察秋毫之末於百步之外，可謂明矣。〉逢蒙絕技於弧矢，般輸搉巧於斧斤；〈吳越春秋，陳章曰：黃帝作弓，後有楚狐父以其道傳羿，羿傳逢蒙。項岱曰：公輸若之族名班。韋昭曰：搉，猶專也。〉良樂軼能於相馭，烏獲抗力於千鈞；〈項岱曰：良，王良，晉人也。樂，伯樂，秦穆公時人也。軼，過也。王良善御馬，伯樂工相馬。抗力，力抗也。三十斤曰鈞，千鈞者三萬斤。善曰：呂氏春秋，薄疑說衛嗣君曰：烏獲舉千鈞，又況一斤乎？〉和鵲發精於鍼石，硏桑心計於無垠。〈左氏傳曰：晉侯求醫於秦，秦伯使醫和視之。史記曰：扁鵲使弟子子陽厲鍼砥石。又曰：越王勾踐困於會稽之上，乃用范蠡、計然。韋昭曰：硏，范蠡之師，計然之名也。漢書曰：桑弘羊，雒陽賈人子，以心計為侍中也。〉走亦不任廁技於彼列，故密爾自娛於斯文。」〈服虔曰：走，孟堅自謂也。爾雅曰：密，靜也。〉

文選考異

躬帶紱冕之服：案：漢書無「紱」字，詳善注亦不及「紱」，必各本皆傳寫誤衍也。
注「師古曰帶大帶冕冠也項岱曰」：袁本、茶陵本此十二字作「項岱曰帶大帶也」七字，是也。尤誤用今本顏注校改耳。又案：凡引顏注以長楊賦注證之，善自稱「顏監」。今他篇作「顏師古」者，經後人改之。此作「師古」，益誤中之誤矣。
注「翼鱗皆謂飛龍」：袁本「翼」上有「善曰」二字，是也，說已詳前。茶陵本刪此節注，非。
徒樂枕經籍書：案：「籍」當依漢書作「藉」。各本皆偽。
注「晉灼曰以亘為緪」：陳云「曰」字衍，是也。各本皆衍。又案：據此似正文當作「亘」，上注當作「亘音亘竟之亘」。今皆作「緪」者，依晉灼改之而誤。茶陵本校語云五臣作「亘」。袁本云善作「緪」。其實善亦作「亘」也。西都賦「亘長樂」，孟堅用「亘」字之證。漢書及顏引如淳作「恒」。「恒」、「亘」同字，或師古讀彼賦亦為「恒」字歟？
注「讀作攸」：袁本、茶陵本「作」作「若」，是也。
注「上書既終而為李斯所疾」：袁本無「上書既終」四字，「而」作「然」。案：袁本最是，四字乃五臣向注。五臣解「遒」作「終」，故云爾。善引應劭解作「好」，不得有也。茶陵本并善於五臣，此仍之而誤衍。
秦貨既貴厥宗亦墜：袁本有校語云「既」，善作「其」；「亦」，善作「乃」。茶陵本無校語。案：此所見異本也，漢書作「既」、作「亦」。
注「故云厥宗亦墜」：袁本無此六字。案：無者是也。茶陵本并五臣於善，此仍之而誤衍。
孟軻養浩然之氣：案：「浩」當作「皓」。善引項岱注「皓，白也，如天之氣皓然」，是善作「皓」不作「浩」甚明。其五臣作「浩」，袁、茶陵二本所載良注云「浩然自放逸」，其證也。各本所見，皆以之亂善而失著校語，非。又善所引孟子二「浩」字，亦當作「皓」，乃與項岱注為相應。蓋孟子別本如此，故雪賦「縱心皓然」，亦引之以為注也。顏注漢書字作「浩」，與五臣合，與善不合，乃異本之難以相證者。凡異本之例，如上文「風颮」，「颮」字於顏則為「颺」字，是為明徵矣。
注「紘張也」：陳云「紘」，「恢」誤，是也。各本皆誤。
注「史記太公曰」：陳云「公」上脫「史」字，是也。各本皆脫。
謀合神聖：案：「神聖」，漢書作「聖神」，詳此「神」字韻與下「濱」、「垠」等字協，不得倒轉。疑善自作「聖神」，唯五臣銑注先解「神」後解「聖」，是其本作「神聖」，各本亦以五臣亂善耳。
注「鄭玄曰優游」：案：「玄」當作「氏」，各本皆誤，漢書注正作「氏」。
注「陸生乃祖述存亡之徵」：陳云「祖」，「粗」誤，是也。各本皆偽。
楊雄譚思：何校「譚」改「覃」。陳云「潭」誤。案：各本皆是「譚」字，善果何作，無以考也。漢書作「覃」。
柳惠降志於辱仕：袁本、茶陵本「於」作「而」。案：漢書作「於」，尤校改也。又案：袁本此下有注云「項岱曰柳下惠」六字，最是。據此，善正文亦當作「夷抗行」，無「伯」字；「惠降志」，無「柳」字。與五臣及漢書不異，上句尚有注而不全也。各本傳寫誤添正文，非。茶陵本及尤本并脫去此句注，益非。
顏潛樂於簞瓢：茶陵本「潛」作「淵」，云五臣作「潛」。袁本云善作「淵」。案：此尤延之用五臣校改也。漢書作「耽」。
注「曰正朔三」：茶陵本「曰」上有「又」字，是也。袁本亦脫。
委命供己：案：「供」，漢書作「共」。顏注讀曰「恭」。袁、茶陵二本所載五臣向注曰「供猶全也」，是其本作「供」，但所解難通。善無明文，恐未必同向。或自作「共」，失著校語耳。
神之聽之：袁本有校語云「聽」善作「聖」。案：所見非也。茶陵本無校語，與此皆不誤。
注「式穀與汝」：茶陵本「與」作「以」，是也。袁本亦誤「與」。
注「服虔曰左氏傳注曰」：陳云「虔」下衍「曰」字，是也。各本皆衍。
注「謂之足戟持之」：陳云上「之」，「以」誤，是也。各本皆誤。
注「陳章曰」：案：「章」當作「音」。各本皆偽。
辭
秋風辭
〈并序〉

主条目：秋風辭
　　漢武帝

　　上行幸河東，祠后土，顧視帝京欣然，中流與群臣飲燕，上歡甚，乃自作秋風辭曰：

　　秋風起兮白雲飛，草木黃落兮鴈南歸。〈禮記曰：季秋之月，草木黃落，鴻鴈來賓。〉蘭有秀兮菊有芳，攜佳人兮不能忘。泛樓舡兮濟汾河，〈應劭漢書注曰：作大舡，上施樓，故號曰樓舡。〉橫中流兮揚素波。〈列女傳，津吏女歌曰：水揚波兮杳冥冥。〉簫鼓鳴兮發棹歌，〈棹歌，引棹而歌。〉歡樂極兮哀情多。〈列女傳，陶答子妻曰：樂極必哀來。〉少壯幾時兮奈老何！〈古長歌行曰：少壯不努力，老大乃悲傷。〉


歸去來
〈并序〉

主条目：歸去來
　　陶淵明

　　序曰：余家貧，又心憚遠役，彭澤縣去家百里，故便求之。及少日，眷然有歸與之情，自免去職。因事順心，命篇曰歸去來。

　　歸去來兮，田園將蕪胡不歸！〈毛詩曰：式微式微，胡不歸！〉既自以心為形役，奚惆悵而獨悲。〈淮南子曰：是皆形神俱役者也。楚辭曰：惆悵兮而私自憐。〉悟已往之不諫，知來者之可追。〈論語，楚狂接輿歌曰：往者不可諫，來者猶可追。〉寔迷途其未遠，覺今是而昨非。〈迷途，已見丘遲與陳伯之書。莊子謂惠子曰：孔子行年六十而化，始時所是，卒而非之，未知今之所謂是之非五十九非也。〉舟遙遙以輕颺，風飄飄而吹衣。問征夫以前路，恨晨光之熹微。〈毛詩曰：駪駪征夫。聲類曰：熹，亦熙字也。熙，光明也。〉乃瞻衡宇，載欣載奔。〈毛詩曰：衡門之下，可以棲遲。〉僮僕歡迎，稚子候門。〈周易曰：得僮僕，貞。史記曰：楚懷王稚子子蘭。〉三逕就荒，松菊猶存。〈三輔決錄曰：蔣詡，字元卿，舍中三逕，唯羊仲、求仲從之遊，皆挫廉逃名不出。〉攜幼入室，有酒盈罇。〈戰國策曰：扶老攜幼，迎孟嘗君。嵇康贈秀才詩曰：旨酒盈樽。〉引壺觴以自酌，眄庭柯以怡顏。〈陸機高祖功臣頌曰：怡顏高覽。〉倚南窗以寄傲，審容膝之易安。〈韓詩外傳，北郭先生妻曰：今結駟列騎，所安不過容膝；食方丈於前，所甘不過一肉。〉園日涉以成趣，門雖設而常關。〈爾雅曰：堂上謂之行，堂下謂之步，門外謂之趨，中庭謂之走。郭璞曰：此皆人行步趨走之處，因以名。趨，避聲也，七喻切。〉策扶老以流憩，時矯首而遐觀。〈易林曰：鳩杖扶老，衣食百口。王逸楚辭注曰：矯，舉也。〉雲無心以出岫，鳥倦飛而知還。景翳翳以將入，撫孤松而盤桓。〈丁儀妻寡婦賦曰：時翳翳而稍陰，日斖斖以西墜。爾雅曰：盤桓，不進也。〉

　　歸去來兮，請息交以絕游。〈列子曰：公孫穆屏親昵，絕交游。〉世與我而相遺，復駕言兮焉求？〈桓子新論曰：凡人性，難極也，難知也。故其絕異者，常為世俗所遺失焉。毛詩曰：駕言出遊。又曰：知我者謂我心憂，不知我者謂我何求。〉悅親戚之情話，樂琴書以消憂。〈說文曰：話，會合為善言也。劉歆遂初賦曰：玩琴書以滌暢。〉農人告余以春兮，將有事乎西疇。〈賈逵國語注曰：一井為疇。〉或命巾車，或棹孤舟。〈孔叢子，孔子歌曰：巾車命駕，將適唐都。鄭玄周禮注曰：巾，猶衣也。〉既窈窕以尋壑，亦崎嶇而經丘。〈曹攄贈石荊州詩曰：窈窕山道深。埤蒼曰：崎嶇，不安之貌。〉木欣欣以向榮，泉涓涓而始流。〈毛萇詩傳曰：欣欣，樂也。家語，金人銘曰：涓涓不壅，為江為河。〉善萬物之得時，感吾生之行休！〈大戴禮曰：君道當，則萬物皆得其宜。郭璞遊仙詩曰：吾生獨不化。莊子曰：其生若浮，其死若休。〉已矣乎！寓形宇內復幾時，曷不委心任去留！〈尸子，老萊子曰：人生於天地之間，寄也。琴賦曰：委性命兮任去留。〉胡為遑遑欲何之？〈孟子曰：傳云：孔子三月無君，則遑遑如也。孔叢子，孔子歌曰：天下如一欲何之？〉富貴非吾願，帝鄉不可期。〈大戴禮，孔子曰：所謂賢人者，躬為匹夫，而不願富貴。莊子，華封人謂堯曰：乘彼白雲，至于帝鄉。〉懷良辰以孤往，或植杖而耘耔。〈東征賦曰：選良辰而將行。淮南子要略曰：山谷之人，輕天下，細萬物，而獨往者也。司馬彪曰：獨往，任自然，不復顧世。論語曰：植其杖而耘。毛詩曰：或耘或耔。〉登東皋以舒嘯，臨清流而賦詩。〈阮籍奏記曰：將耕東皋之陽。毛萇詩傳曰：舒，緩也。琴賦曰：臨清流而賦新詩。〉聊乘化以歸盡，樂夫天命復奚疑！〈家語，孔子曰：化於陰陽，象形而發，謂之生；化窮數盡，謂之死。孟子曰：生有所乎萌，死有所乎歸。周易曰：樂天知命，故不憂。〉

文選考異

注「序曰」：袁本「序」上有「歸去來」三字，茶陵本無。
園日涉以成趣：案：「趣」當作「趨」，善引爾雅「謂之趨」為注，又云「趨，避聲也，七喻切。」是其本作「趨」甚明。倘作「趣」，此一節注全無附麗矣。五臣良注云「自成佳趣」，乃作「趣」也。各本皆以五臣亂善而失著校語。
注「玩琴書以滌暢」：陳云「滌」，「條」誤，是也。各本皆誤。
農人告余以春兮：袁本、茶陵本無「兮」字。案：此尤校添也。
序上
毛詩序
主条目：毛詩序
　　卜子夏〈家語曰：卜商，字子夏，衛人也。〉

　　鄭氏箋

　　關雎，后妃之德也，風之始也，所以風天下而正夫婦也。故用之鄉人焉，用之邦國焉。風，風也，教也。風以動之，教以化之。詩者，志之所之也。在心為志，發言為詩。情動於中而形於言，言之不足，故嗟嘆之；嗟嘆之不足，故永歌之；永歌之不足，不知手之舞之、足之蹈之也。情發於聲，聲成文謂之音。〈發，猶見也。聲，謂宮商角徵羽也。聲成文者，宮商上下相應也。〉治世之音安以樂，其政和；亂世之音怨以怒，其政乖；亡國之音哀以思，其民困。故正得失，動天地，感鬼神，莫近於詩。先王以是經夫婦，成孝敬，厚人倫，美教化，移風俗。故詩有六義焉：一曰風，二曰賦，三曰比，四曰興，五曰雅，六曰頌。

　　上以風化下，下以風刺上，主文而譎諫，言之者無罪，聞之者足以戒，故曰風。〈風化、風刺，皆謂譬喻，不斥言也。主文，主與樂宮商相應也。譎諫，詠歌依違，不直諫也。〉至于王道衰，禮義廢，政教失，國異政，家殊俗，而變風變雅作矣。國史明乎得失之跡，傷人倫之廢，哀刑政之苛，吟詠情性，以風其上，達於事變，而懷其舊俗者也。故變風發乎情，止乎禮義。發乎情，民之性也；止乎禮義，先王之澤也。是以一國之事，繫一人之本，謂之風；言天下之事，形四方之風，謂之雅。雅者，正也，言王政之所由廢興也。政有小大，故有小雅焉，有大雅焉。頌者，美盛德之形容，以其成功告於神明者也。是謂四始，詩之志也。〈始者，謂王道興衰之所由也。〉

　　然則關雎麟趾之化，王者之風，故繫之周公。南，言化自北而南也。鵲巢騶虞之德，諸侯之風也，先王之所以教，故繫之召公。〈自，從也。從北而南，謂其化從岐周被江、漢之域。先王，斥太王、王季、文王也。〉周南召南，正始之道，王化之基。是以關雎樂得淑女以配君子，憂在進賢，不淫其色，哀窈窕，思賢才，而無傷善之心焉，是關雎之義也。〈哀，蓋字之誤也。哀當為衷，謂中心念恕之也，無傷善之心，謂好仇也。〉

文選考異

所以風天下：茶陵本「風」下有「化」字，袁本無。案：茶陵所用善本也，袁所用五臣本也，此一有一無，舊已兩行，見於正義，必善與正義所謂俗本者同，五臣以定本去之。尤依今序校刪，而五臣亂善，二本皆失著校語，亦非。
厚人倫：案：「厚」當作「序」。袁本有校語云「厚」善作「序」。茶陵本作「厚」，無校語。考釋文云「厚音后」，本或作「序」，非。此亦兩行，善自作「序」，唯袁所見得之。又案：求通親親表「敘人倫」引此，當亦是「序」。今作「厚」，非。王元長曲水詩序「厚倫」注引此，則作「厚」。乃所謂與文選不同，各隨所用而引之之例也。
聞之者足以戒：袁本、茶陵本「以」下有「自」字。案：此亦兩行之見正義者，尤依今序校刪，似是實非。
詩之志也：袁本云善作「志」。茶陵本作「至」，無校語。案：此無可考，但當各仍其舊。茶陵非也。
注「斥太王王季文王也」：案：「文王也」三字，今箋無。詳其義不當有，此或傳寫衍也。
注「謂中心念恕之也」：陳云案釋文云「恕」本又作「念」，則「念」下不當復有「恕」字，是也。各本皆衍。案：此蓋或校「念」為「恕」，因誤兩存耳。

尚書序
主条目：尚書序
　　孔安國〈漢書曰：孔安國以治尚書為武帝博士，臨淮太守。〉

　　古者伏犧氏之王天下也，始畫八卦，造書契，以代結繩之政，由是文籍生焉。伏羲神農黃帝之書，謂之三墳，言大道也。少昊顓頊高辛唐虞之書，謂之五典，言常道也。至于夏商周之書，雖設教不倫，雅誥奧義，其歸一揆。是故歷代寶之，以為大訓。八卦之說，謂之八索，求其義也。九州之志，謂之九丘。丘，聚也。言九州所有，土地所生，風氣所宜，皆聚此書也。春秋左氏傳曰：楚左史倚相能讀三墳五典八索九丘，即謂上世帝王遺書也。

　　先君孔子，生於周末，睹史籍之煩文，懼覽之者不一，遂乃定禮樂，明舊章，刪詩為三百篇，約史記而修春秋，讚易道以黜八索，述職方以除九丘。討論墳典，斷自唐虞以下訖於周，芟夷煩亂，翦截浮辭，舉其宏綱，撮其機要，足以垂世立教。典謨訓誥誓命之文，凡百篇，所以恢弘至道，示人主以軌範也。帝王之制，坦然明白，可舉而行。三千之徒，並受其義。及秦始皇滅先代典籍，焚書坑儒，天下學士，逃難解散。我先人用藏其家書于屋壁。

　　漢室龍興，開設學校，旁求儒雅，以闡大猷。濟南伏生，年過九十，失其本經，口以傳授，裁二十餘篇，以其上古之書，謂之尚書。百篇之義，世莫得聞。至魯共王好治宮室，壞孔子舊宅，以廣其居，於壁中得先人所藏古文虞夏商周之書，及傳論語孝經，皆科斗文字。王又升孔子堂，聞金石絲竹之音，乃不壞宅，悉以書還孔氏。科斗書廢已久，時人無能知者，以所聞伏生之書，考論文義，定其可知者，為隸古定；更以竹簡寫以，增多伏生二十五篇。伏生又以舜典合於堯典，益稷合於皋陶謨，盤庚三篇合為一，康王之誥合於顧命。復出此篇并序，凡五十九篇，為四十六卷。其餘錯亂摩滅，不可復知，悉上送官，藏之書府，以待能者。

　　承詔為五十九篇作傳，於是遂研精覃思，博考經籍，採摭群言，以立訓傳，約文申義，敷暢厥旨，庶幾有補於將來。書序，序所以為作者之意，昭然義見，宜相附近，故引之各冠其篇首。定五十八篇既畢，會國有巫蠱事，經籍道息，用不復以聞，傳之子孫，以貽後世。若好古博雅君子，與我同志，亦所不隱也。

文選考異

懼覽之者不一：何校云匡謬正俗云晉、宋時書皆云「覽者之不一」。案：各本皆作「之者」，未詳善與顏所說同否也。

春秋左氏傳序
主条目：春秋左氏傳序
　　杜預〈臧榮緒晉書曰：杜預，字元凱，京兆人也。起家拜尚書郎，稍遷至鎮南大將軍，都督荊州諸軍事，平吳，加位特進，薨。〉

　　春秋者，魯史記之名也。記事者，以事繫日，以日繫月，以月繫時，以時繫年，所以紀遠近，別同異也。故史之所記，必表年以首事；年有四時，故錯舉以為所記之名也。周禮有史官，掌邦國四方之事，達四方之志。諸侯亦各有國史，大事書之於策，小事簡牘而已。孟子曰：「楚謂之檮杌，晉謂之乘，而魯謂之春秋，其實一也。」韓宣子適魯，見易象與魯春秋，曰：「周禮盡在魯矣。吾乃今知周公之德，與周之所以王也。」韓子所見，蓋周之舊典禮經也。

　　周德既衰，官失其守，上之人不能使春秋昭明，赴告策書，諸所記注，多違舊章。仲尼因魯史策書成文，考其真偽，而志其典禮，上以遵周公之遺制，下以明將來之法。其教之所存，文之所害，則刊而正之，以示勸誡。其餘皆即用舊史，史有文質，辭有詳略，不必改也。故傳曰：「其善志。」又曰：「非聖人孰能修之。」蓋周公之志，仲尼從而明之。左丘明受經於仲尼，以為經者不刊之書也。故傳或先經以始事，或後經以終義，或依經以辨理，或錯經以合異，隨義而發其例之所重。舊史遺文，略不盡舉，非聖人所修之要故也。身為國史，躬覽載籍，必廣記而備言之。其文緩，其旨遠，將令學者原始要終，尋其枝葉，究其所窮，優而柔之，使自求之；饜而飫之，使自趨之。若江海之浸，膏澤之潤，渙然冰釋，怡然理順，然後為得也。其發凡以言例，皆經國之常制，周公之垂法，史書之舊章，仲尼從而脩之，以成一經之通體。其微顯闡幽，裁成義類者，皆據舊例而發義，指行事以正褒貶。諸稱書、不書、先書、故書、不言、不稱、書曰之類，皆所以起新舊，發大義，謂之變例。然亦有史所不書，即以為義者，此蓋春秋新意，故傳不言凡，曲而暢之也。其經無義例，因行事而言，則傳直言其歸趣而已，非例也。故發傳之體有三，而為例之情有五。一曰微而顯，文見於此而義起在彼，稱族尊君命，舍族尊夫人，梁亡、城緣陵之類是也。二曰志而晦，約言示制，推以知例，參會不地、與謀曰及之類是也。三曰婉而成章，曲從義訓，以示大順，諸所諱避，璧假許田之類是也。四曰盡而不汙，直書其事，具文見意，丹楹、刻桷、天王求車、齊侯獻捷之類是也。五曰懲惡而勸善，求名而亡，欲蓋而章，書齊豹盜、三叛人名之類是也。推此五體以尋經、傳，觸類而長之，附于二百四十二年行事，王道之正，人倫之紀備矣。

　　或曰：春秋以錯文見義，若如所論，則經當有事同文異而無其義也。先儒所傳，皆不其然。答曰：春秋雖以一字為褒貶，然皆須數句以成言，非如八卦之爻，可錯綜為六十四也，固當依傳以為斷。古今言左氏春秋者多矣，今其遺文可見者十數家，大體轉相祖述，進不成為錯綜經文以盡其變，退不守丘明之傳；於丘明之傳，有所不通，皆沒而不說，而更膚引公羊穀梁，適足自亂。預今所以為異，專脩丘明之傳以釋經，經之條貫，必出於傳，傳之義例，總歸諸凡。推變例以正褒貶，簡二傳而去異端，蓋丘明之志也。其有疑錯，則備論而闕之，以俟後賢。然劉子駿創通大義，賈景伯父子、許惠卿，皆先儒之美者也。末有穎子嚴者，雖淺近亦復名家。故特舉劉賈許穎之違，以見同異，分經之年與傳之年相附，比其義類，各隨而解之，名曰經傳集解。又別集諸例，及地名、譜第、歷數，相與為部，凡四十部，十五卷，皆顯其異同，從而釋之，名曰釋例，將令學者觀其所聚異同之說，釋例詳之也。

　　或曰：春秋之作，左傳及穀梁無明文，說者以為仲尼自衛反魯，修春秋，立素王，丘明為素臣。言公羊者亦云黜周而王魯，危行言遜，以避當時之害，故微其文，隱其義。公羊經止獲麟，而左氏經終孔丘卒，敢問所安？答曰：異乎余所聞。仲尼曰：「文王既沒，文不在茲乎？」此制作之本意也。歎曰：「鳳鳥不至，河不出圖，吾已矣夫！」蓋傷時王之政也。麟鳳五靈，王者之嘉瑞也，今麟出非其時，虛其應而失其歸，此聖人所以為感也。絕筆于獲麟之一句者，所感而起，固所以為終也。

　　曰：然春秋何始於魯隱公？答曰：周平王，東周之始王也；隱公，讓國之賢君也。考乎其時則相接，言乎其位則列國，本乎其始則周公之祚胤也。若平王能祈天永命，紹開中興，隱公能弘宣祖業，光啟王室，則西周之美可尋，文武之跡不墜。是故因其歷數，附其行事，采周之舊，以會成王義，垂法將來。所書之王，即平王也；所用之歷，即周正也；所稱之公，即魯隱也。安在其黜周而王魯乎？子曰：「如有用我者，吾其為東周乎！」此其義也。若夫制作之文，所以彰往考來，情見乎辭，言高則旨遠，辭約則義微，此理之常，非隱之也。聖人包周身之防，既作之後，方復隱諱以避患，非所聞也。子路使門人為臣，孔子以為欺天，而云仲尼素王，丘明素臣，又非通論也。先儒以為制作三年，文成致麟，既已妖妄，又引經以至仲尼卒，亦又近誣。據公羊經止獲麟，而左氏「小邾射」不在三叛之數，故余以為感麟而作，作起獲麟，則文止於所起，為得其實，至於反袂拭面，稱「吾道窮」，亦無取焉。

文選考異

杜預：袁本、茶陵本作「杜元凱」，是也。
諸所諱避：袁本、茶陵本云善作「避諱」。案：今本左傳作「諱避」，尤校改耳。下二條同。
若如所論：袁本、茶陵本云「如」善作「此」。
有所不通：袁本、茶陵本云「有」善作「其」。

三都賦序
〈臧榮緒晉書曰：左思作三都賦，世人未重。皇甫謐有高名於世，思乃造而示之，謐稱善，為其賦序也。〉

主条目：三都賦序
　　皇甫士安〈臧榮緒晉書曰：皇甫謐，字士安，安定朝那人。年二十，始受書，得風痺疾，猶手不輟卷。舉孝廉，不行，又辟著作，不應，卒於家。〉

　　玄晏先生曰：〈謐自序曰：始志乎學，而自號玄晏先生。玄，靜也。晏，安也。先生，學人之通稱也。〉古人稱不歌而頌謂之賦。〈漢書曰：傳云：不歌而頌謂之賦。〉然則賦也者，所以因物造端，敷弘體理，欲人不能加也。〈漢書曰：登高能賦，可以為大夫。言感物造端，材智深美，可以列為大夫也。釋名曰：賦，敷也，敷布其義謂之賦。〉引而申之，故文必極美；觸類而長之，故辭必盡麗。〈周易曰：引而申之，觸類而長之，天下之能事畢矣。〉然則美麗之文，賦之作也。〈法言曰：詩人之賦麗以則。〉昔之為文者，非苟尚辭而已，〈法言曰：或曰：君子尚辭乎？曰：君子事之為尚。〉將以紐之王教，本乎勸戒也。〈說文曰：紐，系也，女九切。〉自夏殷以前，其文隱沒，靡得而詳焉。〈夏有五子之歌，殷有湯頌。〉周監二代，文質之體，百世可知。〈論語，子曰：周監於二代，郁郁乎文哉，吾從周。又，子曰：其或繼周者，雖百世，可知也。〉故孔子采萬國之風，正雅頌之名，集而謂之詩。〈漢書曰：古有采詩之官，王者所以觀風俗，知得失，自考正也。孔子純取周詩。〉詩人之作，雜有賦體。子夏序詩曰：一曰風，二曰賦。故知賦者，古詩之流也。〈兩都賦序曰：賦者，古詩之流也。〉

　　至于戰國，王道陵遲，風雅寖頓，於是賢人失志，辭賦作焉。〈漢書曰：春秋之後，周道寖壞，而賢人失志之賦作矣。〉是以孫卿屈原之屬，遺文炳然，辭義可觀。〈西都賦序曰：文章炳焉。論語曰：必有可觀者焉。〉存其所感，咸有古詩之意，皆因文以寄其心，託理以全其制，賦之首也。〈漢書曰：大儒孫卿及楚臣屈原，離讒憂國，皆作賦以風喻，咸有惻隱古詩之義。班固漢書述曰：蔚為辭宗，賦頌之首。〉及宋玉之徒，淫文放發，言過于實，誇競之興，體失之漸，風雅之則，於是乎乖。〈漢書曰：其後宋玉、唐勒競為侈麗宏衍之詞，沒其風諭之義。法言曰：辭人之賦麗以淫。〉逮漢賈誼，頗節之以禮。自時厥後，綴文之士，不率典言，並務恢張，其文博誕空類。〈孔安國尚書大傳曰：誕，大也。〉大者罩天地之表，細者入毫纖之內，雖充車聯駟，不足以載；廣夏接榱，不容以居也。其中高者，至如相如上林，楊雄甘泉，班固兩都，張衡二京，馬融廣成，王生靈光，〈范曄後漢書曰：馬融為校書郎，時鄧太后臨朝，遂寢蒐狩之禮，故猾賊縱橫。融以為文、武之道，聖賢不墜，上廣成頌以諷諫。〉初極宏侈之辭，終以約簡之制，煥乎有文，蔚爾鱗集，皆近代辭賦之偉也。〈論語，子曰：大哉堯之為君，煥乎其有文章也。周易曰：君子豹變，其文蔚也。難蜀父老曰：鱗集仰流。〉若夫土有常產，俗有舊風，方以類聚，物以群分；〈周易曰：方以類聚，物以群分，吉凶生矣。〉而長卿之儔，過以非方之物，寄以中域，虛張異類，託有於無。祖構之士，雷同影附，流宕忘反，非一時也。〈徐廣史記注曰：祖者，宗習之謂也。蔡邕郭有道碑曰：望形表而影附。謝承後漢書序曰：士庶流宕，他州異境。〉

　　曩者漢室內潰，四海圮裂。孫劉二氏，割有交益；魏武撥亂，擁據函夏。〈公羊傳曰：撥亂反正。函夏，已見赭白馬賦。〉故作者先為吳蜀二客，盛稱其本土險阻瑰琦，可以偏王，〈埤蒼曰：瑰瑋，珍琦也。〉而卻為魏主述其都畿，弘敞豐麗，奄有諸華之意。言吳蜀以擒滅比亡國，而魏以交禪比唐虞，既已著逆順，且以為鑒戒。〈漢書曰：甚誘逆之理。西京賦曰：鑒戒唐詩。〉蓋蜀包梁岷之資，吳割荊南之富，魏跨中區之衍，考分次之多少，計殖物之衆寡，〈星之分次，物之生殖也。周禮曰：以星土辨九州之地所封域。又曰：動物宜毛，植物宜皁。〉比風俗之清濁，課士人之優劣，亦不可同年而語矣。〈過秦論曰：則不可同年而語矣。〉二國之士，各沐浴所聞，〈史記曰：太史公曰：成王作頌，沐浴膏澤。〉家自以為我土樂，人自以為我民良，皆非通方之論也。作者又因客主之辭，正之以魏都，折之以王道，其物土所出，可得披圖而校。〈左氏傳，賓媚人曰：疆理天下物土之宜。杜預曰：播殖之物，各從土宜。〉體國經制，可得按記而驗，豈誣也哉！〈周禮曰：惟王建國，體國經野。鄭玄曰：體，猶分也。〉

文選考異

注「西都賦序曰」：案：「西」當作「兩」。各本皆偽。
注「孔安國尚書大傳曰」：案：「大」字不當有。各本皆衍。
註「謝承後漢書序曰」：袁本、茶陵本「承」作「沈」，是也。
言吳蜀以擒滅：案：「擒」當作「禽」。茶陵本云五臣作「禽」，袁本云善作「擒」，所見皆非。
注「甚誘逆之理」：陳云「誘」，「誖」誤。又「逆」下脫「順」字，是也。各本皆誤。
注「過秦論曰」：袁本、茶陵本無「論」字，是也。
思歸引序
主条目：思歸引序
　　石季倫

　　余少有大志，夸邁流俗，弱冠登朝，〈臧榮緒晉書曰：崇早有智慧，年二十餘，為修武令，有能名。范曄後漢書，馬援曰：吾從弟少遊，哀吾慷慨多大志。禮記曰：不從流俗。班固漢書述曰：矯矯賈生，弱冠登朝。〉歷位二十五年，五十以事去官。〈臧榮緒晉書曰：崇為大司農，坐未被書擅去官免。〉晚節更樂放逸，篤好林藪；〈魏太祖祭喬玄文曰：非至親之篤好，胡肯為此辭哉！〉遂肥遁於河陽別業。〈周易曰：肥遁無不利。〉其制宅也，卻阻長堤，前臨清渠，百木幾於萬株，流水周於舍下。〈楚辭曰：水周兮堂下。〉有觀閣池沼，多養魚鳥。家素習技，頗有秦趙之聲。〈班固漢書，楊惲報孫會宗書曰：家本秦人，能為秦聲。婦，趙女也，雅善鼓瑟。〉出則以游目弋釣為事，入則有琴書之娛。〈楚辭曰：忽反顧以游目。劉歆遂初賦曰：玩琴書以條暢。〉又好服食咽氣，志在不朽，〈古詩曰：服食求神仙。〉傲然有凌雲之操。〈漢書曰：司馬相如既奏大人賦，天子曰：飄飄有凌雲之氣。仲長子昌言曰：節操凌高雲。〉欻〈許勿〉復見牽，羈婆娑於九列；〈臧榮緒晉書曰：崇後為太僕。〉困於人間煩黷，常思歸而永歎。〈賈逵國語注曰：黷，媟也。毛詩曰：茲之永歎。〉尋覽樂篇，有思歸引，〈琴操、思歸者，衛女之所作也。欲歸不得，心悲憂傷，援琴而歌，作思歸引。〉儻古人之情，有同於今，故制此曲。此曲有絃無歌，今為作歌辭，以述余懷。恨時無知音者，令造新聲而播於絲竹也。〈周禮曰：播之以八音。〉

文選考異

百木幾於萬株：袁本、茶陵本「百」作「柏」。案：此必善「百」、五臣「柏」，二本失著校語，尤所見獨未誤也。詳文義，「百」是，「柏」非。
多養魚鳥：袁本、茶陵本「魚鳥」作「鳥魚」。案：此疑亦善、五臣之異。
注「班固漢書」：袁本、茶陵本無此四字。案：無者是也，說已見前。此類今各本多非其舊，未能盡出。


Chinese text: This work was published before January 1, 1923, and is in the
public domain worldwide because the author died at least 100 years ago.
