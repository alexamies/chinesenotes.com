為曹公作書與孫權
〈吳書曰：孫策初與魏武俱事漢，薨。周瑜、魯肅諫權曰：將軍承父兄餘資，兼六郡之眾，兵精糧多，何區區而受制於人也！權遂據江東，西連蜀漢，與劉備和親。故作書與權，望得來同事漢也。〉

阮元瑜〈魏志曰：阮瑀，字元瑜，宏才卓逸，不群於俗。太祖為司空，召為軍謀祭酒，又管記室，書檄多瑀所作，又轉丞相倉曹屬，卒。文章志曰：陳留人也。〉

主条目：為曹公作書與孫權
離絕以來，于今三年，無一日而忘前好。亦猶姻媾之義，恩情已深；〈爾雅曰：婿之父曰姻，婦之父曰婚。毛詩箋曰：重婚曰媾。吳志曰：策并江東，曹公力未能逞，且欲撫之，乃以弟女配策小弟匡，又為子彰取賁女，皆禮辟策弟權、翊，又命楊州刺史嚴象舉茂才。〉違異之恨，中間尚淺也。孤懷此心，君豈同哉！每覽古今所由改趣，因緣侵辱，或起瑕舋，心忿意危，用成大變。〈心既忿恨，意不自安。〉若韓信傷心於失楚，彭寵積望於無異，〈漢書曰：高祖徙信為楚王，後以為淮陰侯。信知漢畏其能，稱疾不朝，由此日怨。陳狶反，高祖自將往。信陰使人之狶所，而與家人謀夜詐赦諸官徒奴，欲發兵襲呂后、太子。范曄後漢書曰：光武至薊，彭寵上謁，自負功德，光武接之不能滿，以此懷不平。光武知之，以問幽州牧朱浮，浮對曰：陛下昔倚為北道主人，寵謂至當延閤握手，交歡並坐。今既不然，所以失望也。〉盧綰嫌畏於已隙，英布憂迫於情漏，此事之緣也。〈漢書曰：上立盧綰為燕王。初，上如邯鄲擊陳狶，燕王盧綰亦擊其東北。狶使王黃求救於匈奴，綰亦使其臣張勝於匈奴。勝至胡，燕王臧荼子衍亡在胡，見勝曰：公何不令燕且緩狶而與胡和？事寬，得長王燕。勝以為然，迺令匈奴兵擊燕。綰疑勝與胡反，上書請族勝。勝還報，具道所以為者。綰寤，迺詐論他人以脫勝家屬，使得為匈奴間，而陰使范齊之狶所，欲令連兵無決。漢既斬狶，其裨將降，言燕王綰使范齊通謀狶所。上使使召綰，綰稱病，於是上曰：綰果反矣。乃遣樊噲伐燕。又曰：黥布為淮南王。漢誅梁王彭越，盛其醢以遍賜諸侯。至淮南王，王大恐，陰令人部聚兵伺旁郡警急。賁赫為布中大夫，上變，言布謀反有端，可先未發誅也。淮南王疑其上言國陰事，漢使又來，頗有所驗，遂族赫家，發兵反。〉孤與將軍，恩如骨肉，割授江南，不屬本州，豈若淮陰捐舊之恨。〈楊州舊屬江南，江南之地盡屬焉。今魏徙楊州於壽春，而孫權全有江南之地，故云屬本州也。江都圖經曰：江西壽春屬魏，魏楊州刺史鎮壽春。捐舊或為捐奪，誤也。〉抑遏劉馥，相厚益隆，寧放朱浮顯露之奏。〈魏志，劉馥，字元穎，沛國人也。太祖方有袁紹之難，謂馥可任以東南之事，遂為楊州刺史。後漢書曰：朱浮為幽州牧，奏漁陽守彭寵多買兵器，不迎母。寵遂反。〉無匿張勝貸〈他改切〉故之變，〈張勝有故於胡，盧綰匿之，而加恩貸也。貸或為貳。〉匪有陰構賁〈音肥〉赫之告，固非燕王淮南之舋也。而忍絕王命，明棄碩交，實為佞人所構會也。〈史記，蘇秦謂齊王曰：此棄仇讎而得石交者也。碩與石古字通。論語，子曰：遠佞人。〉夫似是之言，莫不動聽，因形設象，易為變觀。〈戰國策曰：曾參殺人，人有告曾參母，母不信。又有人告之，母又不信。須臾又有人告之，母乃投杼而起。〉示之以禍難，激之以恥辱，大丈夫雄心，能無憤發。〈吳志曰：周瑜云：受制於人，豈與南面稱孤同哉！〉昔蘇秦說韓，羞以牛後，韓王按劍作色而怒，雖兵折地割，猶不為悔，人之情也。〈戰國策，蘇秦為楚合從，說韓王曰：臣聞鄙諺曰：寧為雞尸，不為牛從。今西面交臂而臣事秦，何以異於牛從也！夫以大王之賢也，挾強韓之名，臣切為大王羞之。韓王忿然作色，攘臂按劍仰天曰：寡人雖死，其不事秦。延叔堅戰國策注曰：尸，雞中主也。從，牛子也，從或為後，非也。〉仁君年壯氣盛，緒信所嬖，〈楚辭曰：竊悲申包胥之氣盛。宋均詩緯注曰：緒，業也。〉既懼患至，兼懷忿恨，不能復遠度孤心，近慮事勢，遂齎見薄之決計，秉翻然之成議。加劉備相扇揚，事結舋連，推而行之。想暢本心，不願於此也。〈周易曰：推而行之存乎通。〉

孤之薄德，位高任重，幸蒙國朝將泰之運，蕩平天下，懷集異類，〈家語注曰：異類，夷狄也。〉喜得全功，長享其福。而姻親坐離，厚援生隙，〈漢書，谷永曰：因而生隙。〉常恐海內多以相責，以為老夫苞藏禍心，陰有鄭武取胡之詐，〈左氏傳，趙孟曰：老夫罪戾是懼，焉能恤遠。又曰：楚公子圉聘于鄭，鄭使行人子羽與之言曰：大國無乃苞藏禍心以圖之。韓子曰：昔者鄭武公伐胡，先以其子妻胡君，以娛其意。因而問於群臣曰：吾所用兵，誰可伐者？大夫關其思對曰：胡可。武公怒而戮之，曰：胡，兄弟之國也。子言伐之何？胡君聞之，以鄭親己，遂不備鄭。鄭人襲胡，取之也。〉乃使仁君翻然自絕。以是忿忿，懷慚反側，常思除棄小事，更申前好，〈小事，忿恨。前好，謂婚姻。〉二族俱榮，流祚後嗣，以明雅素中誠之效。抱懷數年，未得散意。昔赤壁之役，遭離疫氣，燒舡自還，以避惡地，非周瑜水軍所能抑挫也。江陵之守，物盡穀殫，無所復據，徙民還師，又非瑜之所能敗也。〈赤壁，地名，在荊州下。吳志曰：曹公臨荊州，權遣周瑜、程普為左右督，各領萬人，與劉備俱進。遇於赤壁，大破曹公車，燒其餘舡引退。士卒飢疫，死者太半。備、瑜等復追至南郡，公遂北還，留曹仁於江陵。瑜、仁相守歲餘，所殺傷甚眾，仁委城走。〉荊土本非己分，我盡與君，冀取其餘，〈言荊州之土，非我之分，今盡以與君，實冀取其餘地耳。〉非相侵肌膚，有所割損也。〈列子，孟孫陽謂禽子曰：有侵若肌膚獲萬金者，若為之乎？曰：為之。〉思計此變，無傷於孤，何必自遂於此，不復還之。〈言我尚冀君之餘地，何必荊州之土，不復還我哉！〉高帝設爵以延田橫，光武指河而誓朱鮪〈榮美切〉，君之負累，豈如二子？〈漢書高紀曰：初，田橫攻彭越。項羽已滅，橫懼誅，與賓客亡入海。上恐其久為亂，遣使赦橫，曰：橫來，大者王，小者侯。謝承後漢書曰：光武攻洛陽，朱鮪守之。上令岑彭說鮪曰：赤眉已得長安，更始為胡殷所反害，今公誰為守乎？鮪曰：大司徒公被害，鮪與其謀，誠知罪深，不敢降耳。彭還白上，上謂彭，復往明曉之：夫建大事不忌小怨，今降，官爵可保，況誅罰乎？上指水曰：河水在此，吾不食言。〉是以至情，願聞德音。〈毛詩曰：彼美孟姜，德音不忘。〉

往年在譙，新造舟舡，取足自載，以至九江，貴欲觀湖漅之形，定江濱之民耳，〈魏志曰：建安十四年二月，軍至譙，作輕舟，治水軍，自渦入淮，出肥水。吳志曰：初，曹公恐江濱郡縣為權所略，微令內移，轉相警備。自廬江、九江、蘄春、廣陵十餘萬，皆東渡江，江西遂虛，合肥以南，唯有皖城。裴松之吳志注曰：漅，祖了切。〉非有深入攻戰之計。將恐議者大為己榮，〈左氏傳，楚子曰：安人之亂，以為己榮。〉自謂策得，長無西患，重以此故，未肯迴情。然智者之慮，慮於未形；達者所規，規於未兆。〈金匱曰：明者見於未萌，智者避危於無形。〉是故子胥知姑蘇之有麋鹿，輔果識智伯之為趙禽。〈漢書，伍被謂淮南王曰：昔伍子胥諫吳王曰：臣今見麋鹿遊姑蘇之臺也。越絕書曰：姑蘇，臺名，夫差所造，高見三百里。戰國策曰：智伯與韓、魏圍趙於晉陽。張孟談陰見韓、魏之君，曰：智伯伐趙，趙亡則二君為之次。二君乃與孟談陰約，夜遣人入晉陽。智果見二君，說智伯曰：二主色動而變，必背君矣，不如殺之。智伯曰：不可。智果見言之不聽，出便易姓為輔氏。〉穆生謝病，以免楚難；鄒陽北遊，不同吳禍。〈漢書曰：穆生不嗜酒，楚王戊常設醴。後忘設焉，穆生退曰：可以逝矣。遂謝病去。後戊乃與吳王通謀，遂應吳王反。又曰：鄒陽仕吳，吳王有邪謀，陽奏書諫吳王，王不納。去之梁，從孝王遊。〉此四士者，豈聖人哉？徒通變思深，以微知著耳。〈范子計然曰：見微知著。〉以君之明，觀孤術數，量君所據，相計土地，豈勢少力乏，不能遠舉，割江之表，宴安而已哉？甚未然也！若恃水戰，臨江塞要，欲令王師終不得渡，亦未必也。夫水戰千里，情巧萬端。越為三軍，吳曾不禦；漢潛夏陽，魏豹不意。江河雖廣，其長難衛也。〈左氏傳曰：越子伐吳，吳子禦之笠澤，夾水而陳。越子為左右勾卒，使夜或左或右，鼓譟而進。吳師分以禦之。越子以三軍潛涉，當吳中軍而鼓之，吳師大亂，遂敗之。漢書曰：韓信為左丞相，進擊魏王豹。魏王豹盛兵蒲阪，塞臨晉。信迺益為疑兵，陳舡欲渡，至於臨晉，而伏兵從夏陽以木甖渡軍，襲安邑。魏王豹驚，張兵迎信，信遂虜豹而歸。〉

凡事有宜，不得盡言，將修舊好而張形勢，更無以威脅重敵人。〈重，威重也。言以威重迫脅敵人。〉然有所恐，恐書無益。何則？往者軍逼而自引還，今日在遠而興慰納，辭遜意狹，謂其力盡，適以增驕，不足相動，但明效古，當自圖之耳。昔淮南信左吳之策，〈漢書曰：淮南王安謀反，日夜與左吳等按輿地圖，部署兵所從出入。〉漢隗囂納王元之言，〈范曄後漢書曰：隗囂，字季孟，天水人。更始亂，囂亡歸天水，招聚其眾，自稱西州上將軍，遣子恂詣闕。囂將王元說囂曰：天水完富，天下士馬最強，元請一丸泥東封函谷，此萬世一時也。囂心然元計，遂反。〉彭寵受親吏之計，〈彭寵，已見朱浮與彭寵書。〉三夫不寤，終為世笑。梁王不受詭勝，竇融近逐張玄，二賢既覺，福亦隨之。願君少留意焉。〈漢書曰：梁孝王怨袁盎，迺與羊勝公孫詭之屬，陰使人刺殺袁盎。天子意梁，逐賊，果梁使之。遣使覆案梁事，捕公孫詭羊勝，皆匿王後宮。韓安國泣諫王，王乃令出之。勝詭皆自殺。梁王使韓安國因長公主謝，上怒稍解。范曄後漢書，竇融，字周公，扶風人也，行西河五大郡大將軍事。遙聞光武即位，心欲東向。隗囂使辨士張玄遊說西河，曰：今各據土宇，與隴、蜀合從，高可為六國，下不失尉陀。融召豪傑計議，遂決策東向，奉書獻馬。光武賜融璽綬，為涼州牧，封安豐侯，後遷大司空。〉若能內取子布，外擊劉備，〈吳志曰：張昭，字子布。〉以效赤心，用復前好，則江表之任，長以相付，高位重爵，坦然可觀。上令聖朝無東顧之勞，下令百姓保安全之福，君享其榮，孤受其利，豈不快哉！若忽至誠以處僥倖，婉彼二人，不忍加罪，〈婉，猶親愛也。二人，劉備、張昭也。〉所謂小人之仁，大仁之賊，大雅之人，不肯為此也。〈韓子曰：行小忠，則大忠之賊也。班固漢書贊曰：大雅卓爾不群，河間獻王近之矣。〉若憐子布，願言俱存，亦能傾心去恨，順君之情，更與從事，取其後善。〈史記曰：王溫舒徙諸名禍猾吏與從事。廣雅曰：從，行也。〉但禽劉備，亦足為效。開設二者，審處一焉。

聞荊楊諸將，並得降者，皆言交州為君所執，豫章距命，不承執事，〈吳志曰：孫輔，字國儀，假節交州刺史，遣使與曹公相聞。事覺，權幽縶之，數歲卒。又曰：劉繇，字正禮，避亂淮浦，詔遣為楊州刺史。繇不敢之州，遂南保豫章。〉疫旱並行，人兵減損，各求進軍，其言云云。孤聞此言，未以為悅。然道路既遠，降者難信，幸人之災，君子不為。〈左氏傳曰：秦飢，使乞糴于晉，晉人弗與。慶鄭曰：背施無親，幸災不仁。〉且又百姓國家之有，加懷區區，樂欲崇和，庶幾明德，來見昭副，不勞而定，於孤益貴。是故按兵守次，遣書致意。古者兵交，使在其中，〈左氏傳曰：晉欒書伐鄭，鄭使伯蠲行成，晉人殺之，非禮也。兵交，使在其間可也。〉願仁君及孤虛心回意，以應詩人補袞之歎，而慎周易牽復之義。〈毛詩曰：袞職有闕，惟仲山甫補之。周易曰：牽復吉。〉濯鱗清流，飛翼天衢，良時在茲，勗之而已。

文選考異
〈注「吳書曰孫策」下至「望得來同事漢也」：案：此一節注恐非善舊。各本皆同，無以訂之。〉

〈注「舉茂才」：案：「舉」下當有「權」字。各本皆脫。〉

〈注「故云屬本州也」：袁本、茶陵本「云」作「不」，是也。〉

〈羞以牛後：何校「後」改「從」。陳云據注則正文中「後」字當作「從」。案：何陳所校是也。袁、茶陵二本所載五臣向注作「後」，各本皆以之亂善，而失著校語。史記傳寫偽為「後」，今本國策亦然，故五臣改「從」為「後」耳。〉

〈注「楚公子圉聘于鄭」：茶陵本「圉」作「圍」，是也。袁本亦誤「圉」。〉

〈注「明者見於未萌」：案：「見」下當有「兆」字。各本皆誤。〉

〈注「張兵迎信」：陳云「張」，「引」誤，是也。各本皆誤。〉

〈適以增驕：案：「驕」當作「憍」。袁本、茶陵本云善從「心」。此以五臣亂善。〉

〈漢隗囂納王元之言：案：「漢」字不當有。袁本、茶陵本云善有「漢」。所見皆非也。〉

〈注「行西河五大郡大將軍事」：何校「西河」改「河西」，下同。「五」下去「大」字，陳同，是也。各本皆誤。〉

與朝歌令吳質書
〈典略曰：質為朝歌長。大軍西征，太子南在孟津小城，與質書。漢書曰：魏郡有朝歌縣。〉

魏文帝

主条目：與朝歌令吳質書
五月十八日，丕白：季重無恙。〈爾雅曰：恙，憂也。〉塗路雖局，官守有限，〈爾雅曰：局，近也。孟子曰：吾聞有官守者，不得其職則去。〉願言之懷，良不可任。〈毛詩曰：願言思子。杜預左氏傳注曰：任，當也。〉足下所治僻左，書問致簡，益用增勞。每念昔日南皮之遊，〈漢書，勃海郡有南皮縣。〉誠不可忘。既妙思六經，逍遙百氏；〈莊子，孔子謂老聃曰：丘治詩、書、禮、樂、易、春秋六經，自以為久矣。淮南子曰：百家異說，各有所出。〉彈碁閒設，終以六博，〈藝經曰：碁正彈法：二人對局，白黑碁各六枚。先列碁相當，更先控，三彈不得，各去控，一碁先補角。世說曰：彈碁出魏宮，大躰以巾角拂碁子也。〉高談娛心，哀箏順耳。馳騁北場，旅食南館，〈儀禮曰：尊士旅食于門。鄭玄注曰：旅，眾也。士眾，謂未得正祿，所謂庶人在官者。〉浮甘瓜於清泉，沈朱李於寒水。白日既匿，繼以朗月，同乘嵭載，以遊後園，輿輪徐動，參從無聲，清風夜起，悲笳微吟，樂往哀來，愴然傷懷。〈列女傳，陶答子妻曰：樂極必哀。莊子，仲尼曰：樂未畢，哀又繼之。〉余顧而言，斯樂難常，足下之徒，咸以為然。今果分別，各在一方。元瑜長逝，化為異物，〈司馬遷答任少卿書曰：則長逝者魂魄私恨無窮。鵩鳥賦曰：化為異物，又何足患？莊子曰：假於異物，託於同體。郭象曰：今死生聚散，變化無方，皆異物也。〉每一念至，何時可言！

方今蕤賓紀時，景風扇物，〈禮記曰：仲夏之月，律中蕤賓。易通卦驗曰：夏至則景風至。〉天氣和暖，眾果具繁。時駕而遊，北遵河曲，從者鳴笳以啟路，文學託乘於後車。〈毛詩曰：命彼後車，謂之載之。〉節同時異，物是人非，我勞如何！〈毛詩曰：道之云遠，我勞如何。〉今遣騎到鄴，故使枉道相過。行矣自愛。〈老子曰：聖人自愛。〉丕白。

文選考異
〈注「爾雅曰局近也」：袁本、茶陵本「爾」作「小」，是也。〉


與吳質書
〈典略曰：初，徐幹、劉楨、應瑒、阮瑀、陳琳、王粲等與質並見友於太子。二十二年，魏大疫，諸人多死，故太子與質書。〉

魏文帝

主条目：與吳質書
二月三日，丕白：歲月易得，別來行復四年。〈行，猶且也。〉三年不見，東山猶嘆其遠，況乃過之，思何可支！〈毛詩曰：我徂東山，滔滔不歸；自我不見，于今三年。杜預左氏傳注曰：不支，不能相支持也。〉雖書疏往返，未足解其勞結。

昔年疾疫，親故多離其災，徐陳應劉，一時俱逝，痛可言邪！昔日遊處，行則連輿，止則接席，何曾須臾相失。每至觴酌流行，絲竹並奏，酒酣耳熱，仰而賦詩，〈楊惲報孫會宗書曰：酒後耳熱，仰天撫缶。〉當此之時，忽然不自知樂也。謂百年己分，可長共相保。何圖數年之間，零落略盡，言之傷心！頃撰其遺文，都為一集。〈廣雅曰：撰，定也。都，凡也。〉觀其姓名，已為鬼錄。追思昔遊，猶在心目，而此諸子，化為糞壤，可復道哉！

觀古今文人，類不護細行，鮮能以名節自立。〈尚書曰：不矜細行，終累大德。〉而偉長獨懷文抱質，恬惔寡欲，有箕山之志，可謂彬彬君子者矣。〈論語，子曰：文質彬彬，然後君子。桓子新論，雍門周曰：身財高妙，懷質抱真。老子曰：少私寡欲。呂氏春秋曰：昔堯朝許由於沛澤之中，曰：請屬天下於夫子。許由遂之箕山之下。〉著中論二十餘篇，成一家之言，辭義典雅，足傳于後，此子為不朽矣。〈文章志曰：徐幹，字偉長，北海人。太祖召以為軍謀祭酒，轉太子文學，以道德見稱。著書二十篇，號曰中論。司馬遷書曰：通古今之變，成一家之言。〉德璉常斐然有述作之意，〈論語曰：斐然成章。又曰：述而不作。〉其才學足以著書，美志不遂，良可痛惜。間者歷覽諸子之文，對之抆淚，既痛逝者，行自念也。〈楚辭曰：孤行吟而抆淚。〉孔璋章表殊健，微為繁富。公幹有逸氣，但未遒耳；其五言詩之善者，妙絕時人。〈言其詩之善者，時人不能逮也。〉元瑜書記翩翩，致足樂也。仲宣續自善於辭賦，〈言仲宣最少，續彼眾賢，自善於辭賦也。續或為獨。〉惜其體弱，不足起其文，〈典論論文曰：文以氣為主，氣之清濁有體。弱，謂之體弱也。〉至於所善，古人無以遠過。昔伯牙絕絃於鍾期，仲尼覆醢於子路，痛知音之難遇，傷門人之莫逮。〈呂氏春秋曰：子期死，而伯牙乃破琴絕絃。禮記曰：孔子哭子路於中庭，有人弔者，而夫子拜之。既哭，進使者而問故，使者曰：醢之矣。遂命覆醢。〉諸子但為未及古人，自一時之雋也。今之存者，已不逮矣。後生可畏，來者難誣，然恐吾與足下不及見也。〈論語，子曰：後生可要，焉知來者之不如今？〉

年行已長大，所懷萬端。時有所慮，至通夜不瞑，志意何時復類昔日？已成老翁，但未白頭耳。光武言年三十餘，在兵中十歲，所更非一，〈東觀漢記，光武賜隗囂書曰：吾年已三十餘，在兵中十歲，所更非一，猒浮語虛辭耳。〉吾德不及之，年與之齊矣。以犬羊之質，服虎豹之文，無眾星之明，假日月之光，〈法言曰：敢問質？曰：羊質而虎皮，見草而悅，見豺而戰。文子曰：百星之明，不如一月之光。賈子曰：主之與臣，若日月之與星也。〉動見瞻觀，何時易乎？恐永不復得為昔日遊也。少壯真當努力，〈古詩曰：少壯不努力，老大乃傷悲。〉年一過往，何可攀援！〈莊子，北海若曰：年不可攀，時不可止，消息盈虛，終則又始。〉古人思炳燭夜遊，良有以也。〈古詩曰：晝短苦夜長，何不秉燭遊！秉或作炳。〉頃何以自娛？頗復有所述造不？東望於邑，裁書敘心。〈楚辭曰：長呼吸以於邑。〉丕白。

文選考異
〈注「弱謂之體弱也」：何校上「弱」上添「氣」字，陳同，是也，各本皆脫。〉

〈光武言：袁本、茶陵本「言」上有「有」字，何校添。案：魏志注所載無，或尤依彼刪耳。〉

〈古人思炳燭夜遊：何校「炳」改「秉」。袁本、茶陵本作「秉」，云善作「炳」。案：各本所見皆非也。注引古詩為注，而云「秉」或作「炳」，然則正文非「炳」明矣。魏志注所載亦是「秉」字。〉


與鍾大理書
〈魏志曰：鍾繇，字元常，魏國初建，為大理。魏略曰：後太祖征漢中，太子在孟津，聞繇有玉玦，欲得之而難公索，使臨淄侯轉因人說之。繇即送之。太子與繇書。〉

魏文帝

主条目：與鍾大理書
丕白：良玉比德君子，珪璋見美詩人。〈禮記，孔子曰：君子比德於玉。毛詩曰：顒顒昂昂，如珪如璋。〉晉之垂棘，魯之璵璠，宋之結綠，楚之和璞，〈垂棘，見下文。左氏傳曰：季平子卒，陽虎將以璵璠歛。戰國策，應侯謂秦王曰：宋有結綠，楚有和璞，此二者而為天下之名器也。〉價越萬金，貴重都城，〈尹文子曰：魏有田父，耕于野，得玉徑尺。不知其玉也，棄之于野。鄰人盜之以獻魏王。魏王召玉工相之，玉工賀曰：敢賀大王得天下之寶，臣所未嘗見。王問其價，玉工曰：此無價以當之，五城之都，聊可一觀。魏王立賜獻者千金，長食上大夫之祿。〉有稱疇昔，流聲將來。〈孔子家語曰：流聲後裔。〉是以垂棘出晉，虞虢雙禽；〈左氏傳曰：晉荀息請以屈產之乘與垂棘之璧假道於虞以伐虢，虞公許之。宮之奇曰：虞不臘矣！晉滅虢，虢公醜奔京師。旋館於虞，遂襲虞，滅之。〉和璧入秦，相如抗節。〈孝經援神契曰：抗節厲義，通乎至德。〉竊見玉書稱美玉，白如截肪，黑譬純漆，赤擬雞冠，黃侔蒸栗，〈王逸正部論曰：或問玉符，曰：赤如雞冠，黃如蒸栗，白如豬肪，黑如純漆，玉之符也。通俗文曰：脂在腰曰肪，音方。〉側聞斯語，未睹厥狀。雖德非君子，義無詩人，高山景行，私所仰慕。〈毛詩曰：高山仰止，景行行止。〉然四寶邈焉已遠，秦漢未聞有良比也。求之曠年，不遇厥真，私願不果，飢渴未副。〈許慎淮南子注曰：果，成也。孔叢子，子思謂魯穆公曰：君若飢渴待賢。〉

近日南陽宗惠叔稱君侯昔有美玦，聞之驚喜，笑與抃會。〈說文曰：抃，拊手也。〉當自白書，恐傳言未審，〈未敢作書。〉是以令舍弟子建因荀仲茂〈荀氏家傳曰：荀宏字仲茂，為太子文學。〉時從容喻鄙旨。乃不忽遺，厚見周稱，〈周稱，謂繇書也。〉鄴騎既到，寶玦初至，捧匣跪發，五內震駭，〈繇在鄴城，太子在孟津也。李陵詩曰：行行且自割，無令五內傷。〉繩窮匣開，爛然滿目。〈延篤與李文德書曰：吾誦伏犧氏之易，煥兮爛兮其滿目。〉猥以蒙鄙之姿，得睹希世之寶，不煩一介之使，不損連城之價，既有秦昭章臺之觀，而無藺生詭奪之誑，〈史記曰：趙惠文王得和氏之壁。秦昭王聞之，使人遺趙王書，願以十五城易璧。趙王遂使相如奉璧西入秦。秦王坐章臺，見相如，相如奉璧奏王。相如視秦王無意償趙城，乃前曰：璧有瑕，請指之。王授相如，相如持璧倚柱，怒髮上衝冠，曰：觀大王無償趙城色，故臣復取璧。大王必欲急臣，臣頭與璧俱辟於柱矣！〉嘉貺益腆，敢不欽承。謹奉賦一篇，以讚揚麗質。丕白。

文選考異
〈注「王逸正部論曰」：何校「正」改「玉」，陳同。今案：隋志子儒家，梁有王逸正部論八卷，亡。何、陳所改非也。〉

〈注「荀宏字仲茂為太子文學」：何校「宏」改「閎」，「學」下添「掾」字，陳同。案：據魏志荀彧傳注也。各本皆脫誤。〉


與楊德祖書
〈典略曰：臨淄侯以才捷愛幸，秉意投脩，數與脩書論諸才人優劣。〉

曹子建

主条目：與楊德祖書
植白：數日不見，思子為勞，想同之也。僕少小好為文章，迄至于今，二十有五年矣。然今世作者，可略而言也。昔仲宣獨步於漢南，孔璋鷹揚於河朔，〈仲宣在荊州，故曰漢南。孔璋，廣陵人。在冀州袁紹記室，故曰河朔。仲長子昌言曰：清如冰碧，潔如霜露，輕賤世俗，高立獨步，此士之次也。毛詩曰：惟師尚父，時惟鷹揚。〉偉長擅名於青土，公幹振藻於海隅，〈徐偉長居北海郡，禹貢之青州也，故云青土。公幹，東平寧陽人也，寧陽邊齊，故云海隅。呂氏春秋曰：東方為海隅。青州，齊也。〉德璉發跡於此魏，足下高視於上京，〈德璉，南頓人也，近許都，故曰此魏。脩，太尉之子，故曰上京。〉當此之時，人人自謂握靈蛇之珠，家家自謂抱荊山之玉。〈淮南子曰：隋侯之珠。高誘曰：隋侯見大蛇傷斷，以藥傅而塗之。後蛇於大江中銜珠以報之，因曰隋侯之珠。韓子曰：楚人和氏得玉璞於楚山之中，奉而獻之。文王使玉人治其璞而得寶。〉吾王於是設天網以該之，頓八紘以掩之，今悉集茲國矣。〈吾王，謂操也。崔寔本論曰：舉彌天之網，以羅海內之雄。淮南子曰：九州之外，是有八澤；八澤之外，乃有八紘。〉然此數子，猶復不能飛軒絕跡，一舉千里。〈韓詩外傳，蓋胥曰：鴻鵠一舉千里，所恃者六翮爾。〉以孔璋之才，不閑於辭賦，而多自謂能與司馬長卿同風，譬畫虎不成，反為狗也。〈東觀漢記曰：馬援誡子嚴書曰：效杜季良而不成，陷為天下輕薄子，所謂畫虎不成反類狗也。〉前書嘲之，反作論盛道僕讚其文。夫鍾期不失聽，于今稱之。〈列子曰：伯牙善鼓琴，鍾子期善聽。〉吾亦不能忘嘆者，畏後世之嗤余也。

世人之著述，不能無病。僕常好人譏彈其文，有不善者，應時改定。〈荀子曰：有人道我善者，是吾賊也；道我惡者，是吾師也。〉昔丁敬禮常作小文，使僕潤飾之，〈論語曰：行人子羽脩飾之，東里子產潤色之。〉僕自以才不過〈古臥切〉若人，辭不為也。〈若人，謂敬禮也。論語，子謂子賤，君子哉若人。包曰：若人，若此之人也。〉敬禮謂僕：卿何所疑難，文之佳惡，吾自得之，後世誰相知定吾文者邪？吾常歎此達言，以為美談。〈公羊傳曰：魯人至今以為美談。〉昔尼父之文辭，與人通流，至於制春秋，游夏之徒乃不能措一辭。〈禮記曰：魯哀公曰：嗚呼尼父！史記曰：孔子文辭有可與共者，至于春秋，子游、子夏之徒不能贊一辭。〉過此而言不病者，吾未之見也。蓋有南威之容，乃可以論其淑媛〈于戀切；為劉季緒張本。戰國策曰：晉平公得南威，三日不聽朝，遂推而遠之，曰：後世必有以色亡國者。(此為李善誤注，應為「晉文公」。)爾雅曰：美女為媛。〉有龍泉之利〈龍淵。唐人為避唐李高祖李淵諱改稱龍泉。〉，乃可以議其斷〈丁段切〉割。〈戰國策，蘇秦說韓王曰：韓之劍戟，龍淵大阿，陸斷牛馬，水擊鴻鴈。〉劉季緒才不能逮於作者，〈摯虞文章志曰：劉表子，官至樂安太守，著詩賦頌六篇。〉而好詆〈丁禮切〉訶〈呼歌切〉文章，掎〈居綺切〉摭〈之石切〉利病。〈說文曰：訶，大言也。又曰：掎，偏引也。〉昔田巴毀五帝，罪三王，呰〈紫〉五霸於稷下，一旦而服千人，魯連一說，使終身杜口。〈魯連子曰：齊之辯者曰田巴，辯於狙丘而議於稷下，毀五帝，罪三王，一日而服千人。有徐劫弟子曰魯連，謂劫曰：臣願當田子，使不敢復說。七略曰：齊有稷，城門也。齊談說之士，期會於稷下者甚眾。漢書，鄧公謂景帝曰：內杜忠臣之口。〉劉生之辯，未若田氏，今之仲連，求之不難，可無息乎！〈毛萇詩傳曰：息，止也。〉人各有好尚，蘭茞〈昌待切〉蓀蕙之芳，眾人所好，而海畔有逐臭之夫；〈喻人評文章愛好不同也。呂氏春秋曰：人有大臭者，其親戚兄弟妻妾知識無能與居者，自苦而居海上。人有悅其臭者，晝夜隨而不去。〉咸池六莖之發，眾人所共樂，而墨翟有非之之論，豈可同哉！〈樂動聲儀曰：黃帝樂曰咸池。漢書曰：顓頊作六莖樂。墨子有非樂篇。〉

今往僕少小所著辭賦一通相與。夫街談巷說，必有可采，擊轅之歌，有應風雅，〈漢書曰：小說家者，街談巷語，道聽塗說之所造也。崔駰曰：竊作頌一篇，以當野人擊轅之歌。班固集曰：擊轅相杵，亦足樂也。〉匹夫之思，未易輕棄也。〈我此一通，同匹夫之思也。〉辭賦小道，固未足以揄揚大義，彰示來世也。昔楊子雲先朝執戟之臣耳，猶稱壯夫不為也。〈漢書曰：楊雄奏羽獵賦，為郎。然郎皆執戟而侍也。東方朔答客難曰：官不過侍郎，位不過執戟。楊子法言曰：彫蟲篆刻，壯夫不為也。〉吾雖德薄，位為蕃侯，猶庶幾勠力上國，流惠下民，〈國語曰：勠力一心。四子講德論曰：質敏以流惠。〉建永世之業，留金石之功，〈尚書，王曰：與國咸休，永世無窮。吳越春秋，樂師謂越王曰：君王德可刻金石。〉豈徒以翰墨為勳績，辭賦為君子哉！若吾志未果，吾道不行，則將采庶官之實錄，辯時俗之得失，〈班固漢書司馬遷贊曰：有良史之才，其文直，其事該，不虛美，不隱惡，故謂之實錄。應劭曰：言其實錄事也。〉定仁義之衷，成一家之言。〈司馬遷書曰：通古今之變，成一家之言。〉雖未能藏之於名山，將以傳之於同好，〈司馬遷書曰：僕誠以著此書，藏之名山。尚書序曰：好古博雅君子與我同志，亦所不隱也。〉非要〈一召切〉之皓首，豈今日之論乎！其言之不慙，恃惠子之知我也。〈張平子書曰：其言之不慙，恃鮑子之知我。〉明早相迎，書不盡懷。植白。

文選考異
〈前書嘲之：袁本、茶陵本「前」下有「有」字。案：魏志注引典略作「為」。此尤欲依彼校改，去「有」，失添「為」耳。〉

〈吾亦不能忘嘆者：袁本、茶陵本「忘」作「妄」，云善作「忘」。案：各本所見皆非也，「忘」但傳寫誤。魏志注引典略亦作「妄」。〉

〈吾未之見也：袁本、茶陵本云「未之」善作「之未」。案：魏志注引典略作「未之」，尤依彼校改正之也。〉

〈乃可以論其淑媛：袁本、茶陵本「其」作「於」。案：此尤誤改也。下「乃可以議其斷割」，袁、茶陵二本「其」作「於」，校語善作「其」，不得并改此句。魏志注引典略二字皆作「於」。〉

〈注「呂氏春秋曰」下至「晝夜隨而不去」：袁本、茶陵本無此四十二字。案：此蓋因已見五臣而節去也。〉

〈注「其事該」：陳云「該」，「核」誤，是也。各本皆偽。〉

〈非要之皓首：何校「非」改「此」，云魏志注作「此」。案「非」或傳寫誤耳。〉

與吳季重書
〈典略曰：質出為朝歌長，臨淄侯與質書。〉

曹子建

主条目：與吳季重書
植白：季重足下。前日雖因常調，得為密坐，〈曹大家欹器頌曰：侍帝王之密坐。〉雖燕飲彌日，其於別遠會稀，猶不盡其勞積也。〈毛詩曰：彌，終也。〉若夫觴酌凌波於前，簫笳發音於後，足下鷹揚其體，鳳歎虎視，〈鷹揚，已見上文。足下，謂季重也。鳳以喻文也，虎以喻武也。歎猶歌也，取美壯之意。山海經曰：丹穴之山有鳥，名曰鳳，飲食自歌自舞。易曰：虎視眈眈。〉謂蕭曹不足儔，衛霍不足侔也。左顧右眄，謂若無人，豈非吾子壯志哉！〈史記曰：荊軻與高漸離歌於市，已而相泣，傍若無人。〉過屠門而大嚼〈慈躍切，〉雖不得肉，貴且快意。〈桓子新論曰：人聞長安樂，則出門向西而笑；知肉味美，對屠門而大嚼。〉當斯之時，願舉太山以為肉，傾東海以為酒，伐雲夢之竹以為笛，斬泗濱之梓以為箏，〈尚書曰：雲土夢作乂。孔安國曰：雲夢之澤在江南。尚書曰：泗濱浮磬。〉食若填巨壑，飲若灌漏卮，〈莊子，淳芒謂苑風曰：夫大壑之為物也，注焉而不滿，取之而不竭。淮南子曰：今夫霤水足以溢壺榼，而江河不能實漏卮。〉其樂固難量，豈非大丈夫之樂哉！然日不我與，曜靈急節，〈楚辭曰：角宿未旦，耀靈焉藏？廣雅曰：曜靈，日也。〉面有逸量之速，別有參商之闊。〈左氏傳，子產曰：昔高辛氏有二子，伯曰閼伯，季曰實沈，不相能。后帝不臧，遷閼伯于商丘，主辰，商人是因，故辰為商星。遷實沈於大夏，主參，唐人是因，其季葉曰唐叔，故參為晉星。〉思欲抑六龍之首，頓羲和之轡，〈楚辭曰：貫鴻濛以東竭兮，維六龍於扶桑。又曰：吾令羲和弭節兮。〉折若木之華，閉濛汜之谷。〈楚辭曰：折若木以拂日兮，聊逍遙以相佯。王逸曰：若木在崑崙，言折取若木以拂擊蔽日使之還卻也。楚辭曰：出自陽谷，次於濛汜。〉天路高邈，良久無緣，〈仲長子昌言曰：蕩蕩乎若昇天路而不知夫所登也。〉懷戀反側，如何如何！

得所來訊，文采委曲，曄若春榮，瀏若清風，〈答賓戲曰：摛藻如春華。毛詩曰：吉甫作頌，穆如清風。楚辭曰：秋風瀏以蕭蕭兮。〉申詠反覆，曠若復面。其諸賢所著文章，想還所治，復申詠之也，〈所治，謂朝歌也。〉可令埙〈許記切〉事小吏諷而誦之。〈周禮曰：諷誦言語。鄭玄曰：背文曰諷，以聲節之曰誦。〉夫文章之難，非獨今也。古之君子，猶亦病諸。〈論語，子曰：堯、舜其猶病諸。〉家有千里，驥而不珍焉；人懷盈尺，和氏無貴矣。〈言驥及和氏，以希為貴。今若家有千里，人懷盈尺，即驥及和氏，寧得珍貴乎！呂氏春秋曰：所為貴驥者，為其一日千里也。淮南子曰：聖人不貴尺璧而重寸陰。韓子曰：楚人和氏得玉璞於楚山之中，遂名曰和氏之璧。〉夫君子而知音樂，古之達論，謂之通而蔽。墨翟不好伎，何為過朝歌而迴車乎？足下好伎，值墨翟迴車之縣，想足下助我張目也。

又聞足下在彼，自有佳政。夫求而不得者有之矣，未有不求而得者也。〈法言曰：學者所以有求為君子，求而不得者有矣，未有不求而得之者也。〉且改轍易行，非良樂之御；〈呂氏春秋曰：古之善相馬者，若趙之王良，秦之伯樂，尤盡其妙也。左氏傳曰：晉趙鞅納衛太子于戚，將戰，郵无恤御。杜預曰：郵无恤，王良也。〉易民而治，非楚鄭之政，〈戰國策曰：趙告謂趙王曰：臣聞之聖人不易民而教，智者不變俗而勸。史記曰：循吏楚有孫叔敖，鄭有子產，而二國俱治。是不易之民也。〉願足下勉之而已矣。適對嘉賓，口授不悉。往來數相聞。曹植白。〈植集此書別題云：夫為君子而不知音樂，古之達論，謂之通而蔽。墨翟自不好伎，何謂過朝歌而迴車乎？足下好伎，而正值墨氏迴車之縣，想足下助我張目也。今本以墨翟之好伎置和氏無貴矣之下，蓋昭明移之，與季重之書相映耳。〉

文選考異
〈注「毛詩曰彌終也」：袁本、茶陵本無此六字。〉

〈注「出自陽谷」：案：「陽」當作「湯」。各本皆偽。〉

〈和氏無貴矣：袁本、茶陵本「氏」下有「而」字。案：此蓋尤依篇末善注刪之也。〉

〈夫君子而知音樂古之達論謂之通而蔽：茶陵本「知」上有「不」字，袁本無。又二本校語云五臣無此三句。案：詳篇末善注，今本以「墨翟不好伎」置「和氏無貴矣」之下云云，是其本無此三句，恐是後來取善引植集「此書別題云」者而添之耳。各本所見及校語皆非。〉

〈注「趙告謂趙王曰」：何校「告」改「造」，是也。各本皆誤。〉

〈注「今本以墨翟之好伎」：何校「之」改「不」，陳同，是也。各本皆誤。〉

〈注「相映耳」：袁本、茶陵本「映」作「應」也。〉


答東阿王書
吳季重

主条目：答東阿王書
質白：信到，奉所惠貺。發函伸紙，是何文采之巨麗，而慰喻之綢繆乎！夫登東嶽者，然後知眾山之邐迤也；奉至尊者，然後知百里之卑微也。〈法言曰：觀書者譬如觀山，升東嶽而知眾山之邐迤也，況介丘乎？下句蓋季重自況也。〉自旋之初，伏念五六日，至于旬時，〈尚書曰：要囚服，念五六日至于旬時。〉精散思越，惘若有失。非敢羨寵光之休，慕猗頓之富。〈毛詩曰：既見君子，為龍為光。毛萇曰：龍，寵也。孔叢子，子產問子順曰：臣匱於財，聞猗頓善殖貨，欲學之。然先生同國也，當知其術，願以告我。答曰：然，我知之。猗頓，魯之窮士也，耕則常飢，桑則常寒，聞朱公富，往之問術焉。朱公告之曰：子欲速富，當畜五牸。於是乃適河，大畜牛羊于猗氏之南。十年之間，其滋息不可計，貲擬王公，馳名天下。以興富於猗氏，故曰猗頓。〉誠以身賤犬馬，德輕鴻毛，〈戰國策，魯連說張相國曰：鴻毛之輕也，而不能自舉。〉至乃歷玄闕，排金門，升玉堂，〈三輔舊事曰：未央宮北有玄武闕。解嘲曰：歷金門，上玉堂有日矣。〉伏虛檻於前殿，臨曲池而行觴。〈楚辭曰：坐堂伏檻臨曲池。〉既威儀虧替，言辭漏渫〈思列反，〉雖恃平原養士之懿，愧無毛遂燿穎之才。〈史記曰：秦之圍邯鄲，使平原君求救合從於楚。約與食客門下有勇士文武備具者二十人偕。得十九人，餘無可取者。毛遂自讚於平原君，平原君曰：夫賢士之處俗，譬若錐之處囊中，其末立見。今在左右，未有所稱誦，是先生無所有也。毛遂曰：臣今日請處囊中耳。使遂早得處囊中，乃穎脫而出，非特其末見而已。〉深蒙薛公折節之禮，而無馮諼〈火爰切〉三窟之效。〈漢書曰：淮南王折節下士。戰國策曰：齊人有馮諼者，貧乏不能自存，使人屬孟嘗君，願寄食門下。孟嘗君曰：諾。孟嘗問門下諸客：誰習會計，能為文收債於薛者乎？馮諼曰：能。於是約車促裝，單衣載契而辭，問曰：收債畢，何市而反？孟嘗君曰：視吾家所寡有者。驅而之薛，矯命以債賜諸人，因燒其券，人稱萬歲。長驅到齊，孟嘗君見之曰：何市而反？曰：竊計君家所無不有，所乏者義爾，為君市義。孟嘗不悅。後有毀孟嘗君於湣王，孟嘗君就國于薛。未至百里，老幼迎於道中。孟嘗君顧馮諼曰：先生為文市義，乃今見矣。馮諼曰：狡兔有三窟，免其死耳。今君有一，未得高枕而臥也。請為君復鑿二窟。孟嘗君乃與車五十乘，金五百斤，西遊於梁。梁惠王聘孟嘗君。齊王聞之，君臣恐懼，使太傅謝孟嘗君曰：願君顧先王之宗廟，姑反國統民。馮諼謂孟嘗君，請先王之祭器，立宗廟於薛。廟成，還謂孟嘗君曰：三窟已就，請君高枕為樂矣。〉屢獲信陵虛左之德，又無侯生可述之美。〈史記曰：魏公子置酒大會賓客，公子從車騎，虛左，自迎夷門侯生。侯生攝衣冠，直載公子上坐，不讓，欲以觀公子，公子執轡愈恭。侯生謂公子曰：今日嬴之為公子亦足矣！市人皆以嬴為小人，而以公子為長者，能下士也。〉凡此數者，乃質之所以憤積於胸臆，懷眷而悁邑者也。

若追前宴，謂之未究，傾海為酒，并山為肴，伐竹雲夢，斬梓泗濱，然後極雅意，盡歡情，信公子之壯觀，非鄙人之所庶幾也。〈封禪書曰：天下之壯觀。周易曰：顏氏之子，其殆庶幾乎！〉若質之志，實在所天。〈左氏傳，箴尹克黃曰：君，天也。〉思投印釋黻，朝夕侍坐，鑽仲父之遺訓，覽老氏之要言，〈仲父，仲尼也。老氏，老子也。〉對清酤而不酌，抑嘉肴而不享，〈毛詩曰：既載清酤。又曰：嘉肴脾臄。〉使西施出帷，嫫母侍側，〈越絕書曰：越王乃飾美女西施，使大夫種獻之於吳王。楚辭曰：西施婉而不得見兮，嫫母勃屑而日侍。王逸曰：嫫母，醜女也。〉斯盛德之所蹈，明哲之所保也。〈周易曰：日新之謂盛德。毛詩曰：既明且哲，以保其身。〉若乃近者之觀，實盪鄙心。秦箏發徽，二八迭奏。〈楚辭曰：挾秦箏而彈徽。又曰：二八齊容起鄭舞。〉塤簫激於華屋，靈鼓動於座右。〈舞賦曰：燿華屋而竪洞房。周禮曰：靈鼓，靈浅也。〉耳嘈嘈於無聞，情踊躍於鞍馬。謂可北懾肅慎，使貢其楛矢；南震百越，使獻其白雉；〈家語曰：孔子之陳，陳惠公賓之。有隼集庭而死，楛矢貫之。惠公使使如孔子之館問之，孔子曰：昔武王克商，於是肅慎氏貢楛矢石砮，其長尺有咫，故銘其楛曰肅慎氏貢矢。以分太姬，配虞胡公而封諸陳。王肅曰：肅慎，北夷國名也。楛，木名也。砮箭鏃也。太公金匱曰：武王伐殷，四夷聞，各以來貢。越裳獻白雉，重譯而至。〉又況權備，夫何足視乎！

還治諷采所著，觀省英瑋，實賦頌之宗，作者之師也。〈漢書曰：司馬相如蔚為辭宗，賦頌之首。〉眾賢所述，亦各有志。昔趙武過〈平聲〉鄭，七子賦詩，春秋載列，以為美談。〈左氏傳曰：趙武與諸侯大夫會，過鄭，鄭伯享趙孟於垂隴，七子從。趙孟曰：七子從君，以寵武也，請皆賦詩以卒君貺，武亦以觀七子之志。子展賦草蟲，伯有賦鶉之奔奔，子西賦黍苗之四章，子產賦隰桑，子大叔賦野有蔓草，叔段賦蟋蟀，公孫段賦桑扈。〉質小人也，無以承命。又所答貺，辭醜義陋，申之再三，赧然汗下。〈尚書曰：至于再，至于三。小雅曰：面慚曰赧。〉此邦之人，閑習辭賦，三事大夫，莫不諷誦，何但小吏之有乎！〈毛詩曰：三事大夫，莫肯夙夜。〉

重惠苦言，訓以政事，〈史記，衛鞅曰：苦言，藥也；甘言，疾也。〉惻隱之恩，形乎文墨。〈謝承後漢書曰：甄豐惻隱之恩，發於自然。〉墨子迴車，而質四年，雖無德與民，式歌且舞。〈淮南子曰：曾子至孝，不過勝母里；墨子非樂，不入朝歌。鄒陽上書曰：里名勝母，曾子不入；邑號朝歌，墨子迴車。毛詩曰：雖無德與女，式歌且舞。式作或者非。〉儒墨不同，固以久矣。然一旅之眾，不足以揚名，〈左氏傳，伍員曰：少康有眾一旅。杜預曰：一旅，伍百人也。〉步武之間，不足以騁跡，〈司馬法曰：六尺曰步。禮記曰：堂上接武。鄭玄注曰：武，跡也。〉若不改轍易御，將何以效其力哉！今處此而求大功，猶絆良驥之足，而責以千里之任；檻猿猴之勢，而望其巧捷之能者也。〈淮南子曰：兩絆驥而求其致千里，置猿檻中，則與豚同。非不巧捷也，無所肆其能也。〉不勝見恤，謹附遣白答，不敢繁辭。吳質白。

文選考異
〈注「而知眾山之邐迤也」：袁本「邐迤」作「峛崺」，是也。茶陵本與此同。案：此依正文改注之誤。〉

〈注「所無不有」：何校「所無」改「無所」。陳云「所無」當乙。今案：或衍「所」字。〉

〈注「王逸曰嫫母醜女也」：袁本、茶陵本無此八字。〉

〈注「叔段賦蟋蟀」：袁本「叔」作「印」，是也。茶陵本亦誤「叔」。〉

與滿公琰書
〈賈弼之山公表注曰：滿寵，子炳，字公琰，為別部司馬。〉

應休璉〈公琰前日曾過休璉，至明日，欲遣書謝，值公琰又使人來召璩，璩別事不得往？故為報。〉

主条目：與滿公琰書
璩白：昨者不遺，猥見照臨，雖昔侯生納顧於夷門，毛公受眷於逆旅，無以過也。〈夷門，侯嬴也，已見吳季重答東阿王書。史記曰：趙有處士毛公，藏於博徒，薛公藏於賣漿家。魏公子欲見之，兩人自匿不肯見。公子聞所在，乃閒步往，從此兩人遊甚歡。左氏傳，荀息曰：今虢為不道，保於逆旅。〉外嘉郎君謙下之德，內幸頑才見誠知己，歡欣踴躍，情有無量。是以奔騁御僕，宣命周求，陽書喻於詹何，楊倩說於范武。〈說文曰：宓子賤將適單父，陽書謂子賤曰：吾少賤，無以送子，今贈子以釣道。夫投綸錯餌，迎而吸之者，楊鱎也，其為魚味薄而美；若亡若存，若食若不食者魴，其為魚味厚。子賤至單父，冠蓋逆之者交接於道。子賤曰：陽書所謂楊鱎者也。乃請耆老尊賢與之共化。列子曰：詹何楚人也。以獨嘤為綸，芒針為鉤。荊棘為竿，剖粒為餌，而引盈車之魚。韓子曰：宋人有酤酒者，升概甚平，遇客甚謹，為酒甚美，懸幟甚高，然而不售，酒酸。怪其故，問其所知閭長者楊倩，曰：汝狗猛。曰：狗猛則酒美，何故而不售？曰：人畏焉。或令孺子懷錢攜壺甕而往酤，狗迎而齕之，此酒所以酸不售也。夫國亦然，有道之士懷其術而欲以輔萬乘之主，大臣為猛狗，迎而齕之。人主之所以蔽脅，而有道之士所以不用也。范武，未詳。〉故使鮮魚出於潛淵，芳旨發自幽巷，繁俎綺錯，羽爵飛騰，〈楚辭曰：瑤漿蜜勺，實羽觴兮。漢書音義曰：羽觴作生爵形。儀禮曰：請媵爵。鄭玄曰：今文媵多作騰。〉牙曠高徽，義渠哀激。〈列子，伯牙善鼓琴。左氏傳曰：師曠侍於晉侯。杜預曰：師曠，晉樂太師也。許慎淮南子注曰：鼓琴循絃謂之徽。戰國策曰：義渠君之魏。高誘曰：義渠，西戎國名也。其樂未聞。〉當此之時，仲孺不辭同產之服，孟公不顧尚書之期。〈漢書曰：灌夫，字仲孺。夫嘗有姊服，過丞相田蚡。蚡從容曰：吾欲與仲孺過魏其侯，會仲孺有服。夫曰：將軍乃肯幸臨魏其侯，夫安敢以服為辭。又曰：陳遵，字孟公，嗜酒好賓客，每取客車轄投井中，雖有急，終不去。嘗有部刺史奏事過遵，值其方飲，刺史候遵霑醉時，突入見遵母，叩頭白曰：當對尚書有期會狀。母迺令刺史從後閤出去。〉徒恨宴樂始酣，白日傾夕，驪駒就駕，意不宣展，〈漢書曰：諸博士共持酒肉勞王式，江翁謂歌吹諸生曰：歌驪駒。王式曰：聞之於師，客歌驪駒，主人歌客毋庸歸。今諸君為主人，日尚早，未可也。服虔曰：大戴禮篇，客欲去歌之。文穎曰：其辭曰：驪駒在門，僕夫具存，驪駒在路，僕夫整駕。〉追惟耿介，迄于明發。〈楚辭曰：獨耿介而不隨。毛詩曰：明發不寐。〉

適欲遣書，會承來命，知諸君子復有漳渠之會。夫漳渠西有伯陽之館，北有曠野之望，〈伯陽，即老子也。詩曰：率彼曠野。〉高樹翳朝雲，文禽蔽綠水，沙場夷敞，清風肅穆，是京臺之樂也，得無流而不反乎？〈淮南子曰：令尹子瑕請飲，莊王許諾。子瑕具於京臺，莊王不往，曰：吾聞京臺者，南望獵山，北臨方皇，左江右淮，其樂忘歸。若吾薄德之人，不可以當此樂也，恐流而不能自反。高誘曰：京臺，高臺也。方皇，大澤也。〉適有事務，須自經營，〈何休公羊傳注曰：適，遇也。〉不獲侍坐，良增邑邑。〈邑邑，不樂也。〉因白不悉。璩白。

文選考異
〈陽書喻於詹何：茶陵本「書」作「晝」。袁本亦作「書」，注同。案：此所引說苑政理篇文。今本作「晝」。考古人名「書」者多矣，恐茶陵本乃用今本說苑所改，「書」未必非，「晝」未必是也。〉

〈注「味薄而美」：茶陵本「而」下有「不」字，是也。袁本亦脫。〉


與侍郎曹長思書
應休璉

主条目：與侍郎曹長思書
璩白：足下去後，甚相思想。叔田有無人之歌，闉闍有匪存之思，風人之作，豈虛也哉！〈毛詩曰：叔于田，巷無居人。又曰：出其闉闍，有女如荼。又曰：雖則如雲，匪我思存。闉音因，闍音都。〉

王肅以宿德顯授，何曾以後進見拔，〈魏志曰：王肅，字子雍，黃初中為散騎黃門侍郎。臧榮緒晉書曰：何曾，字穎考，陳國人也。曾弱冠累遷散騎侍郎，給事黃門郎。東觀漢記，梁商上書曰：猥復超，起宿德。論語，子曰：後進於禮樂，君子也。〉皆鷹揚虎視，有萬里之望。薄援助者，不能追參於高妙，復歛翼於故枝，〈桓子新論曰：昔顏淵有高妙次聖之才，聞一知十。〉塊然獨處，有離群之志。〈淮南子曰：卓然獨立，塊然幽處。禮記，子夏曰：吾離群索居，亦已久矣。〉汲黯樂在郎署，何武恥為宰相，千載揆之，知其有由也。〈漢書，汲黯，字長孺，拜淮陽太守，黯伏地謝，不受印綬，臣願為中郎，出入禁闈，臣之願也。又曰：何武，字君公，為御史、司空，多所舉奏，號為煩碎，不稱賢公。恥義未詳。〉德非陳平，門無結駟之跡；〈漢書曰：陳平家貧，好讀書。張負隨平至其家，家負郭窮巷，以席為門，然門外多長者車轍。〉學非楊雄，堂無好事之客；〈漢書曰：楊雄家素貧，嗜酒，人稀至其門。時有好事者載酒肴從雄遊學。〉才劣仲舒，無下帷之思；家貧孟公，無置酒之樂。〈漢書曰：董仲舒，廣川人，以學春秋，孝景時為博士，下帷講誦。又曰：陳遵，字孟公，嗜酒。每大飲，賓客滿堂。遵過寡婦左阿君，置酒歌謳，遵起舞跳梁樂之。〉悲風起於閨闥，紅塵蔽於机榻。幸有袁生，時步玉趾，樵蘇不爨，清談而已，〈左氏傳，楚宰薳啟疆謂魯侯曰：今君若步玉趾，辱見寡君也。漢書，廣武君李左車說成安君曰：樵蘇後爨，師不宿飽。晉灼曰：樵，取薪也；蘇，取草也。〉有似周黨之過〈平聲〉閔子。〈東觀漢記曰：太原閔貢，字仲叔，與周黨相遇，含菽飲水，無菜茹也。〉

夫皮朽者毛落，川涸者魚逝，〈蔡邕正論曰：皮朽則毛落，水涸則魚逝，其勢然也。〉春生者繁華，秋榮者零悴，〈周書陰符，太公曰：春道生，萬物榮；秋道成，萬物零。〉自然之數，豈有恨哉！聊為大弟陳其苦懷耳。想還在近，故不益言。璩白。

文選考異
〈注「為御史司空」：何校「史」下增「大夫大」三字，陳同，是也。各本皆脫。〉

〈注「楚宰薳啟疆」：陳云「宰」上脫「太」字，是也。各本皆脫。〉


與廣川長岑文瑜書
〈廣川縣時旱，祈雨不得，作書以戲之。〉

應休璉

主条目：與廣川長岑文瑜書
璩白：頃者炎旱，日更增甚，沙礫銷鑠，草木焦卷，〈呂氏春秋曰：湯時大旱七年，煎沙爛石。山海經曰：十日所落，草木焦卷。〉處涼臺而有鬱蒸〈之剩切〉之煩，浴寒水而有灼爛之慘。宇宙雖廣，無陰以憩。雲漢之詩，何以過此？〈毛詩雲漢曰：赫赫炎炎，云我無所。鄭玄曰：言無所芘蔭而處也。〉土龍矯首於玄寺，泥人鶴立於闕里，〈淮南子曰：聖人用物，若用朱絲約芻狗，若為土龍以求雨；芻狗待之而求福，土龍待之而得食。高誘曰：土龍致雨，雨而成穀，故待土龍之神而得穀食。玄寺，道場也。風俗通曰：尚書御史所止皆曰寺，故後代道場及祠宇皆取其稱焉。淮南子曰：西施、毛嬙，猶倛醜也。高誘曰：倛醜，請雨土人也。司馬彪續漢書，梅福上書曰：仲尼之廟，不出闕里。〉修之歷旬，靜無徵效，明勸教之術，非致雨之備也。

知恤下人，躬自暴露，拜起靈壇，勤亦至矣。〈司馬彪續漢書曰：郡國旱，各掃除社稷，公卿官長以次行雩禮求雨。〉昔夏禹之解陽旴，殷湯之禱桑林，〈淮南子曰：禹為水，以身解於陽旴之河。湯苦旱，以身禱於桑林之祭。高誘曰：為治水解禱，以身為質。解讀解除之解。陽旴河蓋在秦地。桑山之林，能興雲致雨，故禱之。旴音紆。〉言未發而水旋流，辭未卒而澤滂沛。〈說苑曰：湯之時，大旱七年，使人持三足鼎而祝山川。蓋辭未已而天下大雨也。〉今者雲重積而復散，雨垂落而復收，得無賢聖殊品，優劣異姿，割髮宜及膚，翦爪宜侵肌乎？〈呂氏春秋曰：昔殷湯克夏，而大旱五年，湯乃身禱於桑林。於是翦其髮，磿其手，自以為犧，用祈福於上帝。民乃甚悅，雨乃大至。磿音酈。〉周征殷而年豐，衛伐邢而致雨，〈左氏傳，衛人伐邢，於是衛大旱。甯莊曰：昔周飢，克殷而年豐。今邢方無道，諸侯無伯，天其或者欲使衛討邢乎？從之，師興而雨。〉善否之應，甚於影響，未可以為不然也。〈尚書曰：惠迪吉，從逆凶，惟影響。〉想雅思所未及，謹書起予。〈論語，子曰：起予者商也。〉應璩白。

文選考異
〈注「煎沙爛石」：袁本「爛」作「鑠」，是也。茶陵本亦誤「爛」。〉


與從弟君苗君胄書
〈此書言欲歸田，故報二從弟也。〉

應休璉

主条目：與從弟君苗君胄書
璩報：間者北遊，喜歡無量。登芒濟河，曠若發矇。〈說文曰：芒，洛北大阜也。禮記曰：昭然若發蒙矣。如淳漢書注曰：以物蒙覆其頭而為發去，其人欲之耳。〉風伯掃途，雨師灑道，〈韓子，師曠曰：黃帝合鬼神於太山之上，風伯進掃，雨師灑道。列仙傳曰：赤松子為雨師。〉按轡清路，周望山野，亦既至止，酌彼春酒。〈詩曰：亦既見止。又曰：至止肅肅。又曰：為此春酒。〉接武茅茨，涼過大夏；〈禮記曰：堂上接武。鄭玄曰：武，跡也。說文曰：屋以草蓋曰茨。淮南子曰：大夏增加，擬於崑崙。高誘曰：大夏，大屋也。涼或作棟，非也。〉扶寸肴脩，味踰方丈。〈尚書大傳曰：扶寸而合，不崇朝而雨天下。鄭玄曰：四指為扶。扶音膚。墨子曰：美食方丈，目不能遍視，口不能遍味。〉逍遙陂塘之上，吟詠菀〈音鬱〉柳之下，〈淮南子曰：禹有陂塘之事。毛詩曰：菀彼柳斯。〉結春芳以崇佩，折若華以翳日，〈楚辭曰：紉秋蘭以為佩。又曰：春蘭兮秋菊。毛萇詩傳曰：崇，充也。若華已見曹植與吳季重書。〉弋下高雲之鳥，餌出深淵之魚，蒲且〈子餘切〉讚善，便嬛〈一緣切〉稱妙，何其樂哉！〈列子，詹何曰：臣聞蒲且子之弋，弱弓微繳，乘風振之，連雙鶬於青雲之上，用心專也。淮南子曰：雖有鉤鍼芳餌，加以詹何、便嬛之妙，猶不能與罔罟爭得也。高誘曰：便嬛，白翁時人也。七發曰：蜎蠉、詹何之倫。然便嬛即蜎蠉也。〉雖仲尼忘味於虞韶，楚人流遯於京臺，無以過也。〈論語曰：子在齊聞韶，三月不知肉味，曰：不圖為樂之至於斯也！京臺，已見應休璉與滿公琰書。〉班嗣之書，信不虛矣。〈漢書曰：桓生欲借其書，班嗣報曰：漁釣一壑，則萬物不奸其志；栖遲一丘，則天下不易其樂。〉

來還京都，塊然獨處。營宅濱洛，困於囂塵，〈晏子春秋曰：景公欲更晏子之宅，近市湫隘，囂塵不可居。〉思樂汶上，發於寤寐。〈論語曰：季氏使閔子騫為費宰，閔子騫曰：善為我辭焉。如有復我者，則吾必在汶上矣。〉昔伊尹輟耕，郅惲投竿，思致君於有虞，濟蒸人於塗炭。〈孟子曰：伊尹耕於有莘之野，而樂堯、舜之道。湯使人以幣聘之，囂囂然。湯三使往聘之。既而幡然改之曰：與我處畎畝之中，是以樂堯、舜之道，吾豈若使是君為堯、舜之君哉！吾豈若使是民為堯、舜之民哉！吾豈若於吾身親見之哉！東觀漢記曰：郅惲，字君章，汝南人也。鄭次都隱於弋陽山中，惲即去，從次都止，漁釣甚娛。留數十日，惲喟然歎曰：天生俊士，以為民也。鳥獸不可與同群。子從我為伊尹乎，將為許、巢而去堯、舜也？次都曰：吾年耄矣，安得從子？子勉正性命，勿勞神以害生。告別而去。惲客容於江夏，郡舉孝廉為郎。尚書曰：民墜塗炭。〉而吾方欲秉耒耜於山陽，沈鉤緡於丹水，知其不如古人遠矣。〈漢書，河內郡有山陽縣。又上黨郡高都縣有筦谷，丹水所出。筦音管。〉然山父不貪天地之樂，曾參不慕晉楚之富，亦其志也。〈山父，即巢父也。譙周古考史曰：許由夏常居巢，故一號巢父。琴操曰：許由夏則巢居，冬則穴處。飢則仍山而食，渴則仍河而飲。堯大其志，禪為天子。由曰：放髮優游，所以安己不懼，非以貪天下也。孟子，曾子曰：晉、楚之富，不可及也。彼以其富，我以吾仁；彼以其爵，我以吾義。吾何慊之？〉

前者邑人念弟無已，欲州郡崇禮，官師授邑，誠美意也。歷觀前後，來入軍府，至有皓首，猶未遇也。〈漢書，賈誼上疏曰：古者內有公卿大夫，外有公侯伯子男，然後有官小史，延及庶人。〉徒有飢寒駿奔之勞。〈尚書曰：駿奔走。〉俟河之清，人壽幾何？〈左氏傳，子駟曰：周詩有之曰：俟河之清，人壽幾何？杜預曰：言人壽促而河清遲也。〉且宦無金張之援，遊無子孟之資，〈漢書金日磾贊曰：夷狄亡國，羈虜漢庭。七葉內侍，何其盛矣！又張湯贊曰：張氏子孫相繼，自宣、元已來，為侍中、中常侍者凡十餘人。功臣之後，唯有金氏、張氏。漢書曰：霍光，字子孟，驃騎將軍去病之弟也。〉而圖富貴之榮，望殊異之寵，是隴西之遊，越人之射耳。〈淮南子曰：夫乘舟而惑者，不知東西，見斗極則曉然而寤矣。性亦人之斗極，有自見也，則不失物之情；無以自見，則動而惑，譬若隴西之游，愈躁愈沈。又曰：越人學遠射，參天而發，適在五步之內，不易其儀。時已變矣，而守其故，譬猶越之射爾。〉幸賴先君之靈，免負擔之勤，〈左氏傳，陳公子完曰：免於罪戾，弛於負擔。〉追蹤丈人，畜雞種黍，〈論語曰：子路從而後，遇丈人以杖荷蓧。子路問曰：子見夫子乎？丈人曰：四體不勤，五穀不分，孰為天子？植其杖而耘。止子路宿，殺雞為黍而食之。漢書，鄭朗曰：修農圃之疇，畜雞種黍。〉潛精墳籍，立身揚名，斯為可矣。〈孝經曰：立身行道，揚名於後世。〉無或遊言，以增邑邑。〈禮記曰：大人不倡遊言。鄭玄曰：遊，浮也，不可用之言。〉郊牧之田，宜以為意，〈爾雅曰：邑外曰郊。周禮有牧田。〉廣開土宇，吾將老焉。〈左氏傳曰：隱公使營菟裘，吾將老焉。菟音塗。〉劉杜二生，想數往來。朱明之期，已復至矣，〈爾雅曰：夏為朱明。〉相見在近，故不復為書。慎夏自愛。璩白。

文選考異
〈注「此書言欲歸田故報二從弟也」：袁本、茶陵本此節注上無善及五臣名。詳語意，乃五臣而非善。凡篇內自明之旨，題下注又贅出，必皆五臣混入者。若尤定此注入善，則二本尚未全誤也。〉

〈曠若發矇：案：「矇」當作「蒙」，善注中皆作「蒙」。又所引如淳漢書注「以物蒙覆其頭」云云，是其本作「蒙」之明證也。長楊賦作「矇」，用字不同。彼注「矇與蒙古字通」云云，蓋仍從「蒙」字解之。〉

〈然山父不貪天地之樂：案：「地」當作「下」。袁本云善作「地」。茶陵本云五臣作「下」。各本所見皆非也。善引「非以貪天下也」為注，作「下」甚明。地字不可通，但傳寫誤耳。〉

〈注「譙周古考史曰」：何校「考史」作「史考」，是也。各本皆倒。〉

〈注「然後有官小史」：案：「官」下當有「師」字，「史」當作「吏」。各本皆脫誤。〉

〈注「何其盛矣」：袁本、茶陵本「矣」作「也」，是也。〉

〈注「論語曰」下至「而食之」：袁本、茶陵本無此五十五字。〉

〈注「鄭朗曰」：案：「朗」當作「朋」。各本皆誤，此引蕭望之傳文也。〉


Chinese text: This work was published before January 1, 1923, and is in the
public domain worldwide because the author died at least 100 years ago.
