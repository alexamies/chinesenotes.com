碑文下
頭陀寺碑文
〈天竺言頭陀，此言斗藪。斗藪煩惱，故曰頭陀。〉

主条目：頭陀寺碑文
　　王簡棲〈姓氏英賢錄曰：王巾，字簡棲，琅邪臨沂人也。有學業。為頭陀寺碑，文詞巧麗，為世所重。起家郢州從事，征南記室。天監四年卒。碑在鄂州，題云：齊國錄事參軍琅邪王巾製。〉

　　蓋聞挹朝夕之池者，無以測其淺深；家語曰：孔子觀於魯桓公之廟，有欹器焉，使弟子挹之水。毛萇詩傳曰：挹，𣂏也。漢書，枚乘上書吳王曰：游曲臺，臨上路，不如挹朝夕之池。桓子新論，子貢謂齊景公曰：臣之事仲尼，譬如渴而操杯就江海飲，飲滿而去，又焉知江海之深乎？挹，於入切。𣂏，勾愚切。仰蒼蒼之色者，不足知其遠近。〈莊子曰：天之蒼蒼，其正色耶？其遠而無所至極邪？韓詩外傳，子貢謂景公曰：臣終身戴天，不能知其高。〉況視聽之外，若存若亡；心行之表，不生不滅者哉！〈僧肇涅盤論曰：視聽之所不𡎴，四空之所昏昧。管子曰：聖人之道，若存若亡；援而用之，沒代不忘。竺道生曰：心行，心所行之行也。維摩經曰：畢竟不生不滅，是無常義也。〉是以掩室摩竭，用啟息言之津；〈華嚴經曰：佛在摩竭提國寂滅道場，始成正覺。法華經曰：寂滅，無言也。僧肇論曰：釋迦掩室於摩竭。鄭玄論語注曰：津，濟渡水之處。〉杜口毗邪，以通得意之路。〈至理幽微，非言說之所及。掩室摩竭，示寂滅以息言；杜口毗邪，現默然而得意。維摩經曰：佛在毗邪離菴羅樹園。佛告文殊師利，汝行詣維摩詰問疾。文殊師利問維摩詰：何等是菩薩入不二法門？時維摩詰嘿然無言。文殊師利嘆曰：善哉善哉！乃至無有文字語言，是真入不二法門。僧肇論曰：淨名杜口於毗邪。莊子曰：言者所以在意也，得意而忘言也。〉然語彝倫者，必求宗於九疇；談陰陽者，亦研幾於六位。〈真諦無言，俗諦借言，以明理故。此明言之用也。尚書，武王訪于箕子曰：我不知彝倫攸敘。周易曰：夫易所以極深研幾也。又曰：分陰分陽，迭用柔剛。故易六位而成章。王弼曰：六位，爻之文也。〉是故三才既辨，識妙物之功；萬象已陳，悟太極之致。〈此顯言之功也。周易曰：易有天道焉，有人道焉，有地道焉，兼三才而兩之，故六。又曰：神者，妙萬物而為言者也，孝經鉤命決曰：地以舒形，萬象咸載。聲類曰：悟心曰解。周易曰：易有太極，是生兩儀。〉言之不可以已，其在茲乎！〈言所以識物悟太極者，皆藉言明之，不可止者，其在此乎！左氏傳，叔向謂鬷蔑曰：子若無言，吾幾失子矣！言之不可以已也如是。〉然爻繫所筌，窮於此域；〈爻，六爻也；繫，繫辭也。因爻以立辭，亦因辭以明理也。故爻繫之所明，窮生死於此域也。莊子曰：筌所以得魚，得魚而忘筌。筌，捕魚之笱，莊子以之喻言。大智度論曰：二乘以生死為此岸。〉則稱〈去聲〉謂所絕，形乎彼岸矣。〈至如涅盤妙旨，非言說之所能明，故稱謂所絕，現於涅盤之彼岸矣。僧肇論曰：玄極無名，稱謂絕焉。鄭玄禮記注曰：稱，猶言也。王逸楚辭注曰：謂，說也。涅盤經曰：心無退轉，即便前進。既前進已得到彼岸，登大高山，離諸恐怖，多受安樂。彼岸山者，喻於如來；受安樂者，喻於常住。大高山者，喻大涅盤也。大智度論曰：亦以涅盤為彼岸也。〉彼岸者引之於有，則高謝四流﹔推之於無，則俯弘六度。〈彼岸絕乎稱謂者，若引之而入有，則去四流而現無；若推之而入無，則弘六度以明有。僧釋肇維摩經注曰：不可得而有，不可得而無者，其唯大乘乎！何則？欲言其有，無相無名。欲言其無，方德斯行。故雖無而有。無相無名，故雖有而無。然則言有不乖無，言無不乖有也。魏都賦曰：高謝萬邦。大智度論曰：欲流，有流，無明流，有見流。三國名臣頌曰：俯弘時務。瑞應經曰：行六度無極，布施、持戒、忍辱、精進、一心、智慧。諸經以一心為禪也。〉名言不得其性相，隨迎不見其終始，〈法離有無，豈名言之所得；法無形象，豈隨迎之可見。維摩經，維摩詰曰：法無名字，言語斷故；法無形相，如虛空故；法同法性，入諸法故。法相如是，豈可說乎？竺道生曰：法性者，法之本分也。法相者，事之貌也。老子曰：隨之不見其後，迎之不見其首。〉不可以學地知，不可以意生及，其涅盤之蘊也。〈妙法蓮華經曰：昔住學地，佛常教化。言我法能離生老病死，究竟涅盤。勝鬘經曰：音生身無漏業生，依無明住。學地，謂三果；意生，謂菩薩。言能變化生死，隨意往生。法華經曰：諸佛弟子眾，皆如舍利佛，盡思共度，量不能測，佛智不退，諸菩薩亦復如是，不能知。周易曰：乾坤其易之蘊邪！韓康伯注曰：蘊，淵奧也。〉

　　夫幽谷無私，有至斯響；洪鍾虛受，無來不應。〈周易曰：入于幽谷。幽，不明也。尚書大傳，孔子曰：夫山生材用，而無私為焉；四方皆伐，無私與焉。論衡曰：呼於坑谷之中，響立應。禮記曰：善待問者如撞鍾，叩之以小者則小鳴，叩之以大者則大鳴。劉熙釋名曰：鍾，空也。內空受氣多，故聲大也。文子曰：虛無不受，靜無不持。牽秀相風賦曰：故無來而不應兮，何適莫之足嬰！〉況法身圓對，規矩冥立；〈圓對，謂有感斯對而無不周也。勝鬘經曰：涅盤界者，即是如來法身。僧肇論曰：法身無像，應物以形；千難殊對，而不干其慮。禮記曰：古之君子，周施中規，折旋中矩。僧肇維摩經序曰：冥權無謀，而動與事會。〉一音稱物，宮商潛運。〈維摩經曰：佛以一音演說法，眾生隨類，各得解脫。周易曰：稱物平施。漢書曰：聲者，宮、商、角、祉、羽也。〉是以如來利見迦維，託生王室。〈如來，佛號。謝靈運金剛般若經注曰：諸法性空，理無乖異，謂之為如會如解，故名如來。竺道生維摩經注曰：如者，謂如與如冥，無復有如之理，從此中來，故曰如來。瑞應經曰：菩薩下當世作佛，託生天竺迦維羅衛國。父王名曰靜，夫人曰妙。迦維羅衛者，天地之中央。周易曰：利見大人。左氏傳曰：會于洮，謀王室也。〉憑五衍之軾，拯溺逝川；〈僧肇論曰：騁六通之神驥，乘五衍之安車。五衍，五乘。天竺言衍，此言乘。五乘：一人，二天，三聲聞，四辟支佛，五菩薩。今碑本以為憑四衢之軾，蓋梁代諱衍，故改焉。左氏傳曰：楚子玉使鬥勃謂晉侯曰：請與君之士戲，君憑軾而觀之。說文曰：出溺為拯。論語曰：子在川上曰：逝者如斯。〉開八正之門，大庇交喪。〈維摩經曰：雖行八正道，而樂行無量佛道，是菩薩行。僧肇論曰：啟八正之平路，坦眾聖之夷塗。大品經說八正曰：正見，正思惟，正語，正業，正命，正精進，正念，正定。爾雅曰：庇，廕也。莊子曰：世喪道矣，道喪世矣，世與道交相喪也。〉於是玄關幽揵，感而遂通；〈玄關幽揵，喻法藏也。謝靈運金剛般若經注曰：玄關難啟，善揵易開。戴逵棲林賦曰：幽關忽其離揵，玄風暖以雲頹。字林曰：揵，門距。周易曰：寂然不動，感而遂通天下之故，非天下之至神，孰能與於此！〉遙源濬波，酌而不竭。〈遙源濬波，喻法海也。文子曰：取焉而不損，酌焉而不竭，莫知其所由也。〉行不捨之檀，而施〈去聲〉洽群有；〈夫心愛眾生而行捨者，捨則增愛，非為實捨。故大士之捨，見不施之捨者，及於眾生，斯為不捨。以茲而施，故群有俱洽。大品經曰：不施不慳，是名檀波羅蜜。僧肇論曰：賢劫稱無捨之檀，成具美不為之為也。天竺言檀，此言布施；波羅蜜，此言到彼岸也。群有，謂有色無色，有想無想，以其不一，故曰群有。僧肇維摩經注曰：鏡群有以通玄，而物我俱一。〉唱無緣之慈，而澤周萬物；〈夫行慈者以眾生為緣，眾生為緣，則慈無所寄。故大士之慈，離於眾相。離相行慈，名為無緣；無緣生慈，是為真實。以斯而唱，則物無不周。涅盤經曰：得諸菩薩無緣之慈。僧肇論曰：禪典唱無緣之慈，思益演不知之知。泥洹經曰：無緣者，不住法相，反眾生相。釋道安曰：解從緣散。周易曰：智周萬物，而道濟天下。〉演勿照之明，而鑒窮沙界；〈夫以明照物，明盡則照窮。而勿照之明，猶無得之得。無得而得，斯為真得。故勿照之明，斯為真明矣。演真明而廣照，何止鑒窮沙界乎！僧肇論曰：至人虛心寘照，理無不統，而靈鑒有餘。金剛般若經曰：諸恆河所有沙數佛世界，如是寧為多不？〉導亡機之權，而功濟塵劫。〈機，謂機心也。權，方便也。夫以機心導物，物所以機心應之。物有機心，則結累斯起。故誘以無機之智，何止功濟塵劫乎！僧肇論曰：至人灰心滅智，內無機照之勤。辨亡論曰：魏氏功濟諸華。法華經曰：如人以力磨三千大千土，復盡末為塵，一塵為一劫，此諸微塵數，其劫復過是。〉時義遠矣！能事畢矣！〈周易曰：天下隨時。隨時之義大矣哉！又曰：四營而成易，十有八變而成卦，天下之能事畢矣。〉然後拂衣雙樹，脫屣金沙。〈左氏傳曰：叔向拂衣從之。涅盤經曰：佛在拘尸那國力士生地阿利羅拔提河邊婆羅雙樹間，爾時世尊臨涅盤。史記，武帝曰：嗟乎！吾誠得如黃帝，吾視去妻子如脫屣耳。拔河，一名金沙河也。〉惟怳惟惚，不皦不昧，莫繫於去來，復歸於無物。〈老子曰：道之為物，惟怳惟惚。王弼曰：怳惚，無形不繫之貌也。又曰：一者，其上不皦，其下不昧，繩繩不可言，復歸於無物。鍾會曰：光而不耀，濁而不昧，繩繩兮其無繫，汜汜乎其無薄也。微妙難名，終歸於無物。維摩經曰：法無去來，常不住故。僧肇曰：法若住，則從未到現在，從現在未過去。遙三世，則有去來也，以法不常住故也。〉因斯而談，則棲遑大千，無為之寂不撓；焚燎堅林，不盡之靈無歇。大矣哉！〈答賓戲曰：聖哲治之棲遑。大千者，謂一三千界。下至阿毗地獄，上非想天，為一世界；千三界為小千世界；千小世界為中千世界；至千中千世界為大千世界。維摩經曰：夫出家者，為無為法。瑞應經曰：吾虛心樂靜，無為無欲。僧肇維摩經注曰：寂謂寂滅常靜之道。廣雅曰：撓，亂也。涅盤經曰：佛以千疊纏裹其身，積眾香木，以火焚之。僧祗律曰：如大涅盤經說，世尊向熙連禪河力士生地堅固林雙樹間般涅盤，於天冠塔邊闍維。僧肇維摩經注曰：無實相，無法常住，故盡。法華經曰：方便見涅盤，而實不滅度，常住此說法也。〉

　　正法既沒，象教陵夷。〈曇無羅讖曰：釋迦佛正法住世五百年，像法一千年，末法一萬年。論語曰：文王既沒。陵夷，已見上文。〉穿鑿異端者，以違方為得一；〈孔安國論語注曰：妄作穿鑿，以成文章，不知所以裁製。論語，子曰：攻乎異端，斯害也已！謝宣遠贈靈運詩曰：違方往有吝。杜預左氏傳注曰：方，法也。云得一者，鍾會曰：一，亦道也。〉順非辯偽者，比微言於目論。〈禮記曰，言偽而辯，順非而澤。維摩經曰：於眾言中微妙第一。僧肇論曰：采微言於聽表。史記曰：齊威王使說越王。齊使曰：幸也越之不亡也！吾不貴其用知之如目見毫毛，而不自見其睫也。今王知晉失計，而不自知越之過，是目論也。〉於是馬鳴幽讚，龍樹虛求，〈摩訶摩耶經曰：正法衰微，六百歲已，九十六種諸外道等邪見競興，破滅佛法。有一比丘，名曰馬鳴，善說法要，降伏一切諸外道輩。七百歲已，有一比丘，名曰龍樹，善說法要，滅邪見幢，燃正法炬。周易曰：幽贊於神明而生蓍。王弼曰：幽，深；贊，明也。〉並振頹綱，俱維絕紐。〈陸機大將軍宴會詩曰：頹綱既振。謝莊為沈慶之答劉義宣書曰：皇綱絕而復紐，區夏墜而更維。說文曰：紐，系也。〉蔭法雲於真際，則火宅晨涼；〈華嚴經曰：不壞法雲，遍覆一切。劉蚪法華經注曰：雲譬應身，則殊形並現，順機不遍。此則彌布遍覆之義也。維摩經曰：同真際，等法性，不可量。僧肇曰：真際，實際也。法華經曰：三界無安，猶如火宅，眾苦所燒，我皆拔濟之。〉曜慧日於康衢，則重昏夜曉。〈劉蚪曰：菩薩圓淨，照均明兩，故曰慧日。又曰：諸子安穩得出，皆於四衢露坐。爾雅曰：四達謂之衢，五達謂之康。頭陀經，心王菩薩曰：我見覆蔽，飲雜毒酒，重昏長寢，云何得悟？慈心示語，使得開解。〉故能使三十七品有樽俎之師；〈言義徒精銳，有樽俎之深謀。維摩經曰：於諸見不動而修行三十七品，是為宴坐。僧肇曰：諸見，六十二諸見，妄也。竺道生曰：正觀則三十七品也。羅什曰：三十七品二乘通。大品經說三十七道品曰：四念處，四勤正，四如意足，五根，五力，七覺分，八正道分。樽俎之師，已見上文。〉九十六種無藩籬之固。〈邪黨分崩，無藩籬以自固。羅什維摩經注曰：摩訶，秦言無大，亦言勝大。能勝九十六種論議。辯亡論曰：城池無藩籬之固。〉既而方廣東被，教肄南移。〈華嚴經題云大方廣佛華嚴經。孔安國尚書傳曰：被，及也。周易曰：君子以教思無窮。〉周魯二莊，親昭夜景之鑒；漢晉兩明，並勒丹青之飾。〈顧微吳縣記曰：佛法詳其始，而典籍亦無聞焉。魯莊七年，夜明，佛生之日也。左氏傳曰：莊公七年四月辛卯夜，恆星不見，夜明也。史記曰：周桓王崩，子莊王陀立。十五年，莊王崩。左氏傳，莊王三年，葬桓王。然則周莊王、魯莊公為同時也。瑞應經曰：到四月八日夜明星出時，佛從右脅墮地，即行七步。牟子曰：漢明帝夢見神人，身有日光，飛在殿前。以問群臣，傅毅對曰：天竺有佛，將其神也？後得其形像。何法盛晉書曰：彭城王紘以肅祖明皇帝好佛，手書形像，經歷寇難，而此堂猶在，宜成作頌。蔡謨云：今發王命，稱先帝好佛，於義有疑。張綱集曰：盡功金石，圖形丹青。〉然後遺文間出，列剎相望，〈遺文，謂經也。史記曰：天下遺文，靡不畢集。太史公曰：漢興，詩、書往往間出。孔安國尚書傳曰：三山言相望也。〉澄什結轍於山西，林遠肩隨乎江左矣。〈高僧傳曰：天竺佛圖澄，西域人，本姓帛。少出家西域，咸得道。以晉懷帝永嘉四年來適洛陽。以麻油雜茵支塗掌，千里外事皆澈見掌中，如對面焉。後澄死之月，人見在流沙。又曰：鳩摩羅什，天竺人，七歲出家，什既道流西域，名被東川。符堅遣呂光西伐，破龜茲，乃將什至涼州。姚萇已殺符堅，光遂王彼。至萇子興破涼州，始將什至長安。後卒長安。漢書，文帝詔曰：使者冠蓋相望，結轍於道。班固漢書贊曰：秦、漢以來，山東出相，山西出將。高僧傳曰：支遯，字道林，本姓關，陳留人。初至京師，王濛甚重之。年二十五出家，師釋道安符丕。後還吳，入剡，王羲之遂與披襟解帶，留連不能已。又曰：釋惠遠，本姓賈氏，鴈門人。遊許、洛，出家，師釋道安符丕。後還吳，入襄陽，南達荊州，欲往羅浮。屆尋陽，見廬峰，遂居焉。三十餘年，影不出山，迹不入俗。晉義熙十二年終。禮記曰：十年以長，則兄事之；五年以長，則肩隨之。晉中興書，元帝詔曰：朕應天符，創基江左。春秋命歷序曰：東方為左，西方為右。〉

　　頭陀寺者，沙門釋慧宗之所立也。〈瑞應經曰：太子出北城門，天帝復化作沙門。太子曰：何謂沙門？對曰：沙門之為道，舍妻子，捐棄愛欲也。釋僧肇維摩經注曰：沙門，秦言，義訓勤行趍涅盤也。〉南則大川浩汗，雲霞之所沃蕩。周易曰：利涉大川。海賦曰：膠㵧浩汗。又曰：瀖泋濩渭，蕩雲沃日。北則層峰削成，日月之所迴薄。〈山海經曰：泰華之山削成而四方。蜀都賦曰：陽烏迴翼於高標。楊雄反離騷曰：恐日薄於西山。〉西眺城邑，百雉紆餘。〈左氏傳，祭仲曰：都城過百雉，國之害也。鍾會懷土賦曰：望東城之紆餘。〉東望平皋，千里超忽。〈楚辭曰：出不入兮往不反，平原忽兮路超遠。〉信楚都之勝地也。宗法師行絜珪璧，擁錫來遊。〈毛詩曰：有斐君子，如珪如璧。東觀漢記，馮衍說鮑叔永曰：衍珪壁其行，束脩其心。錫，錫杖也。大智論曰：菩薩常用錫杖、經傳、佛像。莊子曰：神農擁杖而起。〉以為宅生者緣，業空則緣廢；〈言身從緣生，緣亦斯廢也。維摩經曰：如影從身，業緣生見。僧肇曰：身，眾緣所成，緣合則起，緣散則離。金光明經曰：所謂無明緣行，行緣識’識緣名，名緣色，色緣六入，六入緣觸，觸緣受，受緣愛，愛緣取，取緣有，有緣生，生緣老死憂悲苦惱滅聚。釋僧肇維摩經注曰：諸法之生，本乎三業；既無三業，誰作諸法？〉存軀者惑，理勝則惑亡。〈惑，煩惚也。言萬法雖廣解，惑則起相受生，解者身心寂滅。涅盤經曰：要因煩惱而得有身。竺道生維摩經注曰：戀生者愛身情也。苟曰無常，豈可愛戀？若能悟不惑，而惑自亡矣，惑者無復存身也。〉遂欲捨百齡於中身，殉肌膚於猛鷙，〈禮記曰：古者謂年為齡，齒亦齡也。范曄後漢，田邑報馮衍書曰：百齡之期，未有能至。尚書曰：文王受命唯中身。列子曰：藐姑射之山，有神人居焉，肌膚若冰雪。漢書臣瓚注曰：亡身從物曰殉。李尤七難曰：猛鷙陸嬉，龍鼉水處。〉班荊蔭松者久之。〈左氏傳曰：伍舉奔晉。聲子將如晉，遇之於鄭郊，班荊相與食。楚辭曰：山中人兮芳杜若，飲石泉兮蔭松柏。〉宋大明五年，始立方丈茅茨，以庇經像。〈沈約宋書，孝武皇帝即位，改元曰大明。淮南子曰：聖人處環堵之室，茨之以生茅。高誘曰：堵，長一丈，高一丈，面環一堵為方丈，故曰環堵。言其小也。說文曰：茨，蓋也。爾雅曰：庇，廕也。〉後軍長史江夏內史會稽孔府君諱覬，〈沈約宋書曰：孔覬，字思遠，會稽人也。初舉揚州秀才，補主簿，後除冠軍長史，江夏內史，隨府轉後軍長史。覬言冀。〉為之薙草開林，置經行之室。〈周禮曰：薙氏下士二人。鄭玄曰：薙，翦草也。法華經曰：經行林中，勤求佛道。〉安西將軍郢州刺史江安伯濟陽蔡使君諱興宗，〈沈約宋書曰：蔡興宗，濟陽人也。為使持節都督郢州諸軍事，安西將軍，郢州刺史。〉復為崇基表剎，立禪誦之堂焉。〈維摩經曰：佛言諸佛滅後，以全身舍利起七寶塔，表剎莊嚴而供養也。〉以法師景行大迦葉，故以頭陀為稱首。〈毛詩曰：高山仰止，景行行止。彌勒成佛經曰：彌勒佛讚言，大迦葉比丘是釋迦牟尼佛大弟子，釋迦牟尼佛於大眾中常所讚歎頭陀第一，通達禪定，解脫三昧。封禪書曰：前聖所以永保鴻名而常為稱首者，用此者也。〉後有僧勤法師，貞節苦心，求仁養志，〈楚辭曰：原生受命于貞節。曹植擬九詠曰：徒勤躬兮苦心。論語，子曰：求仁而得仁。莊子曰：養志者忘形也。〉纂脩堂宇，未就而沒。〈國語，祭公謀父曰：時序其德，纂脩其緒。〉高軌難追，藏舟易遠。〈魏太祖祭橋玄文曰：懿德高軌，汎愛博容。莊子曰：夫藏舟於壑，藏山於澤，謂之固矣。然而夜半有力者負之而趨，昧者不知。郭象曰：方言死生變化之不可逃。〉僧徒閴其無人，榱椽毀而莫構。〈周易曰：闚其戶，閴其無人。高誘淮南子注曰：椽，橑也；榱，棟也。〉可為長太息矣！〈漢書，賈誼曰：可長太息者此也。〉

　　惟齊繼五帝洪名，紐三王絕業。〈蕭子顯齊書曰：高帝太祖諱道成，字紹伯，蕭何二十四世孫，受宋禪。史記曰：惟漢繼五帝末流，接三代絕業。封禪書曰：前聖所以永保鴻名。〉祖武宗文之德，昭升嚴配；〈禮記曰：周人祖文王而宗武王。尚書曰：丕顯文、武，昭升于上。孝經曰：嚴父莫大於配天。〉格天光表之功，弘啟興服。〈尚書曰：成湯時，則有若伊尹格于皇天。又曰：光被四表，格于上下。毛詩曰：建爾元子，俾侯于魯；大啟爾宇，為周室輔。東觀漢記，博士議曰：除殘去賊，興復祖宗。〉是以惟新舊物，康濟多難；〈毛詩曰：周雖舊邦，其命惟新。左氏傳，伍員曰：不失舊物。尚書曰：康濟小民。禮記，晉太子申生使人辭於狐突曰：君老矣，國家多難。〉步中雅頌，驟合韶護；〈禮記曰：步中武、象，驟中韶、護，所以養耳。鄭玄曰：韶，舜樂；護，湯樂也。〉炎區九譯，沙場一候。〈十洲記曰：炎洲，南海中萬二千里。韓詩外傳曰：成王之時，越裳氏重九譯而獻白雉於周公。尚書曰：西被于流沙。解嘲曰：東南一尉，西北一候。〉粵在於建武焉。〈蕭子顯齊書曰：明皇帝即位，改為建武。〉乃詔西中郎將郢州刺史江夏王觀政藩維，樹風江漢，〈蕭子顯齊書曰：江夏王寶玄，字智深，明帝第三子也。封江夏郡王，仍為持節都督郢、司二州諸軍事，西中郎將，郢州刺史。尚書曰：以爾友邦冢君，觀政于商。又曰：彰善癉惡，樹之風聲。〉擇方城之令典，酌龜蒙之故實。〈方城，謂楚；龜、蒙，謂魯。左氏傳，屈完曰：楚國方城以為城。又隨武子曰：蒍敖為宰，擇楚國之令典。毛詩曰：奄有龜、蒙，遂荒大東。國語，樊穆仲曰：魯侯孝王曰：何以知之？對曰：賦事行刑，而咨於故實。〉政肅刑清，於是乎在。〈孝經曰：其教不肅而成。周易曰：聖人以順動則刑罰清。左氏傳，先軫曰：取威定霸，於是乎在。〉寧遠將軍長史江夏內史行事彭城劉府君諱諠，〈蕭子顯齊書，劉諠，字士穆，為江夏王郢州行事者，謂王年幼，內史代之以行州府事，故稱行事也。〉智刃所遊，日新月故；〈莊子曰：庖丁為文惠君解牛，曰：今臣之刀十九年矣，所解千牛，而刀刃若新發於硎。彼節者有間，而刀刃者無厚；以無厚入有間，恢恢乎其於遊刃必有餘地矣。論語，子夏曰：日知其所亡，月無忘其所能。〉道勝之韻，虛往實歸。〈瑞應經曰：迦葉二弟問迦葉曰：今乃捨梵志道，學沙門法，豈獨大其道勝乎？迦葉答曰：言佛道最勝。莊子曰：常季問於仲尼曰：王駘，兀者也，與夫子中分魯。立不教，坐不議，虛而往，實而歸。〉以此寺業廢於已安，功墜於幾立，慨深覆簣，悲同棄井。〈論語曰：譬如為山，雖覆一簣，進，吾往也。孟子曰：有為者，譬若掘井，掘井九仞而不及泉，猶為棄井也。〉因百姓之有餘，間天下之無事，〈孫卿子曰：春耕夏耘，秋收冬藏，四者不失時，故五穀不絕，而百姓有餘食；斬伐長養不失時，故山林不童，而百姓有餘材。西都賦序曰：海內清平，朝廷無事。〉庀〈匹婢〉徒揆日，各有司存。〈左氏傳，宋災，使華閱討右官，官庀其司。杜預注曰：庀，具也。毛詩曰：揆之以日，作為楚室。論語，曾子曰：籩豆之事，則有司存。〉

　　於是民以悅來，工以心競。〈周易曰：悅以使民，民忘其勞。莊子曰：舜之治天下，使民心競。王隱晉書，荀勗議曰：君子心競而不力爭。〉亙丘被陵，因高就遠。層軒延袤，上出雲霓。〈楚辭曰：高堂邃宇檻層軒。王逸曰：軒，樓板也。聖主得賢臣頌曰：雖崇臺五層，延袤百丈。說文曰：南北曰袤，東西曰廣。司馬紹贈山濤詩曰：上陵青雲霓。〉飛閣逶迤，下臨無地。〈西都賦曰：脩除飛閣。楚辭曰：載雲旗兮逶移。王逸曰：逶移而長。移與迤音義同。楚辭曰：下崢嶸而無地，上寥廓而無天。〉夕露為珠網，朝霞為丹雘。九衢之草千計，四照之花萬品。〈山海經曰：少室之山，其上有木焉，名曰帝休，葉茂，狀如楊，其枝五衢，黃花黑實，服者不怒。郭璞曰：言樹枝交錯，相重五出，有象衢路也。故離騷云：靡華九衢。仲長子昌言曰：百夫之豪，州以千計。山海經曰：南山之首山曰鵲山，有木焉，其狀如穀而黑，其華四照，其名曰迷榖，佩之不迷。郭璞曰：言有光炎。若木華赤，其光照下地，亦此類也。仲長子昌言曰：以一人之好惡，裁萬品之不同。〉崖谷共清，風泉相渙。〈周易曰：風行水上渙。〉金資寶相，永藉閑安；〈金光明經曰：如來之身，金色微妙，其明照耀，如金山王。又曰：光明熾盛，無量無邊，猶如無數珍寶大聚。楚辭曰：像設居室靜閑安。〉息心了義，終焉遊集。〈大灌頂經曰：息心達本源，是故名沙門。勝鬘經曰：是故世尊依於了義，一向記說。班固終南山賦曰：固仙靈之所遊集。〉法師釋曇珍業行淳脩，理懷淵遠，今屈知寺任，永奉神居。夫民勞事功，既鏤文於鍾鼎；〈周禮曰：民功曰庸，事功曰勞。凡有功者，銘書於王之太常。國語曰：昔克路之役，秦來圖敗晉功。魏顆以其身卻退秦師于輔氏，親止杜回，其勳銘於景鍾。韋昭曰：景公鍾。禮記曰：夫鼎有銘。銘者，論譔其先祖之德，美功烈勳勞，而酌之祭器，自成其名焉。〉言時稱伐，亦樹碑於宗廟。〈左氏傳曰：季武子以所得齊之兵作林鍾而銘魯功焉。臧武仲謂季孫曰：非禮也。夫銘，天子令德，諸侯言時計功，大夫稱伐。蔡邕銘論曰：碑在宗廟兩階之間，近代以來，咸銘于碑也。〉世彌積而功宣，身逾遠而名劭。〈法言曰：年彌高而德彌劭者，孔子之徒與？小雅曰：劭，美也。〉敢寓言於彫篆，庶髣彿於眾妙。〈法言曰：吾子少而好賦。曰：然，童子彫蟲篆刻。老子曰：玄之又玄，眾妙之門。〉其辭曰：

　　質判玄黃，氣分清濁。〈周易曰：玄黃，天地之雜也。天玄而地黃。列子曰：清輕者上為天，重濁者下為地。〉涉器千名，含靈萬族。〈周易曰：形而下者謂之器。器，謂品物也。南都賦曰：百種千名。春秋元命苞曰：跂行喙息，蠕動蜎蜚，根生浮著，含靈盛壯。陸機鱉賦曰：摠美惡而融融，播萬族乎一區。〉淳源上派，澆風下黷。莊子曰：德又下衰，及唐、虞，𣻏淳散朴。淮南子以𣻏為澆，音義同。說文曰：派，水別流也。字林曰：黷，垢也，杜木切。愛流成海，情塵為岳。〈瑞應經曰：感傷世間，沒於愛欲之海。百法論曰：情塵之意合，故知生也。言人皆沈於愛河，則妻子財帛也。言積之多如海，情塵之積為岳。為善日積亦見多，為惡日積亦多也。〉皇矣能仁，撫期命世。〈毛詩曰：皇矣上帝，臨下有赫。天竺言釋迦牟尼，此言能仁。不退轉法經，佗方菩薩曰：能仁如來，興此三道之教。法華經曰：我釋迦牟尼。劉蚪曰：能仁哀此忍立，俯來拯拔，故曰能仁。瑞應經曰：期運之至，當下作佛。孟子曰：五百年必有王者興，其間必有名世者。廣雅曰：命，名也。〉乃睠中土，聿來迦衛。〈毛詩曰：乃睠西顧。又曰：聿來胥宇。迦衛，已見上文。〉奄有大千，遂荒三界。〈毛詩曰：奄有龜、蒙，遂荒大東。法華經曰：其佛以恆河沙等三千大千世界為一佛土。又曰：如來以智慧方便，於三界火宅，拔濟眾生。〉殷鑒四門，幽求六歲。〈毛詩曰：殷鑒不遠。瑞應經曰：太子至十四，啟王出游。始出城東門，天帝化作病入。即迴車，悲念人生俱有此患。太子出城南門，天帝化作老人。迴車而還，愍念人生丁壯不久。太子出城西門，天帝化作死人。迴車而還，愍念天下有此三苦。太子出城北門，天帝化作沙門。太子曰：善哉！唯是為快。即迴車還，念道清淨，不宜在家。又曰：佛既歷深山，到幽閑處，菩薩即拾藁草以布地，正箕坐。月食一麻一麥，端坐六年。〉亦既成德，妙盡無為。〈勝鬘經曰：唯有如來，化就一切功德。無為，已見上文。〉帝獻方石，天開淥池。〈瑞應經曰：佛還樹下，道見棄衣，取欲浣之。天帝知佛意，即頗那山上取四方成理澤好石，來置池邊，白佛言：可用浣衣。又曰：明日食時，佛持鉢到迦葉受飯而還，於屏處食已，欲澡漱。天帝知佛意，即下以手指地，水出成池，令佛得用，名為指地池。〉祥河輟水，寶樹低枝。〈瑞應經曰：時尼連河水流甚疾，佛以自然神通，斷水涌起，高出人頭，令底揚塵，佛在其中。法華經曰：諸雜寶樹，華葉光茂。瑞應經曰：佛後日入指地池澡浴畢，欲出，無所攀。池上素有樹，名迦和，絕大脩好，其樹自然曲枝下就佛，佛牽而出。〉通莊九折，安步三危。〈爾雅曰：六達謂之莊。漢書曰：王陽為益州刺史，行部至邛郲九折阪，歎曰：奉先人遺體，奈何數乘此險！漢書，東方朔誡子曰：飽食安步，以仕易農。尚書曰：竄三苗於三危。〉川靜波澄，龍翔雲起。〈頭陀經曰：令身調善，震大法鼓，摧伏異學外道邪師，入佛性海，煩惱風息，波浪不生。周易曰：雲從龍，風從虎，聖人作而萬物睹。〉耆山廣運，給園多士。〈法華經曰：佛住王舍城耆闍崛山中，與大比丘眾萬二千人俱。尚書曰：帝德廣運。金剛般若經曰：佛在舍衛國祗樹給孤獨園，與大比丘眾千二百五十人俱。毛詩曰：濟濟多士。〉金粟來儀，文殊戾止。〈發迹經曰：淨名大士是往古金粟如來。尚書曰：鳳凰來儀。文殊，已見上文。毛詩曰：魯侯戾止。〉應乾動寂，順民終始。〈春秋元命苞曰：乾動川靜。周易曰：湯武革命，應乎天，順乎人。孫卿子曰：生，人之始也；死，人之終也。〉法本不然，今則無滅。〈維摩經曰：法本不然，今則無是，寂滅之義。僧肇曰：小乘以三界熾然，故滅之以求無為。大乘觀法，本自不然，今何以滅，乃真寂滅。〉象正雖闌，希夷未缺。〈象法、正法，已見上文。史記曰：酒闌。漢書音義，文穎曰：闌，言希也。老子曰：視之不見，名之曰夷；聽之不聞，名之曰希。王弼曰：無象，無聲，無響、無所不通，無所不往。〉於昭有齊，式揚洪烈。〈毛詩曰：文王在上，於昭于天。班固漢書述曰：爰著目錄，略序洪烈。揚雄解嘲曰：不足以揚洪烈。〉釋網更維，玄津重枻。〈僧叡師十二法門序曰：奏希聲於宇宙，濟溺喪於玄津。漢書音義，韋昭曰：枻，楫也。音裔，翊泄切，協韻。〉惟此名區，禪慧攸託。〈禪慧，禪定、智慧也。即六度之二行也。〉倚據崇巖，臨睨通壑。〈楚辭曰：忽臨睨夫舊鄉。說文曰：睨，邪視也。〉溝池湘漢，堆阜衡霍。〈言崇巖之高，通壑之大，故以湘、漢為溝池，衡、霍為堆阜也。史記曰：屈完曰：方城以為城，江漢以為池。〉膴膴〈武〉亭皋，幽幽林薄。〈毛詩曰：周原膴膴，堇荼如飴。上林賦曰：亭皋千里，靡不被築。毛詩曰：秩秩斯干，幽幽南山。鄭玄周禮注曰：竹木曰林。高誘淮南子注曰：深草曰薄。〉

　　媚茲邦后，法流是挹。〈毛詩曰：媚茲一人。〉氣茂三明，情超六入。〈維摩經曰：佛身即法身也，從六通生，從三明生。僧肇曰：天眼、宿命、漏盡，為三明。維摩經曰：六入無積，眼耳鼻舌身心已過。〉眷言靈宇，載懷興葺。〈毛詩曰：眷言顧之。楚辭曰：葺之兮荷蓋。王逸注曰：葺，蓋屋也。〉丹刻翬飛，輪奐離立。〈左氏傳曰：丹桓宮楹。又曰：刻桓宮桷。杜預曰：刻，鏤也。毛詩曰：如翬斯飛，君子攸躋。鄭玄曰：翬者，鳥之奇異者也。禮記曰：晉獻文子成室，晉大夫發焉，張老曰：美哉輪焉！美哉奐焉！潘岳關中記曰：未央殿東有鳳凰殿。春秋元命苞曰：火離為鳳。劉邵魏文帝誄曰：鳳凰立翥。〉象設既闢，睟容已安。〈楚辭曰：象設居室靜閑安。孟子曰：君子仁義禮智信根於心，色睟然見於面。趙岐曰：睟，潤澤之貌。〉桂深冬燠，松疏夏寒。〈楚辭曰：何所冬燠？何所夏寒？爾雅曰：燠，煖也。〉神足遊息，靈心往還。〈瑞應經曰：佛已神足適鬱單日界。〉勝幡西振，貞石南刊。〈維摩經曰：降服四種魔，勝幡建道場，禰衡顏子碑曰：乃刊玄石而旌之。〉

文選考異
注「王巾」：何校「巾」改「屮」，下同。陳云「巾」，「屮」誤。案：說文通釋「王屮音徹，俗作巾，非。」何、陳所據也。各本皆作「巾」。
注「漢書枚乘上書吳王曰」：袁本、茶陵本無「漢書」二字。
注「大智度論曰亦以涅盤為彼岸也」：陳云衍「曰」字，是也。各本皆衍。
注「宮商角祉羽也」：袁本、茶陵本「祉」作「徵」。案：此尤因諱改字耳。
於是玄關幽揵：袁本、茶陵本「揵」作「鍵」。袁校語云善本作「{扌}」，注字皆作「揵」。茶陵本無校語，注字皆作「鍵」。案：茶陵以五臣亂善，非。
注「物所以機心應之」：袁本、茶陵本「所」作「斯」，是也。
注「廣雅曰撓亂也」：袁本、茶陵本此下有「乃飽切」三字，是也。
注「劉虯曰菩薩圓淨」：袁本「劉」上有「法華經曰慧日大聖尊久乃說是法」十四字，是也。茶陵本亦脫。
注「子莊王陀立」：袁本「陀」作「佗」，是也。茶陵本亦誤「陀」。
注「盡功金石」：案：「盡」當作「書」。各本皆偽。
注「名被東川」：陳云「川」疑「州」誤，是也。各本皆偽。
注「年二十五出家師釋道安符丕後還吳」：案：此有誤。劉孝標世說新語「言語」注引高逸沙門傳云「年二十五始釋形入道」，恐此本與彼大意相同，並不云「出家師釋道安符丕」云云，今誤涉下惠遠傳文而如此也。何、陳校皆云「符丕」下有脫，未是。
注「馮衍說鮑叔永曰」：袁本、茶陵本無「叔」字，是也。
注「緣亦斯廢也」：陳云「亦」當作「空」，是也。各本皆誤。
注「惑煩惚也」：案：「惚」當作「惱」。各本皆誤。
注「范曄後漢」：袁本、茶陵本無此四字。
注「李尤七難曰」：案：「難」當作「款」。各本皆誤。
弘啟興服：袁本、茶陵本「服」作「復」，是也。
注「禮記曰步中武象」：案：「記」當作「書」。各本皆誤。此引史記禮書也。下引鄭氏曰云云，即裴駰集解。何校以為今禮記佚文，大誤。
諱諠：何云南史作「暄」。陳云「諠」，「暄」誤，注同。案：此所引南齊書江祏傳文。今本亦作「暄」，蓋傳寫偽「諠」也。
注「為江夏王郢州行事者」：陳云「行事」下當重有「行事」二字。行事之名，後漢已有之，如西域長史索班稱行事，是也。見西域傳。案：所校是也。各本皆脫。
注「匹婢」：袁本、茶陵本作「芳婢切」三字，在注中「庀具也」下，是也。
注「司馬紹贈山濤詩曰」：案：「紹」下當有「統」字。各本皆脫。
注「靡華九衢」：案：「華」當作「蓱」。各本皆誤。
金資寶相：袁本、茶陵本「資」作「姿」，是也。
庶髣彿於眾妙：袁本、茶陵本「於」作「乎」，是也。
注「乾動川靜」：何校「川」改「巛」。陳云「川」，「巛」誤，是也。各本皆偽。
式揚洪烈：茶陵本「式」作「戒」，云五臣作「式」。袁本云善作「戒」。案：此尤校改正之也。「戒」但傳寫誤耳。
齊故安陸昭王碑文
主条目：齊故安陸昭王碑文
　　沈休文

　　公諱緬，字景業，南蘭陵人也。〈蕭子顯齊書曰：安陸昭王緬，字景業。又曰：蕭氏之先蕭何居沛。至孫侍中彪，居東海蘭陵縣東都鄉中都里。晉分東海為東蘭陵郡。中朝亂，淮陰令憗過江，居晉陵武進縣，僑置本土，加以南名，於是為南蘭陵人。〉稷契身佐唐虞，有大功於天地。商武姬文，所以膺圖受籙。〈王命論曰：𡎴于稷、契，咸佐唐虞，光濟四海，奕世載德，至于湯、武，而有天下。國語，史伯曰：夫成天地之大功者，其子孫未嘗不章。毛詩商頌曰：武王載旆。毛萇曰：武王，湯也。春秋命歷序曰：五德之運，同徵符合，膺錄次相代。尚書璇璣鈐，孔子曰：五帝出受圖籙。〉蕭曹扶翼漢祖，滅秦項以寧亂。魏氏乘時於前，皇齊握符於後。〈國語，太子晉曰：自后稷以來寧亂，及文、武、成、康，僅克安民。周易曰：時乘六龍以御天。孝經鉤命決曰：帝受命握符出也。〉靈源與積石爭流；神基與極天比峻。〈尚書曰：導河積石，至于龍門。毛詩曰：崧高惟岳，峻極于天。〉祖宣皇帝，雄才盛烈，名蓋當時。〈蕭子顯齊書曰：太祖皇考諱承之，字嗣伯。少有大志，才力過人，為冠軍將軍。太祖即位，追尊曰宣皇帝。班固漢書贊曰：武帝雄才大略。晉中興書曰：諸葛誕名蓋海內。又曰：鄧遐氣蓋當時。〉考景皇帝，含道居貞，卷懷前代。〈蕭子顯齊書曰：高帝即位，追封兄道生為始安貞王。明帝即位，追尊始安貞王為景皇帝。周易曰：居貞之吉，順以從上也。論語讖曰：仲尼居鄉黨，卷懷道美。宋均曰：懷，藏也。〉公含辰象之秀德，體河岳之上靈，〈周易曰：在天成象。王弼曰：象，謂日月星辰。孝經援神契曰：五嶽之精雄聖，四瀆之精仁明。〉氣蘊風雲，身負日月。〈論衡曰：谷子雲、唐子高章奏百上，筆有餘力。然則賢者有風雲之智，故吐文萬牒。莊子曰：孔子圍於陳、蔡之間，太公任弔之，曰：子其意者脩身以明汙，昭昭若揭日月而行。司馬彪曰：揭，擔也。〉立行可模，置言成範。〈仲長子昌言曰：規矩可模者，師傅之德也。曹植學宮頌曰：言為世範，行為時矩。〉英華外發，清明內昭。〈禮記曰：和順積中而英華外發。又曰：清明在躬，氣志如神。〉天經地義之德，因心必盡；〈孝經曰：夫孝，天之經，地之義，民之行也。毛詩曰：因心則友。〉簡久遠大之方，率由斯至。〈周易曰：乾以易知，坤以簡能。易則易知，簡則易從。易知則有親，易從則有功。有親則可久，有功則可大。可久則賢人之德，可大則賢人之業。毛詩曰：率由舊章。〉挹其源者游泳而莫測，懷其道者日用而不知。〈毛詩曰：泳之遊之。周易曰：百姓日用而不知。〉昭昭若三辰之麗于天，滔滔猶四瀆之紀于地。〈傅子曰：二漢之臣，爛如三辰之附長天。又曰：道教者，昭昭然猶日月麗乎天。春秋漢含孳曰：九卿法河海。毛詩曰：滔滔江、漢，南國之紀。〉六幽允洽，一德無爽。〈典引曰：神靈日照，光被六幽。尚書曰：德惟一，動罔不吉。〉萬物仰之而彌高，千里不言而斯應。〈論語，顏回曰：仰之彌高。周易曰：默而成之，不言而信，存乎德行。又曰：君子居其室，出其言善，則千里之外應之，況其邇者乎！〉若夫彈冠出仕之日，登庸蒞事之年，〈漢書曰：王陽與貢禹為友，世稱王陽在位，貢禹彈冠。言其取舍同也。尚書，帝曰：疇咨，若時登庸。又曰：蒞事惟能。〉軍麾命服之序，監督方部之數，斯固國史之所詳，今可得略也。〈周禮曰：建大麾以田。然麾，旌旗之名，州將之所執也。命服，爵命之服也。方部，四方州部也。漢書，武帝南置交趾，北置朔方之州，凡十三部，置刺史。數，謂等差也。賈逵國語注曰：簡，略也。〉

　　水德方衰，天命未改。〈水德，謂宋也。左氏傳，王孫滿曰：今周德雖衰，天命未改。〉太祖龍躍俟時，作鎮淮泗。〈蕭子顯齊書曰：宋明帝以淮南孤弱，以太祖假冠軍將軍，鎮淮陰。周易曰：見龍在田，時舍也；或躍在淵，自試也。孫卿子曰：君子博學深謀，脩身端行，以俟其時。潘岳金谷會詩曰：遂擁朱旄，作鎮淮、泗。〉如仁夕惕之志，中夜九迴；〈論語，子曰：桓公九合諸侯，不以兵車，管仲之力也。如其仁！如其仁！周易曰：君子夕惕若厲。司馬遷書曰：腸一日而九迴。〉龕〈枯耽〉世拯亂之情，獨用懷抱。〈廣雅曰：龕，取也。〉深圖密慮，眾莫能窺。〈漢書，劉向上疏曰：智不可不深圖也。〉公陪奉朝夕，從容左右，蓋同王子洛濱之歲，實惟辟彊內侍之年。〈周書曰：晉平公使叔譽於周，見太子，與之言，五稱而三窮。歸告公曰：太子晉行年十五，而臣不能與言，列仙傳曰：王子喬者，周靈王太子晉也，好吹笙作鳳鳴，遊伊、洛之間。漢書，留侯子張辟彊為侍中，年十五也。〉起予聖懷，發言中旨。〈晉中興書，王敦上疏曰：導動靜顧問，起予聖懷。〉始以文學遊梁，俄而入掌綸誥。〈蕭子顯齊書曰：緬為宋劭陵王文學，中書郎。游梁，謂相如也。漢書曰：梁孝王來朝，從遊說之士，相如見而說之，客遊梁。禮記曰：王言如絲，其出如綸。〉蘭桂有芬，清暉自遠。〈魏都賦曰：信陵之名，若蘭芬也。楚辭曰：椒桂罹以顛覆。王逸注曰：言已見先賢，若椒桂之人。劉琨勸進表曰：茂勳格于皇天，清暉光于四海。〉帝出于震，日衣青光。〈言齊之興也。周易曰：帝出于震。震，東方也。春秋元命苞曰：孔子曰：扶桑者，日所出，房所立，其耀盛。蒼神用事，精感姜原，卦得震，震者動而光，故知周蒼，代殷者為姬昌。人形龍顏，長大精翼，日衣青光。宋衷曰：為日精所羽翼，故以為名，木神以其方色衣之。〉方軌茅社，俾侯安陸；〈蕭子顯齊書曰：齊受禪，緬封安陸侯。漢書曰：江夏郡有安陸縣。尚書緯曰：天子社，東方青，南方赤，西方白，北方黑，上冒以黃土。將封諸侯，各取方土，苴以白茅，以為社。毛詩曰：俾侯于魯。〉受瑞析珪，遂荒雲野。〈周禮曰：典瑞掌玉瑞。鄭玄曰：人執曰瑞。瑞，猶符信也。楊子雲解嘲曰：析人之珪，檐人之爵。遂荒，已見上文。雲野，雲夢之野。〉式掌儲命，帝難其人，〈漢書，疏廣曰：太子國儲，副君也。尚書，禹曰：惟帝其難之。孔安國曰：言堯帝亦以知人為難。〉公以宗室羽儀，允膺嘉選。〈蕭子顯齊書曰：緬轉太子中庶子。周易曰：鴻漸于陸，其羽可用為儀。〉協隆三善，仰敷四德。〈晉中興書，烈宗詔曰：桓沖協隆治道。禮記曰：行一物而三善皆得者，唯世子而已，其齒於學之謂也。故世子齒於學，其一曰：而眾知父子之道矣；其二曰：而眾知君臣之義矣﹔其三曰：而眾知長幼之節矣。周易曰：君子體仁足以長人，嘉會足以合禮，利物足以和義，貞固足以幹事。君子行此四德者，故曰：乾，元亨利貞。〉博望之苑載暉，龍樓之門以峻。〈漢書曰：武帝戾太子及冠，就宮，上為立博望苑，使通賓客。從其所好，故多異端進者。漢書成紀曰：上嘗召太子出龍樓門。〉獻替帷扆，實掌喉脣。〈國語，史黯謂趙簡子曰：夫事君者，諫過而賞善，薦可而替否，獻能而進賢。帷扆，帝座也。禮記曰：天子負斧扆。孔融張儉碑曰：聖王克亮，命作喉脣。〉奉待漏之書，銜如絲之旨。〈東觀漢記曰：樊梵，字文高，每當直事，常晨駐車待漏。如絲，已見上文。〉前暉後光，非止恆受。〈周書，孔子曰：文王得四臣，丘亦得四友。自吾得師也，前有光，後有暉，是非先後邪！〉公以密戚上賢，俄而奉職，〈蕭子顯齊書曰：緬遷侍中。越絕書曰：吳王書闔廬始得子胥，以為上賢，無異乎聖人也。〉出納惟允，劍璽增華。〈尚書，帝曰：龍，命汝作納言，夙夜出納朕命，惟允。應劭漢官儀曰：侍中殿上稱制，出則陪乘，佩璽把劍。增華，謂自庶子而益其榮華也。〉伊昔帝唐，九官咸事，熊豹臨戭，納言是司。〈漢書，劉向上疏曰：舜命九官，濟濟相讓。應劭曰：尚書曰：禹作司空，棄后稷，契司徒，咎繇作士師，垂共工，益朕虞，伯夷秩宗，夔典樂，龍納言：凡九官。左氏傳曰：昔高陽氏有才子八人：檮戭、大臨。高辛氏有才子八人：仲熊、叔豹。〉自此迄今，其任無爽。爰自近侍，式贊權衡。〈蕭子顯齊書曰：世祖即位，緬遷五兵尚書。淮南子曰：准繩連體，權衡合德，百工繇焉，以定法式，輔弼執玉，以翼天子也。〉而皇情眷眷，慮深求瘼。〈毛詩曰：皇矣上帝，臨下有赫；鑒觀四方，求民之瘼。班固漢書引詩而為此瘼。爾雅曰：瘼，病也。〉

　　姑蘇奧壤，任切關河，〈奧壤，猶奧區也。韓康伯王述碑曰：述遷會稽太守，淮、海惟揚，皇基所託，此蓋關河之重，泱泱大邦。〉都會殷負，提封百萬。〈史記曰：夫吳有海鹽之饒，章山之銅，三江五湖之利，亦江東一都會也。西京賦曰：百物殷阜。薛綜注曰：殷，盛；阜，大也。今為此負。漢書曰：天子畿方千里，提封百萬井。臣瓚案：舊說云：提，最凡。言大舉頃畝也。李奇曰：提，舉也。舉四方為內也。韋昭曰：積土為封限。〉全趙之袨服叢臺，方此為劣；〈鄒陽上書曰：夫全趙之時，武力鼎士，袨服叢臺之下者，一旦成市也。〉臨淄之揮汗成雨，曾何足稱。〈戰國策，蘇秦說齊宣王曰：臨淄之塗，人肩相摩，舉袂成幕，揮汗成雨。高誘曰：揮，振也。〉乃鴻騫舊吳，作守東楚。〈蕭子顯齊書曰：緬出為吳郡太守。吳質魏都賦曰：我太公鴻飛兗、豫。劉琨勸進奏曰：奄有舊吳。牽秀祖孫楚詩曰：受茲明命，作守西疆。漢書音義，孟康曰：舊名吳為東楚也。〉弘義讓以勗君子，振平惠以字小人。〈論語讖曰：伯夷、叔齊，義讓龍舉。干寶晉紀曰：丁固父覽，以義讓稱。尚書，武王曰：勗哉夫子！周書，成王曰：朕不知字民之道，敬問伯父。尚書，王曰：無或敢伏小人之攸箴。〉撫同上德，綏用中典。〈老子曰：上德不德，是以有德。鍾會曰：體神妙以存化者，上德也。周禮曰：刑平國，用中典。〉疑獄得情而弗喜，宿訟兩讓而同歸。〈漢書曰：張湯以倪寬為獄讞掾，以古法義決疑獄。論語，曾子曰：上失其道，民散久矣。如得其情，則哀矜而勿喜。東觀漢記曰：魯恭為中牟令。宿訟許伯等爭陂澤田，積年州郡不決。恭平理曲直，各退自相責讓。〉雖春申之大啟封疆，鄧攸之緝熙萌庶，不能尚也。〈史記曰：楚考烈王立，以黃歇為相，號春申君。請封於江東，王許之。因城吳故墟以自為都邑。國語，史伯謂鄭桓公曰：加之以德，可以大啟。王隱晉書曰：鄧攸，字伯道，為吳郡太守。吳人餓死。攸到，表振貸，臺不時聽，攸乃輒出倉米，一郡蒙濟。不受祿俸，唯飲吳水。毛詩曰：緝熙文王之典。〉夏首藩要，任重推轂，〈楚辭曰：過夏首而西浮。王逸注曰：夏首，水口也。漢書，馮唐曰：臣聞上古王者遣將也，跪而推轂曰：閫以內，寡人制之，閫以外，將軍制之。〉衿帶中流，地殷江漢。〈李尤函谷關銘曰：函谷險要，衿帶喉咽。尚書曰：九江孔殷。〉南接衡巫，風雲之路千里；〈衡、巫，三江名。吳都賦曰：徑路絕，風雲通。〉西通鄾鄧，水陸之塗三七。〈左氏傳曰：鄧南鄾人。杜預曰：鄾，今鄧鄉縣南，江水之北也。鄧，今潁川邵陵縣西南有鄧城。蜀都賦曰：水陸所湊。〉是惟形勝，閫外莫先。〈漢書，田肯曰：秦形勝之國也。閫外，已見上文。鄭玄禮記注曰：閫，門限也。〉建麾作牧，明德攸在。〈蕭子顯齊書曰：緬轉郢州刺史。周禮曰：建大麾以封藩國。又曰：八命作牧。尚書，王曰：文王克明德慎罰。〉乃暴以秋陽，威以夏日。〈孟子曰：江、漢以濯之，秋陽以暴之。綦母邃曰：周之秋，於夏為盛陽也。左氏傳曰：酆舒問於賈季曰：趙衰、趙盾孰賢？對曰：趙衰冬之日，趙盾夏之日。杜預曰：夏日可畏。〉澤無不漸，螻蟻之穴靡遺；〈西征賦曰：澤靡不漸，恩無不逮。尸子曰：舜之行其猶河海乎！千仞之漢亦滿之，螻蟻之穴亦滿之。〉明無不察，容光之微必照。〈孟子曰：日月有明，容光必照焉。趙岐曰：容光，小隙也。言大明照幽微。〉由近而被遠，自己而及物。〈史記，皋陶曰：邇可遠在茲。鄭玄曰：此政由近可以及遠。〉惠與八風俱翔，德與五才並運。〈聖主得賢臣頌曰：恩從祥風翱。淮南子曰：天有八風。典引曰：仁風翔于海表。左氏傳，子罕曰：天生五才，民並用之，廢一不可。〉遠無不懷，邇無不肅。〈阮嗣宗勸晉王牋曰：遠無不服，邇無不肅。〉邑居不聞夜吠之犬，牧人不睹晨飲之羊。〈司馬彪續漢書曰：劉寵，字榮祖，遷會稽太守，徵入為將作大匠。山陰縣民去郡數十里，有若耶山，中有五六老公，年皆七八十，聞寵遷，相率共送寵，人齎百錢。寵見，勞來曰：父老何乃自苦遠來？皆對曰：山谷鄙老，生未嘗到郡縣。佗時吏徵發不去民間，或夜不絕狗吠，竟夕民不得安。自明府下車以來，狗不夜吠，吏希至民間。年老遭值聖化，聞當棄去，故戮力來送。寵謝之，為選受一大錢。故寵在會稽，號為一錢。其清如是。家語曰：孔子為大司寇。初，魯之販羊者沈猶氏常朝飲其羊，以詐市人。及孔子之為政也，則沈猶氏不敢朝飲其羊也。〉譽表六條，功最萬里。〈漢書音義曰：舊刺史所察有六條：察民疾苦冤失職者，察墨綬長吏以上居官政狀，察盜賊為民之害及大姧猾者，察犯田律四時禁者，察民有孝悌廉潔行脩正茂才異等者，察吏不簿入錢穀放散者，所察不得過此。漢書曰：倪寬為郡內史，課殿當免，民恐失之，輸租繈屬不絕，課更以最。楊雄為益州刺史作節度曰：刺史居深門之中，總萬里之統者也。〉還居近侍，兼浜戎秩。〈蕭子顯齊書曰：緬還為侍中，領驍騎將軍。〉候府寄隆，儲端任顯，〈魏略曰：中領軍，延康置，故漢北軍中候之官也。漢書曰：詹事，秦官，掌皇太子家。〉東西兩晉，茲選特難。羊琇願言而匪獲，謝琰功高而後至。〈晉諸公讚曰：羊琇，字稚舒，泰山人。通濟才術。與世祖同年相善，謂世祖曰：後富貴時見用作領護軍太子詹事。世祖即位，累遷左將軍，中護軍，特進。何法盛晉中興書陳郡謝錄曰：琰字瑗度，安少子也。為輔國將軍，距𨃟，進號征虜左僕射，領詹事。〉升降二宮，令績斯俟；〈蕭子顯齊書曰：緬遷中領軍，太子詹事。〉禁旅尊嚴，主器彌固。〈蔡邕袁逢碑曰：乃撫京邑，摠齊禁旅。周易曰：主器者莫若長子。〉

　　禹穴神皋，地埒分陝，〈漢書，司馬遷南遊江、淮，上會稽，探禹穴。西京賦曰：寔惟地之奧區神皋。袁煥與曹植書曰：召公與周公受分陝之任也。〉江左已來，常遞斯任。東渚鉅海，南望秦稽。〈子虛賦曰：齊東渚鉅海，南有琅耶。孔皋會稽記曰：秦望山在州城正南。史記曰：始皇登之，不望南海。越絕書曰：禹救水，到大越，上茅山，大會計吏，更名茅山曰會稽。〉淵藪胥萃，雚蒲攸在。〈尚書曰：今商王受為天下逋逃主，萃淵藪。左氏傳曰：子叔為政，不忍猛而寬。鄭國多盜，聚人於雚蒲之澤。〉貨殖之民，千金比屋；〈漢書，千乘之國，必有千金之賈者，利有所并也。〉郛鄽之內，雲屋萬家。〈徐幹陳情詩曰：踟躕雲屋下，嘯歌倚華楹。屋或為甍。〉刑政繁舛，舊難詳一。南山群盜，未足云多；〈漢書曰：王遵為高陵令。會南山群盜傰宗數百人為吏民害，於是王鳳薦遵，徵為諫議大夫，守京輔都尉，行京兆尹事。旬月間盜賊肅清。蘇林曰：傰音朋。〉渤海亂繩，方斯易理。〈漢書曰：上以龔遂為渤海太守，問曰：渤海廢亂，朕甚憂之。卿欲何以息其盜賊？遂曰：臣聞治亂民猶治亂繩，不可急也，唯緩之然後可理。臣願一切以便宜從事。上許焉。〉公下車敷化，風動神行，〈蕭子顯齊書曰：緬出為會稽太守。漢書曰：班伯為定襄太守，其下車作威，吏民悚息。謝承後漢書曰：陰脩敷化二郡，威教克平。太玄經曰：風動雷興。謝承後漢書曰：威令神行，征艾朔士。〉誠恕既孚，鉤距靡用。〈杜預左氏傳注曰：孚，大信也。漢書曰：趙廣漢守京兆尹。廣漢善為鉤距以得事情。鉤距者，欲知馬價，則先問狗，已問羊，又問牛，然後及馬，參伍其價，以類相推，則知馬之賤貴，不失實矣。晉灼曰：鉤，致也，距，閉也。設欲知馬價，先問狗，又問羊，然後及馬，使對者無疑以知馬價，示若不問而自知，以閉其術為距也。〉不待赭汙之權，而姦渠必翦；〈漢書曰：張敞守京兆尹，召見諸偷酋長數人，因貰罪，把其宿負，令致諸偷以自贖。偷長曰：今一旦召詣府，恐諸偷驚駭，願一切受署。敞皆以為吏，遣歸休。置酒，小偷悉來賀，飲醉，偷長以赭汙其衣，吏坐里閭，閱出者，汙赭輒收縛之，一日捕得數百人，盡行法罰。尚書曰：殲厥渠魁。孔安國曰：渠，大也。〉無假里端之籍，而惡子咸誅。〈歌錄曰：鴈門太守行曰：外行猛政，內懷慈仁。文武備具，課民不貧。移惡子姓，偏著里端。〉被以哀矜，孚以信順。〈哀矜，已見上文。〉南陽葦杖，未足比其仁；〈范曄後漢書曰：劉寬，字文饒，弘農人也。遷南陽太守。吏民有過，但用蒲鞭罰之，示辱而已，然終不加苦。韓詩外傳，孔子曰：水之精為土，老蒲為葦，願無怪之。曹植對酒歌曰：蒲鞭葦杖示有刑。〉潁川時雨，無以豐其澤。〈趙岐三輔決錄曰：茂陵郭伋為潁川，化如時雨。摰虞曰：伋字細侯，光武拜潁川太守。〉公攬轡升車，牧州典郡，〈范曄後漢書曰：范滂為詔使，登車攬轡，有澄清天下之志。蔡邕橋玄碑曰：牧一州、典五郡也。〉感達民祇，非待期月。〈論語，子曰：苟有用我者，期月而已可也，三年有成。〉老安少懷，塗歌里詠，〈論語，子曰：老者安之，少者懷之。〉莫不懽若親戚，芬若椒蘭。〈孫卿子曰：夫暴國之君，將誰與至哉？其所與至，必其民也。而其民之親我若父母，其好我芬若椒蘭。漢書刑法志曰：鄰國望我，懽若親戚，芬若椒蘭。〉麾旆每反，行悲道泣。攀車臥轍之戀，爭塗忘遠；〈東觀漢記曰：秦彭，字國平，為開陽城門候。後拜潁川太守，老弱攀車，啼號填道。又曰：侯霸，字君房。王莽敗，霸保守臨淮。更始元年，遣謁者侯盛齎璽書徵霸。百姓號呼哭泣遮使者，或當道臥，皆曰：願復留霸期年。〉去思一借之情，愈久彌結。〈漢書曰：何武為兗州刺史，徙京兆尹。其所居亦無赫赫名，去後常見思。東觀漢記曰：寇恂為河內太守，徵入為金吾。潁川盜賊群起，車駕南征，恂從至潁川，盜賊悉降。百姓遮道曰：願從陛下復借寇君一年。上乃留恂。〉

　　方城漢池，南顧莫重。〈左氏傳，屈完曰：方城以為城，漢水以為池。〉北指崤潼，平塗不過七百；〈崤，二崤也。雍州圖經曰：潼水，華陰縣界。伏滔正淮論曰：壽春北接梁、宋，平塗不過七百。〉西接嶢武，關路曾不盈千。〈漢書音義，應劭曰：嶢山之關也。李奇曰：在上洛北。文穎曰：武關在析西。王隱晉書，庾翼表曰：襄陽北去河、洛，不盈千里。〉蠻陬夷徼，重山萬里。〈魏都賦曰：蠻陬夷落。張揖漢書注曰，徼，塞也。以木柵水為夷狄界也。魏都賦曰：由重山之東阨。〉小則俘民略畜，大則攻城剽邑。〈賈逵國語注曰：伐國取人曰俘。漢書，晁錯上兵事曰：胡虜小入則小利，大入則大利，攻城屠邑，驅略畜產。史記曰：盜賊滋起，大群至數千人，攻城剽邑；小群盜以百數，掠鹵鄉里。方言曰：略，強取也。〉晉宋迄今，有切民患，烽鼓相望，歲時不息。椎埋穿掘之黨，阡陌成群；〈史記曰：攻剽、椎埋、掘冢，皆為財用耳。徐廣曰：椎殺人而埋之，或謂發冢也。〉傲法侮吏之人，曾莫禁禦。累藩咸受其弊，歷政所不能裁。〈賈逵國語注曰：裁，制也。〉加以戎羯窺窬，伺我邊隙。〈朱鳳晉書曰：前後徙河北諸郡縣居山間，謂之羯胡。劉琨勸進表曰：狡寇窺窬，伺國瑕隙。〉北風未起，馬首便以南向；〈魏志，臧洪答陳琳書曰：秋風揚塵，伯珪馬首南向。〉塞草未衰，嚴城於焉早閉。〈李陵與蘇武書曰：涼秋九月，塞外草衰。抱朴子，鮑生曰：人君恐姦舋之不虞，故嚴城以備之。戰國策，子楚謂秦王曰：臣恐邊境早閉晚開也。〉永明八載，疆埸大駭。〈吳均齊春秋曰：永明八年，匈奴寇昫山。左氏傳，沈尹戌曰：吳新有疆埸之駭。國語曰：晉師大駭。揚雄集，上書曰：候騎至甘泉，京師大駭。〉天子乃心北眷，聽朝不怡。〈司馬遷書曰：主上食不甘味，聽朝不怡。〉揚旆漢南，非公莫可。〈蕭子顯齊書曰：緬遷雍州刺史。籍田賦曰：九旗揚旆。呂氏春秋曰：漢南之國，聞湯之德，歸之。〉於是驅馬原隰，卷甲遄征。〈毛詩曰：驅馬悠悠。又曰：于彼原隰。孫子兵法曰：卷甲趨利，日夜不處。曹植詩曰：指日遄征。〉威令首塗，仁風載路。〈李尤武功歌曰：恩普洽，威令行。首塗，猶首路也。謝承後漢書序曰：徐淑戎車首路。續晉陽秋曰：謝安賞袁宏為機對辯速。宏為東郡，安取一扇授之，聊以贈行。宏應聲曰：輒當奉揚仁風，慰彼黎庶。毛詩曰：厥聲載路。〉軌躅清晏，車徒不擾。〈漢書音義曰：躅，迹也。〉牛酒日至，壺漿塞陌。〈漢書，廣武君謂韓信曰：不如按甲休兵，百里之內，牛酒日至，以饗士大夫。孟子曰：葛伯不祀，湯征之。其君子實玄黃于篚以迎君子，小人簞食壺漿以迎小人。〉失義犬羊，其來久矣，〈漢書名臣奏曰：太尉掾應劭等議，以為鮮卑隔在漢北，犬羊為群。〉徵賦嚴切，唯利是求；〈左氏傳，晉呂相告秦曰：秦雖與晉出入，秦惟利是視。又曰：惟好是求。〉首鼠疆界，災蠹彌廣。〈漢書，田蚡謂韓安國曰：與長孺共一禿翁，何為首鼠兩端！音義曰：首鼠，一前一卻也。說文曰：蠹，木蟲也。以喻殘賊。〉公扇以廉風，孚以誠德，盡任棠置水之情，弘郭伋待期之信。東觀漢記曰：龐參，字仲達，拜漢陽太守。郡民任棠者，有奇節，參到先候之。棠不與言，但以䪥一本，水一杯，置戶屏前，自抱孫兒伏於戶下。參思其微意，良久曰：棠是欲曉太守也。水者，欲吾清也；拔大本䪥，欲吾擊強宗也；抱兒當戶，欲吾開門恤孤也。於是歎息而還。參在職，果能抑豪助弱，以惠政得民。司馬彪續漢書曰：郭伋拜并州牧，行部西河，到美稷，數百小兒各騎竹馬逢迎，伋問曰：兒曹何自遠來？對曰：聞使君到，喜，故來迎。伋謝曰：辛苦諸童。小兒復送至郭門外，問使君何日當還？伋謂別駕計日告之。行部還入美稷，先期一日。伋念負諸兒，即止野亭，須期乃往。伋重信得人心，皆此類也。金如粟而弗睹，馬如羊而靡入。〈范曄後漢書曰：張奐，字然明，燉煌人也。遷安定屬國都尉。羌戎豪帥感奐恩德，上馬二十匹，先零酋長又遺金鐻八枚，奐並受之，而召主簿於諸羌前，以酒酹地曰：使馬如羊，不以入廄；使金如粟，不以入懷。悉以金馬還之。〉雛雉必懷，豚魚不爽。〈東觀漢記曰：魯恭為中牟令。時郡國螟傷稼，犬牙緣界，不入中牟。河南尹袁安聞之，疑其不實，使仁恕掾肥親往察之。恭隨行阡陌，俱坐桑下；有雉過止其傍，傍有兒童，親曰：何不捕之？兒言雉方將雛。親曰：所以來者，欲察君之化迹耳。蟲不犯境，此一異也；化及鳥獸，此二異也；豎子有仁心，此三異也。具以狀言，周易曰：信及豚魚。〉由是傾巢舉落，望德如歸；〈廣雅曰：落，謂村居也。左氏傳曰：衛遷邢于夷儀，邢遷如歸也。〉椎髻髽首，日拜門闕；〈漢書曰：尉佗魋髻箕踞。淮南子曰：三苗髽首。〉卉服滿塗，夷歌成韻。〈尚書曰：島夷卉服。蜀都賦曰：夷歌成章。范曄後漢書曰：益州刺史朱輔上疏曰：白狼王唐菆等慕化歸義，作詩三章也。〉禮義既敷，威刑具舉，〈公羊傳曰：既者何？盡也。毛萇詩傳曰：具，俱也。〉強民獷俗，反志遷情。〈韓詩曰：獷彼淮夷。薛君曰：獷，覺寤之貌。劉騊駼與李子堅書曰：吏民強獷，比屋為賊。獷，古並切。〉風塵不起，囹圄寂寞。〈東觀漢記曰：蔡彤為遼東太守，野無風塵。魏都賦曰：囹圄寂寞。〉富商野次，宿秉停菑。〈國語，叔向曰：絳之富商韋蕃以過於朝。范曄後漢書曰：王渙，字稚子，廣漢人，除溫令。境內清夷，商人露宿於道。毛詩曰：彼有遺秉，此有滯穗。又曰：于彼菑畝。毛萇曰：田一歲曰菑。〉蝝蝗弗起，豺虎遠迹。〈范曄後漢書曰：宋均，字叔庠，南陽人也。遷九江太守。郡多虎暴，數為民患，常設檻阱，而猶多傷害。均到，下記屬縣，可一去檻阱，除削課制。其後傳言虎相與東渡江。後山陽、楚、沛多蝗，其飛至九江東界者，輒東西散去。〉北狄懼威，關塞謐靜。偵諜不敢東窺，駝馬不敢南牧。〈偵，伺也。鄭玄周禮注曰：諜賊，反間為國賊者。范曄後漢書曰：鮮卑寇遼東，蔡彤擊之，虜大奔，不敢復闚塞。過秦論曰：胡人不敢南下而牧馬。〉方欲振策燕趙，席卷秦代，〈過秦論曰：振長筴而御宇內。又曰：有席卷天下之意。〉陪龍駕於伊洛，侍紫蓋於咸陽。〈楚辭曰：龍駕兮帝服，聊翱翔兮周章。傅玄乘輿馬賦曰：紫蓋漂以連翩。〉而遘疾彌留，欻焉大漸。〈尚書曰：疾大漸惟幾，病日臻既彌留。〉耕夫釋耒，桑婦下機。〈曹植荀侯誄曰：機女投杼，農夫輟耕也。〉參請門衢，並走群望。〈左氏傳曰：乃大有事于群望。〉維永明九年夏五月三十日辛酉薨，春秋三十有七。城府䬃然，庶寮如霣。〈䬃然，吹木葉落貌。〉男女老幼，大臨街衢，〈潘勗荀彧碑曰：男女老幼，里號巷哭。〉接響傳聲，不踰時而達于四境。〈臧榮緒晉書曰：羊祜薨，於是街衢塗巷，傳哭接音，邑里相達。〉夷群戎落，幽遠必至，望城拊膺，震動郛邑，並求入奉靈櫬，藩司抑而不許。雖鄧訓致劈面之哀，羊公深罷市之慕，〈范曄後漢書曰：鄧訓，字平叔，遷護烏桓校尉，病卒官。吏民羌胡愛惜，旦夕臨者數千人。戎俗，父母死，恥悲泣，皆騎馬歌呼。至聞訓卒，莫不號咷，或以刀自割，又刺殺其犬馬牛羊，曰：鄧使君已死，我曹亦俱死耳！晉諸公讚曰：羊祜薨，贈太傅。南州以市日聞喪，即號哭罷市。〉對而為言，遠有慚德。〈尚書曰：惟有慚德。〉神駕東還，號送踰境。〈蕭子顯齊書曰：緬喪還，百姓沭沔水悲泣。〉奉觴奠以望靈，仰蒼天而自訴。〈蕭子顯齊書曰：百姓設祭於峴山。鄭玄周禮注曰：喪所薦饋曰奠。韓詩曰：萬人顒顒，仰天告訴。〉震響成雷，盈塗咽水。〈周易曰：震，動也。漢中山靖王曰：聚蚊成雷。江衛與荀仲茂牋曰：舉國顒顒，歎慕盈塗。〉

　　公臨危審正，載惟話言。〈說文曰：話，會合善言也。〉楚囊之情，惟幾而彌固；〈左傳曰：楚子囊還自吳，卒。將死，遺言謂子庚：必城郢。君子謂子囊忠君，薨不忘增其名，將死不忘衛社稷，可不謂忠乎！尚書曰：疾大漸惟幾。孔安國曰：幾，危殆。〉衛魚之心，身亡而意結。〈韓詩外傳，昔衛大夫史魚病且死，謂其子曰：我數言蘧伯玉之賢而不能進，彌子瑕不肖而不能退，死不當居喪正堂，殯我於室足矣。衛君問其故，子以父言聞。君召伯玉而貴之，彌子瑕退之，徙殯於正堂。〉二宮軫慟，遐邇同哀。追贈侍中領衛將軍，給鼓吹一部，謚曰昭侯。時皇上納麓在辰，登庸伊始，〈皇上，明帝也。尚書曰：納于大麓，烈風雷雨弗迷。孔安國曰：麓，錄也。堯納舜，使大錄萬機之政。尚書曰：若時登庸。〉允副朝端，兼掌屯衛。〈蕭子顯齊書曰：明帝初為右僕射，加領衛尉。晉中興書，謝安石上疏曰：尸素朝端，忽焉五載。漢書曰：城門校尉掌京師城門屯兵。〉聞凶哀震，感絕移時。因遘沈痾，綿留氣序。世祖日夜憂懷，備盡寬譬。〈世祖，武帝。臧榮緒晉書，賀循牋曰：日夜憂懷，慷慨發憤。寬譬，見下文。〉勉膳禁哭，中使相望。〈東觀漢記曰：樊脩至孝，母終，上遣中黃門朝暮餐食。吳志曰：朱然寢疾，孫權夜為不寐，中使醫藥口食之物，相望於道。〉上雖外順皇旨，內殷私痛，獨居不御酒肉，坐臥泣涕霑衣。〈毛萇詩傳曰：殷，憂也。東觀漢記曰：齊武王以譖愬遇害，上與眾會，飲食笑語如平常。馮異侍從親近，見上獨居不御酒肉，坐臥枕席有泣涕處，異獨入叩頭，寬解上意。〉若此移年，虞瘠改貌。〈爾雅曰：臞，瘠也，與虞同，渠俱切。〉天倫之愛，振古莫儔。〈穀梁傳曰：兄弟，天倫也。何休曰：兄弟先後，天之倫次也。毛詩曰：匪今斯今，振古如茲。毛萇曰：振，自也。〉及俯膺天眷，入纂絕業，〈蕭子顯齊書明紀曰：太后廢海陵王，以上入纂太祖。爾雅曰：纂，繼也。漢書，司馬遷曰：惟漢接三代絕業。〉分命懿親，台牧並建。〈尚書曰：分命羲叔。左氏傳，富辰曰：兄弟雖有小忿，不廢懿親。春秋漢含孳曰：三公在天法三能。牧，見上文。〉對繁弱以流涕，望曲阜而含悲。〈左氏傳，子魚曰：周公相王室以尹天下，於周為睦，分魯公以大路、大旂，夏后氏之璜，封父之繁弱。尚書曰：魯侯伯禽宅曲阜。〉改贈司徒，因謚為郡王，禮也。

　　惟公少而英明，長而弘潤。風標秀舉，清暉映世。學遍書部，特善玄言。鞶帨之麗，篆籀之則。〈法言曰：今之學者，非獨為之華藻也，又從而繡其鞶帨。李軌曰：鞶，帶；帨，巾也。喻今之文字多非獨華藻也，巾帶皆文之如綉也。漢書，史籀。音義曰：周宣王太史，作大篆。〉窮六義於懷抱，究八體於毫端。〈毛詩序曰：詩有六義焉：一曰風，二曰賦，三曰比，四曰興，五曰雅，六曰頌。漢書，八體六技。韋昭曰：一曰大篆，二曰小篆，三曰刻符，四曰蟲書，五曰摹印，六曰署書，七曰殳書，八曰隸書。〉弈思之微，秋儲無以競巧；〈孟子曰：弈秋，通國之善弈者也。儲，謂儲蓄精思也。馬融廣成頌曰：儲積山藪，廣思河澤。〉取睽之妙，流睇未足稱奇。〈周易曰：弦木為弧，剡木為矢。弧矢之利，以威天下，蓋取諸睽。幽通賦曰：養流睇而猿號，李虎發而石開。〉至公以奉上，鳴謙以接下。〈周易曰：鳴謙貞吉，中心得也。尚書曰：奉先思孝，接下思恭。〉撫僚庶盡盛德之容，交士林忘公侯之貴。〈辨亡論曰：接士盡盛德之容。吳志，魯肅曰：不失下曹，從事交遊士林。〉虛懷博約，幽關洞開。〈鄒潤甫為諸葛穆答晉王命曰：雖曰博納，虛懷下開。幽關，已見上文。西征賦曰：胸中豁其洞開。〉宴語談笑，情瀾不竭。〈毛詩曰：燕笑語兮，是以有譽處兮。世說曰：王太尉云：郭子玄語議如懸河寫水，注而不竭。〉譽滿天下，德冠生民。〈孝經曰：言滿天下無口過。干寶晉紀，武帝詔曰：蓋德冠生民，必浜不泯之榮。〉蓋百代之儀表，千年之領袖。〈荀氏家傳曰：荀彧德行周備，名重天下，莫不以為儀表。王隱晉書曰：魏舒為相國參軍，晉王特加器敬，每朝會罷，坐而目送之，曰：魏舒堂堂，實曰人之領袖也。〉曾不憖留，梁摧奄及。〈左氏傳，孔丘卒，公誄之曰：昊天不弔，不憖遺一老。禮記曰：孔子早起，負手曳杖，逍遙於門，歌曰：太山其頹乎！梁木其壞乎！〉豈唯僑終蹇謝，興謠輟相而已哉！〈僑，子產也。左氏傳曰：產從政一年，輿人誦之曰：取我衣冠而褚之，取我田疇而伍之。孰殺子產，吾其與之！及三年，又誦之曰：我有子弟，子產誨之；我有田疇，子產殖之。子產而死，誰其嗣之？潘岳賈充誄曰：秦亡蹇叔，舂者不相杵。史記，趙良曰：五羖大夫死，舂者不相杵。史記以為五羖，而云蹇叔，未詳潘、沈之旨。〉凡我僚舊，均哀共戚。怨天德之無厚，痛棠陰之不留。〈周易曰：用九，天德不可為首也。鄧析子曰：天於人無厚也。何足以言之？天不能令夭折之人更生，為善之民必壽，此於民無厚也。淮南子曰：日朝發扶桑，入于落棠。高誘曰：扶桑，日所出；落棠山，日所入也。〉思所以克播遺塵，弊之穹壤，〈魏都賦曰：列聖之遺塵。曹植露盤頌曰：弊之天壤，以顯元功。〉乃刊石圖徽，寄情銘頌。其辭曰：

　　天命玄鳥，降而生商。〈毛詩商頌文也。〉是開金運，祚始玉筐。〈金，謂殷。鄒子曰：五德從所不勝，虞土，夏木，殷金，周火。呂氏春秋曰：有娀氏有二佚女，為九成之臺，飲食以鼓。帝命燕往視之，鳴若隘隘，二女愛而爭搏之，覆以玉筐。少選，發而視之，燕遺卵而北飛，遂不反。高誘曰：帝，天也，天命鷰降卵于有娀氏女，吞之生契。〉三仁去國，五曜入房。〈論語曰：微子去之，箕子為之奴，比干諫而死。孔子曰：殷有三仁焉。春秋元命苞曰：殷紂之時，五星聚房。房者，蒼神之精，周據而興。〉亦白其馬，侯服周王。〈毛詩序曰：有客，微子來見祖廟。詩云：有客有客，亦白其馬。又曰：侯服于周，天命靡常。〉

　　本枝派別，因菜命氏。〈微子之後食邑於蕭，因氏焉。毛詩曰：文王孫子，本枝百世。吳都賦曰：百川派別。漢書曰：楊雄之先，初食菜於晉之楊，因氏焉。左氏傳，羽父曰：胙之土而命之氏。〉涉徐而東，義均梁徙。〈謂徙蘭陵也。王隱晉書曰：徐州部東海郡蘭陵縣。班固高紀贊，劉向曰：戰國時，劉氏自秦獲於魏。秦滅魏，遷大梁，都豐。故周市說雍齒曰：豐故梁徙也。頌高祖云：涉魏而東，遂為豐公。〉自茲以降，懷青拕紫。〈解嘲曰：紆青挓紫，朱丹其轂。〉崇基巖巖，長瀾濔濔。〈毛詩曰：節彼南山，維石巖巖。又曰：新臺有泚，河水濔濔。〉

　　惟聖造物，龍飛天步。〈莊子，孔子曰：夫造物者為人。司馬彪曰：造物，謂道也。周易曰：飛龍在天，利見大人。毛詩曰：天步艱難，之子不猶。〉載鼎載革，有除有布。〈鼎、革，二卦名也。周易曰：井道不可不革，故受之以革；革物者莫若鼎，故受之以鼎。漢書音義，文穎曰：孛星多為除舊布新，改易君上也。〉高皇赫矣，仰膺乾顧。〈曹府君陳寔誄曰：赫矣陳君。毛詩曰：乃眷西顧，此維與宅。〉景皇蒸哉，實啟洪祚。〈毛詩曰：文王蒸哉！潘岳羊夫人謚策文曰：光啟洪祚，慶流萬國。〉

　　喬嶽峻峙，命世興賢。〈毛詩：崧高維嶽，峻極于天；維岳降神，生甫及申。鄭玄曰：福祚興於子孫。命世，已見上文。〉膺期誕德，絕後光前。〈膺五百歲之期也。曹植上文帝誄表曰：階青雲而誕德。晉起居注，安帝詔曰：元功盛德，超前絕後。〉幾以成務，覺在民先。〈周易曰：夫幾者動之微。又曰：夫易，開物成務。孟子，伊尹曰：天之生斯人，使先覺覺後覺也。予，天民之先覺者也。〉位非大寶，爵乃上天。〈周易曰：天地之大德曰生，聖人之大寶曰位。孟子：有天爵，有人爵。仁義忠信，樂善不倦，此天爵也；公卿大夫，此人爵也。〉

　　爰始濯纓，清猷浚發。〈楚辭曰：滄浪之水清，可以濯吾纓。毛詩曰：濬哲維商，長發其祥。〉升降文陛，逶迤魏闕。〈漢書，梅福上疏曰：願一登文石之陛，涉赤墀之塗。夏侯稚景福殿賦曰：乃陟乎文陛，以登華殿。呂氏春秋，中山公子牟謂詹子曰：身在江海之上，心居乎魏闕之下。高誘曰：魏闕，象魏之闕也。〉惠露沾吳，仁風扇越。〈陸機謝成都王牋曰：慶雲惠露，止於落葉。〉涉夏踰漢，政成期月。〈楚辭曰：江與夏之不可涉。夏，水名也。尚書曰：逾于漢。期月，已見上文。〉

　　用簡必從，日新為盛。〈周易曰：簡則易從。又曰：日新之謂盛德。〉在上哀矜，臨下莊敬。〈哀矜，已見上文。論語曰：季康子問使民以敬如之何？子曰：臨之以莊則敬。〉草木不夭，昆蟲得性。〈毛詩序曰：周家忠厚，仁及草木。又曰：民樂其有靈德，以及鳥獸昆蟲焉。〉我有芳蘭，民胥攸詠。〈芳蘭，即上芳若椒蘭也。〉

　　群夷蠢蠢，巖別嶂分。〈爾雅曰：蠢，動也。〉傾山盡落，其從如雲。〈毛詩曰：齊子歸止，其從如雲。〉挈妻荷子，負戴成群。〈莊子曰：邠人謂邠王曰：挈吾妻子以從王乎！又曰：石戶之農夫，負妻戴子入海也。〉迴首請吏，曾何足云！〈封禪書曰：昆蟲闓澤，迴首面內。漢書曰：邛、笮之君長，聞南夷與漢通，請吏比南夷。〉

　　昔聞天道，仁罔不遂。〈老子曰：天道無親，常與善人。論語，子曰：仁者壽。莊子曰：聖也者，遂於命者也。〉彼蒼如何，興山止簣？〈毛詩曰：彼蒼者天，殲我良人。止簣，已見上文。〉四牡方馳，六龍頓轡。〈毛詩曰：駕彼四牡，四牡項領。頓轡，喻死也。楚辭曰：貫鴻濛以東朅兮，維六龍於扶桑。王逸注曰：結我車轡於扶桑以留日行，幸得延年壽也。頓，猶舍也。〉斯民曷仰，邦國殄瘁。〈毛詩曰：人之云亡，邦國殄瘁！〉

　　齊殞晏平，行哭致禮。〈晏子曰：齊景公遊於淄。晏子死，公繁駔而馳，自以為遲，下車而趨，知不如車之駃，則又乘之。比至國，四下而趨，至則伏尸而哭曰：百姓誰復告我惡邪？〉趙徂昌國，列邦揮涕。〈史記曰：樂毅為燕伐齊，破之。封樂毅於昌國。昭王卒，燕惠王疑毅，毅降趙，號曰望諸君，而卒於趙。潘岳太宰魯公碑曰：趙喪望諸，列國同傷。家語，敬姜曰：無揮涕。涕以手揮之也。〉況我君斯，皇之介弟。〈左氏傳，伯州犁謂皇頡曰：夫子為王子圍，寡君之貴介弟也。〉哀感徒庶，慟興雲陛。〈左思七略曰：闓甲第之廣袤，建雲陛之竪峨。〉

　　階毀留攢，川汎歸軸。〈禮記曰：君殯用輴，攢至于上。鄭玄曰：攢，猶叢也。殯君棺以龍輴，叢不題湊象槨。儀禮曰：遷于祖，用軸。鄭玄曰：軸，輁也。〉競羞野奠，爭攀去轂。遵渚號追，臨波望哭。〈毛詩曰：鴻飛遵渚。范曄後漢書曰：祭遵喪至河南，車駕臨之，望哭哀慟。〉無絕終古，惟蘭與菊。〈楚辭曰：春蘭兮秋菊，長無絕兮終古。〉

　　塗由帝渚，朱軒靡駕。〈楚辭曰：帝子降兮北渚。尚書大傳曰：未命為士，不得乘朱軒。〉東首塋園，即宮長夜。〈廣雅曰：首，向也。漢書音義，如淳曰：塋，冢田也。禮記曰：孔悝鼎銘曰：即宮于宗周。李陵詩曰：嚴父潛長夜，慈母去中堂。〉逝川無待，黃金難化。〈逝川，已見上文。史記，少君言上曰：祠灶則致物，而丹砂可為黃金。黃金成以為飲食器，則益壽。〉鍾石徒刊，芳猷永謝。〈吳越春秋，樂師謂越王曰：君王德可以刻之金石。王逸楚辭注曰：謝，去也。〉

文選考異
注「五帝出受圖籙」：袁本、茶陵本「圖籙」作「籙圖」，是也。
魏氏乘時於前：案：「乘時」當作「時乘」。茶陵本校語云五臣作「乘時」，是也。袁本校語云善作「乘時」，非也。善「時乘」，五臣「乘時」，於注皆有明文。袁互換正文耳。尤以五臣亂善，所見誤與袁同。陳云二字當乙，最是。
注「及文武成康」：袁本、茶陵本無「成」字。
注「簡略也」：袁本、茶陵本「簡略」作「略簡」，是也。恨賦「脫略公卿」注引此，可證。
注「枯耽」：袁本、茶陵本作「枯耽切」三字，在注末，是也。
注「緬為宋劭陵王文學」：何校「劭」改「邵」，陳同，是也。各本皆偽。
注「吳王書闔廬」：陳云「書」字衍，是也。各本皆衍。
注「求民之瘼」：案：「瘼」當作「莫」。各本皆誤。觀下注可見。
注「我太公鴻飛兗豫」：何校「公」改「祖」，陳同，是也。各本皆誤。
注「劉琨勸進奏曰」：袁本：茶陵本「奏」作「表」，是也。
鄧攸之緝熙萌庶：袁本、茶陵本「萌」作「氓」。案：二本以五臣亂善而失著校語，尤所見獨未誤也。
注「衿帶喉咽」：袁本、茶陵本「喉咽」作「咽喉」，是也。
注「鄧南鄾人」：陳云「南」下脫「鄙」字，是也。各本皆脫。
注「閫外已見上文」：袁本、茶陵本複出云云，非。
注「門限也」：袁本、茶陵本「也」下有「苦本切」三字，是也。
注「千仞之漢」：案：「漢」當作「溪」。各本皆誤。
德與五才並運：袁本、茶陵本「才」作「材」。袁校語云善作「才」，注亦作「才」。茶陵無校語，注亦作「材」。案：此蓋善「材」、五臣「才」，袁誤互換，尤所見與袁同，茶陵為得之也。與前江賦「五才」可相證。
注「倪寬為郡內史」：何校「郡」改「左」，陳同，是也。各本皆誤。
注「聚人於雚蒲之澤」：陳云：「聚」，「取」誤，是也。各本皆誤。
注「征艾朔士」：何校「士」改「土」，是也。各本皆偽。
注「歌錄曰鴈門太守行曰」：陳云「錄」下「曰」字衍，是也。茶陵本與此同，袁并入五臣，無可借證。
注「宏為東郡」：陳校「東」下添「陽」字，云世說注引續晉陽秋可證。東陽，今浙東金華也。若「東郡」在晉為濮陽之地，當彥伯時已久陷北境，安得往蒞之？案：所說最是，前三國名臣序贊題下注所引亦有「陽」字，又其一證也。
注「漢書廣武君」下至「以迎小人」：此節注袁本、茶陵本并善入五臣，與尤全異，或尤別據他本，今無以訂之。
注「漢書名臣奏曰」：陳云「書」字衍，是也。各本皆衍。
注「隔在漢北」：何校「漢」改「漠」，陳同，是也。各本皆偽。
注「羌戎豪帥感奐恩德」：茶陵本「羌戎」作「破薁鞬」，無「德」字。袁本與此同。案：似茶陵是。
注「具以狀言」：袁本、茶陵本「言」下有「安」字，是也。
注「蔡彤為遼東太守」：茶陵本「蔡」作「祭」，是也。袁本亦誤「蔡」，下同。
注「囹圄寂寞」：袁本、茶陵本「寞」作「寥」，是也。
注「字叔庠」：袁本、茶陵本「庠」作「平」。案：今范書作「庠」，尤依以校改也。
注「為國賊者」：袁本、茶陵本「者」下有「徒頰切」三字，是也。
注「晉諸公讚曰」下至「即號哭罷市」：此注袁本、茶陵本并善入五臣，全異，或尤別據他本也。
注「韓詩曰」：陳云「詩」下當有「章句」二字，見任彥昇勸進牋注，是也。各本皆脫。
載惟話言：袁本、茶陵本「惟」作「貽」，是也。
注「兄弟先後」：袁本、茶陵本「兄弟」作「弟兄」。何校「弟先」改「先弟」。陳云「弟先」二字當乙。案：齊竟陵文宣王行狀引正作「兄先弟後」。
注「尚書曰魯侯伯禽」：陳云「書」下脫「序」字，是也。各本皆脫。
注「喻今之文字多」：袁本、茶陵本「多」上有「煩」字，是也。
注「儲積山藪」：陳云「積」，「精」誤，是也。各本皆誤。
虛懷博約：袁本、茶陵本「約」作「納」。袁校語云善作「約」，茶陵無校語。案：詳注意，「約」但傳寫誤，尤所見與袁同，非也。茶陵為得之。
幾以成務：袁本、茶陵本「幾」作「機」。案：此蓋善「機」、五臣「幾」，二本失著校語。又注中「幾」、「機」互換，非。尤改善作「幾」，亦非。
清猷浚發：袁本、茶陵本「浚」作「濬」，是也。
注「夏侯稚」：何校「稚」下添「權」字。陳云「稚」下當脫一「權」字。魏夏侯稚權以才學稱，見荀勗文章敘錄。案：所校是也，說已見前。各本皆脫。
注「以從王乎」：袁本、茶陵本「乎」下有「此」字，是也。
注「涕以手揮之也」：陳云「涕」下脫「流」字。各本皆脫。
墓誌
〈吳均齊春秋，王儉曰：石誌不出禮典，起宋元嘉顏延之為王琳石誌。〉

劉先生夫人墓誌
〈蕭子顯齊書曰：太祖為劉瓛娶王氏女。瓛卒，天監元年，下詔為瓛立碑，號曰貞簡先生。王僧孺劉氏譜曰：瓛娶王法施女也。〉

主条目：劉先生夫人墓誌
　　任彥升

　　既稱萊歸，亦曰鴻妻；〈列女傳曰：老萊子逃世，耕於蒙山之陽。或言之楚王，楚王遂駕車至老萊之門。楚王曰：守國之孤，願變先生。老萊曰：諾。妻曰：妾聞之，居亂世為人所制，此能免於患乎？妾不能為人所制者。投其畚而去。老萊乃隨之。又曰：梁鴻妻者，同郡孟氏之女也。德行甚脩。鴻納之，共逃遁霸陵山中。後復相將至會稽，賃舂為事。雖雜傭保之中，妻每進食，常舉案齊眉，不敢正視。以禮脩身，所在敬而慕之。〉復有令德，一與之齊。〈曹植王仲宣誄曰：既有令德，材技廣宣。禮記曰：信，婦德也，一與之齊，終身不改。〉實佐君子，簪蒿杖藜；〈毛詩序曰：又當輔佐君子，求賢審官。東觀漢記曰：梁統與杜林書曰：君非隗囂，不降志辱身，至簪蒿席草，不食其粟。莊子曰：子貢見原憲，原憲杖藜應門。〉欣欣負載，在冀之畦。〈音攜。漢書曰：朱買臣常刈樵，其妻亦負載相隨。左氏傳曰：初，臼季過冀，見冀缺耨，其妻饁之，敬，相待如賓。〉

　　居室有行，亟聞義讓。〈言初居室及於有行，俱聞義讓，故曰亟也。列女傳，鮑蘇妻曰：如不教吾以居室之行。毛詩曰：女子有行。左氏傳，趙衰曰：臣亟聞其言矣。〉稟訓丹陽，弘風丞相。〈蕭子顯齊書曰：瓛，晉丹陽尹惔六葉孫也。然其妻王氏，丞相遵之後也。〉籍甚二門，風流遠尚。〈漢書曰：陸賈遊漢庭公卿間，名聲籍甚。習鑿齒晉陽秋曰：王夷甫、樂廣俱宅心事外，言風流者稱王、樂焉。〉肇允才淑，閫德斯諒。〈毛詩曰：肇允彼桃蟲。又曰：窈窕淑女。禮記曰：內言不出於閫。鄭玄曰：閫，門限也。毛萇詩傳曰：諒，信也。〉

　　蕪沒鄭鄉，寂寞楊冢。〈范曄後漢書曰：鄭玄，字康成，北海人也。國相孔融深敬玄，屣履造門，告高密縣為玄特立一鄉，曰：齊置士鄉，越有君子軍，皆異賢之意也。今鄭君鄉宜曰鄭公鄉。七略曰：楊雄卒，弟子侯芭負土作墳，號曰玄冢。〉參差孔樹，毫末成拱。〈皇覽聖賢冢墓誌注曰：孔子冢在魯城北泗水南。冢塋中樹以百數，皆異種。人傳言孔子弟子異國，人各持其國樹來種之。其樹柞枌雒離五味欃檀之樹，魯人莫之識。老子曰：合抱之木，生於毫末。公羊傳曰：秦伯謂蹇叔曰：爾之年老，冢上之木拱矣。〉暫啟荒埏，長扃幽隴。〈蕭子顯齊書曰：王氏被出，今云合葬，蓋瓛卒之後，王氏宗合之。〉夫貴妻尊，匪爵而重。〈喪服傳曰：夫尊於朝，妻貴於室。潘岳夏侯湛誄曰：惟爾之存，匪爵而貴。〉

文選考異
欣欣負載：何校「載」改「戴」。陳云「載」，「戴」誤，注同，是也。案：二字多相混，此亦不具出。
注「音攜」：袁本、茶陵本作「畦音攜」三字，在注末，是也。
注「丞相遵之後也」：何校「遵」改「導」，陳同，是也。各本皆偽。
寂寞楊冢：袁本、茶陵本「寞」作「寥」。案：此疑二本是也。


Chinese text: This work was published before January 1, 1923, and is in the
public domain worldwide because the author died at least 100 years ago.
