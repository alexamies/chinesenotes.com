答蘇武書
李少卿

主条目：答蘇武書
子卿足下：〈蔡邕獨斷曰：陛下者，群臣與至尊言，不敢指斥天子，故呼在陛下者而告之，因卑達尊之意也。及群臣庶士相與言殿下、閤下、足下、侍者、執事之屬，皆此類也。〉勤宣令德，策名清時，〈左氏傳，僖公二十三年，狐突對晉惠公曰：策名委質，貳乃辟也。策名，謂君簡書臣之名。清時，謂昭帝之時。〉榮問休暢，幸甚幸甚！〈小雅曰：非分而得謂之幸。〉遠託異國，昔人所悲，〈桓子新論，雍門周鼓琴見孟嘗君，曰：先生鼓琴，亦能令悲乎？對曰：所能令悲者，遠赴絕國，無相見期。若此人者，但聞飛鳥之號，秋風蕭條，則心傷矣。〉望風懷想，能不依依！昔者不遺，遠辱還答，慰誨懃懃，有踰骨肉。陵雖不敏，〈孝經曰：參不敏。〉能不慨然！

自從初降，以至今日，身之窮困，獨坐愁苦，終日無覩，但見異類。〈家語，孔子曰：舜之為君，暢於異類。王肅曰：異類，四方夷狄也。〉韋韝〈古豆切〉毳〈川芮切〉幙，以禦風雨。羶肉酪漿，以充飢渴。〈說文曰：韝，臂衣也。漢書，董君綠幘傅韝。注曰：韝形如射韝，以縛左右手，以於事便也。毳幙，氈帳也。烏孫公主歌曰：肉為食，酪為漿。〉舉目言笑，誰與為歡？胡地玄冰，邊土慘裂，〈說文曰：慘，毒也。廣雅曰：裂，分也。〉但聞悲風蕭條之聲。涼秋九月，塞外草衰。夜不能寐，側耳遠聽，胡笳互動，牧馬悲鳴，〈杜摯笳賦序曰：笳者，李伯陽入西戎所作也。傅玄笳賦序曰：吹葉為聲，說文作葭。毛詩曰：駉駉牧馬。〉吟嘯成群，邊聲四起。晨坐聽之，不覺淚下。嗟乎子卿！陵獨何心，能不悲哉！與子別後，益復無聊。〈賈逵國語注曰：聊，賴也。〉上念老母，臨年被戮；妻子無辜，並為鯨鯢。〈左氏傳，楚子曰：古者明王伐不敬，取其鯨鯢而封之，以為大戮。杜預曰：鯨鯢，大魚名，以喻不義之人吞食小國。〉身負國恩，為世所悲。〈背恩不報，為負恩也。鄭玄禮記注曰：負，背也。〉子歸受榮，我留受辱，命也如何！身出禮義之鄉，而入無知之俗，違棄君親之恩，長為蠻夷之域，傷已！令先君之嗣，〈先君謂其父當戶也，即廣之子。〉更成戎狄之族，又自悲矣！功大罪小，不蒙明察，孤負陵心，區區之意，每一念至，忽然忘生。陵不難刺〈七亦切〉心以自明，刎〈亡粉切〉頸以見志，顧國家於我已矣。〈王逸注離騷曰：已矣，絕望之辭也。〉殺身無益，適足增羞，故每攘臂忍辱，輒復苟活。〈孟子曰：馮婦善搏虎，攘臂下車，眾皆悅之。〉左右之人，見陵如此，以為不入耳之歡，來相勸勉。異方之樂，秖〈音支〉令人悲，增忉怛耳。〈爾雅曰：忉，憂也。方言曰：怛，痛也。〉嗟乎子卿！人之相知，貴相知心。前書倉卒〈七忽，〉未盡所懷，故復略而言之：

昔先帝授陵步卒五千，〈先帝，謂武帝也。〉出征絕域，五將失道，陵獨遇戰。〈漢書武紀曰：天漢二年，將軍李廣利出酒泉，公孫敖出西河，騎都尉李陵將步卒五千出居延。時無五將，未審陵書之誤，而武紀略之。集表云：臣以天漢二年到塞外，尋被詔書，責臣不進。臣輒引師前到浚稽山。五將失道。詳此，亦不云其名。〉而裹萬里之糧，帥徒步之師，出天漢之外，入強胡之域。〈漢書，蕭何曰：語天漢，其稱甚美。臣瓚按：流俗語曰天漢，其言常以漢配天，此美名也。〉以五千之眾，對十萬之軍，策疲乏之兵，當新羇之馬。〈說文曰：羇，馬絡頭也。〉然猶斬將搴〈居展切〉旗，追奔逐北，〈史記曰：斬將搴旗之士。臣瓚按：拔取曰搴。商君書曰：戰勝逐北。服虔漢書注曰：師敗曰北。〉滅跡掃塵，斬其梟帥。〈張晏漢書注曰：驍勇也，若六博之梟。〉使三軍之士，視死如歸。〈呂氏春秋，管仲謂齊侯曰：平原廣域，車不結軌，士不旋踵，鼓之，使三軍之士，視死如歸，臣不如王子成父。〉陵也不才，希當大任，〈呂氏春秋，淳于髡曰：臣不肖，不足以當大任。〉意謂此時，功難堪矣。〈說文作戡。戡，勝也。此堪是地名，今傳俗用。〉匈奴既敗，舉國興師，〈劉兆穀梁注曰：舉，盡也。〉更練精兵，強踰十萬。單于臨陣，親自合圍。客主之形，既不相如〈而去切；〉步馬之勢，又甚懸絕。疲兵再戰，一以當千，然猶扶乘創〈初良切〉痛，決命爭首，〈漢書曰：陵與單于連戰，士卒矢傷，三創者載輦，兩創者將車，一創者持兵。〉死傷積野，餘不滿百，而皆扶病，不任干戈。然陵振臂一呼，創病皆起，舉刃指虜，胡馬奔走；兵盡矢窮，人無尺鐵，猶復徒首奮呼〈火故切，徒，空也。言空首奮擊，無復甲冑。〉爭為先登。當此時也，天地為陵震怒，戰士為陵飲血。〈血即淚也。燕丹子曰：太子唏噓飲淚。〉單于謂陵不可復得，便欲引還。而賊臣教之，遂便復戰。〈賊臣，謂管敢也。李陵傳云：軍候管敢為軍旅候，被校尉笞之五十，乃亡入匈奴。于時匈奴與陵戰，至塞，恐漢有伏兵，欲引還。敢曰：漢無伏兵。匈奴因大進新兵。陵戰蘭干山，漢軍敗，弓矢並盡，陵於是遂降。〉故陵不免耳。

昔高皇帝以三十萬眾，困於平城，當此之時，猛將如雲，謀臣如雨，然猶七日不食，僅乃得免。〈史記曰：高祖自將擊韓王信，遂至平城，為匈奴所圍，七日不得食。用陳平祕計始得免。毛詩曰：齊子歸止，其從如雲。又曰：其從如雨。何休公羊注曰：僅，纔也。〉況當陵者，豈易為力哉？而執事者云云，〈謂漢朝執事之人也。〉苟怨陵以不死。然陵不死，罪也；子卿視陵，豈偷生之士，而惜死之人哉？寧有背君親，捐妻子，而反為利者乎？然陵不死，有所為也，故欲如前書之言，報恩於國主耳。〈李陵前與蘇子卿書云：陵前為子卿死之計，所以然者，冀其駈醜虜，飜然南馳，故且屈以求伸。若將不死，功成事立，則將上報厚恩，下顯祖考之明也。〉誠以虛死不如立節，滅名不如報德也。〈琴操曰：重耳將自殺，子曰：申生虛死，子復隨之。〉昔范蠡不殉會稽之恥，曹沬〈亡貝切〉不死三敗之辱，卒〈子律切〉復勾踐之讎，報魯國之羞。〈史記曰：吳王發精卒擊越，敗之。越王乃以餘兵五千人保棲於會稽。勾踐令大夫種行成於吳，吳王赦越。勾踐自會稽七年撫循其士民。吳王北會諸侯於黃池，范蠡曰：可矣。乃發兵伐吳。吳師敗，乃請成於越。後四年，越復伐吳，吳師敗，吳王遂自殺。又曰：曹沫者，魯人，以勇力事魯莊公。為魯將，與齊戰，三戰三北。莊公懼，乃獻遂邑之地以和，猶復以為將。齊桓公許與魯會于柯。桓公與莊公既盟于壇上，曹沬執匕首劫齊桓公。桓公問曰：子將何欲？曹沬曰：齊強魯弱，而大國侵魯亦已甚矣。今魯城壞壓境，君其圖之。桓公乃許盡還魯之侵地。〉區區之心，切慕此耳。何圖志未立而怨已成，計未從而骨肉受刑，〈漢書曰：公孫敖捕得生口，言陵教單于為兵以備漢，於是陵家母弟妻子皆伏誅。〉此陵所以仰天椎〈直追切〉心而泣血也！

足下又云：漢與功臣不薄。子為漢臣，安得不云爾乎？昔蕭樊囚縶，韓彭葅醢，〈史記曰：相國蕭何為民請曰：長安地狹，上林中多空棄地。願令民得入田，收藁為獸食。上大怒曰：相國多受賈人財物，乃請吾苑。遂下廷尉械繫之。又曰：高祖病，有人惡樊噲黨呂氏，即曰：上一日宮車晏駕，則噲欲以兵盡誅戚氏趙王如意之屬。高祖大怒，乃使陳平載絳侯代將，而即軍中斬噲。陳平畏呂氏，執噲詣長安。又曰：陳豨反，韓信在長安欲應之。事覺，呂后使武士縛信，斬於長安鍾室。又曰：彭越反，高祖赦之，遷處蜀道，著青衣，行至鄭，逢呂后從長安來，越泣曰：願處故昌邑。后許諾。既至，白上曰：彭越，壯士也，今徙蜀，自遺患，不如誅之。令其舍人告越反，遂夷三族。黥布傳，薛公曰：前年醢彭越，往年殺韓信。說文曰：葅，肉醬也。〉鼂錯受戮，周魏見辜，〈鼂錯，已見西征賦。漢書曰：周勃為丞相十餘月，上乃免丞相就國，歲餘，每河東尉守行縣至絳，絳侯勃自畏恐誅，常被甲，令家人持兵以自衛。其後人有上書告勃欲反，下廷尉捕治之。又曰：竇嬰，景帝時，吳楚反，拜嬰為大將軍。七國破，封嬰為魏其侯。坐灌夫罵丞相田蚡，不敬，遂論嬰棄市。〉其餘佐命立功之士，賈誼亞夫之徒，皆信命世之才，抱將相之具，而受小人之讒，並受禍敗之辱，卒使懷才受謗，能不得展。彼二子之遐舉，誰不為之痛心哉！〈左氏傳曰：太上有立德，其次有立功。賈誼，已見鵩鳥賦。漢書曰：周亞夫諫上不用，因謝病免相。亞夫子為父買官尚方甲楯五百，被召詣廷尉，責問曰：君侯欲反乎？亞夫曰：所買乃葬器也。何謂反乎？吏侵之，益怒，遂入廷尉，不食五日，歐血而死。孟子曰：千年一聖，五百年一賢。賢聖未出，其中有命世者。二子，謂范蠡、曹沬也。言諸侯才能者被囚戮，不如二子之能雪恥報功也。〉陵先將軍，功略蓋天地，義勇冠三軍，徒失貴臣之意，剄身絕域之表。此功臣義士所以負戟而長嘆者也！何謂不薄哉？〈先將軍，謂李廣也。貴臣，謂衛青也。漢書曰：元狩四年，大將軍衛青擊匈奴，廣為前將軍。出塞捕虜，知單于所居處，乃自部精兵，而令廣出東道。東道迴遠，廣辭曰：臣結髮而與匈奴戰，願居前。大將軍不聽。廣意色慍怒，引兵出東道，惑失道，後大將軍。大將軍因問失道狀，欲上書報天子。廣未對，大將軍長史急責廣。廣謂其麾下曰：結髮與匈奴大小十餘戰，今幸從大將軍出接單于兵，而大將軍令廣部行迴遠，又迷失道，豈非天哉！且廣年六十餘，終不復對刀筆之吏。遂引刀自剄。音義，鄭德曰：以刀割頸為剄，姑鼎切。〉

且足下昔以單車之使，適萬乘之虜，遭時不遇，至於伏劍不顧，流離辛苦，幾〈巨依切〉死朔北之野。〈漢書曰：漢遣蘇武以中郎將持節送匈奴使留在漢者。匈奴方欲使送武，會匈奴緱王、長水虞常反匈奴中，常以告武副使張勝，勝許以貨物與常。一人夜亡告之，緱王等死，虞常生得。匈奴使衛律治其事。張勝以告武，武曰：事如此，必及我。衛律召武受辭，武謂惠等：屈節辱身，雖生，何面目以歸漢？引佩刀以自刺。衛律驚，自抱持武。武氣絕半日復息。乃徙武北海上無人處。〉丁年奉使，皓首而歸。〈丁年，謂丁壯之年也。漢書曰：武留匈奴凡十九歲。始以強壯出，及還，鬢髮並白。〉老母終堂，生妻去帷。〈漢書，陵謂武曰：陵來時，太夫人已不幸，陵送至陽陵。子卿婦年少，聞以更嫁。〉此天下所希聞，古今所未有也。蠻貊之人，尚猶嘉子之節，況為天下之主乎？陵謂足下，當享茅土之薦，受千乘之賞。〈尚書緯曰：天子社東方青，南方赤，西方白，北方黑，上冒以黃土。將封諸侯，各取方土，苴以白茅，以為社。論語曰：導千乘之國。漢書曰：兵車千乘，諸侯之大者。〉聞子之歸，賜不過二百萬，位不過典屬國，〈漢書，元始六年，武至京師，拜為典屬國，秩中二千石，賜錢二百萬。〉無尺土之封，加子之勤。而妨功害能之臣，盡為萬戶侯，親戚貪佞之類，悉為廊廟宰。子尚如此，陵復何望哉？且漢厚誅陵以不死，薄賞子以守節，欲使遠聽之臣，望風馳命，此實難矣。所以每顧而不悔者也。陵雖孤恩，漢亦負德。〈言陵無功以報漢為孤恩，漢戮陵母為負德。論語曰：德不孤，必有鄰。〉昔人有言：「雖忠不烈，視死如歸。」陵誠能安，〈言陵忠誠能安於死事。〉而主豈復能眷眷乎？男兒生以不成名，死則葬蠻夷中，誰復能屈身稽顙，還向北闕，使刀筆之吏，弄其文墨邪？〈史記，張釋之曰：秦任刀筆之吏。又功臣曰：蕭何徒持文墨，顯居臣上。〉願足下勿復望陵！

嗟乎子卿！夫復何言！相去萬里，人絕路殊。生為別世之人，死為異域之鬼，長與足下生死辭矣！幸謝故人，〈故人，謂任立政、大將軍霍光、上官桀等。〉勉事聖君。足下胤子無恙，〈漢書曰：武在匈奴時，胡婦生子名通國。楚辭曰：賴皇天之厚德兮，還及君之無恙。〉勿以為念，努力自愛。〈老子曰：聖人自愛。〉時因北風，復惠德音。李陵頓首。

文選考異
〈注「綠幘傅韝注曰」：袁本、茶陵本無「韝注」二字。案：依顏注訂之，當脫「韝韋昭」三字，尤所補未是。〉

〈故每攘臂忍辱：袁本、茶陵本云善無「每」字。案：此尤延之校添，以五臣亂善耳。〉

〈注「子曰申生虛死」：陳云「子」下脫「犯」字，是也。各本皆脫。〉

〈注「遷處蜀道著青衣」：陳云「著」字衍，是也。各本皆衍。〉

〈注「吏侵之益怒」：茶陵本「怒」作「急」，是也。袁本亦誤「怒」。〉

〈注「顯居臣上」：何校「顯」改「顧」，陳同，是也。各本皆誤。〉

報任少卿書
司馬子長〈漢書曰：遷既被刑之後，為中書令，尊寵任職。故人益州刺史任安乃與書，責以進賢之義，遷報之。遷死後，其書稍出。史記曰：任安，滎陽人，為衛將軍，後為益州刺史。〉

主条目：報任少卿書
太史公牛馬走〈太史公，遷父談也。走，猶僕也。言己為太史公掌牛馬之僕，自謙之辭也。〉司馬遷再拜言，少卿足下：〈如淳曰：少卿，任安字也。〉曩者辱賜書，教以順於接物，推賢進士為務。〈禮記曰：儒有推賢而進。〉意氣懃懃懇懇，〈懃懃懇懇，忠款之貌也。〉若望僕不相師，而用流俗人之言。僕非敢如此也。〈蘇林曰：而，猶如也。禮記曰：不從流俗。鄭玄曰：流俗，失俗也。〉僕雖罷駑，亦嘗側聞長者之遺風矣。〈側聞，謙辭也。列子曰：吾側聞之。禮記曰：與長者坐，必異席。〉顧自以為身殘處穢，動而見尤，〈言舉動必為人之所尤過也。〉欲益反損，是以獨鬱悒而與誰語。〈鬱悒，不通也。楚辭曰：獨鬱結其誰語。〉諺曰：「誰為為之？孰令聽之？」〈誰為，猶為誰也。言己假欲為善，當為誰為之乎？復欲誰聽之乎？〉蓋鍾子期死，伯牙終身不復鼓琴。〈呂氏春秋曰：伯牙鼓琴，意在太山。鍾子期曰：善哉，巍巍若太山。俄而志在流水。子期曰：善哉，湯湯乎若流水。子期死，伯牙破琴絕絃，終身不復鼓琴，以為世無賞音者。〉何則？士為知己者用，女為說己者容。〈戰國策曰：晉陽之孫豫讓事知伯，知伯寵之。及趙襄子殺知伯，豫讓逃山中，曰：嗟乎！士為知己者用，女為悅己者容，吾其報智氏矣。〉若僕大質已虧缺矣，雖才懷隨和，行若由夷，〈隋，隋侯珠也；和，和氏璧也。由，許由也；夷，伯夷也。〉終不可以為榮，適足以見笑而自點耳。書辭宜答，〈點，辱也。往前與我書，書宜應答，但有事，故不獲答。〉會東從上來，又迫賤事，〈服虔曰：從武帝還。孟康曰：卑賤之事，若煩務也。如淳曰：遷為中書令，任職常知中書，時偶有賊盜之事。晉灼曰：賤事，家之私事也。〉相見日淺，卒卒無須臾之間，〈文穎曰：卒卒，促遽之意也。間，隙也。〉得竭至意。今少卿抱不測之罪，涉旬月，迫季冬；〈如淳曰：平居時不肯報其書，令安有不測之罪在獄，故報往日書，欲使其恕以度己也。〉僕又薄從上雍，恐卒然不可為諱。〈李奇曰：薄，迫也。迫當從行。善曰：難言其死，故云不可諱。〉是僕終己不得舒憤懣以曉左右，〈廣雅曰：懣，悶也。楚辭曰：惟煩悶以盈胸。〉則長逝者魂魄私恨無窮。〈謂任安恨不見報也。〉請略陳固陋，闕然久不報，幸勿為過。

僕聞之：修身者，智之符也；〈符，信也。〉愛施者，仁之端也；取與者，義之表也；恥辱者，勇之決也；〈勇士當於此而果決之。〉立名者，行之極也。〈凡人能立志者，行中之最極也。〉士有此五者，然後可以託於世，而列於君子之林矣。故禍莫憯於欲利，悲莫痛於傷心，〈所可憯者，惟欲之與利，為禍之極也；所可痛者，唯傷心之事，而可為悲也。〉行莫醜於辱先，詬莫大於宮刑。〈醜，穢也。先，謂祖也。詬音垢。應劭曰：詬，恥也。說文，詬或作訽，火逅切。禮記儒行曰：妄常以儒相詬病。左氏傳，宋元公曰：余不忍其詬。尋此二書，其訓頗同。〉刑餘之人，無所比數，非一世也，所從來遠矣。昔衛靈公與雍渠同載，孔子適陳；〈家語曰：孔子居衛月餘，靈公與夫人同車出。令宦者雍渠參乘，使孔子為次乘，遊過市。孔子曰：吾未見好德如好色。於是恥之，去衛過曹。此言孔子適陳，未詳。〉商鞅因景監見，趙良寒心；〈史記，商君謂趙良曰：我化秦孰與五羖大夫賢？趙良曰：五羖大夫，荊之鄙人也。繆公知其賢，舉之牛口之下，加之百姓之上。今君之見秦王也，因嬖人景監以為主，非所以為名也。又趙高謂李斯曰：釋此不從，禍及子孫，足為寒心也。〉同子參乘，袁絲變色。〈蘇林曰：趙談也。與遷父同諱，故曰同子。漢書曰：上朝東宮，趙談參乘。袁絲伏車前曰：臣聞天子所與共六尺輿者，皆天下豪英。今漢雖乏人，陛下獨奈何與刀鋸餘同載？於是上笑，下趙談。〉自古而恥之。夫以中才之人，事有關於宦豎，莫不傷氣，而況於慷慨之士乎！如今朝廷雖乏人，奈何令刀鋸之餘，薦天下豪俊哉？〈史記，履貂曰：臣刀鋸之餘，不敢二心。〉

僕賴先人緒業，〈廣雅曰：緒，末也。司馬彪莊子注曰：緒，餘也。〉得待罪輦轂下，二十餘年矣。所以自惟，上之不能納忠效信，有奇策才力之譽，自結明主；次之又不能拾遺補闕，招賢進能，顯巖穴之士；外之又不能備行伍，攻城野戰，有斬將搴旗之功；下之不能積日累勞，取尊官厚祿，以為宗族交遊光寵。四者無一遂，苟合取容，無所短長之效，可見如此矣。〈上之四事無一遂，假欲苟合取容，亦無其所也。史記，蔡澤曰：吳起言不苟合，行不苟容。〉嚮者，僕常廁下大夫之列，陪外廷末議。〈臣瓚曰：太史令千石，故下大夫也。外廷，即今僕射外朝也。〉不以此時引維綱，盡思慮。今以虧形為掃除之隸，在闒茸之中，〈闒茸，猥賤也。茸，細毛也。張揖訓詁以為闒，獰劣也。呂忱字林曰：闒茸，不肖也。〉乃欲仰首伸眉，論列是非，不亦輕朝廷羞當世之士邪？嗟乎！嗟呼！如僕尚何言哉！尚何言哉！

且事本末未易明也。僕少負不羈之行，長無鄉曲之譽，〈不羈，言材質高遠，不可羈繫也。燕丹子，夏扶曰：士無鄉曲之譽，未可以論行也。〉主上幸以先人之故，使得奏薄伎，〈服虔曰：薄伎，薄才也。〉出入周衛之中。〈周衛，言宿衛周密也。韋昭曰：天子有宿衛之官。〉僕以為戴盆何以望天？〈言人戴盆則不得望天，望天則不得戴盆，事不可兼施。言己方一心營職，不假修人事也。〉故絕賓客之知，亡室家之業，日夜思竭其不肖之才力，〈禮記曰：某之子不肖。應劭風俗通曰：生子不似父母曰不肖。〉務一心營職，以求親媚於主上。〈毛詩曰：藹藹多士，媚于天子。〉而事乃有大謬不然者夫。〈夫，語助也。論語，子曰：有是夫。〉

僕與李陵，俱居門下，素非能相善也。趣舍異路，〈太公六韜曰：夫人皆有性，趣舍不同。顏師古曰：趣，所向也；舍，所廢也。〉未嘗銜盃酒，接慇懃之餘懽。然僕觀其為人，自守奇士，事親孝，與士信，臨財廉，取與義。分別有讓，恭儉下人，常思奮不顧身，以徇國家之急。〈顏師古曰：徇，從也，營也。〉其素所蓄積也，〈言其意中舊所蓄積也。〉僕以為有國士之風。〈一國之中，推而為士。〉夫人臣出萬死不顧一生之計，赴公家之難，斯以奇矣。〈新序，昭奚恤曰：使皆赴湯火，蹈白刃，出萬死不顧一生，司馬子反在此。〉今舉事一不當，而全驅保妻子之臣，隨而媒㜸其短，〈鄭玄周禮注曰：舉，猶行也。臣瓚以為媒謂遘合會之。㜸謂生其罪亹也。〉僕誠私心痛之。且李陵提步卒不滿五千，〈有五千，言不滿者，痛之甚也。〉深踐戎馬之地，足歷王庭，〈胡地出馬，故曰戎馬。單于所居之處，號曰王庭。〉垂餌〈音二〉虎口，橫挑彊胡，仰億萬之師，〈說文曰：挑，相呼也。李奇曰：挑，身獨戰，不須眾。挑，荼弔切。臣瓚曰：挑，挑敵求戰也，古謂之致師。北地高，故曰仰。〉與單于連戰十有餘日，所殺過〈平聲〉半當。虜救死扶傷不給，〈顧野王決曰：所殺過半當，言陵軍殺已過半。給，供給也。〉旃裘之君長咸震怖，〈旃裘，謂匈奴所服也。故言旃裘之君。〉乃悉徵其左右賢王，舉引弓之人，〈漢書曰：匈奴至冒頓最強大，置左右賢王。以其善射，故曰引弓之人。〉一國共攻而圍之。轉鬭千里，矢盡道窮，救兵不至，士卒死傷如積〈子智切。〉然陵一呼勞，軍士無不起，躬自流涕，沬血飲泣，更張空拳，〈孟康曰：沬音頮。善曰：頮，古沬字，言流血在面，如盥頮也。說文曰：頮，洗面也。李登聲類云：拳或作捲。此言兵已盡，但張空拳以擊耳。桓寬鹽鐵論曰：陳勝無將帥之兵，師旅之眾，奮空捲而破百萬之軍。何晏白起故事：白起雖坑趙卒，向使預知必死，則前驅空捲，猶可畏也，況三十萬被堅執銳乎？顏師古曰：讀為拳者謬矣。拳則屈指，不當言張。陵時矢盡，故張弩之空弓，非手拳也。李奇曰：拳者，弩弓也。〉冒白刃，北嚮爭死敵者。陵未沒時，使有來報，〈史記曰：陵至浚稽山，使麾下騎陳步樂還以聞。步樂召見，道陵將得士死力，上甚悅之。〉漢公卿王侯，皆奉觴上壽。後數〈史柱切〉日，陵敗書聞，主上為之食不甘味，聽朝不怡。大臣憂懼，不知所出。僕竊不自料其卑賤，見主上慘愴怛〈都割切〉悼，誠欲效其款款之愚，〈款款，忠實之貌。〉以為李陵素與士大夫絕甘分少，〈孝經援神契曰：母之於子，絕少分甘。宋均曰：少則自絕，甘則分之。〉能得人死力，雖古之名將，不能過也。身雖陷敗，彼觀其意，且欲得其當而報於漢。〈張晏曰：欲得相當也。言欲立效以當罪而報漢恩。〉事已無可奈何，其所摧敗，功亦足以暴〈蒲沃切〉於天下矣。〈謂摧破匈奴之兵，其功足暴露見於天下。〉僕懷欲陳之，而未有路，適會召問，即以此指推言陵之功，欲以廣主上之意，塞睚〈魚解切〉眥〈柴懈切〉之辭。〈言欲廣主上之意及塞群臣睚眥之辭。〉未能盡明，明主不曉，以為僕沮貳師，而為李陵遊說，遂下於理。〈漢書曰：初上遣貳師李廣利出，令陵為助兵，及陵與單于相值，而貳師少功。上以遷誣罔，欲沮貳師而為陵遊說，下遷腐刑。鄭玄禮記注曰：理，治獄官也。〉拳拳之忠，終不能自列。〈禮記，子曰：回得一善，拳拳不失之矣。鄭玄曰：拳拳，捧持之貌。說文曰：列，分解也。〉因為誣上，卒從吏議。〈言眾吏議以為誣上。〉家貧，貨賂不足以自贖，交遊莫救；左右親近，不為一言。身非木石，獨與法吏為伍，深幽囹圄之中，誰可告愬者？此真少卿所親見，僕行事豈不然乎？李陵既生降，隤其家聲；〈蘇林曰：家世為將有名，陵降而隤之也。顏師古曰：隤，墜也。〉而僕又佴之蠶室，〈如淳曰：佴，次也，若人相次也，人志切。今諸本作茸字。蘇林注景紀曰：作密室，廣大如蠶室，故言下蠶室。衛宏漢儀以為置蠶宮今承諸法云，詣蠶室，與罪人從事，主天下室者，屬少府。顏監云：茸，推也，人勇切。推置蠶室之中。〉重為天下觀笑。悲夫！悲夫！事未易一二為俗人言也。

僕之先，非有剖符丹書之功，〈漢書曰：漢初功臣剖符世爵。又曰：論功而定封訖，於是申以丹書之信，重以白馬之盟。〉文史星曆，近乎卜祝之間，固主上所戲弄，倡優所畜，流俗之所輕也。〈說文曰：倡，樂也。左氏傳曰：鮑氏之圉人為優。杜預曰：俳優也。〉假令僕伏法受誅，若九牛亡一毛，與螻蟻何以異？〈螻，螻蛄也；蟻，蚍蜉也。皆蟲之微者，故以自喻。〉而世又不與能死節者，〈與，如也。言時人以我之死，又不如能死節者，言死無益也。〉特以為智窮罪極，不能自免，卒就死耳。何也？素所自樹立使然也。人固有一死，或重於太山，或輕於鴻毛，用之所趨異也。〈燕丹子，荊軻謂太子曰：烈士之節，死有重於太山，有輕於鴻毛者，但問用之所在耳。〉太上不辱先，其次不辱身，其次不辱理色，〈理，道理也；色，顏色也。〉其次不辱辭令，〈辭，謂言辭；令，謂教令。〉其次詘體受辱，〈詘體，謂被縲繫。〉其次易服受辱，〈易服，謂著赭衣。〉其次關木索被箠楚受辱，〈漢書曰：箠長五尺。說文曰：棰，以杖擊也。箠與棰同。以之笞人，同謂之箠楚。箠楚，皆杖木之名也。〉其次剔毛髮嬰金鐵受辱，〈謂髡鉗也。〉其次毀肌膚斷肢體受辱，〈謂肉刑也。〉最下腐刑，極矣。〈蘇林曰：宮刑腐臭，故曰腐刑。〉傳曰：「刑不上大夫。」此言士節不可不勉勵也。〈禮記文也。東方朔別傳，武帝問曰：刑不上大夫何？朔曰：刑者，所以止暴亂，誅不義也。大夫者，天下表儀，萬人法則，所以共承宗廟而安社稷也。〉猛虎在深山，百獸震恐，及在檻穽之中，搖尾而求食，積威約之漸也。〈周禮注曰：穿地為塹，所以御禽獸，其或超踰，則陷焉。尚書曰：杜乃擭，敜乃穽。言威為人制約，漸積至此。〉故有畫地為牢勢不可入，削木為吏議不可對，定計於鮮〈平聲〉也。〈臣瓚曰：以為患吏刻暴，雖以木為吏，期於不對。此疾苛吏之辭也。文穎曰：未遇刑自殺為鮮明也。〉今交手足，受木索，暴肌膚，受榜箠，幽於圜牆之中。〈廣雅曰：榜，擊也。圜牆，獄也。周禮曰：以圓土教罷民。〉當此之時，見獄吏則頭槍〈七良切〉地，視徒隸則正惕息，何者？積威約之勢也。及以至是言不辱者，所謂強顏耳，曷足貴乎！且西伯，伯也，拘於羑里；〈史記曰：季歷卒，子昌立，是為西伯。西伯，文王也。崇侯虎譖西伯於殷紂曰：西伯積善累德，諸侯皆嚮之，將不利於帝。紂乃囚西伯於羑里。王制曰：九州之長曰伯。注曰：伯，長也。〉李斯，相也，具于五刑；〈史記曰：李斯，楚上蔡人也，從荀卿學帝王之術。入秦，秦卒用其計，二十餘年，竟并天下，以斯為丞相。二世立，以郎中趙高之譖，乃具斯五刑，腰斬咸陽。漢書刑法志曰：漢興之初，其大辟尚有夷三族之令，曰：當三族者，皆先劓，斬左右趾，笞殺之，梟其首，葅其骨肉於市。其誹謗罵詛者，又斷舌，故言具。具，謂五刑也。〉淮陰，王也，受械於陳；〈漢書曰：韓信為楚王，都下邳。信因行縣邑，陳兵出入，人有變告信欲反。上聞，患之，用陳平謀，偽遊雲夢，信謁上於陳，高祖令武士縛信，載後車。信曰：果若人言，狡兔死，良狗烹。上曰：人告公反。遂械信至洛陽，赦以為淮陰侯。陳，楚之西界也。械，謂桎梏也。〉彭越張敖，南面稱孤，繫獄抵罪；〈史記曰：高帝立彭越為梁王。梁王稱疾，上使使掩捕梁王，囚之洛陽。漢書曰：趙王張耳，高祖五年薨，子敖嗣立，尚高祖長女魯元公主。七年，高祖從平城過趙，趙王旦暮自上食，禮甚卑，有子婿之禮。高祖箕踞罵詈，甚慢之。趙相貫高、趙午說敖曰：天下豪傑並起，能者先立。今王事皇帝甚恭，皇帝遇王無禮，請為殺之。八年，上從東垣過，貫高等乃壁人柏人，要之置廁。上過欲宿，心動，問縣名為何？曰：柏人。上曰：柏人者，迫於人。遂去。貫高怨家知其謀反，告之，於是逮捕趙王。諸反者趙午十餘人皆自刎。貫高獨怒罵曰：誰令公等為之？今王實無反謀。檻車與詣長安，高下獄，曰：吾屬為之，王不知也。〉絳侯誅諸呂，權傾五伯，囚於請室；〈史記曰：絳侯周勃與陳平謀誅諸呂，而立孝文。後勃被囚，已見李陵答蘇武書。漢書音義，如淳曰：請室，請罪於室，若今之鍾下也。〉魏其，大將也，衣赭衣，關三木；〈三木，在項及手足也。魏其侯，已見李陵答蘇武書。周禮曰：上罪梏拲而桎。應劭漢書注曰：在手曰梏，兩手同械曰拲，在足曰桎。韋昭曰：桎，兩手合也。梏音告。拲音拱。桎，之栗切。〉季布為朱家鉗奴；〈漢書曰：季布，楚人也，為任俠，有名。項籍使將兵，數窘漢王。項籍滅，高祖購求布千金，敢舍匿者罪三族。布匿於濮陽周氏。周氏曰：漢求將軍急，臣敢進計。布許之。乃髡鉗布，衣褐，致廣柳車中，與其家僮數十人之魯朱家賣之。朱家心知季布也，買置田舍。乃之洛陽，見汝陰滕公，說曰：季布何罪？臣各為其主耳。君何不從容為上言之？滕公許諾，侍間，果言如朱家旨。上乃赦布，召見謝，拜郎中。〉灌夫受辱於居室。〈漢書，灌夫，字仲孺，潁陰人也。為太僕時，坐與衛尉竇甫飲，輕重不得，徙為燕相。及竇嬰失勢，兩人相為引重。夫過丞相田蚡，蚡曰：吾欲與仲孺過魏其侯，會孺有服。夫曰：將軍迺肯幸臨，夫安敢以服為解！請語魏其帳具，將軍旦日蚤臨之。蚡許諾。夫以語嬰。嬰益牛酒，夜洒掃帳具，自旦候伺。至日中，蚡不來。夫不懌。夫乃自往迎之，蚡尚臥。駕往，又徐行，夫益怒，遂以為隙。元光四年，蚡取燕王女為夫人，太后詔曰：列侯宗室皆往賀。嬰為壽，夫行酒，至蚡，蚡半膝席曰：不能滿觴。夫怒，乃嘻言曰：將軍貴人也，畢之。時蚡不肯。行酒次至臨汝侯灌賢，方與程不識耳語，又不避席。夫無所發怒，乃罵賢曰：生毀程不識不直一錢，今日長者為壽，乃效兒女曹呫囁耳語。蚡謂夫曰：今眾辱程將軍，仲孺獨不為李將軍地乎？夫曰：今日斬頭穴胸，何知程、李乎！乃起。蚡遂怒曰：此吾驕灌夫罪也。籍福起為謝，按夫項令謝。夫愈怒，不肯謝。蚡乃麾騎縛夫置傳舍，長史曰：今日召宗室，有詔。劾灌夫罵坐不敬，繫於居室。如淳曰：百官表，居室為保宮，今守宮也。〉此人皆身至王侯將相，聲聞鄰國，及罪至罔加，不能引決自裁，在塵埃之中，古今一體，安在其不辱也？由此言之，勇怯，勢也；強弱，形也。審矣！何足怪乎？〈孫子兵法曰：治亂，數也；勇怯，勢也；強弱，形也。〉夫人不能早自裁繩墨之外，以稍陵遲至於鞭箠之間，乃欲引節，斯不亦遠乎？古人所以重施刑於大夫者，殆為此也。

夫人情莫不貪生惡死，念父母，顧妻子，至激於義理者不然，乃有所不得已也。〈言激於義理者，則不念父母、顧妻子也。〉今僕不幸，早失父母，無兄弟之親，獨身孤立，少卿視僕於妻子何如哉？〈言己輕妻子，故反問之。〉且勇者不必死節，〈言勇烈之人，不必死於名節也，造次自裁耳。〉怯夫慕義，何處不勉焉！〈言怯夫慕義以自立名，何處不勉於死哉！言皆勉勵自殺。〉僕雖怯懦欲苟活，亦頗識去就之分矣。何至自沈溺縲紲之辱哉？〈孔安國曰：縲紲，墨索也；紲，攣也。所以拘罪人。〉且夫臧獲婢妾，〈晉灼曰：臧獲，敗敵所破虜為奴隸。韋昭曰：羌人以婢為妻，生子曰獲；奴以善人為妻，生子曰臧。荊、楊、海、岱、淮、齊之間，罵奴曰獲。齊之北鄙，燕之北郊，凡人男而歸婢謂之臧，女而歸奴謂之獲，皆異方罵奴婢之醜稱也。〉由能引決，況僕之不得已乎？所以隱忍苟活，幽於糞土之中而不辭者，恨私心有所不盡，鄙陋沒世，而文彩不表於後世也。〈論語曰：君子疾沒世而名不稱。〉

古者富貴而名摩滅，不可勝記，唯倜儻非常之人稱焉。〈廣雅曰：俶儻，卓異也。〉蓋文王拘而演周易；〈周易曰：易之興也，當文王與紂之事邪？又曰：作易者，其有憂患邪？史記本紀曰：崇侯譖西伯於殷紂，曰：西伯積善累德，諸侯皆向之，將有不利於帝。紂乃囚西伯於羑里。西伯演易之八卦為六十四。地理志曰：河內湯陰有羑里城，西伯所拘。韋昭曰：羑音酉。蒼頡篇曰：演，引之也。〉仲尼厄而作春秋；〈史記，孔子曰：吾道不行矣，何以自見於後世哉！乃約魯史而作春秋。〉屈原放逐，乃賦離騷；〈史記曰：屈原，名平，楚之同姓，為楚懷王左司徒。博文強志，敏於辭令，王甚任之。上官大夫與之同列，心害其能。懷王使原為憲令，原草藁未定，上官大夫見而欲奪之，不與，因讒之曰：王使屈原為令，眾莫不知。每令出，平伐其功，以為非我莫為王也。王怒而疎之。平病聽之不聰，作離騷經。〉左丘失明，厥有國語；〈漢書曰：國語，左丘明著。失明，未詳。〉孫子臏腳，兵法脩列；〈史記曰：孫臏與龐涓俱學兵法。涓事魏惠王，自以為能不及臏，乃陰使人召臏。臏至，涓恐其賢於己，則以法刑斷其兩足而黥之，欲隱勿見。齊使者田忌善客待之，於是田忌進孫子於威王，威王問兵法而師之。其後魏伐趙，趙急，請救於齊。齊威王欲將臏，臏曰：刑餘之人不可。於是乃以田忌為將，而孫子為師，居輜重中，主為計謀。田忌從之，魏果去邯鄲，與齊戰於桂陵，大破魏軍。〉不韋遷蜀，世傳呂覽；〈史記曰：呂不韋，大賈人也。莊襄王即位三年，薨，太子正立為王，尊不韋為相國，號仲父。當是時，魏有信陵，楚有春申，趙有平原，齊有孟嘗，皆下士喜賓以相傾。呂不韋以秦之強，大招士，厚遇之，乃致食客三千人。是時諸侯多辯士，如荀卿之徒，著書布於天下。不韋乃使其客人人著所聞，集論為八覽，十二紀，三十餘萬言，以為備天下之物，古今之事，號曰呂氏春秋。布咸陽市門，懸千金其上，延諸侯遊士賓客，有能增損一字，與千金。及始皇帝壯，太后通不韋，恐禍及己，私求嫪毒為舍人，詐令以腐罪告之，遂得侍太后，與太后通。九年，人有告嫪毒實非宦者，下吏治之，得情實，事連相國。秦王恐其為變，乃賜不韋書曰：君何功於秦，秦封君河南，食十萬戶。君何親於秦，號稱仲父。後與家屬徙處蜀，飲鴆而死。〉韓非囚秦，說難孤憤；〈史記曰：韓非者，韓之公子也。見韓稍弱，以書諫王，王不能用。非心廉直，不容於邪枉之臣，觀往者得失之變，故作孤憤、五蠹、說難十餘萬言。秦王見孤憤、五蠹之書曰：嗟乎！寡人得見此人與游，死不恨矣！李斯曰：此韓非所著書。秦因急攻韓，韓乃遣非使秦。秦王悅之，未信用。李斯、姚賈毀之曰：韓非，韓之諸公子也。今王欲幷諸侯，非終為韓不為秦，此人情也。今王不用，久留而歸之，此自遺患也，不如以過法誅之。秦王為然。下吏治非。李斯使人遺藥使自殺。韓非欲自陳，不得見。秦王後悔之，使人赦而非已死矣。說難、孤憤，韓子之篇名也。〉詩三百篇，大厎聖賢發憤之所為〈于偽切〉作也。〈論語曰：詩三百。孔安國曰：篇之大數也。爾雅曰：厎，致也。郭璞曰：意恉。〉此人皆意有鬱結，不得通其道，故述往事，思來者。〈言故述往前行事，思令將來人知己之志。〉乃如左丘無目，孫子斷足，終不可用，退而論書策，以舒其憤，思垂空文以自見。〈空文，謂文章也。自見己情。〉

僕竊不遜，近自託於無能之辭，〈論語，子曰：唯女子與小人為難養也，近之則不孫。〉網羅天下放失舊聞，略考其行事，綜其終始，稽其成敗興壞之紀，上計軒轅，下至于茲，為十表，本紀十二，書八章，世家三十，列傳七十，凡百三十篇，亦欲以究天人之際，通古今之變，成一家之言。草創未就，會遭此禍，惜其不成，已就極刑而無慍色。僕誠以著此書藏諸名山，傳之其人，通邑大都，〈其人，謂與己同志者。〉則僕償前辱之責，雖萬被戮，豈有悔哉？然此可為智者道，難為俗人言也。

且負下未易居，下流多謗議，〈負累之下，未易可居。論語曰：君子惡居下流而訕上者也。〉僕以口語遇此禍，重為鄉黨所笑，以汙〈烏臥切〉辱先人，亦何面目復上父母丘墓乎？雖累百世，垢彌甚耳！是以腸一日而九迴，居則忽忽若有所亡，出則不知其所往。〈莊子，魯哀公問仲尼曰：衛有惡人焉，曰哀駘他，去寡人去行，寡人恤焉若有亡也。庚桑子曰：吾聞至人尸居環堵之室，不知所如往。〉每念斯恥，汗未嘗不發背沾衣也。身直為閨閤之臣，寧得自引於深藏岩穴邪？故且從俗浮沈，與時俯仰，以通其狂惑。〈鬻子曰：吾聞之於政也，知善不行者謂之狂，知惡不改者謂之惑。夫狂與惑者，聖人之戒也。〉今少卿乃教以推賢進士，無乃與僕私心剌〈力割切〉謬乎！今雖欲自雕琢，曼辭以自飾，〈如淳曰：曼，美也。戰國策，蘇秦曰：夫從人飾辯曼辭，高主之節行。曼，音萬。〉無益於俗不信，適足取辱耳。要之死日，然後是非乃定。書不能悉意，略陳固陋，謹再拜。

文選考異
〈注「為衛將軍」：何校「軍」下添「舍人」二字，陳同，是也。各本皆脫。〉

〈若望僕不相師而用流俗人之言：袁本、茶陵本云「而用」善作「用而」。案：二本所見是也。「用」句絕，「而」下屬，漢書有明文。然則善自與彼同而非有誤，尤所校改以五臣亂善，失之甚矣。〉

〈注「晉陽之孫」：案：「晉」下當有「畢」字。各本皆脫。〉

〈注「若煩務也」：陳云「若」，「苦」誤，是也。各本皆偽。漢書顏注引作「苦」。〉

〈得竭至意：袁本、茶陵本「至」作「志」。案：二本所載良注是「志」字，未審善何作？漢書作「指」。〉

〈注「不假修人事也」：案：「假」當作「暇」。各本皆偽。〉

〈注「顏師古曰」：袁本、茶陵本無「師古」二字。案：此當脫「監」字，尤所補未是。下注「師古」、「監」錯見，「監」是，師古非。〉

〈注「顏師古曰徇從也營也」：袁本、茶陵本無此九字。〉

〈注「李奇白拳者弩弓也」：茶陵本「拳」作「弮」，袁本亦作「拳」。案：正文作「拳」。善注先如字解之，復引顏師古云云，乃解為「弮」字，所以兼載異讀，此「李奇曰」即顏所引，當作「弮」，不當作「拳」，漢書注亦可證也。〉

〈注「以為置蠶宮今承」：陳云「今承」當作「令丞」，是也。各本皆誤。〉

〈注「皆蟲之微者故以自喻」：茶陵本「蟲之微者」作「微蟲也遷」，是也。袁本并入五臣，與此同，非。凡此篇袁本多并入五臣，茶陵本及此未誤，皆不更出也。〉

〈注「西伯積善累德」：袁本、茶陵本無「累」字。案：下引有，尤校添也。〉

〈注「人有變告信欲反」：茶陵本「有」下有「上」字，是也。袁本亦脫。〉

〈注「禮甚卑」：茶陵本「禮」作「體」，是也。袁本亦誤。〉

〈注「知其謀反告之」：案：「反」字不當有。各本皆衍。〉

〈注「會孺有服」：何校「孺」上添「仲」字，陳同，是也。各本皆脫。〉

〈注「長史曰」：陳云「長」上脫「召」字，是也。各本皆脫。〉

〈注「敗敵所破虜」：案：「破」當作「被」，各本皆偽。漢書注引作「被」。〉

〈注「羌人以婢為妻」：案：「羌」當作「善」，各本皆偽。〉

〈注「男而歸婢」：陳云「歸」當作「婿」，是也。各本皆誤。此方言文也。〉

〈注「女而歸奴」：陳云「歸」當作「婦」，是也。各本皆偽。方言文。〉

〈注「為楚懷王左司徒」：陳云「司」字衍。案：各本皆同，陳據今史記校也。考集解、索隱無明文，唯正義注云云。其本無「司」字。或善讀史記有，未當輒去。〉

〈注「莫為王也」：陳云「為」上脫「能」字，下衍「王」字。案：亦據今史記校也。或「王」當作「之」，而各本皆偽。〉

〈注「為八覽十二紀三十餘萬言」：案：「覽」下當有「六論」二字，「三」當作「二」。各本皆脫誤。〉

〈已就極刑：袁本、茶陵本「已」作「是以」二字，是也。漢書作「是以」。〉

〈注「吾聞之於政也」：何校「政」改「故」，是也。各本皆偽。〉

〈今雖欲自雕琢：何校「琢」改「瑑」。案：漢書作「瑑」，何據之校。但選文未必全同，如上文「脩身者智之符也」，漢書作「府」；「大厎聖賢發憤之所為作也」。漢書作「氐」。善與顏兩家所注，各有明文，判然不合。此但顏作「瑑」耳，善果何作，無以考之，不得定其當為「瑑」也。凡何校之非，多不出其舉隅者如此。〉

報孫會宗書
楊子幼〈漢書，楊惲，字子幼，華陰人。以才能稱譽，為常侍騎，與太僕戴長樂相失，坐事免為庶人。惲見已失爵位，遂即歸家閑居，自治產業，起室，以財自娛。歲餘，友人安定太守西河孫會宗與惲書誡諫之。言大臣廢退，當杜門惶懼，為可憐之意，不當治產業，通賓客，有稱舉。惲乃作此書報之。〉

主条目：報孫會宗書
惲材朽行穢，文質無所厎，〈論語曰：文質彬彬，然後君子。包氏曰：彬彬，文質相半之貌也。厎，致也。〉幸賴先人餘業，得備宿衛。遭遇時變，以獲爵位，〈漢書曰：霍氏謀反，惲先聞知。霍氏伏誅，惲封為平通侯。〉終非其任，卒與禍會。足下哀其愚矇，賜書教督以所不及，〈爾雅曰：督，正也。〉慇懃甚厚。然竊恨足下不深惟其終始，而猥隨俗之毀譽也。〈猥，猶曲也。〉言鄙陋之愚心，則若逆指而文過，〈言逆會宗之指，自文飾己之過。論語，子曰：小人之過也必文。孔安國曰：文飾其過，不言實也。〉默而自守，恐違孔氏各言爾志之義。〈論語曰：顏淵、季路侍，子曰：盍各言爾志。〉故敢略陳其愚，惟君子察焉！

惲家方隆盛時，乘朱輪者十人，〈二千石皆得乘朱輪。〉位在列卿，爵為通侯，總領從官，〈應劭曰：舊曰徹侯，避武帝諱，故為通，言其功德通於王室也。從，天子侍從官也。〉與聞政事。曾不能以此時有所建明，以宣德化。又不能與群僚幷力，陪輔朝廷之遺忘，已負竊位素飡之責久矣。〈論語，子曰：臧文仲其竊位者歟！知柳下惠之賢而不與立。毛詩曰：彼君子兮，不素飡兮。〉懷祿貪勢，不能自退，〈曾子曰：君子不安貴位，不懷厚祿。〉遂遭變故，橫被口語，身幽北闕，妻子滿獄。〈口語，即戴長樂所告也。如淳漢書注曰：上章者於公車，有不如法者以付北軍尉，北軍尉以法罰之。楊惲上書，遂幽北闕，公車門所在也。〉當此之時，自以夷滅不足以塞責，〈史記，司馬欣謂章邯曰：趙高欲以法誅將軍塞責。〉豈得全其首領，復奉先人之丘墓乎？〈左氏傳，宋公曰：若以大夫之靈，得保首領以沒于地。〉伏惟聖主之恩，不可勝量。君子遊道，樂以忘憂；〈史記曰：陳平遊道日廣。論語曰：樂以忘憂。〉小人全軀，說以忘罪。〈楚辭曰：與波上下，偷以全吾軀乎！〉竊自念過已大矣，行已虧矣，長為農夫以沒世矣。是故身率妻子，勠力耕桑，〈國語曰：勠力一心。〉灌園治產，以給公上。〈蘇林漢書注曰：充縣官之賦歛。〉不意當復用此為譏議也。

夫人情所不能止者，聖人弗禁。故君父至尊親，送其終也，有時而既。〈終，謂終沒也。既，盡也。張晏漢書注曰：喪不過三年。臣見放逐降居，三月復初。〉臣之得罪，已三年矣。田家作苦，歲時伏臘，〈漢書曰：秦繆公作伏祠。孟康曰：六月伏日也。風俗通禮傳曰：夏曰嘉平，殷曰清祀，周曰大蜡，故改為臘。〉烹羊炮羔，斗酒自勞。家本秦也，能為秦聲。婦趙女也，雅善鼓琴，奴婢歌者數人，酒後耳熱，仰天撫缶而呼嗚嗚。〈應劭漢書注曰：缶，瓦器也，秦人擊之以節歌。李斯上書曰：擊甕扣缶，而呼嗚嗚快耳者，真秦聲也。〉其詩曰：「田彼南山，蕪穢不治；種一頃豆，落而為萁」。〈張晏漢書注曰：山高在陽，人君之象也。蕪穢不治，朝廷荒亂也。一頃百畝，以喻百官也。言豆者，貞直之物，零落在野，喻己見放棄也。萁曲而不直，言朝臣皆諂諛也。臣瓚案：田彼南山，蕪穢不治，言於王朝而遇民亂也。種一頃豆，落而為萁，雖盡忠效節，徒勞而無獲也。〉人生行樂耳，須富貴何時？是日也，拂衣而喜，奮袖低昂，頓足起舞，誠淫荒無度，不知其不可也。惲幸有餘祿，方糴賤販貴，逐什一之利。〈什一，謂十中之一也。尚書大傳曰：王者十一而稅。〉此賈豎之事，汙〈烏臥切〉辱之處，惲親行之。下流之人，眾毀所歸，〈言處下流，為眾惡毀所舉。〉不寒而慄。雖雅知惲者，猶隨風而靡，尚何稱譽之有？〈楚辭曰：世從容而變化，隨風靡而成行。〉董生不云乎：「明明求仁義，常恐不能化民者，卿大夫之意也；明明求財利，常恐困乏者，庶人之事也。」〈漢書，董仲舒對策曰：夫皇皇求財利，常恐匱乏者，庶人之意也；皇皇求仁義，常恐不能化人者，大夫之意也。〉故道不同不相為謀。今子尚安得以卿大夫之制而責僕哉？〈論語曰：道不同不相為謀。言今我親行賈豎之事，安得責我卿大夫之制乎？〉

夫西河魏土，文侯所興，有段干木田子方之遺風，〈史記，李克謂翟璜曰：魏成子東得子夏、田子方、段干木，此三人者，君皆師之。〉稟然皆有節概，知去就之分，頃者足下離舊土，〈謂去西河。〉臨安定。安定山谷之間，昆夷舊壤，〈毛詩曰：文王西有昆夷之患，北有獫狁之難。鄭玄曰：昆夷，西戎也。〉子弟貪鄙，豈習俗之移人哉！〈言豈隨懷安貪鄙之俗，而移人之本性者哉！〉於今乃睹子之志矣。方當盛漢之隆，願勉旃，無多談。

文選考異
〈注「漢書楊惲」下至「惲乃作此書報之」：案：此一節注當有誤。如本傳惲自以兄忠任為郎，補常侍騎，則云「以才能稱譽」者，決非善引漢書矣。漢書云「家居」，此云「遂即歸家閑居」，殊不成語，必各本皆失其舊也。〉

〈注「厎致也」：袁本、茶陵本無此三字。案：蓋因已見五臣而節去也。〉

〈注「猥猶曲也」：袁本、茶陵本此節注并入五臣，較多不同。案：以尤為是也。〉

〈又不能與群僚并力袁本、茶陵本「并」上有「同心」二字。案：二本無校語，似善與五臣無異，但尤所見脫之也。漢書有。〉

〈戮力耕桑：茶陵本「戮」作「戮」，注同。袁本皆作「戮」。案：「戮」即「戮」假借，或善「戮」五臣「戮」，尤校改之也。漢書作「戮」〉

〈雅善鼓琴：袁本云善作「琴」。茶陵本云五臣作「瑟」。案：各本所見皆傳寫偽也。漢書作「瑟」，即所謂「趙之鳴瑟」，不得作「琴」明甚。〉

〈注「而遇民亂也」：陳云「民」，「昏」誤，是也。各本皆誤。〉

〈注「為眾惡毀所舉」：何校「舉」改「歸」。陳云「舉」，「歸」誤，是也。各本皆誤。〉

〈常恐困乏者：茶陵本「恐」下有「之」字，云五臣無。袁本云善有。案：有者不可通，二本所見傳寫衍也。漢書無。〉

〈稟然皆有節概：袁本、茶陵本「稟」作「凜」。案：二本所載五臣良注作「凜」，漢書作「漂」，顏音匹遙反，善不必與漢書全同，或自作「稟」歟？〉

〈注「毛詩曰」：陳云「詩」下當有「序」字，是也。各本皆脫。〉

論盛孝章書
孔文舉〈與魏太祖。虞預會稽典錄曰：盛憲，字孝章，器量雅偉。舉孝廉，補尚書郎，遷吳郡太守，以疾去官。孫策平定吳、會，誅其英豪。憲素有名，策深忌之。初，憲與少府孔融善，憂其不免禍，乃與曹公書，由是徵為都尉。詔命未至，果為權所害。子匡奔魏，位至征東司馬。〉

主条目：論盛孝章書
歲月不居，時節如流。〈國語，文姜曰：日月不居，人誰不安。傅毅詩曰：徂年如流，垬茲暇日。〉五十之年，忽焉已至，公為始滿，融又過二。〈公謂曹操。言公年始滿五十，融過於二歲也。〉海內知識，零落殆盡，惟有會稽盛孝章尚存。其人困於孫氏，妻孥湮沒，〈孫氏，已見上文。毛詩曰：樂爾妻孥。孔安國尚書大傳曰：孥，子也。〉單孑獨立，孤危愁苦。若使憂能傷人，此子不得永年矣！春秋傳曰：「諸侯有相滅亡者，桓公不能救，則桓公恥之。」〈公羊傳曰：邢亡，孰亡之？蓋狄滅也。曷為不言蓋狄滅之？為桓公諱也。曷為為桓公諱？上無天子，下無方伯，天下諸侯有相滅亡者，桓公不能救，則桓公恥之。〉今孝章實丈夫之雄也，天下談士，依以揚聲，而身不免於幽縶，命不期於旦夕。吾祖不當復論損益之友，而朱穆所以絕交也。〈論語，子曰：益者三友，損者三友。吾祖，即謂孔子也。後漢朱穆感世澆薄，莫尚敦厚，著絕交論以矯之。〉公誠能馳一介之使，加咫尺之書，〈左氏傳，晉行人子員對鄭王子伯駢曰：君有楚命，不使一介行李，告於寡君。漢書，廣武君曰：發一乘之使，奉咫尺之書。〉則孝章可致，友道可弘矣。

今之少年，喜謗前輩，或能譏評孝章。孝章要為有天下大名，九牧之人，所共稱嘆。〈九牧，猶九州也。左氏傳，王孫滿曰：貢金九牧。孫卿子曰：文王鑒於殷紂，此其所以伐殷王而受九牧也。〉燕君市駿馬之骨，非欲以騁道里，乃當以招絕足也。〈戰國策，郭隗謂燕昭王曰：臣聞古之人君有市千里馬者，三年而不得。於是遣使者师千金之貨，將市於他國。未至，而千里之馬已死，使者乃以五百金買死馬之首以歸。其君大怒曰：所求者本不市死馬，何故損金市死馬乎？將誅之，使者對曰：死馬尚市之，況生者乎？天下必知君之好也，馬將至矣。於是期年而千里馬至者三焉。〉惟公匡復漢室，宗社將絕，又能正之。正之術，實須得賢。珠玉無脛〈胡定切〉而自至者，以人好之也，況賢者之有足乎？〈韓詩外傳曰：蓋胥謂晉平公曰：珠出於海，玉出於山無足而至者，好之也；士有足而不至者，君不好也。〉昭王築臺以尊郭隗，隗雖小才而逢大遇，竟能發明主之至心，故樂毅自魏往，劇辛自趙往，鄒衍自齊往。〈史記曰：燕昭王於破燕之後，卑身厚幣以禮賢者。謂郭隗曰：齊因孤之國亂，而襲破燕。孤知國小力少，不足以報。然誠得賢士與共圖，以雪先王之讎也。願先生視可者，得身事之。隗曰：王必欲致士，先從隗始。況賢於隗者，豈遠千里哉！於是昭王為隗改築宮而師事之。樂毅自魏往，鄒衍自齊往，劇辛自趙往。〉向使郭隗倒懸而王不解〈居蟹切〉，臨難而王不拯，〈孟子曰：當今之時，萬乘之國行仁政，民悅而歸之，猶解倒懸也。又曰：今燕虐其民而王征之，人以為將拯己於水火之中也。〉則士亦將高翔遠引，莫有北首〈音獸〉燕路者矣。〈漢書，廣武君曰：牛酒以享，士大夫北首燕路。〉凡所稱引，自公所知，而復有云者，欲公崇篤斯義。因表不悉。

文選考異
〈論盛孝章書：案：此書當在後，下與彭寵書當在前。今乃季漢之文，越居建武以上，非必善舊甚明。各本皆同，卷首子目亦然，未知其誤始自何時也。〉

〈注「徵為都尉」：何校「為」下添「騎」字，是也。各本皆脫。〉

〈注「人誰不安」：案：「不」當作「獲」，各本皆誤。〉

〈注「曷為不言蓋狄滅之」：袁本、茶陵本無「蓋」字，是也。〉

〈注「此其所以伐殷王」：陳云「伐」，「代」誤，是也。各本皆偽。〉

〈正之術：袁本、茶陵本重「之」字，云善無一「之」字。案：各本所見皆非，此但傳寫脫。〉


為幽州牧與彭寵書
朱叔元〈范曄後漢書曰：朱浮，字叔元，沛國蕭人也。初從世祖為大司馬主簿，遷偏將軍，從破邯鄲後，乃為大將軍幽州牧，守薊城。浮少有才能，頗欲勵正風跡，收士心，辟召州中涿郡王岑之屬，以為從軍事。及王莽時，故吏二千石，皆引置幕府，乃多發諸郡倉穀，贍其妻子。漁陽太守以為天下未定，不宜多置官屬，以費軍食，不從其令。浮密奏：寵遣吏迎妻而不迎其母，又受貨賄，殺害友人，多聚兵榖，意計難量。寵既積怨，聞遂大怒，舉兵攻浮。浮以書責之。〉

主条目：為幽州牧與彭寵書
蓋聞智者順時而謀，愚者逆理而動，常竊悲京城太叔以不知足而無賢輔，卒自棄於鄭也。〈左氏傳曰：鄭武公生莊公及共叔段。姜氏愛共叔段，欲立之，亟請於武公，公弗許。及莊公即位，為之請制。公曰：制，巖邑也，虢叔死焉，他邑唯命。請京，使居之，謂之京城太叔。既而太叔令西鄙北鄙貳於己，公子呂曰：國不堪貳，君將若之何？公曰：不義不昵，厚將崩。太叔完聚，繕甲兵，具卒乘，將襲鄭。公聞其期，曰：可矣！命子封帥車二百乘以伐京，京叛太叔段，段入于鄢。公伐諸鄢，五月辛丑，太叔出奔共。書曰：鄭伯克段于鄢。〉伯通以名字典郡，有佐命之功，〈名字，謂聲譽遠聞也。漢書曰：陳遵、劉竦俱著名字。佐命已見李陵書。〉臨民親職，愛惜倉庫，而浮秉征伐之任，欲權時救急，〈言朱浮所以招致賓客者，此亦權時救急也。〉二者皆為國耳。即疑浮相譖，何不詣闕自陳，而為滅族之計乎？

朝廷之於伯通，〈蔡邕獨斷云：朝廷者，不敢指斥君，故言朝廷。〉恩亦厚矣，委以大郡，任以威武，事有柱石之寄，情同子孫之親。〈漢書，大司農田延年謂霍光曰：將軍為國柱石〉匹夫媵母尚能致命一区，〈左氏宣公二年傳曰：初，趙宣子畋于首山，見靈輒餓，問其病，對曰：不食三日矣。食之，舍其半。問之，曰：宦三年矣，未知母之存否，今近矣，請以遺。使盡之，而為之簞食與肉。既而與為公介。靈公比以趙盾驟諫，伏甲將攻殺之。靈輒乃倒戟以禦之。又戰國策曰：楚王伐中山，中山君亡，有二人荷戈而從之。中山君顧二人曰：子何為者？對曰：昔臣之父嘗餓且死，君捨区以餔臣父。臣之父且死，曰：中山君有事，汝必赴之。是以今來死君之難。中山君曰：以一杯羹而亡國，以一区而獲二死士。媵母，未詳。〉豈有身帶三綬，職典大邦，而不顧恩義，生心外叛者乎！〈三綬者，古人兼官者，一官一綬也。范曄後漢書曰：更始使謁者韓鴻持節徇北州，承制得專拜二千石以下。鴻至薊，以寵鄉閭故人，相見大喜，拜寵偏將軍，行漁陽太守。世祖又以書招寵，寵乃發步騎三千人歸世祖。世祖承制封建忠侯，賜號大將軍。〉伯通與吏民語，何以為顏？行步拜起，何以為容？坐臥念之，何以為心？引鏡窺景，何以施眉目？舉厝建功，何以為人？惜乎！棄休令之嘉名，造梟鴟之逆謀，捐傳葉之慶祚，招破敗之重災，高論堯舜之道，不忍桀紂之性，生為世笑，死為愚鬼，不亦哀乎！

伯通與耿俠遊〈范曄後漢書曰：吳漢說寵從世祖，會上谷太守耿況亦使功曹寇恂詣寵，結謀共歸世祖。又曰：況字俠遊。〉俱起佐命，同被國恩。俠遊謙讓，屢有降挹之言，〈蒼頡篇曰：挹，損也。〉而伯通自伐，以為功高天下。〈孔安國尚書傳曰：自功曰伐。〉往時遼東有豕，生子白頭，異而獻之。行至河東，見群豕皆白，懷慚而還。若以子之功高論於朝廷，則為遼東豕也。〈白頭豕，未詳。〉今乃愚妄，自比六國。〈張晏漢書注曰：齊、燕、楚、韓、趙、魏。〉六國之時，其勢各盛，廓土數千里，勝兵將百萬，故能據國相持，多歷年所。今天下幾里，列郡幾城，奈何以區區漁陽而結怨天子？〈區區，言小也。公羊傳曰：司馬子反謂楚王曰：以區區之宋，猶有不欺之臣。〉此猶河濱之民，捧土以塞孟津，多見其不知量也！〈論語曰：叔孫武叔毀仲尼，子貢曰：仲尼，日月也，無得而踰焉。人雖欲自絕，其何傷於日月乎？多見其不知量也。〉

方今天下適定，海內願安，士無賢不肖，皆樂立名於世。而伯通獨中風狂走，自捐盛時，內聽嬌婦之失計，外信讒邪之諛言，〈東觀漢記曰：浮密奏寵，上徵之。寵既自疑，其妻勸寵無應徵，今漁陽大郡，兵馬眾多，奈何為人所奏而棄此去？寵與所親信吏計議，吏皆怨浮，勸寵止不應徵。〉長為群后惡法，永為功臣鑒戒，豈不誤哉！〈或本云永為群后惡法。今檢范曄後漢書有此一句。然東觀漢記亦載此書，大意雖同，辭旨全別，蓋錄事者取舍有詳略矣。〉定海內者無私讎，勿以前事自疑，願留意顧老母少弟。凡舉事無為親厚者所痛，而為見讎者所快。〈范曄後漢書曰：寵齊獨在便室，蒼頭子密等三人，因寵臥寐，共縛著床。又以寵命呼其妻，妻入，大驚。昏夜後，解寵手，令作記，告城門將軍云：今遣子密等至子后蘭卿所，速開門出，勿稽留之。書成，即斬寵及妻頭置囊中。便持記馳出城，因以詣闕，封為不義侯。〉

文選考異
〈為幽州牧與彭寵書：案：此書當在前，說見上。〉

〈注「漁陽太守」：何校「守」下添「彭寵」二字，陳同，是也。各本皆脫。〉

〈注「陳遵劉竦」：陳云「劉」，「張」誤，是也。各本皆誤。〉

〈內聽嬌婦之失計：袁本、茶陵本「嬌」作「驕」，是也。後漢書亦是「驕」字。〉

〈注「或本云永為群后惡法今檢范曄後漢書有此一句」：何校「云」改「無」。陳云「云」疑當作「無」。今案：何、陳所說非也。「一」當作「二」。各本皆誤。或本云「永為群后惡法」者，謂正文二句，本或作如此一句也。今檢范曄後漢書有此二句者，謂其與或本云者不合，而與正文合也。正文不云「永為群后惡法」，不得如何、陳所改作「或本無」甚明。〉

為曹洪與魏文帝書
〈魏志曰：曹洪，字子廉，太祖從弟。〉

陳孔璋〈陳琳集曰：琳為曹洪與文帝牋。文帝集序曰：上平定漢中，族父都護還書與余，盛稱彼方土地形勢。觀其辭，如陳琳所敘為也。〉

主条目：為曹洪與魏文帝書
十一月五日，洪白：前初破賊，情奓意奢，說事頗過其實。得九月二十日書，〈得文帝書。〉讀之喜笑，把玩無猒，亦欲令陳琳作報。琳頃多事，不能得為。念欲遠以為懽，故自竭老夫之思。〈左氏傳，趙孟曰：老夫罪戾是懼。〉辭多不可一一，粗舉大綱，以當談笑。

漢中地形，實有險固，四嶽三塗，皆不及也。〈左氏傳，司馬侯曰：四嶽、三塗，九州之險也。杜預曰：東嶽岱，南嶽衡，西嶽華，北嶽恆；三塗，在河南陸渾縣南。〉彼有精甲數萬，臨高守要，一人揮戟，萬夫不得進。〈漢書，朱買臣曰：一人守險，千人不得上。〉而我軍過之，若駭鯨之決細網，奔兕之觸魯縞，〈漢書，韓安國曰：強弩之末，力不能穿魯縞。音義曰：縞，曲阜之地，俗善作之。旣皆輕細，故以喻之。爾雅曰：繒之細者曰縞。〉未足以喻其易。雖云王者之師。有征無戰，〈漢書，淮南王安上書曰：臣聞天子之兵，有征無戰，言莫之敢校。〉不義而強，古人常有。〈左氏傳，叔向謂趙孟曰：不義而強，其弊必速。〉故唐虞之世，蠻夷猾夏；〈尚書舜典曰：咎繇，蠻夷猾夏，寇賊姦宄。〉周宣之盛，亦讎大邦。〈毛詩曰：蠢爾蠻荊，大邦為讎。〉詩書歎載，言其難也。斯皆憑阻恃遠，故使其然。是以察茲地勢，謂為中才處之，殆難倉卒。〈司馬遷報任少卿書曰：夫中才之人，事有關於宦豎者，莫不傷氣。〉來命陳彼妖惑之罪，敘王師曠蕩之德，豈不信然！〈文帝答洪書曰：今魯包凶邪之心，肆蠱𧌒之政，天兵神拊，師徒無暴，樵牧不臨。〉是夏殷所以喪，苗扈所以斃；〈尚書，帝曰：咨禹：惟時有苗不率，汝徂征。又曰：啟與有扈戰于甘之野。〉我之所以克，彼之所以敗也。不然，商周何以不敵哉！〈左氏傳，鬭廉曰：師克在和不在眾，商、周之不敵，君之所聞也。〉昔鬼方聾昧，崇虎讒凶，殷辛暴虐，三者皆下科也。〈三科之中，此等為下科。〉然高宗有三年之征，文王有退脩之軍，盟津有再駕之役，〈周易曰：高宗之伐鬼方，三年克之。左氏傳曰：子魚言於宋公曰：文王聞崇德亂，伐之，軍三旬而不降。退而脩德，復伐之，因壘而降。尚書曰：惟十有一年，武王克殷。又曰：一月戊午，師渡孟津。〉然後殪戎勝殷，有此武功。〈尚書曰：天乃大命文王，殪戎殷，誕受厥命。〉焉有星流景集，飆奪霆擊，長驅山河，朝至暮捷，若今者也！〈戰國策曰：樂毅輕卒銳兵，長驅至齊。〉

由此觀之，彼固不逮下愚，〈彼，張魯也。下愚，指鬼方等。〉則中才之守，不然明矣。在中才則謂不然，〈若中才守之，則不可得也。〉而來示乃以為彼之惡稔，雖有孫田墨氂〈力而切〉猶無所救，竊又疑焉。〈文帝答曹洪書曰：今魯罪兼苗、桀，惡稔厲、莽，縱使宋翟妙機械之巧，田單聘奔牛之誑，孫、吳勒八陣之變，猶無益也。〉何者？古之用兵，敵國雖亂，尚有賢人，則不伐也。是故三仁未去，武王還師；〈論語曰：微子去之，箕子為之奴，比干諫而死。孔子曰：殷有三仁焉。史記曰：周武王東觀兵於孟津，諸侯皆曰：紂可伐矣！武王曰：未知天命，未可也。乃還師。聞殺王子比干，囚箕子，於是曰：殷有重罪，不可不伐。〉宮奇在虞，晉不加戎；〈左氏傳曰：晉侯假道於虞以伐虢，宮之奇諫曰：虢，虞之表也。虢亡，虞必從之。諺所謂輔車相依，脣亡齒寒。其虞、虢之謂乎？弗聽。宮之奇以其族行，曰：虞不臘矣！在此行也，不再舉矣！〉季梁猶在，強楚挫謀。〈左氏傳曰：楚王侵隋，隋使少師董成鬭伯比言於楚子曰：吾不得志於漢東也，我則使然。我張吾三軍而被吾甲兵，以武臨之。漢東之國，隋為大，隋張必棄小國，小國離，楚之利也。請羸師以張之。熊率且比曰：季梁在，何益？注曰：季梁，隋賢臣也。〉曁至眾賢奔絀〈敕律切〉，三國為墟。明其無道有人，猶可救也。且夫墨子之守，縈帶為垣，高不可登；折箸為械，堅不可入。〈墨子曰：公輸為雲梯，必取宋。於是見公輸，九設攻城之機變，墨子九距之。公輸般之攻城械盡，子墨子之守圉有餘。公輸般出而曰：吾知所以距子矣，吾不言。子墨子亦曰：吾知子之所以距我者，吾不言之。王問其故，子墨子曰：公輸子之意，不過欲殺臣。殺臣，宋莫能守，乃可攻也。然臣之弟子禽滑氂三百人，已持守圉之器在宋城上，而待楚寇矣。雖殺臣，不能絕也。楚王曰：善，吾請無攻也。〉若乃距陽平，據石門，〈周地圖記曰：褒谷西有古陽平關。劉淵林蜀都賦注曰：石門在漢中之西。〉攄八陣之列，騁奔牛之權，〈雜兵書曰：八陣：一曰方陣，二曰圓陣，三曰牝陣，四曰牡陣，五曰衝陣，六曰輪陣，七曰浮沮陣，八曰鴈行陣。史記曰：田單為將軍，破燕城時，以千餘牛為絳繒衣，畫以五綵龍文，束兵刃於角，灌脂束葦於尾，燒之。鑿城數十穴，夜縱牛，壯士五千人隨其後。牛尾熱，怒而奔，燕軍夜大驚。牛尾炬火，光明炫燿，燕軍視之，皆龍文，所觸盡死傷。五千人因衘枚擊之，而城中鼓噪從之，老弱皆擊銅器為聲，聲動天地。燕軍大駭，敗走。齊人遂夷殺其將騎劫。燕軍大亂奔走，齊人追亡逐北，所過城邑叛燕歸田單，而齊七十餘城皆復為齊。乃迎襄王於莒。〉焉肯土崩魚爛哉！〈漢書，徐樂上書曰：臣聞天下之患，在於土崩。公羊傳曰：其言梁亡何？自亡也，魚爛而亡。何休注曰：魚爛自內發。〉設令守無巧拙，皆可攀附，則公輸已陵宋城，樂毅已拔卽墨矣。墨翟之術何稱？田單之智何貴？老夫不敏，未之前聞。〈左氏傳，趙孟曰：老夫罪戾是懼。禮記檀弓曰：我未之前聞。〉

蓋聞過高唐者，效王豹之謳；〈孟子，淳于髡曰：昔王豹處淇，而西河善謳。緜駒處高唐，而齊女善歌。按：此文當過高唐者，效綿駒之歌。但文人用之誤。〉遊睢〈息惟切〉渙者，學藻繢之綵。〈陳留記曰：襄邑，渙水出其南，睢水經其北。傳云：睢、渙之間出文章，故其黼黻絺繡。日月華蟲，以奉宗廟御服焉。〉間自入益部，仰司馬楊王遺風，有子勝斐然之志，〈司馬相如、楊雄、王褒也。墨子曰：二三子復於子墨子曰：告子勝仁。子墨子曰：未必然也。告子為仁，猶跂以為長，偃以為廣，不可久也。論語曰：吾黨之小子狂簡，斐然成章。〉故頗奮文辭，異於他日。怪乃輕其家丘，謂為倩〈七靖切〉人，〈邴原別傳曰：原遊學，詣孫菘，菘曰：君以鄭君而舍之，以鄭君為東家丘也。原曰：君以鄭君為東家丘，以僕為西家愚夫邪？〉是何言歟？夫綠驥垂耳於林埛。〈弔屈原曰：驥垂兩耳，服鹽車。爾雅曰：野外謂之林，林外謂之埛。〉鴻雀戢翼於汙池，〈周禮有牧田。鴻雀，鳥之通稱也。毛詩曰：鴛鴦在梁，戢其左翼。列子，楊朱謂梁王曰：鴻鴈高飛，不集汙池。〉褻之者固以為園囿之凡鳥，外廄之下乘也。〈穀梁傳，晉荀息曰：君何不以屈產之乘借道乎？公曰：此晉國之寶也。荀息曰：取之中廄，置之外廄。〉及整蘭筋，〈相馬經云：一筋從玄中出，謂之蘭筋。玄中者，目上陷如井字。蘭筋豎者千里。〉揮勁翮，陵厲清浮，顧盼千里，豈可謂其借翰於晨風，假足於六駮哉！〈爾雅曰：晨風，鸇也。毛詩曰：隰有六駮。毛萇曰：駮如馬，倨牙，食虎豹。〉恐猶未信丘言，必大噱也。洪白。〈孟康漢書注曰：丘，空也。此雖假孔子名，而實以空為戲也。或無丘言二字。漢書曰：趙李諸侍中皆談笑大噱。說文曰：噱，大笑也。〉

文選考異
〈注「如陳琳所敘為也」：何校「如」改「知」，陳同，是也。各本皆偽。〉

〈辭多不可一一：袁本、茶陵本下「一」作「二」。案：二本是也。此尤誤改之。〉

〈注「既皆輕細」：茶陵本「卽皆」作「尤為」，是也。袁本作「既無」，亦非。〉

〈注「爾雅曰繒之細者」：案：「爾」當作「小」。各本皆偽。此所引廣服文。〉

〈注「肆蠱蛊之政」：袁本、茶陵本「蛊」作「惑」，是也。〉

〈注「武王克殷」：陳云「克」，「伐」誤，是也。各本皆誤。〉

〈飆奪霆擊：袁本、茶陵本「奪」作「奮」，云善作「奪」。案：各本所見皆非也，「奪」但傳寫誤。〉

〈注「東觀兵於孟津」：袁本、茶陵本「孟」作「盟」，是也。〉

〈注「左氏傳趙孟曰老夫罪戾是懼」：案：此十二字不當有，「老夫」，篇首巳注訖矣。各本皆誤。〉

〈注「而齊女善歌」：袁本、茶陵本「女」作「右」。案：「女」字非也。〉

〈注「詣孫菘菘曰」：案：二「菘」字皆當作「崧」，國志注引作「崧」可證也。各本皆偽。〉

〈夫綠驥垂耳於林坰：案：「林坰」當作「坰牧」。袁本、茶陵本作「坰牧」，校語云善有「林」字，無「牧」字。案：善引周禮以注「牧」作「坰牧」，與五臣無異甚明，各本所見皆非也。尤本又割注周禮有「牧田」一句入下節，益非。二本此注通為一節，固未誤也。〉

〈顧盼千里：袁本、茶陵本「盼」作「眄」，云善作「盼」。案：各本所見非也，「盼」但傳寫誤。〉


Chinese text: This work was published before January 1, 1923, and is in the
public domain worldwide because the author died at least 100 years ago.
