論二
王命論
〈善曰：王命，帝王受命也。漢書曰：彪遭王莽敗，光武即位於冀州。時隗囂據隴擁衆。囂問彪曰：往者周亡，戰國並爭，天下分裂，意者從橫之事，復起於今乎？〉

主条目：王命論
　　班叔皮

　　昔在帝堯之禪曰：「咨爾舜，天之歷數在爾躬。」舜亦以命禹。〈善曰：論語文也。尚書，帝曰：來，禹。予懋乃德，嘉乃丕績，天之歷數在汝躬，汝終陟元后。孔安國曰：歷數，謂天道也。元后，天子也。爾雅曰：命，告也。〉暨于稷契，咸佐唐虞，光濟四海，奕世載德。至于湯武，而有天下。〈善曰：稷，武王之祖也。契，成湯之祖也。杜預左氏傳注曰：暨，至也。國語，祭公謀父曰：奕世載德。孔安國尚書傳曰：載，行也。〉雖其遭遇異時，禪代不同，至于應天順人，其揆一焉。〈善曰：周易曰：湯、武革命，順乎天，應乎人。孟子曰：先聖後聖，其揆一也。〉是故劉氏承堯之祚，氏族之世，著于春秋。〈善曰：漢書贊曰：春秋晉史蔡墨有言，陶唐氏既衰，其後有劉累，范氏其後也。范氏為晉士師，魯文公世，出奔秦，後歸于晉，其處者為劉氏。〉唐據火德，而漢紹之。〈善曰：帝系曰：帝堯封于唐，為火德。漢書贊曰：漢承堯運，德祚已盛。斷蛇著符，旗幟尚赤，協于火德，自然之應，得天統矣。〉始起沛澤，則神母夜號，以彰赤帝之符。〈善曰：漢書曰：高祖夜徑澤中，有大蛇當徑，高祖乃拔劍斬蛇。後人來至蛇所，有一老嫗夜哭曰：吾子，白帝子也，化為蛇，當道，今者赤帝子斬之。又曰：高祖立為沛公，旗幟皆赤，由是知所殺蛇，白帝子；殺者，赤帝子故也。〉由是言之，帝王之祚，必有明聖顯懿之德，〈善曰：春秋河圖揆命篇曰：倉、戲、農、黃，三陽翼天德聖明。法言曰：昔在有熊、高陽、高辛、唐、虞、三代咸有顯懿，故天因而祚之。〉豐功厚利積累之業，〈善曰：史記，崇侯虎曰：西伯積善累德，諸侯皆嚮之。〉然後精誠通于神明，流澤加於生民。〈善曰：孝經，子曰：孝悌之至，通於神明。尚書，周公曰：道洽政治，澤潤生民。〉故能為鬼神所福饗，天下所歸往。〈善曰：孟子，萬章曰：堯薦舜如何？曰：使之主祭，百神享之；使之主事，事治而百姓安之。易乾鑿度曰：王者，天下所歸。韓詩外傳曰：王者，往也；天下往之，謂之王也。〉未見運世無本，功德不紀，而得倔起在此位者也。〈善曰：世運，五行更運相次之世也。不紀，不為人所記也。春秋元命苞曰：五德之運，應錄次相代。埤蒼曰：崛，特起也。崛與倔同。〉世俗見高祖興於布衣，不達其故，〈善曰：漢書曰，高祖曰：吾以布衣取天下。家語，孔子曰：舜起布衣，而終以帝也。〉以為適遭暴亂，得奮其劍，〈善曰：適，猶遇也。漢書，高祖曰：吾提三尺劍取天下。〉遊說之士，至比天下於逐鹿，幸捷而得之。〈善曰：漢書，隗囂曰；秦失其鹿，劉季逐而掎之，時人復知漢乎？太公六韜曰：取天下若逐野鹿，得鹿，天下共分其肉。〉不知神器有命，不可以智力求。〈韋昭曰：神器，天子璽符服御之物。善曰：老子曰：天下神器，不可為也，為者敗之也。〉悲夫！此世之所以多亂臣賊子者也。〈善曰：孟子曰：孔子成春秋而亂臣賊子懼。〉若然者，豈徒闇於天道哉？又不睹之於人事矣！

　　夫餓饉流隸，飢寒道路，〈善曰：說文曰：餓，飢也。穀梁傳曰：五穀不升，謂之饉。流隸，流移賤隸也。左氏傳曰：人有十等，輿臣隸也。饉或為殣。荀悅曰：道瘞，謂之殣也。〉思有短褐之襲，檐石之蓄，〈韋昭曰：短為裋，裋，襦也。毛布曰褐。善曰：裋，丁管切。說文曰：襲，重衣也。字林曰：襲，大篋也。晉灼曰：無一檐與一斛之餘。〉所願不過一金，終於轉死溝壑。〈韋昭曰：一斤為一金。善曰：孟子謂滕文公曰：為人父母，使老稚轉乎溝壑，惡在為人父母也。〉何則？貧窮亦有命也。〈善曰：墨子曰：貧富治亂，固有天命，不可損益也。〉況乎天子之貴，四海之富，神明之祚，可得而妄處哉？〈善曰：禮記，孔子曰：舜其大孝也，與尊為天子，富有四海之內，宗廟饗之，子孫保之。法言曰：天因祚之，為神明主也。〉故雖遭罹厄會，竊其權柄，勇如信布，強如梁籍，成如王莽，然卒潤鑊伏鑕，烹醢分裂，〈善曰：史記曰：項籍，其季父項梁。陳勝等起，梁為楚上柱國，軍下邳，自號武信君。北至定陶，再破秦軍。後秦大破之，項梁死。〉又況么麼不及數子，而欲闇干天位者也。〈善曰：鶡冠子曰：無道之君，任用么麼，動則煩濁。有道之君，任用俊雄，動則明白。通俗文曰：不長曰么，細小曰麼，莫可切。爾雅曰：干，求也。〉是故駑蹇之乘，不騁千里之塗；〈善曰：廣雅曰：駑，駘也。今謂馬之下者為駑。王逸楚辭注曰：蹇，跛也。呂氏春秋曰：所為貴驥者，為其一日千里也。〉鷰雀之疇，不奮六翮之用；〈善曰：史記，陳涉曰：鷰雀安知鴻鵠之志哉？韓詩外傳，蓋賁曰：夫鴻鵠一舉千里，所恃者六翮耳。〉楶梲之材不荷棟梁之任；〈應劭曰：爾雅曰：栭謂之楶。梲，朱儒柱。善曰：說文曰：栭，枅上標。周易曰：棟隆之吉，不撓乎下也。楶，音節。梲，之劣切。〉斗筲之子，不秉帝王之重。〈音義曰：筲，竹筥也，受一斗。善曰：論語，子曰：斗筲之人，何足筭也。〉易曰：「鼎折足，覆公餗。」不勝其任也。〈善曰：周易鼎卦之辭也。說文曰：鬻，鼎實也。鬻與餗同，音速。〉

　　當秦之末，豪桀共推陳嬰而王之。嬰母止之曰：「自吾為子家婦，而世貧賤，卒富貴，不祥。不如以兵屬人，事成，少受其利。不成，禍有所歸。」嬰從其言，而陳氏以寧。〈善曰：史記文。〉王陵之母，亦見項氏之必亡，而劉氏之將興也。是時，陵為漢將，而母獲於楚。有漢使來，陵母見之，謂曰：「願告吾子，漢王長者，必得天下，子謹事之，無有二心。」遂對漢使伏劍而死，以固勉陵。其後，果定於漢。陵為宰相，封侯。〈善曰：史記文。〉夫以匹婦之明，猶能推事理之致，探禍福之機，〈善曰：白虎通曰：庶人稱匹夫何？言其夫妻為偶也。鄭玄周禮注曰：致，猶會也。〉全宗祀於無窮，垂冊書於春秋，而況大丈夫之事乎？〈張晏曰：冊書，史記也。晉灼曰：至周名春秋，考紀也。善曰：孟子曰：富貴不能淫，貧賤不能移，此之謂大丈夫也。〉是故窮達有命，吉凶由人。〈善曰：呂氏春秋曰：道德於此，窮達一也。左氏傳，周內史叔興曰：吉凶由人。〉嬰母知廢，陵母知興，審此二者，帝王之分決矣。

　　蓋在高祖，其興也有五：一曰帝堯之苗裔，二曰體貌多奇異，〈善曰：漢書曰，高祖為人隆準而龍顏，美鬚髯，左股有七十二黑子。〉三曰神武有徵應，〈善曰：徵應，謂下衆瑞也。〉四曰寬明而仁恕，〈善曰：漢書曰：高祖寬仁愛人，意豁如也。〉五曰知人善任使。〈善曰：高祖任張良以運籌，委蕭何以關內是也。〉加之以信誠好謀，達於聽受，見善如不及，用人如由己，〈善曰：論語，子曰：見善如不及。〉從諫如順流，趣時如響起。〈善曰：左氏傳，叔向曰：齊桓公從善如流。周易曰：變通者，趣時者也。〉當食吐哺，納子房之策；〈善曰：漢書，酈食其欲立六國後，漢王以問張良，良發八難，漢王輟食吐哺曰：豎儒，幾敗乃公事。〉拔足揮洗，揖酈生之說；〈善曰：漢書曰：酈食其求見，沛公方踞床，使兩女子洗足。酈生不拜，長揖曰：足下必欲誅無道秦，不宜踞見長者。沛公起，攝衣謝之，延上坐。食其說沛公襲陳留。〉悟戍卒之言，斷懷土之情；〈善曰：漢書曰：高祖西都洛陽，戍卒婁敬說上曰：陛下都洛陽，不便。不如入關據秦之固。是日車駕西，都長安。〉高四皓之名，割肌膚之愛；〈善曰：漢書曰：上欲廢太子，立戚夫人子趙王如意。呂后不知所為。張良曰：顧上有所不能致四人。令太子為書，卑辭安車，請以為客，令上見之，則一助也。於是太子迎四人至。上破黥布歸，愈欲易太子。及置酒，太子侍，四人者從。上乃驚曰：吾求公，公逃避我。今公何自從吾兒遊？煩公幸卒調護太子。竟不易太子者，良本招此四人之力也。〉舉韓信於行陣，收陳平於亡命。〈善曰：漢書曰：蕭何薦韓信於漢王，於是漢王齋戒設壇場，拜信為大將軍。又曰：陳平亡楚來降。漢王與語，說之。使驂乘，監諸將。〉英雄陳力，群策畢舉，此高祖之大略，所以成帝業也。〈善曰：莊子，許由曰：我為汝言其大略。廣雅曰：略，法也。〉若乃靈瑞符應，又可略聞矣。〈善曰：略，粗略也。〉初劉媼妊高祖，而夢與神遇，震電晦冥，有龍蛇之怪。〈善曰：漢書曰：高祖母媼，嘗息大澤之陂，夢與神遇。是時雷電晦冥，父往視，則見蛟龍於其上。已而有娠，遂產高祖。說文曰：妊，孕也，如蔭切。〉及長而多靈，有異於衆。是以王武感物而折契，呂公睹形而進女；〈善曰：漢書曰：高祖常從王媼、武負貰酒，時飲醉臥，武負、王媼見其上常有怪。歲竟，此兩家常折券棄債。貰，食夜切。又曰：呂公見高祖曰：臣少好相人，相人多矣，無如季相。臣有息女，願為箕帚妾也。〉秦皇東遊以厭其氣，呂后望雲而知所處；〈善曰：漢書，秦始皇帝曰：東南有天子氣。於是東遊以厭當之。高祖隱於芒碭山澤間。呂后與人俱求，常得之。高祖怪問，呂后曰：季所居，上常有雲氣，故從往，常得季。說文曰：厭，塞也，於冉切。〉始受命則白蛇分，西入關則五星聚。〈善曰：白蛇分，已見上文。漢書曰：元年，冬十月，五星聚於東井，沛公至霸上也。〉故淮陰留侯謂之天授，非人力也。〈善曰：漢書，韓信謂高祖曰：且陛下天授，非人力也。又曰：張良數以太公兵法說沛公，沛公喜，常用其策。為他人言，皆不省。良曰：沛公殆天授。故遂從之。〉

　　歷古今之得失，驗行事之成敗，稽帝王之世運，考五者之所謂，取舍不厭斯位，符瑞不同斯度，〈韋昭曰：厭，合也。善曰：一艷切。〉而苟昧權利，越次妄據，外不量力，內不知命，〈善曰：左氏傳曰：息侯伐鄭，君子曰：不量力。論語，孔子曰：不知命，無以為君子。〉則必喪保家之主，失天年之壽，〈善曰：左氏傳曰：趙孟過鄭，印段賦蟋蟀。趙孟曰：保家之主也。莊子，弟子問於莊子曰：山中之木，以不材，得終其天年也。〉遇折足之凶，伏斧鉞之誅。英雄誠知覺寤，畏若禍戒，超然遠覽，淵然深識，收陵嬰之明分，絕信布之覬覦，〈善曰：左氏傳，師服曰：下無覬覦。杜預曰：下不敢望上位也。說文曰：覬，幸也。覦，欲也。〉距逐鹿之瞽說，審神器之有授，貪不可冀，無為二母之所笑，〈韋昭曰：幾，望也。今本作冀。〉則福祚流于子孫，天祿其永終矣。〈善曰：尚書曰：四海困窮，天祿永終。〉

文選考異

注「復起於今乎」：案：此下有脫文，必并引「既感囂言，以及迺著王命論等語。各本皆脫。善例不全同本書，無以補也。
注「三陽翼天德聖明」：袁本、茶陵本「聖」作「清」。案：此尤校改之也。
注「善曰世運」：案：「世運」當作「運世」。各本皆倒。
檐石之蓄：袁本、茶陵本「檐」作「擔」，注同。案：此所見不同也。漢書作「儋」，「擔」即「儋」字，或從木作「檐」，見毛詩傳釋文；又群經音辨之木部可證。苦寒行「檐囊行取薪」，亦用之。
注「韋昭曰短為裋」：案：「曰」當作「以」，各本皆誤。
注「善曰裋丁管切」：袁本、茶陵本「裋」作「短」。案：「短」字是也。
注「鬻鼎實也」：案：「鬻」當作「䰞」，下同。各本皆偽。
注「道德於此」：何校「德」改「得」，陳同。各本皆誤。
注「則見蛟龍於其上」：袁本、茶陵本「於」作「據」。案：此尤校改之也。
貪不可冀無為二母之所笑：何校「貪」上添「毋」字，「為」上去「無」字。案：依漢書校，蓋是也。各本皆傳寫誤。

典論論文
主条目：典論論文
　　魏文帝

　　文人相輕，自古而然。傅毅之於班固，伯仲之間耳，而固小之，與弟超書曰：「武仲以能屬文為蘭臺令史，下筆不能自休。」〈伯仲，喻兄弟之次也。言勝負在兄弟之間，不甚相踰也。范曄後漢書曰：班超，字仲升，徐令彪之少子也。〉夫人善於自見，而文非一體，鮮能備善。是以各以所長，相輕所短。里語曰：「家有弊帚，享之千金。」斯不自見之患也。〈東觀漢記曰：吳漢入蜀都，縱兵大掠。上詔讓漢曰：城降，孩兒老母口萬數。一旦放兵縱火，聞之可為酸鼻。家有弊帚，享之千金。禹宗室子孫，故嘗更職，何忍行此。杜預左氏傳注曰：亨，通也。亨或為享。〉

　　今之文人，魯國孔融文舉，廣陵陳琳孔璋，山陽王粲仲宣，北海徐幹偉長，陳留阮瑀元瑜，汝南應瑒德璉，東平劉楨公幹：斯七子者，於學無所遺，於辭無所假，咸以自騁驥騄於千里，仰齊足而並馳。以此相服，亦良難矣。〈千里，已見上文。毛萇詩傳曰：田獵齊足尚疾也。〉蓋君子審己以度人，故能免於斯累，〈呂氏春秋曰：君子必審諸己，然後任人。楚辭曰：羌內恕己以量人。王逸曰：量，度也。〉而作論文。

　　王粲長於辭賦；徐幹時有齊氣，然粲之匹也。〈言齊俗文體舒緩，而徐幹亦有斯累。漢書地理志曰：故齊詩曰：子之還兮，遭我乎峱之間兮。此亦舒緩之體也。〉如粲之初征登樓槐賦征思，幹之玄猿漏卮圓扇橘賦，雖張蔡不過也。然於他文未能稱是。琳瑀之章表書記，今之雋也。應瑒和而不壯。劉楨壯而不密。孔融體氣高妙，有過人者，然不能持論，理不勝詞，〈漢書，東方朔、枚皋不根持論。孔叢子，平原君謂公孫龍曰：公無復與孔子高辯事也，其理勝於辭，公辭勝於理。〉以至乎雜以嘲戲，及其所善，楊班儔也。

　　常人貴遠賤近，向聲背實，又患闇於自見，謂己為賢。夫文，本同而末異。蓋奏議宜雅，書論宜理，銘誄尚實，詩賦欲麗。此四科不同，故能之者偏也；唯通才能備其體。

　　文以氣為主；氣之清濁有體，不可力強而致。譬諸音樂，曲度雖均，節奏同檢；〈蒼頡篇曰：檢，法度也。〉至於引氣不齊，巧拙有素，雖在父兄，不能以移子弟。〈桓子新論曰：惟人心之所獨曉，父不能以禪子，兄不能以教弟也。〉

　　蓋文章經國之大業，不朽之盛事。年壽有時而盡，榮樂止乎其身。二者必至之常期，未若文章之無窮。是以古之作者，寄身於翰墨，見意於篇籍，不假良史之辭，不託飛馳之勢，而聲名自傳於後。故西伯幽而演易，周旦顯而制禮，〈司馬遷書曰：西伯拘而演周易。〉不以隱約而弗務，不以康樂而加思。〈周易曰：隱約者，觀其不懾懼。〉夫然，則古人賤尺璧而重寸陰，懼乎時之過已。〈淮南子曰：聖人不貴尺之璧，而重寸之陰，時難得而易失。孔叢子，孔子曰：不讀易，則不知聖人之心。必不使時過已也。〉而人多不強力，貧賤則懾於飢寒，富貴則流於逸樂，〈鄭玄禮記注曰：懾，恐懼也。賈逵國語注曰：流，放也。〉遂營目前之務，而遺千載之功。日月逝於上，體貌衰於下，忽然與萬物遷化，斯志士之大痛也！〈古詩曰：奄忽隨物化，榮名以為寶。〉融等已逝，唯幹著論，成一家言。

文選考異

享之千金：案：「享」當作「亨」。善引左傳注「亨，通也」，而云「亨或為享」，正文是「亨」字甚明。後來以「享」改「亨」，各本皆然，與注不相應，非也。
注「故嘗更職」：何校「更」下添「吏」字，陳同。今案：范蔚宗書公孫述傳作「嘗更吏職」，但各本皆無，仍未當輒補。
咸以自騁驥騄於千里：陳云「以自」國志注引作「自以」。案：依文義，「自以」是也。各本皆倒耳。
注「遭我乎峱之間兮」：袁本「峱」作「嶩」，是也。茶陵本亦誤「峱」。
注「不根持論」：袁本、茶陵本「根」作「長」。案：此尤校改之也。
以至乎雜以嘲戲：袁本、茶陵本無上「以」字，「乎」作「於」。案：此所見不同也。魏志王粲傳注引此無「以」字，「乎」作「于」。蓋二本是矣。
不假良史之辭：袁本云善無「不」字。茶陵本云五臣有「不」字。案：此尤校脩改添之也。初亦同二本，所見皆傳寫脫。
日月逝於上：茶陵本「逝」作「遊」，云五臣作「逝」。袁本云善作「遊」。案：此尤校改正之也。「遊」字不可通，必傳寫誤也。

六代論
〈論夏、殷、周、秦、漢、魏也。〉

主条目：六代論
　　曹元首〈魏氏春秋曰：曹冏，字元首，少帝族祖也。是時，天子幼稚，冏冀以此論感悟曹爽，爽不能納，為弘農太守。少帝，齊王芳也。〉

　　昔夏殷周之歷世數十，而秦二世而亡。〈紀年曰：凡夏自禹以至于桀，十七王。殷自成湯滅夏以至于受，二十九王。大戴禮曰：殷為天子二十餘世，而周受之。周為天子三十餘世，而秦受之。秦為天子，二世而亡，何﹖殷周有道而長，秦無道而暴也。〉何則？三代之君與天下共其民，故天下同其憂；秦王獨制其民，故傾危而莫救。夫與人共其樂者，人必憂其憂；與人同其安者，人必拯其危。先王知獨治之不能久也，故與人共治之；〈班固漢書贊曰：孝宣帝稱曰：與我共此者，其唯良二千石乎？〉知獨守之不能固也，故與人共守之。〈班固漢書贊曰：昔周盛，則周、召相，其治致刑措，衰則五伯扶其弱，與共守之。〉兼親疏而兩用，參同異而並進。是以輕重足以相鎮，親疏足以相衛，并兼路塞，逆節不生。〈賈誼過秦曰：秦并兼諸侯山東三十郡。漢書，主父偃說上曰：今以法割削諸侯，則逆節萌起。〉及其衰也，桓文帥禮；〈齊桓、晉文。〉苞茅不貢，齊師伐楚；宋不城周，晉戮其宰。〈左氏傳曰：齊侯伐楚，楚子使與師言曰：不虞君之涉吾地，何故？管仲對曰：爾貢苞茅不入，王祭不共，無以縮酒，寡人是徵。又曰：晉魏舒合諸侯之大夫于翟泉，將以城成周，宋仲幾不受功，曰：滕、薛、郳，吾役也，為宋役亦職也。士伯怒曰：必以仲幾為戮。乃執仲幾歸諸京師。〉王綱弛而復張，諸侯傲而復肅。二霸之後，寖以陵遲。〈漢書曰：二霸之後，寖以陵遲。〉吳楚憑江，負固方城，雖心希九鼎，而畏迫宗姬，〈左氏傳，屈完對齊侯曰：楚國方城以為城，漢水以為池。又曰：楚子觀兵于周疆，問鼎之大小輕重焉，王孫滿對曰：周德雖衰，天命未改，鼎之輕重，未可問也。〉姦情散於胸懷，逆謀消於脣吻〈亡粉反〉，斯豈非信重親戚，任用賢能，枝葉碩茂，本根賴之與？〈班固漢書述曰：公族蕃滋，枝葉碩茂。〉自此之後，轉相攻伐。吳并於越，晉分為三，魯滅於楚，鄭兼於韓。〈史記曰：越王勾踐自會稽歸，拊循其士民伐吳，大破之，吳王自殺。又曰：魏武侯、韓哀侯、趙敬侯滅晉後，而三分其地。又曰：楚考烈王伐滅魯。又曰：韓哀滅鄭，并其國。〉暨乎戰國，諸姬微矣，唯燕衛獨存。然皆弱小，西迫強秦，南畏齊、楚，救於滅亡，匪遑相卹。至於王赧〈匿簡〉，降為庶人，猶枝幹相持，得居虛位。海內無主，四十餘年。〈班固漢書贊曰：暨于王赧，降為庶人，用天年終，號位已絕於天下，尚猶枝葉相持，莫得居其虛位。海內無主，四十餘年也。〉秦據勢勝之地，騁譎詐之術，征伐關東，蠶食九國。〈班固漢書贊曰：秦據勢勝之地，騁狙詐之兵，蠶食山東，一切取勝。賈誼過秦曰：九國之師遁逃而不敢進。〉至於始皇，乃定天位。〈尚書曰：天位艱哉。〉曠日若彼，用力若此，〈班固漢書贊曰：至始皇乃并天下。以德若彼，用力如此，其艱難也。〉豈非深根固蔕，不拔之道乎？〈老子曰：有國之母，可以長久，是謂深根固蔕，長生久視之道。班固漢書贊曰：所以親親賢賢，褒表功德，深根固本，為不可拔者也。〉易曰：「其亡其亡，繫于苞桑。」周德其可謂當之矣。〈周易否卦之辭也。鄭玄曰：苞，植也。否世之人，不知聖人有命，咸云其將亡矣，其將亡矣，而聖乃自繫於植桑，不亡也。王弼曰：心存將危，乃得固也。〉

　　秦觀周之弊，將以為以弱見奪，於是廢五等之爵，立郡縣之官，〈班固漢書贊曰：秦既稱帝，患周之敗，以為諸侯力爭，四夷交侵，以弱見奪。於是削去五等。史記，李斯奏曰：置諸侯不便。始皇於是分天下以為三十六郡，置守尉監也。〉棄禮樂之教，任苛刻之政。子弟無尺寸之封，功臣無立錐之土，內無宗子以自毗輔，外無諸侯以為蕃衛。〈班固漢書贊曰：秦竊自號謂皇帝，而子弟為匹夫。內亡骨肉本根之輔，外亡尺土蕃翼之衛。莊子曰：堯、舜有天下，子孫無置錐之地。〉仁心不加於親戚，惠澤不流於枝葉，譬猶芟刈股肱，獨任胸腹；浮舟江海，捐棄楫櫂。〈法言曰：灝灝之海，濟樓航之力也。航人無楫，如航何？通俗文：櫂，謂楫也。〉觀者為之寒心，而始皇晏然，自以為關中之固，金城千里，子孫帝王萬世之業也。豈不悖哉！〈賈誼過秦曰：天下已定，始皇之心，以為關中之固，金城千里，子孫帝王萬世之業也。〉是時，淳于越諫曰：「臣聞殷、周之王，封子弟功臣，千有餘歲。今陛下君有海內，而子弟為匹夫，卒有田常六卿之臣，而無輔弼，何以相救？事不師古而能長久者，非所聞也。」〈史記曰：齊簡公立田常、監止為左右相。田氏殺監止，簡公出奔。田氏執簡公于徐州，遂殺之。又曰：晉昭公卒，六卿強，公室卑。六卿謂：范氏、中行氏、智氏及趙、韓、魏也。論語，糾滑讖曰：陳滅齊，六卿分晉。尚書曰：事不師古，以克永代，匪說攸聞。〉始皇聽李斯偏說而絀其義。至身死之日，無所寄付，委天下之重於凡夫之手，託廢立之命於姦臣之口，〈史記曰：始皇崩，趙高乃與胡亥，丞相李斯陰破去始皇所封書賜公子扶蘇者，而更詐為丞相受始皇遺詔，立子胡亥為太子。更為書賜公子扶蘇死。〉至令趙高之徒，誅鋤宗室。〈史記曰：二世尊用趙高，申法令，乃行誅大臣及諸公子。春秋合誠圖曰：誅鋤民害。〉胡亥少習剋薄之教，長遵凶父之業，〈史記曰：趙高故常教胡亥書，及獄律令法事。史記，太史公曰：商君，其天資刻薄人也。〉不能改制易法，寵任兄弟，而乃師謨申商，諮謀趙高，自幽深宮，委政讒賊，〈史記，李斯上書二世曰：能明申、韓之術，而修商君之法，法修術明而天下亂者，未之聞也。應劭漢書注曰：申不害，韓昭侯相。衛公孫鞅，秦孝公相。李奇曰：法皆深刻無恩。史記曰：二世常居禁中，與趙高決事，事無大小，輒決於高。蒼頡篇曰：委，任之也。〉身殘望夷，求為黔首，豈可得哉？〈史記曰：二世齋望夷宮，欲祠涇，使使責讓趙高以盜事，高懼，乃陰與其女婿咸陽令閻樂謀易上。樂前，即謂二世曰：足下其自為計。二世曰：願得妻子為黔首。閻樂麾其兵進，二世自殺也。〉遂乃郡國離心，衆庶潰叛，〈尚書曰：受有億兆夷人，離心離德。左氏傳曰：人逃其上曰潰。〉勝廣唱之於前，劉項斃之於後。〈史記曰：吳廣為假王，擊秦。班固漢書贊曰：秦竊自號謂皇帝，而子弟為匹夫，吳、陳奮其白挺，劉、項隨而斃之。〉向使始皇納淳于之策，抑李斯之論，割裂州國，分王子弟，封三代之後，報功臣之勞，土有常君，民有定主，枝葉相扶，首尾為用，雖使子孫有失道之行，時人無湯武之賢，姦謀未發，而身已屠戮，何區區之陳項，而復得措其手足哉？故漢祖奮三尺之劍，驅烏集之衆，〈曾子曰：烏合之衆，初雖相歡，後必相咋也。〉五年之中，而成帝業。〈漢書曰：高祖五年斬羽東城，即皇帝位於汜水之陽。〉自開闢以來，其興功立勳，未有若漢祖之易者也。夫伐深根者難為功，摧枯朽者易為力，理勢然也。〈班固漢書贊曰：漢無尺土之階，繇一劍之任，五年而成帝業，書傳所未嘗有焉。何則？古代相革皆承聖王之烈，今漢獨收孤秦之斃。鐫金石者難為功，摧枯朽者易為力，其勢然也。〉

　　漢鑒秦之失，封植子弟。及諸呂擅權，圖危劉氏，〈漢書，太后崩，上將軍呂祿、相國呂產專兵秉政，謀作亂。賈逵國語注曰：權，秉，即柄字也。〉而天下所以不能傾動，百姓所以不易心者，徒以諸侯強大，盤石膠固，〈漢書，宋昌曰：高帝王子弟，所謂盤石之宗也。莊子曰：待膠漆而固者，是侵其德者也。范曄後漢書曰：鄭泰曰，以膠固之衆，當解合之勢。〉東牟朱虛授命於內，齊代吳楚作衛於外故也。〈漢書，宋昌曰：諸呂擅權專制，太尉卒以滅之。內有朱虛、東牟之親，外畏吳、楚、齊、代之強。又曰：齊悼惠王肥，高祖六年立。又曰：齊悼惠王子章，高后封為朱虛侯。章弟興居為東牟侯。〉向使高祖踵亡秦之法，〈王逸楚辭注曰：踵，繼也。〉忽先王之制，則天下已傳，非劉氏有也。然高祖封建，地過古制，大者跨州兼域，小者連城數十，上下無別，權侔京室，故有吳楚七國之患。〈班固漢書贊曰：漢興，懲戒亡秦孤立之敗，於是封王子弟，大者跨州兼郡，小者連城數十，宮室百官，制同京師。〉賈誼曰：「諸侯強盛，長亂起姦。夫欲天下之治安，莫若衆建諸侯而少其力。令海內之勢，若身之使臂，臂之使指，則下無背叛之心，上無誅伐之事。」文帝不從。〈漢書賈誼上疏之文。〉至於孝景猥用朝錯之計，削黜諸侯。親者怨恨，疏者震恐，吳楚唱謀，五國從風。兆發高祖，釁成文景，由寬之過制，急之不漸故也。〈漢書曰：朝錯數言吳過可削，文帝寬不忍罰。及景帝即位，錯曰：高帝初定天下，諸子弱，故大封同姓。今吳謀作亂逆，削之亦反，不削亦反。於是方議削吳。吳王恐，因欲發謀舉事。諸侯既新削罰，震恐，多怨錯。及吳先起兵，膠西、膠東、淄川、濟南、楚、趙亦皆反。猥，曲也。〉所謂末大必折，尾大難掉。〈左氏傳，楚子問於申無宇曰：國有大城，何如？對曰：末大必折，尾大不掉，君所知也。杜預曰：折，折其本也。〉尾同於體，猶或不從，況乎非體之尾，其可掉哉？

　　武帝從主父之策，下推恩之命。自是之後，齊分為七，趙分為六，淮南三割，梁代五分，〈漢書，主父偃說上曰：今諸侯或連城數十，願陛下令諸侯，得推恩分子弟，以地侯之，彼人人喜得所願，上以德施，實分其國，必稍自銷弱矣。上從其計。又，班固贊曰：武帝施主父之策，下推恩之令，使諸侯得分戶邑以封子弟，不行黜陟而國自析。自是齊分為七，趙分為六，梁分為五，淮南分為三也。〉遂以陵遲，子孫微弱，衣食租稅，不豫政事，〈班固漢書贊曰：景帝遭七國之難，抑損諸侯，諸侯唯得衣食租稅，不與政事。〉或以酎金免削，或以無後國除。〈漢書曰：列侯坐獻黃金酎祭宗廟，不如法奪爵者百六人。漢儀注，王子為侯，侯歲以戶口酎黃金於漢廟，皇帝臨受獻金助祭。大祀曰飲酎，飲酎受金，小不如斤兩色惡者，王削縣，侯免國。漢書曰：趙哀王福薨，無子，國除。〉至於成帝，王氏擅朝。劉向諫曰：「臣聞公族者，國之枝葉。枝葉落，則本根無所庇蔭。方今同姓疏遠，母黨專政，排擯宗室，孤弱公族，非所以保守社稷，安固國嗣也。」〈漢書劉向上疏之文。〉其言深切，多所稱引。成帝雖悲傷歎息而不能用。〈漢書曰：成帝即位，向數上疏，言得失，陳法戒。書數十上，以助觀覽，補遺闕。上雖不能盡用，然嘉其言，常嗟嘆之。〉至乎哀平，異姓秉權，假周公之事，而為田常之亂。高拱而竊天位，一朝而臣四海，漢宗室王侯，解印釋綬，貢奉社稷，猶懼不得為臣妾，或乃為之符命，頌莽恩德，豈不哀哉！〈班固漢書贊曰：至哀、平之際，王莽知中外殫微，因母后之權，假伊、周之稱，詐謀既成，遂據南面之尊。漢諸侯王厥角稽首，奉上璽韍，唯恐在後，或乃稱美頌德，以求容媚，豈不哀哉！田常篡齊，已見上文。漢書曰：王莽廢漢藩王。廣陵王嘉獻符命，封扶策侯。又曰：郚鄉侯閔以莽篡位，獻神書言莽，得封列侯。郚音吾。〉由斯言之，非宗子獨忠孝於惠文之間，而叛逆於哀平之際也，徒以權輕勢弱，不能有定耳。

　　賴光武皇帝挺不世之姿，〈杜篤論都賦曰：于時聖帝，兼不世之姿。〉禽王莽於已成，紹漢祀於既絕，斯豈非宗子之力耶？而曾不鑒秦之失策，襲周之舊制，踵亡國之法，而僥倖無疆之期。至於桓靈，奄竪執衡，〈范曄後漢書曰：桓帝立，曹騰以定策功，遷大長秋。又曰：靈帝時，大將軍竇武謀誅中官，曹節矯詔誅武等。鄭玄尚書注曰：稱上曰衡。〉朝無死難之臣，外無同憂之國，君孤立於上，臣弄權於下，〈班固漢書序曰：漢興，懲戒亡秦孤立之敗。〉本末不能相御，身手不能相使。由是天下鼎沸，姦凶並爭，〈張超牋曰：中外雲擾，萬夫鼎沸。〉宗廟焚為灰燼，宮室變為蓁藪。〈杜預左氏傳注曰：燼，火餘木也。居九州之地，而身無所安處，悲夫！〉

　　魏太祖武皇帝，躬聖明之資，兼神武之略，〈晉灼漢書注曰：資，材量也。〉恥王綱之廢絕，愍漢室之傾覆，龍飛譙沛，鳳翔兗豫，〈魏志曰：太祖武皇帝，沛國譙人，為兗州牧。後太祖遷都於許。許屬豫州。東京賦曰：龍飛白水，鳳翔參墟。〉掃除凶逆，剪滅鯨鯢。〈左氏傳曰：楚子曰：古者明王伐不敬，取其鯨鯢而封以為大戮。杜預曰：鯨鯢，大魚。以喻不義之人也。〉迎帝西京，定都潁邑。〈魏志曰：天子東遷，敗於曹陽，太祖乃遣曹洪將兵，西迎天子還雒。董昭勸太祖都許。漢書，潁川郡有許縣。〉德動天地，義感人神。漢氏奉天，禪位大魏。大魏之興，于今二十有四年矣。觀五代之存亡，而不用其長策；睹前車之傾覆，而不改其轍跡。〈晏子曰：諺曰：前車覆，後車戒也。〉子弟王空虛之地，君有不使之民；宗室竄於閭閻，不聞邦國之政。權均匹夫，勢齊凡庶，內無深根不拔之固，外無盤石宗盟之助，非所以安社稷為萬代之業也。〈左氏傳曰：周之宗盟，異姓為後。〉且今之州牧、郡守，古之方伯、諸侯，皆跨有千里之土，兼軍武之任，或比國數人，或兄弟並據。而宗室子弟，曾無一人間廁其間，與相維持，非所以強榦弱枝，備萬一之慮也。〈班固漢書贊曰：徙吏二千石於諸陵，蓋亦強榦弱枝也。〉今之用賢，或超為名都之主，或為偏師之帥。而宗室有文者必限以小縣之宰，有武者必置於百人之上，使夫廉高之士，畢志於衡軛之內，〈衡軛，車之衡軛也。言王者之御群臣，猶人之御牛馬，故以衡軛喻焉。畢志其內，未得騁其駿足也。〉才能之人，恥與非類為伍，非所以勸進賢能，褒異宗族之禮也。

　　夫泉竭則流涸，根朽則葉枯。枝繁者蔭根，條落者本孤。故語曰：「百足之蟲。至死不僵，扶之者衆也。」〈魯連子曰：百足之蟲，至斷不蹶者，持之者衆也。〉此言雖小，可以譬大。〈司馬相如諫獵書曰：此言雖小，可以喻大。〉且墉基不可倉卒而成，威名不可一朝而立。〈文子曰：人主之有人，猶城之有基，木之有根，根深即本固，基厚即上安也。〉皆為之有漸，建之有素。譬之種樹，久則深固其根本，茂盛其枝葉。若造次徙於山林之中，植於宮闕之下，雖壅之以黑墳，暖之以春日，〈尚書曰：厥土惟黑墳。孔安國曰：色黑而墳起也。〉猶不救於枯槁，何暇繁育哉？夫樹猶親戚，土猶士民，建置不久，則輕下慢上，平居猶懼其離叛，危急將如之何？是聖王安而不逸，以慮危也；存而設備，以懼亡也。故疾風卒至，而無摧拔之憂；天下有變，而無傾危之患矣。

文選考異

注「韓哀滅鄭并其國」：案：「哀」下當有「侯」字。各本皆脫。所引鄭世家文也。
四十餘年：何校「四」改「三」，注同。魏志注作「四」，陳云「四」當作「三」。案：魏志注在武文世王公傳下，蓋誤耳。善引漢書諸侯王表為注，彼文作「三」。師古曰「三十五年」。今此各本并依正文改之，更誤。何、陳所校是也。
注「秦竊自號謂皇帝」：何校「謂」改「為」，後所引同，是也。各本皆誤。
千有餘歲：何校「歲」改「城」，陳同。魏志注作「城」。今案：「城」字誤也。元首此文出於史記秦始皇本紀，彼作「歲」，可證。又，孝文本紀「古者殷、周有國，治安皆千餘歲」，漢書作「皆且千歲」，然則當時語自如此矣。魏志注必不知者所改，何、陳誤據之也。袁、茶陵二本校語云善作「歲」，五臣作「人」。五臣正謂「歲」字不安，與改魏志注者字有異而意相同，皆非。
胡亥少習克薄之教：袁本云善作「克」。茶陵本云五臣作「刻」。案：各本所見皆傳寫誤也。善注引商君傳，自作「刻」，不作「克」。魏志注亦是「刻」字。
土有常君：袁本、茶陵本「土」作「士」，是也。魏志注亦是「士」字。
注「權秉即柄字也」：陳云「秉」下脫「也秉」二字，是也。各本皆脫。
而天下所以不能傾動：何校去「能」字。魏志注無。袁本云善有「能」。茶陵本云五臣無。案：此疑各本所見傳寫衍也。
而叛逆於哀平之際也：茶陵本云五臣作「叛」。袁本云善作「畔」。案：此所見不同也。魏志注亦是「叛」字，下文「平居猶懼其離叛」。各本皆不作「畔」，似此未必善與五臣有異。
是聖王安而不逸：袁本、茶陵本「是」下有「以」字，云善本無。案：此疑各本所見傳寫脫也，魏志注有。}}

博弈論
〈系本曰：烏曹作博。許慎說文曰：博，局戲也。六箸十二棋也。楊雄方言曰：圍棋，自關而東，齊、魯之間謂之弈。〉

主条目：博弈論
　　韋弘嗣〈吳志曰：韋曜，字弘嗣，吳郡人。為太子中庶子。時蔡穎亦在東宮，性好博弈，太子和以為無益，令曜論之。後為中書僕射。孫皓誅之。裴松之曰：曜本名昭，史為晉諱改之也。〉

　　蓋君子恥當年而功不立，疾沒世而名不稱，〈論語，子曰：君子疾沒世而名不稱焉。〉故曰：「學如不及，猶恐失之」。〈論語孔子之辭。〉是以古之志士，悼年齒之流邁，而懼名稱之不建也。勉精厲操，晨興夜寐，不遑寧息。經之以歲月，累之以日力。若寗越之勤，董生之篤，漸漬德義之淵，棲遲道藝之域。〈呂氏春秋曰：寗越，中牟之鄙人也。苦耕稼之勞，謂其友曰：何為而可以免此苦耕也？其友曰：莫如學。學三十歲則可達矣。寗越曰：請以十五歲。人將休，吾將不休；人將臥，吾將不敢臥。十五歲而周威王師之。漢書曰：董仲舒修春秋，三年不窺園圃，其精如此。〉且以西伯之聖，姬公之才，猶有日昃待旦之勞，〈尚書，周公曰：文王自朝至於日中昃，不遑暇食用，咸和萬民。孟子曰：周公思兼三王，其有不合者，仰而思之，夜以繼日，幸而得之，坐以待旦。〉故能隆興周道，垂名億載。況在臣庶，而可以已乎？

　　歷觀古今功名之士，皆有積累殊異之跡，勞神苦體，契闊勤思，平居不惰其業，窮困不易其素。是以卜式立志於耕牧，而黃霸受道於囹圄，終有榮顯之福，以成不朽之名。〈漢書曰：卜式，河南人。以田畜為事，入山牧羊，十餘年，羊致千餘頭。又曰：黃霸，字次公，淮陽人，遷丞相長史。宣帝欲褒先帝，夏侯勝曰：武帝不宜為立廟樂。勝坐非議詔書，霸坐阿縱勝不舉劾，皆下獄。勝、霸既久繫，霸欲從勝受經，勝辭以罪死，霸曰：朝聞道，夕死可矣。勝賢其言，遂授之。繫更再冬，講論不怠。〉故山甫勤於夙夜，而吳漢不離公門，豈有遊惰哉？〈毛詩曰：肅肅王命，仲山甫將之，夙夜匪懈，以事一人。東觀漢記曰：吳漢，字子顏，南陽人。鄧禹及諸將多漢舉者，再三召見。其後勤勤不離公門。上亦以其南陽人，漸親之。〉

　　今世之人，多不務經術，好翫博弈，廢事棄業，忘寢與食，窮日盡明，繼以脂燭。當其臨局交爭，雌雄未決，專精銳意，神迷體倦，人事曠而不脩，賓旅闕而不接，雖有太牢之饌，韶夏之樂，不暇存也。至或賭及衣物，徙棋易行，埤蒼：賭，䞈也。賭，丁古切。䞈，記被切。廉恥之意弛，而忿戾之色發。然其所志不出一枰之上，所務不過方罫〈古買〉之間；〈方言曰：投博謂之枰，皮兵切。桓譚新論曰：俗有圍棋，或言是兵法之類也。及為之上者，張置疏遠，多得道而為勝；中者，務相絕遮要，以爭便利；下者，守邊趍作罫，自生於小地，猶薛公之言黥布反也。上計取吳、楚，廣道者也；中計塞城皋，遮要爭利者也；下計據長沙以臨越，此守邊隅趍作罫者也。更始帝將相不能防衛，而令罫中死棋皆生。〉勝敵無封爵之賞，獲地無兼土之實。技非六藝，用非經國。立身者不階其術，徵選者不由其道。〈廣雅曰：階，因也。〉求之於戰陣，則非孫吳之倫也；〈劉向圍棋賦曰：略觀圍棋，法於用兵，怯者無功，貪者先亡。漢書曰：孫子兵法八十二篇。吳起三十八篇。〉考之於道藝，則非孔氏之門也；以變詐為務，則非忠信之事也；以劫殺為名，則非仁者之意也。〈尹文子曰：以智力求者喻如弈。弈，進退取與，攻劫殺舍，在我者也。〉而空妨日廢業，終無補益。是何異設木而擊之，置石而投之哉！且君子之居室也，勤身以致養；其在朝也，竭命以納忠；臨事且猶旰食，而何暇博弈之足躭？〈左氏傳，伍奢曰：楚君大夫其旰食乎？班固漢書述曰：媚茲一人，日旰忘食。〉夫然，故孝友之行立，貞純之名章也。

　　方今大吳受命，海內未平，聖朝乾乾，務在得人；〈周易曰：君子終日乾乾。班固公孫弘贊曰：漢之得人，於茲為盛。〉勇略之士，則受熊虎之任；儒雅之徒，則處龍鳳之署。〈熊虎猛捷，故以譬武。龍鳳五彩，故以喻文。尚書曰：如虎如貔，如熊如羆于商郊。蘇武答李陵書曰：其於學人，皆如鳳如龍。〉百行兼苞，文武並騖。〈孝經鉤命決曰：引興摘暴，一字管百行。〉博選良才，旌簡髦俊。〈賈逵國語注曰：旌，表也。〉設程試之科，垂金爵之賞。〈說文曰：程，品也，廣雅曰：科，條也。〉誠千載之嘉會，百世之良遇也。〈桓子新論曰：夫聖人乃千載一出。周易曰：亨者，嘉之會也。〉當世之士，宜勉思至道，愛功惜力，以佐明時。〈廣雅曰：惜，愛也。〉使名書史籍，勳在盟府。〈左氏傳，宮之奇曰：虢叔為文王卿士，勳在王室，藏於盟府。〉乃君子之務，當今之先急也。

　　夫一木之枰，孰與方國之封；枯棋三百，孰與萬人之將。〈邯鄲淳藝經曰：棋局，縱橫各十七道，合二百八十九道。白黑棋子，各一百五十枚。〉袞龍之服，金石之樂，足以兼棋局而貿博弈矣。〈周禮曰：三公自袞冕而下。鄭玄曰：袞龍，九章衣也。東都賦曰：修袞龍之法服。左氏傳曰：晉侯以樂之半賜魏絳，始有金石之樂。廣雅曰：貿，易之也。〉假令世士，移博弈之力用之於詩書，是有顏閔之志也；用之於智計，是有良平之思也；用之於資貨，是有猗頓之富也；〈猗頓，已見賈誼過秦論。〉用之於射御，是有將帥之備也。如此，則功名立而鄙賤遠矣。

文選考異

注「多漢舉者」：袁本、茶陵本「漢」作「薦」，是也。
注「中計塞城皋」：案：「城」當作「成」。各本皆誤。
求之於戰陣：袁本云善無「於」字。茶陵本云五臣有。案：此尤校添之也。吳志有「於」字。二本所見，蓋傳寫脫。
注「一字管百行」：袁本、茶陵本「一」字作「學」，是也。
注「貿易之也」：案：「之」字不當有。各本皆衍。


Chinese text: This work was published before January 1, 1923, and is in the
public domain worldwide because the author died at least 100 years ago.
