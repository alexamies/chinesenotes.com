詩戊
樂府下
樂府十七首
陸士衡

猛虎行
〈雜言古猛虎行曰：飢不從猛虎食，暮不從野雀棲。野雀安無巢，遊子為誰驕？〉

渴不飲盜泉水，熱不息惡木陰。惡木豈無枝，志士多苦心。〈尸子曰：孔子至於勝母，暮矣而不宿；過於盜泉，渴矣而不飲。惡其名也。江邃文釋云：管子曰：夫士懷耿介之心，不蔭惡木之枝。惡木尚能恥之，況與惡人同處？今檢管子近亡數篇，恐是亡篇之內而邃見之。論語曰：志士仁人。古詩曰：晨風懷苦心。〉整駕肅時命，杖策將遠尋。〈思玄賦曰：爰整駕而亟行，時君之命也。杜預左氏傳注曰：策，馬檛也。廣雅曰：將，欲也。〉飢食猛虎窟，寒栖野雀林。日歸功未建，時往歲載陰。〈日，而逸切。言日以屢歸而功未立。陸賈新語曰：以義建功。神農本草曰：秋冬為陰。〉崇雲臨岸駛，鳴條隨風吟。〈爾雅曰：崇，高也。廣雅曰：駭，起也。桓子新論，雍門周曰：秋風鳴條，則傷心矣。〉靜言幽谷底，長嘯高山岑。〈毛詩曰：靜言思之。又曰：出自幽谷。楚辭曰：臨深水而長嘯。爾雅曰：山小而高曰岑。〉急絃無懦響，亮節難為音。〈侯璞箏賦曰：急絃促柱，變調改曲。賈逵國語注曰：懦，下也。爾雅曰：亮，信也。謂有貞信之節，言必慷慨，故曰難也。〉人生誠未易，曷云開此衿？〈言人生既多難苦，誠為未易，何為開此行役之衿乎？王仲宣贈蔡子篤詩曰：人生實難。〉眷我耿介懷，俯仰愧古今。〈夫蘊耿介之懷者，必高蹈風塵之表，今乃愧不隨慕先聖之遺教。蒼頡篇曰：懷，抱也。〉

文選考異

〈注「侯璞箏賦曰」：案：「璞」當作「瑾」，各本皆偽。侯瑾，范史文苑有傳。隋志云集二卷。箏賦今在藝文類聚、初學記，皆可證。餘亦屢引。〉

君子行
〈五言古君子行曰：君子防未然，不處嫌疑間。〉

天道夷且簡，人道嶮而難。〈莊子曰：有天道，有人道。無為而尊者，天道也，有為而累者，人道也。孔安國尚書傳曰：夷，平也。又曰：簡，略也。〉休咎相乘躡，翻覆若波瀾。〈尚書曰：休徵咎徵。杜預左氏傳注曰：乘，登也。廣雅曰：躡，履也。〉去疾苦不遠，疑似實生患。〈左氏傳，伍員曰：樹德莫如滋，去疾莫如盡。賈逵國語注曰：疾，惡也。呂氏春秋曰：使人大迷惑者，物之相似者也。人主之所患，患石似玉者。疑似之道，不可不察也。〉近火固宜熱，履冰豈惡寒。〈言當慎所習也。論衡曰：夫近水則寒，近火則溫，遠之纔微。何則？氣之所加，遠近有差也。火位在南，水位在北，北邊則寒，南極則熱。毛詩曰：如履薄冰。〉掇蜂滅天道，拾塵惑孔顏。〈說苑曰：王國君，前母子伯奇，後母子伯封，兄弟相愛。後母欲其子為太子，言王曰：伯奇愛妾。王上臺視之，後母取蜂除其毒，而置衣領之中，往過伯奇，奇往視袖中殺蜂。王見讓伯奇，伯奇出。使者就袖中，有死蜂，使者白王。王見蜂追之，已自投河中。呂氏春秋曰：孔子窮於陳、蔡之間，藜羹不糝，七日不嘗粒。晝寢，顏回索米，得而來，爨之幾熟。孔子望見顏回攫其甑中而飯之。少選間食熟，謁孔子而進食。孔子起曰：今者夢見先君，食絜故饋。顏回對曰：不可，嚮者炱煤入甑中，棄食不祥，回攫而飯之。孔子笑曰：所信者目矣，目猶不可信，所恃者心矣，而心猶不足恃，弟子記之，知人固不易。夫孔子所以知人難也。高誘曰：炱煤，煙塵也。炱讀作臺。入，猶墮也。〉逐臣尚何有，棄友焉足歎。〈傅毅七激曰：闇君逐臣，頑父放子。王逸楚辭序曰：屈原放逐在沅湘之間。毛詩谷風序曰：天下俗薄，朋友道絕焉。鄭玄曰：道絕者，棄恩舊也。〉福鍾恆有兆，禍集非無端。〈言禍福之至，而皆有漸也。枚叔上書曰：福生有基，禍生有胎。傅子，銘曰：福生有兆，禍來有端。小雅曰：鍾，聚也，言無端緒也。〉天損未易辭，人益猶可懽。〈言禍福之有端兆，故天損之至，非己所招，故安之而未辭。人益之來，非己所求，故受之可為懽也。莊子，孔子謂顏回曰：無受天損易，無受人益難。郭象曰：無受天損易者，唯安之故易也。所在皆安，不以損為損，斯待天而不受其損也。無受人益難者，物之儻來不可禁禦。至人則玄同天下，故天下樂推而不猒，相與社而稷之，斯無受人益之所以為難矣。然文雖出彼，而意微殊，彼以榮辱同途，故安之甚易。此以吉凶異轍，故辭之實難。〉朗鑒豈遠假，取之在傾冠。〈荀悅申鑒曰：側弁垢顏，不鑒於明鏡矣。抱朴子曰：明鏡舉，則傾冠見矣。以其遞相祖述，故引之。〉近情苦自信，君子防未然。〈言小人近情，苦自信而遇禍；君子遠慮，防未然而蒙福。列子，蕭叔曰：皇子果於自信。鄧析子曰：慮能防於未然。〉

文選考異

〈注「除其毒而置衣領之中」：袁本作「數十衣中」四字。茶陵本并善入五臣良注，與此同。案：皆非也。「數十」當作「綴于」。尤延之不知字偽，取良注以通之，非也。琴操亦云「綴衣領」，可借證。〉

〈注「奇往視袖中殺蜂」：案：「視」當作「就」，「殺」當作「掇」。正引此以注「掇蜂」，不得作「殺」，乃良注誤言「殺」。琴操載一云「令伯奇掇之」，可借為證。袁本亦偽。〉

〈注「使者就袖中」：案：「就」當作「視」。此與上「視」、「就」二字互易其處也。袁本亦偽。〉

〈注「藜羹不糝」：袁本「糝」作「斟」，是也。此所引呂氏春秋任數文，高誘有注，可證。〉

〈注「食絜故饋」：陳云「故」，「欲」誤。袁本亦作「故」。今呂氏春秋作「而後」二字，或善引不同耳。袁、茶陵二本所載五臣良注作「欲」，陳以之校善，未必是。〉

從軍行
〈五言〉

苦哉遠征人，飄飄窮四遐。南陟五嶺巔，北戍長城阿。〈漢書曰：秦北為長城之役，南有五嶺之戍。史記曰：始皇以謫遣戍，謫罰獄吏不直者築長城也。〉深谷邈無底，崇山鬱嵯峨。〈列子曰：夏革曰：渤海之東有大壑焉，實惟無底之谷。秦嘉詩曰：巖石鬱嵯峨。〉奮臂攀喬木，振跡涉流沙。〈史記曰：武臣曰：陳王奮臂為天下唱始。毛詩曰：南有喬木。尚書曰：導弱水入于流沙。〉隆暑固已慘，涼風嚴且苛。〈賈誼旱雲賦曰：隆暑盛其無聊。說文曰：慘，毒也。宋均春秋緯注曰：苛者，切也。〉夏條集鮮藻，寒冰結衝波。〈文子曰：夏條可結。毛詩曰：誕寘之寒冰。〉胡馬如雲屯，越旗亦星羅。〈鄒陽書曰：胡馬遂進闚於邯鄲。杜篤論都賦曰：斬白蛇，屯黑雲。廣雅曰：屯，聚也。國語，越王曰：吳為不道，敢問諸大夫，戰奚以而可？大夫種曰：審物則可以戰。韋昭曰：物，旌旗物色徽幟之屬也。羽獵賦曰：渙若天星之羅。〉飛鋒無絕影，鳴鏑自相和。〈張衡髑髏賦曰：飛鋒曜景，秉尺持刀。漢書曰：冒頓乃作為鳴鏑。音義曰：如今鳴箭也。〉朝食不免胄，夕息常負戈。〈戰國策曰：衛行人燭過，免冑橫戈而進。李陵答蘇武書曰：負戟而長歎。孔安國論語注曰：戈，戟也。〉苦哉遠征人，拊心悲如何！〈列子曰：師襄乃撫心高蹈。〉

文選考異

〈夏條集鮮藻：案：「集」當作「焦」，袁本云善作「集」，茶陵本云五臣作「焦」。所見皆非也。「集」字於文義全乖。各本但傳寫誤，非善如此。〉

豫章行
〈五言古豫章行曰：白楊初生時，乃在豫章山。〉

汎舟清川渚，遙望高山陰。〈國語曰：秦汎舟于河。列子曰：伯牙遊於泰山之陰。〉川陸殊途軌，懿親將遠尋。〈廣雅曰：軌，道也。左氏傳，富辰曰：昔周公弔二叔之不咸，故封建親戚，以蕃屏周，不廢懿親也。〉三荊歡同株，四鳥悲異林。〈古上留田行曰：出是上獨西門，三荊同一根生。一荊斷絕不長，兄弟有兩三人，小弟塊摧獨貧。家語曰：孔子在衛，昧旦晨興，顏回侍側，聞哭者之聲甚哀。子曰：回，汝知此哭何者？曰：回以此哭之聲，非但為死者而已矣，又為生離別者。子曰：何以知之？對曰：回聞完山之鳥生四子焉，羽翼既成，將分乎四海，其母悲鳴而送之，哀聲有似於此，為其往而不返，回竊以音類知之。孔子使問哭者，果曰：夫死家貧，賣子葬之，與之長決。子曰：回善於識音矣。〉樂會良自古，悼別豈獨今。〈鄭玄毛詩箋曰：悼，傷也。古詩曰：今日良宴會，歡樂難具陳。又曰：別日何易，會日何難！〉寄世將幾何，日昃無停陰。〈尸子，老萊子曰：人生於天地之間，寄也。寄者，固歸也。左氏傳曰：人壽幾何？周易曰：日昃之離，不鼓缶而歌，則大耋之嗟凶。〉前路既已多，後塗隨年侵。〈前路、後塗，喻壽命也。言前路已多而罕至，後塗隨年侵而又盡，言無幾何也。〉促促薄暮景，亹亹鮮克禁。〈景之薄暮，喻人之將老也，流行不息，鮮能止之。孔安國尚書傳曰：薄，迫也。楚辭曰：時亹亹而過中。〉曷為復以茲？曾是懷苦心。〈言何為復以此暮景不留之志，而曾是重懷悲苦之心乎！毛詩曰：曾是在位。苦心，見上文。〉遠節嬰物淺，近情能不深。〈說文曰：嬰，繞也。〉行矣保嘉福，景絕繼以音。〈景，影也。言形影若絕，當繼之以惠音。〉

文選考異

〈汎舟清川渚：茶陵本「川」作「山」，云五臣作「川」。袁本云善作「山」。案：此所見不同，蓋尤是，二本非，或校改正之。〉

〈注「昔周公弔二叔之不咸故封建親戚」：茶陵本無「弔二叔之不咸故」七字，袁本無「弔二叔之不咸」六字。案：善引經典有節其字句之例，尤本專主增多，每非是。〉

〈注「出是上獨西門」：案：「獨」當作「留」。袁本亦偽。茶陵本此一節并善入五臣良注，全失其真。或又據之以改善，斯大誤矣。今不具論。〉

苦寒行
〈五言或曰北上行。〉

北遊幽朔城，涼野多嶮難。〈尚書曰：宅朔方曰幽都。毛萇詩傳曰：北方寒涼也。〉俯入穹谷底，仰陟高山盤。〈韓詩曰：在彼穹谷。王弼周易注曰：盤，山石之安也。〉凝冰結重澗，積雪被長巒。〈爾雅曰：巒，山墮也。郭璞曰：山形長狹者，荊州謂之巒。〉陰雲興巖側，悲風鳴樹端。不睹白日景，但聞寒鳥喧。猛虎憑林嘯，玄猿臨岸嘆。〈春秋元命苞曰：猛虎嘯而谷風起。小雅曰：憑，依也。上林賦曰：玄猿素雌。〉夕宿喬木下，慘愴恆鮮歡。渴飲堅冰漿，飢待零露餐。〈周易曰：履霜堅冰至。詩曰：零露團兮。〉離思固已久，寤寐莫與言。〈曹子建雜詩曰：離思一何深。毛詩曰：獨寐寤言。〉劇哉行役人，慊慊恆苦寒。〈說文曰：劇，甚也。鄭玄禮記注曰：慊，恨不滿足之貌也。〉

文選考異

〈注「山墮也」：茶陵本「墮」作「嶞」，是也。袁本亦誤「墮」。〉

飲馬長城窟行
〈五言〉

驅馬陟陰山，山高馬不前。〈漢書，侯應上書曰：臣聞北邊塞有陰山。〉往問陰山候，勁虜在燕然。〈解嘲曰：西北一候。范曄後漢書曰：竇憲征北單于，登燕然山。〉戎車無停軌，旌旆屢徂遷。〈鄭玄考工記注曰：軌，轍跡也。〉仰憑積雪巖，俯涉堅冰川。冬來秋未反，去家邈以綿。〈邈，遠也。〉獫狁亮未夷，征人豈徒旋。〈獫狁，匈奴也。毛詩曰：赫赫南仲，獫狁于夷。毛萇曰：夷，平也。〉末德爭先鳴，凶器無兩全。〈吳越春秋，范蠡曰：夫人君勇者，逆德也；兵者，凶器也；爭者，國之末也。莊子曰：三軍五兵之運，德之末也。左氏傳，州綽謂齊侯曰：平陰之役，先二子鳴。〉師克薄賞行，軍沒微軀捐。〈李陵書曰：薄賞子以守節。〉將遵甘陳跡，收功單于旃。〈漢書曰：甘延壽，字君況，北地人也。為郎中諫大夫，使西域，與副校尉陳湯共誅斬郅支單于，封義成侯。又曰：陳湯，字子公，山陽人也。為西域副校尉，與甘延壽俱出，同斬單于首，賜爵關內侯。班固漢書述曰：博望仗節，收功大夏。旃，旌旗也。〉振旅勞歸士，受爵槁街傳。〈穀梁傳曰：入曰振旅。毛詩序曰：杕杜，勞還役也。南都賦曰：受爵傳觴。漢書，陳湯上疏曰：斬郅支單于首，及名王以下，宜懸頭槁街蠻夷邸間。晉灼曰：黃圖，在長安城門內。邸，謂傳舍也。〉

門有車馬客行
〈五言〉

門有車馬客，駕言發故鄉。〈毛詩曰：駕言出遊。〉念君久不歸，濡跡涉江湘。〈毛萇詩傳曰：濡，漬也。〉投袂赴門塗，攬衣不及裳。〈左氏傳曰：楚子投袂而起。古詩曰：攬衣起徘徊。毛萇詩傳曰：上曰衣，下曰裳。〉拊膺攜客泣，掩淚敘溫涼。〈列子曰：撫膺而無恨。楚辭曰：長太息以掩涕。尚書曰：以殷仲春。鄭玄曰：春秋言溫涼也。〉借問邦族間，惻愴論存亡。〈毛詩曰：言旋言歸，復我邦族。尸子曰：其生也存，其死也亡。〉親友多零落，舊齒皆彫喪。〈曹子建箜篌引曰：親友從我遊。孔融與曹操書曰：海內知識，零落殆盡。黃石公記曰：王聘舊齒，萬事乃理。〉市朝互遷易，城闕或丘荒。〈古出夏門行曰：市朝人易，千歲墓平。毛詩曰：在城闕兮。〉墳壟日月多，松柏鬱芒芒。〈仲長子昌言曰：古之葬，松柏梧桐以識其墳也。〉天道信崇替，人生安得長？〈國語，藍尹亹曰：君子獨居，思前世之崇替。賈逵曰：崇，終也。〉慷慨惟平生，俛仰獨悲傷。〈說文曰：慷慨，壯士不得志於心。莊子曰：俛仰之間。〉

君子有所思行
〈五言〉

命駕登北山，延佇望城郭。〈孔叢子，孔子歌曰：巾車命駕。楚辭曰：結幽蘭而延佇。〉廛里一何盛，街巷紛漠漠。〈鄭德漢書注曰：廛，謂城邑之居也。〉甲第崇高闥，洞房結阿閣。〈漢書音義曰：有甲乙次第，故曰甲第。楚辭曰：姱容脩態縆洞房。尚書中候曰：昔黃帝軒轅，鳳皇巢阿閣。鄭玄周禮注曰：四阿若今四注也。〉曲池何湛湛，清川帶華薄。〈楚辭曰：坐堂伏檻臨曲池。〉邃宇列綺牕，蘭室接羅幕。〈楚辭曰：高堂邃宇檻層軒。古詩曰：交疏結綺牕。又曰：盧家蘭為室，桂為梁。楚辭曰：蒻阿拂壁羅幬張。〉淑貌色斯升，哀音承顏作。〈言淑貌以色斯而見升，哀音亦承顏衰而作也。論語曰：色斯舉矣。〉人生誠行邁，容華隨年落。〈楚辭曰：生天地之若過。古詩曰：人生天地間，忽如遠行客。〉善哉膏粱士，營生奧且博。〈國語，欒伯請公族大夫，公曰：夫膏粱之性難止也。賈逵曰：膏，肉之肥者。粱，食之精者。言其食肥美者率驕放，其性難止也。韋昭漢書注曰：生，業也。廣雅曰：奧，藏也。〉宴安消靈根，酖毒不可恪。〈左氏傳，管敬仲言於齊侯曰：宴安酖毒，不可懷也。杜預曰：以宴安比之酖毒也。老子黃庭經曰：玉池清水灌靈根，靈根堅固老不衰。然靈根謂身也。左氏傳曰：卿不書，緩也，以懲不恪。爾雅曰：恪，敬也。〉無以肉食資，取笑葵與藿。〈說文曰：晉東郭氏上書於獻公，公曰：肉食者已慮之矣。對曰：忽使肉食失計於廟堂，藿食寧得不肝腦塗地也。〉

文選考異

〈注「難止也」：案：「止」當作「正」。各本皆偽。顏氏家訓引作「整」，可借證也。下同。〉

〈注「說文曰」：何校「文」改「苑」，陳同。各本皆誤。〉

齊謳行
〈五言漢書禮樂志曰：齊謳員六人。〉

營丘負海曲，沃野爽且平。〈禮記曰：太公封於營丘。鄭玄曰：齊曰營丘。晁錯新書曰：齊地僻遠負海，地大人眾。鄭玄禮記注曰：負之言背也。漢書曰：沃野千里。左氏傳，齊景公欲更晏子之宅，曰：請更諸爽塏之地。〉洪川控河濟，崇山入高冥。〈毛萇詩傳曰：控，引也。戰國策，蘇秦曰：齊有清濟濁河。傅毅洛都賦曰：弋高冥之獨鵠，連軒翥之雙鵾。崇或為嵩，非也。〉東被姑尤側，南界聊攝城。〈左氏傳，晏子曰：聊、攝以東，姑、尤以西，其為人也多矣。杜預曰：姑、尤，齊東界，姑水、尤水，皆在城陽郡東南入海也。聊、攝，齊西界也。平原聊縣東北有攝城。然西南不同者，其地既非正方，故各舉一隅言之也。〉海物錯萬類，陸產尚千名。〈尚書曰：海岱惟青州。禹貢，海物惟錯。河圖曰：地有九州，以苞萬類。禮記曰：恆豆之俎，陸產之物也。加豆，陸產也。其醢，水物也。南都賦曰：百品千名。〉孟諸吞楚夢，百二侔秦京。〈子虛賦曰：齊浮渤澥，游孟諸，吞若雲夢者八九，於其胷中曾不蔕芥。漢書，田肯賀上曰：陛下得韓信，又治秦中。秦持戟百萬，秦得百二焉；齊持戟百萬，齊得十二焉。此所謂東西秦也。李斐云：持戟百萬，秦得百二焉。又曰：設有持戟百萬之眾，齊得十中之二焉。百萬十分之二，亦二十萬也。但文相避耳，故言東西秦，其勢敵也。然李斐之意，以百二謂百萬中之二也。字林曰：侔，齊等也。〉惟師恢東表，桓后定周傾。〈毛詩曰：惟師尚父，時維鷹揚。左氏傳曰：季札請觀於周樂，為歌齊曰：表東海者其太公乎。又曰：公及齊侯會于首止，謀寧周也。公，魯僖公也。齊侯，桓公也。鹽鐵論曰：定傾扶危。〉天道有迭代，人道無久盈。〈孫卿子曰：日月遞照，四時代御。王符潛夫論曰：廉頗、翟公，再盈再虛。〉鄙哉牛山歎，未及至人情。〈論語，荷簣曰：鄙哉硜硜乎！晏子春秋曰：景公遊牛首山，北臨其國，流涕曰：若何去此而死乎！艾孔、梁丘據皆泣，晏子獨笑。公收涕而問之。晏子曰：使賢者常守，則太公、桓公有之；使勇者常守，則莊公有之。吾君安得有此而為流涕？是不仁也。見不仁之君一，諂諛之臣二，所以獨笑也。莊子曰：不離於真，謂之至人也。〉爽鳩苟已徂，吾子安得停？〈左氏傳，齊侯飲酒樂。公曰：古而無死，其樂若何？晏子對曰：古而無死，古之樂也，君何得焉。爽鳩氏始居此地，季萴因之，而逢伯凌因之，蒲姑氏因之，而太公因之，古若無死，爽鳩氏之樂，非君所願也。萴，助革切。〉行行將復去，長存非所營。〈西京賦曰：若歷世而長存。羽獵賦序曰：禁御所營。〉

文選考異

〈注「請更諸爽塏之地」：陳云「之地」當作「者」。今案：當作「者也」，引末綴以「也」字，善每有之。各本皆誤。〉

〈注「恆豆之俎」：案：「俎」當作「菹」。各本皆偽。〉

〈注「謂百萬中之二也」：案：「中」當作「十」。各本皆偽。〉

長安有狹邪行
〈五言〉

伊洛有歧路，歧路交朱輪。〈爾雅曰：二達謂之歧旁。郭璞曰：歧，道旁出也。楊惲書曰：乘朱輪者十人。曹植妾薄相行曰：輜軿飛轂交輪。〉輕蓋承華景，騰步躡飛塵。〈華景，日也。漢書云：日華曜也。〉鳴玉豈樸儒，憑軾皆俊民。〈國語曰：趙簡子鳴玉以相。禮記曰：君子行則鳴佩玉。漢書儒林傳，武帝曰：吾始以尚書為樸學。左氏傳，楚子玉曰：請與君馮軾而觀之。尚書曰：俊民用康。〉烈心厲勁秋，麗服鮮芳春。〈厲，嚴貌也。西京賦曰：麗服颺菁。〉余本倦遊客，豪彥多舊親。〈漢書曰：司馬長卿故倦遊。〉傾蓋承芳訊，欲鳴當及晨。〈家語曰：孔子之郯，遭程子於塗，傾蓋而語。雞及晨而鳴，以喻人及時而仕也。春秋考異記曰：雞應旦明。明與鳴同，古字通也。〉守一不足矜，歧路良可遵。〈漢書，嚴安上書曰：守一而不變者，未睹治之至也。淮南子曰：楊子見逵路而哭之，為其可以南可以北也。老子曰：聖人抱一，為天下式。河上公曰：抱，守也。守一乃知萬事，故為天下法式。〉規行無曠跡，矩步豈逮人。〈楊雄覈靈賦曰：二子規遊矩步。蘇子曰：行務應規，步慮投矩。廣雅曰：曠，遠也。〉投足緒已爾，四時不必循。〈言規行矩步，既無所及，故投足前緒且當止矣。猶如四時異節，不必相循。解嘲曰：欲行者擬足而投跡。爾雅曰：緒，事也。孫卿子曰：日月遞照，四時代御。〉將遂殊塗軌，要予同歸津。〈周易曰：天下同歸而殊塗。〉

文選考異

〈注「俊民用康」：案：此有誤也。洪範有「俊民用章，家用平康」，無「俊民用康」。餘屢引。各本亦「章」、「康」互出。蓋「章」是，「康」非也。〉

〈要予同歸津：袁本、茶陵本「予」作「子」，是也。〉

長歌行
〈五言〉

逝矣經天日，悲哉帶地川。〈范曄後漢書曰：上黨太守田邑與馮衍書曰：日月經天，河海帶地。〉寸陰無停晷，尺波豈徒旋。〈言日無停景，川不旋波，以喻年命流行，曾無止息也。淮南子曰：聖人不貴尺之璧，而重寸之陰，時難得而易失也。說文曰：晷，景也。〉年往迅勁矢，時來亮急絃。〈楚辭曰：年洋洋而日往。釋名曰：矢，指也，其有所指。迅，疾也。漢書，蒯通曰：時乎時不再來。急絃，已見上文。〉遠期鮮克及，盈數固希全。〈管子曰：任之重者莫如身，期之遠者莫如年。左氏傳，卜偃曰：萬，盈數也。然此之盈數謂百年也。列子，楊朱曰：人得百年之壽，千中無一，疾病哀苦居其半矣。毛詩曰：君子萬年，介爾景福。鄭玄曰：汝有萬年之壽矣，又助汝大福也。〉容華夙夜零，體澤坐自捐。〈無故自捐曰坐也。〉茲物苟難停，吾壽安得延？〈爾雅曰：延，長也。〉俛仰逝將過，倏忽幾何間。〈俛仰，已見上文。毛詩曰：逝將去汝。毛萇曰：逝，往也。楚辭曰：往來倏忽。〉慷慨亦焉訴，天道良自然。但恨功名薄，竹帛無所宣。〈四子講德論曰：節趨不立，則功名不宣。墨子曰：以其所行，書於竹帛，傳遺後子孫。〉迨及歲未暮，長歌承我閑。〈毛萇詩傳曰：迨，及也。韓詩曰：歲聿其暮。薛君曰：暮，晚也。言君之年歲已晚也。楚辭曰：願乘閑而自察。〉

文選考異

〈注「范曄後漢書曰」：袁本、茶陵本無此六字。案：無者是也。善例如此，引太子報桓榮書之在榮傳，谷永與王譚書之在永傳，初不稱范、班二史也，其類甚多。此亦尤延之添而未是者。〉

〈注「願乘閑而自察」：袁本、茶陵本「乘」作「承」，是也。〉

悲哉行
〈五言歌錄曰：悲哉行，魏明帝造。〉

遊客芳春林，春芳傷客心。和風飛清響，鮮雲垂薄陰。蕙草饒淑氣，時鳥多好音。〈毛詩曰：睍睆黃鳥，載好其音。〉翩翩鳴鳩羽，喈喈倉庚吟。〈禮記曰：季春之月，鳴鳩拂其羽。毛詩曰：倉庚喈喈。〉幽蘭盈通谷，長秀被高岑。〈幽蘭生乎通谷，而長秀被乎高岑，言有託也。楚辭曰：結幽蘭而延佇。漢書，伍被曰：通谷數行。漢武秋風辭曰：蘭有秀兮菊有芳。〉女蘿亦有託，蔓葛亦有尋。〈言女蘿、蔓葛各有尋託，而己獨無，所以增思也。毛詩曰：蔦與女蘿，施于松柏。毛萇曰：女蘿，松蘿也。詩曰：南有樛木，葛藟纍之。鄭玄曰：葛藟纍而蔓之。尋，猶緣也。〉傷哉遊客士，憂思一何深！〈言己客遊不如蘿葛，故憂思逾深也。〉目感隨氣草，耳悲詠時禽。寤寐多遠念，緬然若飛沈。〈韋昭國語注曰：緬，猶邈也。飛沈，言殊隔也。〉願託歸風響，寄言遺所欽。〈李陵答蘇武書曰：時因北風，復惠德音。嵇康贈秀才詩曰：思我所欽。〉

文選考異

〈喈喈倉庚吟：茶陵本「吟」作「音」，云五臣作「吟」。袁本云善作「音」。案：二本非也。上云「時鳥多好音」，古人即不忌複韻。此實非其比，但傳寫誤。尤所見為是，或校改正之也。〉

吳趨行
〈五言崔豹古今注曰：吳趨曲，吳人以歌其地也。〉

楚妃且勿歎，齊娥且莫謳。〈楚妃，樊姬。齊娥，齊后也。歌錄曰：石崇楚妃歎曰：歌辭楚妃歎，莫知其所由。楚之賢妃能立德著勳，垂名於後，唯樊姬焉。故今歎詠之聲，永世不絕。孟子，淳于髡曰：昔綿駒處高唐而齊右善歌。方言曰：秦晉之間，美貌謂之娥。說文曰：謳，齊歌也。〉四坐並清聽，聽我歌吳趨。吳趨自有始，請從昌門起。〈吳越春秋曰：大城立昌門者，象天通閶闔風，亦名破楚門也。〉昌門何峨峨，飛閣跨通波。〈吳地記曰：昌門者，吳王闔閭所作也，名為閶闔門，高樓閣道。西都賦曰：脩除飛閣。又曰：與海通波。〉重欒承游極，回軒啟曲阿。〈西京賦曰：跱游極於浮柱，結重欒以相承。軒，長牕也。言長牕開於屋之曲阿也。周書曰：明堂咸有四阿。鄭玄周禮注曰：四阿，若今四注也。〉藹藹慶雲被，泠泠祥風過。〈史記曰：若煙非煙，若雲非雲，郁郁紛紛，蕭索輪囷，是謂慶雲。風賦曰：清清泠泠。〉山澤多藏育，土風清且嘉。〈左氏傳曰：晉侯曰：鍾儀樂操土風，不忘本也。〉泰伯導仁風，仲雍揚其波。〈史記曰：吳太伯，弟仲雍，皆周太王之子，而王季歷之兄也。季歷賢，有聖子昌，太王欲立季歷以及昌，於是太伯、仲雍二人，乃奔荊蠻以避季歷。季歷果立，是為王季，而昌為文王。太伯之奔荊蠻，自號句吳。太伯卒，無子，弟仲雍立。典引曰：仁風翔於海表。楚辭曰：汨其泥而揚其波。〉穆穆延陵子，灼灼光諸華。〈毛萇詩傳曰：穆穆，美也。左氏傳曰：吳公子札來聘。其出聘也，通嗣君也。廣雅曰：灼灼，明也。左氏傳曰：吳，周之冑裔也，今而始大，比于諸華。〉王跡隤陽九，帝功興四遐。〈孟子曰：王者之跡息而詩亡。漢書，陽九厄曰，初入，百六，陽九。音義曰：易傳所謂陽九之厄，百六之會者也。東都賦曰：軒轅氏之所以開帝功。〉大皇自富春，矯手頓世羅。〈吳志曰：孫權，字仲謀，吳富春人也，薨，謚曰大皇帝。說文曰：矯，舉手也。頓，整也。世羅，猶皇綱也。言大皇生自富春，矯手而整天綱也。〉邦彥應運興，粲若春林葩。〈毛詩曰：彼己之子，邦之彥兮。春秋命歷序曰：五德之運，應錄次相代也。〉屬城咸有士，吳邑最為多。〈蔡邕陳留太守行縣頌曰：府君勸耕桑于屬城也。〉八族未足侈，四姓實名家。〈張勃吳錄曰：八族，陳、桓、呂、竇、公孫、司馬、徐、傅也。四姓，朱、張、顧、陸也。漢書，劉敬曰：徙齊諸田豪桀名家。〉文德熙淳懿，武功侔山河。〈曹植令曰：相者文德昭，將者武功烈。爾雅曰：熙，興也，謂盛多也。謝丞後漢書曰：朱皓德行純懿，才學優裕。漢書曰：漢興，封爵之誓曰：使黃河如帶，泰山若礪，國以永存，爰及苗裔。〉禮讓何濟濟，流化自滂沱。〈毛萇詩傳曰：濟濟，多威儀也。論語曰：泰伯三以天下讓。毛詩曰：月離于畢，俾滂沱矣。〉淑美難窮紀，商搉為此歌。〈公羊傳，宋萬曰：魯侯之淑，魯侯之美。何休曰：淑，美也。美，好也。賈逵國語注曰：紀，猶錄也。廣雅曰：商，度也。許慎淮南子注曰：商搉，粗略也。言商度其粗略也。〉

文選考異

〈注「而齊右善歌」：袁本「右」作「后」，是也。上注云「齊娥，齊后也」，此作「后」，明甚。今茶陵本亦作「右」，皆後人誤改。又案：餘屢引皆作「右」，疑孟子有二本，而善兼引之，如「放踵」、「致於踵」兼引之例。〉

〈泠泠祥風過：何校「祥」改「鮮」，云江淹擬許徵君自序詩「曲櫺激鮮飆」注中引此句作「鮮」。案：所校是也。茶陵本云五臣作「〉 〈鮮」，袁本云善作「祥」，各本所見皆傳寫偽。即善、五臣并非有異，而誤著校語之例。〉

〈注「謝丞後漢書曰」：案：「丞」當作「承」。各本皆偽。〉

短歌行
〈四言〉

置酒高堂，悲歌臨觴。〈列子曰：秦青撫節悲歌。王逸楚辭曰：悲歌，言愁思也。〉人壽幾何？逝如朝霜。〈左氏傳曰：俟河之清，人壽幾何？曹植送應氏詩曰：人壽若朝霜。〉時無重至，華不再陽。〈論語摘輔像讖曰：時不再及。宋均曰：及，亦至也。〉蘋以春暉，蘭以秋芳。〈禮記曰：季春，萍始生。鄭玄曰：萍華其大者曰蘋。楚辭曰：秋蘭兮青青。〉來日苦短，去日苦長。〈曹植苦短篇曰：苦樂有餘。魏武帝短歌行曰：去日苦多。〉今我不樂，蟋蟀在房。〈毛詩曰：蟋蟀在堂，歲聿其暮。今我不樂，日月其除。〉樂以會興，悲以別章。豈曰無感，憂為子忘。我酒既旨，我肴既臧。〈毛詩曰：爾酒既旨，爾肴既嘉。〉短歌有詠，長夜無荒。〈史記曰：紂為長夜之飲。毛詩曰：好樂無荒。〉

文選考異

〈注「王逸楚辭曰」：案：「辭」下當有「注」字。各本皆脫。餘同者不悉出。〉

〈注「萍華」：案：「華」當作「苹」。袁本亦偽。茶陵本作「蓱」，「萍」上作「蓱始生」，與今月令合，或與尤、袁所見自不同也。〉

日出東南隅行
〈五言〉或曰羅敷豔歌〈崔豹古今注曰：陌上桑者，出秦氏女也。秦氏，邯鄲人，有女名羅敷，嫁為邑人千乘王仁為妻。王仁後為趙王家令。羅敷出採桑於陌上，趙王登臺見而悅之，因飲酒欲奪焉。羅敷巧彈箏，乃作陌上之歌以自明焉。〉

扶桑升朝暉，照此高臺端。〈山海經曰：湯谷上有扶木。扶木者，扶桑也。十日所浴。新語曰：高臺百仞。臺端，猶室端也。〉高臺多妖麗，濬房出清顏。〈呂氏春秋曰：列精子高謂侍者曰：我奚若？侍者曰：公妖且麗。王逸楚辭注曰：妖，好也。琴道，雍門周曰：廣廈邃房。〉淑貌耀皎日，惠心清且閑。〈韓詩曰：東方之日兮，彼姝者子在我室兮。薛君曰：顏色盛美，如東方之日矣。周易曰：有孚惠心。廣雅曰：閑，正也。〉美目揚玉澤，蛾眉象翠翰。〈毛詩曰：美目盻兮。楚辭曰：娥眉曼睩目騰光。王逸曰：曼，澤也。睩，視貌也。言美女之貌娥眉玉貌，曼好目曼澤。睩音錄。登徒子好色賦曰：眉如翠羽。鄭玄尚書大傳注曰：翰，毛也。〉鮮膚一何潤，秀色若可餐。〈張衡七辯曰：淑性窈窕，秀色美豔。〉窈窕多容儀，婉媚巧笑言。〈毛詩曰：窈窕淑女。又曰：巧笑倩兮。〉暮春春服成，粲粲綺與紈。〈論語，曾點曰：暮春者春服既成。毛詩曰：粲粲衣服。〉金雀垂藻翹，瓊珮結瑤璠。〈釋名曰：爵釵，釵頭及上施爵也。楚辭曰：砥室翠翹。王逸注曰：翹，羽名也。毛詩曰：珮玉瓊琚。杜預左氏傳注曰：璵璠，美玉也。〉方駕揚清塵，濯足洛水瀾。〈西京賦曰：方駕授綏。鄭玄儀禮注曰：方，併也。司馬相如諫獵書曰：犯屬車之清塵。楊雄太玄賦曰：踞弱水而濯足。〉藹藹風雲會，佳人一何繁。〈風雲，言多也。過秦論曰：天下雲會響應。〉南崖充羅幕，北渚盈軿軒。〈蒼頡篇曰：軿，衣車也。〉清川含藻景，高崖被華丹。〈藻景，華景也。〉馥馥芳袖揮，泠泠纖指彈。〈蘇武詩曰：馥馥我蘭芳。又曰：誰為遊子吟，泠泠一何悲。〉悲歌吐清響，雅舞播幽蘭。〈悲歌，已見上文。韓詩曰：舞則莫兮。薛君曰：言其舞則應雅樂也。杜預左氏傳注曰：播，揚也。宋玉風賦曰：臣援琴而鼓之，為幽蘭白雪之曲。〉丹脣含九秋，妍跡陵七盤。〈洛神賦曰：丹脣外朗。廣雅曰：陵，乘也。南都賦曰：結九秋之增傷，怨西荊之折盤。張衡舞賦曰：歷七盤而屣躡。〉赴曲迅驚鴻，蹈節如集鸞。〈卞蘭七牧曰：飜放袂而赴節，若遊鴻之翔天。邊讓章華臺賦曰：忽飄然以輕逝，似鸞飛於天漢。淮南子曰：龍興鸞集。〉綺態隨顏變，沈姿無乏源。〈乏，或為定。〉俯仰紛阿那，顧步咸可懽。〈張衡七辯曰：蝤蠐之領，阿那宜顧。蒼頡篇曰：顧，視也。王逸楚辭注曰：步，徐行也。〉遺芳結飛飆，浮景映清湍。〈爾雅曰：扶搖謂之飆。說文曰：湍，水疾也。〉冶容不足詠，春遊良可歎。〈周易曰：慢藏誨盜，冶容誨淫。〉

文選考異

〈日出東南隅行：袁本、茶陵本此首第十，長安有狹邪行第十一，前緩聲歌第十二，長歌行第十三，吳趨行第十四，塘上行第十五，悲哉行第十六，短歌行第十七。案：此亦善、五臣次序不同而失著校語。〉

〈高臺多妖麗：案：「妖」當作「姣」，注同。善引呂氏春秋「公姣且麗」在達鬱，又王逸楚辭注「姣好也」在「大招姣麗施只」下，作「姣」明甚。袁、茶陵二本作「妖」，所載五臣向注云「妖，美」。必各本以五臣亂善，又盡改注中「姣」字作「妖」，而幾於莫可辨識矣。今特訂正之。〉

〈濬房出清顏：案：詳注引「廣廈邃房」，是善正文作「邃」字。袁、茶陵二本作「濬」，所載五臣濟注云「濬，深」，恐此亦以五臣亂善。〉

〈注「曼好目曼澤」：陳云「好」上「曼」字衍，是也。此引王逸語，後三十三卷可證。各本皆衍。〉

〈高崖被華丹：案：「崖」當作「岸」。袁本云善作「崖」。茶陵本云五臣作「岸」。其實各本所見皆非也。「崖」字傳寫涉上而誤耳。非善如此。〉

〈注「韓詩曰舞則莫兮」：陳云「莫」，「纂」誤。案：所校是也。前舞賦注引不誤，可證。〉

前緩聲歌
〈五言〉

遊仙聚靈族，高會曾城阿。〈淮南子曰：掘崑崙墟以下，地中有層城九重，其高萬一千里一十四步二尺六寸。〉長風萬里舉，慶雲鬱嵯峨。〈慶雲，已見上文。〉宓妃興洛浦，王韓起太華。〈楚辭曰：迎宓妃於伊、洛。魏文帝詩曰：王、韓獨何人，翱翔隨天塗。神仙傳曰：衛叔卿歸華山，漢武帝令叔卿子度求之，見其父與數人博。度曰：向與博者為誰？叔卿曰：是洪崖先生、王子晉、薛容也。又曰：劉根初學道，到華陰，見一人乘白鹿，從十餘玉女。根頓首乞一言，神人乃住曰：爾聞有韓眾不？答曰：實聞有之。神曰：即我是也。尚書曰：至于太華。〉北徵瑤臺女，南要湘川娥。〈爾雅曰：徵，召也。楚辭曰：望瑤臺之偃蹇兮，見有娥之佚女。西京賦曰：懷湘娥。王逸楚辭注曰：堯二女娥皇、女英，墮湘水之中，為湘夫人也。〉肅肅宵駕動，翩翩翠蓋羅。〈毛詩曰：肅肅宵征。曹植飛龍篇曰：芝蓋翩翩。甘泉賦曰：咸翠蓋而鸞旗。〉羽旗棲瓊鸞，玉衡吐鳴和。〈琴道，雍門周曰：水嬉則建羽旗。瓊鸞，以瓊為鸞，以施於旗上。鸞，鳥，故曰棲也。鸞旗，已見上注。楚辭曰：鳴玉鸞之啾啾。又曰：枉玉衡於炎火。王逸曰：衡，車衡也。鄭玄周禮注曰：鑾和皆以金為鈴也。應劭漢書注曰：鑾在軾，和在衡。〉太容揮高絃，洪崖發清歌。〈思玄賦曰：太容吟曰：念哉！注曰：太容，黃帝樂師。廣雅曰：揮，動也。西京賦曰：洪崖立而指麾。薛綜曰：三皇時伎人也。〉獻酬既已周，輕舉乘紫霞。〈毛詩曰：獻酬交錯。漢書，谷永曰：遙興輕舉，登霞倒景。〉摠轡扶桑枝，濯足湯谷波。〈楚辭曰：飲余馬乎咸池，摠余轡乎扶桑。又曰：朝濯髮於湯谷。〉清輝溢天門，垂慶惠皇家。〈淮南子曰：馮夷，大禹之御也。乘雲車，排閶闔，淪天門。高誘曰：天門，上帝所居，紫宮門也。蔡雍述征賦曰：皇家赫而天居，萬方徂而星集。〉

文選考異

〈注「馮夷大禹之御也」：案：「禹」當作「丙」。各本皆誤。此所引原道訓文，高誘有注云「丙」或作「白」，不得為「禹」明甚。後廣絕交論引作「丙」，不誤。〉

塘上行
〈五言歌錄曰：塘上行，古辭。或云甄皇后造，或云魏文帝，或云武帝。歌曰：蒲生我池中，葉何一離離。〉

江蘺生幽渚，微芳不足宣。〈張揖漢書注曰：江蘺，香草也。郭璞曰：似水薺也。〉被蒙風雲會，移居華池邊。〈周易曰：潤之以風雨。楚辭曰：蛙黽遊乎華池。〉發藻玉臺下，垂影滄浪泉。〈西京賦曰：西有玉臺，連以昆德。孟子曰：滄浪之水清。滄浪，水色也。〉沾潤既已渥，結根奧且堅。〈毛詩曰：既沾既渥。毛萇曰：渥，厚也。古詩曰：冉冉孤生竹，結根太山阿。奧，猶深也。〉四節逝不處，華繁難久鮮。淑氣與時殞，餘芳隨風捐。天道有遷易，人理無常全。〈司馬遷悲士不遇賦曰：天道悠昧，人理促兮。〉男懽智傾愚，女愛衰避妍。〈莊子曰：喜怒相疑，愚智相欺。仲長子昌言曰：彊者勝弱，智者欺愚也。〉不惜微軀退，但懼蒼蠅前。〈毛詩曰：營營青蠅，止于丘樊。鄭玄曰：蠅之為蟲，污白使黑，污黑使白，喻佞人變亂善惡也。〉願君廣末光，照妾薄暮年。〈封禪書曰：使獲日月之末光。暮年，喻老也。〉

文選考異

〈注「止于丘樊」：陳云「丘」字衍，是也。各本皆誤。〉

樂府
謝靈運

會吟行
〈五言〉

六引緩清唱，三調佇繁音。沈約宋書曰：控𢰡宮引第一，商引第二，徵引第三，羽引第四。古有六引，其宮引本第二，角引本第四也。並無歌，有絃笛，存聲不足，故闕二曲。又曰：第一平調，第二清調，第三瑟調，第四楚調，第五側調。然今三調，蓋清、平、側也。爾雅曰：佇，立也。郭璞曰：稽，久也。列筵皆靜寂，咸共聆會吟。〈廣雅曰：聆，聽也。〉會吟自有初，請從文命敷。〈尚書曰：若稽古大禹，曰文命敷于四海。史記曰：夏禹名曰文命。孔安國尚書傳曰：敷，陳也。〉敷績壺冀始，刊木至江汜。〈尚書曰：禹敷土，隨山刊木。孔安國曰：敷，布也。又曰：冀州既載壺口，治梁及岐。又曰：岷山導江。毛詩曰：江有汜。〉列宿炳天文，負海橫地理。〈前漢書地理志曰：吳地斗分野。論衡曰：天晏列宿炳奐。負海，已見上文。宋衷易緯注曰：天文者，謂三光；地理，謂五土也。〉連峰競千仞，背流各百里。〈上林賦曰：蕩乎八川分流，相背而異態。〉滮池溉粳稻，輕雲曖松杞。〈毛詩曰：滮池北流，浸彼稻田。毛萇曰：滮，流貌也。王逸楚辭曰：曖，闇昧貌也。〉兩京愧佳麗，三都豈能似？〈兩京，東西二京也。曹子建贈丁儀詩曰：佳麗殊百城。三都，蜀、吳、魏也。〉層臺指中天，高墉積崇雉。〈楚辭曰：層臺累榭臨高山。列子曰：周穆王築臺，號曰中天之臺。周易曰：公用射，隼于高墉之上。爾雅曰：崇，重也。王肅家語注曰：高一丈曰堵，三堵曰雉也。〉飛燕躍廣途，鷁首戲清沚。〈西京雜記曰：文帝自代還，有良馬九匹，一名飛燕騮。淮南子曰：龍舟鷁首。毛萇詩傳曰：沚，渚也。〉肆呈窈窕容，路曜便娟子。〈周禮曰：立市為其肆。鄭玄曰：陳物處也。毛詩曰：窈窕淑女。枚乘兔園賦曰：若採桑之女，連袖方路。磨陀長髻，便娟數顧。阮籍詠懷詩曰：路端便娟子，常恐日月傾。王逸楚辭注曰：便娟，好貌也。〉自來彌年代，賢達不可紀。〈爾雅曰：彌，終也。〉句踐善廢興，越叟識行止。〈史記曰：吳伐越，越王栖於會稽。後句踐平吳，周元王賜句踐胙命。越叟，蓋越公也。越絕書曰：子胥戰於雋李，闔閭傷馬，軍敗而還。欲復其讎，師事越公，錄其術。周易曰：時止則止，時行則行，動靜不失其時，其道光明。〉范蠡出江湖，梅福入城市。〈史記曰：范蠡既雪會稽之恥，乃喟然而歎曰：計然之策七，越用其五而得意。既已施於國，吾欲用之於家。乃乘扁舟浮於江湖，變名易姓，適齊為鴟夷子。漢書曰：梅福，字子真，九江人也。少學長安，至元始中，王莽顓政，福一朝棄妻子去九江，至今傳以為仙。其後人見福於會稽者，變姓名為吳市門卒。〉東方就旅逸，梁鴻去桑梓。〈列仙傳曰：東方朔者，楚人也，久在吳中為書師。武帝時上書，拜為郎，至宣帝初，棄郎去，以避亂政，置冠幘官舍，風飄之去。後見會稽賣藥。旅逸，謂為客而放逸也。杜預左氏傳注曰：旅，客也。范曄後漢書曰：梁鴻，字伯鸞，扶風人也。東出關，遂至吳，依大家皋伯通，居廡下，為人賃舂。伯通異之，乃舍之家。鴻著書十餘篇。毛詩曰：惟桑與梓，必恭敬止。〉牽綴書土風，辭殫意未已。〈左氏傳，晉侯曰：鍾儀樂操土風，不忘本也。〉

文選考異

注「控𢰡宮引第一」：袁本無「宮」字，是也。茶陵本亦衍。案：下云「其宮引本第二」，此不當有「宮」字甚明。

〈注「佇立也」：陳云「立」當作「久」，是也。各本皆誤。〉

〈注「前漢書」：袁本、茶陵本無「前」字，是也。有者大誤。〉

〈鷁首戲清沚：袁本有校語云「鷁」善作「蠲」，其注中亦是「蠲」字。案：袁所見非也。茶陵本皆作「鷁」，無校語，當與尤所見俱未誤。〉

〈注「闔閭傷馬」：陳云「馬」當作「焉」，是也。各本皆偽。〉

樂府八首
鮑明遠

東武吟
〈五言左思齊都賦注曰：東武、太山，皆齊之土風，絃歌謳吟之曲名也。〉

主人且勿諠，賤子歌一言：〈漢書曰：王邑請召賓，邑自稱賤子。〉僕本寒鄉士，出身蒙漢恩。始隨張校尉，占募到河源。〈漢書曰：張騫，漢中人也。騫以校尉從大將軍擊匈奴，知水草處，軍得以不乏。占，謂自隱度而應募為占募也。吳志曰：中郎將周祗，乞於鄱陽占募。班固漢書曰：自張騫使大夏之後，窮河源也。〉後逐李輕車，追虜窮塞垣。〈漢書曰：李廣從弟蔡，為郎事武帝，元朔中，為輕車將軍，擊右賢王有功卒，封樂安侯。范曄後漢書曰：耿夔追虜出塞而還。蔡邕上疏曰：秦築長安城，漢起塞垣，所以別內外，異殊俗。〉密塗亙萬里，寧歲猶七奔。〈孔安國尚書傳曰：密，近也。方言曰：亙，竟也。國語曰：姜氏告於公子曰：自子之行，晉無寧歲。左氏傳曰：巫臣請使於吳，晉侯許之，乃通吳於晉。吳始伐楚，子重奔命。吳入州來，子重、子反於是乎一歲七奔命。〉肌力盡鞍甲，心思歷涼溫。〈孟子曰：既竭心思焉。涼溫，已見上文。〉將軍既下世，部曲亦罕存。〈列女傳曰：柳下惠妻曰：愷悌君子，永能厲兮；吁嗟惜哉，乃下世兮。司馬彪續漢書曰：大將軍營五部，校尉一人，部有曲，曲有軍候一人。〉時事一朝異，孤績誰復論？〈答客難曰：時異事異。〉少壯辭家去，窮老還入門。〈古長歌行曰：少壯不努力。漢書，婁護曰：呂公窮老，託身於我。〉腰鎌刈葵藿，倚杖牧雞㹠。〈說文曰：鎌，鍥也。鍥，古頡切。〉昔如鞲上鷹，今似檻中猿。東觀漢記，桓虞謂趙勒曰：善吏如良鷹矣，下鞲即中。淮南子曰：置猿檻中，則與㹠同，非不巧捷也，無所肆其能也。徒結千載恨，空負百年怨。〈言怨在己，若何負之。〉棄席思君幄，疲馬戀君軒。願垂晉主惠，不愧田子魂。〈言己窮老而還，同夫棄席疲馬，願垂晉主之惠而不見遺，則兼愛之道斯同，故亦無愧於田子也。晉主言惠，田子言愧，互文也。然田子久謝，故謂之魂。韓子曰：文公至河，令曰：籩豆捐之，席蓐捐之，手足胼胝，面目犁黑者後之。咎犯聞之而夜哭。公曰：寡人出亡二十年，乃今得反國，咎犯聞之不喜而哭，意者不欲寡人反國邪？咎犯對曰：籩豆所以食也，而君捐之；席蓐所以臥也，而君棄之，手足胼胝，面目犁黑，有勞功者也，而君後之。今臣與在後中，不勝其哀，故哭之。文公乃止。韓詩外傳曰：昔田子方出，見老馬於道，喟然有志焉，以問於御曰：此何馬也？御曰：故公家畜也，罷而不用，故出放之。田子方曰：少盡其力，而老棄其身，仁者不為也。束帛而贖之，窮士聞之，知所歸心矣。韓詩曰：縞衣綦巾，聊樂我魂。薛君曰：魂，神也。〉

文選考異

〈注「有功卒」：陳云「卒」當作「中率」，是也。各本皆誤。何校去「卒」字者，非。此所引李廣傳文。〉

〈注「秦築長安城」：袁本無「安」字，是也。茶陵本亦衍。〉

倚杖牧雞㹠：茶陵本云「收」五臣作「牧」。袁本云善作「收」。案：二本所見非也。「收」是傳寫誤。尤蓋校改正之也。

出自薊北門行
〈五言漢書曰：薊，故燕國也。〉

羽檄起邊亭，烽火入咸陽。〈漢書，高祖曰：吾以羽檄徵天下兵。史記曰：有寇至則舉烽火。風俗通曰：文帝時，匈奴犯塞，候騎至甘泉，烽火通長安。〉徵騎屯廣武，分兵救朔方。〈臣瓚漢書注曰：律說勒兵而住曰屯。班固漢書贊曰：聚天下兵軍於廣武。又曰：太原郡有廣武縣。又酈食其曰：楚人聞則分兵救之。又有朔方郡，武帝開。〉嚴秋筋竿勁，虜陣精且強。〈漢書曰：匈奴秋馬肥，大會蹛林。周禮曰：弓人為弓，筋也者，所以為深也。竿，箭幹也，並公旱切。〉天子按劍怒，使者遙相望。〈說苑曰：秦帝按劍而坐。漢書曰：遣使冠蓋相望於道。〉鴈行緣石逕，魚貫度飛梁。〈漢書曰：公孫戎奴以校尉擊匈奴，至右賢王庭，為鴈行，上石山先登。周易曰：貫魚，以宮人寵，無不利。王弼曰：駢頭相次，似貫魚也。甘泉賦曰：貫倒景而歷飛梁。〉簫鼓流漢思，旌甲被胡霜。疾風衝塞起，沙礫自飄揚。〈易通卦驗曰：大風揚沙。春秋命歷序曰：大風飄石。〉馬毛縮如蝟，角弓不可張。〈西京雜記曰：元封二年，大雪深五尺，野鳥獸皆死，牛馬踡縮如蝟。韋曜集曰：秋風揚沙塵，寒露霑衣裳，角弓持急絃，鳩鳥化為鷹。〉時危見臣節，世亂識忠良。〈老子曰：國家昏亂，有忠臣焉。〉投軀報明主，身死為國殤。〈國殤，為國戰亡也。楚辭祠國殤曰：身既死兮神以靈，魂魄毅兮為鬼雄。〉

結客少年場行
〈曹植結客篇曰：結客少年場，報怨洛北芒。范曄後漢書曰：祭遵嘗為部吏所侵，結客報之也。〉

驄馬金絡頭，錦帶佩吳鉤。〈古日出東南行曰：黃金絡馬頭，觀者滿道傍。禮記曰：居士錦帶。吳都賦曰：吳鉤越棘也。〉失意杯酒間，白刃起相讎。〈桓範世要論曰：觴酌遲速，使用失意。淮南子曰：今有美酒嘉肴，以相賓饗，爭盈爵之間，乃反為鬥而相傷，三族結怨。〉追兵一旦至，負劍遠行遊。〈追兵，謂捕己也。遠行，以避之也。范曄後漢書曰：世祖會追兵至。燕丹太子，聽秦王姬人鼓琴。琴聲曰：鹿盧之劍，可負而拔。〉去鄉三十載，復得還舊丘。〈廣雅曰：丘，居也。〉升高臨四關，表裏望皇州。〈陸機洛陽記曰：洛陽有四關：東為城皋，南伊闕，北孟津，西函谷。表裏，猶內外也。左氏傳，子犯曰：表裏山河。〉九塗平若水，雙闕似雲浮。〈周禮曰：匠人營國傍三門，國中九經九緯。鄭玄曰：經緯，塗也。莊子曰：平者，水停之盛也，其可以為法也。古詩曰：雙闕百餘尺。史記曰：三神山，黃金白銀為宮闕，望之如雲。崔駰達旨曰：冠蓋雲浮。〉扶宮羅將相，夾道列王侯。〈漢書曰：宣帝登長平阪，王侯迎者夾道陳也。〉日中市朝滿，車馬若川流。〈周易曰：日中為市，致天下之人，聚天下之貨。張協禊飲賦曰：車馬膠葛，川流波亂。〉擊鍾陳鼎食，方駕自相求。〈左氏傳曰：宋左師每食擊鍾。聞鍾聲，公曰：夫子將食。家語曰：子路南遊於楚，積粟萬鍾，列鼎而食。方駕，已見上文。古詩曰：冠帶自相索。〉今我獨何為，埳壈懷百憂。〈嵇康幽憤詩曰：予獨何為。楚辭曰：貧士失職而志不平。又曰：惟鬱鬱之憂獨兮，志坎壈而不違。王逸曰：坎壈，不遇貌也。毛詩曰：我生之後，逢此百憂。〉

文選考異

〈結客少年場行：茶陵本此下有「五言」二字，以後六首同，是也。袁本全無者非。〉

〈注「燕丹太子」：案：「太」字不當有。各本皆衍。陳云燕丹子，書名，是也，載隋志。〉

〈注「東為城皋」：何校「城」改「成」，陳同。各本皆偽。〉

東門行
〈歌錄曰：日出東門行，古辭也。〉

傷禽惡弦驚，倦客惡離聲。〈戰國策，魏加對春申君曰：臣少之時好射，願以射譬，可乎？春申君曰：可。異日更嬴與魏王處京臺之下，更嬴謂魏王曰：臣能虛發而下鳥。魏王曰：然則射可至此乎？更嬴曰：可。有鴻鴈從東方來，更嬴以虛弓發而下之。王曰：射之精可至此乎？更嬴曰：此孽也。王曰：先生何以知之？對曰：其飛徐者，其創痛也；悲鳴者，久失群也。故創未息而驚心未忘，聞弦音引而高飛，故創怯。今臨武君常為秦孽，不可為拒秦之將也。〉離聲斷客情，賓御皆涕零。涕零心斷絕，將去復還訣。〈訣與決同。〉一息不相知，何況異鄉別。〈說文曰：息，喘也。〉遙遙征駕遠，杳杳落日晚。〈左氏傳，童謠曰：鴝鵒之巢，遠哉遙遙。楚辭曰：日杳杳以西頹。〉居人掩閨臥，行子夜中飯。野風吹秋木，行子心腸斷。食梅常苦酸，衣葛常苦寒。〈淮南子曰：百梅足以為百人酸。毛詩曰：絺兮綌兮，淒其以風。毛萇曰：淒，寒風也。〉絲竹徒滿坐，憂人不解顏。〈禮記曰：絲竹，樂之器也。列子曰：列子師老商氏，五年之後，夫子始一解顏而笑也。〉長歌欲自慰，彌起長恨端。〈鄭玄禮記注曰：彌，益也。〉

文選考異

〈注「日出東門行」：案：「日」字不當有，各本皆衍。〉

〈注「有鴻鴈從東方來」：案：「鴻」當作「間」。各本皆誤。今楚策「間」。「有間」連文，不知者改之。永明十一年策秀才文同誤。〉

〈注「故創怯」：茶陵本「怯」作「隕」。袁本亦作「怯」。案：今楚策作「隕」。此「怯」當是「抎」字之偽，「抎」、「隕」同字，不知者改之。永明十一年策秀才文同誤。陳云下脫「也」字。今楚策有。〉

〈行子夜中飯：袁本有校語云善作「飲」。案：所見非也。茶陵本作「飯」，無校語，與此皆不誤。凡此等，必詳出，以為合并六臣本校語，皆據所見而為之之證。知乎此，始能得善真矣。讀者詳之。〉

苦熱行
〈曹植苦熱行曰：行遊到日南，經歷交阯鄉，苦熱但曝霜，越夷水中藏。〉

赤阪橫西阻，火山赫南威。〈漢書西域傳，杜欽曰：又歷大頭痛、小頭痛山，赤土身熱之阪，令人身熱無色，頭痛嘔吐。東方朔神異經曰：南荒外有火山焉，長四十里，廣四五里，其中皆生木，晝夜火燃，雖暴風雨，火不滅。〉身熱頭且痛，鳥墮魂來歸。〈東觀漢記：馬援謂官屬曰：吾在浪泊，仰視烏鳶，跕跕墮水中。楚辭曰：魂兮來歸，南方不可以止。雕題、黑齒，得人以祀，其骨為醢。〉湯泉發雲潭，焦煙起石圻。〈王歆之始興記曰：雲水源泉，涌溜如沸湯，有細赤魚出游，莫有獲之者。焦煙，蓋熱氣也。南越志曰：興寧縣有熱水山焉，其下有焦石，歊蒸之熱，恆數四丈。楚辭曰：觸石碕而衡遊。埤蒼曰：碕，曲岸。碕與圻同。〉日月有恆昏，雨露未嘗晞。〈魏都賦曰：窮岫渫雲，日月恆翳。曹植感時賦曰：惟淫雨之永降，曠三旬而未晞。毛詩曰：白露未晞。毛萇曰：晞，乾也。東觀漢記，馬援曰：吾在浪泊之時，下潦上霧。〉丹蛇踰百尺，玄蜂盈十圍。〈外國圖曰：楊山，丹蛇居之，去九疑五萬里。楚辭曰：赤蟻若象，玄蜂若壺。百尺、十圍，言其長大也。〉含沙射流影，吹蠱痛行暉。〈干寶搜神記曰：有物處于江水，其名曰蜮，一曰短狐，能含沙射人，所中者頭痛發熱，劇者至死。毛詩義疏曰：蜮，短狐，一名射影。吹蠱，即飛蠱也。顧野王輿地志曰：江南數郡有畜蠱者，主人行之以殺人，行食飲中，人不覺也。其家絕滅者，則飛遊妄走，中之則斃。行暉，行旅之光暉也。〉鄣氣晝熏體，菵露夜沾衣。〈吳志，華覈表曰：蒼梧、南海，歲有癘風鄣氣。宋永初山川記曰：寧州鄣氣菵露，四時不絕。菵，草名，有毒，其上露觸之，肉即潰爛。菵音罔。〉飢猿莫下食，晨禽不敢飛。〈南越志曰：膋石縣有銅澗，泉源沸涌，謂之毒水，飛禽走獸經之者殞。膋音勞。列女傳，陶答子妻曰：玄豹霧雨，七日不下食。曹植七哀詩曰：南方有鄣氣，晨鳥不得飛。〉毒涇尚多死，渡瀘寧具腓。〈言秦人毒涇尚或多死，況今毒癘乎？諸葛渡瀘，寧有俱病也。左氏傳曰：諸侯之大夫從晉侯伐秦，濟涇而次，秦人毒涇上流，師人多死。諸葛亮表曰：五月渡瀘，深入不毛。毛詩曰：秋日淒淒，百卉具腓。毛萇曰：腓，病也。瀘音盧。腓音肥。〉生軀蹈死地，昌志登禍機。〈列女傳曰：楚子發之母謂子發曰：使人入於死地，而康樂於上，雖有以得勝，非其術也。曹大家曰：軍事險危，故為死地也。莊子曰：其發若機栝，其司是非之謂也。司馬彪曰：言生以是非臧否交接，則禍敗之來，若機栝之發。班固漢書述曰：禍如發機。〉戈船榮既薄，伏波賞亦微。〈漢書曰：歸義侯嚴為戈船將軍，出零陵，下離水。范曄後漢書曰：交阯女子徵側反，拜馬援為伏波將軍，擊交阯，斬徵側，振軍旅還京師，朝見位次九卿。〉財輕君尚惜，士重安可希。〈韓詩外傳曰：宋燕相齊還遂，罷歸舍，召門尉田饒等問曰：大夫誰與我赴諸侯乎？皆伏不對。宋燕曰：何士易得而難用也。田饒對曰：君紈素錦繡從風，而獘士曾不得緣衣。夫財者君所輕，死者士所重，君不能用所輕，欲使士致重乎？〉

文選考異

〈注「苦熱但曝霜」：案：「霜」當作「露」。各本皆偽。〉

〈渡瀘寧具腓：茶陵本「腓」作「肥」，云五臣作「腓」。袁本云善作「肥」。案：善引毛詩注「具腓」，又云「腓音肥」，正文自不作「肥」，二本所見非也。此蓋未誤，或亦尤校改正之。〉

〈注「還遂」：案：「遂」當作「逐」，「還逐」，當謂「旋被斥逐」。今外傳作「見逐」，「逐」字是，「見」字恐非。〉

白頭吟
〈西京雜記曰：司馬相如將娉茂陵一女為妾，文君作白頭吟以自絕，相如乃止。沈約宋書，古辭白頭吟曰：淒淒重淒淒，嫁娶不須啼。願得一心人，白頭不相離。〉

直如朱絲繩，清如玉壺冰。〈朱絲，朱絃也。禮記，清廟之瑟，朱絃而疏越。桓子新論曰：神農始削桐為琴，繩絲為絃。秦子曰：玉壺必求其以盛，干將必求其以斷。〉何慚宿昔意，猜恨坐相仍。〈馮衍答任武達書曰：敢不露陳宿昔之意。東觀漢記，段熲曰：張奐事勢相反，遂懷猜恨。方言曰：猜，疑也。爾雅曰：仍，因也。猜，千才切。〉人情賤恩舊，世議逐衰興。〈毛詩序曰：朋友道絕。鄭玄曰：道絕者，棄恩舊也。〉毫髮一為瑕，丘山不可勝。〈李尤戟銘曰：山陵之禍，越于毫芒。仲長子昌言曰：事求絲髮之舋。孫盛曰：劉琨、王浚睚眥起於絲髮，舋敗成於丘海。文子曰：禍福之至，雖丘山無由識之矣。〉食苗實碩鼠，玷白信蒼蠅。〈毛詩曰：碩鼠碩鼠，無食我苗。蒼蠅之為蟲，汙白使黑，已見上文。〉鳧鵠遠成美，薪芻前見陵。韓詩外傳曰：田饒事魯哀公而不見察，謂哀公曰：夫雞頭戴冠，文也；足有距，武也；見敵敢鬥，勇也；有食相呼，仁也；夜不失時，信也。雞有五德，君猶日�而食之者，以其所從來近也。夫黃鵠一舉千里，出君園池，食君魚鱉，啄君稻梁，無此五者而貴之，以其所從來遠也。故臣將去君，黃鵠舉矣。公曰：吾書子之言。文子曰：虛無因循，常後而不先，譬若積薪燎，後者處上也。蒼頡篇曰：陵，侵也。史記曰：汲黯謂武帝曰：陛下用群臣如積薪，後來者居上。申黜褒女進，班去趙姬昇。周王日淪惑，漢帝益嗟稱。〈毛詩序曰：幽王取申女以為后，又得褒姒而黜申后。孔安國尚書傳曰：淪，沒也。班婕妤失寵，已見班婕妤怨詩。〉心賞猶難恃，貌恭豈易憑。〈呂氏春秋曰：所恃者心也，而心猶不足恃。尚書曰：貌曰恭。〉古來共如此，非君獨撫膺。〈列子曰：昔人有知不死之道者，齊子欲學其道，聞言者已死，乃撫膺而歎。〉

文選考異

〈注「越于毫芒」：案：「越」當作「起」。各本皆偽。〉

放歌行
〈歌錄曰：孤子生行，古辭曰放歌行。〉

蓼蟲避葵堇，習苦不言非。〈楚辭曰：蓼蟲不徙乎葵藿。王逸曰：言蓼蟲處辛辣，食苦惡，不徙葵藿食甘美者也。〉小人自齷齪，安知曠士懷。〈漢書，酈食其曰：其將齷齪，好苛禮也。〉雞鳴洛城裏，禁門平旦開。〈史記曰：雞三號平明。東觀漢記，杜詩曰：伏湛出入禁門，補拾遺闕。〉冠蓋縱橫至，車騎四方來。素帶曳長飆，華纓結遠埃。〈禮記曰：大夫帶素。爾雅，或為此猋。飆與猋同，古字通也。七啟曰：華組之纓。〉日中安能止，鍾鳴猶未歸。〈日中為市，已見上文。崔元始正論，永寧詔曰：鍾鳴漏盡，洛陽城中不得有行者。〉夷世不可逢，賢君信愛才。〈郭象注曰：世有夷險。左氏傳曰：魏犨傷於胷，公欲殺之，而愛其才。〉明慮自天斷，不受外嫌猜。〈李尤上林苑銘曰：顯宗備禮，明慮弘深。左氏傳，箴尹克黃曰：君，天也。杜預左氏傳注曰：猜，疑也。〉一言分珪爵，片善辭草萊。〈漢書，張竦奏曰：一言之勞，皆蒙丘山之賞。解嘲曰：析人之珪，擔人之爵。莊子曰：農夫無草萊之事則不比。〉豈伊白璧賜，將起黃金臺。〈史記曰：虞卿說趙孝成王，一見賜黃金百鎰，白璧一雙。王隱晉書曰：段匹磾討石勒，進屯故安縣故燕太子丹金臺。上谷郡圖經曰：黃金臺，易水東南十八里，燕昭王置千金於臺上，以延天下之士。二說既異，故具引之。〉今君有何疾，臨路獨遲迴。

文選考異

〈注「郭象注曰」：茶陵本「象」下有「莊子」二字，是也。袁本亦脫。〉

升天行
家世宅關輔，勝帶宦王城。〈關，關中也。漢書曰：右扶風、左馮翊、京兆尹，是為三輔。東京賦曰：然後以建王城。〉備聞十帝事，委曲兩都情。〈十帝、兩都，俱謂漢也。論衡曰：漢家三百歲，十帝燿德。〉倦見物興衰，驟睹俗屯平。〈周易曰：屯，難也。〉翩翻類迴掌，恍惚似朝榮。〈迴掌，言疾也。孟子曰：武丁朝諸侯有天下，猶運掌也。潘岳朝菌賦曰：柰何兮繁華，朝榮兮夕斃。〉窮塗悔短計，晚志重長生。〈春秋合誠圖曰：黃帝請問太一長生之道，太一曰：齋戒六丁，道乃可成。〉從師入遠岳，結友事仙靈。〈莊子曰：從師不囿。郭象曰：任其自聚，非囿之也。楚辭曰：與赤松結友兮，比王喬而為偶。〉五圖發金記，九籥隱丹經。〈抱朴子曰：余聞鄭君言道書之重，莫尚於三皇文五岳真形圖也。又曰：鄭君唯見授金丹之經。又曰：仙經九轉丹金液經，皆在崑崙五城之內，藏以玉函。尚書曰：啟籥見書。鄭玄易緯注曰：齊、魯之間名門戶及藏器之管曰籥，以藏經而丹有九轉，故曰九籥也。〉風餐委松宿，雲臥恣天行。〈莊子曰：藐姑射之山，有神人居焉，不食五穀，吸風飲露，乘雲氣，御飛龍。〉冠霞登綵閣，解玉飲椒庭。〈郭璞遊仙詩曰：振髮戴翠霞，解褐禮絳霄。陸機雲賦曰：似長城曲蜿，綵閣相扶。椒庭，取其芬香也。洛神賦曰：踐椒塗之郁烈。〉蹔遊越萬里，近別數千齡。〈神仙傳，若士謂盧敖曰：吾一舉千萬里，吾猶未之能。馬明先生別傳曰：先生隨神士還代，見安期先生語神女曰：昔與女郎遊于安息，憶此未久，已二千年矣。〉鳳臺無還駕，簫管有遺聲。〈列仙傳曰：簫史者，秦繆公時人也，善吹簫。繆公有女號弄玉，好之，公遂以妻之。遂教弄玉作鳳鳴。居數十年，吹似鳳聲，鳳皇來止其屋，為作鳳臺，夫婦止其上，不下數年，一旦皆隨鳳皇飛去。故秦氏作鳳女詞，有簫聲。阮籍詠懷詩曰：簫管有遺音，梁王安在哉？〉何時與爾曹，啄腐共吞腥。〈如淳漢書注曰：曹，輩也。孔安國尚書傳曰：腥，齅也。〉

文選考異

〈勝帶宦王城：茶陵本云「宦」，五臣作「官」。袁本云「宦」善作「官」。案：二本所見互異，尤與茶陵同，是也。袁本蓋非。〉

〈注「先生隨神士還代」：何校「士」改「女」，是也。各本皆偽。〉

〈注「故秦氏作鳳女詞」：案：「詞」當作「祠」。各本皆偽。〉

鼓吹曲
〈五言集云：奉隋王教，作古入朝曲。蔡邕曰：鼓吹歌，軍樂也，謂之短簫鐃歌，黃帝、岐伯所作也。〉

謝玄暉

江南佳麗地，金陵帝王州。〈爾雅曰：江南曰揚州。佳麗，已見上文。吳錄曰：張紘言於孫權曰：秣陵，楚武王所置，名為金陵。秦始皇時，望氣者云：金陵有王者氣，故斷連崗，改名秣陵也。曹植贈王粲詩曰：壯哉帝王居，佳麗殊百城。〉逶迆帶淥水，迢遞起朱樓。〈王逸楚辭注曰：逶迆，長貌也。吳都賦曰：亙以淥水。劉逵注曰：迢遞，遠望懸絕也。馮衍顯志賦曰：伏朱樓而四望，採三秀之華英。〉飛甍夾馳道，垂楊蔭御溝。〈吳都賦曰：飛甍舛互。漢書曰：太子不敢絕馳道。應劭曰：天子道也。洛陽記曰：天淵南有石溝，御溝水也。崔豹古今注曰：長安御溝謂之楊溝，植楊於其上。〉凝笳翼高蓋，疊鼓送華輈。〈徐引聲謂之凝。小雅曰：翼，送也。老子曰：駟馬高蓋。小擊鼓謂之疊。西京賦曰：龍輈華轙。〉獻納雲臺表，功名良可收。〈兩京賦序曰：朝夕論思，日月獻納。范曄後漢書曰：肅宗詔賈逵入講尚書南宮雲臺。解嘲曰：藺先生收功於章臺。〉

文選考異

〈注「兩京賦序曰」：案：「京」當作「都」。各本皆誤。〉

挽歌
〈譙周法訓曰：挽歌者，高帝召田橫，至尸鄉自殺，從者不敢哭，而不勝哀，故為此歌，以寄哀音焉。〉

挽歌詩
〈五言〉

繆熙伯〈文章志曰：繆襲，字熙伯。魏志曰：襲，東海人，有才學，多所敘述，官至尚書光祿勳。〉

生時游國都，死没弃中野。〈歸田賦曰：游都邑以永久。周易曰：古之葬者，厚衣之以薪，葬之中野。〉朝發高堂上，暮宿黄泉下。〈論衡曰：親之生也，生之高堂之上；其死也，葬之黄泉之下。服虔左氏傳注曰：天玄地黄，泉在地中，故言黄泉也。〉白日入虞淵，懸车息駟馬。〈淮南子曰：日出湯谷，至于悲泉，爰息其馬，是为懸车，至于虞淵，是謂黄昏。〉造化雖神明，安能復存我？〈淮南子曰：丈夫恬然無为，與造化逍遥。高誘曰：造化，天地生也。存，已見上文。〉形容稍歇滅，齒髮行当堕。自古皆有然，誰能离此者。〈穆天子傳，七萃之士曰：自古有死生。〉

文選考異

〈注「生之高堂之上」：陳云「生」，「坐」誤，是也。各本皆偽。〉

〈注「天地生也存」：何校「生也」二字乙轉，陳同。各本皆倒。〉

挽歌詩三首
〈五言〉

　　陸士衡

　　卜擇考休貞，嘉命咸在茲。〈儀禮曰：筮若不從，筮擇如初儀。又曰：卜若不從，卜擇如初儀。鄭玄曰：擇地而筮之也。鄭玄毛詩箋云：考，稽也。鄭衆周禮注曰：大貞，大卦也。廣雅曰：命，名也。〉夙駕驚徒御，結轡頓重基。〈毛詩曰：星言夙駕。又曰：徒御不驚。春秋運斗樞曰：山者，地基也。〉龍㡛被廣柳，前驅矯輕旗。〈禮記曰：飾棺，君龍帷，三池，振容，黼荒。鄭玄曰：荒，蒙也。在傍曰帷，在上曰荒，皆所以衣柳。然龍荒，畫龍於荒也。被，猶衣也。史記曰：周氏置季布於廣柳車中。劉熙釋名曰：輿棺之車，其蓋曰柳。晉灼漢書曰：柳，聚也，衆飾之所聚也。禮記曰：以死者為不可別也，故以其旗識之。賀循葬禮曰：杠，今之旐也。古以緇布為之。絳繒，題姓名而已，不為畫飾。㡛與荒同，古字通。〉殯宮何嘈嘈，哀響沸中闈。〈釋名曰：於西壁下塗之曰殯。儀禮曰：遂適殯宮。〉中闈且勿讙，聽我薤露詩。〈崔豹古今注曰：薤露、蒿里，並喪歌，出田橫門人。橫自殺，門人傷之，為之悲歌，言人命如䪥上之露易晞滅，亦謂人死魂精歸乎蒿里。故有二章，其一曰：䪥上朝露何易晞，露晞明朝更復落，人死一去何時歸。其二章曰：蒿里誰家地，聚歛魂魄無賢愚，鬼伯一何相催促，人命不得少踟躕。至李延年乃分二章為二曲。䪥露送王公貴人，蒿里送士大夫庶人，使挽柩者歌之，世亦呼為挽歌也。〉死生各異倫，祖載當有時。〈范曄後漢書曰：唐姬詩曰：死生各異兮從此乖。周禮曰：喪祝掌大喪，祖，飾棺，乃載。鄭玄曰：祖為行始也，其序載而後飾。白虎通曰：祖者，始也，始載於庭，轜車辭祖禰，故名曰祖載也。白虎通與鄭說不同，故俱引之。〉舍爵兩楹位，啟殯進靈轜。〈儀禮曰：遷于祖，用轜，正柩於兩楹間，奠設如初。又曰：請啟期。鄭玄曰：請啟殯之期也。說文曰：轜，喪車也。禮記，孔子曰：予疇昔之夜，夢坐奠於兩楹之間。鄭玄曰：是夢坐奠於兩楹之間而見饋食，言奠者以為凶也。〉飲餞觴莫舉，出宿歸無期。〈毛詩曰：出宿于泲，飲餞于禰。〉帷衽曠遺影，棟宇與子辭。〈鄭玄禮記注曰：衽，臥席也。孔安國尚書傳曰：曠，空也。〉周親咸奔湊，友朋自遠來。〈尚書，王曰：雖有周親，不如仁人。孔安國曰：周，至也。王逸楚辭注曰：湊，衆也。論語，子曰：友朋自遠方來。〉翼翼飛輕軒，駸駸策素騏。〈毛詩曰：乘其四駱，載驟駸駸。又曰：有騂有騏。毛萇曰：蒼白曰騏也。〉按轡遵長薄，送子長夜臺。〈漢書曰：天子按轡徐行。阮瑀七哀詩曰：冥冥九泉室，漫漫長夜臺。〉呼子子不聞，泣子子不知。歎息重櫬側，念我疇昔時。〈杜預左氏傳曰：櫬，棺也，楚鎮切。左氏傳，羊斟曰：疇昔之羊子為政。〉三秋猶足收，萬世安可思？〈毛詩曰：一日不見，如三秋兮。〉殉沒身易亡，救子非所能。〈臣瓚漢書注曰：亡身從物曰殉。殉，或為殞。〉含言言哽咽，揮涕涕流離。〈劉表與袁譚書曰：聞之哽咽，若存若亡。長門賦曰：涕流離而從橫。〉

　　重阜何崔嵬，玄廬竄其間。〈曹植曹喈誄曰：痛玄廬之虛廓。〉旁薄立四極，穹隆放蒼天。〈爾雅曰：東至於泰遠，西至於邠國，南至於濮鈆，北至於祝栗，謂之四極。太玄經曰：天穹隆而周乎下，地旁薄而向乎上，故天裹地。〉側聽陰溝涌，臥觀天井懸。〈古之葬者於壙中為天象及江河。陰溝，江河也。天井，天象也。魯靈光殿賦曰：玄醴騰涌於陰溝。史記曰：始皇治酈山，以水銀為江河，上具天文。天官星占曰：東井，一名天井。〉廣霄何寥廓，大暮安可晨？〈張奐遺令曰：地底冥冥，長無曉期。〉人往有反歲，我行無歸年。〈呂氏春秋曰：管仲有病，桓公往問之。對曰：今臣將有遠行，胡可以問之？高誘曰：行，謂卽世也。〉昔居四民宅，今託萬鬼鄰。〈管子曰：士農工商四民者，國之正民也。海水經曰：東海中有山焉，名度索，上有大桃樹，東北瘣枝，名曰鬼門，萬鬼所聚。〉昔為七尺軀，今成灰與塵。〈淮南子曰：吾生也有七尺之形，吾死也有一棺之土。韓子曰：死者始而灰，已而土。李尤九曲歌曰：肥骨消滅隨塵去。〉金玉素所佩，鴻毛今不振。〈漢書，郊祀歌曰：曳珂錫，佩珠玉。鄭玄喪服注曰：素，故也。鴻毛，喻輕也。燕丹子曰：死有輕於鴻毛。〉豐肌饗螻蟻，姸姿永夷泯。〈司馬相如美人賦曰：弱骨豐肌。莊子曰：莊子將死，弟子欲厚葬之。莊子曰：吾以天地為棺。弟子曰：恐烏鳶之食夫子也。莊子曰：在上為烏鳶食，在下為螻蟻食，奪彼與此，何其偏也。廣雅曰：夷，滅也。爾雅曰：泯，盡也。〉壽堂延螭魅，虛無自相賓。〈楚辭曰：蹇將澹兮壽宮，與日月兮齊光。王逸曰：壽宮，供神之處也。左氏傳曰：王孫滿對楚子曰：螭魅魍魎，莫能逢之。杜預曰：魑，山神，獸形；魅，怪物也。周禮曰：五州為鄉，使之相賓。鄭玄曰：賓，賓客其賢者也。〉螻蟻爾何怨，螭魅我何親。拊心痛荼毒，永歎莫為陳。〈拊心，已見上文。毛詩曰：民之貪亂，寧為荼毒。又曰：假寐求歎。〉

　　流離親友思，惆悵神不泰。〈流離，已見上文。楚辭曰：惆悵兮而私自憐。〉素驂佇轜軒，玄駟騖飛蓋。哀鳴興殯宮，迴遲悲野外。〈殯宮，已見上文。〉魂輿寂無響，但見冠與帶。〈周遷輿服志曰：禮葬有魂車。儀禮曰：薦車直東榮。鄭玄曰：進車者，象生時將行陳駕，今時謂之魂車也。〉備物象平生，長旌誰為旆？〈禮記曰：孔子為明器者，備物而不可用。周禮曰：大喪供銘旌。〉悲風徽行軌，傾雲結流藹。〈爾雅曰：徽，止也，或作鼓。軌，車也。結，猶積也。文字集略曰：靄，雲雨狀也。藹與靄古字同。〉振策指靈丘，駕言從此逝。〈秦嘉詩曰：振策陟長衢。曹植感節賦曰：豈吾鄉之足顧，戀祖宗之靈丘。毛詩曰：駕言出遊。〉

文選考異
聽我薤露詩：案：「薤」當作「䪥」，詳袁、茶陵二本所載。五臣銑注乃作「薤」，其善注中字盡作「䪥」，是善「䪥」、五臣「薤」，各本皆以五臣亂善也。尤本并改注字，非。見下。
注「薤露蒿里」：袁本、茶陵本「薤」作「䪥」，是也。案：此尤誤改。觀以下此字三見，仍皆作「䪥」，改而未盡，明矣。
注「是夢坐奠於兩楹之間」：案：「奠」字不當有。各本皆衍。
注「友朋自遠方來」：茶陵本「友」作「有」，是也。袁本亦誤「友」。論語音義「有」或作「友」，非，可證。
注「乘其四駱」：陳云「乘其」當作「駕彼」，是也。各本皆誤。
注「海水經曰」：何校「水」改「東」，陳同。今案：各本皆作「水」，「水」疑「外」字形近之偽。但今山海經未見此文，無以決定也。
注「曳珂錫」：茶陵本「珂」作「阿」，是也。袁本亦誤「珂」。
流離親友思：袁本、茶陵本此一首在「重阜何崔嵬」一首之前。案：尤所見不同，以文義訂之，當倒在上。且此句與第一首末句相承接，尤非，二本是也。
注「孔子為明器者」：陳云「為」上脫「謂」字，是也。各本皆脫。
挽歌詩
〈五言〉

陶淵明

荒草何茫茫，白楊亦蕭蕭。〈古詩曰：四顧何茫茫，東風搖百草。又曰：白楊何蕭蕭，松柏夾廣路。楚辭曰：風颯颯兮木蕭蕭。〉嚴霜九月中，送我出遠郊。〈楚辭曰：冬又申之以嚴霜。爾雅曰：邑外曰郊。〉四面無人居，高墳正嶕嶢。〈字林曰：嶕嶢，高貌也。〉馬為仰天鳴，風為自蕭條。〈蔡琰詩曰：馬為立踟躕。漢書，息夫躬絕命辭曰：秋風為我吟。〉幽室一已閉，千年不復朝。千年不復朝，賢達無奈何。向來相送人，各已歸其家。親戚或餘悲，佗人亦已歌。死去何所道，託體同山阿。

雜歌
歌
主条目：易水歌
〈并序七言〉

荊軻〈史記曰：荊軻，衛人，其先齊人，徙於衛，衛人謂之慶卿。之燕，燕人謂之荊卿。荊卿好讀書擊劍。〉

燕太子丹使荊軻刺秦王，丹祖送於易水上。〈崔寔四民月令曰：祖，道神，祀以求道路之福。〉高漸離擊筑，〈鄧展漢書注曰：筑音竹。應劭曰：狀似琴而大，頭安絃，以竹擊之，故名曰筑也。〉荊軻歌，宋如意和之，曰：

風蕭蕭兮易水寒，壯士一去兮不復還！

文選考異

〈注「荊軻」下至「荊卿好讀書擊劍」：袁本、茶陵本此三十二字作「荊軻者衛人也好讀書擊劍之燕」十三字。案：二本是也。此尤延之增多而誤。〉

歌
主条目：大風歌
〈并序七言〉

漢高祖

高祖還，過沛，留。置酒沛宮，悉召故人父老子弟佐酒，〈應劭漢書注曰：助行酒也。〉發沛中兒得百二十人，教之歌。酒酣，〈應劭漢書注曰：酣，洽也。〉上擊筑自歌曰：

大風起兮雲飛揚，威加海內兮歸故鄉，安得猛士兮守四方！〈風起、雲飛，以喻群兇競逐，而天下亂也。威加四海，言已靜也。夫安不忘危，故思猛士以鎮之。〉

文選考異

〈留置酒沛宮：袁本，茶陵本無「酒」字。案：二本非也。五臣銑注云：「沛，高祖之里，故以置宮。」是五臣本乃無「酒」字也，善不注。考史記、漢書皆有「酒」字，裴、顏及諸家皆無注，蓋置酒自不煩注耳。五臣去「酒」字，造此曲說，誤之甚者，尤所見為是。二本失著校語，讀者易惑，附辨之如此。〉

扶風歌
〈五言集云：扶風歌九首，然以兩韻為一首，今此合之，蓋誤。〉

劉越石

朝發廣莫門，莫宿丹水山。〈晉宮閣名曰：洛陽城廣莫門，北向。漢書曰：高都縣莞谷，丹水所出也。莞音管。〉左手彎繁弱，右手揮龍淵。〈左氏傳，衛子魚曰：分魯公以封父之繁弱。杜預曰：封父，古諸侯也。繁弱，大弓名也。戰國策，蘇秦說韓曰：韓之劍戟，龍淵、太阿，皆陸斷馬牛，水擊鴻鴈。〉顧瞻望宮闕，俯仰御飛軒。〈鄭玄毛詩箋曰：迴首曰顧。〉據鞍長歎息，淚下如流泉。繫馬長松下，發鞍高岳頭。烈烈悲風起，泠泠澗水流。揮手長相謝，哽咽不能言。〈晉灼漢書注曰：以辭相告曰謝。哽咽，已見上文。〉浮雲為我結，歸鳥為我旋。〈漢書，息夫躬絕命辭曰：秋風為我吟，浮雲為我陰。〉去家日已遠，安知存與亡？〈古詩曰：相去日已遠。韋弘嗣秋風篇曰：辭親向長路，安知存與亡。〉慷慨窮林中，抱膝獨摧藏。〈琴操，王昭君歌曰：離宮絕曠身摧藏。〉麋鹿遊我前，猿猴戲我側。資糧既乏盡，薇蕨安可食？〈史記曰：伯夷、叔齊隱於首陽山，采薇而食之。〉攬轡命徒侶，吟嘯絕巖中。〈楚辭曰：攬騑轡而下節。李陵書曰：吟嘯成群。〉君子道微矣，夫子故有窮。〈周易曰：君子道消。穀梁傳曰：叔姬歸于紀，其不言逆何也？逆之道微矣。論語曰：夫子在陳絕糧，子路慍見曰：君子亦有窮乎？子曰：君子固窮，小人窮斯濫矣。〉惟昔李騫期，寄在匈奴庭。忠信反獲罪，漢武不見明。〈李陵降匈奴，已見恨賦。周易曰：歸妹愆期，遲歸有時。王肅曰：愆，過也。騫與愆通也。〉我欲競此曲，此曲悲且長。〈宋子侯歌曰：吾欲競此曲，此曲愁人腸。〉棄置勿重陳，重陳令心傷。〈魏文帝雜詩曰：棄置勿復陳。〉

文選考異

〈我欲競此曲：陳云「競」疑「竟」誤，注同。案：所校是也。袁本云善作「競」。茶陵本云五臣作「竟」。各本所見皆非。「競」即「竟」傳寫誤，非善如此。〉

中山王孺子妾歌
〈五言漢書曰：詔賜中山靖王噲及孺子妾并未央才人歌詩四篇。如淳曰：孺子，幼少稱也。孺子，宮人也。〉

陸韓卿

如姬寢臥內，班婕坐同車。〈史記，侯嬴謂魏公子毋忌曰：嬴聞晉鄙之兵符，常在魏王臥內，而如姬出入王臥內，力能竊之。漢書曰：成帝遊於後庭，常欲與班婕妤同輦載。〉洪波陪飲帳，林光宴秦餘。〈韓詩外傳曰：趙簡子與諸大夫飲於洪波之臺。西都賓曰：視往昔之遺館，獲林光於秦餘。然秦餘漢帝所幸，洪波非魏王所遊，疑陸誤也。〉歲暮寒飆及，秋水落芙蕖。〈爾雅曰：荷，芙蕖也。郭璞曰：別名芙蓉也。〉子瑕矯後駕，安陵泣前魚。〈韓子曰：昔者彌子瑕有寵於衛君。衛國之法，竊駕君車者罪刖。彌子母病，人聞夜告彌子，彌子矯駕君車以出於門。君聞賢之曰：孝哉，為母之故犯刖罪。說文曰：矯，擅也。戰國策曰：魏王與龍陽君共船而釣，龍陽君釣得十餘魚而棄之，泣下。王曰：有所不安乎？對曰：無。王曰：然則何為涕出？對曰：臣始得魚甚喜，後得益多而大，欲棄前之所得也。今以臣凶惡，而得拂枕席，今爵至人君，走人於庭，避人於塗。四海之內，其美人甚多矣，聞臣之得幸於王，畢褰裳而趍王，臣亦同曩者所得魚也，亦將棄矣，得無涕出乎！王乃布令曰：敢言美人者族。然泣魚是龍陽，非安陵，疑陸誤也。〉賤妾終已矣，君子定焉如！〈楚辭曰：已矣哉。王逸曰：已矣，絕望之辭也。思玄賦曰：樛天道其焉如。〉

文選考異

〈注「詔賜中山靖王噲」：何校「王」下添「子」字，陳同。袁本亦脫。此所引藝文志文也。茶陵本并入五臣，更非。〉

〈注「及孺子妾并」：陳云，「并」，「冰」誤，是也。各本皆誤。〉

〈注「西都賓曰視往昔之遺館」：案：「視」當作「覛」。各本皆偽。又案：此是西京賦，必善誤記耳。此類多不具出。〉


Chinese text: This work was published before January 1, 1923, and is in the
public domain worldwide because the author died at least 100 years ago.
