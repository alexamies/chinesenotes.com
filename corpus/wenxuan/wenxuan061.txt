行狀
齊竟陵文宣王行狀
主条目：齊竟陵文宣王行狀
　　祖太祖高皇帝　父世祖武皇帝　任彥昇

　　南徐州南蘭陵郡縣都鄉中都里蕭公年三十五行狀。

　　公道亞生知，照鄰幾庶。〈論語，孔子曰：生而知之者上也，學而知之者次也。傅季友脩張良廟教曰：道亞黃中，照鄰殆庶。〉孝始人倫，忠為令德，〈毛詩曰：成孝敬，厚人倫。左氏傳，君子曰：忠為令德。〉公實體之，非毀譽所至。〈論語，子曰：吾之於人，誰毀誰譽？如有所譽。高誘呂氏春秋注曰：體，行也。莊子曰：舉世譽之而不加勸，舉世非之而不加沮。〉天才博贍，學綜該明。〈郭子曰：孫子荊上品狀王武子曰：天才英博，亮拔不群。潘岳任府君畫讚曰：學綜群籍，智周萬物。〉至若曲臺之禮，九師之易。〈七略曰：宣皇帝時行射禮，博士后倉為之辭，至今記之：曰曲臺記。又曰：易傳淮南九師道訓者，淮南王安所造也。漢書音義曰：淮南王安聘明易者九人，號九師說。〉樂分龍趙，詩析齊韓。〈漢書曰：雅琴趙氏七篇。名定，渤海人，宣帝時丞相魏相所表。又曰：雅琴龍氏九十九篇。名德，梁人也。又曰：詩，魯、齊、韓三家。應劭漢書注曰：申公作魯詩，韓嬰作韓詩，后倉作齊詩也。〉陳農所未究，河間所未輯。〈漢書曰：成帝時，以書頗散亡，使謁者陳農求遺書於天下。又曰：河間獻王德從民得善書，必為好寫與之，留其真，加金帛賜以招之。由是或有先祖舊書，多奉以奏獻王者，故得書多與漢朝等。〉有一於此，罔不兼綜者與！〈謝承後漢書曰：劉靚方筴所載，靡不必綜。〉昔沛獻訪對於雲臺，東平齊聲於楊史，〈東觀漢記曰：沛獻王輔。永平五年秋，京師少雨。上御雲臺，召尚席取卦具自卦，以周易卦林占之，其繇曰：蟻封穴戶，大雨將集。明日大雨，上即以詔書問輔曰：道豈有是邪？輔上書曰：案易卦震之蹇：蟻封穴戶，大雨將集。蹇，艮下坎上，艮為山，坎為水，出雲為雨，蟻穴居而知雨，將雲雨，蟻封穴者，故以蟻為興文。詔報曰：善哉，王次序之！又曰：上以所自作光武皇帝本紀示東平憲王蒼，蒼因上世祖受命中興頌，上甚善之，以問校書郎，此與誰等？皆言類相如、楊雄，前代史岑比之。〉淮南取貴於食時，陳思見稱於七步，方斯蔑如也。〈漢書，淮南王安，上使為離騷傳，旦受詔，日食時上。世說曰：魏文帝令陳思王七步成詩，詩曰：萁在灶下然，豆在釜中泣。本是同根生，相煎何太急！〉

　　初，沈攸之跋扈上流，稱亂陜服。〈沈約宋書曰：沈攸之，字仲達，為荊州刺史。順帝即位，攸之帥武義至夏口反。毛詩傳曰：無畔換，猶跋扈也。西京賦曰：睢盱跋扈。尚書曰：非台小子，敢行稱亂。臧榮緒晉書曰：武陵王令曰：荊州勢據上流，將軍休之，委以分陜之重。〉宋鎮西晉熙王、南中郎邵陵王，並鎮盆口。〈沈約宋書曰：明帝第六子燮，字仲綏，封晉熙王，進號鎮西。沈攸之舉兵，鎮尋陽之盆城。又曰：邵陵殤王友，字仲賢，明帝第七子也。年五歲出為南中郎將，江州刺史，邵陵王。〉世祖毗贊兩藩，而任摠西伐。〈沈約宋書曰：齊王太子奉晉熙王燮鎮尋陽之盆城。〉公時從在軍，鎮西府版寧朔將軍軍主，南中郎版補行參軍署法曹。〈沈約宋書曰：除拜則為參軍事，府版則為行參軍。〉于時景燭雲火，風馳羽檄；〈言雲火之多，如景之照；羽檄之疾，若風之馳。太公六韜曰：雲火萬炬以防夜。四子講德論曰：風馳雨集。漢書，高祖曰：以羽檄徵天下兵。〉謀出股肱，任切書記。〈魏文帝與吳質書曰：元瑜書記翩翩。〉遷左軍邵陵王主簿記室參軍。既允焚林之求，實兼儀形之寄。刀筆不足宣功，風體所以弘益。〈文士傳曰：太祖雅聞阮瑀名，辟之不應。連見逼促，乃逃入山中。太祖使人焚山，得瑀，送至，召入。太祖時在長安，大延賓客，怒不與語，使就伎人列。瑀善解音，能鼓琴，遂撫紘而歌，因造歌曲曰：奕奕天門開，大魏應期運。青蓋巡九州，在西東人怨。士為知己死，女為悅己玩。恩義苟潛暢，他人焉能亂！為曲既捷，音聲殊妙，當時冠坐。太祖大悅，署為記室。何法盛晉中興書曰：王永，字安期，司空東海王越以為記室參軍，雅相敬重，敕子毗曰：夫學之所益者淺，體之所安者深。閑習禮度，不如式瞻儀形；諷味遺言，不如親承音旨。王參軍人倫之表，汝其師之。史記，張釋之曰：秦任刀筆之吏。〉除邵陵王友，又為安南邵陵王長史。東夏形勝，關河重複，〈東夏，會稽也。尚書，王曰：爰建爾于上公，尹茲東夏。漢書，田肯曰：秦形勝之國也。韓康伯王述碑曰：述遷會稽太守。此蓋關、河之重複，泱泱大邦。〉選眾而舉，敦悅斯在。〈論語，子夏曰：舜有天下，選於眾，舉皋陶，不仁者遠矣。左氏傳曰：晉蒐於被廬，謀元帥。趙衰曰：郤縠可，臣亟聞其言矣，說禮、樂而敦詩、書，君其試之。〉除使持節、都督會稽東陽臨海永嘉新安五郡諸軍事、輔國將軍、會稽太守。

　　太祖受命，廣樹藩屏。〈左氏傳，富辰曰：昔周公故封建親戚，以藩屏周室。〉公以高昭武穆，惟戚惟賢；〈漢書，韋玄成曰：父為昭，子為穆，孫復為昭也。漢書，文帝詔曰：右賢左戚。〉封聞喜縣開國公，食邑千戶。又奏課連最，進號冠軍將軍。〈漢書曰：兒寬為農都尉，大司農奏課最連。韋昭曰：最連，得第一也。〉越人之巫，睹正風而化俗；〈范曄後漢書曰：第五倫，字伯魚，京兆人也，拜會稽太守。會稽俗多滛祀，好卜筮，民常以牛祭神，百姓財產以之困匱。倫到官，移書屬縣，曉告百姓。其筮祝有依託鬼神詐怖愚民，皆案論之。有妄屠，吏輒行罰。於後遂斷絕，百姓以安。〉篁竹之酋，感義讓而失險。〈漢書，淮南王上書曰：臣聞越處谿谷之間，篁竹之中。范曄光武紀贊曰：金湯失險。〉邪叟忘其西昃，龍丘狹其東皋。〈范曄後漢書曰：劉寵拜會稽太守，徵為將作大匠。山陰有五六老叟，自若邪山谷出送寵，曰：聞當見棄，故自扶奉送。潘安仁楊經誄云：日昃景西，望子朝陰。范曄後漢書曰：任延，字長孫，南陽人，拜會稽都尉，年十九。吳有龍丘萇者，隱居，志不降辱，四輔三公，連辟不到。掾史白請召之，延曰：龍丘先生躬德履義，有原憲、伯夷之節，都尉洒掃其門，猶懼辱焉，召之不可。使功曹奉謁，修書記，致醫藥，吏使相望於道。積一歲，萇乃乘輦詣府門，願得先死備錄。延辭讓再三，遂署議曹祭酒。阮籍奏記曰：將耕東皋之陽，輸黍稷之稅。〉會武穆皇后崩，公星言奔波，泣血千里，〈蕭子顯齊書曰：武穆裴皇后，諱惠昭，河東人，父璣之。后生子良。禮記曰：惟父母之喪，見星而行，夜見星而舍。毛詩曰：星言夙駕。仲長子昌言曰：救患赴急，跋涉奔波者，憂樂之盡也。禮記曰：高子皋執親之喪，泣血三年，未嘗見齒，君子以為難。〉水漿不入於口者，至自禹穴。〈禮記，曾子謂子思伋曰：吾執親之喪，水漿不入於口七日。漢書曰：司馬遷南遊江、淮，上會稽，探禹穴。〉逮衣裳外除，心哀內疚，〈禮記曰：親喪外除。鄭玄曰：日月已竟，哀不忘也。嵇康幽憤詩曰：心焉內疚。爾雅曰：疚，疾也。〉禮屈於厭降，事迫於權奪，〈禮記曰：有從有服而無服，公子於其妻之父母。鄭玄曰：凡公子厭於君，降其私親，女君之子不降也。晉起居注，宋公表曰：情由權奪也。〉而茹戚肌膚，沈痛瘡距。〈廣雅曰：茹，食也。禮記曰：創鉅者其日久，痛甚者其愈遲。三年者，稱情而立文，所以為至痛極。〉故知鍾鼓非樂云之本，縗麤非隆殺之要。〈論語，子曰：樂云樂云，鍾鼓云乎哉！馬融曰：樂之所貴者，移風易俗也，非謂鍾鼓而已。左氏傳曰：齊晏桓子卒，晏嬰麤衰斬，寢苫枕草。孫卿子曰：喪三年，何也？曰：加隆焉。故三年以為隆，緦小功以為殺。鄭玄禮記注曰：有隆有殺，進退如禮。莊子曰：本在於上，末在於下；要在於主，詳在於臣。鍾鼓之音，羽旄之容，樂之末；哭泣㵆絰，隆殺之服，哀之末。〉改授征虜將軍、丹陽尹。良家入徙，戚里內屬。〈三輔黃圖曰：宣帝為杜陵，徙良家五千戶居於陵。漢書曰：萬石君傳曰：徙其家長安中戚里，以姊為美人故也。〉政非一軌，俗備五方。〈漢書曰：秦地五方雜錯。〉公內樹寬明，外施簡惠，〈范曄後漢書，馮衍說鮑永曰：幸逢寬明之日，將值危言之時。臧榮緒晉書，吳隱之為晉陵太守，布政簡惠。〉神皋載穆，轂下以清。〈西京賦曰：寔惟地之奧區神皋。漢書，谷永上疏曰：薛宣為御史中丞，執憲轂下。胡廣漢官解故注曰：轂下，喻在輦轂之下，京城之中也。范曄後漢書曰：楊璉為零陵太守，郡境以清。〉

　　武皇帝嗣位，進封竟陵郡王，食邑加千戶。復授使持節、都督南徐兗二州諸軍事、鎮北將軍、南徐州刺史。遷使持節侍中、都督南兗徐北兗青冀五州諸軍事、征北將軍、南兗州刺史。兗徐接壤，素漸河潤，〈漢書，武帝詔曰：淮南、衡山，兩國接壤。東觀漢記曰：拜郭伋潁川太守，召見辭謁。帝勞之曰：賢能太守，去帝城不遠，河潤九里，冀京師并蒙福也。〉未及下車，仁聲先洽。〈漢書曰：班伯為定襄太守，其下車作威，吏民竦息。〉玉關靖柝，北門寢扃。漢書曰：龍勒有玉門關。周禮曰：凡軍事聚柝，鄭玄曰：擊柝，兩木相敲，行夜時也。柝與𣟄同。史記曰：齊威王曰：吾吏有黔夫者，使守徐州，則燕人祭北門。裴駰曰：齊之北門。說文曰：扃，外關門之關。朝旨以董司岳牧，敷興邦教，〈晉起居注，宋公表曰：董司乖方，過寔引罰。孔安國尚書傳曰：董，督也。潘岳關中詩曰：岳牧慮殊。禮記，司徒明七教以興民德。尚書曰：司徒掌邦教。〉方任雖重，比此為輕。〈山濤啟事曰：方任雖重，比此為輕。〉徵護軍將軍、兼司徒，侍中如故。又授車騎將軍、兼司徒，侍中如故。即授司徒，侍中又如故。上穆三能，下敷五典。〈漢書曰：三能色齊君臣和。蘇林曰：能音台。尚書，帝曰：契，汝作司徒，敬敷五教，在寬。又曰：五典克從。孔安國曰：五典，五常之教。〉闢玄闈以闡化，寢鳴鍾以體國。〈玄，謂道也。太玄經曰：玄門混沌難知。孫放數詩曰：一往縱神懷，矯迹步玄闈。范曄後漢書曰：桓榮為五更。贊曰：待問應若鳴鍾。〉翼亮孝治，緝熙中教。〈孝經曰：昔者明王之以孝治天下也，不敢遺小國之臣，司徒故曰中教。〉奪金恥訟，蹊田自嘿。〈呂氏春秋曰：齊人有欲得金者，清旦，衣冠之鬻金者之所，見人操金，攫而奪之。吏捕而束縛之，問曰：人皆在焉，子攫人之金何故？對吏曰：殊不見人，徒見金耳。左氏傳，申叔時謂楚子曰：牽牛以蹊人之田，而奪之牛。牽牛以蹊者，信有罪矣；而奪之牛，罰以重矣。〉不雕其朴，用晦其明。〈呂氏春秋曰：賢不肖各反其質，行其情，不雕其素。高誘曰：素，樸也。周易曰：明入地中，明夷。君子以蒞眾，用晦而明。王弼曰：藏明於內，乃得明。〉聲化之有倫，繄公是賴。〈潘元茂九錫文曰：故周室之不壞，繄二國是賴。〉庠序肇興，儀形國胄；師氏之選，允師人範。〈禮記曰：有虞氏養國老於上庠，夏后氏養國老於東序。鄭玄曰：皆學名也。毛詩曰：儀刑文王。袁山松後漢書曰：李膺風格儀刑，皆可師範。尚書曰：夔，命汝典樂，教胄子。周禮曰：師氏中大夫，以三德教國子。法言曰：務學不如務求師。師者，人之模範也。〉以本官領國子祭酒，固辭不拜。八座初啟，以公補尚書令。〈陳壽魏志評曰：八座尚書，即古六卿之任也。晉百官名曰：尚書令、尚書僕射、六尚書，古為八座尚書。〉式是敷奏，百揆時序。〈尚書曰：敷奏以言。又曰：納于百揆，百揆時敘。王隱晉書，詔曰：今之尚書令，皆古之百揆之任也。〉夫國家之道，互為公私；君親之義，遞為隱犯。〈禮記曰：事親有隱而無犯，事君有犯而無隱，有諫諍之義。〉公二極一致，愛敬同歸，〈國語，欒共子曰：臣聞之，人生於三，事之如一。父母生之，師教之，君食之。非父不生，非食不長，非教不智，生之族也。故一事之。唯其所在，則致死矣。孝經曰：資於事父以事母而愛同，資於事父以事君而敬同。〉亮誠盡規，謀猷弘遠矣。〈國語，召康公曰：天子聽政，近臣盡規。晉中興書，冊陶偘曰：公經德秉哲，謀猷弘遠。〉又授使持節、都督楊州諸軍事、楊州刺史，本官悉如故。舊惟淮海，今則神牧，〈尚書曰：淮、海惟楊州。地理書曰：崑崙東南，地萬五千里，名曰神州。〉編戶殷阜，萌俗繁滋，〈漢書，呂后曰：諸將故與帝為編戶。〉不言之化，若門到戶說矣。〈周易曰：不言而信，存乎德行。孝經曰：君子之教以孝，非家至而日見之。鄭玄曰：非門到戶至而日見也。楚辭曰：眾不可戶說兮，孰云察余之中情？〉頃之，解尚書令，改授中書監，餘悉如故。獻納樞機，絲綸允緝。〈兩都賦序曰：日月獻納。周易曰：言行君子之樞機。禮記曰：王言如絲，其出如綸。〉武皇晏駕，寄深負圖。〈應劭風俗通曰：宮車晏駕。謹按史記曰：王稽謂范雎曰：夫事有不可知者，有不可奈何者。一日宮車晏駕，是事不可知也；君雖恨於臣，是無可奈何。謂秦昭王以天下終也。昔周康王一日晏起，侍人以為深刺。天子當夜寢早作，身省萬機，如今崩殞，則為晏駕矣。家語，孔子觀於明堂，睹四門之墉，有周公相成王，抱之負斧扆南面以朝諸侯之圖焉。〉公仰惟國典，俛遵遺託，府擗天倫，踴絕于地。居處之節，復如居武穆之憂。〈穀梁傳曰：兄弟，天倫也。何休曰：兄先弟後，天之倫次也。禮記曰：婦人擊心爵踴。鄭玄曰：爵踴，足不絕地也。〉

　　聖主嗣興，地居旦奭。〈蕭子顯齊書曰：鬱林王昭業，文惠太子長子。世祖崩，太孫即位。〉有詔策授太傅，領司徒，餘悉如故。坐而論道，動以觀德；〈周禮曰：坐而論道，謂之三公。禮記曰：樂行而民向方，可以觀德矣。〉地尊禮絕，親賢莫貳。〈晉中興書，恭帝詔曰：大司馬地隆任重，親賢莫貳。班固諸侯王表序曰：親親賢賢，褒功表德。〉又詔加公入朝不趨，讚拜不名，劍履上殿。蕭傅之賢，曹馬之親，兼之者公也。〈漢書曰：上賜蕭何帶劍履上殿，入朝不趨。又曰：上欲自行擊陳狶，周綜泣曰：始秦攻破天下，未曾自行；今上常自行，是無人可使者乎！上以為愛我，賜入殿門不趨。而綜與傅寬同傳，寬無不趨之言，疑任公誤也。魏志曰：曹真，字子丹，太祖族子也。明帝即位，遷大司馬，賜劍履上殿，入朝不趨。晉公卿禮秩曰：汝南王亮、秦王柬、吳王晏、梁王彤皆劍履上殿、入朝不趨。〉復以申威重道，增崇德統，進督南徐州諸軍事，餘悉如故。並奏疏累上，身歿讓存。〈王隱晉書曰：武帝贈羊祜詔曰：身歿讓存，遺操益厲。〉天不憖遺，梁岳頹峻，〈左氏傳曰：孔丘卒，公誄之：昊天不弔，不憖遺一老。禮記曰：孔子蚤作，負手曳杖，逍遙於門，歌曰：太山其頹乎！梁木其壞乎！〉某年某月日薨，春秋三十有五。詔給溫明秘器，斂以袞章，備九命之禮，遣大鴻臚監護喪事，朝夕奠祭，太官供給，禮也。〈漢書曰：大將軍霍光薨，賜東園溫明秘器。服虔曰：東園處，此器象如桶，開一端，漆畫，懸鏡其中，置尸上，歛并蓋之。周禮曰：三公自袞冕而下。又曰：上公九命。〉故以慟極津門，感充長樂，〈東觀漢記曰：東海王彊薨，上發魯相所上檄，下床伏地，舉聲盡哀，至長樂宮白太后。因出幸津門亭發喪。〉豈徒舂人不相，傾㙻罷肆而已哉！〈史記曰：趙良謂商鞅曰：五羖大夫死，秦國男女莫不流涕，童子不歌謠，舂者不相杵。劉縚聖賢本紀曰：子產治鄭二十年，卒，國人哭于巷，商賈哭于市，農夫號于野。〉乃下詔曰：「褒崇庸德，前王之令典，追遠尊戚，沿情之所隆。〈禮記曰：禮樂之情同，故明王相沿也。鄭玄注曰：沿，猶因述也。〉故使持節都督楊州諸軍事、中書監、太傅、領司徒、楊州刺史、竟陵王、新除進督南徐州，體睿履正，神監淵邈。道冠民宗，具瞻惟允。〈毛詩曰：民具爾瞻。〉肇自弱齡，孝友光備。〈毛詩曰：張仲孝友。〉爰及贊契，協升景業。燮和台曜，五教克宣。〈台曜及五教，並已見上文。〉敷奏朝端，百揆惟穆。〈尚書曰：敷奏以言。晉中興書，謝石上疏曰：尸素朝端，忽焉五載。尚書曰：百揆時敘。〉寄重先顧，任均負圖。〈先顧，則顧命也。尚書曰：成王將崩，命召公、畢公相康王，作顧命。負圖，已見上文。〉諒以齊徽二南，同規往哲。〈毛詩序曰：關雎、麟趾之化，王者之風也，故繫之周公。鵲巢、騶虞之德，諸侯之風也，故繫之召公。周南、召南，正始之道，王化之基。〉方憑保祐，永翼雍熙。〈東京賦曰：上下共其雍熙。〉天不憖遺，奄見薨落。〈憖遺，已見上文。方言曰：奄，遽也。尚書曰：帝乃殂落。〉哀慕抽割，震動于厥心。今先遠戒期，龜謀襲吉。〈禮記曰︰喪事先遠日。尚書曰：謀及卜筮。孔安國曰：龜曰卜。又曰：乃卜三龜，一習吉。襲與習通。〉茂崇嘉制，式弘風猷。可追崇假黃鉞、〈尚書曰：王左杖黃鉞。孔安國曰：鉞，以黃金飾斧。〉侍中、都督中外諸軍事、太宰、領大將軍、楊州牧，綠綟〈麗〉綬，具九錫服命之禮。〈魏晉官品曰：相國、丞相，綠綟綬。九錫，已見潘勗九錫文。〉使持節、中書監、王如故。給九旒鑾輅，〈甘泉鹵簿曰：游車九乘。禮記曰：乘鑾輅，駕蒼龍。〉黃屋左纛〈導〉，轀輬車，〈漢書曰：紀信乘王車，黃屋左纛。李斐曰：黃屋；天子車，以黃繒為蓋裏。纛，毛羽幢，在乘輿衡左方上注之。漢書曰：載霍光尸以轀輬車。文穎曰：如今喪轜車。〉前後部羽葆鼓吹，挽歌二部，虎賁班劍百人，〈漢書，韓延壽給羽葆，鼓車歌車。張晏曰：羽葆，幢也。服虔曰：如今鼓吹歌車也。晉公卿禮秩曰：諸公及開府位從公者，給虎賁二十人，持班劍焉。〉葬禮一依晉安平獻王孚故事。」〈王隱晉書曰：孚字叔達，宣帝次弟也，封安平王，薨謚曰獻。詔喪事一依漢東平獻王蒼故事。〉

　　公道識虛遠，表裏融通，淵然萬頃，直上千仞。〈范曄後漢書，郭林宗曰：黃叔度汪汪如萬頃之陂。魯連子曰：東山有松，千仞無枝，非為正直，無枉自然。〉僕妾不睹其喜慍，近侍莫見其傾弛。〈晉中興書曰：衛玠終身不見其慍喜。王隱晉書曰：王邵為丹陽尹，善禮儀操，人近習，未嘗見其墯替。〉他人之善，若己有之。〈尚書，穆公曰：人之有伎，若己有之。〉民之不臧，公實貽恥。〈尸子曰：見人有過則如己有過，虞氏之盛德也。〉誘接恂恂，降以顏色，〈論語曰：孔子於鄉黨，恂恂如也，似不能言者。王肅曰：恂恂，溫恭之貌。〉方於事上，好下規己，〈魏志，劉寔曰：王肅方於事上，而好下接己，此一反也。〉而廉於殖財，施人不倦。〈左傳，叔方曰：齊桓施舍不倦，求善不厭。〉帝子儲季，令行禁止，〈文子曰：夫抱順效誠者，令行禁止。〉國網天憲，寘諸掌握。〈范曄後漢書，劉陶曰：今權宦手握王爵，口含天憲。淮南子曰：執節於掌握之間。寘，致也。〉未嘗鞠人於輕刑，錮人於重議。〈東觀漢記曰：袁安為尹十餘年，政令公平，未嘗以贓罪鞠人。常歎曰：凡士之學，高欲望宰相，下及牧守。錮人於聖代，尹不忍為也。〉人有不及，內恕諸己。非意相干，每為理屈。〈晉中興書曰：衛玠常以人有不及，可以情恕。非意相干，可以理遣。〉任天下之重，體生民之俊。〈孟子曰：伊尹其自任以天下之重也如此。東觀漢記，郅鄆曰：天生俊士，以為民也。〉華袞與縕𦅷〈張呂〉同歸，山藻與蓬茨俱逸。潘岳密陵侯鄭公碑曰：公雖違華袞，猶朱其紱。韓詩子路曰：曾子褐衣，縕𦅷夫嘗完。論語曰：臧文仲山節藻梲。包咸曰：節者，栭刻鏤為山。梲者，梁上楹。畫以藻文。聖主得賢臣頌曰：長於蓬茨之下。良田廣宅，符仲長之言；〈范曄後漢書曰：仲長統，字公理，山陽人也。少好學，博涉書記。每州郡召命，輒稱疾不就。欲卜居清曠，以樂其志。嘗論之曰：使居有良田廣宅，背山臨流，溝池環匝，竹木周布，足以息四體之役。〉邙山洛水，協應叟之志。〈應璩與程文信書曰：故求遠田，在關之西。南臨洛水，北據邙山。託崇岫以為宅，因茂林以為蔭。〉丘園東國，錙銖軒冕。〈以東國若丘園，輕軒冕猶錙銖者。鄭玄曰：言君分國以祿之，視之輕如錙銖矣。〉乃依林構宇，傍巖拓架。清猿與壺人爭旦，緹幕與素瀨交輝。〈劉公幹贈五官中郎將詩曰：明月照緹幕。楚辭曰：戲疾瀨之素水。〉置之虛室，人野何辨。〈莊子曰：虛室生白。孟子曰：舜之居深山之中，所以異於深山之野人者幾希！劉熙曰：當此之時，舜與野人相去豈遠哉！殷仲文入剡詩曰：野人雖云隔，超悟必有比。〉高人何點，躡屩於鍾阿；徵士劉虯，獻書於衛岳。贈以古人之服，弘以度外之禮，〈蕭子顯齊書曰：何點，字子皙，廬江人也。隱居東離門卞忠貞墓側。豫章王命駕造門，點後門逃去。竟陵王子良聞之曰：豫章王命尚不屈，非吾所議。遺點嵇叔夜酒杯、徐景山酒鎗以通意。虞孝敬高士傳曰：何點常躡草屩，時乘柴車。蕭子顯齊書又曰：劉虯，字靈豫，南陽人也。豫章王為荊州牧，辟虯為別駕，遺書禮請，虯脩牋答不應命。子良致書通意，虯答書。後以江陵沙洲人遠，乃徙居之。魏志曰：太祖賜毛玠素屏風、素憑几，曰：君有古人之風，故賜以古人之服。干寶晉紀，何曾謂太祖曰：阮籍如此，何以訓世？太祖曰：度外人也，宜共容之。〉屈以好事之風，申其趨王之意。〈戰國策曰：先生王叔造門，欲見於齊宣王，宣王使謁者迎入。王叔曰：叔趨見王為好勢，王趨見叔為好士，於王何如？使者復還報，宣王曰：先生徐入，寡人請從。宣王因趨而迎之於門。〉乃知大春屈己於五王，君大降節於憲后，致之有由也。〈范曄後漢書，井丹，字大春，扶風人。建武末，沛王輔等五王居北宮，皆好賓客，更遣請丹，不能致。信陽侯陰就，光烈皇后弟也，以外戚貴盛，乃詭五王，求錢千萬，約能致丹，別使人要劫之。丹不得已，既至，就故為設麥飯蔥菜之食，丹推去之，曰：以君侯能供甘旨，故來相過，何其薄乎！更致盛饌，乃食。東觀漢記曰：荀恁，字君大，鴈門人也。永平中，驃騎將軍東平憲王蒼辟恁署祭酒，敬禮焉。後朝會，上戲之曰：先帝徵君不至，驃騎辟而來，何也？對曰：先帝秉德惠下，臣故不來；驃騎將軍執法檢下，臣故不敢不來。〉其卉木之奇，泉石之美，公所製山居四時序，言之已詳。

　　文皇帝養德東朝，同符作者。〈蕭子顯齊書曰：文惠太子懋，字雲喬，世祖長子。昭業即皇帝位，追尊為文皇帝。山濤啟事曰：保傅不可不高天下之選。羊祜秉德義，克己復禮，東宮少事，養德而已。論衡曰：治國之道，一曰養德。養德者，養名高尚之人，亦能敬賢。禮記曰：作者之謂聖，述者之謂明。明聖者，述作之謂也。〉爰造九言，實該百行。〈竟陵王集有皇太子九言：言德、言賢、言親、言生、言靜、言昭、言真、言節、言義。孔藏與從弟書曰：學者，所以飾百行也。〉導衿褵於未萌，申炯戒於茲日。〈衿褵，於衿結褵也。儀禮曰：女嫁，母施衿結帨，曰：勉之敬之。毛詩曰：親結其縭，九十其儀。毛萇曰：離，婦人之幃也。幽通賦曰：既訊爾以吉象，又申之以炯戒。〉非直旦暮千載，故乃萬世一時也。〈莊子曰：萬世之後而一遇大聖，知其解者，是旦暮遇之也。〉命公注解，〈竟陵王集有皇太子九言注解。〉衛將軍王儉綴而序之。〈竟陵王集云：衛將軍王儉為九言序贊。〉山宇初搆，超然獨往，〈淮南王莊子略要曰：江海之士，山谷之人也，輕天下細萬物而獨往者也。司馬彪注曰：獨往自然，不復顧世。〉顧而言曰：死者可歸，誰與入室？〈國語曰：趙文子與叔向觀乎九原，曰：死者若可作，吾誰與歸？〉尚想前良，俾若神對。〈思玄賦曰：尚前良之遺風。王隱晉書，劉琨曰：神爽忽然，若己之侍對也。〉乃命畫工，圖之軒牖。既而緬屬賢英，傍思才淑，〈賈逵國語注曰：緬，思貌。〉匹婦之操，亦有取焉。有客游梁朝者，從容而進曰：未見好德，愚竊惑焉。〈論語，孔子曰：吾未見好德如好色者。〉即命刊削，投杖不暇。〈禮記曰：子夏喪其子而喪其明，弟子弔之。子夏曰：天乎！予之無罪！曾子怒曰：喪爾親，使人未有聞。喪爾子，喪爾明，汝何無罪？子夏投其杖而拜之。〉公以為出言自口，驥騄不追；〈鄧析書曰：一言而非，駟馬不能追；一言而急，駟馬不能及。〉聽受一謬，差以千里。〈易乾鑿度曰：正其本而萬物理，失之毫釐，差之千里。〉所造箴銘，積成卷軸，門階戶席，寓物垂訓。〈李尤集序曰：尤好為銘讚，門階戶席，莫不有述。家語，南宮敬叔曰：孔子作春秋，垂訓後嗣。〉先是震于外寢，〈左氏傳曰：震夷伯廟，罪之。〉匠者以為不祥，將加治葺。〈弔屈原曰：逢時不祥。杜預左氏傳注曰：葺，覆也。〉公曰：此天譴也，無所改修，以記吾過，且令戒懼不怠。〈左氏傳曰：晉侯求介之推不獲，以綿上為之田，曰：以志吾過，且旌善人。〉從諫如順流，虛己若不足。〈王命論曰：從諫如順流。莊子曰：人能虛己以游於世，其孰能害之？老子曰：大白若辱，廣德若不足。〉至於言窮藥石，若味滋旨；〈左氏傅曰：孟孫卒，臧孫入哭甚哀，曰：孟孫之惡我，藥石也。〉信必由中，貌無外悅。〈左氏傳曰：周、鄭交惡。君子曰：信不由中，質無益也。〉貴而好禮，怡寄典墳。〈論語，子曰：未若貧而樂，富而好禮者也。左氏傳，楚子曰：左史倚相，能讀三墳、五典。〉雖牽以物役，孜孜無怠。〈孫卿子曰：是謂以己為物役矣。尚書曰：禹予思日孜孜。又曰：無怠無荒。〉乃撰四部要略、淨住子，〈淨住序云：遺教經云：波羅提木叉是女大師，若住於世，無異我也。又云：波羅提木叉住，則我法住；波羅提木叉滅，則我法滅。是故眾僧於望晦再說禁戒，謂之布薩。外國云布薩，此云淨住，亦名長養，亦名增進。所謂淨住，身口意身絜意如戒而住，故曰淨住。子者，紹繼為義，以沙門淨身口七支，不起諸惡，長養增進菩提善根，如是脩習成佛無差，則能紹續三世佛種，是佛之子，故云淨住子。〉並勒成一家，懸諸日月。〈漢書曰：太史公書，序略，以拾遺補闕藝，成一家言。楊雄方言曰：雄以此篇目煩，示其成者張伯松，伯松曰：是懸諸日月，不刊之書也。〉弘洙泗之風，闡迦維之化。〈禮記，曾子謂子夏曰：吾與汝事夫子於洙、泗之間。鄭玄曰：洙、泗，魯水名也。瑞應經曰：菩薩下當作佛，託生天竺迦維羅衛國。〉大漸彌留，話言盈耳，〈尚書曰：疾大漸，惟幾，病日臻，既彌留。說文曰：話，會合善言也。論語，子曰：師摯之始，關雎之亂，洋洋乎盈耳哉！〉黜殯之請，至誠懇惻。〈黜殯，已見演連珠注。〉豈古人所謂立言於世，沒而不朽者歟！〈左氏傳曰：穆叔如晉，范宣子逆之問焉，曰：古人有言曰，死而不朽，何謂也？穆叔對曰：豹聞之，太上有立德，其次有立功，其次有立言，雖久不廢，此之謂不朽也。〉易名之典，請遵前烈。謹狀。〈禮記曰：公叔文子卒，其子戍請謚於君，曰：日月有時，將葬矣，請所以易其名者。〉

文選考異
任彥昇：案：此三字當在上「齊竟陵文宣王行狀」下。各本皆錯誤在此。
南蘭陵郡縣都鄉：何校「都」上添「中」字，據南齊書高帝紀文校。陳云疑當作「東」，見前安陸昭王碑文注。案：彼注即引南齊書，「東」、「中」乖異，未必非「東」誤也。又案：「縣」上當有「蘭陵」二字。此歷說州郡縣鄉里，不應祗云縣而不云何縣。
注「應劭漢書注曰」：袁本、茶陵本無「漢書注」三字。案：無者是也。
注「后倉作齊詩也」：袁本、茶陵本「后倉」二字作「臣瓚曰韓固」五字。案：二本是也。「韓」乃「轅」之偽，儒林傳可證。尤據顏注藝文志所引改之，非。
注「前代史岑比之」：何校「比之」改「之比」，是也。各本皆倒。
注「毛詩傳曰無畔換」：案：「無」字不當有。又「換」詩作「援」。畔援猶跋扈也，在鄭箋。此各本皆有誤。
注「王永字安期」：茶陵本「永」作「承」，是也。袁本亦誤「永」，晉書本傳可證。
注「東夏會稽也」：袁本、茶陵本無此五字。案：二本在五臣銑注，此蓋誤入。
注「孫復為昭也」：袁本、茶陵本「也」下有「音韶」二字，是也。
注「倪寬為農都尉大司農奏課最連」：陳云「為」下脫「司」字，又「最連」當乙，是也。各本皆誤。
注「范曄後漢書曰劉寵」：袁本「范曄後」作「華嶠」。案：袁本是也，但「嶠」下仍當有「後」字。此初同袁，脩改者非。茶陵并入五臣，更非。
注「曾子謂子思伋曰」：陳云「伋曰」二字當乙，是也。各本皆倒。
而茹戚肌膚：袁本、茶陵本「戚」作「慼」，是也。
沈痛瘡鉅：案：「瘡」當作「創」，善引禮記「創鉅者」為注，可證。袁、茶陵二本所載五臣向注字作「瘡」。然則善「創」、五臣「瘡」，各本亂之，非。
注「漢書曰萬石君傳曰」：袁本、茶陵本「書」下無「曰」字，是也。
注「范曄後漢書」：袁本、茶陵本無此五字。
注「幸逢寬明之日將值危言之時」：袁本、茶陵本作「幸蒙危言之世，遭寬明之時」。案：此所引恐據馮衍集，尤校改全依范書，未必是也。
武皇帝嗣位：茶陵本無「皇」字，「帝」下校語云五臣作「皇」。袁本「皇」下校語云善有「帝」字。案：尤所見與袁同。
食邑加千戶：袁本、茶陵本「加千」作「如干」。案：考南齊書云「二千戶」，上文云「食邑千戶」，故此云「食邑加千戶」，即二千戶也。善無注者，本不須注耳。五臣濟注乃云「如干猶若干，無定戶故也」，可謂妄說。二本不著校語，以之亂善，甚非。尤所見獨未誤。
儀形國胄：案：「形」當作「刑」，注引毛詩、袁山松後漢書俱是「刑」字。茶陵本亦然。袁本注中盡作「形」，非也。上文「寔兼儀形之寄」，注別引晉中興書，可知此不得與彼同。各本皆作「形」，或五臣如此。藉田賦「儀刑孚于萬國」，五臣作「形」，其證也。
允師人範：袁本云善作「師」。茶陵本云五臣作「歸」。案：各本所見皆非，「師」但傳寫誤。
注「中大夫」：袁本、茶陵本作「掌以媺詔王」五字。案：此尤改之也。
注「有諫諍之義」：茶陵本并五臣入善，有此句。袁本并善入五臣，無。今無以訂之也。
注「父母生之」：案：「母」字不當有。各本皆衍。
使持節都督楊州諸軍事：茶陵本「楊」作「揚」，袁本亦作「楊」。案：「揚」字是也。下及注盡倣此。
萌俗繁滋：袁本、茶陵本「繁滋」作「滋繁」。案：二本所載五臣良注云「滋繁，言多也」，未審善果何作？或不與五臣同，而尤所見為是。
注「劉縚聖賢本紀曰」下至「農夫號于野」：袁本、茶陵本無此三十字。案：或別據他本也。
九旒鑾輅：案：「旒」當作「游」。善引「甘泉鹵簿游車九乘」為注，作「游」不作「旒」，甚明。袁、茶陵二本所載五臣濟注乃云「九旒，旗也」，是「旒」字為五臣本亦甚明。各本所見，皆以之亂善而失著校語。讀者罕辨，今特訂正之。
注「駕蒼龍」：袁本、茶陵本「龍」下有「輅音路」三字，是也。
注導：袁本、茶陵本作「纛音導」三字，在注中「左方上注之」下，是也。
注「如今喪轜車」：袁本「轜」作「輀」，是也。茶陵本亦誤為「轜」。
注「韓延壽給羽葆」：何校「給」改「植」，陳同，是也。各本皆誤。
注「而好下接己」：何校「接」改「佞」，陳同，是也。各本皆誤。
注「寘致也」：袁本、茶陵本無此三字。案：二本在五臣良注，此蓋誤入。
注「郅鄆曰」：袁本、茶陵本「鄆」作「惲」，是也。
注「鄭玄曰」：案：「玄」下當有「禮記注」三字。各本皆脫。
注「野人雖云隱」：袁本、茶陵本「隱」作「隔」。案：「隔」字是也。又案：「野人」當作「人野」，各本皆倒。上文「舜與野人」，袁、茶陵作「人野」，蓋本是此作「人野」而誤其處。
注「卞忠貞墓側」：袁本、茶陵本「忠貞」作「望之」，是也。
注「後以江陵沙洲人遠」：何校「沙」上添「西」字，「人」上添「去」字，是也。各本皆脫。
屈以好事之風：袁本：茶陵本「事」作「士」，是也。何、陳校皆改「士」。
注「先生王叔」：何校「叔」改「升」，下同，云今國策作「斗」，形相近之誤。吳師道曰：一本標文樞鏡要作「王升」。案：所校是也。古今人表亦作「升」，又其一證。
注「宣王使謁者迎入」：何校「迎」改「延」，是也。各本皆偽。
乃知大春屈己於五王：袁本、茶陵本無「於」字。案：二本下句校語云善有「於」，五臣無「於」。蓋尤并校添此句也。
注「文惠太子懋」：案：「子」下當有「長」字。各本皆脫。何校添「子」字，蓋誤。
注「孔藏與從弟書曰」：陳云「藏」，「臧」誤，是也。各本皆偽。
注「於衿結褵也」：何校「於」改「施」，陳同，是也。各本皆偽。
注「親結其縭」：袁本「縭」作「離」。案：「離」字是也，觀下注可見。茶陵本亦誤「縭」。又案：依此，正文疑善作「離」，今作「褵」，其誤與前女史箴同。否則善尚有「離」、「褵」異同之注，今刪削不全也。
注「趙文子與叔向」：袁本、茶陵本「向」作「譽」，是也。
注「弟子弔之」：何校「弟」改「曾」，陳同，是也。各本皆誤。
注「尚書曰禹」：案：「曰禹」當作「禹曰」。各本皆倒。
注「以拾遺補闕藝」：袁本、茶陵本無「藝」字。案：此尤依漢書改「闕」為「藝」，因誤兩存也。
弔文
弔屈原文
〈并序〉

主条目：弔屈原文
　　　　賈誼

　　誼為長沙王太傅，既以謫去，意不自得，〈韋昭曰：謫，譴也。字林曰：丈厄切。〉及渡湘水，為賦以弔屈原。屈原，楚賢臣也，被讒放逐，作離騷賦，其終篇曰：「已矣哉！國無人兮，莫我知也。」遂自投汨羅而死。誼追傷之，因自喻。其辭曰：〈應劭風俗通曰：賈誼與鄧通俱侍中，同位，數廷譏之，因是文帝遷為長沙太傅。及渡湘水，投弔書曰闒茸尊顯，佞諛得意，以哀屈原離讒邪之咎，亦因自傷為鄧通等所愬也。〉

　　恭承嘉惠兮，俟罪長沙。〈張晏曰：恭，敬也。越絕書曰：恭承嘉惠，述暢往事。琴操伍子胥歌曰：俟罪斯國，志願得兮。〉側聞屈原兮，自沈汨〈覓〉羅。〈韋昭曰：皆水名。羅今為縣，屬長沙，汨水在焉。列子曰：吾側聞之。〉造託湘流兮，敬弔先生。〈言至湘水，託流而弔。〉遭世罔極兮，乃殞厥身。〈張晏曰：讒言罔極。罔極，言無中正。周書，文王曰：惟世罔極，汝尚助予。〉嗚呼哀哉！逢時不祥！鸞鳳伏竄兮，鴟梟翱翔。闒茸尊顯兮，讒諛得志。〈胡廣曰：闒茸不才之人，無六翮翱翔之用，而反尊顯，為諂諛得志於世也。字林曰：闒茸，不肖也。〉賢聖逆曳兮，方正倒植。〈胡廣曰：逆曳，不可順道而行也。倒植者，賢不肖顛倒易位也。植，史記作值。〉世謂隨夷為溷〈胡困〉兮，〈服虔曰：殷之賢士卞隨也。韋昭曰：夷，伯夷也。溷，濁也。史記隨字作伯。〉謂跖蹻為廉。〈李奇曰：跖，魯之盜跖；蹻，楚之莊蹻。〉莫邪為鈍兮，〈吳越春秋曰：干將者，與歐冶同師，俱作劍。闔閭得而寶之，以故使干將造劍二枚，一日干將，二曰莫邪。莫邪，干將妻之名也。〉鉛刀為銛。〈漢書音義曰：銛徹謂利也，息鹽切。〉吁嗟默默，生之無故兮！〈應劭曰：默默，不得意也。臣瓚曰：先生，謂屈原。鄧展曰：言屈原無故遇此禍也。毛詩曰：吁嗟鳩兮！〉斡棄周鼎，寶康瓠兮。〈如淳曰：斡，轉也。史記音烏活切。爾雅曰：康瓠謂之甈。李巡曰：大瓠，瓢也。甈，丘列切。〉騰駕罷牛，驂蹇驢兮。驥垂兩耳，服鹽車兮。〈戰國策，汗明曰：大驥服鹽車上太行，中阪遷延，負轅不能上。〉章甫薦履，漸不可久兮。〈冠當加首，而以薦履，到上為下，故漸不可久也。儀禮曰：士冠章甫，殷道也。〉嗟苦先生，獨離此咎兮！〈應劭曰：嗟，咨嗟。苦，勞苦，屈原遇此難也。〉

　　訊〈信〉曰：已矣！國其莫我知兮，〈張晏曰：訊，離騷下竟亂辭也。〉獨壹鬱其誰語？鳳漂漂其高逝兮，固自引而遠去。〈史記音漂，匹遙切。〉襲九淵之神龍兮，沕深潛以自珍。〈音義曰：襲，覆也，猶言察也。莊子，千金之珠，必九重之淵而驪龍頷下。張晏曰：沕，潛藏也。鄧展曰：音昧。〉偭蟂獺以隱處兮，夫豈從蝦與蛭螾？〈應劭曰：蟂獺，水蟲害魚者。偭，背也。蘇林曰：偭音面，服虔曰：蟂音梟。韋昭曰：蝦，蝦惪。蛭，水蟲、食人者也。螾，丘螾也。偭然自絕於蟂獺，況從蝦與蛭螾也？蝦音遐。蛭，之一切。螾音引。〉所貴聖人之神德兮，遠濁世而自藏。〈莊子曰：宣尼見蛾丘之將，是聖人僕也。是自埋於民，自藏於畔。郭象曰：進不榮華：退不枯槁也。〉使騏驥可得係而羈兮，豈云異夫犬羊？般紛紛其離此尤兮，亦夫子之故也！〈李奇曰：般，久也。紛，亂也。應劭曰：般音班。或曰：般桓，不去；紛紛，構讒意也。犍為舍人爾雅注曰：尤，怨大也。李奇曰：亦夫子不如麟鳳不逝之故罹此咎。善曰：言般桓不去，離此愆尤，亦夫子自為之故，不可尤人也。〉歷九州而相其君兮，何必懷此都也？〈言知時之亂，當歷九州，相賢君而事之，何必思此都而遭放逐。〉鳳凰翔于千仞兮，覽德輝而下之。見細德之險徵兮，遙曾擊而去之。〈如淳曰：鳳凰曾擊九千里，絕雲氣。遙，遠也。曾，高高上飛意也。鄭玄曰：擊，音攻擊之擊。李奇曰：遙，遠也；曾，益也。史記擊字作翮。文子曰：鳳凰飛千仞，莫之能致也。禮記曰：德輝動乎內。險徵，謂輕為徵祥也。〉彼尋常之汙瀆兮，豈能容夫吞舟之巨魚？〈應劭曰：八尺曰尋，倍尋曰常。善曰：莊子曰：弟子謂庚桑楚曰：夫尋常之溝，巨魚無所還其體，而鯢鰌為之制也。〉橫江湖之鱣鯨兮，固將制於螻蟻。〈晉灼曰：小水不容大魚，而橫鱣鯨於洿瀆，必為螻蟻所見制。以況小朝主闇，不容受忠迕之言；亦謂讒賊小人所見害也。鱣或作鱏。史記，鱣，張連切；鱏音尋。莊子，庚桑楚謂弟子曰：吞舟之魚碭而失水，則螻蟻能苦之。戰國策，齊人說靖郭君曰：君不聞海大魚乎？蕩而失水，則螻蟻得意焉。〉

文選考異
弔屈原文：茶陵本此上有「弔文」二字，另為一行，是也。袁本亦脫。
注「越絕書曰」：袁本「越」上有「善曰」二字，是也。下「列子曰」上，「罔極言無中正」上，「字林曰闒茸」上，「毛詩曰」上，「莊子千金之珠」上，「蝦音遐」上，「文子曰鳳凰飛千仞」上，「莊子庚桑楚」上，同。茶陵本移每節首，非。
注「覓」：袁本、茶陵本作「汨音覓」，在注中「汨水在焉」下，是也。
乃殞厥身：袁本、茶陵本「殞」作「隕」。案：史記、漢書皆是「隕」字。
注「不可順道而行也」：袁本、茶陵本「可」作「得」，是也。案：史記索隱引正作「得」。
注「植史記作值」：袁本、茶陵本「作」作「音」，是也。
吁嗟默默：袁本、茶陵本「吁」作「于」。案：史記、漢書皆是「于」字，此注中「吁」亦當作「于」也。
注「汗明曰大驥」：案：「大」當作「夫」，各本皆偽。
嗟苦先生：茶陵本校語云「苦」五臣作「若」。袁本作「苦」，無校語，非。何云漢書作「若」。陳云「苦」當從漢書作「若」，更有顏延年祭屈原文可以互證云云。案：所說是也。「苦」字但傳寫誤，蓋誤認注中「勞苦屈原」，以為正文有「苦」字耳。今史記亦作「苦」，誤與此同。
注「應劭曰嗟咨嗟苦」：陳云「苦」漢書注作「也」。案：「也」字是也。各本皆誤。史記集解所引無此字，又其一證。
注「離騷下竟亂辭也」：陳云「竟」，「章」誤，是也。各本皆誤。案：漢書顏注及單行索隱引皆作「章」。
注「鄧展曰音昧」又注「蘇林曰偭音面服虔曰蟂音梟」又注「蛭之一切螾音引」：此所音袁本、茶陵本俱無，尤蓋別據他本，今無以考之也。
注「亦夫子不如麟鳳不逝之故」：袁本、茶陵本下「不」字作「翔」，是也。案：史記索隱引正作「翔」。
注「鄭玄曰」：陳云「玄」當作「氏」，是也。各本皆誤。
固將制於螻蟻：袁本云善作「螻蟻」。茶陵本云五臣作「蟻螻」。案：「螻」與「魚」韻較協。各本所見，蓋傳寫倒，善未必不與五臣同也。今史記、漢書皆作「螻蟻」，而單行索隱正文仍作「蟻螻」，可見亦未必史漢不本皆為「蟻螻」，今誤與此同也。注中「螻蟻」凡三見，則不拘語倒之例耳。
注「亦謂讒賊小人所見害也」：何校「謂」改「為」，陳同，是也。各本皆誤。
注「鱏音尋」：袁本、茶陵本此三字在注末，是也。

弔魏武帝文
〈并序〉

主条目：弔魏武帝文
　　陸士衡

　　元康八年，機始以臺郎出補著作，遊乎祕閣，而見魏武帝遺令，愾然歎息，傷懷者久之。〈毛詩曰：嘯歌傷懷。〉

　　客曰：夫始終者，萬物之大歸；死生者，性命之區域。〈家語，孔子曰：命者，性之始也。死者，生之終也。有始必有終矣。尸子，老萊子曰：人生於天地之間，寄也，寄者同歸也。〉是以臨喪殯而後悲，睹陳根而絕哭。〈國語曰：楚子西歎於朝，藍尹亹曰：吾聞君子思前世之崇替與哀殯喪，於是有歎，其餘則否。禮記曰：朋友之墓，有宿草而不哭焉。鄭玄曰：宿草，謂陳根也。〉今乃傷心百年之際，興哀無情之地，意者無乃知哀之可有，而未識情之可無乎？

　　機答之曰：夫日食由乎交分，山崩起於朽壤，亦云數而已矣。〈左氏傳曰：秋七月壬午朔，日有蝕之。公問於梓慎曰：是何物也？禍福何為？對曰：二至二分，日有蝕之，不為災。日月之行也，分同道，至相遇也。其他日則為災，陽不克也。國語曰：梁山崩，伯宗問絳人曰：若何？對曰：山有朽壤而崩，將若何！〉然百姓怪焉者，豈不以資高明之質，而不免卑濁之累；〈尚書曰：高明柔克。高明，謂日月也。〉居常安之勢；而終嬰傾離之患故乎？〈穀梁傳曰：沙麓崩，林屬於山為麓。沙，山名。無崩壞之道而云崩，故志之也。〉夫以迴天倒日之力，而不能振形骸之內；〈范曄後漢書曰：左迴天，貝獨坐。謂中官左悺、貝瑗也。淮南子曰：魯陽公與韓遘戰酣，日暮，援戈而麾之，日為之反三舍。莊子曰：申徒，兀者也，謂子產曰：今子與我遊於形骸之內，而子索我於形骸之外。〉濟世夷難之智，而受困魏闕之下。〈崔寔政論曰：及其出也，足以濟世寧民。呂氏春秋，公子牟曰：心居魏闕之下。許慎淮南子注曰：魏闕，王之闕也。〉已而格乎上下者，藏於區區之木；〈尚書曰：格于上下。左氏傳，楚靈王曰：是區區者，而不畀余也。〉光于四表者，翳乎蕞〈祖外〉爾之土。〈尚書曰：光被四表。左氏傳，子產曰：諺曰：曰蕞爾之國。杜預注曰：蕞爾，小貌也。〉雄心摧於弱情，壯圖終於哀志。長筭屈於短日，遠迹頓於促路。〈筭，計謀也。迹，功業也。思玄賦曰：盍遠迹以飛聲。〉嗚呼！豈特瞽史之異闕景，黔黎之怪頹岸乎？觀其所以顧命冢嗣，貽謀四子，〈顧命，已見上文。爾雅曰：冢，大也。左氏傳，里克曰：太子奉冢祀社稷之粢盛，故曰冢子。謂文帝也。毛詩曰：貽厥孫謀。〉經國之略既遠，隆家之訓亦弘。又云：吾在軍中，持法是也。至小忿怒，大過失，不當效也。」善乎達人之讜言矣！〈聲類曰：讜，善言也。〉持姬女而指季豹以示四子曰：「以累汝！」因泣下。〈魏略曰：太祖杜夫人生沛王豹及高城公主。四子即文帝已下四王也。太祖崩，文帝受禪，封母弟彰為中牟王，植為雍丘王，庶弟彪為白馬王，又封支弟豹為侯。然太祖子在者尚有十一人，今唯四子者，蓋太祖崩時，四子在側。史記不言，難以定其名位矣。〉傷哉！曩以天下自任，今以愛子託人。〈自任，已見上文。列子，相室謂東門吾曰：公之愛子也。〉同乎盡者無餘，而得乎亡者無存。〈言人命盡而神無餘，身亡而識無存，今太祖同而得之，故可悲傷也。鄭玄禮記注曰：死，言精神盡也。〉然而婉孌房闥之內，綢繆家人之務，則幾乎密與！〈班固漢書哀紀述曰：婉孌董公。力婉切。毛詩曰：綢繆束薪。毛萇曰：綢繆，猶纏綿也。杜預左氏傳注曰：幾，近也。〉又曰：「吾婕妤妓人，皆著銅爵臺。〈魏志曰：建安十五年冬，作銅爵臺。〉於臺堂上施八尺床，繐帳，〈鄭玄禮記注曰︰凡布細而疏者謂之繐。〉朝晡上脯糒之屬。〈漢書，東方朔曰：乾肉為脯。方武切。說文曰：糒，乾飯也，蒲秘也。〉月朝十五，輒向帳作妓。汝等時時登銅爵臺，望吾西陵墓田。」又云：「餘香可分與諸夫人。諸舍中無所為，學作履組賣也。〈舍中，謂眾妾。眾妾既無所為，可學作履組賣之。晏子春秋曰：景公為履，黃金之綦，飾以組，連以珠。〉吾歷官所得綬，皆著藏中。吾餘衣裘，可別為一藏。不能者兄弟可共分之。」既而竟分焉。亡者可以勿求，存者可以勿違，求與違不其兩傷乎？〈令衣裘別為一藏，是亡者有求也。既而竟分焉，是存者有違也。求為吝而虧廉，違為貪而害義，故曰兩傷。〉悲夫！愛有大而必失，惡有甚而必得；智惠不能去其惡，威力不能全其愛。〈言愛是情之所厚，故雖大而必失之；惡是行之所穢，故雖甚而必得之。故智惠不能去其惡，威力不能用其愛，故可悲也。尸子，曾子曰：父母愛之，喜而不忘；父母惡之，懼而無咎。然則愛與惡，其於成孝也無擇。令人雖未得愛，不得惡矣。〉故前識所不用心，而聖人罕言焉。〈老子曰：前識者道之華。論語，子曰：飽食終日，無所用心。又曰：子罕言利。〉若乃繫情累於外物，留曲念於閨房，亦賢俊之所宜廢乎？〈慎子曰：德精微而不見，是故物不累於內。〉於是遂憤懣而獻弔云爾。〈白虎通曰：天子崩，臣子哀痛憤懣。〉

　　接皇漢之末緒，值王途之多違。〈東都賦曰：系唐統，接漢緒。答賓戲曰：王途蕪穢，周失其馭。蔡邕釋誨曰：王途壞，人極弛。漢書，元帝詔曰：政令多違。〉佇重淵以育鱗，撫慶雲而遐飛。〈以龍喻太祖也。重淵，九重之淵也。楊雄釋愁曰：懿神龍之淵潛，俟慶雲而將舉。史記曰：若煙非煙，若雲非雲，郁郁紛紛，蕭索輪囷，是謂慶雲。〉運神道以載德，乘靈風而扇威。〈周易曰：聖人以神道設教。國語曰：祭公謀父曰：奕世載德。載，猶行也。〉摧群雄而電擊，舉勍敵其如遺。〈左氏傳，子魚曰：君未知戰。勍敵之人，隘而不成列，天贊我也。杜預曰：勍，強也。漢書，梅福上書曰：高祖取楚如拾遺。〉指八極以遠略，必翦焉而後綏。〈淮南子曰：八紘之外，乃有八極也。〉釐三才之闕典，啟天地之禁闈。〈三才，已見頭陀寺碑文。范曄後漢書曰：梁太后詔曰：周舉在禁闈，有密靜之風。〉舉脩網之絕紀，紐大音之解徽。〈老子曰：大音希聲。許慎淮南子注曰：鼓琴循絃謂之徽。〉掃雲物以貞觀，要萬途而來歸。〈雲物，喻群凶也。左氏傳曰：分至啟閉，必書雲物。周易曰：天地之道，貞觀者也。來歸，歸之於己也。〉丕大德以宏覆，援日月而齊暉。〈周易曰：天地之大德曰生。禮記曰：天無私覆。淮南子曰：為帝異道，而德覆天下。楚辭曰：與天地兮比壽，與日月兮齊光。宏，普也。〉濟元功於九有，固舉世之所推。〈史記，太史公曰：惟祖元功，輔臣股肱。毛詩曰：奄有九有。老子曰：天下樂推而不猒。〉

　　彼人事之大造，夫何往而不臻。〈左氏傳，呂相曰：我有大造乎西也。杜預注曰：造成也。〉將覆簣於浚谷，擠為山乎九天。〈論語，孔子曰：譬如平地，雖覆一簣，進，吾往也。孔安國尚書傳曰：擠，墜也。司馬兵法曰：善攻者動於九天之上。〉苟理窮而性盡，豈長筭之所研。〈周易曰：窮理盡性，以至於命。鄭玄曰：言窮其義理，盡人之情性，以至於命，吉凶所定。又曰：研，喻思慮也。〉悟臨川之有悲，固梁木其必顛。〈論語，子在川上曰：逝者如斯夫！梁木，已見上文。〉當建安之三八，實大命之所艱。〈大命，謂天命也。尚書曰：天監厥德，用集大命。〉雖光昭於曩載，將稅駕於此年。〈史記，李斯曰：當今可謂富貴極矣，吾未知稅駕也。法言曰：仲尼之駕稅矣。李範曰：稅，舍也。〉

　　惟降神之綿邈，眇千載而遠期。〈降神，謂生聖智也。千載一出，故曰遠期也。毛詩曰：惟嶽降神。桓子新論曰：夫聖人乃千載一出，賢人君子所想思而不可得見者也。〉信斯武之未喪，膺靈符而在茲。〈茲，此也。此，太祖也。論語曰：子畏於匡，曰：文王既沒，文不在茲乎？天之未喪斯文也，匡人其如予何？曹植大魏篇曰：大魏膺靈符，天祿方茲始。春秋孔演圖曰：靈符滋液，以類相感。〉雖龍飛於文昌，非王心之所怡。〈周易曰：飛龍在天，大人造也。東京賦曰：龍飛白水。漢書，文昌宮，一曰上將，二曰次將，三曰貴相。〉憤西夏以鞠旅，泝秦川而舉旗。〈魏志曰：建安二十四年三月，王自長安出斜谷，劉備固險距守。五月，引軍還長安。陳思王述征賦曰：恨西夏之不綱。毛詩曰：陳師鞠旅。魏明帝自惜薄祐行曰：出身秦川，爰居伊陽。〉踰鎬京而不豫，臨渭濱而有疑。冀翌日之云瘳，彌四旬而成災。〈毛詩曰：宅是鎬京。答賓戲曰：周望兆勳於渭濱。尚書曰：既克商二年，王有疾不豫，公乃告太王、王季、文王。公歸，王翌日乃瘳。孔安國曰：翌日，明日也。瘳，差也。〉詠歸途以反旆，登崤澠而朅來。〈魏志曰：建安二十四年十月，還洛陽。東京賦曰：乃反旆而回復。漢書曰：王莽冊命王奇曰：崤、澠之險，東當鄭、衛。新序，大臣曰：洛陽西有崤、澠。思玄賦曰：迴志朅來從玄謀。〉次洛汭而大漸，指六軍曰念哉。〈魏志曰：建安二十五年正月，至洛陽。庚子，王崩。尚書曰：東至於洛汭。大漸，已見上文。尚書曰：帝念哉。〉

　　伊君王之赫奕，寔終古之所難。〈楚辭曰：長無絕兮終古。〉威先天而蓋世，力盪海而拔山。〈周易曰：先天而天弗違。漢書，項羽歌曰：力拔山兮氣蓋世，時不利兮騅不逝。田邑與馮衍書曰：欲搖太山而盪北海。〉厄奚險而弗濟，敵何彊而不殘。每因禍以禔福，亦踐危而必安。〈難蜀父老曰：遐邇一體，中外禔福。說文曰：禔，安也，時移切。〉迄在茲而蒙昧，慮噤閉而無端。〈楚辭曰：口噤閉而不言。噤，巨蔭切。〉委軀命以待難，痛沒世而永言。〈鶡冠子曰：從祀委命。鵩鳥賦曰：縱軀委命。論語，子曰：君子疾沒世而名不稱焉。〉撫四子以深念，循膚體而頹嘆。迨營魄之未離，假餘息乎音翰。〈楚辭曰：我營魄而登遐。老子曰：抱一能無離乎？鍾會曰：經護為營，形氣為魄。〉執姬女以嚬瘁，指季豹而漼焉。孟子曰：嚬蹙而言。嚬蹙，謂人頻眉蹙𩕬，憂貌也。漼，泣涕垂貌。氣衝襟以鳴咽，涕垂睫而汍瀾。〈蔡琰詩曰：行路亦嗚咽。桓子新論曰：雍門周以琴見孟嘗君，孟嘗君淚承睫，涕出。漢書，息夫躬絕命辭曰：涕泣流兮雈蘭。臣瓚曰：萑蘭，涕泣闌干也。萑與汍古今字同。〉

　　違率土以靖寐，戢彌天乎一棺。〈毛詩曰：率土之濱。古詩曰：潛寐黃泉下。毛萇詩傳曰：戢，聚也。彌天，喻志高遠也。尚書五行傳曰：雲起於山，彌於天。淮南子曰：吾死也朽，有一棺之土。〉咨宏度之峻邈，壯大業之允昌。〈周易曰：富有之謂大業。〉思居終而卹始，命臨沒而肇揚。〈穀梁傳曰：先君有正終，後君有正始也。〉援貞咎以惎悔，雖在我而不臧。〈言為履組及分香，令藏衣裘，是引貞吝之道，教為可悔之行也。周易曰：自邑告命，貞吝。毛詩曰：何用不臧。〉惜內顧之纏綿，恨末命之微詳。〈西京賦曰：嗟內顧之所觀。張堅與任彥昇書曰：纏綿惠好，庶躡高蹤。尚書曰：道揚末命也。〉紆廣念於履組，塵清慮於餘香。結遺情之婉孌，何命促而意長！陳法服於帷座，陪窈窕於玉房。〈孝經曰：非先王之法服不敢服。毛詩曰：窈窕淑女。漢書，郊祀歌曰：神之出，排玉房。〉宣備物於虛器，發哀音於舊倡。〈禮記曰：孔子謂盟器者，備物而不可用。說文曰：倡，樂也。謂作伎人也。〉矯慼容以赴節，掩零淚而薦觴。〈家語曰：子貢問居父母之喪，子曰：慼容稱其服。楚辭曰：長太息以掩涕。〉物無微而不存，體無惠而不亡。〈言服玩雖微而必存，儀形無善而必逝。言物在而人亡也。家語，孔子謂哀公曰：君入廟，仰視榱桷，俯察机筵，其器皆存而不睹人，君以此思哀，則意可知矣。〉庶聖靈之響像，想幽神之復光。〈響像，音影之異名。魯靈光殿賦曰：忽縹緲以響像。孫卿子曰：下和上譬響之應聲，影之像形。〉茍形聲之翳沒，雖音景其必藏。〈音以應聲，景以隨形；形聲咸已翳沒，影響故亦必藏也。鶡冠子曰：景則隨形，響則應聲也。〉徽清絃而獨奏，進脯糒而誰嘗？悼繐帳之冥漠，怨西陵之茫茫。〈毛詩曰：宅殷土茫茫。〉登爵臺而群悲，眝美目其何望？〈字林曰：眝，長眙也。博雅曰：眝，視也。眝與貯同。毛詩曰：美目盻兮。〉既晞古以遺累，信簡禮而薄葬。〈禮繁則易亂，厚葬則傷生，能遵簡薄，所以遺累。詩緯曰：齊數好道，廢義簡禮。宋均曰：簡，猶闕也。漢書，劉向曰：賢臣孝子，亦命順意而薄葬。史記曰：因其俗，簡其禮也。〉彼裘紱於何有，貽塵謗於後王。〈言裘紱輕微何所有，而空貽塵謗而及後王。〉嗟大戀之所存，故雖哲而不忘。〈言情茍存乎大戀，雖復上聖亦不能忘，故可嗟也。〉覽見遺籍以慷慨，獻茲文而悽傷。

文選考異
注「貝獨坐謂中官左悺貝瑗也」：袁本、茶陵本「貝」作「唐」，「貝瑗」作「唐衡」。案：此尤校改之也。
注「而不畀余也」：何校「畀余」改「余畀」，陳同，是也。各本皆倒。
注「諺曰曰」：袁本、茶陵本不重「曰」字，是也。
注「史記不言」：何校「記」改「既」，是也。各本皆誤。
注「李範曰稅」：陳云「範」，「軌」誤，是也。各本皆誤。
注「漢書文昌宮」：袁本、茶陵本「書」下有「曰」字，是也。
注「陳思王述征賦曰」：袁本、茶陵本「征」作「行」，是也。
注「周望兆勳於渭濱」：陳云「勳」，「動」誤，是也。各本皆偽。
注「我營魄而登遐」：案：「我」當作「載」。各本皆偽。
注「老子曰抱一」：案：「抱」上當有「載營魄」三字。各本皆脫。
援貞咎以惎悔：袁本「咎」作「吝」，云善作「咎」。茶陵本作「吝」，無校語。案：尤所見與袁同，非也。茶陵所見是也。注「貞吝」有明文，「咎」但傳寫誤。
注「張堅與任彥昇書曰」：陳云「堅」，「昇」誤，「昇」，「堅」誤，是也。各本皆誤。
注「孔子謂盟器者」：何校「盟」改「明」，是也。各本皆誤。
注「忽縹緲以響像」：袁本、茶陵本「緲」做「眇」，是也。
眝美目其何望：案：「眝」當作「貯」。注云「眝與貯同」，謂所引字林、博雅之「眝」與正文之「貯」同也。若作「眝」，於注不相應。蓋五臣因此注乃改「眝」為「貯」。各本所見皆以之亂善而失著校語。
祭文
祭古冢文
〈并序〉

主条目：祭古冢文
　　謝惠連〈沈約宋書曰：元嘉七年，惠連為司徒彭城王義康法曹參軍。義康脩東府城，城塹中得古冢，為之改葬，使惠連為祭文，留信待成也。〉

　　東府掘城北塹，入丈餘，〈丹陽記曰：東府城西則簡文會稽王時第，東則孝文王道子府。道子領楊州，仍住先舍，故俗稱東府。〉得古冢，上無封域，不用塼甓。〈毛萇詩傳曰：甓，瓴甋也，今謂之塼。〉以木為槨，中有二棺，正方，兩頭無和。〈呂氏春秋，惠公說魏太子曰：昔王季歷葬渦山之尾，欒水齧其墓，見棺之前和。高誘曰：棺題曰和。明器之屬，材瓦銅漆，有數十種，禮記曰：孔子曰：明器者，神明之器也。〉多異形，不可盡識。刻木為人，長三尺，可有二十餘頭，初開見，悉是人形，以物棖撥之，應手灰滅。〈說文曰：棖，杖也，宅庚切。然南人以物觸物為棖也。廣雅曰：撥，除也，補達切。〉棺上有五銖錢百餘枚，〈漢書曰：武帝罷半兩錢，行五銖錢也。〉水中有甘蔗節及梅李核瓜瓣，皆浮出不甚爛壞。〈爾雅曰：瓠犀瓣。說文曰：瓣，瓜中實也，白莧切，一作辯字，音練。瓣與練字通。〉銘誌不存，世代不可得而知也。公命城者改埋於東岡，祭之以豚酒。既不知其名字遠近，故假為之號曰冥漠君云爾。

　　元嘉七年九月十四日，司徒御屬領直兵令史、統作城錄事、臨漳令亭侯朱林，具豚醪之祭，敬薦冥漠君之靈：

　　忝摠徒旅，板築是司。窮泉為塹，聚壤成基。一槨既啟，雙棺在茲。捨畚悽愴，縱鍤漣而。〈左氏傳曰：宋災，陳畚挶。杜預曰：畚，簣籠也。畚音本。挶，居局切。爾雅曰：鍬謂之鍤。周易曰：泣血漣如。杜預左傳注曰：而，助語也。〉芻靈已毀，塗車既摧。〈禮記曰：塗車芻靈，自古有之也。〉几筵糜腐，俎豆傾低。盤或梅李，盎或醢醯。〈爾雅曰：盎謂之缶。又曰：肉謂之醢。郭璞曰：肉醬也，音海。說文曰：醯，酸也。醯，呼蹄切。〉蔗傳餘節，瓜表遺犀。〈犀，已見上文。〉追惟夫子，生自何代？曜質幾年？潛靈幾載？〈寡婦賦曰：潛靈邈其不反。〉為壽為夭？寧顯寧晦？銘誌湮滅，姓字不傳。今誰子後？曩誰子先？功名美惡，如何蔑然？

　　百堵皆作，十仞斯齊。〈毛詩曰：百堵皆興。〉墉不可轉，塹不可迴。黃腸既毀，便房已頹。循題興念，撫俑增哀。〈漢書曰：霍光薨，賜便房、黃腸、題湊各一具。蘇林曰：以柏木黃心致累棺外，故曰黃腸；木頭皆內向，故曰題湊。如淳曰：便房，冢壙中室也。埤蒼曰：俑，木送人葬也，餘腫切。俑或為偶。偶，刻木以像人形，五苟切。〉射聲垂仁，廣漢流渥。〈范曄後漢書曰：曹褒遷射聲校尉。射聲營舍有停棺不葬百餘所，褒親履行，問其意，故吏對曰：此等多是建武以來絕無後者，故不得埋掩。褒為買空地，悉葬其無主者，設祭以祀之。東觀漢記曰：陳寵，字昭公，沛國人也。轉廣漢太守。先是雒陽城南，每陰，常有哭聲，聞於府中。寵使案行，昔歲倉卒時，骸骨不葬者多。寵乃敕縣葬埋，由是即絕也。〉祠骸府阿，掩骼〈格〉城曲。〈禮記曰：孟春之月，掩骼埋胔。鄭玄曰：骨枯曰骼。〉仰羨古風，為君改卜。〈孝經曰：卜其宅兆而安厝之。〉輪移北隍，窀穸東麓。〈說文曰：城池無水曰隍，音皇。左氏傳，楚子曰：窀穸之事。杜預曰：窀，厚也；穸，夜也。厚夜，長夜，葬為埋也。說文曰：穸，葬下棺也。穀梁傳曰：林屬於山為麓。〉壙即新營，棺仍舊木。鄭玄周禮注曰：壙，謂冢中也。棺或為𡑞，非也。合葬非古，周公所存。〈禮記，武子曰：合葬非古，自周公已來，未之有也。〉敬遵昔義，還祔雙魂。〈禮記，孔子曰：魯人之祔也，合之。鄭玄曰：祔，謂合葬也。〉酒以兩壺，牲以特豚。幽靈髣彿，歆我犧樽。嗚呼哀哉！〈魏太祖祭橋玄文曰：幽靈潛翳。李康渂髏賦曰：幽魂髣彿，忽有人形。禮記曰：祀周公於太廟，牲用白牲，尊用犧象也。許宜切。〉

文選考異
注「高誘曰棺題曰和」：袁本、茶陵本無此七字。案：或尤別據他本也。
注「而助語也」：袁本、茶陵本「助語」作「語助」，是也。
注「先是雒陽城南」：何校引徐云「廣漢治雒縣」，此「陽」字衍文，是也。各本皆衍。
注「格」：茶陵本作「音格」二字，在注末，是也。袁本亦誤。
注「葬為埋也」：何校「葬為」改「謂葬」，陳同，是也。各本皆誤。
注「未之有也」：何校「有」下添「改」字，陳同，是也。各本皆脫。
注「牲用白牲」：案：下「牲」當作「牡」。各本皆偽。

祭屈原文
〈沈約宋書曰：少帝即位，出延之為始平太守。之郡，道經汨潭，為湘州刺史張邵作祭屈原文，以致其意。〉

主条目：祭屈原文
　　顏延年

　　惟有宋五年月日，湘州刺史吳郡張邵，〈沈約宋書曰：張邵，字茂宗，吳郡人也。〉恭承帝命，建旟舊楚。〈賈誼弔屈原曰：恭承嘉惠兮，俟罪長沙。周禮曰：州里建旟。鄭玄毛詩箋曰：謂州長之屬。陸機高祖功臣頌曰：舊楚是分。〉訪懷沙之淵，得捐珮之浦。〈楚辭曰：懷沙礫而自沈兮，不忍見之蔽壅。又曰：捐余玦兮江中，遺余珮兮灃浦。〉弭節羅潭，艤舟汨渚。〈楚辭曰：路漫漫其悠遠，夕弭節而高厲。漢書曰：烏江亭長艤舡待。如淳曰：南方人謂整舡向岸曰艤。〉乃遣戶曹掾某，敬祭故楚三閭大夫屈君之靈：〈王逸楚辭序曰：屈原與楚同姓，仕於懷王，為三閭大夫。〉

　　蘭薰而摧，玉縝則折。〈語林曰：毛伯成負其才氣，常稱寧為蘭摧玉折，不作蒲芬艾榮。管子曰：夫玉折而不撓，勇也。禮記，孔子曰：君子比德於玉焉，縝密以栗，智也。鄭玄曰：縝，緻也。〉物忌堅芳，人諱明潔。〈堅芳，即玉及蘭。劉熙孟子注曰：白玉之性堅。蔡邕度尚碑曰：明潔鮮白珪。〉曰若先生，逢辰之缺。〈賈誼弔屈原文曰：嗟若先生，獨離此咎。楚辭曰：悼余生之不辰，逢此世之匡攘。〉溫風怠時，飛霜急節。〈溫風長物，飛霜殺物也。周書曰：小暑之日溫風至。京房占曰：三月建辰風衰怠。桓麟七說曰：飛霜厲其末，飆風激其崖。〉

　　嬴芈遘紛，昭懷不端；〈嬴，秦姓；芈，楚姓。王逸楚辭序曰：是時秦昭王使張儀譎詐懷王，令絕齊交。又使誘懷王請與俱會武關，遂脅與俱歸，拘留不遺，卒客死於秦。大戴禮曰：太子處位不端，受業不敬，此屬太保之任也。〉謀折儀尚，貞蔑椒蘭。〈史記曰：楚懷王既絀屈平，秦乃令張儀事楚。秦昭王欲與懷王會，欲行，屈平曰：秦不可信。王問子蘭，蘭勸王行。秦因留懷王。王逸楚辭序曰：同列大夫上官靳尚妒害其能，共譖毀之。楚辭曰：椒專佞以慢諂兮，極又欲充夫佩緯。王逸曰：椒，大夫子椒也。楚辭曰：余以蘭為可恃兮，羌無實而害長。王逸曰：蘭，懷王之少弟，司馬子蘭也。〉身絕郢闕，迹遍湘干。〈郢，楚都也。毛萇詩傳曰：干，崖也。〉比物荃蓀，連類龍鸞。〈韓子曰：連類比物，見者以為虛而無用。荃蓀，香草也。王逸楚辭序曰：善鳥香草，以配忠貞；虯龍鸞鳳，以託君子。〉

　　聲溢金石，志華日月。〈金石，樂也。金曰鍾，石曰磬。吳越春秋，樂師曰：君王之德，可刻之於金石。史記太史公曰：屈原蟬蛻於濁穢，以浮游塵埃之外。推此志也，與日月爭光可也。〉如彼樹芳，實穎實發。〈毛詩曰：實發實秀，實穎實栗。〉望汨心欷，瞻羅思越。〈吳質答東阿王書曰：精散思越。〉藉用可塵，昭忠難闕。〈周易曰：藉用白茅，何咎之有？夫茅之為物薄，而用可重也。左氏傳，君子曰：風有采蘩、采蘋，雅有行葦、泂酌，昭忠信也。〉

文選考異
注「賈誼弔屈原文曰」：袁本、茶陵本無「文」字，是也。上引亦無此字。
注「極又欲充夫佩緯」：陳云「極」，「樧」誤，是也。「緯」當作「幃」。各本皆誤。
注「羌無實而害長」：案：「害」當作「容」。各本皆誤。

祭顏光祿文
〈顏光祿，即顏延年也。〉

主条目：祭顏光祿文
　　王僧達

　　維宋孝建三年。〈沈約宋書曰：孝建，孝武年號也。〉九月癸丑朔十九日辛未，王君以山羞野酌，敬祭顏君之靈：

　　嗚呼哀哉！夫德以道樹，禮以仁清。〈尚書曰：樹德務滋。孔安國曰：樹，立也。清，明也。〉惟君之懿，早歲飛聲。〈思玄賦曰：盍遠迹以飛聲。〉義窮機彖，文蔽班楊。〈機彖，謂周易。班，班固；楊，楊雄也。郭璞三倉解詁曰：楊音盈，協韻。〉性婞剛潔，志度淵英。〈楚辭曰：鯀婞直以亡身兮。婞，猶直也。〉登朝光國，實宋之華。〈班固漢書述曰：弱冠登朝。蔡邕陳太丘碑曰：紆珮金紫，光國垂勳。國語，季文子曰：吾聞以德榮為國華。韋昭曰：為國光華。〉才通漢魏，譽浹龜沙。〈漢書曰：龜茲國王治延城，去長安七千四百八十里。尚書曰：被于流沙。漢書，李陵歌曰：經萬里，度沙漠。說文曰：北方流沙。〉服爵帝典，棲志雲阿。〈言服爵雖依帝典，而棲志實在雲阿，言高遠也。管子曰：將立朝廷者，則爵服不可貴也。張華勵志詩曰：棲志浮雲。〉清交素友，比景共波。〈共波，猶連波，以喻多。〉氣高叔夜，嚴方仲舉。〈叔夜，嵇康字也。司馬彪續後漢書曰：陳蕃，字仲舉，汝南人也。出為豫章太守，性方峻，不接賓客。〉逸翮獨翔，孤風絕侶。〈郭璞遊仙詩曰：逸翮思拂霄。廣雅曰：風，聲也。〉流連酒德，嘯歌琴緒。〈漢書，班伯曰：式號式謼，大雅所流連。劉靈有酒德頌。毛詩曰：嘯歌傷懷。琴緒，緒，引緒也。〉

　　遊顧移年，契闊燕處。〈何敬祖雜詩曰：惆悵出遊顧。毛詩曰：死生契闊。〉春風首時，爰談爰賦。秋露未凝，歸神太素。〈列子曰：太素者質之始。明發晨駕，瞻廬望路。毛詩曰：明發不寐。〉心悽目泫，情條雲互。〈李陵詩曰：仰視浮雲馳，奄忽互相踰。〉涼陰掩軒，娥月寢耀。〈姮娥掩月，故曰娥月。周易、歸藏曰：昔常娥以西王母不死之藥服之，遂奔月，為月精。〉微燈動光，几牘誰炤？衾衽長塵，絲竹罷調。擥悲蘭宇，屑涕松嶠。〈楚辭曰：涕漸漸其如屑。〉古來共盡，牛山有淚。〈晏子春秋曰：景公遊於牛山，北臨其國，流涕曰：若何去此而死乎！艾孔、梁丘據皆泣，唯晏子獨笑。公收淚而問之，晏子曰：使賢者常守，則太公、桓公有之；使勇者常守，則莊公有之。吾君安得此泣而為流涕？是曰不仁也。見不仁之君一，諂諛之臣二，所以獨笑也。〉非獨昊天，殲我明懿。〈毛詩曰：彼蒼者天，殲我良人。〉以此忍哀，敬陳奠饋。〈蒼頡篇曰：饋，祭名也。〉申酌長懷，顧望歔欷。嗚呼哀哉！〈范曄後漢書曰：劉陶上疏曰：喟爾長懷，中篇而歎。〉

文選考異
注「機彖謂周易班班固楊楊雄也」：袁本、茶陵本此注并入五臣，恐尤亦非善舊。
注「叔夜嵇康字也」：袁本、茶陵本此注并入五臣，恐尤亦非善舊。
注「琴緒緒引緒也」：案：此有誤。各本皆同，無可考也。
注「仰視浮雲馳奄忽互相踰」：袁本、茶陵本「浮」作「驚」，「馳奄忽」作「逝紛紛」。案：此尤校改之也。
注「公收淚而問之」：袁本、茶陵本「淚」作「涕」，是也。
附
　　案：陸貽典嘗據尤本校汲古閣本。其尤跋後又有跋曰：「說友到郡之初，倉使尤公方議鋟文選板以實故事，念費差廣而力未給。說友言曰：『是固此邦闕文也。願略他費以佐其用可乎？』迺相與規度費出。閱一歲有半而後成，則所以敬事於神者厚矣。江東歲比旱，說友日與池人禱之神焉。蓋有禱輒應。歲既弗登，獨池之歉猶十四也。顧神貺昭答如此，亦有以哉！文選以李善本為勝，尤公博極群書，今親為讎校有補云云。」「補」字下損失。今本無此跋，必脫去也。說友，袁說友，即尤跋之袁史君。此跋末言尤之讎校，語雖未竟，而其有所改易，顯然已見，今錄附於後，以資詳考。




Chinese text: This work was published before January 1, 1923, and is in the
public domain worldwide because the author died at least 100 years ago.
