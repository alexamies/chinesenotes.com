賦甲
京都上
西京賦
張平子〈善曰：范曄後漢書曰：張衡，字平子，南陽西鄂人也，少善屬文。時天下太平日久，自王侯以下，莫不踰侈。衡乃擬班固兩都，作二京賦，因以諷諫。十年乃成。安帝雅聞衡善術學，公車徵拜郎中。出為河間相。乞骸骨，徵拜尚書，卒。楊泉物理論曰：平子二京，文章卓然。〉

薛綜注〈善曰：舊注是者，因而留之，並於篇首題其姓名。其有乖繆，臣乃具釋，並稱臣善以別之。他皆類此。〉

主条目：西京賦
有憑虛公子者，〈憑，依託也。虛，無也。言無有此公子也。善曰：博物志曰：王孫公子，皆古人相推敬之辭。憑，皮兵切。〉心奓體头。〈奓、忲，言公子生於貴戚，心志奓溢，體安驕泰也。泰或謂头習之头，言習於麗好也。善曰：聲類曰：奓，侈字也，昌氏切。小雅曰：狃，忲也。〉雅好博古，學乎舊史氏，〈言公子雅性好博知古事，故學於舊史。舊史，太史掌圖典者也。〉是以多識前代之載。〈善曰：劉向七言曰：博學多識與凡殊。小雅曰：載，事也。〉言於安處先生〈公子為先生言也。安處，猶烏處，若言何處，亦謂無此先生也。鄭玄禮記注曰：先生，老人教學者。〉曰：「夫人在陽時則舒，在陰時則慘，此牽乎天者也。〈陽謂春夏，陰謂秋冬。牽，猶繫也。善曰：春秋繁露曰：春之言猶偆也，偆者，喜樂之貌也。秋之言猶湫也，湫者，憂悲之狀也。偆，充尹切。湫，子由切。〉處沃土則逸，處瘠土則勞，此繫乎地者也。〈善曰：國語，公甫文伯之母曰：沃土之人不材，淫也；瘠土之人莫不向義，勞也。韋昭曰：磽埆為瘠。沃，肥美也。〉慘則尠於驩，勞則褊於惠，能違之者寡矣。〈違，猶易也。言人慘戚則不能以驩逸，勞苦則不能以施惠，少有能易此者。善曰：尠，少也，與鮮通也。廣雅曰：褊，狹也，卑緬切。〉小必有之，大亦宜然。〈小，謂庶人。大，謂王者。善曰：庶人因沃瘠而勞逸殊，王者亦因險易而彊弱異也。〉故帝者因天地以致化，兆人承上教以成俗。〈言帝王必欲順陽時，居沃土，歡逸其人，使下承而化之，以成奢泰之俗。善曰：管子曰：君據法而出令，百姓順上而成俗。〉化俗之本，有與推移。〈言化之本，還與沃瘠相隨逐推移也。善曰：淮南子曰：法其所以為法，與化推移也。〉何以覈諸？〈覈，驗也，胡革切。〉秦據雍而彊，周即豫而弱。高祖都西而泰，光武處東而約。政之興衰，恒由此作。〈作，起也。善曰：過秦論曰：秦孝公據雍州之地。呂氏春秋曰：河、漢之間為豫州也。按雍州厥土惟黃壤，厥田惟上上，是沃土也。故云秦據雍而彊，高祖都西而泰。荊、河惟豫州，厥土惟墳壚，厥田惟中上，是瘠土也。故云周即豫而弱，光武處東而約。左傳，晉叔向曰：存亡之道，恒由此興。周禮曰：夫筋之所由憺，恒由此作。〉先生獨不見西京之事歟？請為吾子陳之。〈善曰：鄭玄禮記注曰：吾子，相親之辭也。〉

「漢氏初都，在渭之涘。〈涘，涯也。善曰：漢書，東方朔曰：漢都涇、渭之南。毛詩曰：在渭之涘。〉秦里其朔，寔為咸陽。〈里，居也。朔，北也。寔，是也。秦地居其北，是曰咸陽。善曰：史記曰：秦孝公作咸陽，徙都之。〉左有崤函重險，桃林之塞。〈崤及函谷關、桃林皆在長安東，故言左。善曰：殽、函，已見西都賦。左氏傳曰：以守桃林之塞。按桃林，弘農，在閿鄉南谷中。〉綴以二華，巨靈贔屭，高掌遠蹠，以流河曲，厥跡猶存。〈華，山名也。巨靈，河神也。巨，大也。古語云：此本一山，當河水過之而曲行，河之神以手擘開其上，足蹋離其下，中分為二，以通河流。手足之跡，于今尚在。贔屭，作力之貌也。善曰：賈逵國語注曰：綴，連也。山海經曰：太華之西，少華之山。遁甲開山圖曰：有巨靈胡者，偏得坤元之道，能造山川，出江河。楊雄河東賦曰：河靈矍踢，掌華蹈襄。贔，扶祕切。屭，許備切。蹠，之石切。矍，居縛切。踢，丑略切。〉右有隴坻之隘，隔閡華戎。〈善曰：漢書音義，應劭曰：天水有大阪曰隴。坻，丁禮切。廣雅曰：隘，狹也。說文曰：隔，塞也。小雅曰：閡，限也，五代切。〉岐梁汧雍，〈說文曰：岐山在長安西美陽縣界，山有兩岐，因以名焉。善曰：漢書，右扶風好畤縣有梁山。又汧山在扶風汧縣西。汧，音牽。〉陳寶鳴雞在焉。〈善曰：漢書曰：秦文公獲若石，于陳倉北阪城祠之。其神光輝若流星，從東方來，集于祠城，則若雄雉，其聲殷殷云，野雞夜鳴。以一太牢祠之，名曰陳寶。應劭曰：時以寶瑞作陳寶祠，在陳倉，故曰陳寶。〉於前則終南太一，〈二山名也。善曰：尚書曰：終南惇物，至于鳥鼠。漢書曰：太一山，古文以為終南。五經要義曰：太一，一名終南山，在扶風武功縣。此云終南、太一，不得為一山明矣。蓋終南，南山之總名；太一，一山之別號耳。〉隆崛崔崒，隱轔鬱律。〈山形容也。善曰：埤蒼曰：崛，特起也，魚勿切。崔，徂回切。崒，情律切。轔，怜軫切。〉連岡乎嶓冢，〈善曰：爾雅曰：山脊曰岡。尚書曰：導嶓冢至于荊山。嶓，音波。〉抱杜含鄠〈音戶，杜陵、鄠縣，言終南、太一含裹之。〉欱灃吐鎬，〈善曰：灃、鎬，二水名也，已見西都賦。說文曰：欱，歠也，呼合切。歠，昌悅切。〉爰有藍田珍玉，是之自出。〈藍田，弘農縣也。善曰：爾雅曰：爰有寒泉。范子計然曰：玉英出藍田。是之自出，謂玉出自藍田之中也。〉於後則高陵平原，據渭踞涇。〈善曰：爾雅曰：大阜曰陵。又曰：高平曰原。毛萇詩傳曰：據，依也。大戴禮曰：獨坐不踞然。踞，卻倚也，音據。〉澶漫靡迤，作鎮於近。〈澶漫靡迤，陵原之形，為作近鎮也。善曰：子虛賦曰：登降迤靡，案衍澶漫。澶，徒旦切。漫，莫半切。〉其遠則九嵕甘泉，涸陰沍寒。日北至而含凍，此焉清暑。〈九嵕甘泉，其處常陰寒。日北至，謂夏至時猶沍寒而有凍。帝或避暑於甘泉宮，故云清暑。善曰：左氏傳，申豐曰：涸陰沍寒。沍，胡故切。漢書曰：夏至于東井，北近極，故晷短為溫暑。上林賦曰：盛夏含凍裂地。〉爾乃廣衍沃野，厥田上上，〈善曰：鄭玄周禮注，下平曰衍。漢書曰：秦地沃野千里。尚書，雍州曰厥田惟上上。〉寔惟地之奧區神皋。〈神皋，接神之聲。善曰：漢書曰：自古以雍州積高，神明之隩，故立畤郊上帝，諸神祠皆聚之。廣雅曰：皋，局也，謂神明之界局也。〉昔者大帝說秦繆公而覲之，饗以鈞天廣樂。帝有醉焉，乃為金策。錫用此土，而翦諸鶉首。〈大帝，天也。翦，盡也。善曰：山海經曰：浪風之山，或上倍之，是謂玄圃；或上倍之，是謂大帝之居。史記曰：趙簡子疾，扁鵲視之，曰：昔繆公常如此，七日而寤。寤之日，告公孫支曰：我之帝所甚樂。帝告我，晉國且大亂。今主君之疾與之同。二日，簡子寤曰：我之帝所甚樂，與百神遊于鈞天，廣樂九奏萬舞，不類三代之樂，其聲動心。虞喜志林曰：喭曰：天帝醉，奏暴金誤隕石墜。謂秦繆公夢天帝奏鈞天樂，已有此喭。列仙傳讚曰：秦繆公受金策，祚世之業。漢書曰：自井至柳謂之鶉首之次，秦之分也。盡取鶉首之分，為秦之境也。〉是時也，並為彊國者有六，〈韓、魏、燕、趙、齊、楚。〉然而四海同宅，西秦豈不詭哉？」〈宅，居也。詭，異也。初繆公夢，然後六國竟滅，秦果并而居之，豈不異哉？〉

「自我高祖之始入也，五緯相汁，以旅于東井。〈善曰：五緯，五星也。漢書曰：漢元年十月，五星聚于東井，沛公至灞上。又曰：此高祖受命之符。已見西都賦。方言曰：汁，協也，之十切。郭璞曰：協，和也。〉婁敬委輅，幹非其議。〈善曰：漢書，婁敬脫輓委輅曰：臣願見上言便宜。又說上曰：陛下都洛陽，不如入關中。言婁敬貧乏人，不合干上，妄議其說，允合帝心。漢書音義，應劭曰：輅，謂以木當胸以輓輦也。輅，胡格切。幹，音干。薛君韓詩章句曰：幹，正也。謂以其議非而正之。〉天啟其心，〈謂五星聚也。〉人惎之謀。〈惎，教也，謂婁敬之謀。善曰：惎，音忌。〉及帝圖時，意亦有慮乎神祇。宜其可定以為天邑。〈言高帝圖此居之時，意亦以慮於天地陰陽，而思可宜定以為天邑。善曰：爾雅曰：圖，謀也。尚書曰：肆予敢求爾于天邑商。〉豈伊不虔思于天衢？〈伊，惟也。虔，敬也。言此時豈惟不敬思居天氣四交之處邪？謂東京也。〉豈伊不懷歸于枌榆？〈懷，思也。枌榆，豐社，高祖所起也。豈惟不思歸處枌榆社之域，都於洛邑也？善曰：漢書曰：高祖禱豐枌榆社。張晏曰：枌，白榆也。社在豐東北一十五里，是也。〉天命不滔，疇敢以渝！〈渝，易也。天使都長安，謂五星聚于東井也。善曰：左氏傳，子高曰：天命不滔。滔與伦，音義同。〉於是量徑輪，考廣袤。〈南北為徑，東西為廣。善曰：周禮，大司徒掌九州之地，廣輪之數。鄭玄曰：輪，縱也。說文曰：南北曰袤。莫又切。〉經城洫，營郭郛。〈洫，域池也。善曰：周禮曰：廣八尺、深八尺謂之洫。呼域切。公羊傳曰：郛者何？域外大郭也。芳俱切。〉取殊裁於八都，豈啟度於往舊？〈裁，制也。八都，猶八方也。啟，開也。言采取八方異制，以為宮室之巧，非復遵往日之故法也。〉乃覽秦制，跨周法。〈跨，越也。因秦制，故曰覽。比周勝，故曰跨之也。〉狹百堵之側陋，增九筵之迫脅。〈詩曰：築室百堵。今以為陋。周禮，明堂九筵。今又增之也。善曰：以九筵為迫脅，故增廣之。周禮曰：明堂度九筵，東西九筵各九尺。〉正紫宮於未央，表嶢闕於閶闔。〈天有紫微宮，王者象之。紫微宮門名曰閶闔。宮門立闕以為表。嶢者，言高遠也。善曰：辛氏三秦記曰：未央宮，一名紫微宮。然未央為總稱，紫宮其中別名。〉疏龍首以抗殿，狀巍峨以岌嶪。〈抗，舉也。善曰：三輔黃圖曰：日營未央，因龍首以制前殿。上林賦曰：嵯峨趸嶪。此之謂也。〉亙雄虹之長梁，〈亙，徑度也。虹，蝃蝀也。謂殿梁皆徑度，朱畫五色如蝃蝀。蝃蝀有雌雄，雄者色鮮好也。善曰：楚辭曰：建雄虹之采旄。亙，古鄧切。〉結棼橑以相接。〈善曰：棼橑，已見西京賦。〉蔕倒茄於藻井，披紅葩之狎獵。〈茄，藕莖也。以其莖倒殖於藻井，其華下向反披。狎獵，重接貌。藻井，當棟中交木方為之，如井幹也。善曰：聲類曰：蔕，果鼻也。蔕，音帝。孔安國尚書傳曰：藻，水草之有文者也。風俗通曰：今殿作天井，井者，東井之像也。菱，水中之物，皆所以厭火也。說文曰：葩，華也，普華切。〉飾華榱與璧璫，〈華榱，畫其榱也。善曰：璧璫，已見西都賦也。〉流景曜之韡曄。〈曜，光也。韡曄，言明盛也。善曰：景，光景也。〉雕楹玉俌，〈善曰：西都賦曰：雕玉瑱以居楹。說文曰：楹，柱也。廣雅曰：俌，礩也。俌與舄，古字通。〉繡栭雲楣。〈栭，斗也。楣，梁也。皆雲氣畫如繡也。善曰：王褒甘泉頌曰：采雲氣以為楣。〉三階重軒，鏤檻文㮰。檻，蘭也。皆刻畫。又以大板廣四五尺加漆澤焉，重置中間蘭上，名曰軒。善曰：西都賦曰：重軒三階。王褒甘泉頌曰：編玳瑁之文㮰。聲類曰：㮰，屋連綿也，婢祗切。右平左嗵，〈嗵，限也。謂階齒也。天子殿高九尺，階九齒，各有九級。其側階各中分左右，左有齒，右則滂沱平之，令輦車得上。善曰：西都賦曰：左嗵右平也。〉青瑣丹墀。〈善曰：漢書曰：赤壁青瑣。音義曰：以青畫戶邊鏤中。王逸楚辭注曰：文如連瑣。漢官典職曰：丹漆地，故稱丹墀。〉刊層平堂，設切劯隒。〈刊，削也。善曰：郭璞山海經注曰：層，重也。宋衷太玄經注曰：堂，高也。切與砌，古字通。說文曰：隒，劯也，和檢切。〉坻崿鱗眴，棧齴巉嶮。〈殿基之形勢也。善曰：廣雅曰：山坻，除也。文字集略曰：崿，崖也。埤蒼曰：眴，音荀。棧，士眼切。齴，音眼。巉，助奄切。嶮，魚檢切。鱗眴，無涯也。棧、嶮，皆高峻貌。〉襄岸夷塗，脩路峻險。〈襄，謂高也。夷，平也。峻，陡也。險，危也。〉重門襲固，姦宄是防。〈姦，邪也。竊寶曰宄。善曰：周易曰：重門擊柝，以待暴客。淮南子曰：閨門重襲，以避姦賊。郭璞爾雅注曰：襲，重也。孔安國尚書傳曰：寇賊在外曰姦，在內曰宄。〉仰福帝居，陽曜陰藏。〈帝居，謂太微宮，五帝所居。福，猶同也。太微宮陽時則見，陰時則藏。言今長安宮，上與之同法矣。〉洪鐘萬鈞，猛虡趪趪。〈洪，大也。猛，怒也。三十斤曰鈞。縣鐘格曰筍，植曰虡。趪趪，張設貌。言大鐘乃重三十萬斤，虡力猛怒，故能勝之焉。善曰：周禮曰：鳧氏寫獸之形，大聲有力者，以為鐘虡。虡，音巨。趪，立黃。〉負筍業而餘怒，乃奮翅而騰驤。〈當筍下為兩飛獸以背負，又以板置上，名為業。騰，超也。驤，馳也。言獸負此筍業已重，乃有餘力奮其兩翼，如將超馳者矣。〉朝堂承東，溫調延北。西有玉臺，聯以昆德。〈皆殿與臺名也。善曰：爾雅曰：延，陳也。說文注曰：聯，連也。〉锊峨崨嶪，〈形勢也。〉罔識所則。〈不能名其所法則也。〉若夫長年神僊，宣室玉堂。〈四殿之名。善曰：並見西都賦。〉麒麟朱鳥，龍興含章。〈善曰：龍興、含章，皆殿名也。漢宮闕名有麒麟殿、朱鳥殿。〉譬眾星之環極，〈極，北極也。環，猶繞也。言宮觀臺榭樓閣之周於正殿，如眾星之繞北極也。善曰：中宮天極星，環之筐十二星，藩臣。西都賦曰：奐若列宿，紫宮是環。〉叛赫戲以煇煌。〈叛，猶煥也。赫戲，炎盛也。煇煌，光耀也。善曰：淮南子曰：焜昱錯眩，照耀煇煌。叛，音判。戲，音羲。煇，音輝。煌，音皇。〉正殿路寢，用朝群辟。〈周曰路寢，漢曰正殿。群辟，謂王侯公卿大夫士也。〉大夏耽耽，九戶開闢。〈屋之四下者為夏。耽耽，深邃之貌也。都南切。善曰：三輔三代故事曰：大夏殿，始皇造銅人十枚在殿前。大戴禮曰：明堂者，古有之，凡九室。鄭玄禮記注曰：天子路寢，制如明堂。然則既有九室，室有一戶也。說文曰：闢，開也。〉嘉木樹庭，芳草如積。〈善曰：韓詩曰：綠徃如蔶。蔶，積也。薛君曰：蔶，綠徃盛如積也。徃，音竹。〉高門有閌，列坐金狄。〈善曰：毛詩曰：皋門有伉。與閌同。鄭玄禮記注曰：皋之言高也。金狄，金人也。史記曰：始皇收天下兵，銷以為金人十二，各重千斤，致於宮中。〉內有常侍謁者，〈常侍，閹官。謁者，寺人也。〉奉命當御。〈善曰：奉傳詔命而遞當進也。左傳，子朱曰：朱也當御。蔡邕獨斷曰：御，進也。凡進皆曰御也。〉蘭臺金馬，遞宿迭居。〈蘭臺，臺名。善曰：金馬，已見西都賦序。爾雅曰：遞，迭也。小雅曰：迭，更也，徒結切。〉次有天祿石渠，校文之處。〈善曰：天祿、石渠，已見上文。〉重以虎威章溝，嚴更之署。〈虎威、章溝，未聞其意。嚴更，督行夜鼓。署，位也。〉徼道外周，千廬內附。衛尉八屯，警夜巡晝。〈衛尉帥吏士周宮外，於四方四角立八屯士，士則傅宮外向為廬舍，晝則巡行非常，夜則警備不虞也。徼，音叫。善曰：西都賦曰：徼道綺錯。漢書曰：衛尉掌門衛屯兵。孔安國尚書傳曰：警，戒也。〉植鎩懸𤟢，用戒不虞。」植，柱也。善曰：說文曰：鎩，鈹有鐔也。一曰鋋，似兩刃刀。方言曰：盾或謂之𤟢。周易曰：君子以治戎器，戒不虞。鈹，芳皮切。鎩，山例切。𤟢，音伐。

「後宮則昭陽飛翔，增成合驩。蘭林披香，鳳皇鴛鸞。〈皆後宮別名，善曰：皆殿名，已見西都賦。漢宮闕名有鳳皇殿。〉群窈窕之華麗，嗟內顧之所觀。〈觀，睹也。謂內顧所睹，皆盛好也。善曰：窈窕，已見西都賦。小雅曰：嗟，發聲也。三略曰：將內顧則士卒慕之也。〉故其館室次舍，〈善曰：周禮曰：宮正掌宮中次舍。鄭玄禮記注曰：次，自循止之處。〉采飾纖縟。〈采，五色也。纖，細也。善曰：說文曰：縟，繁采飾也，音辱。〉裛以藻繡，文以朱綠。〈善曰：西都賦曰：裛以藻繡。傅毅七激曰：楹桷雕藻，文以朱綠也。〉翡翠火齊，絡以美玉。〈善曰：翡翠，鳥名也。火齊，玫瑰珠也。六韜曰：紂作瓊室、鹿臺，飾以美玉。列子曰：穆王為中天之臺，絡以珠玉。齊，才計切。〉流懸黎之夜光，綴隨珠以為燭。〈明月，大珠，夜則有光如燭也。善曰：懸黎、夜光、隨珠，已見西都賦。〉金戺玉階，彤庭煇〈音渾〉煇。〈彤，赤也。煇煇，赤色貌。善曰：廣雅曰：戺，砌也，音俟。西都賦曰：玉階彤庭。〉珊瑚琳碧，瓀蒞璘彬。〈璘彬，玉光色雜也。善曰：珊瑚瓀蒞，已見西都賦。璘，力神切。彬，方蒞切。〉珍物羅生，煥若崑崙。〈珍美之物，羅列布見，煥焉如崑崙之所生者。善曰：山海經云崑崙之墟有珠樹、文玉樹。〉雖厥裁之不廣，侈靡踰乎至尊。〈謂其裁制，雖事事狹小於至尊，然其靡麗之好，乃過之也。善曰：喪服傳曰：天子至尊。裁，才再切。〉於是鉤陳之外，閣道穹隆。〈善曰：鉤陳，已見西都賦。穹隆，長曲貌。〉屬長樂與明光，徑北通乎桂宮。〈長樂、桂宮，皆宮名。明光，殿名也。漢書武帝故事，上起明光宮、桂宮、長樂宮，皆輦道相屬，懸棟飛閣，北度從宮中西上城至神明臺。〉命般爾之巧匠，〈般，魯般，一云公輸之子，魯哀公時巧人。爾，王爾，皆古之巧者也。善曰：淮南子曰：魯般以木為鳶而飛之。般，音班。又曰：王爾無所錯其剞劂。〉盡變態乎其中。〈變，奇也。態，巧也。〉後宮不移，樂不徙懸。〈善曰：上林賦曰：庖廚不徙，後宮不移。劉向新序曰：孟獻子聘於晉，韓宣子止而觴之，飲三徙，鐘石之懸，不移而具也。〉門衛供帳，官以物辨。〈善曰：供帳，已見東都賦。門衛，已見上。〉恣意所幸，下輦成燕。窮年忘歸，猶弗能遍。〈善曰：孫卿子曰：知物之理，沒世窮年不能遍也。〉瑰異日新，殫所未見。」〈瑰，奇也。殫，盡也。言奇異之好，日日變易，皆所未嘗目見之物也。〉

「惟帝王之神麗，懼尊卑之不殊。雖斯宇之既坦，心猶憑而未攄。〈坦，大也。憑，滿也。攄，舒也。〉思比象於紫微，恨阿房之不可廬。〈廬，居也。時阿房已壞，故不得居也。〉覛往昔之遺館，獲林光於秦餘。〈覛，視也。善曰：漢書音義，瓚曰：林光，秦離宮名也。覛，亡狄切。〉處甘泉之爽塏，乃隆崇而弘敷。〈甘泉，山名。應劭曰：甘泉在馮翊雲陽縣。爽，明也。隆崇，高也。弘敷，猶延蔓也。善曰：左氏傳曰：齊景公欲更晏子之宅，曰：請更諸爽塏者。杜預曰：就高燥也。〉既新作於迎風，增露寒與儲胥。〈善曰：漢書曰：武帝因秦林光宮，元封二年增通天、迎風、儲胥、露寒。〉託喬基於山岡，直墆霓以高居。〈墆霓，高貌也。善曰：墆，徒結切。霓，五結切。〉通天訬以竦峙，〈通天，臺名。武帝元封二年作。漢書舊儀云：高三十丈，望見長安城。訬，高也。竦，立也。峙，住也。善曰：訬，音眇。〉徑百常而莖擢。〈徑，度也。倍尋曰常。莖，特也。擢，獨出貌也。〉上辬華以交紛，下刻玮其若削。〈辬華，敷大也。刻玮，升高也。善曰：辬，音斑，又音葩。玮，七笑切。〉翔鶤仰而不逮，況青鳥與黃雀。〈鶤，大鳥。青鳥、黃雀，皆小鳥。翔。高飛也。善曰：穆天子傳曰：鶤雞飛八百里。郭璞曰：鶤即抡雞也。抡與鶤同，音昆。左氏傳曰：青鳥氏司啟者也。杜預曰：青鳥，鶬鶊也。戰國策，莊辛曰：黃雀俯啄百粒。〉伏櫺檻而頫聽，聞雷霆之相激。〈伏，猶憑也。櫺，臺上蘭也。頫，低頭也。蒼頡篇曰：霆，霹靂也。言臺之高，於上低頭聽，雷聲乃在下。善曰：頫，古字，音府。〉柏梁既災，越巫陳方。建章是經，用厭火祥。〈善曰：漢書曰：柏梁災。越俗有火災，復起屋，必以大，用勝服之。於是作建章宮。漢武故事曰：以香柏為之，香聞數十里。厭，於冉切。〉營宇之制，事兼未央。〈兼，猶倍也。所以順巫言也。善曰：漢書曰：劉向上疏曰：項籍燔其宮室營宇。〉圜闕竦以造天，若雙碣之相望。〈善曰：字書曰：圜，亦圓字也。甘泉賦曰：直嶢嶢以造天。音操。孔安國尚書傳曰：造，至也。又曰：碣石，海畔山也。又曰：三山，言相望也。〉鳳騫翥於甍標，咸溯風而欲翔。〈甍，棟也。標，末也。溯，向也。謂作鐵鳳凰，令張兩翼，舉頭敷尾，以函屋上，當棟中央，下有轉樞，常向風如將飛者焉。善曰：楚辭曰：鳳騫翥而飛翔。說文曰：騫，飛貌也。騫，許言切。翥，之庶切。〉閶闔之內，別風嶕嶢。〈善曰：閶闔，已見上文。別風，已見西都賦。〉何工巧之瑰瑋，交綺豁以疏寮。〈瑰瑋，奇好也。疏，刻穿之也。善曰：交結綺文，豁然穿以為寮也。說文曰：綺，文繒也。廣雅曰：豁，空也。然此刻鏤為之。蒼頡篇曰：寮，小窗也。古詩曰：交疏結綺窗。〉干雲霧而上達，狀亭亭以苕苕。〈亭亭、苕苕，高貌也。干，犯也。〉神明崛其特起，井幹疊而百增。〈崛，高貌。善曰：廣雅曰：增，重也。神明、井幹，已見西都賦。〉跱遊極於浮柱，結重欒以相承。〈跱，猶置也。三輔名梁為極，作遊梁置浮柱上。欒，柱上曲木，兩頭受櫨者。廣雅曰：曲枅曰欒。釋名曰：欒，體上曲拳也。〉累層構而遂隮，望北辰而高興。〈齊，升也，子奚切。北辰，北極也。善曰：山海經曰：層，重也。〉消雰埃於中宸，集重陽之清澂。〈消，散也。雰埃，塵穢也。宸，天地之交宇也。言神明臺高，既除去下地之埃穢，乃上止於天陽之宇，清澂之中。上為清陽，又為陽，故曰重陽。善曰：楚辭曰：集重陽而入帝宮兮，造旬始而觀清都。雰，音氛。宸，音辰。〉瞰宛虹之長鬐，察雲師之所憑。〈鬐，脊也。雲師，畢星也。臺高悉得視之。善曰：鬐，渠祗切。廣雅曰：瞰，視也。如淳漢書注曰：宛，虹也。小雅曰：憑，依也。廣雅曰：雲師謂之豐隆。〉上飛闥而仰眺，正睹瑤光與玉繩。〈飛闥，突出方木也。善曰：春秋運斗樞曰：北斗七星，第七曰瑤光。春秋元命苞曰：玉衡北兩星為玉繩。〉將乍往而未半，怵悼慄而慫兢。〈怵，恐也。悼，傷也。慄，憂戚也。言恐墮也。善曰：廣雅曰：乍，暫也。方言曰，慫，慄也，先拱切。怵，音黜。慄，音栗。〉非都盧之輕趫，孰能超而究升？〈善曰：漢書曰：自合浦南有都盧國。太康地志曰：都盧國，其人善緣高。說文曰：趫，善緣木之士也，綺驕切。〉馺娑駘盪，燾奡桔桀。枍詣承光，睽罛庨豁。〈馺娑、駘盪、枍詣、承光，皆臺名。燾奡、桔桀、睽罛、庨豁，皆形貌。善曰：燾，徒到切。奡，五告切。桔，音吉。睽，呼圭切。罛，計狐切。庨，呼交切。〉橧桴重棼，鍔鍔列列。〈善曰：鍔鍔、列列，皆高貌。〉反宇業業，飛檐壊壊。〈凡屋宇皆垂下向，而好大屋飛邊頭瓦皆更微使反上，其形業業然。檐，板承落也。壊壊，高貌。善曰：西都賦曰：上反宇以蓋戴。壊，魚桀切。〉流景內照，引曜日月。〈言皆朱畫華采，流引日月之光，曜於宇內。〉天梁之宮，寔開高闈。〈天梁，宮名。宮中之門謂之闈。此言特高大。〉旗不脫扃，結駟方蘄。〈爾雅曰：熊虎為旗。扃，關也。謂建旗車上，有關制之，令不動搖曰扃。每門解下之。今此門高，不復脫扃，結駕駟馬，方行而入也。蘄，馬銜也。善曰：左氏傳曰：楚人惎之脫扃。古熒切。蘄，巨衣切。楚辭曰：青驪結駟齊千乘。〉轢輻輕騖，容於一扉。〈馭車欲馬疾，以箠櫟於輻，使有聲也。〉長廊廣廡，途閣雲蔓。〈謂閣道如雲氣相延蔓也。善曰：許慎淮南子注曰：廊，屋也。說文曰：廡，堂下周屋也，無宇切。〉閈〈汗〉庭詭異，門千戶萬。〈善曰：蒼頡篇曰：閈，垣也，胡旦切。說文曰：詭，違也。西都賦曰：張千門而立萬戶。〉重閨幽闥，轉相踰延。〈移賤切。宮中之門小者曰闥。言互相周通〉望貎窱以徑廷，眇不知其所返。〈貎窱、徑廷，過度之意也。言入其中皆迷惑不識還道也。善曰：窱，他弔切。廷，他定切。返，方萬切。〉既乃珍臺蹇產以極壯，墱道邐倚以正東。〈蹇產，形貌也。墱，閣道也。邐倚，一高一下，一屈一直也。乃從建章館踰西城，東入於正宮中也。善曰：甘泉賦曰：珍臺閑館。西都賦曰：凌墱道而超西墉。墱，都亙切。邐，力氏切。倚，其綺切。〉似閬風之遐阪，橫西洫而絕金墉。〈閬風，崑崙山名也。洫，城池也。墉，謂城也。絕，度也。言閣道似此山之長遠，橫越西池而度金城也。西方稱之曰金。善曰：東方朔十洲記，崑崙其北角曰閬風之巔。洫，已見上文。〉城尉不弛柝，而內外潛通。」〈弛，廢也。潛，嘿也。言城門校尉不廢擊柝之備，內外已自嘿通也。善曰：弛，詩紙切。鄭玄周禮注曰：柝，戒夜者所擊也。柝與柝同音。〉

「前開唐中，彌望廣潒。〈彌，遠也。善曰：唐中，已見西都賦。漢書曰：五侯大治第室，連屬彌望。彌，竟也。言望之極目。字林曰：潒，水潒瀁也，大朗切。〉顧臨太液，滄池漭沆。〈漭沆，猶洸潒，亦寬大也。善曰：太液，已見西都賦。漭，莫朗切。沆，胡朗切。〉漸臺立於中央，赫昈昈以弘敞。〈善曰：漸臺，高二十餘丈，已見西都賦。埤蒼曰：昈，赤文也，音戶。〉清淵洋洋，神山峨峨。列瀛洲與方丈，夾蓬萊而駢羅。上林岑以壘嶵，下嶄巖以喦齬。〈三山形貌也。峨峨，高大也。善曰：三輔三代舊事曰：建章宮北作清淵海。毛詩曰：河水洋洋。三山，已見西都賦。駢，猶並也。壘，魯罪切。嶵，音罪。嶄，士咸切。齬，音吾。〉長風激於別壔，起洪濤而揚波。〈水中之洲曰壔，音島。善曰：高唐賦曰：長風至而波起。〉浸石菌於重涯，濯靈芝以朱柯。〈石菌、靈芝，皆海中神山所有神草名，仙之所食者。浸，濯也。重涯，池邊也。朱柯，芝草莖赤色也。善曰：菌，芝屬也。抱朴子曰：芝有石芝。菌，求隕切。〉海若游於玄渚，鯨魚失流而蹉跎。〈海若，海神。鯨，大魚。善曰：楚辭曰：令海若舞馮夷。又曰：臨沅、湘之玄淵。薛君韓詩章句曰：水一溢而為渚。三輔舊事曰：清淵北，有鯨魚，刻石為之，長三丈。楚辭曰：驥垂兩耳，中阪蹉跎。廣雅曰：蹉跎，失足也。〉於是采少君之端信，庶欒大之貞固。〈善曰：史記曰：李少君亦以祠灶穀道卻老方見上，上尊之。少君者，故深澤侯舍人主方。欒大，見西都賦。凡人姓名及事易知而別卷重見者，云見某篇，亦從省也。他皆類此。〉立脩莖之仙掌，承雲表之清露。屑瓊蕊以朝飧，必性命之可度。〈善曰：漢書曰：孝武作柏梁、銅柱、承露仙人掌之屬。三輔故事曰：武帝作銅露盤，承天露，和玉屑飲之，欲以求仙。楚辭曰：屑瓊蕊以為糧。王逸曰：糜，屑也。〉美往昔之松喬，要羨門乎天路。〈善曰：松、喬，已見西都賦。史記曰：始皇之碣石，使燕人盧生求羨門。韋昭曰：羨門，古仙人也。枚乘樂府詩曰：美人在雲端，天路隔無期。要，烏堯切。〉想升龍於鼎湖，豈時俗之足慕？〈善曰：史記曰：齊人公孫卿曰：黃帝采首山銅，鑄鼎於荊山下。鼎既成，龍垂胡髯下迎黃帝，黃帝騎龍乃上去。名其處鼎湖。天子曰：嗟乎，誠得如黃帝，吾視去妻子如脫屣耳。〉若歷世而長存，何遽營乎陵墓？」〈善曰：言若歷代而不死，何急營於陵墓乎？〉

「徒觀其城郭之制，則旁開三門，參塗夷庭。方軌十二，街衢相經。〈街，大道也。經，歷也。一面三門，門三道，故云參塗。塗容四軌，故方十二軌。軌，車轍也。夷，平也。庭，猶正也。善曰：方，言九軌之塗，凡有十二也。周禮曰：營國方三門。鄭玄儀禮注曰：方，併也。周禮曰：國中營途九軌。西都賦曰：立十二之通門。〉廛里端直，甍宇齊平。〈都邑之空地曰廛。甍，棟也。善曰：周禮曰：以廛任國中之地。〉北闕甲第，當道直啟。〈第，館也。甲，言第一也。善曰：漢書曰：贈霍光甲第一區。音義曰：有甲乙次第，故曰第也。北闕，當帝城之北也。〉程巧致功，期不阤陊。〈言皆程擇好匠，令盡致其功夫，既牢又固，不傾陊也。善曰：方言曰：阤，壞也。阤，式氏切。說文曰：阤，落也，直氏切。〉木衣綈錦，土被朱紫。〈言皆采畫如錦繡之文章也。善曰：說文云：綈，厚繒也。朱、紫，二色也。〉武庫禁兵，設在蘭錡。〈錡，架也。武庫，天子主兵器之官也。善曰：劉逵魏都賦注曰：受他兵曰蘭，受弩曰錡，音蟻。〉匪石匪董，疇能宅此？〈善曰：漢書曰：石顯，字君房，少坐法腐刑，為黃門中尚書。元帝被疾，不親政事，事無大小，因顯口決。又曰：董賢，字聖卿。哀帝悅其儀貌，拜為黃門郎。詔將作監為賢起大第北闕下。土木之功，窮極技巧，柱檻衣以綈錦，武庫禁兵，盡在董氏。〉爾乃廓開九市，通闤帶闠。〈廓，大也。闤，市營也。闠，中隔門也。崔豹古今注曰：市牆曰闤，市門曰闠。善曰：九市，已見西都賦。蒼頡篇曰：闤，市門，胡關切。〉旗亭五重，俯察百隧。〈旗亭，市樓也。善曰：史記，褚先生曰：臣為郎，與方士會旗亭下。隧，已見西都賦。〉周制大胥，今也惟尉。〈善曰：周禮曰：司市胥師二十人。然尊其職，故曰大。漢書曰：京兆尹，長安四市皆屬焉。與左馮翊、右扶風為三輔。然市有長丞而無尉，蓋通呼長丞為尉耳。〉瑰貨方至，鳥集鱗萃。〈瑰，奇貨也。方，四方也。奇寶有如鳥之集、鱗之萃也。〉鬻者兼贏，求者不匱。〈鬻，賣也。兼，倍也。贏，利也。匱，乏也。〉爾乃商賈百族，裨販夫婦。〈坐者為商，行者為賈。裨販，買賤賣貴以自裨益。裨，必彌切。善曰：周禮曰：大市，日仄而市，百族為主。朝市，朝時而市，商賈為主。夕市，夕時為市，裨販夫婦為主。〉鬻良雜苦，蚩眩邊鄙。〈良，善也。先見良物，價定，而雜與惡物，以欺惑下土之人。善曰：周禮曰：辨其苦良而買之。鄭玄曰：苦讀為盬。蒼頡篇曰：蚩，侮也。廣雅曰：眩，亂也。杜預左氏傳注曰：鄙，邊邑也〉何必昏於作勞，邪贏優而足恃。〈昏〉〈，勉也。邪，偽也。優，饒也。言何必當勉力作勤勞之事乎，欺偽之利自饒足恃也。善曰：尚書曰：不昏作勞。〉彼肆人之男女，麗美奢乎許史。〈言長安市井之人，被服皆過此二家。善曰：漢書曰：孝宣許皇后，元帝母。帝封外祖父廣漢為平恩侯。又曰：衛太子史良娣，宣帝祖母也，兄恭。宣帝立，恭已死，封恭長子高為樂陵侯。〉若夫翁伯濁質，張里之家。擊鍾鼎食，連騎相過。東京公侯，壯何能加？〈善曰：漢書食貨志曰：翁伯以販脂而傾縣邑。濁氏以胃脯而連騎。質氏以洗削而鼎食。張里以馬醫而擊鍾。晉灼曰：胃脯，今大官以十日作沸湯燖羊胃，以末椒薑坋之訖，曝使燥者也。燖，在鹽切。坋，步寸切。如淳曰：洗削，謂作刀劍削也。張里，里名也。〉都邑游俠，張趙之倫。齊志無忌，擬跡田文。〈善曰：漢書曰：長安宿豪大猾箭張回、酒市趙放，皆通邪結黨。一云，張子羅、趙君都，其長安大俠。具游俠傳。〉輕死重氣，結黨連群。寔蕃有徒，其從如雲。〈寔，實也。蕃，多也。徒，眾也。善曰：尚書曰：寔繁有徒。毛詩曰：齊子歸止，其從如雲。〉茂陵之原，陽陵之朱。趫悍虓豁，如虎如貙。〈善曰：原，原涉也。朱，朱安世也。史記曰：誅獟锶。獟與趫同，欺譙切。說文曰：悍，勇也，戶旦切。毛詩曰：闞如虓虎。呼交切。爾雅曰：貙獌，似貍。貙，敕珠切。〉睚眥蠆芥，屍僵路隅。〈僵，仆也。善曰：漢書曰：原涉，字巨先，自陽翟徙茂陵。涉外溫仁內隱忍，好殺，睚眥於塵中，觸死者甚眾。廣雅曰：睚，裂也。說文曰：眥，目匡也。淮南子曰：瞋目裂眥。睚，五解切。眥，在賣切。張揖子虛賦注曰：蔕介，刺鯁也。蠆與蔕同，並丑介切。〉丞相欲以贖子罪，陽石汙而公孫誅。〈善曰：漢書曰：公孫賀為丞相，子敬聲為太僕，擅用北軍錢千九百萬，下獄。是時詔捕陽陵朱安世。賀請逐捕，以贖敬聲罪。後果得安世。安世遂從獄中上書曰：敬聲與陽石公主私通。遂父子俱死獄中也。陽石，北海縣名也。〉若其五縣遊麗，辯論之士。街談巷議，彈射臧否。剖析毫釐，擘肌分理。〈善曰：五縣，謂五陵也。長陵、安陵、陽陵、武陵、平陵，五陵也。已見西都賦。毛詩曰：未知臧否。聲類曰：毫，長毛也。漢書音義曰：十毫為釐，力之切。鄭玄周禮注曰：擘，破裂也，補革切。說文曰：肌，肉也。〉所好生毛羽，所惡成創痏。〈毛羽，言飛揚。創痏，謂瘢痕也。善曰：蒼頡曰：痏，毆傷也，胡軌切。〉郊甸之內，鄉邑殷賑。〈五十里為之郊，百里為甸師。殷賑，謂富饒也。善曰：尚書曰：五百里甸服。爾雅曰：賑，富也，之忍切。〉五都貨殖，既遷既引。〈遷，易也。引，致也。善曰：五都，已見西都賦。遷謂徙之於彼，引謂納之於此。〉商旅聯煙，隱隱展展。〈言賈人多，車枙相連屬。隱隱展展，重車聲也，丁謹切。善曰：說文曰：煙，大車枙也，居責切。〉冠帶交錯，方轅接軫。〈冠帶，猶搢紳，謂吏人也。善曰：楊雄蜀都賦曰：方轅齊轂，隱隱軫軫。枚乘兔園賦曰：車馬接軫相屬，方輪錯轂。說文曰：軫，車後橫木也。〉封畿千里，統以京尹。〈善曰：毛詩曰：封畿千里，惟民所止。漢書曰：內史，周官，武帝更名京兆尹。張晏曰：地絕高曰京，十億曰兆。尹，正也。〉郡國宮館，百四十五。〈離宮別館在諸郡國者。善曰：三輔故事曰：秦時殿觀百四十五所。〉右極盩厔，并卷酆鄠。〈盩厔，山名，因名縣。善曰：漢書曰：右扶風有盩厔縣。盩，張流切。厔，張栗切。〉左暨河華，遂至虢土。」〈暨言及也。華陰縣故屬京兆。善曰：漢書，右扶風有虢縣。〉

「上林禁苑，跨谷彌阜。〈跨，越也。彌，猶掩也。大陵曰阜。上林，苑名。禁，禁人妄入也。〉東至鼎湖，邪界細柳。〈鼎湖、細柳，皆地名也。鼎湖在華陰東，細柳在長安西北。〉掩長楊而聯五柞，〈長楊宮在盩厔。五柞亦館名，云有五株柞樹。善曰：鄭玄毛詩箋曰：掩，覆也。〉繞黃山而款牛首。〈繞，裹也。款，至也。善曰：漢書，右扶風槐里縣有黃山宮。三輔黃圖曰：甘泉宮中有牛首山。〉繚垣綿聯，四百餘里。植物斯生，動物斯止。〈繚垣，猶繞了也。綿聯，猶連蔓也。四百餘里，苑之周圍也。善曰：今並以亙為垣。西都賦曰：繚以周牆。三輔故事曰：北有甘泉、九嵕，南至長楊、五柞，連綿四百餘里也。植物，草木。動物，禽獸。善曰：周禮曰：動物宜毛物也，植物宜皁物也。〉眾鳥翩翻，群獸𩣚騃。皆鳥獸之形貌也。善曰：薛君韓詩章句曰：趨曰𩣚，行曰騃。𩣚，音鄙。騃，音俟。散似驚波，聚以京峙。〈京，高也。水中有土曰峙。言禽獸散走之時，如水驚風而揚波；聚時如水中之高土也。善曰：峙，直里切。〉伯益不能名，隸首不能紀。〈善曰：列子曰：北海有魚名鯤，有鳥名鵬，大禹行而見之，伯益知而名之，夷堅聞而志之。世本曰：隸首作數。宋衷曰：隸首，黃帝史也。〉林麓之饒，于何不有？〈木叢生曰林。善曰：穀梁傳曰：林屬於山曰麓。注曰：麓，山足也。〉木則樅栝襖柟，梓棫楩楓。〈樅，松葉柏身也。栝，柏葉松身。梓，如栗而小。棫，白蕤也。楓，香木也。善曰：郭璞山海經注曰：襖，一名并閭。爾雅曰：梅，柟。郭璞曰：柟木似水楊。又曰：棫，白桵。樅，七容切。栝，古活切。襖，子公切。柟，音南。梓，音姊。棫，音域。郭璞上林賦注曰：楩，杞也，似梓。楩，鼻綿切。楓，音風。〉嘉卉灌叢，蔚若鄧林。〈嘉，猶美也。灌叢、蔚若，皆盛貌也。善曰：山海經曰：夸父與日競走，渴飲河、渭，不足，北飲大澤，未至，道渴死，棄其杖，化為鄧林。〉鬱蓊薆薱，橚爽櫹槮。〈皆草木盛貌也。善曰：薱，徒對切。橚，音肅。櫹，音簫。槮，音森。〉吐葩颺榮，布葉垂陰。〈葩，華也。〉草則葴莎菅蒯，薇蕨荔苀。〈善曰：爾雅曰：葴，馬藍。郭璞曰：今大葉冬藍，音針。爾雅曰：薃，侯莎。又曰：白華，野菅。郭璞曰：菅，茅屬，古顏切。聲類曰：蒯，草中為索，苦怪切。毛萇詩傳曰：薇，菜也。爾雅曰：蕨，鱉也。說文曰：荔，草似蒲，音隸。爾雅曰：苀，東蠡。郭璞曰：未詳。苀，胡郎切。〉王芻莔臺，戎葵懷羊。〈善曰：爾雅曰：菉，王芻。郭璞曰：今菉蓐也。爾雅曰：莔，貝母。郭璞曰：似韭，武行切。爾雅曰：臺，夫須。又曰：葿，茙葵。郭璞曰：今蜀葵。葿，音眉。茙，音戎。爾雅曰：瘣，懷羊。郭璞曰：未詳。〉苯莱蓬茸，彌皋被岡。〈彌，猶覆也。言草木熾盛，覆被於高澤及山岡之上也。善曰：苯，音本。莱，子本切。〉篠簜敷衍，編町成篁。〈篠，竹箭也。蕩，大竹也。敷，布也。衍，蔓也。編，連也。町謂畎畝。篁，竹墟名也。善曰：尚書曰：瑤琨篠簜既敷。町，音挺。〉山谷原隰，泱漭〈馬黨切〉無疆。〈泱漭，無限域之貌。言其多無境限也。善曰：泱，烏朗切。〉迺有昆明靈沼，黑水玄阯。〈小渚曰阯。善曰：漢書曰：武帝穿昆明池。黑水玄阯，謂昆明靈沼之水沚也。水色黑，故曰玄阯也。〉周以金堤，樹以柳杞。〈金堤，謂以石為邊隒，而多種杞柳之木。善曰：金堤，言堅也。子虛賦曰：上金堤。杞，即楩木也。山海經曰：杞，如楊，赤理。〉豫章珍館，揭焉中峙。〈皆豫章木為臺館也。善曰：三輔黃圖曰：上林有豫章觀。說文曰：揭，高舉也，渠列切。〉牽牛立其左，織女處其右。〈善曰：已見西都賦。〉日月於是乎出入，象扶桑與濛汜。〈善曰：言池廣大，日月出入其中也。淮南子曰：日出暘谷，拂于扶桑。楚辭曰：出自陽谷，入于濛汜。汜，音似。〉其中則有黿鼉巨鱉，鱣鯉鱮鮦。鮪鯢鱨鯋，脩額短項。大口折鼻，詭類殊種。〈自鱨鯋以上，皆魚名也。脩額至折鼻，皆魚形也。詭類殊種，多雜物也。善曰：郭璞山海經曰：鼉，似蜥蜴，徒多切。郭璞爾雅注曰：鱣，似媂，知連切。鄭玄詩箋曰：鱮，似魴，翔與切。爾雅曰：鱧，鮦也，音童。毛萇詩傳曰：鮪，似从。鮪，乎軌切。从，奴謙切。又曰：鱨，揚也。鯋，鮀也。鱨，音嘗。〉鳥則鷫鷞鴰鴇，鴐鵝鴻鶤。〈善曰：高誘淮南子注曰：鷫⒦，長脛綠色，其形似鴈。張揖上林賦注曰：鴐鵝，野鵝。又曰：鶤雞，黃白色，長頷赤喙。鴰鴇，已見西都賦。凡魚鳥草木，皆不重見。他皆類此。鷫，音肅。鴐，音加。鶤，音昆。〉上春候來，季秋就溫。〈善曰：周禮曰：上春生穜稑之種。禮記曰：孟春鴻來。鄭玄曰：鴈自南方來，將北反其居也。又曰：季秋之月，鴻鴈來賓。鄭玄曰：來賓，止而未去也。列子曰：禽獸之智，違寒就溫。〉南翔衡陽，北棲鴈門。〈善曰：尚書曰：荊及衡陽惟荊州。孔安國曰：衡山之陽。漢書有鴈門郡。〉奮隼歸鳧，沸卉軿訇。〈奮，迅聲也。隼，小鷹也。善曰：周易曰：射隼高墉之上。軿，芳耕切。訇，火宏切。〉眾形殊聲，不可勝論。」〈論，說也。善曰：廣雅曰：勝，舉也。〉

「於是孟冬作陰，寒風肅殺。〈寒氣急殺於萬物。孟冬十月，陰氣始盛，萬物彫落。善曰：禮記曰：孟秋天氣始肅，仲秋殺氣浸盛。〉雨雪飄飄，冰霜慘烈。〈飄飄，雨雪貌。慘烈，寒也。善曰：李陵書曰：邊土慘烈。〉百卉具零，剛蟲搏摯。〈草木零落，陰氣盛殺，鷹犬之屬，可摯擊也。善曰：毛詩曰：百卉具腓。禮記曰：季秋，豺祭獸戮禽也。〉爾乃振天維，衍地絡。〈維，綱也。絡，網也。謂其大如天地矣。振，整理也。衍，申布也。善曰：衍，以善切。〉蕩川瀆，簸林薄。〈林薄，草木叢生也。蕩，動也。簸，揚也。謂驅獸也。〉鳥畢駭，獸咸作。草伏木棲，寓居穴託。〈謂禽獸驚走，得草則伏，遇木則棲，非其常處，苟寄而居，值穴而託。為人窮迫之意。〉起彼集此，霍繹紛泊。〈謂為彼人所驚，而來集此人之前。霍繹紛泊，飛走之貌。〉在彼靈囿之中，前後無有垠鍔。〈言禽獸之多，前卻顧視，無復齊限也。善曰：靈囿，已見東都賦。淮南子曰：出於無垠鄂之門。許慎曰：垠鍔，端崖也。〉虞人掌焉，為之營域。〈虞人，掌禽獸之官。善曰：周禮曰：山虞，若大田獵，則萊山之野。〉焚萊平場，柞木翦棘。〈善曰：周禮曰：牧師贊焚萊。毛萇詩傳曰：萊，草也。賈逵國語曰：槎，邪斫也。柞與槎同，仕雅切。左氏傳曰：翦其荊棘。〉結罝〈音嗟〉百里，迒杜蹊塞。〈罝，網也。迒，道也。蹊，徑也。皆以網杜塞之也。善曰：迒，公郎切。小雅曰：杜，塞也。〉麀鹿麌麌，駢田偪仄。〈鹿牝曰麀。麌麌，形貌。駢田偪仄，聚會之意。善曰：毛詩曰：麀鹿攸伏。麀，於牛切。麌，魚矩切。〉天子乃駕彫軫，六駿駮。〈彫，畫也。天子駕六馬。駮，白馬而黑畫為文如虎者。〉戴翠帽，倚金較。〈翠羽為車蓋，黃金以飾較也。古今注曰：車耳重較，文官青，武官赤。或曰：車蕃上重起如牛角也。善曰：毛詩曰：猗重較兮。音角。說文曰：較，車垭上曲鉤也。較，工卓切。垭，一伎切。〉璿弁玉纓，遺光儵〈音叔〉爚。〈弁，馬冠也。又髦以璿玉作之。纓，馬鞅也。以玉飾之。遺，餘也。儵爚，有餘光也。爚，音藥。〉建玄弋，樹招搖。〈玄弋，北斗第八星名，為矛頭，主胡兵。招搖，第九星名，為盾。今鹵簿中畫之於旗，建樹之以前驅。善曰：禮記曰：招搖在上，急繕其怒。鄭玄曰：繕讀曰勁。畫招搖星於其上，以起軍堅勁，軍之威怒，象天帝也。〉棲鳴鳶，曳雲梢。〈禮記曰：前有塵埃，則載鳴鳶。棲，謂畫其形於旗上。雲梢，謂旌旗之流，飛如雲也。善曰：高唐賦曰：建雲旆。〉弧旌枉矢，虹𣃼蜺旄。弧，星名。通帛為𣃼。雄曰虹，雌曰蜺。善曰：周禮曰：弧旌枉矢，以象牙飾。楚辭曰：建雄虹之采旄。上林賦曰：拖蜺旌也。華蓋承辰，天畢前驅。〈華蓋星覆北斗，王者法而作之。畢，網也，象畢星也，前驅載之。善曰：劉歆遂初賦曰：奉華蓋於帝側。韓詩曰：伯也執殳，為王前驅。〉千乘雷動，萬騎龍趨。〈善曰：東都賦曰：千乘雷起，萬騎紛紜。〉屬車之簉，載獫猲獢。〈大駕最後一乘懸豹尾，以前為省中侍御史載之。簉，副也。善曰：古今注曰：豹尾車，同制也，所以象君豹變。言尾者謹也。屬車，已見東都賦。毛詩曰：輶車鸞鑣，載獫猲獢。毛萇曰：獫、猲獢，皆田犬也。長喙曰獫，短喙曰猲獢。簉，初遘切。獫，呂驗切。獢，許喬切。〉匪唯翫好，乃有祕書。小說九百，本自虞初。〈小說，醫巫厭祝之術，凡有九百四十三篇。言九百，舉大數也。善曰：漢書曰：虞初周說九百四十三篇。初，河南人也。武帝時以方士侍郎，乘馬，衣黃衣，號黃車使者。小說家者流，蓋出於稗官。應劭曰：其說以周書為本。〉從容之求，寔俟寔儲。〈持此祕術，儲以自隨，待上所求問，皆常具也。善曰：尚書曰：從容以和。爾雅曰：俟，待也。說文曰：儲，具也。〉於是蚩尤秉鉞，奮鬣被般。〈善曰：山海經曰：蚩尤作兵，伐黃帝。史記曰：黃帝與蚩尤戰於涿鹿之野。蒼頡篇曰：鉞，斧也。毛萇曰：鬣般，虎皮也。上林賦曰：被班文。般與班，古字通。〉禁禦不若，以知神姦。螭魅魍魎，莫能逢旃。〈善曰：左氏傳曰：王孫滿謂楚子曰：昔夏鑄鼎象物，使人知神姦。故人入川澤，不逢不若，螭魅魍魎，莫能逢旃。杜預曰：若，順也。說文曰：螭，山神，獸形。魅，怪物。槡锹，水神。毛萇詩傳曰：旃，之也。〉陳虎旅於飛廉，正壘壁乎上蘭。〈陳，列也。善曰：周禮，虎賁，下大夫。旅賁氏，中士也。飛廉、上蘭，已見西都賦。〉結部曲，整行伍。〈善曰：司馬彪續漢書曰：大將軍營五部，部有校尉一人，部下有曲，曲有軍候一人。左傳曰：行出犬雞。杜預云：二十五人為行，行亦卒之行列也。周禮曰：五人為伍。〉燎京薪，駴雷鼓。〈積高為京。燎謂燒之。善曰：周禮曰：鼓皆駭。鄭玄曰：雷擊鼓曰駭。駭與駴同。〉縱獵徒，赴長莽。〈莽，草。長，謂深且遠也。方言曰：草，南楚之間謂之莽。〉迾卒清候，武士赫怒。〈善曰：鄭玄禮記注曰：迾，遮也。迾，旅結切。清候，清道候望也。鄭玄毛詩箋曰：赫，怒意也。〉緹衣韎韐，睢盱拔扈。〈善曰：緹衣韎韐，武士之服。字林曰：緹，帛丹黃色，他迷切。毛詩曰：韎韐有奭。毛萇曰：韎者，茅蒐染也。字林曰：睢，仰目也。盱，張目也。睢，火隹切。盱，火于切。毛詩曰：無然畔援。鄭玄曰：畔換，猶拔扈。拔與跋，古字通。〉光炎燭天庭，囂聲震海浦。〈燭，照也。海浦，四瀆之口。善曰：解嘲曰：未仰天庭。鄭玄周禮注曰：囂，讙也，許朝切。〉河渭為之波盪，吳嶽為之阤〈雉〉堵。〈波盪，搖動也。阤，落也。善曰：漢書曰：自華西名山七，一曰吳山。郭璞云：吳、岳，別名。〉百禽缀遽，騤瞿奔觸。〈缀，猶怖也。遽，促也。騤瞿，走貌。奔觸，唐突也。善曰：羽獵賦曰：虎豹之陵遽。白虎通曰：禽，鳥獸之總名，為人禽制。缀，音陵。遽，渠庶切。騤，音逵。瞿，巨駒切。〉喪精亡魂，失歸忘趨。投輪關輻，不邀自遇。〈言禽獸亡失精魂，不知所當歸趨也。反關入輪輻之間，不須邀逐，往自得之。趣，向也。邀，遮也。〉飛罕潚箾，流鏑𢶉㩧。〈潚萷，罕形也。𢶉㩧，中聲也。善曰：說文曰：罕，綱也。潚，音肅。萷，音朔。𢶉，普麥切。㩧，芳邈切。〉矢不虛舍，鋋不苟躍。〈舍，放也。躍，跳也。矢鋋跳躍，必有獲矣。善曰：說文曰：鋋，小戈也。〉當足見蹍，值輪被轢。〈音歷。足所蹈為碾，車所加為轢。善曰：蹍，女展切。〉僵禽斃獸，爛若磧〈七亦切〉礫。〈僵，仆也。石細者曰礫。謂所獲禽鳥，爛然如聚細石也。〉但觀罝羅之所砺結，竿殳之所揘畢。〈砺，縊也。結，縛也。竿，竹也。殳，杖也。八稜長丈二無刃，或以木為之，或以竹為之。揘畢，謂撞盗也。善曰：砺，古犬切。揘，音橫。畢，于筆切，又音筆。〉叉蔟之所攙捔，徒搏之所撞盗。〈攙捔，貫刺之。撞盗，猶揘畢也。善曰：蔟，楚角切。攙，士銜切。捔，助角切。撞，直江切。盗，房結切。〉白日未及移其晷，已獮〈思衍切〉其什七八。」〈晷，景也。獮，殺也。言日景未移，禽獸什已殺七八矣。善曰：漢書，張竦曰：日不移晷，霍然四除。〉

「若夫游鷮高翬，絕阬踰斥。〈雉之健者為鷮，尾長六尺。詩云：有集唯鷮。翬，翬飛也。斥，澤崖也。善曰：鷮，舉喬切。阬，音剛。斥，音尺。〉毚兔聯猭，陵巒超壑。〈毚，狡兔也。聯猭，走也。巒，山也。壑，阬谷也。自游鷮至此，皆說禽獸輕狡難得也。善曰：毛詩曰：趯趯毚兔。音讒。猭，敕緣切。〉比諸東郭，莫之能獲。善曰：戰國策，淳于髡曰：夫韓國盧，天下之駿狗也；東郭㕙，海內之狡兔也。環山三，騰岡五，韓盧不能及之。鄭玄禮記注曰：比，猶比方也。孔安國尚書傳曰：諸，之也。乃有迅羽輕足，尋景追括。〈迅羽，鷹也。輕足，好犬也。括，箭括之御弦者。〉鳥不暇舉，獸不得發。〈舉，飛也。發，駭走也。善曰：高唐賦曰：飛鳥未及起，走獸未及發。〉青骹摯於韝〈溝〉下，韓盧噬於惞末。〈青骹，鷹青脛者善。曰韓盧犬，謂黑色毛也。摯，擊也。噬，齧也。惞，攣也。韝，臂衣。鷹下韝而擊，犬攣末而齧，皆謂急搏不遠而獲。善曰：說文曰：骹，脛也。戰國策，淳于髡曰：韓國盧者，天下之駿狗也。骹，苦交切。惞，音薛。禮記曰：犬則執惞。鄭玄注曰：惞、紖、靮，皆所以繫制之者。守犬、田犬問名，畜養者當呼之名，謂若韓盧、宋鵲之屬。〉及其猛毅髬髵，隅目高匡。〈髬髵，作毛鬣也。隅目，角眼視也。高匡，深瞳子也。皆謂猛獸作怒可畏者。善曰：髬，普悲切。髵，音而。〉威懾兕虎，莫之敢伉。〈兕，水牛類也。伉，當也。謂獸猛，兕虎且猶畏之，人無敢當之者。善曰：鄭玄毛詩箋曰：懾，恐懼也。伉，古郎切。〉迺使中黃之士，育獲之儔，朱鬕𩰁髽，植髮如竿。絳帕額，露頭髻，植髮如竿，以擊猛獸，能服之也。善曰：尸子曰：中黃伯曰：余左執泰行之獶，而右搏雕虎。戰國策，范雎說秦王曰：烏獲之力焉而死，夏育之勇焉而死。說文曰：鬕，帶髻頭飾也。通俗文曰：露髻曰𩰁，以麻雜為髻，如今撮也。鬕，莫亞切。髽，士瓜切。𩰁，作計切。袒裼戟手，奎踽盤桓。〈奎踽，開足也。盤桓，便旋也。善曰：毛詩曰：袒裼暴虎。左傳曰：戟其手。廣雅曰：盤桓，不進也。奎，欺棰切。踽，去禹切。〉鼻赤象，圈巨狿。象鼻赤者怒。巨狿，𪊤也。怒走者為狿。謂能戾象鼻，又穿𪊤以著圈。善曰：說文曰：圈，畜閑也，其兗切。狿，音延。據狒蝟，㧗窳狻。〈𥝊，獸身人面，身有毛，被髮迅走，食人。蝟，其毛如刺。窳，窫窳也，類貙虎，亦食人。狻，狻猊也，一曰師子。據，㧗，皆謂戟撮之。善曰：據，子加切。狒，房沸切。蝟，音謂。㧗，側倚切。窳，音庾。狻，音酸。猊，五奚切。〉揩枳落，突棘藩。〈善曰：字林曰：揩，摩也，口階切。說文曰：枳，木似橘，居紙切。杜預左氏傳注曰：藩，籬也。落，亦籬也。〉梗林為之靡拉，樸叢為之摧殘。〈靡拉、摧殘，言揩突之，皆擗碎毀拆也。拉，郎答切。善曰：方言曰：凡草木刺人為梗，古杏切。毛萇詩傳曰：樸，包木也，補木切。〉輕銳僄狡趫捷之徒，〈輕銳，謂便利捷疾也。言如此者多也。〉赴洞穴，探封狐。陵重巘，獵昆駼。〈洞穴，深且通也。探，取也。封，大也。陵，猶升也。山之上大下小者曰巘。昆駼，如馬，跂蹄，善登高。言能升重巘之嶺，而獵取昆駼之獸。善曰：巘，言免切。駼，音途。〉杪木末，擭獑猢。〈杪，猶表也。獑猢，猿類而白，腰以前黑，在木表。擭，謂掘取之也。善曰：杪，音眇。擭，於白切。獑，在銜切。猢，音胡。〉超殊榛，濓飛鼯。」〈殊，猶大也。榛，木也。濓，捎取之也。善曰：爾雅曰：鼯鼠，夷由。郭璞曰：狀如小狐，肉翅，飛且乳。濓，大結切。鼯，音吾。〉

「是時後宮嬖人昭儀之倫，〈嬖，幸也。昭儀，後宮官也。〉常亞於乘輿。〈亞，次也。乘輿，天子所乘車。〉慕賈氏之如皋，樂北風之同車。〈善曰：左氏傳曰：賈大夫惡，取妻三年不言不笑。御以如皋，射雉獲之，其妻始笑而言。杜預曰：賈國之大夫。詩北風曰：惠而好我，攜手同車。〉盤于游畋，其樂只且。〈盤，樂也。善曰：尚書曰：不敢盤于游畋。毛詩曰：其樂只且。辭也，子余切。〉於是鳥獸殫，目觀窮。〈殫，盡也。窮，極也。所觀畢也。善曰：國語，伍舉曰：若周於目觀。〉遷延邪睨，集乎長楊之宮。〈遷延，退旋也。善曰：高唐賦曰：遷延引身也。說文曰：睨，斜視也，魚計切。〉息行夫，展車馬。〈息，休也。善曰：左氏傳曰：子反令軍吏，繕甲兵，展車馬。鄭玄禮記注曰：展，整也，張輦切。〉收禽舉胔，數課眾寡。〈胔，死禽獸將腐之名也。數，計。課，錄。校所得多少。善曰：胔取肉名，不論腐敗也。〉置互擺牲，頒賜獲鹵。〈互，所以挂肉。擺，謂破礫懸之。頒，謂以所鹵獲之禽獸賜士眾也。善曰：擺，芳皮切。漢書音義曰：鹵與虜同。〉割鮮野饗，犒勤賞功。〈謂饗食士眾於廣野中，勞勤苦，賞有功。善曰：子虛賦曰：割鮮染輪。杜預左氏傳曰：犒，勞也。犒，苦到切。〉五軍六師，千列百重。〈善曰：漢官儀，漢有五營。五軍，即五營也。周禮，天子六軍。六師，即六軍也。尚書曰：張皇六師。千列，列千人也。〉酒車酌醴，方駕授饔。〈酒肴皆以車布之。善曰：鄭玄儀禮注曰：方，併也。杜預左氏傳注曰：熟曰饔。〉升觴舉燧，既釂鳴鐘。〈燧，火也。謂行酒舉烽火以告眾也。以釂，鳴鍾鼓也。善曰：升，進也。說文曰：釂，飲酒盡也，焦曜切。〉膳夫馳騎，察貳廉空。〈膳夫，宰夫也。察、廉，皆視也。貳為兼重也。空，減無也。言宰人騎馬行視，肴有兼重及減無者。善曰：禮記曰：御同於長者，雖貳不辭。鄭玄曰：貳，重也。肴，膳也。〉炙炰夥，清酤㩼。皇恩溥，洪德施。詩有炰鱉。清酤，美酒也。善曰：史記曰：楚人謂多為夥。音禍。毛詩曰：既載清酤。音戶。廣雅曰：㩼，日多也。音支。皇，皇帝。普，博施也。徒御悅，士忘罷。〈善曰：毛詩曰：徒御不驚。毛萇曰：徒，輦者也。御，御馬也。罷，音皮。〉巾車命駕，迴旆右移。〈巾車，主車官也。回車右轉，將旋也。善曰：孔叢子，歌曰：巾車命駕，將適唐都。鄭玄周禮注曰：巾猶衣也。〉相羊乎五柞之館，旋憩乎昆明之池。〈相羊，仿羊也。池，即所謂靈沼也。善曰：楚辭曰：聊逍遙以相羊。憩，息也。〉登豫章，簡矰紅。〈豫章，池中臺也。簡，省也。繳，射矢，長八寸，其絲名矰。音曾。〉蒲且發，弋高鴻。〈善曰：列子，蒲且子之弋，弱矢纖繳，射乘風而振之，連雙鶬於青雲也。且，子余切。〉挂白鵠，聯飛龍。〈挂，矢絲挂鳥上也。飛龍，鳥名也。〉磻不特絓，往必加雙。」〈沙石膠絲為磻。非徒獲一而已，必雙得之。善曰：說文曰：磻，似石著繳也。磻，音波。絓，音卦。〉

「於是命舟牧，為水嬉。〈舟牧，主舟官。嬉，戲也。善曰：禮記曰：舟牧覆舟。琴道，雍門周曰：水嬉則艕龍舟。〉浮鷁首，翳雲芝。〈船頭象鷁鳥，厭水神，故天子乘之。翳，覆也。為畫芝草及雲氣以為船覆飾也。善曰：淮南子曰：龍舟鷁首。甘泉賦曰：登夫鳳皇而翳華芝。〉垂翟葆，建羽旗。〈謂垂羽翟為葆蓋飾，建隼羽為旌旗也。善曰：琴道，雍門周曰：水嬉則建羽旗。〉齊帏女，縱櫂歌。〈善曰：帏女，鼓帏之女。漢書音義，韋昭曰：帏，楫也，楊至切。櫂歌，引櫂而歌也。西都賦曰：櫂女謳。漢武帝秋風辭曰：發櫂歌。方言曰：楫或謂之櫂。郭璞曰：今云櫂歌也，直教切。〉發引和，校鳴葭。奏淮南，度陽阿。〈發引和，言一人唱，餘人和也。葭，更校急之乃鳴。和，胡臥切。杜摯葭賦曰：李伯陽入西戎所造。漢書曰：有淮南鼓員四人。謂舞人也。淮南子曰：足蹀陽阿之舞。〉感河馮，懷湘娥。〈善曰：感，動也。莊子曰：馮夷得道，以潛大川。說文曰：懷，念思也。楚辭曰：帝子降兮北渚。王逸曰：言堯二女娥皇、女英，隨舜不及，墮湘水中，因為湘夫人。〉驚槡锹，憚蛟蛇。〈槡锹，水神。蛟，龍類。驚、憚，謂皆使駭怖也。善曰：楊雄蜀都賦曰：其深則有水豹蛟蛇也。〉然後釣魴鱧，纚鰋鮋。〈纚，網如箕形，狹後廣前。魴、鱧、鰋、鮋，皆魚名。善曰：纚，所買切。鮋，長由切。〉摭紫貝，搏耆龜。〈搏、摭，皆拾取之名。耆，老也。龜之老者神。善曰：相貝經曰：赤電黑雲謂之紫貝。楚辭曰：耆蔡兮踊躍。王逸曰：蔡，龜也。摭，之石切。〉搤水豹，馽潛牛。〈水豹、潛牛，皆謂水處也。善曰：說文曰：搤，捉也。楊雄蜀都賦曰：水豹蛟蛇。說文曰：馽，絆馬也。上林賦曰：沈牛鹿麋。南越誌：潛牛，形角似水牛。搤，音厄。馽，中立切。〉澤虞是濫，何有春秋？〈澤虞，主水澤官。濫，施罟罔也。言不順時節，常設之也。善曰：周禮曰：澤虞掌國澤之政。國語曰：魯宣公濫於泗流。〉擿漻澥，搜川瀆。布九罭，設罜稺。〈漻澥，小水別名。擿、搜，謂一一周索也。善曰：毛詩曰：九罭之魚鱒魴。爾雅曰：九罭，魚網。國語，里革曰：罝禁罜稺。韋昭曰：罜稺，小網也。摘，土狄切。漻，音了。澥，音蟹。罭與緎，古字通。罭，音域。罜，音獨。稺，音鹿。〉摷昆鮞，殄水族。〈昆，魚子。鮞，細魚族類也。摷、殄，言盡取之。摷，責交切。善曰：國語，里革曰：魚禁鯤鮞。鯤，音昆。鮞，音而。〉蘧藕拔，蜃蛤剝。〈蘧，芙蕖。蜃，蛤蚌也。善曰：蜃，音腎。〉逞欲畋魰，效獲麑麇。〈逞，極也。鹿子曰麑，麋子曰麇。善曰：左氏傳，季良曰：今民餒而君逞欲。廣雅曰：逞，快也。孔安國尚書傳曰：田，獵也。田與畋同。說文曰：魰，捕魚也。音魚。國語曰：獸長麑麇。麑，音迷。麇，烏老切。〉摎蓼浶浪，〈所求遍也。善曰：摎，古巧切。蓼，音老。浶，音勞。浪，音郎也。〉乾池滌藪。〈善曰：孔安國尚書傳曰：滌，除也。鄭玄禮記注曰：藪，大澤。〉上無逸飛，下無遺走。擭胎拾卵，蚳蝝盡取。〈善曰：國語曰：鳥翼鷇卵，蟲舍蚳蝝。韋昭曰：蚳，蟻子也，可以為醢。蝝，復陶也，可食。未乳曰卵。蚳，直尸切。蝝，音緣。取，蒼茍切。〉取樂今日，遑恤我後？〈皇，暇也。言且快今日之茍樂，焉能復顧後日之長久也。善曰：毛詩曰：我躬不閱，遑恤我後。〉既定且寧，焉知傾阤？」〈天下已定，貴在安樂，極意恣心，何能復顧後日傾壞也。阤，音雉。〉

「大駕幸乎平樂，張甲乙而襲翠被。〈平樂館，大作樂處也。襲，服也。李尤樂觀賦曰：設平樂之顯觀，處金商之維限。善曰：班固漢書贊曰：孝武造甲乙之帳，襲翠被，馮玉几。音義曰：甲乙，帳名也。左氏傳曰：楚子翠被。杜預曰：翠羽飾被。披義切。〉攢珍寶之玩好，紛瑰麗以奓靡。〈攢，聚也。紛，猶雜也。瑰，奇也。麗，美也。奓靡，奢放也。〉臨迥望之廣場，程角觝之妙戲。〈程，謂課其技能也。善曰：漢書曰：武帝作角觝戲。文穎曰：秦名此樂為角觝。兩兩相當，角力技藝射御，故名角觝也。〉烏獲扛鼎，都盧尋橦。善曰：史記曰：秦武王有力士烏獲、孟說，皆大官。王與孟說舉鼎。說文曰：扛，橫開對舉也。扛與䚗同，古尨切。漢書曰：武帝享四夷之客，作巴俞、都盧。音義曰：體輕善緣。橦，直江切。衝狹鷰濯，胸突銛鋒。〈卷簟席，以矛插其中，伎兒以身投從中過。鷰濯，以盤水置前，坐其後，踊身張手跳前，以足偶節踰水，復卻坐，如鷰之浴也。善曰：漢書音義曰：銛，利也，息廉切。〉跳丸劍之揮霍，走索上而相逢。〈揮霍，謂丸劍之形也。索上，長繩繫兩頭於梁，舉其中央，兩人各從壹頭上，交相度，所謂舞渉者也。跳，都彫切。〉華嶽峨峨，岡巒參差。神木靈草，朱實離離。〈華山為西嶽。峨峨，高大貌。參差，低仰貌。神木，松柏靈壽之屬。靈草，芝英朱赤也。離離，實垂之貌。善曰：西都賦曰：靈草冬榮，神木叢生。毛詩曰：其桐其椅，其實離離。毛萇曰：離離，垂也。〉總會僊倡，戲豹舞羆。白虎鼓瑟，蒼龍吹篪。〈仙倡，偽作假形，謂如神也。羆豹熊虎，皆為假頭也。〉女娥坐而長歌，聲清暢而蜲蛇。〈蜲蛇，聲餘詰曲也。善曰：女、娥，娥皇、女英也。〉洪涯立而指麾，被毛羽之襳襹。〈洪涯，三皇時伎人。倡家託作之，衣毛羽之衣。襳，衣毛形也。善曰：襳，所炎切。襹，史宜切。〉度曲未終，雲起雪飛。初若飄飄，後遂霏霏。〈飄飄、霏霏，雪下貌。皆巧偽作之。善曰：班固漢書曰：元帝自度曲。瓚曰：度曲歌終，更授其次，謂之度曲。毛詩曰：雨雪霏霏。〉複陸重閣，轉石成雷。〈複陸，複道閣也。於上轉石，以象雷聲。〉礔养激而增響，磅磕象乎天威。〈增響，委聲也。磅磕，雷霆之音，如天之威怒。善曰：礔，敷赤切。磅，怖萌切。磕，古蓋切。〉巨獸百尋，是為曼延〈去聲。作大獸，長八十丈，所謂蛇龍曼延也。善曰：漢書曰：武帝作漫衍之戲也。〉神山崔巍，欻從背見。〈欻之言忽也。偽所作也。獸從東來，當觀樓前。背上忽然出神山崔巍也。欻，許律切。〉熊虎升而挐攫，猿狖超而高援。〈皆偽所作也。善曰：挐攫，相搏持也。挐，奴加切。攫，居縛切。〉怪獸陸梁，大雀踆踆。〈皆偽所作也。陸梁，東西倡佯也。踆踆，大雀容也。七輪切。善曰：尸子曰：先王豈無大鳥怪獸之物哉？然而不私也。〉白象行孕，垂鼻轔囷。〈偽作大白象，從東來，當觀前，行且乳，鼻正轔囷也。善曰：轔，音鄰。囷，巨貧切。〉海鱗變而成龍，狀蜿蜿以蝹蝹。〈海鱗，大魚也。初作大魚，從東方來，當觀前，而變作龍。蜿蜿、蝹蝹，龍形貌也。善曰：蜿，於袁切。蝹，於君切。〉含利颬颬，化為仙車。驪駕四鹿，芝蓋九葩。〈含利，獸名。性吐金，故曰含利。颬颬，容也。驪，猶羅列駢駕之也。以芝為蓋，蓋有九葩之采也。善曰：颬，呼加切。〉蟾蜍與龜，水人弄蛇。〈作千歲蟾蜍及千歲龜，行舞於前也。水人，俚兒，能禁固弄蛇也。善曰：蟾，昌詹切。蜍，市余切。〉奇幻儵忽，易貌分形。〈儵忽，疾也。易貌分形，變化異也。善曰：幻，下辦切。〉吞刀吐火，雲霧杳冥。〈善曰：西京雜記曰：東海黃公，立興雲霧。漢官典職曰：正旦作樂，漱水成霧。楚辭曰：杳冥兮晝晦。〉畫地成川，流渭通涇。〈善曰：西京雜記曰：東海黃公，坐成山河。又曰：淮南王好方士，方士畫地成河。〉東海黃公，赤刀粵祝〈音沟。東海有能赤刀禹步，以越人祝法厭虎者，號黃公。又於觀前為之。〉冀厭白虎，卒不能救。〈善曰：西京雜記曰：東海人黃公，少時能幻，制蛇御虎，常佩赤金刀。及衰老，飲酒過度，有白虎見於東海，黃公以赤刀往厭之，術不行，遂為虎所食。故云不能救也。皆偽作之也。〉挾邪作蠱，於是不售。〈蠱，惑也。售，猶行也。謂懷挾不正道者，於是時不得行也。〉爾乃建戲車，樹脩旃。樹，植也。旃，謂𣄢也。建之於戲車上也。侲僮程材，上下翩翻。〈侲之言善。善童，幼子也。程，猶見也。材，伎能也。翩翻，戲橦形也。善曰：史記，徐福曰：海神云，若侲女即得之矣。侲，之刃切。〉突倒投而跟絓，譬隕絕而復聯。〈突然倒投，身如將墜，足跟反絓橦上，若已絕而復連也。善曰：投，他豆切。說文曰：跟，足踵也，音根。〉百馬同轡，騁足並馳。〈於橦子作其形狀。善曰：陸賈新語曰：楚平王增駕，百馬同行也。〉橦末之伎，態不可彌。〈彌，猶極也。言變巧之多，不可極也。〉彎弓射乎西羌，又顧發乎鮮卑。」〈彎，挽弓也。鮮卑，在羌之東，皆於橦上作之。善曰：魏書曰：鮮卑者，東胡之餘也。別保鮮卑山，因號焉。〉

「於是眾變盡，心酲醉。盤樂極，悵懷萃。〈酲，飽也。萃，猶至也。於是游戲畢，心飽於悅樂，悵然思念所當復至也。善曰：孟子曰：盤游飲酒，馳騁田獵。〉陰戒期門，微行要屈。〈要或為徼。善曰：期門，已見西都賦。漢書曰：武帝微行所出。張晏曰：騎出入市里，不復警蹕，若微賤之所為，故曰微行。要屈，至尊同乎卑賤也。〉降尊就卑，懷璽藏紱。〈天子印曰璽。紱，綬也。懷藏之自同卑者也。〉便旋閭閻，周觀郊遂。〈善曰：閭，里門也。閻，里中門也。郊，已見西都賦。周禮有六遂也。〉若神龍之變化，章后皇之為貴。〈龍出則昇天，潛則泥蟠，故云變化。章，明也。天子稱元后。皇，漢帝稱也。善曰：管子曰：龍被五色，欲小則如蠶蝎，欲大函天地也。〉然後歷掖庭，適驩館。〈掖庭今官，主後宮，擇所驩者乃幸之。〉捐衰色，從嬿婉。〈嬿婉，美好之貌。善曰：毛詩序曰：華落色衰。韓詩曰：嬿婉之求。嬿婉，好貌。嬿，於見切。婉，於萬切。捐，棄也。〉促中堂之骥坐，羽觴行而無筭。〈中堂，中央也。善曰：楚辭曰：瑤漿蜜勺實羽觴。漢書音義曰：羽觴，作生爵形。儀禮曰：無筭爵。鄭玄曰：筭，數也。〉祕舞更奏，妙材騁伎。〈祕，言希見為奇也。更，遞也。奏，進也。〉妖蠱豔夫夏姬，美聲暢於虞氏。〈善曰：左氏傳，子產曰：在周易，女惑男謂之蠱。音古。又左氏傳曰：楚莊王欲納夏姬。杜預曰：夏姬，鄭穆公女，陳大夫御叔妻。七略曰：漢興，善歌者魯人虞公，發聲動梁上塵。暢，條暢也，敕亮切。蠱，媚也。〉始徐進而羸形，似不任乎羅綺。嚼清商而卻轉，增嬋蜎以此豸〈音雉。清商，鄭音。蟬蜎、此豸，恣態妖蠱也。善曰：宋玉笛賦曰：吟清商，追流徵。嬋，音蟬。蜎，於緣切。〉紛縱體而迅赴，若驚鶴之群罷。〈縱體，舞容也。迅疾赴節相越也。相鶴經曰：後七年學舞，又七年舞應節。〉振朱屣於盤樽，〈振，猶掉也。朱屣，赤絲履也。〉奮長袖之颯纚。〈舞人特作長袖。颯纚，長貌也。善曰：韓子曰：長袖善舞。颯，素合切。纚，所倚切。〉要紹修態，麗服颺菁。〈要紹，謂娟嬋作姿容也。修，為也。態，嬌媚意也。菁，華英也。善曰：楚辭曰：夸容脩態。要，於妙切。菁，音精。〉眳藐流眄，一顧傾城。〈眳，眉睫之間。藐，好視容也。流眄，轉眼貌也。眳，亡井切。善曰：漢書，李延年歌曰：北方有佳人，絕世而獨立。一顧傾人城，再顧傾人國。〉展季桑門，誰能不營？〈善曰：國語曰：臧文仲聞柳下惠之言。韋昭曰：柳下，展禽之邑。季，字也。家語曰：昔有婦人，召魯男子，不往，婦人曰：子何不若柳下惠？然嫗不逮門之女也，國人不稱其亂焉。桑門，沙門也。東觀漢記，制楚王曰：以助伊蒲塞桑門之盛饌。說文曰：營，惑也。〉列爵十四，競媚取榮。〈後宮官從皇后以下凡十四等，競爭邪媚求榮愛也。善曰：列爵十四，見西都賦也。〉盛衰無常，唯愛所丁。〈善曰：爾雅曰：丁，當也。〉衛后興於鬒髮，飛燕寵於體輕。〈善曰：漢書曰：孝武衛皇后，字子夫。漢武故事曰：子夫得幸，頭解，上見其美髮，悅之。毛詩云：鬒髮如雲。之忍切。荀悅漢紀曰：趙氏善舞，號曰飛燕，上說之。事由體輕而封皇后也。〉爾乃逞志究欲，窮身極娛。〈逞，娛也。娛，樂也。善曰：楚辭曰：逞志究欲，心意安之也。〉鑒戒唐詩，他人是媮。〈唐詩，刺晉僖公不能及時以自娛樂，曰：子有衣裳，弗曳弗婁，宛其死矣，他人是媮。言今日之不極意恣嬌亦如此也。善曰：國語曰：鑒戒而謀。賈逵曰：鑒，察也。〉自君作故，何禮之拘？〈善曰：國語，魯侯曰：君作故事。韋昭曰：君所作則為故事也。商君書曰：賢者更禮，不肖者拘焉。〉增昭儀於婕妤，賢既公而又侯。〈善曰：漢書曰：孝成帝趙皇后有女弟，為婕妤，絕幸，為昭儀。又曰：孝元帝傅婕妤有寵，乃更號曰婕妤，在昭儀上，尊之也。又曰：封董賢為高安侯，後代丁明為大司馬，即三公之職也。〉許趙氏以無上，思致董於有虞。〈善曰：漢書曰：成帝謂趙昭儀曰：趙氏故不立許氏，使天下無出趙氏上者。〉王閎爭於坐側，漢載安而不渝。」〈渝，易也。善曰：漢書曰：上置酒麒麟殿，視董賢而笑曰：吾欲法堯禪舜，何如？王閎曰：天下乃高帝天下，非陛下有之。統業至重，天子無戲言。〉

「高祖創業，繼體承基。暫勞永逸，無為而治。〈善曰：劇秦美新曰：漢祖創業蜀、漢。漢書，平當曰：今漢繼體承基三百餘年。又楊雄曰：不一勞者不久佚。論語曰：無為而治，其舜也歟？〉耽樂是從，何慮何思？〈善曰：尚書曰：惟耽樂之從。周易曰：天下何思何慮？〉多歷年所，二百餘期。〈期，一墚也。從高祖至于王莽，二百餘年。善曰：尚書曰：殷禮配天，多歷年所。〉徒以地沃野豐，百物殷阜。〈沃，肥也。豐，饒也。殷，盛也。阜，大也。〉巖險周固，衿帶易守。〈謂左崤、函，右隴坻，前終南，後高陵。善曰：左氏傳曰：制，巖邑也。李尤函谷關銘曰：衿帶咽喉。管子曰：地形險阻，易守難攻。〉得之者強，據之者久。流長則難竭，柢深則難朽。故奢泰肆情，馨烈彌茂。〈言土地險固，故得放心極意而夸泰之，馨烈益以茂盛。〉鄙生生乎三百之外，傳聞於未聞之者。〈鄙生，公子自稱，謙辭也。三百，自高祖以下至作賦時也。善曰：孔叢子，子高謂魏王曰：君聞之於耳邪？聞之於傳邪？者，之與切。〉曾髣彿其若夢，未一隅之能睹。〈善曰：甘泉賦曰：猶髣彿其若夢。說文曰：彷彿，相似，見不諦也。論語曰：子曰：舉一隅而示之。〉此何與於殷人屢遷，前八而後五？居相圮耿，不常厥土。盤庚作誥，帥人以苦。〈善曰：廣雅曰：與，如也。言欲遷都洛陽，何如殷之屢遷乎？言似之也。尚書曰：自契至成湯八遷。尚書序曰：盤庚五遷。又曰：河亶甲居相，祖乙圮于耿。孔安國曰：河水所毀曰圮。盤庚遷于殷，殷人弗適有居，率籲眾慼，出矢言。圮，平鄙切。〉方今聖上同天，號於帝皇，〈天稱皇天。帝，今漢天子號。皇帝兼同之。善曰：方今，猶正今也。尚書刑德放曰：帝者，天號也。天有五帝。春秋元命苞曰：皇者，煌煌也。〉掩四海而為家，〈掩，覆也。善曰：禮記，孔子曰：大道既隱，天下為家。又曰：聖人能以天下為一家也。〉富有之業，莫我大也。〈三皇以來，無大於漢者。善曰：周易曰：富有之謂大業也。〉徒恨不能以靡麗為國華，〈善曰：國語，季文子曰：吾聞以德為國華。韋昭曰：為國光華也。〉獨儉嗇以齷齪，忘蟋蟀之謂何？〈儉嗇，節愛也。蟋蟀，唐詩刺儉也。言獨為節愛，不念唐詩所刺邪？漢書注曰：齷齪，小節也。王逸楚辭注曰：謂，說也。何休公羊傳注曰：謂據疑問所不知者曰何也。〉豈欲之而不能，將能之而不欲歟？蒙竊惑焉，〈言我不解何故，反去西都從東京，置奢逸即儉嗇也。善曰：蒙，謙稱也。周易曰：匪我求童蒙也。〉願聞所以辯之之說也。」〈說，猶分別解說。〉


Chinese text: This work was published before January 1, 1923, and is in the
public domain worldwide because the author died at least 100 years ago.
