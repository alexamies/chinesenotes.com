論三
養生論
〈嵇喜為康傳曰：康性好服食，常采御上藥。以為神仙稟之自然，非積學所致。至於導養得理，以盡性命，若安期、彭祖之倫，可以善求而得也。著養生篇。〉

主条目：養生論
　　嵇叔夜

　　世或有謂神仙可以學得，不死可以力致者；〈王逸楚辭注曰：謂，說也。鄭玄禮記注曰：致之，猶言至也。〉或云上壽百二十，古今所同，過此以往，莫非妖妄者。〈養生經，黃帝問天老曰：人生上壽一百二十年，中壽百年，下壽八十年，而竟不然者，皆夭耳。〉此皆兩失其情，請試粗論之。〈鄭玄禮記注曰：粗，麤也。說文曰：粗，疏也。徂古切。〉

　　夫神仙雖不目見，然記籍所載，前史所傳，較〈角〉而論之，其有必矣。〈廣雅曰：較，明也。〉似特受異氣，稟之自然，非積學所能致也。〈孔安國尚書傳曰：稟，受也。夫自然者，不知其然而然。老子曰：道法自然。〉至於導養得理，以盡性命，上獲千餘歲，下可數百年，可有之耳。〈天老養生經，老子曰：人生大期，以百二十年為限，節度護之，可至千歲。〉而世皆不精，故莫能得之。何以言之？夫服藥求汗，或有弗獲；而愧情一集，渙然流離。〈漢書曰：上問右丞相周勃曰：天下一歲決獄幾何？勃謝不知。問天下錢穀，一歲出幾何？勃又謝不知。汗出洽背，媿不能對。顏師古曰：洽，霑也。周易曰：渙汗其大號。〉終朝未餐，則囂然思食；而曾子銜哀，七日不飢。〈毛詩曰：終朝采綠。終朝，謂從旦至食時。囂然，飢意也。禮記，曾子謂子思曰：伋，吾執親之喪也，水漿不入於口者七日。〉夜分而坐，則低迷思寢；內懷殷憂，則達旦不瞑〈古眠字。韓子曰：衛靈公至濮水之上，夜分而聞有鼓新聲者。韓詩曰：耿耿不寐，如有殷憂。漢書，劉向曰：夜觀星宿，或不寐達旦。〉勁刷理鬢，醇醴發顏，僅乃得之；〈通俗文曰：所以理髮謂之刷也。何休公羊傳注曰：僅，劣也。〉壯士之怒，赫然殊觀，植髮衝冠。〈淮南子曰：荊軻為燕太子丹刺秦王，高漸離、宋如意為擊筑而歌於易水之上，荊軻瞋目裂眥，髮植衝冠。〉由此言之，精神之於形骸，猶國之有君也。神躁於中，而形喪於外，猶君昏於上，國亂於下也。

　　夫為稼於湯之世，偏有一溉之功者，雖終歸燋爛，必一溉者後枯。然則一溉之益，固不可誣也。〈種曰稼，言種穀於湯之世，值七年之旱，終歸是死，而彼一溉之苗，則在後枯。亦猶人處於俗，同皆有死，能攝生者則後終也。孫卿子曰：禹十年水，湯七年旱。說文曰：溉，灌也。〉而世常謂一怒不足以侵性，一哀不足以傷身，輕而肆之，〈淮南子曰：大怒破陰，大喜墜陽。養生要，彭祖曰：憂恚悲哀，傷人；喜樂過差，傷人。賈逵國語注曰：肆，恣也。〉是猶不識一溉之益，而望嘉穀於旱苗者也。〈國語，子餘謂秦伯曰：使能成嘉穀，君之力也。〉是以君子知形恃神以立，神須形以存，悟生理之易失，知一過之害生。〈淮南子曰：形者，生之舍也；氣者，生之元也；神者，生之制也。一失位，則二者傷矣。〉故脩性以保神，安心以全身，愛憎不棲於情，憂喜不留於意，泊然無感，而體氣和平。〈老子曰：我獨泊然而未兆。說文曰：泊，無為也。禮記曰：樂行血氣和平。〉又呼吸吐納，服食養身，使形神相親，表裏俱濟也。〈莊子曰：吹呴呼吸，吐故納新，為壽而已矣。古詩曰：服食求神仙。〉

　　夫田種者，一畝十斛，謂之良田，此天下之通稱也。不知區種可百餘斛。〈氾勝之田農書曰：上農區田，大區方深各六寸，相去七寸，一畝三千七百區；丁男女治十畝，至秋收區三升粟，畝得百斛也。區，音鄔侯切。一曰謂區隴而種，非漫田也。〉田種一也，至於樹養不同，則功收相懸。謂商無十倍之價，農無百斛之望，此守常而不變者也。且豆令人重，榆令人瞑，〈經方小品，倉公對黃帝曰：大豆多食，令人身重。博物志云：食豆三年，則身重，行止難。又曰：啖榆則瞑不欲覺也。〉合歡蠲忿，萱草忘憂，愚智所共知也。〈神農本草曰：合歡蠲忿，萱草忘憂。崔豹古今注曰：合歡樹似梧桐，枝葉繁，互相交結，每一風來，輒自相離，了不相牽，綴樹之堦庭，使人不忿。毛詩曰：焉得萱草，言樹之背。毛萇詩傳曰：萱草令人忘憂。名醫別錄曰：萱草，是今之鹿蔥也。〉薰辛害目，豚魚不養，常世所識也。養生要曰：大蒜勿食，葷辛害目。又，神農曰：豬肉虛人，不可久食。又曰：㹠肉損人。與豬同。說文曰：蒜，葷菜也。薰與葷同。豚魚無血，食之皆不利人也。蝨〈山乙〉處頭而黑，麝食柏而香；〈抱朴子曰：今頭虱著身，皆稍變而白；身虱處頭，皆漸化而黑。則是玄素果無定質，移易存乎所漸。本草名醫云：麝香形似麞，常食柏葉，五月得香，又夏月食蛇多，至寒香滿。入春，患急痛，以腳剔去，著矢溺中，覆之皆有常處。人有遇得，乃勝殺取。〉頸處險而癭〈於井〉，齒居晉而黃。〈淮南子曰：險阻之氣多癭。謂人居於山險，樹木瘤臨其水上，飲此水則患癭。齒黃，未詳。〉推此而言，凡所食之氣，蒸性染身，莫不相應。豈惟蒸之使重而無使輕，害之使闇而無使明，薰之使黃而無使堅，芬之使香而無使延哉？〈方言曰：延，年長也。〉故神農曰「上藥養命，中藥養性」者，〈本草曰：上藥一百二十種，為君，主養命以應天，無毒，久服不傷人，輕身益氣，不老延年。中藥一百二十種，為臣，主養性以應人。養生經曰：上藥養命，五石練形，六芝延年。中藥養性，合歡蠲忿，萱草忘憂也。〉誠知性命之理，因輔養以通也。而世人不察，惟五穀是見，聲色是耽。目惑玄黃，耳務淫哇。〈法言曰：哇則鄭。李軌曰：哇，邪也。周禮鄭玄注曰：五穀，麻、黍、稷、麥、豆也。〉滋味煎其府藏，醴醪鬻其腸胃。〈莊子曰：聲色滋味之於人心，不待學而樂之。漢書曰：五藏六腑。周禮曰：凡齊事鬻盬以待戒令。鄭玄曰：鬻盬，謂練化之。鬻，今之煮字也。〉香芳腐其骨髓，喜怒悖其正氣。〈廣雅曰：悖，亂也。文子曰：循理而動者正氣。〉思慮銷其精神，哀樂殃其平粹。〈文子曰：人之性欲平。又曰：真人純粹。應劭漢書注曰：粹，淳也。〉

　　夫以蕞爾之軀，攻之者非一塗，〈左氏傳，子產曰：蕞爾小國。杜預注曰：蕞爾，小貌也。〉易竭之身，而外內受敵，身非木石，其能久乎？其自用甚者，飲食不節，以生百病；好色不倦，以致乏絕；〈素問，黃帝曰：有病心腹滿，此何病？岐伯曰：此飲食不節，故時病。七發曰：百病咸生。漢書，杜欽上疏曰：佩玉晏鳴，關雎歎之，知好色之伐性短年也。〉風寒所災，百毒所傷，中道夭於衆難。〈莊子曰：終天年，不中道夭者，是智之盛。〉世皆知笑悼，謂之不善持生也。〈方言曰：悼，哀也。笑悼，謂笑其不善養生，而又哀其促齡也。〉至于措身失理，亡之於微，積微成損，積損成衰，從衰得白，從白得老，從老得終，悶若無端。〈莊子曰：藏乎無端之紀。〉中智以下，謂之自然。〈穀梁傳，荀息曰：中智以上，乃能慮之。臣料虞君，中智以下也。〉縱少覺悟，咸歎恨於所遇之初，而不知慎衆險於未兆。〈老子曰：未兆易謀。〉是由桓侯抱將死之疾，而怒扁鵲之先見，以覺痛之日，為受病之始也。〈韓子曰：扁鵲謂桓侯曰：君有疾在腠理，猶可湯熨。桓侯不信。後病，迎扁鵲，鵲逃之。桓侯遂死。史記曰：扁鵲療簡子，東過齊，見桓侯。束皙曰：齊桓在簡子前且二百歲。小白後無齊桓侯。田和子有桓公午，去簡子首末相距二百八年。史記自為舛錯。韋昭曰：魏無桓侯。臣瓚曰：魏桓侯。新序曰：扁鵲見晉桓侯。然此桓侯，竟不知何國也。〉害成於微而救之於著，故有無功之治；馳騁常人之域，故有一切之壽。仰觀俯察，莫不皆然。以多自證，以同自慰，謂天地之理盡此而已矣。縱聞養生之事，則斷以所見，謂之不然。其次狐疑，雖少庶幾，莫知所由。其次，自力服藥，半年一年，勞而未驗，志以厭衰，中路復廢。或益之以畎〈古犬〉澮〈古外〉，而泄之以尾閭。〈尚書曰：濬畎澮距川。孔安國曰：一畝之間，廣尺深尺曰畎。廣二尋深二仞曰澮。畎澮深之，亦入海也。莊子，海若曰：天下之水，莫大於海，萬川歸之，不知何時止而不盈；尾閭泄之，不知何時已而不虛。司馬彪曰：尾閭，水之從海水出者也。一名沃燋，在東大海之中。尾者，在百川之下，故稱尾。閭者聚也，水聚族之處，故稱閭也。在扶桑之東，有一石，方圓四萬里，厚四萬里，海水注者，無不燋盡，故名沃燋。〉欲坐望顯報者，或抑情忍欲，割棄榮願，而嗜好常在耳目之前，所希在數十年之後，〈說文云：希，望也。穀梁傳，荀息曰：夫人玩好在耳目之前，而患在一國之後。〉又恐兩失，內懷猶豫，〈楚辭曰：心猶豫而狐疑。尸子曰：五尺大犬為豫。說文云：隴西謂犬子為猶。顏師古以為人將犬行，豫在人前，待人不得，又來迎俟，如此往還至于終日，斯乃豫之所以為未定也，故稱猶豫。或以爾雅云：猶如麀，善登木。猶，獸名。聞人聲乃猶豫緣木，如此上下，故稱猶豫。〉心戰於內，物誘於外，交賒相傾，如此復敗者。

　　夫至物微妙，可以理知，難以目識，譬猶豫章，生七年然後可覺耳。淮南子曰：豫章之生，七年可知。延叔堅曰：豫章與𣏞木相似，須七年乃可別耳。𣏞音尤。今以躁競之心，涉希靜之塗，〈老子道經曰：聽之不聞，名曰希。王逸楚辭注曰：無聲曰靜。〉意速而事遲，望近而應遠，故莫能相終。夫悠悠者既以未效不求，〈論語，桀溺曰：滔滔者天下皆是也。〉而求者以不專喪業，偏恃者以不兼無功，追術者以小道自溺，凡若此類，故欲之者萬無一能成也。善養生者則不然矣。清虛靜泰，少私寡欲。〈莊子曰：廣成子謂黃帝曰：必靜必清，無勞汝形，無搖汝精，乃可以長生。老子曰：少私寡欲。〉知名位之傷德，故忽而不營，非欲而彊禁也。〈左氏傳曰：名位不同，禮亦異數。〉識厚味之害性，故棄而弗顧，非貪而後抑也。〈國語，單襄公曰：厚味實腊毒也。〉外物以累心不存，神氣以醇白獨著，〈慎子曰：夫德精微而不見，聰明而不發，是故外物不累其內。莊子曰：外物不可必。司馬彪曰：物，事也。忠孝，內也。而外事咸不信受也。淮南子曰：古之人，神氣不蕩乎外。莊子曰：虛室生白。向秀曰：虛其心，則純白獨著。〉曠然無憂患，寂然無思慮。〈莊子曰：聖人平易恬淡，則憂患不能入也，邪氣不能襲也，故其德全而神不虧矣。故曰聖人不思慮，不預謀也。〉又守之以一，養之以和，和理日濟，同乎大順。〈老子曰：聖人抱一，為天下式。河上公曰：抱，守也。守一，乃知萬事，故能為天下法式。王弼曰：一，少之極也。式，猶則也。文子曰：古之為道者，養以和，持以適。莊子曰：古之治道者，以恬養知；知生，而無以知為也，謂之以知養恬。知與恬交相養，而和理出其性。老子曰：玄德深矣，遠矣，與物反矣；乃至大順。河上公曰：大順者，天理也。鍾會曰：反俗以入道，然乃至於大順也。〉然後蒸以靈芝，潤以醴泉，〈白虎通曰：醴泉者，美泉也，狀如醴酒也。〉晞以朝陽，綏以五絃，〈毛萇詩傳曰：晞，乾也。〉無為自得，體妙心玄，〈莊子曰：天無為以之清，地無為以之寧，故兩無為相合，萬物皆化之也，孰能得無為哉？老子曰：玄之又玄，衆妙之門。〉忘歡而後樂足，遺生而後身存。〈莊子曰：天下有至樂無有哉？曰：至樂無樂。郭象曰：忘歡而後樂足，樂足而後身存。莊子曰：棄事則形不勞，遺生則精不虧，夫形全精復，與天為一。〉若此以往，恕可與羨門比壽，王喬爭年，何為其無有哉？〈聲類曰：恕，人心度物也。史記曰：始皇之碣石，使燕人盧生求羨門。韋昭曰：羨門，古仙人也。列仙傳曰：王子喬者，周靈王太子晉也。道人浮兵公接以上嵩高山。〉

文選考異

注「說文曰粗疏也徂古切」：袁本、茶陵本無此九字。
注「顏師古曰洽霑也」：袁本、茶陵本無此七字。
注「漢書劉向曰」：袁本、茶陵本「書」下有「曰」字。案：二本是也。「向」下不當有「曰」字，二本皆衍。
可百餘斛：茶陵本此下有「也」字，云五臣無。袁本云善有。案：此所見不同，或尤刪之也。
注「大蒜勿食」：袁本、茶陵本「勿」作「多」，是也。
而外內受敵：袁本云善作「內外」。茶陵本云五臣作「外內」。案：此疑尤以五臣改之也。
為受病之始也：袁本云善無「受」字。茶陵本云五臣有。案：此疑尤以五臣添之也。
注「臣瓚曰魏桓侯」：袁本、茶陵本無此六字。
縱聞養生之事：茶陵本「生」作「性」，云五臣作「生」。袁本云善作「性」。案：此尤以五臣改之也。
注「猶如麀」：陳云「麀」，「麂」誤，是也。各本皆偽。
注「桀溺曰滔滔者」：袁本「滔滔」作「悠悠」。案：「悠悠」是也。茶陵本亦誤與此同。陳云陸氏釋文「滔滔」，鄭本作「悠悠」。注自據鄭康成本，與他本不同也。
注「河上公曰抱」下至「故能為天下法式」：袁本、茶陵本無此二十字。
注「河上公曰大順者天理也」：袁本、茶陵本無此十字。}}
運命論
〈運謂五德更運，帝王所稟以生也。春秋元命苞曰：五德之運，各象其類；興亡之名，應籙以次相代。宋均曰：運，籙運也。春秋元命苞曰：命者，天下之命也。〉

主条目：運命論
　　李蕭遠〈集林曰：李康，字蕭遠，中山人也。性介立，不能和俗。著遊山九吟，魏明帝異其文，遂起家為尋陽長。政有美績。病卒。〉

　　夫治亂，運也；窮達，命也；貴賤，時也。〈墨子曰：貧富治亂，固有天命，不可損益。王命論曰：窮達有命，吉凶由人。莊子，北海若曰：貴賤有時，未可以為常也。〉故運之將隆，必生聖明之君。〈春秋河圖揆命篇曰：倉、戲、農、黃，三陽翼天德聖明。〉聖明之君，必有忠賢之臣。其所以相遇也，不求而自合；其所以相親也，不介而自親。〈介，紹介也。禮記曰：介紹而傳命。〉唱之而必和，謀之而必從，道德玄同，曲折合符，〈老子曰：知者不言，言者不知，是為玄同。論語比考讖曰：君子上達，與天合符。〉得失不能疑其志，讒構不能離其交，然後得成功也。其所以得然者，豈徒人事哉？授之者天也，告之者神也，成之者運也。

　　夫黃河清而聖人生，里社鳴而聖人出，〈易乾鑿度曰：聖人受命，瑞應先見於河，河水先清，清變白，白變赤，赤變黑，黑變黃，各三日。春秋潛潭巴曰：里社明，此里有聖人出。其呴，百姓歸，天辟亡。宋均曰：里社之君鳴，則教令行，教令明，惟聖人能之也。呴，鳴之怒者。聖人怒則天辟亡矣。湯起放桀時，蓋此祥也。明與鳴古字通。〉羣龍見而聖人用。〈易曰：見羣龍無首，吉。又曰：聖人作而萬物覩。〉故伊尹，有莘氏之媵臣也，而阿衡於商。〈說苑，鄒子說梁王曰：伊尹，有莘氏之媵臣，湯立以為三公。毛詩曰：實維阿衡，左右商王。毛萇傳曰：阿衡，伊尹也。〉太公，渭濱之賤老也，而尚父於周。〈史記曰：太公望以漁釣干周西伯。六韜曰：文王卜田，史扁為卜曰：于渭之陽，將大得焉。非熊非羆，非虎非狼，兆得公侯，天遺汝師。王乃齋戒三日，田于渭陽，卒見呂尚坐茅以漁。毛詩大雅曰：維師尚父，時維鷹揚。諒彼武王，肆伐大商。〉百里奚在虞而虞亡，在秦而秦霸，非不才於虞而才於秦也。〈呂氏春秋曰：凡亂也者，必始乎近而後及遠，始乎本而後及末，亦然。故百里奚處乎虞而虞亡，處乎秦而秦霸。百里奚之處乎虞，知非遇也。其處於秦，非加益也，有其本也。其本也者，定分之謂也。〉張良受黃石之符，誦三略之說，〈黃石公記序曰：黃石者，神人也。有上略、中略，下略。河圖曰：黃石公謂張良曰：讀此，為劉帝師。〉以遊於羣雄，其言也，如以水投石，莫之受也；及其遭漢祖，其言也，如以石投水，莫之逆也。〈漢書曰：張良以兵法說沛公，沛公喜，常用其策。為它人言，皆不省。〉非張良之拙說於陳項，而巧言於沛公也。〈漢書，張良乃說項梁立韓成為韓王。而漢書，張良無說陳涉。今此言之，未詳其本也。〉然則張良之言一也，不識其所以合離？合離之由，神明之道也。故彼四賢者，名載於籙圖，事應乎天人，其可格之賢愚哉？〈春秋考異郵曰：稽之籙圖，參於泰古。易坤靈圖曰：湯臣伊尹振鳥陵。春秋命歷序曰：文王受丹書，呂望佐昌、發。春秋保乾圖曰：漢之一師為張良，生韓之陂，漢以興。春秋感精記曰：西秦東闚，謀襲鄭伯，晉、戎同心，遮之殽谷，反呼老人，百里子哭，語之不知，泣血何益。蒼頡篇曰：格，量度之也。〉孔子曰：「清明在躬，氣志如神。嗜慾將至，有開必先。天降時雨，山川出雲。」〈禮記文也。鄭玄曰：清明在躬，氣志如神，謂聖人也。嗜慾將至，謂其王天下之期將至也。神有以開之，必先為之生賢智之輔佐。若天將降時雨，山川為之出雲也。〉詩云：「惟嶽降神，生甫及申；惟申及甫，惟周之翰。」運命之謂也。〈詩大雅文也。箋云：申，申伯。甫，甫侯也。毛萇傳曰：翰，幹也。言周道將興，五嶽為之生佐。仲山甫及申伯，為周之幹臣也。〉豈惟興主，亂亡者亦如之焉。〈呂氏春秋曰：世有興主之士也。〉幽王之惑褒女也，祅始於夏庭。〈史記曰：昔夏后氏之衰也，有神龍二，止於夏帝之庭而言曰：余褒之二君也。夏帝卜殺之與去之與止之，莫吉。卜請其漦而藏之，乃吉。於是布幣而策告之，龍亡而漦在。夏氏乃櫝而去之。比三代，莫之敢發。至厲王之末，發而觀之。漦流於庭，不可除。厲王使婦人躶而譟之。漦化為玄黿，以入王後宮。後宮童妾，旣齔遭之，旣筓而孕，無夫而生一女子，懼而棄之。宣王之時，童謠：檿弧箕服，寔亡周國。於是宣王聞之。有夫婦賣是器者，宣王使執而戮之於道。而鄉者後宮妾所棄妖子出於路者，聞其夜啼，哀而收之，夫婦遂奔於褒。褒人有罪，請入棄子以贖罪。棄子出於褒，是為褒姒。幽王廢申后，立褒姒為后。后父申侯怒攻幽王，遂殺幽王酈山下。漦，仕淄切。〉曹伯陽之獲公孫彊也，徵發於社宮。〈左氏傳曰：初，曹人或夢衆君子立於社宮，而謀亡曹。曹叔振鐸請待公孫彊，許之，旦而求之曹，無之，戒其子曰：我死，爾聞公孫彊為政，必去之。及曹伯陽卽位，好畋弋。曹鄙人公孫彊好弋，且言畋弋之說，悅之。因訪政事，說於曹伯，從之。乃背晉而奸宋，宋人伐之，執曹伯陽以歸，殺之。〉叔孫豹之暱豎牛也，禍成於庚宗。〈左氏傳曰：初，穆子去叔孫氏，及庚宗，過婦人，使私為食而宿焉。魯人召之，所宿庚宗之婦人獻以雉。問其姓，對：余子長矣。召而見之，遂使為豎，有寵，長使為政。田於蒲丘，遂遇疾焉。竪牛曰：夫子疾病，不欲見人。使寘饋于介而退，弗進，則置虛器命徹，叔孫不食，卒。〉吉凶成敗，各以數至。〈春秋考異郵曰：吉凶有效，存亡出象。王命論曰：驗行事之成敗。數，歷數也。孔安國尚書傳曰：歷數，謂天道也。〉咸皆不求而自合，不介而自親矣。

　　昔者，聖人受命河洛曰：以文命者，七九而衰；以武興者，六八而謀。〈河、洛謂河圖、洛書也。文謂文德，卽文王也。武謂武功，卽武王也。言以文德受命者，或七世、九世而漸衰微；以武功興起者，或六世、八世而謀也。〉及成王定鼎於郟鄏，卜世三十，卜年七百，天所命也。〈左氏傳王孫滿之辭也。其世之多少，年之短長，皆天所命也。七九、六八，卽卜世數也。杜預注曰：郟鄏，今河南也。武王遷之，成王定之。〉故自幽厲之間，周道大壞，〈言自成王至于厲王，凡有八世，卽應七而衰也。毛詩序曰：蕩，召、穆公傷周室大壞也。〉二霸之後，禮樂陵遲。〈二霸，齊桓、晉文也。自厲王至于二霸之卒，凡有九世，卽應九而衰也。毛詩序曰：禮義陵遲，男女淫奔也。〉文薄之弊，漸於靈景；〈自二霸之卒，至于景王，凡有六世，卽應六而謀也。尚書大傳曰：周人之教以文，上教以文君子，其失也小人薄。鄭玄曰：文，謂尊卑之差制也。習文法，無悃誠也。靈、景，周之王末者也。〉辯詐之偽，成於七國。〈言文薄旣弊，詐偽乃成也。七國，謂韓、魏、齊、趙、燕、楚、秦也。自景王至于七國，凡有八世，卽應八而謀也。〉酷烈之極，積於亡秦；〈言詐偽旣成，故加之以酷烈也。解嘲曰：呂刑靡弊，秦法酷烈也。〉文章之貴，棄於漢祖。〈言周人之教以文，故漢承之以貴也。漢書曰：陸賈為太中大夫，賈時上前說稱詩、書，高帝罵之曰：迺公以馬上得之，安事詩、書也？仲長子昌言曰：漢祖輕文學而簡禮義。〉雖仲尼至聖，顏冉大賢，〈家語，冉有曰：孔子者，大聖兼該，文武並通。又曰：顏回，字子淵，以德行著名，孔子稱其賢。又曰：冉求，字子有，以政事著名，性多謙退。〉揖讓於規矩之內，誾誾於洙、泗之上，不能遏其端；〈論語曰：孔子朝與上大夫言，誾誾如也。孔安國曰：誾誾，中正之貌。禮記，曾子謂子夏曰：吾與汝事夫子於洙、泗之間。鄭玄曰：洙、泗，魯水名也。史記曰：甚哉，魯之衰也，洙、泗之間，誾誾如也。桓子新論曰：遏絕其端，其命在天。〉孟軻、孫卿體二希聖，從容正道，不能維其末，〈周易，子曰：君子知幾其神乎。顏氏之子其殆庶幾乎。有不善，未嘗不知；知之，未嘗復行。韓康伯曰：在理則昧，造形而悟。顏氏子之分也，失之於幾，故有不善，得之於二，不遠而復。故知之，未嘗復行也。法言曰：睎驥之馬，亦驥之乘，睎顏之人，亦顏之徒也。顏嘗睎夫子矣。李軌曰：希，望也。言顏回嘗望孔子也。禮含文嘉曰：從容中道，陰陽度行也。〉天下卒至于溺而不可援。〈言小人之失在薄。故孔孟所不能援也。孟子曰：天下溺，則援之以道。〉夫以仲尼之才也，而器不周於魯衛；以仲尼之辯也，而言不行於定哀；〈史記曰：魯定公以孔子為司寇，季桓子受齊女樂，不聽政，孔子遂行。適衛，衛靈公置粟六萬，居頃之，或譖孔子於靈公。孔子恐獲罪，去衛也。〉以仲尼之謙也，而見忌於子西；〈史記曰：楚昭王興師迎孔子，將以書社地七百里封孔子。楚令尹子西曰：王之使使諸侯有如子貢者乎？曰：無有。王之將帥有如子路者乎？曰：無有。王之官尹有如宰予者乎？曰：無有。且楚之祖封於周，為子男五十里。今孔丘述三、五之法，明周、召之業，王若用之，則楚國安得世世土方數千里乎？文王在豐，武王在鎬，卒王天下。今孔丘得據土壤，賢弟子為佐，非楚之福也。昭王乃止。〉以仲尼之仁也，而取讎於桓魋；〈史記曰：孔子適宋，與弟子習禮大樹下。宋司馬桓魋欲殺孔子，拔其樹。孔子弟子曰：可以速行矣。孔子曰：天生德於予，桓魋其如予何？〉以仲尼之智也，而屈厄於陳蔡；〈家語曰：楚昭王聘孔子，孔子往拜禮焉。路出乎陳、蔡。陳、蔡大夫相與謀曰：孔子賢聖，其刺譏皆中諸侯之病。若用於楚，則陳、蔡危矣。遂使徒兵距孔子。孔子不得行，絕糧七日，外無所通，藜羹不充。〉以仲尼之行也，而招毀於叔孫。〈論語曰：叔孫武叔毀仲尼。子貢曰：無以為也。仲尼不可毀也。他人之賢者，丘陵也，猶可踰也；仲尼，日月也，無得而踰焉。人雖自絕也，其何傷於日月乎？多見其不知量也。〉夫道足以濟天下，而不得貴於人；〈周易曰：智周萬物，而道濟天下。〉言足以經萬世，而不見信於時；〈文子曰：養生以經世。莊子曰：未嘗聞任氏之風俗，其不可與經於世亦遠矣。〉行足以應神明，而不能彌綸於俗；〈孝經曰：孝悌之至，通於神明。周易曰：故能彌綸天地之道。〉應聘七十國，而不一獲其主；〈說苑，趙襄子謂子路曰：吾嘗問孔子曰：先生事七十君，無明君乎？孔子不對。何謂賢也？〉驅驟於蠻夏之域，屈辱於公卿之門，〈蠻，謂蔡、楚也。毛詩曰：蠢爾蠻荊。夏，謂宋、衛也。公，謂魯侯也，卿，謂季氏也。列子，楊朱曰：孔子屈於季氏，見辱於陽虎也。〉其不遇也如此。及其孫子思，希聖備體，而未之至，〈史記曰：伯魚生伋，字子思。孟子曰：子夏、子游、子張，皆有聖人之一體。冉伯牛、閔子、顏回則具體而微。劉熙曰：體者，四支股腳也。具體者，皆微者也，皆具聖人之體，微小耳。體以喻德也。〉封己養高，勢動人主。〈國語，叔向曰：引黨以封己。韋昭曰：封，厚也。魏志，高柔上疏曰：三事不使知政，遂各偃息養高。〉其所遊歷諸侯，莫不結駟而造門；雖造門猶有不得賓者焉。其徒子夏，升堂而未入於室者也。退老於家，魏文候師之，西河之人肅然歸德，比之於夫子而莫敢間其言。〈論語，子曰：由也，升堂矣，未入於室也。家語曰：卜子夏，孔子卒後，教於西河之上。魏文侯師事之，而咨問國政焉。禮記，曾子謂子夏曰：吾與汝事夫子於洙、泗之間，退而老於西河之上，使西河之人疑汝於夫子。陳羣論語注曰：不得有非間之言也。〉故曰：治亂，運也；窮達，命也；貴賤，時也。而後之君子，區區於一主，歎息於一朝。屈原以之沈湘，賈誼以之發憤，不亦過乎！〈楚辭曰：臨沅湘之玄淵兮，遂自忍而沈流。漢書曰：天子以賈誼任公卿之位。絳、灌之屬盡害之，乃毀誼。於是天子亦疎之，以誼為長沙王太傅。誼旣以謫去，意不自得，及渡湘水，為賦以弔屈原。原，楚賢臣也，被讒，遂投江而死。誼追傷之，因以自諭。楊雄反騷曰：欽弔楚之湘纍。音義曰：屈原赴湘，故曰湘纍。〉

　　然則聖人所以為聖者，蓋在乎樂天知命矣。〈周易曰：樂天知命，故不憂。〉故遇之而不怨，居之而不疑也。其身可抑，而道不可屈；〈漢書，孫寶曰：道不可詘，身詘何傷。〉其位可排，而名不可奪。譬如水也，通之斯為川焉，塞之斯為淵焉，〈管子曰：水有大小，出之溝，流於大水及海者，命之曰川；出於地而不流，命曰淵水。〉升之於雲則雨施，沈之於地則土潤。〈淮南子曰：夫水者，大不可極，深不可測，上天為雨露，下地為潤澤。無公無私，水之德也。周易文言曰：雲行雨施，天下平也。禮記月令曰：季夏之月，土潤，溽暑。鄭玄云：土潤，謂塗濕也。〉體清以洗物，不亂於濁；受濁以濟物，不傷於清。〈晏子春秋，景公問晏子曰：廉正而長久，其行何也？晏子對曰：其行水也。美哉水乎清，其濁無不寀塗，其清無不灑除，是以長久也。管子曰：夫水淖溺以清，好灑人之惡，仁也。寀，式甚切。〉是以聖人處窮達如一也。〈呂氏春秋曰：古之得道者，窮亦樂，達亦樂，所樂非窮達也。道得於此，則窮達一也。〉夫忠直之迕於主，獨立之負於俗，理勢然也。〈小雅曰：迕，犯也。鄭玄禮記注曰：負，背也。〉故木秀於林，風必摧之；堆出於岸，流必湍之；〈廣雅曰：秀，出也。論衡曰：風衝之物，不得育；水湍之岸，不得峭。〉行高於人，衆必非之。〈史記曰：商君說秦孝公曰：夫有高人之行者，固見非於世。〉前監不遠，覆車繼軌。〈毛詩曰：殷鑒不遠。晏子春秋，諺曰：前車覆，後車戒。〉然而志士仁人，猶蹈之而弗悔，操之而弗失，何哉？將以遂志而成名也。〈史記，司馬遷曰：詩、書隱約者，欲遂其志之思也。班固漢書贊曰：雖其陷於刑辟，自與殺身成名也。〉求遂其志，而冒風波於險塗；〈家語曰：不觀巨海，何以知風波之患也。〉求成其名，而歷謗議於當時。〈司馬遷書曰：下流多謗議。〉彼所以處之，蓋有筭矣。〈蒼頡篇曰：筭，計也。〉子夏曰：「死生有命，富貴在天」〈論語，子夏曰：商聞之，死生有命，富貴在天。〉故道之將行也，命之將貴也，〈論語，子曰：道之將行也與？命也。〉則伊尹呂尚之興於商周，百里子房之用於秦漢，不求而自得，不徼而自遇矣。〈論衡曰：命吉，不求自得富貴之命。西京賦曰：不徼自遇。〉道之將廢也，命之將賤也，〈論語，子曰：道之將廢也與？命也。〉豈獨君子恥之而弗為乎？蓋亦知為之而弗得矣。凡希世苟合之士，蘧蒢戚施之人，〈莊子曰：原憲謂子貢曰：夫希世而行，比周而友，憲不忍為也。司馬遷報任安書曰：苟合取容。毛詩云：燕婉之求，蘧蒢不鮮。又曰：燕婉之求，得此戚施。〉俛仰尊貴之顏，逶迆勢利之間，杜預左氏傳注曰：俛仰，伏也。鄭玄毛詩箋曰：蘧蒢觀人顏色而為辭，故不能俯。又曰：戚施下人以色，故不能仰。史記曰蘇秦㛐逶迆而謝曰：見季子位高金多也。意無是非，讚之如流；言無可否，應之如響。〈毛詩曰：巧言如流。史記，淳于髡曰：鄒忌其應我，若響之應聲也。〉以闚看為精神，以向背為變通。〈周易曰：變通者，趣時者也。〉勢之所集，從之如歸市；勢之所去，棄之如脫遺。〈孟子曰：太王居豳，狄人侵之，乃踰梁山，邑于岐山下，從者如歸市焉。廣雅曰：脫，誤也。毛詩曰：棄予如遺。鄭玄曰：如人遺忘，忽然不省存也。〉其言曰：名與身孰親也？得與失孰賢也？榮與辱孰珍也？〈老子曰：名與身孰親？得與亡孰病也？家語，子貢曰：與其俱失，二者孰賢？鄭玄儀禮注曰：賢，猶勝也。〉故遂絜其衣服，矜其車徒，冒其貨賄，淫其聲色，〈杜預左氏傳注曰：冒，貪也。〉脈脈然自以為得矣。〈爾雅曰：脈，相視也。郭璞曰：脈脈，謂相視貌也。〉蓋見龍逢比干之亡其身，而不惟飛廉惡來之滅其族也。〈尸子曰：義必利，雖桀殺關龍逢，紂殺王子比干，猶謂義之必利也。史記曰：中潏生蜚廉，蜚廉生惡來，父子俱以材力事殷紂。說苑，子石曰：費仲、惡來革去鼻決目，崇侯虎順紂之心，欲以合於意。武王伐紂，四子死牧之野。〉蓋知伍子胥之屬〈音燭〉鏤〈力俱〉於吳，而不戒費無忌之誅夷於楚也。〈左傳曰：吳將伐齊，越子率其屬以朝焉。王及列士皆饋賂，吳人皆喜，惟子胥懼曰：是豢吳也。使於齊，屬其子於鮑氏為王孫氏，反役，王聞之，使賜之屬鏤以死。杜預曰：改姓為王孫，欲以辟吳禍。屬鏤，劍名。又左傳曰：沈尹戍言於子常曰：夫無極，楚之讒人也。去朝吳，出蔡侯朱，喪太子建，殺連尹奢，子而弗圖，將焉用之？子常曰：是瓦之罪也。乃殺費無極、鄢將師，盡滅其族，以說其國。〉蓋譏汲黯之白首於主爵，而不懲張湯牛車之禍也。〈漢書曰：汲黯為東海太守，東海大治，召為主爵都尉。又曰：上以張湯為懷詐面欺，使使簿責湯，湯自殺。諸子欲厚葬，湯母曰：湯為天子大臣，被惡言而死，何厚葬為？載以牛車，有棺而無槨。〉蓋笑蕭望之跋〈蒲末〉躓〈竹利〉於前，而不懼石顯之絞縊於後也。〈漢書曰：前將軍蕭望之及光祿大夫周堪建白，以為宜罷中書宦官，應古不近刑人。由是大與石顯忤。後皆害焉。望之自殺。毛詩曰：狼跋其胡，載躓其尾。漢書曰：成帝立，丞相奏顯舊惡，免官，徙歸故郡，憂懣不食，道病死。〉

　　故夫達者之筭也，亦各有盡矣。曰：凡人之所以奔競於富貴，何為者哉？若夫立德必須貴乎？則幽厲之為天子，不如仲尼之為陪臣也。〈左氏傳，王饗管仲，管仲曰：陪臣敢辭。杜預注曰：諸侯之臣曰陪臣。〉必須勢乎？則王莽董賢之為三公，不如楊雄仲舒之閴其門也。〈漢書曰：拜王莽為大司馬。又曰：董賢代丁明為大司馬。楊雄自序曰：雄家代素貧，嗜酒，人希至其門。又曰：董仲舒為博士，下帷講誦，弟子傳以文，次相授業，或莫見其面。〉必須富乎？則齊景之千駟，不如顏回原憲之約其身也。〈論語，子曰：齊景公有馬千駟，死之日，民無得而稱焉。又曰：顏淵問仁。子曰：克己復禮為仁。馬融曰：克己，約身也。家語曰：原憲，宋人，字子思。清約守節，貧而樂道。〉其為實乎？則執杓而飲河者，不過滿腹；棄室而灑雨者，不過濡身；過此以往，弗能受也。〈桓公新論曰：子貢對齊景公曰：臣事仲尼，譬如渴而操杯器，就江海飲，滿腹而去，又焉知江海之深也。〉其為名乎？則善惡書于史冊，毀譽流於千載；〈淮南子曰：三代之善，千歲之積譽也。桀、紂之惡，千載之積毀也。〉賞罰懸於天道，吉凶灼乎鬼神，固可畏也。〈廣雅曰：灼，明也。〉將以娛耳目、樂心意乎？〈南都賦曰：遊觀之好，耳目之娛。〉譬命駕而遊五都之市，則天下之貨畢陳矣。〈孔叢子，孔子歌曰：巾車命駕。漢書曰：王莽於五都立均官，更名雒陽、邯鄲、臨淄、宛、成都市長，皆為五均司市師也。〉褰裳而涉汶〈問〉陽之丘，則天下之稼如雲矣。〈毛詩曰：子惠思我，褰裳涉溱。公羊傳曰：莊公會諸侯，盟于柯。曹子曰：願請汶陽之田。如雲，言多也。〉椎〈直追〉紒而守敖庾海陵之倉，則山坻之積在前矣。〈漢書曰：尉佗魋結。服虔曰：魋音椎。今兵士椎頭結。張揖上林賦注曰：紒，鬢後垂也。紒卽髻字也。于子正文引此而為髻字。漢書曰：築甬道屬河，以取敖倉粟。又枚乘上書曰：夫漢轉粟西向，不如海陵之倉。毛詩曰：曾孫之庾，如坻如京。毛萇詩傳曰：京，丘也。鄭玄曰：庾，露積穀也。〉扱衽而登鍾山藍田之上，則夜光璵〈余〉璠〈煩〉之珍可觀矣。〈爾雅曰：扱衽曰擷。廣雅曰：扱，插也。並初洽切。淮南子曰：鍾山之玉。范子計然曰：玉英出藍田。許慎淮南子注曰：夜光之珠，有似明月，故曰明月也。左氏傳曰：季平子卒，陽虎將以璵璠斂。杜預曰：璵璠，美玉也。〉夫如是也，為物甚衆，為己甚寡，不愛其身，而嗇其神。〈呂氏春秋曰：凡事之本，必理身嗇其大寶。高誘曰：嗇，愛也。寶，身也。〉風驚塵起，散而不止。〈風驚塵起，喻惡積而舋生。塵散而不止，喻舋生而不滅。〉六疾待其前，五刑隨其後。〈左氏傳曰：昭元年，晉侯求醫於秦。秦使醫和視之。和曰：是謂近女室。公曰：女不可近乎？對曰：天有六氣，淫生六疾。六氣曰陰、陽、風、雨、晦、明，過則為災。陰淫，寒疾；陽淫，熱疾；風淫，末疾；雨淫，腹疾；晦淫，惑疾；明淫，心疾。今君不節，能無及此乎？書曰：惟敬五刑，以成三德。〉利害生其左，攻奪出其右，而自以為見身名之親疎，分榮辱之客主哉。〈言奔競之倫，禍敗若此，而乃尚自以為審見身名親疎之理，妙分榮辱客主之義哉。言惑之甚也。〉天地之大德曰生，聖人之大寶曰位，何以守位曰仁，何以正人曰義。〈周易曰：天地之大德曰生。聖人之大寶曰位。何以守位曰仁。何以聚人曰財。理財正辭、禁人為非曰義。〉故古之王者，蓋以一人治天下，不以天下奉一人也。〈淮南子曰：古之立帝王者，非以奉養其欲也，為天下掩衆暴寡，故立天子以齊一之也。〉古之仕者，蓋以官行其義，不以利冒其官也。〈論語，子曰：君子之仕，行其義也。杜預左氏傳注曰：冒，貪也。〉古之君子，蓋恥得之而弗能治也，不恥能治而弗得也。原乎天人之性，核〈胡革〉乎邪正之分，〈呂氏春秋曰：衆正之所積，其福無不及；衆邪之所積，其禍無不違。〉權乎禍福之門，終乎榮辱之筭，其昭然矣。〈爾雅曰：權，輿，始也。尸子曰：聖人權福則取重，權禍則取輕。呂氏春秋曰：少多治亂，不可不察，此禍福之門也。管子曰：為善者有福，為不善者有禍。孟子曰：仁則榮，不仁則辱。孫卿子曰：先義後利者榮，先利後義者辱。〉故君子舍彼取此。〈言舍欲利而取仁義也。老子曰：故去彼取此。〉若夫出處不違其時，默語不失其人，〈周易曰：君子之道，或出或處，或默或語。〉天動星迴而辰極猶居其所，〈言君子之性，語默出處，雖從其時，而中心常不改其操。似天動星迴，而北辰常居其所而不改也。論語，子曰：為政以德，譬如北辰，居其所而衆星拱之。鄭玄曰：北極謂之北辰。〉璣旋輪轉，而衡軸猶執其中，〈尚書曰：琁璣玉衡，以齊七政。孔安國曰：璣衡，王者正天文之器，可運轉者。馬融曰：琁璣，渾天儀，可轉旋。鄭玄曰：轉運者為機，持正者為衡。莊子曰：軸不運而輪致千里。〉旣明且哲，以保其身，貽厥孫謀，以燕翼子者，〈毛詩大雅文也。毛萇傳曰：燕，安也。翼，敬也。箋云：貽，猶傳也。孫，順也。言傳其所順以天下之謀，以安其敬事之子孫，謂使行之也。〉昔吾先友，嘗從事於斯矣。〈論語，曾子曰：以能問於不能，昔者，吾友嘗從事於斯矣。〉

文選考異

注「春秋河圖」下至「聖明」：袁本此十九字作「聖明已見王命論」七字，是也。茶陵本複出與此同，非。
注「亦然」：案：「亦」上當有「治」字，各本皆脫，此所引處方篇文也。
注「知非遇也」：案：「遇」當作「愚」，各本皆誤。
注「非加益也」：案：「非」上當有「知」字，各本皆脫。
以遊於羣雄下至莫之逆也：袁本、茶陵本校語云善無此一段。說詳下。
注「漢書曰」下至「皆不省」：袁本、茶陵本無此一節注。案：二本所見傳寫脫去正文及注一節也。後石闕銘「計如投水」引此論「張良及其遭漢祖，其言也，如以石投水，莫之逆也」為注，然則善有可知。尤所見本蓋為未誤。
注「夏氏乃櫝而去之」：袁本、茶陵本無「夏氏乃」三字，是也。
注「過婦人」：陳云「過」，「遇」誤，是也。各本皆偽。
注「靈景周之王末者也」：袁本「末」上有「者」字。案：疑「弊」字之誤，尤刪非也。茶陵本刪去此一句，更非。
注「睎驥之馬」：袁本「睎」作「希」，下同。茶陵本亦作「睎」，與此同。案：正文作「希」，注「希，望也」，亦仍作「希」，似「睎」字依法言改之也。
注「三事不使知政遂各偃息養高」：袁本、茶陵本無「不使知政遂各」六字。案：此尤添之也。
雖造門猶有不得賓者焉：袁本此下有善注；或無「雖造門」三字一句。茶陵本無。案：無者蓋脫。
然而志士仁人：茶陵本無「然」字，云五臣作「然」。袁本無「而」字，云善作「而」。案：此依五臣改善，又誤兩存其字，非。
注「欲遂其志之思也」：袁本、茶陵本無「之思」二字。
不徼而自遇矣：袁本、茶陵本「徼」作「邀」。案：二本無校語，恐非善、五臣之異。善引西京賦「不徼自遇」，彼賦今為「邀」字。此注尤及袁作「徼」，非也。茶陵本作「邀」，是也。尤延之蓋依所見之注改正文而誤。
注「脈相視也」：案：「視」字不當有，各本皆衍，說見古詩十九首內。
蓋知伍子胥之屬鏤於吳：袁本、茶陵本「屬」作「钃」。案：注引左傳字作「屬」，或五臣作「钃」，二本失著校語耳。尤所見是也。
注「吳將伐齊」：袁本、茶陵本無「將」字。
注「王及列士皆饋賂」：袁本、茶陵本無此七字。
注「是豢吳也」：袁本、茶陵本「也」下有「夫」字。案：有者是也，尤誤刪之。
注「反役」：袁本、茶陵本無此二字。
注「改姓為王孫欲以辟吳禍」：袁本、茶陵本無此十字。案：此節注皆尤用左傳增多，其實非也。
注「諸子欲厚葬湯母曰」：袁本、茶陵本重「湯」字，是也。案：漢書重。
蓋笑蕭望之跋躓於前：案：「之」下當更有「之」字，各本皆脫也。
注「道病死」：案：此下脫，尚當有善論石顯病死而言絞縊未詳之注。袁、茶陵二本皆并善於五臣，遂致失去，今無以補之。
注「桓公新論曰」：何校「公」改「譚」，陳同。各本皆誤。
注「杜預左氏傳注曰冒貪也」：袁本、茶陵本無此十字。
璣旋輪轉：案：「璣」當作「機」，注同。注中所引鄭尚書注「轉運者為機」，未誤，可見善自作「機」，不作「璣」，蓋五臣作「璣」，而各本亂之。宋文元皇后哀策「仰陟天機」，茶陵本作「機」，袁本作「璣」，皆失著校語。彼注文證益明。但各本彼及此注中多改「機」為「璣」，故讀者鮮察其實，必是善、五臣之異。如「旋」，五臣作「琁」，二本仍無校語，亦失著也。
注「言傳其所順以天下之謀」：案：「順以」當作「以順」，各本皆倒。
辯亡論上下二首
〈孫盛曰：陸機著辯亡論，言吳之所以亡也。〉

主条目：辯亡論上
　　陸士衡

　　昔漢氏失御，姦臣竊命，〈姦臣，謂董卓也。答賓戲曰：王塗蕪穢，周失其御。法言曰：上失其政，姦臣竊國命。〉禍基京畿，毒遍宇內，皇綱弛紊，王室遂卑。〈答賓戲曰：廓帝紘，恢皇綱。劇秦美新曰：皇綱弛而未張。尚書傳曰：紊，亂也。新序曰：及定王，王室遂卑矣。〉於是群雄蜂駭，義兵四合。〈廣雅曰：駭，起也。漢高祖曰：吾以義兵誅殘賊。又魏相曰：救亂誅暴，謂之義兵。〉吳武烈皇帝慷慨下國，電發荊南，〈吳志曰：漢以孫堅為長沙太守。董卓專權，諸州郡並興義兵，欲以討卓，堅亦舉兵荊州。刺史王叡，素遇堅無禮，堅過，殺之。北至南陽，衆數萬人。楚辭曰：雷動電發。〉權略紛紜，忠勇伯世，〈公羊傳曰：權者，反於經，而後有善者也。〉威稜則夷羿震盪〈達朗〉，兵交則醜虜授馘，〈漢書曰：武帝報李廣書曰：威稜憺乎鄰國。李奇曰：神靈之威曰稜。左氏傳，魏莊子謂晉侯曰：寒浞，伯明氏之讒子弟也。夷羿收之，以為己相。杜預曰：夷，氏也，羿善射。左氏傳曰：兵交，使在其間。毛詩曰：仍執醜虜。箋云：馘，所格者之左耳也。〉遂掃清宗祊〈補肓〉，蒸禋皇祖。〈毛詩曰：祝祭于祊。毛萇傳曰：祊，廟門內之祭也。爾雅曰：冬祭曰蒸。尚書孔氏傳曰：精意以饗謂之禋。皇祖，謂漢祖也。吳書曰：堅入洛，掃除漢宗廟，祠以太牢。〉于時雲興之將帶州，飆起之師跨邑；哮〈呼交〉闞之群風驅，熊羆之衆霧集。〈毛詩曰：進厥武臣，闞如虓虎。尚書，武王曰：勖哉夫子，尚桓桓，如虎如貔，如熊如羆。〉雖兵以義合，同盟戮力，〈左氏傳曰：諸侯同盟於亳。國語曰：戮力一心。賈逵曰：戮力，并力也。〉然皆苞藏禍心，阻兵怙亂。〈左氏傳曰：楚公子圍聘于鄭。鄭使行人子羽與之言曰：大國無乃苞藏禍心以圖之。又，衆仲曰：夫州吁阻兵而安忍。杜預曰：阻，恃也。又，君子曰：史佚所謂無怙亂也。〉或師無謀律，喪威稔寇，〈言出師之法，必以律齊之。今則不然，各恃兵怙亂，而出師無律也。稔寇，言喪其威權，令資熟於寇也。周易曰：師出以律，否臧凶。左氏傳，萇弘曰：毛得必亡，是昆吾稔之日。杜預曰：稔，熟也。〉忠規武節，未有如此其著者也。〈漢書，武帝詔曰：躬秉武節。〉

　　武烈既沒，長沙桓王逸才命世，弱冠秀發。〈吳志曰：權稱尊號，追謚策曰長沙王。言桓王挺英逸之才，命世而出也。禮記曰：人生二十曰弱冠。〉招攬遺老，與之述業。神兵東驅，奮寡犯衆。〈范曄後漢書，陳忠曰：旬月之間，神兵電掃。〉攻無堅城之將，戰無交鋒之虜。誅叛柔服，而江外厎〈旨〉定；〈左氏傳，隨武子曰：君討鄭，怒其貳而哀其卑，叛而伐之，服而赦之。伐叛，刑也；柔服，德也，二者立矣。尚書曰：震澤厎定。〉飾法脩師，則威德翕赫。〈周易曰：先王明罰飭法。趙充國頌曰：諭以威德。〉賓禮名賢，而張昭為之雄；〈吳志曰：策以彭城張昭為謀主。班固漢書曰：班伯諸所賓禮，皆名豪。又述曰：賓禮故老。〉交御豪俊，而周瑜為之傑。〈吳志曰：策徙居舒，與周瑜相友，收合士大夫江、淮間，人咸向之。〉彼二君子，皆弘敏而多奇，雅達而聰哲。故同方者以類附，等契者以氣集，而江東蓋多士矣。〈周易曰：方以類聚，物以群分。又曰：同聲相應，同氣相求。〉將北伐諸華，誅鉏干紀。〈左氏傳曰：吳，周之冑裔也。今而始大，比于諸華。又，季孫盟臧氏曰：無或如臧孫紇干國之紀，犯門斬關。春秋合誠圖曰：誅鉏民害。〉旋皇輿於夷庚，反帝座乎紫闥。〈吳志曰：曹公與袁紹相拒於官渡，策陰謀襲許，迎漢帝。繁欽辨惑曰：吳人者，以船楫為輿馬，以巨海為夷庚。臧榮緒晉書，司徒王謐議曰：夷庚未入，乘輿旅館。然夷庚者，藏車之所。崔駰達旨曰：攀台階，闚紫闥。〉挾天子以令諸侯，清天步而歸舊物。〈戰國策，張儀謂秦惠王曰：挾天子以令天下，此王業也。毛詩曰：天步艱難，之子不猶。左氏傳，伍員曰：少康祀夏配天，不失舊物。〉戎車既次，群凶側目，大業未就，中世而殞。〈漢書曰：列侯宗室，見郅都側目。范曄後漢書，陳蕃上疏曰：群凶側目，禍不旋踵，周易曰：富有之謂大業。〉用集我大皇帝〈吳志曰：權薨，謚曰大皇帝。〉以奇蹤襲於逸軌，叡心因於令圖。從政咨於故實，播憲稽乎遺風。〈國語，樊穆仲對宣王曰：魯侯賦事行刑，必問於遺訓，而諮於故實。史記曰：宣王即位，脩政法文、武、成、康遺風。諸侯復宗周室也。〉而加之以篤固，申之以節儉。疇咨俊茂，好謀善斷。〈尚書，帝曰：疇咨若時登庸。班固王命論曰：信誠好謀。〉束帛旅於丘園，旌命交於塗巷。〈周易曰：賁于丘園，東帛戔戔。孟子曰：夫招士以弓，大夫以旌。謝承後漢書曰：鄧道不應，州郡旌命。〉故豪彥尋聲而響臻，志士希光而景騖。異人輻湊，猛士如林。〈班固公孫弘贊曰：異人並出。文子曰：群臣幅湊。張湛曰：如衆輻之集轂也。漢高祖歌曰：安得猛士守四方。毛詩曰：其會如林。〉於是張昭為師傅，〈吳志曰：權待張昭以師傅之禮。〉周瑜陸公魯肅呂蒙之儔，入為腹心，出作股肱；〈吳志曰：呂蒙，字子明，汝南人也。為武威將軍、南郡太守。餘並已見三國名臣頌。毛詩曰：赳赳武夫，公侯腹心。尚書曰：命汝予翼，作股肱心膂。〉甘寧凌統程普賀齊朱桓朱然之徒，奮其威；〈吳志曰：甘寧，字興霸，巴郡臨江人也。少有氣力，好游俠，拜西陵太守。又曰：凌統，字公績，吳郡人也。拜偏將軍。又曰：程普，字德謀，右北平人也。領江夏太守，遷盪寇將軍。又曰：賀齊，字公苗，會稽人也。為蘄春太守。又曰：朱桓，字休穆，吳郡人也。拜前將軍，領青州牧。又曰：朱然，字義封，朱冶姊子也，姓施氏。初，冶未有子，然年十三，乃啟策乞以為嗣。為左大司馬右軍帥。〉韓當潘璋黃蓋蔣欽周泰之屬宣其力。〈吳志曰：韓當，字義公，遼西人也。遷昭武將軍，又加都督之號。又曰：潘璋，字文珪，東郡人也。拜平北將軍、襄陽太守。又曰：黃蓋，字公覆，零陵人也。拜武鋒中郎將，加偏將軍。又曰：蔣欽，字公弈，九江人也。拜右護軍。又曰：周泰，字幼平，九江人也。拜漢中太守、奮威將軍。尚書曰：予欲宣力四方，汝為。〉風雅則諸葛瑾張承步騭，以名聲光國；〈諸葛瑾，已見三國名臣頌。吳志曰：張昭長子承，字仲嗣，少以才學知名。為濡須督奮威將軍。又曰：步騭，字子山，臨淮人也。孫權為討虜將軍，召騭為主記。權稱尊號，代陸遜為丞相。誨育門生，手不釋卷。蔡邕陳太丘碑曰：紆佩金紫，光國垂勳。〉政事則顧雍潘濬呂範呂岱，以器任幹職；〈吳志曰：顧雍代孫劭為丞相，平尚書事。其所選用文武將吏，隨能所任，心無適莫。又曰：潘濬，字承明，武陵人也。弱冠宋仲子受學。權稱尊號，拜為少府，遷太常。又曰：呂範，字子衡，汝南人也。權拜裨將軍。亮即位，遷揚州牧，又遷大司馬。又曰：呂岱，字定公，廣陵人也。權拜上將軍。亮即位，拜大司馬。岱清身奉公，所在可述。許慎淮南子注曰：幹，彊也。〉奇偉則虞翻陸績張溫張惇，以諷議舉正；〈虞翻，已見三國名臣頌。吳志曰：虞翻，性不協俗，數犯顏諫爭。又曰：陸績，字公紀，吳郡人也。孫權統事，辟為奏曹掾。又曰：張溫，字惠恕，吳郡人也。權拜議郎，徙太子太傅，甚見信重。吳錄曰：張惇，字叔方，吳郡人也。德量淵懿，清虛淡泊，又善文辭。孫權以為車騎將軍，出補海昏令。毛詩曰：出入諷議。〉奉使則趙咨沈珩〈衡，〉以敏達延譽；〈吳志曰：權遣都尉趙咨使魏。魏帝問吳王何等主也？咨對曰：聰明仁智，雄略之主也。帝問其狀，對曰：納魯肅於凡品，是其聰也；拔呂蒙於行陣，是其明也；獲于禁而不害，是其仁也；取荊州兵不血刃，是其智也；據三州，虎視於天下，是其雄也；屈身於陛下，是其略也。吳書曰：咨字德度，南陽人。拜騎都尉。又曰：沈珩，字仲山，吳郡人也。權以珩有智謀，能專對，乃使至魏。魏文帝問曰：吳嫌魏東向乎？珩曰：不嫌也。曰：何以知？曰：信恃舊盟，言歸于好，是以不嫌。若魏渝盟，自有備豫。文帝善之。以奉使有稱，封永安鄉侯。官至少府。國語曰：使張老延君譽于四方。〉術數則吳範趙達，以禨祥協德。〈韋昭漢書注曰：歷數，占術也。吳志曰：吳範，字文則，會稽人也。以治歷數，知風氣，聞於郡中。權以範為騎都尉，領太史令。又曰：趙達，河南人也。治九宮一筭之術，究其微旨。孫權行師征伐，每令達有所推步，皆如其言。呂忱字林曰：禨，祅祥也，居衣切。天文志曰：臣主共憂患，其察禨祥。如淳曰：呂氏春秋曰：荊人鬼，而越人禨。今之巫祝禱祀之比也。晉灼曰：禨，音珠璣之璣。〉董襲陳武，殺身以衛主；〈吳志曰：董襲，字元世，會稽人也。為偏將軍。曹公出濡須口，襲從權赴之。襲督五樓船，往濡須口。夜卒暴風，樓船傾覆，左右散走，遠舸乞使，襲出怒曰：受將軍任，在此備賊，何等委去也；敢復言此者，斬。於是莫敢干，其夜船敗，襲死。權改服臨殯。又曰：陳武，字子烈，廬江人也。累有功勞，進位偏將軍。建安二十年，從擊合肥，奮命戰死。權哀之，自臨其喪。〉駱統劉基，彊諫以補過。〈吳志曰：駱統，字公緒，會稽人也。權召為功曹。志在補察，苟所聞見，夕不待旦。又曰：劉繇長子基，字敬輿。權為吳王，基為大司農。權嘗宴飲，騎都尉虞翻醉酒犯忤，權欲殺之，威怒甚盛。由基諫爭，翻以得免。左氏傳，士季謂晉侯曰：詩云：袞職有闕，惟仲山甫補之。能補過也。〉謀無遺諝，舉不失策。〈廣雅曰：諝，智也，思與切。東觀漢記，魯恭上疏曰：舉無遺策，動不失其中。〉故遂割據山川，跨制荊吳，而與天下爭衡矣。〈爭衡，謂角其輕重也。漢書，公孫獲曰：吳、楚之王，西與天子爭衡。鄭玄周禮注曰：稱上曰衡。〉

　　魏氏嘗藉戰勝之威，率百萬之師，〈漢書，晁錯曰：戰勝之威，民氣百倍。〉浮鄧塞〈去〉之舟，下漢陰之衆，〈孔安國尚書傳曰：順流曰浮。酈元水經注曰：鄧塞者，即鄧城東北小山也，先後因之以為鄧塞。漢陰，漢水之南也。莊子曰：子貢南遊於楚，過漢陰。〉羽楫萬計，龍躍順流，〈羽楫，言疾也。羽獵曰：杖鏌邪而羅者以萬計。周易曰：見龍在田，或躍在淵。〉銳騎千旅，虎步原隰，〈李陵詩曰：幸託不肖軀，且當猛虎步。謨臣盈室，武將連衡，包咸論語注曰：衡，軛也。戎車，武將所駕。故以連衡喻多也。〉喟然有吞江滸之志，一宇宙之氣。〈毛萇詩傳曰：水涯曰滸。〉而周瑜驅我偏師，黜之赤壁，〈吳志曰：曹公入荊州。權遂遣瑜與備并力逆曹公，遇於赤壁。初一交戰，公軍破退。〉喪旗亂轍，僅而獲免，收跡遠遁。〈左氏傳，曹劌曰：吾視其轍亂，望其旗靡。鄭玄禮記注曰：遁，逃也。〉漢王亦憑帝王之號，帥巴漢之民，乘危騁變，結壘千里，志報關羽之敗，圖收湘西之地。而陸公亦挫之西陵，覆師敗績，困而後濟，絕命永安。〈蜀志曰：孫權襲殺關羽，取荊州。先主忿孫權之襲關羽，遂乃伐吳。吳將陸遜大破先主軍。遂棄船還魚復，改縣曰永安。先主徂于永安宮。吳志曰：備升馬鞍山，陸遜促諸軍四面蹙之，土崩瓦解。馬鞍山，在西陵之西。〉續以濡須之寇，臨川摧銳；〈吳歷曰：曹公出濡須，作油船，夜渡洲上。權以水軍圍取，得三千餘人，其沒溺者數千人。〉蓬籠之戰，孑輪不反。〈魏志曰：張遼之討陳蘭，別遣臧霸至皖討吳。吳將韓當遣兵逆霸，與戰于蓬籠。楚辭曰：登蓬籠而下隕兮。王逸曰：蓬籠，山名也。公羊傳曰：晉敗秦於殽，匹馬隻輪無反者。〉由是二邦之將，喪氣挫鋒，勢衄〈奴六〉財匱，而吳莞然坐乘其弊。〈論語曰：子之武城，聞絃歌之聲，莞爾而笑。何晏曰：莞爾，小笑貌。〉故魏人請好，漢氏乞盟，〈左氏傳曰：隱公攝位，而欲求好於邾。又曰：鄭伯乞盟請服。〉遂躋天號，鼎跱而立。〈方言曰：躋，登也。漢書，蒯通說韓信曰：今為足下之計，莫若三分天下，鼎足而立，其勢莫敢先動。〉西屠庸益之郊，北裂淮漢之涘，〈王逸楚辭注曰：屠，裂也。〉東包百越之地，南括群蠻之表。〈賈誼過秦曰：南取百越之地。薛君韓詩章句曰：括，約束也。〉於是講八代之禮，蒐三王之樂。〈八代，三皇、五帝也。杜預左氏傳注曰：蒐，閱也。蒐與搜古字通。三王，夏、殷、周也。〉告類上帝，拱揖群后，〈尚書曰：肆類于上帝。孔安國曰：類，謂攝位事類，遂以攝告天及五帝也。尚書曰：班瑞于群后。典引曰：欽若上下，恭揖群后。〉虎臣毅卒，循江而守，〈毛詩曰：進厥虎臣。左氏傳，君子曰：殺敵為果，致果為毅。漢書，伍被曰：彊弩臨江而守。〉長棘勁鎩，望飆而奮。〈爾雅曰：棘，戟也。說文曰：鎩，鈹有鐔也，亦曰長刃矛，刀之類也，山列切。〉庶尹盡規於上，四民展業于下。〈尚書曰：庶尹允諧。孔安國傳曰：尹，正也。衆官之長。國語，召康公曰：天子聽政，近臣盡規。又曰，內史過曰：庶人、工、商，各守其業，以供其上。〉化協殊裔，風衍遐圻。〈左氏傳曰：天子之地一圻。杜預曰：一圻，方千里。圻，界也。言風教及遠。〉乃俾一介行人，撫巡外域。〈左氏傳曰：晉人使子貢對鄭使曰：君有楚命，亦不使一介行李告于寡君。杜預曰：一介，獨使也。〉巨象逸駿，擾於外閑；〈周禮曰：天子十有二閑，馬六種。鄭玄曰：每廄為一閑。〉明珠瑋寶，耀於內府。〈周禮曰：玉府掌王之金玉玩好。〉珍瑰重跡而至，奇玩應響而赴。〈漢書，息夫躬曰：羽檄重積而狎至。〉輶〈由〉軒騁於南荒，衝輣息於朔野。楊雄答劉歆書曰：嘗聞先代輶軒之使。班固漢書述曰：戎車七征，衝輣閑閑。字略作䡴樓也。音義曰：輣，兵車名也，薄萌切。齊民免干戈之患，戎馬無晨服之虞。而帝業固矣。〈漢書，難蜀父老曰：今割齊民以附夷、狄。如淳曰：齊等無有貴賤，故謂之齊民。老子曰：天下無道，戎馬生郊。爾雅曰：虞，度也。〉

　　大皇既歿，幼主蒞朝。〈幼主，孫亮也。吳志曰：孫亮，字子明，權少子也。立為太子。權薨，即尊號。〉姦回肆虐，景皇聿興，〈尚書曰：崇信姦回。南都賦曰：豺狼肆虐。吳志曰：孫休，字子烈，權第六子也。亮廢，孫綝使宗正孫楷迎休即位。薨，謚曰景帝。毛萇詩傳曰：聿，遂也。〉虔修遺憲，政無大闕，守文之良主也。〈南都賦曰：朝無闕政。公羊傳曰：繼文王之體，守文王之法度也。〉降及歸命之初，〈吳志曰：孫皓降晉，晉賜號歸命侯。〉典刑未滅，故老猶存。〈尚書曰：尚有典刑。毛詩曰：召彼故老。〉大司馬陸公以文武熙朝，左丞相陸凱以謇諤盡規，〈吳志曰：孫皓即位，拜陸抗大司馬、荊州牧。又曰：陸凱，字敬風，吳郡人也。孫皓遷為左丞相。凱上表疏，皆指事，不飾忠懇。孔安國尚書傳曰：熙，廣也。周易曰：王臣謇謇，匪躬之故。史記，趙簡子曰：諸大夫在朝，徒聞唯唯，子不聞周舍之諤諤。盡規，已見上文。〉而施績范慎以威重顯，〈吳志曰：施績，字公緒，遷將軍，督領盜賊事，持法不傾，拜左大司馬。吳錄曰：范慎，字孝敬，廣陵人也。竭忠知己之君，纏綿三益之友，時人榮之。孫皓以為太尉。〉丁奉離斐以武毅稱，〈吳志曰：丁奉，字承淵，廬江人也。少以驍勇為小將。亮即位，為冠軍將軍。魏將諸葛誕據壽春降。魏人圍之，使奉與黎斐解圍。奉為先登，黎斐力戰，有功，拜左將軍。黎與離音相近，是一人，但字不同。〉孟宗丁固之徒為公卿，〈吳志曰：孫皓以左右御史大夫丁固、孟仁為司徒、司空。吳錄曰：初，固為尚書，夢松樹生腹上，謂人曰：松字十八公也，後十八歲當為三公乎？卒如夢焉。又曰：孟仁，字恭武，江夏人也。本名宗，避皓字，易焉。楚國先賢傳曰：累遷光祿勳，遂至三公。〉樓玄賀劭之屬掌機事，〈吳志曰：樓玄，字承先，沛郡人也。孫皓遂用玄為宮下錄事禁中侯，主殿中事。又曰：賀劭，字興伯，會稽人也。皓時為中書令。漢官解故曰：機事所摠，號令攸發。〉元首雖病，股肱猶存。〈尚書大傳曰：元首，君也。股肱，臣也。〉爰及末葉，群公既喪，然後黔首有瓦解之志，皇家有土崩之釁。〈黔首，已見過秦論。漢書，徐樂上書曰：何謂瓦解？吳、楚、齊、趙之兵是也。當是之時，安土樂俗之民衆，故諸侯無境外助，此之謂瓦解。又曰：何謂土崩，秦之末葉是也。人困而主不恤，下怨而上不知，此之謂土崩也。〉歷命應化而微，王師躡運而發。〈歷命，歷數天命也。王師，謂晉師也。言躡其運數而發也。干寶晉紀曰：咸寧五年十一月，命安東將軍王渾向揚州，龍驤將軍王濬帥巴、蜀之卒，浮江而下。〉卒散於陣，民奔于邑；城池無藩籬之固，山川無溝阜之勢。〈過秦論曰：楚師深入鴻門，曾無藩籬之難。〉非有工輸雲梯之械，智伯灌激之害，〈墨子曰：公輸班為雲梯，必取宋。史記曰：晉智伯攻晉陽歲餘，引汾水灌其城，不沒者三版。城中懸釜而炊，易子而食。〉楚子築室之圍，燕人濟西之隊，〈左氏傳曰：楚子圍宋，將去之，申叔時曰：築室反耕者，宋必聽命。王從之。宋人乃懼，遂及楚平。史記曰：燕昭王使樂毅為上將軍，伐齊，破之濟西。〉軍未浹辰，而社稷夷矣。〈左氏傳，君子曰，莒恃其陋，浹辰之間，而楚剋其三都。杜預曰：浹辰，十二日也。浹，祖牒切。干寶晉紀曰：太康元年四月，王濬鼓入于石頭。吳主孫皓面縛輿櫬降于濬。〉雖忠臣孤憤，烈士死節，將奚救哉？〈襄陽記曰：張悌，字臣先，襄陽人。晉伐吳，悌逆之，吳軍大敗。諸葛靚退走，使過迎悌。悌不肯去，靚自牽之，悌垂泣曰：今日是我死日也。靚遂放之，為晉軍所殺。韓子有孤憤篇。司馬遷書曰：世又不與能死節者也。〉

　　夫曹劉之將，非一世所選；向時之師，無曩日之衆。〈向時，謂太康之役也。曩日，謂昔日之曹、劉也。〉戰守之道，抑有前符；〈符，猶法也。〉險阻之利，俄然未改。而成敗貿理，古今詭趣，何哉？〈廣雅曰：貿，易也。說文曰：詭，變也。詭與恑同。〉彼此之化殊，授任之才異也。

文選考異

注「北至南陽」：茶陵本「北」作「比」，是也。袁本亦誤「北」。
注「陳忠曰」：何校「陳」改「閻」，陳同，是也。各本皆誤。
飾法脩師：案：「飾」當作「飭」。注引易作「飭」。各本正文皆傳寫偽也。晉書作「飭」，吳志注作「飾」，群書中二字多錯互。今易作「敕」，則「飾」字非矣。
注「班固王命論曰」：何校「固」改「彪」，陳同，是也。各本皆誤。
注「虞翻性不協俗」：袁本無「性不協俗」四字，是也。茶陵本此上下複出者更非。
注「孫權以為車騎將軍」：陳云「將軍」下脫「主簿」二字，是也。各本皆脫。
注「往濡須口」：陳云「往」，「住」誤，是也。各本皆偽。
注「公孫獲曰」：陳云「獲」，「玃」誤，是也。各本皆偽。
注「先主徂于永安宮」：袁本「徂」作「殂」，是也。茶陵本此注并善於五臣，文句全非。
而吳莞然：茶陵本「莞」作「莧」，注同。校語云五臣作「莞」。袁本校語云善作「莧」，其注中亦皆作「莧」。考論語釋文「莧爾」字如此，尤因今論語作「莞」，定從校改，遂以五臣亂善，非。晉書作「莞」，吳志注作「藐」，即「莧」之誤也。
注「晉人使子貢」：何校「貢」改「員」，陳同，是也。各本皆偽。
注「羽檄重積而狎至」：何校「積」改「跡」，陳同，是也。各本皆誤。
注「字略作䡴樓也」：案：「樓」下當有「車」字，各本皆脫。
注「尚書曰尚有典刑」：何校改「尚書」作「毛詩」，下文「毛詩」改「又」，陳同，是也。各本皆誤。
注「皆指事不飾忠懇」：何云案吳志「忠懇」下有「內發」二字，此脫，當增入。案：所校是也。各本皆脫。
注「子不聞周舍之諤諤」：案：「子」字不當有。各本皆衍。
注「孫皓遂用玄為宮下錄事」：袁本、茶陵本無「遂」字。案：此尤添之也。又陳云「錄事」當作「鎮」，是也。各本皆誤。
非有工輸雲梯之械：何校「工」改「公」。陳云「工」，「公」誤。今案：晉書、吳志注皆是「工」字，疑士衡謂之「工輸」未當，輒改也。
注「王濬鼓入于石頭」：陳云「鼓」下脫「譟」字，是也。各本皆脫。
注「張悌字臣先」：何校「臣」改「巨」，陳同，是也。各本皆誤。
注「說文曰詭變也」：案：「詭」當作「恑」。此所引心部文。又觀下注，可見袁本亦誤「詭」。茶陵本刪此注，更非。

主条目：辯亡論下
　　辯亡論下

　　昔三方之王也，魏人據中夏，漢氏有岷益，吳制荊楊而奄交廣。〈東都賦曰：自中夏以布德。毛萇詩傳曰：奄，覆也。〉曹氏雖功濟諸華，虐亦深矣，其民怨矣。〈左氏傳曰：吳，周之冑裔也。今而始大，比于諸華。毛詩序曰：亡國之音哀以思，其民怨。〉劉公因險以飾智，功已薄矣，其俗陋矣。〈淮南子曰：偽之生，飾智以警愚。范曄後漢書，吳祐曰：遠在海濱，其俗誠陋也。〉夫吳，桓王基之以武，太祖成之以德，聰明叡達，懿度弘遠矣。〈周易曰：古之聰明叡智神武而不殺者夫。莊子，許由曰：齧缺之為人也，聰明叡智。〉其求賢如不及，卹民如稚子。〈論語曰：子曰：見善如不及。謝承後漢書曰：延篤遷京兆尹，卹民如子。〉接士盡盛德之容，親仁罄丹府之愛。拔呂蒙於戎行，識潘濬於係虜。〈吳志曰：呂蒙年十五六，隨鄧當擊賊，策見而奇之，引置左右。張昭薦蒙，拜別部司馬。又曰：潘濬，字承明，武陵人也。江表傳曰：權剋荊州，將吏悉皆歸附，而濬獨稱疾不見。權遣人以床就家輿致之。濬伏面著席不起，涕泣交橫，哀哽不能自勝。權慰勞與語，呼其字曰：承明，昔觀丁父，鄀俘也，武王以為軍帥。彭仲爽，申俘也，文王以為令尹。此二人，卿荊國之先賢也。初雖見囚，後皆擢用，為楚名臣。卿獨不然，未肯降，意將以孤異古人之量邪？使親近以巾拭面，濬起，下地拜謝，即以為治中，荊州諸軍事一以咨之。毛萇詩傳曰：識，用也。〉推誠信士，不恤人之我欺；量能授器，不患權之我逼。執鞭鞠躬，以重陸公之威；悉委武衛，以濟周瑜之師。〈吳志，陸機為遜銘曰：魏大司馬曹休侵我北鄙，乃假公黃鉞，統御六師及中軍禁衛，而攝行王事。主上執鞭，百司屈膝。江表傳曰：曹公入荊州，周瑜夜請見權曰：諸人徒見操書言水步八十萬，而各恐懼，不復斷其事實。今以實較之，不過十五六萬，軍已久疲。得精兵五萬，自足制之。權曰：五萬兵難卒合，已選三萬人，船載糧具俱辦。卿與子敬便在前發，孤當增發人衆，多載資糧，為軍後援也。〉卑宮菲食，以豐功臣之賞；披懷虛己，以納謨士之筭。〈論語曰：禹菲飲食，而致孝乎鬼神；卑宮室，而盡力乎溝洫。馬融曰：菲，薄也。漢書李尋傳曰：王根輔政，數虛己問尋。〉故魯肅一面而自託，士燮蒙險而致命。〈吳志曰：魯肅，字子敬，臨淮人也。周瑜薦肅才宜佐時，當廣求其比，以成功業，不可令去也。權即召肅與語，甚說之。衆賓罷退，獨引肅還，合榻對飲。又曰：士燮，字威彥，蒼梧人也。漢時，燮為綏南中郎將，董督七郡，領交趾太守。孫權遣步騭為交州刺史，燮率兄弟奉承節度。權加燮為左將軍，燮遣子廞入質。〉高張公之德，而省遊田之娛；賢諸葛之言，而割情欲之歡。〈吳志曰：張昭為軍師。權每田獵，常乘馬射虎，虎嘗突前攀持馬鞍。昭變色而前曰：將軍何有當爾？夫為人君者，謂能駕御英雄，驅使群賢，豈謂馳逐於原野，校勇於猛獸者乎？如有一日之患，奈天下笑何？權謝昭曰：年少慮事不遠，慚君。然猶不能已。諸葛瑾事未詳。〉感陸公之規，而除刑法之煩；奇劉基之議，而作三爵之誓。〈吳志曰：陸遜陳便宜，勸以施德緩刑，寬賦息調。權報曰：君以為太重，孤亦何利焉，但不得已而為之爾。於是令有司盡寫科條，使郎中褚逢齎以就遜，意所不安，令損益之。權既為吳王，歡宴之末，自起行酒。虞翻伏地陽醉，不持。權去，翻起坐。權於是大怒，手劍欲擊之。侍坐者莫不惶遽，惟大司農劉基起抱權，諫曰：大王三爵後殺善士，雖翻有罪，天下孰知之？翻由是得免。權因敕左右，自今酒後言殺，皆不得殺。〉屏氣跼〈局〉蹐〈脊〉，以伺子明之疾；分滋損甘，以育凌統之孤。〈論語曰：屏氣似不息者。毛詩曰：謂天蓋高，不敢不跼；謂地蓋厚，不敢不蹐。吳志曰：呂子明疾發，權時在公安，迎置內殿，所以治護者萬方，募封內有能愈蒙者，賜千金。欲數見其顏色，又恐其勞動，常穿鑿壁瞻之，見其小能下食則喜，顧左右言笑，不然則咄唶，夜不能寐。病小瘳，為下赦令，群臣畢賀。後更增篤，自親臨視。凌統卒，權為之數日減膳，言及流涕。乃列封統二子，年各數歲，權內養於宮，愛待與諸子同，賓客進見，呼示之曰：此吾虎子也。〉登壇慷慨，歸魯子之功；削投惡言，信子瑜之節。〈吳志曰：權既稱尊號，臨壇顧謂公卿曰：昔魯子敬，嘗道此，可謂明於事勢矣。時或言諸葛瑾別遣親人與備相聞。權曰：孤與子瑜有死生不易之誓，子瑜之不負孤，猶孤不負子瑜也。〉是以忠臣競盡其謨，志士咸得肆力。〈孔安國尚書傳曰：謨，謀也。又曰：肆，陳也。〉洪規遠略，固不猒夫區區者也。〈言其規略宏遠，不安茲小國也。左氏傳曰：初，楚靈王卜曰：余尚得天下，不吉。投龜詬天而呼曰：是區區者而不余畀。方言曰：猒，安也，於豔切。〉故百官苟合，庶務未遑。〈論語曰：子謂衛公子荊善居室，始有，曰苟合矣。少有，曰苟完矣。〉

　　初都建業，群臣請備禮秩，天子辭而不許曰：「天下其謂朕何？」宮室輿服蓋慊〈口簟〉如也。〈漢書，文帝曰：豫建太子，謂天下何？賈逵國語注曰：謂，告也。言何以告天下也。劉兆穀梁傳注曰：慊，不足也。〉爰及中葉，天人之分既定，百度之缺粗脩，〈抯，古粗字。韋昭漢書注曰：粗，略也，才古切。〉雖醲化懿綱，未齒乎上代，〈杜預左氏傳注曰：齒，列也。〉抑其體國經邦之具，亦足以為政矣。〈周禮曰：惟王建國，體國經野。〉地方幾萬里，〈杜預左氏傳注曰：幾音其，近也。〉帶甲將百萬，其野沃，其兵練，〈韋昭國語注曰：沃，肥善也。〉其器利，其財豐。東負滄海，西阻險塞，長江制其區宇，峻山帶其封域。國家之利，未巨有弘於茲者矣。借使中才守之以道，善人御之有術，〈陳琳為曹洪與文帝書曰：謂為中才處之，殆難倉卒。論語，子張問善人之道。子曰：不踐跡，亦不入於室也。〉敦率遺典，勤民謹政，循定策，守常險，則可以長世永年，未有危亡之患也。〈左氏傳，北宮文子曰：有其國家，令問長世。尚書曰：降年有永，有不永。〉

　　或曰：吳蜀脣齒之國，〈左氏傳，宮之奇曰：諺所謂輔車相依，脣亡齒寒。〉蜀滅則吳亡，理則然矣。夫蜀，蓋藩援之與國，而非吳人之存亡也。〈漢書，項梁曰：田假，與國之王也。如淳曰：相與友善為與國，黨與也。〉何則？其郊境之接，重山積險，陸無長轂之徑；〈穀梁傳曰：長轂五百乘。范寗曰：長轂，兵車也。〉川阨流迅，水有驚波之艱。雖有銳師百萬，啟行不過千夫；〈詩曰：元戎十乘，以先啟行。〉舳艫千里，前驅不過百艦〈胡減切。漢書曰：自尋陽浮江，舳艫千里。李斐曰：舳，船後持柂處也。艫，船前頭刺櫂處也。言其船多，前後相銜，千里不絕。〉故劉氏之伐，陸公喻之長蛇，其勢然也。〈蛇鬥，以首尾救，故銳師百萬，而無所施也。〉昔蜀之初亡，朝臣異謀，或欲積石以險其流，或欲機械以御其變。〈戰國策曰：公輸班為攻宋機械。〉天子總群議而諮之大司馬陸公，公以四瀆天地之所以節宣其氣，固無可遏之理，〈國語，太子晉曰：夫天地成而聚於高，歸物於下，疏為川谷，以道其氣。韋昭曰：聚，聚物也。高，山陵也。下，藪澤也。疏，通也。〉而機械則彼我之所共，彼若棄長技以就所屈，即荊楊而爭舟楫之用，是天贊我也。〈漢書，晁錯曰：匈奴之長技三，中國之長技五。左氏傳，子魚曰：勍敵之人，隘而不成列，天贊我也。〉將謹守峽口，以待禽耳。逮步闡之亂，憑寶城以延強寇，重資幣以誘群蠻。〈國語，單穆公曰：量資幣。戰國策曰：荊軻至秦，持千金之幣。厚遺中庶子蒙嘉。〉于時大邦之衆，雲翔電發，〈雲翔，言衆也。戰國策，頓子說秦王曰：今楚、魏之兵雲翔而不敢拔。然此雲翔與戰國微異，不以文害意也。〉懸旍江介，築壘遵渚，〈毛詩曰：鴻飛遵渚。毛萇傳曰：遵，循也。〉襟帶要害，以止吳人之西。而巴漢舟師沿江東下。陸公以偏師三萬，北據東阬，〈東阬，在西陵步闡城東北，長十餘里。陸抗所築之城，在東阬上，而當闡城之北，其跡並存。〉深溝高壘，案甲養威。反虜踠〈於遠〉跡待戮，而不敢北窺生路，彊寇敗績宵遁，喪師太半。分命銳師五千，西御水軍，東西同捷，獻俘萬計。〈吳志曰：西陵督步闡據城以叛，遣使降晉。陸抗聞之，因部分諸軍吳彥等徑赴西陵，敕軍營更築嚴圍，自赤谿至故市，內以圍闡，外以禦寇。圍備始合，晉巴東監軍徐胤率水軍詣建平，荊州刺史楊肇至西陵。抗令張咸固守其城。公安督留慮距胤，身率三軍，憑圍對肇。肇攻至月餘，計屈夜遁。抗使輕騎躡之，肇大破敗，胤等引還。抗遂陷西陵城，誅夷闡族。左氏傳曰：僖二十年，晉侯敗楚師于城濮。還師歸國，獻俘授馘。杜預曰：獻楚俘于廟。俘即囚也。〉信哉，賢人之謀，豈欺我哉！〈孟子，公明儀曰：文王我師也，周公豈欺我哉！〉自是烽燧罕警，封域寡虞。〈言少有虞度之事也。〉陸公歿而潛謀兆，吳釁深而六師駭。〈蒼頡篇曰：駭，驚也。〉夫太康之役，衆未盛乎曩日之師；廣州之亂，禍有愈乎向時之難。〈吳志曰：孫皓天紀三年，郭馬反，攻殺廣州都督虞授。馬自號都督交、廣二州諸軍事，安南將軍。曩日、向時，皆謂曹、劉之世。〉而邦家顛覆，宗廟為墟。嗚呼！人之云亡，邦國殄瘁，不其然與？〈詩大雅文也。〉易曰：「湯武革命，順乎天。」〈周易革卦之辭也。〉玄曰：「亂不極則治不形。」〈太玄經曰：陰不極則陽不生，亂不極則德不形。〉言帝王之因天時也。古人有言曰：「天時不如地利。」〈孟子曰：天時不如地利，地利不如人和。趙岐曰：天時，支干五行王相孤虛之屬。〉易曰：「王侯設險，以守其國。」言為國之恃險也。〈周易坎卦之辭也。〉又曰：「地利不如人和。」「在德不在險。」言守險之由人也。〈史記，魏武侯曰：山河之固，此魏國之寶也。吳起對曰：在德不在險。〉吳之興也，參而由焉，孫卿所謂合其參者也。〈孫卿子曰：天有其時，地有其財，人有其治，夫是之謂能參合。所以參而顛覆，所參則惑矣。〉及其亡也，恃險而已，又孫卿所謂舍其參者也。

　　夫四州之萌非無衆也，大江之南非乏俊也，山川之險易守也，勁利之器易用也，先政之策易循也。功不興而禍遘者，何哉？所以用之者失也。是故先王達經國之長規，審存亡之至數；謙己以安百姓，敦惠以致人和；寬沖以誘俊乂之謀，慈和以結士民之愛。是以其安也，則黎元與之同慶；〈孝經鉤命決曰：天有顧眄之義，授圖子黎元也。〉及其危也，則兆庶與之共患。安與衆同慶，則其危不可得也；危與下共患，則其難不足恤也。夫然，故能保其社稷，而固其土宇，麥秀無悲殷之思，黍離無愍周之感矣。尚書大傳曰：微子將朝周，過殷之故墟，見麥秀之𦾶𦾶，曰：此父母之國，宗廟社稷之所立也。志動心悲，欲哭則朝周，俯泣則婦人，推而廣之，作雅聲。毛詩序曰：黍離，閔宗周也。周大夫行役過故宗廟宮室，盡為禾黍，故為黍離之詩。

文選考異

注「左氏傳曰」下至「比于諸華」：袁本此十八字作「諸華已見上文」六字，最是。茶陵本複出，非。
注「莊子許由曰齧缺之為人也聰明叡智」：袁本、茶陵本無此十五字。
注「使親近以巾拭面」：袁本、茶陵本「使」作「便」，無「近」字，「拭」下有「其」字。案：此尤延之以吳志注所引校改之也。陳云當時左右給使之人謂之親近，屢見國志，或二本偽耳。
注「船載糧具俱辦」：陳云「載」字衍，「糧」下脫「戰」字，是也。各本皆誤。
注「為軍後援也」：陳云「軍」，「卿」誤，是也。各本皆誤。
卑宮菲食：袁本、茶陵本此下校語云善有「貪」字。案：二本所見傳寫衍。
以豐功臣之賞：袁本、茶陵本無「以」字，下「以納謨士之筭」同。案：晉書無，吳志注有，此尤延之依吳志注添之也。
注「賈逵國語注曰謂告也言何以告天下也」：袁本、茶陵本無此十六字。
注「慊不足也」：袁本此下有「口簟切」三字，是也。尤改入正文下，非。茶陵本正文下載五臣「苦簟」音而刪此，更非。
百度之缺粗脩：袁本云善作「柤」。茶陵本云五臣作「粗」。案：注云「柤，古粗字」，似二本所見是也。但晉書、吳志注皆作「粗」，他書既未見有借「柤」為「粗」者，士衡他文用字亦少此類，無以考之。
注「抯古粗字」：袁本、茶陵本「抯」作「柤」。案：此未審，說見上。
雖醲化懿綱：袁本、茶陵本「綱」作「網」。案：此尤校改之也。晉書「綱」，吳志注「網」，尋文義以「綱」為是。二本所載五臣翰注云「以網羅天下」，然則五臣「網」，或失著校語。善無注可證，其實未必同五臣也。
抑其體國經邦之具：袁本、茶陵本「邦」作「民」。案：晉書「邦」，吳志注「民」，此亦尤校改之也，文義兩通。未知善果何作？
注「幾音其近也」：袁本、茶陵本「其」作「基」，是也。又案「近也」當在「音基」上。各本皆倒。
天子總群議：袁本云五臣作「議」，茶陵本云善作「誼」。案：此亦尤校改之也。晉書、吳志注皆作「議」，二本所見未必是。
憑寶城以延強寇：案：「寶」，吳志注作「保」。晉書亦作「寶」，與此同。詳「保城」與「資幣」偶句，蓋「保」即今之「堡」字。「保」是，「寶」非也。袁、茶陵二本所載五臣翰注云「寶猶堅也」，文義殊為不安。善未必同五臣，或失著校語。
注「因部分諸軍吳彥等」：何校「吳」改「吾」，陳同，是也。各本皆誤。
寬沖以誘俊乂之謀：茶陵本云五臣作「乂」。袁本云善作「人」。案：晉書、吳志注皆作「乂」，二本所見非。


Chinese text: This work was published before January 1, 1923, and is in the
public domain worldwide because the author died at least 100 years ago.
