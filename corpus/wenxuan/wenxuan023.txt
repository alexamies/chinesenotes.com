詩乙
招隱
招隱詩二首
〈五言。韓子曰：閑靜安居謂之隱。〉

主条目：招隱詩 (左思)
左太沖〈雜詩左居陸後，而此在前，誤也。〉

杖策招隱士，荒塗橫古今。〈魯連子曰：連卻秦軍，平原君欲封之，遂杖策而去。說文曰：杖，持也。方言曰：木細枝曰策。董仲舒士不遇賦曰：懼荒塗之難踐。鄭玄周禮注曰：荒，蕪也。郭璞山海經注曰：橫，塞也。〉
巖穴無結構，丘中有鳴琴。〈結構，謂交結構架也。魯靈光殿賦曰：觀其結構。尚書大傳，子夏曰：弟子受書於夫子者不敢忘，雖退而巖居河、濟之間，深山之中作壤室，尚彈琴其中，以歌先王之風，則可以發憤矣。〉
白雪停陰岡，丹葩曜陽林。〈尚書大傳曰：相與觀乎南山之陰。高誘戰國策注曰：山北曰陰。爾雅曰：山脊曰岡。鄭玄周禮注曰：陽木生於山南也。〉
石泉漱瓊瑤，纖鱗亦浮沈。〈楚辭曰：飲石泉兮蔭松柏。漱，猶蕩也。毛萇詩傳曰：瓊瑤，美玉也。〉
非必絲與竹，山水有清音。〈禮記曰：絲竹，樂之器也。〉
何事待嘯歌，灌木自悲吟。〈毛詩曰：其嘯也歌。又曰：集于灌木。毛萇詩傳曰：灌，叢也。南都賦曰：寡婦悲吟。〉
秋菊兼糇糧，幽蘭間重襟。〈楚辭曰：朝飲木蘭之墜露，夕餐秋菊之落英。毛詩曰：乃裹糇糧。毛萇曰：糇，食也。楚辭曰：紉秋蘭以為佩。然蘭可為佩，故以間襟也。〉
躊躇足力煩，聊欲投吾簪。〈言世務勞促，故足力煩殆也。韓詩曰：搔首躊躇。阮嗣宗奏記曰：負薪疲病，足力不彊。鄭玄毛詩箋曰：聊，且略之辭。蒼頡篇曰：簪，笄也，所以持冠也。〉


經始東山廬，果下自成榛。〈王隱晉書曰：左思徙居洛城東，著經始東山廬詩。毛詩曰：經始靈臺。高誘淮南子注曰：叢木曰榛。小栗小棘曰榛。〉
前有寒泉井，聊可瑩心神。〈周易曰：井洌寒泉。廣雅曰：瑩，磨也。〉
峭蒨青蔥間，竹柏得其真。〈峭蒨，鮮明貌。孫卿子曰：桃李蒨粲於一時，時至而後殺。至於松柏，經隆冬而不彫，蒙霜雪而不變，可謂得其真矣。〉
弱葉棲霜雪，飛榮流餘津。
爵服無常玩，好惡有屈伸。〈言爵服之榮，理無常玩，時有好惡，隨之屈伸。管子曰：將立朝廷者，則爵服不可不貴也。爵服加於不義，則人賤爵服矣。家語，孔子曰：君子之行己也，可以屈則屈，可以伸則伸。東征賦曰：行止屈伸，與時息兮。〉
結綬生纏牽，彈冠去埃塵。〈言人出仕非一途，或結綬以生纏牽之憂，或彈冠而去埃塵之累。漢書曰：蕭育與陳咸、朱博為友，著聞當世。往者有王陽、貢禹，故長安語曰：蕭、朱結綬，王、貢彈冠。言其相薦達也。說文曰：纏，繞也。淮南子曰：王喬、赤松，去塵埃之間，離群物之紛，可謂養生矣。〉
惠連非吾屈，首陽非吾仁。〈論語曰：謂柳下惠、少連降志辱身矣。史記曰：伯夷、叔齊隱於首陽山。論語，子貢問曰：伯夷、叔齊何人也？子曰：古之賢人也。曰：怨乎？曰：求仁而得仁，又何怨！又，子曰：我則異於是，無可無不可。〉
相與觀所尚，逍遙撰良辰。〈趙岐孟子章句曰：各崇所尚，則義不虧矣。廣雅曰：尚，高也。謂中心之所高尚也。莊子曰：逍遙乎無事之業。東征賦曰：撰良辰而將行。〉

文選考異

〈注「井洌寒泉」：何校「泉」下添「食」字，陳同。各本皆脫。〉

招隱詩
〈五言〉

主条目：招隱詩 (陸機)
陸士衡

明發心不夷，振衣聊躑䠱。毛詩曰：明發不寐。楚辭曰：心蛩蛩而不夷。王逸曰：夷，悅也。新序曰：古老振衣而起。杜預左氏傳注曰：振，整也。說文曰：躊䠱，住足也。躊與躑同。
躑䠱欲安之，幽人在浚谷。〈周易曰：履道坦坦，幽人貞吉。幽通賦曰：眷浚谷而勿墜。〉
朝採南澗藻，夕息西山足。〈毛詩曰：于以采蘋，南澗之濱；于以采藻，于彼行潦。史記，伯夷、叔齊詩曰：登彼西山兮，採其薇。毛萇詩傳曰：麓，山足也。〉
輕條象雲構，密葉成翠幄。〈劉公幹詩曰：大夏雲構。又齊都賦曰：翠幄浮遊。杜預左氏傳注曰：幄，帳也。〉
激楚佇蘭林，回芳薄秀木。〈上林賦曰：激楚結風。楚辭曰：遊蘭皋與蕙林。王逸楚辭注曰：薄，附也。廣雅曰：秀，美也。〉
山溜何泠泠，飛泉漱鳴玉。〈枚乘上書曰：泰山之霤穿石。楚辭曰：吸飛泉之微液。鳴玉，亦瓊瑤也，見上注。〉
哀音附靈波，頹響赴曾曲。
至樂非有假，安事澆醇樸？莊子曰：天下有至樂無有哉？老聃曰：夫得是至美，至樂也。得至美而遊乎至樂之謂至人。又曰：唐、虞始為天下，𣻏淳散朴。許慎淮南子注曰：澆，薄也。𣻏與澆同。
富貴茍難圖，稅駕從所欲。〈論語，子曰：富而可求也，雖執鞭之士，吾亦為之；如不可求，從吾所好。稅駕，喻辭榮也。史記，李斯曰：當今人臣之位，無居上者，可謂富貴極矣，吾未知所稅駕也。方言曰：舍車曰稅。脫與稅古字通。〉

文選考異

〈注「脫與稅古字通」：案：「脫」「稅」二字當乙，謂正文及史記、方言之「稅」即「脫」也。各本皆倒。袁本改「吾未知所稅駕也」作「脫」以就之，大誤。〉

反招隱
反招隱詩
〈五言〉

主条目：反招隱詩
王康琚〈古今詩英華題云：晉王康琚，然爵里未詳也。〉

小隱隱陵藪，大隱隱朝市。
伯夷竄首陽，老聃伏柱史。〈史記曰：老子，名耳，字聃。列仙傳曰：李耳，字伯陽，生於殷時，為周柱下史。又曰：武王平殷，伯夷、叔齊恥之，義不食周粟，隱於首陽山。〉
昔在太平時，亦有巢居子。〈皇甫謐逸士傳曰：巢父，堯時隱人，常山居，不營世利。年老，以樹為巢，而寢其上，故時人號曰巢父。〉
今雖盛明世，能無中林士？〈解嘲曰：遭盛明之世。毛萇詩傳曰：中林，林中也。班固漢書序曰：山林之士，往而不能反。〉
放神青雲外，絕跡窮山裏。〈琴操曰：許由云：吾志在青雲，何乃劣劣為九州伍長乎？莊子曰：絕跡易，無行地難。郭象曰：不行則易也。王隱晉書，李重奏曰：陳原絕跡窮山，韞櫝道藝。〉
鵾雞先晨鳴，哀風迎夜起。〈楚辭曰：鵾雞嘲哳而悲鳴。崔琦七蠲曰：再奏致哀風。〉
凝霜凋朱顏，寒泉傷玉趾。〈楚辭曰：漱凝霜之雰雰。又曰：容則秀稚朱顏。毛詩曰：爰有寒泉。左氏傳，楚太宰蒍啟彊謂魯侯曰：今君若步玉趾，辱見寡君。〉
周才信眾人，偏智任諸己。〈以出仕為周才，隱居為偏智。傅子曰：君子周才難。論語，子曰：君子求諸己。〉
推分得天和，矯性失至理。〈劉向列子目錄曰：至於力命篇，一推分命。莊子曰：夫明白於天地之德者，此之謂太平大宗與天和者也。淮南子曰：顏回夭死，季由葅於衛，皆迫性命之情，而不得天和者也。列子，公孫朝曰：矯性命以招名，弗若死矣。又曰：均天下之至理。張湛曰：物事皆均，則理無不至。郭象莊子注曰：至理盡於自得。〉
歸來安所期？與物齊終始。〈莊子有齊物論。又曰：萬物一齊，孰短孰長？又曰：遊乎萬物之所始。孫卿子曰：生，人之始也；死，人之終也。〉

遊覽
芙蓉池作
〈五言〉

主条目：芙蓉池作
魏文帝〈魏志曰：文帝諱丕，字子桓，太祖太子也，為五官中郎將。太祖薨，嗣位為丞相魏王。受漢禪，即皇帝位。〉

乘輦夜行遊，逍遙步西園。〈呂氏春秋曰：乘輦于宮中。毛萇詩傳曰：乘，升也。〉
雙渠相溉灌，嘉木繞通川。〈西京賦曰：嘉木樹庭。上林賦曰：通川過於中庭。〉
卑枝拂羽蓋，脩條摩蒼天。〈子虛賦曰：上拂羽蓋。東方朔七言曰：折羽翼兮摩蒼天。〉
驚風扶輪轂，飛鳥翔我前。〈張衡羽獵賦曰：風翊翊其扶輪。〉
丹霞夾明月，華星出雲間。〈法言曰：明星皓皓，華藻之力也。〉
上天垂光采，五色一何鮮！
壽命非松喬，誰能得神仙？〈列仙傳曰：赤松子者，神農時雨師也。喬，王子喬，即周靈王太子晉也，道人浮丘公接以上嵩高山。〉
遨遊快心意，保己終百年。〈莊子曰：聖人其於人也，樂物之通而保己焉。養生經，黃帝曰：中壽百年。〉

南州桓公九井作
〈五言。水經注曰：淮南郡之于湖縣南，所謂姑孰，即南州矣。庾仲雍江圖曰：姑孰至直瀆十里，東通丹陽湖，南有銅山，一名九井山，山有九井，井與江通。何法盛桓玄錄曰：桓玄，字敬道，出姑孰，大築府第。〉

主条目：南州桓公九井作
殷仲文〈檀道鸞晉陽秋曰：殷仲文，字仲文，陳郡人也，為驃騎行參軍。以桓玄之姊夫，玄僭立，用為長史。帝反正，出為東陽太守，愈益憤怒。後照鏡不見其面，數日禍及。〉

四運雖鱗次，理化各有準。〈莊子，黃帝曰：陰陽四時，運行各得其序。李尤辟雍賦曰：攢羅鱗次。字書曰：準，平也。〉
獨有清秋日，能使高興盡。〈潘安仁有秋興賦。鄭玄周禮注曰：興者，託事於物也。〉
景氣多明遠，風物自淒緊。〈緊，猶實也。言欲成也。〉
爽籟警幽律，哀壑叩虛牝。〈言風之疾也，激爽籟而起其幽律，衝哀壑而叩其虛牝也。爾雅曰：爽，差也。簫管非一，故言爽焉。莊子，南郭子綦謂子游曰：汝聞地籟。子游曰：地籟則眾竅是已，郭象曰：人籟，簫也。夫簫管參差，宮商異律，故有長短高下萬殊之聲。鄭玄禮記注曰：警，起也。孔安國論語注曰：叩，擊也。大戴禮曰：丘陵為牡，谿谷為牝。〉
歲寒無早秀，浮榮甘夙殞。〈爾雅曰：不榮而實謂之秀。賈逵國語注曰：浮，輕也。〉
何以標貞脆，薄言寄松菌。〈松，貞；菌，脆也。松菌殊質，故貞脆異性也。毛詩曰：薄言采之。毛萇曰：薄，辭也。論語，子曰：歲寒然後知松柏之後凋。莊子曰：朝菌不知晦朔。〉
哲匠感蕭晨，肅此塵外軫。〈匠，謂桓玄也。蕭晨，言秋晨也，言秋晨蕭瑟。鄧析子曰：聖人逍遙一世之間，宰匠萬物之形。廣雅曰：感，傷也。鄭玄禮記注曰：肅，戒也。莊子曰：孔子彷徨塵垢之外，逍遙無為之業。郭象曰：所謂塵垢之外，非伏於山林而已。鄭玄考工記注曰：軫，輿後橫木也。言軫，所以明車也。〉
廣筵散汎愛，逸爵紆勝引。〈論語，子曰：汎愛眾而親仁。說文曰：紆，屈也。勝引，勝友也；引，猶進也，良友所以進己，故通呼曰勝引。〉
伊余樂好仁，惑袪吝亦泯。〈左氏傳，曰族穆子曰：請立起也，與田蘇遊而曰好仁。杜預曰：蘇，晉賢人也，蘇言韓起好仁也。范曄後漢書黃叔度傳，陳蕃、周舉常相謂曰：時月之間，不見黃生，則鄙吝之萌，復存乎心。薛君韓詩章句曰：袪，去也。爾雅曰：泯，盡也。〉
猥首阿衡朝，將貽匈奴哂。〈阿衡，喻玄也。言己以凡猥，妄首朝端，匈奴聞之，理將見哂。許慎淮南子注：猥，猶凡也。尚書曰：惟嗣王不惠于阿衡。孔安國曰：阿，倚也。衡，平也。漢書曰：車千秋以一言寤意，旬月取宰相。後漢使至匈奴，單于問曰：聞漢新拜丞相，何用得之？使者曰：上書言事故。單于曰：苟如是，漢置丞相非用賢也，妄一男子上書即得之矣！爾雅曰：貽，遺也。馬融論語注曰：哂，笑也。〉

文選考異

〈注「檀道鸞晉陽秋曰」：陳云「晉」上當有「續」字，是也。各本皆脫。餘同此，不悉出。〉

〈注「字仲文」：袁本、茶陵本無此三字。〉

〈注「左氏傳曰族穆子曰」：案：上「曰」字當作「公」。各本皆偽。〉

遊西池
〈五言〉

主条目：遊西池
謝叔源〈臧榮緒晉書曰：謝混少有美譽，善屬文，為尚書左僕射。以黨劉毅誅。沈約宋書曰：混字叔源。西池，丹陽西池。混思與友朋相與為樂也。〉

悟彼蟋蟀唱，信此勞者歌。〈聲類曰：悟，心解也。毛詩曰：蟋蟀在堂，歲聿云暮。今我不樂，日月其除。韓詩曰：伐木廢，朋友之道缺。勞者歌其事。詩人伐木，自苦其事，故以為文。〉
有來豈不疾，良遊常蹉跎。〈陸雲歲暮賦曰：年有來而棄予，時無筭而非我。劉楨黎陽山賦曰：良遊未厭，白日潛暉。楚辭曰：驥垂兩耳，中阪蹉跎。〉
逍遙越城肆，願言屢經過。〈說文曰：越，度也。鄭玄禮記注曰：肆，市中陳物處也。毛詩曰：願言思子。阮籍詠懷詩曰：趙、李相經過。〉
回阡被陵闕，高臺眺飛霞。〈廣雅曰：被，加也，言加大阜而通城闕也。〉
惠風蕩繁囿，白雲屯曾阿。〈邊讓章華臺賦曰：惠風春施。廣雅曰：屯，聚也。〉
景昃鳴禽集，水木湛清華。〈蒼頡篇曰：湛，水不流也。〉
褰裳順蘭沚，徙倚引芳柯。〈毛詩曰：褰裳涉溱。鄭玄曰：揭衣度溱水也。潘岳河陽詩曰：歸鴈映蘭洔。沚與洔同。楚辭曰：步徙倚而遙思。〉
美人愆歲月，遲暮獨如何？〈楚辭曰：惟草木之零落兮，恐美人之遲暮。王逸曰：遲，晚也。愆，謂過期也。〉
無為牽所思，南榮誡其多。〈莊子，庚桑楚謂南榮趎曰：全汝形，抱汝生，無使汝思慮營營。趎，處朱切。〉

文選考異

〈注「沈約宋書曰混字叔源」：袁本、茶陵本無此九字，上「臧榮緒晉書曰謝混」下有「字叔源」三字。案：此各本并五臣於善而失其舊，無可訂正也。〉

〈注「混思與友朋相與為樂也」：案：此十字係五臣語也。袁、茶陵二本合并六家，往往有之，前後例可推。此本既單行，善注不應竄入，乃尤延之仍舊誤而未知校正者。〉

泛湖歸出樓中翫月
〈五言。靈運山居賦注曰：大小巫湖。〉

主条目：泛湖歸出樓中翫月
謝惠連

日落泛澄瀛，星羅游輕橈。〈楚辭曰：倚沼畦瀛兮遙望博。王逸曰：楚人名池澤中曰瀛。羽獵賦曰：渙若天星之羅。楚辭曰：荃橈兮蘭旌。王逸曰：橈，小楫也。〉
憩榭面曲汜，臨流對迴潮。〈毛萇詩傳曰：憩，息也。爾雅曰：決出復入為汜。韓詩外傳，阿谷之女曰：阿谷之豫，隱曲之汜。〉
輟策共駢筵，並坐相招要。〈李弘軌法言注曰：駢，並也。〉
哀鴻鳴沙渚，悲猿響山椒。〈漢武帝李夫人賦曰：釋予馬於山椒。孟康曰：山椒，山陵名。廣雅曰：土高四墮曰椒丘。〉
亭亭映江月，瀏瀏出谷飆。〈亭亭，迥貌。王逸楚辭注曰：瀏，風疾貌。寡婦賦曰：風瀏瀏而夙興。〉
斐斐氣幕岫，泫泫露盈條。〈斐斐，輕貌。泫泫，垂貌。〉
近矚袪幽蘊，遠視盪諠囂。〈李奇漢書注曰：袪，開散也。王逸楚辭注曰：蘊，積也。鄭玄禮記注曰：聞諠囂則人意動作。〉
悟言不知罷，從夕至清朝。〈毛詩曰：彼美淑姬，可與晤言。鄭玄曰：晤，對也。悟與晤同。〉

文選考異

〈注「阿谷之豫」：案「豫」當作「隊」。各本皆偽。〉

〈注「李弘軌法言注曰」：案：「弘」字不當有。各本皆衍。軌，字弘範。蓋或記於旁而錯入一字耳。善引李軌法言注甚多，皆可證。〉

從遊京口北固應詔
〈五言。水經注曰：京口，丹徒之西鄉也。又曰：京城西北有別嶺入江，三面臨水，高數十丈，號曰北固。〉

主条目：從遊京口北固應詔
謝靈運

玉璽戒誠信，黃屋示崇高。〈言聖人佩玉璽所以儆戒誠信，居黃屋所以顯示崇高。鄧析子曰：為之符璽以信之。蔡邕獨斷曰：璽，印也，信也。古者尊卑共之，秦以來，天子獨以印稱璽，又獨以玉也。漢書曰：紀信乘王車，黃屋左纛。〉
事為名教用，道以神理超。〈言上二事乃為名教之所用，而其至道，實神理而超然也。文子曰：聖人所由曰道，所為曰事。三國名臣頌序曰：名教束物也。周易曰：聖人以神道設教而天下服。曹植武帝誄曰：聰竟神理。方言曰：超，遠也。〉
昔聞汾水游，今見塵外鑣。〈莊子曰：堯見四子藐姑射之山，汾水之陽。塵外，已見上文。說文曰：鑣，馬銜也。言鑣以明馬，猶軫以表車。〉
鳴笳發春渚，稅鑾登山椒。〈魏文帝書曰：從者鳴笳以啟路。稅鑾，猶稅駕也。山椒，已見上文。〉
張組眺倒景，列筵矚歸潮。〈吳都賦曰：張組帷，構流蘇。遊天台山賦曰：或倒景於重溟。王彪之遊仙詩曰：遠遊絕塵霧，輕舉觀滄溟。蓬萊陰倒景，崑崙罩曾城。並以山臨水而影倒，謂之倒景。〉
遠巖映蘭薄，白日麗江皋。〈蘭薄，即蘭林也。楚辭曰：朝騁騖兮，蘭薄戶樹，瓊木籬些。然此意微與王逸注異，不可以王義非之。楚辭曰：朝騁騖兮江皋。王逸曰：澤曲曰皋。〉
原隰荑綠柳，墟囿散紅桃。〈大戴禮夏小正曰：正月柳稊。稊者，發孚也，桃則華。荑與稊音義同。廣雅曰：墟，居也。〉
皇心美陽澤，萬象咸光昭。〈莊子，舜謂堯曰：昔者十日並出，萬物皆照。司馬彪曰：言陽光麗天，則無不鑒。孝經鉤命決曰：地以舒形，萬物咸載。〉
顧己枉維縶，撫志慚場苗。〈鄭玄毛詩箋曰：顧，念也。毛詩曰：皎皎白駒，食我場苗；縶之維之，以永今朝。〉
工拙各所宜，終以反林巢。〈呂氏春秋曰：至治之世，賢不肖各反其質，若此則工拙愚智可得而知矣。巢，已見上文。〉
曾是縈舊想，覽物奏長謠。〈毛詩曰：曾是在位。舊想，謂隱居之志也。歎逝賦曰：覽前物而懷之。劉琨答盧諶詩曰：引領長謠。〉

文選考異

〈注「朝騁騖兮」：何校去此四字。陳云注前「朝騁騖兮」衍。案：各本皆涉下而誤也。〉

晚出西射堂
〈五言。永嘉郡射堂。〉

主条目：晚出西射堂
謝靈運

步出西城門，遙望城西岑。〈劉公幹贈徐幹詩曰：步出北寺門，遙望西苑園。爾雅曰：山小而高曰岑。〉
連鄣疊巘崿，青翠杳深沈。〈爾雅曰：山正，鄣。巘崿，崖之別名。爾雅曰：重巘，隒。文字集略曰：崿，崖也。王逸楚辭注曰：杳，深冥也。〉
曉霜楓葉丹，夕曛嵐氣陰。〈楚辭曰：與曛黃而為期。王逸曰：黃昏時也。夏侯湛山路吟曰：道逶迤兮嵐氣清。埤蒼曰：嵐，山風也。嵐，祿含切。〉
節往戚不淺，感來念已深。
羈雌戀舊侶，迷鳥懷故林。〈七發曰：暮則羈雌，迷鳥宿焉。毛萇詩傳曰：懷，思也。〉
含情尚勞愛，如何離賞心？〈言鳥含情，尚知勞愛，況乎人而離於賞心也。〉
撫鏡華緇鬢，攬帶緩促衿。〈孫綽子曰：撫明鏡則好醜之貌可見。陸機東宮詩曰：柔顏收紅藻，玄鬢吐素華。古詩曰：衣帶日已緩。〉
安排徒空言，幽獨賴鳴琴。〈言安排之事，空有斯言；幽獨不悶，唯賴鳴琴而已。莊子曰：仲尼謂顏回曰：安排而去化，乃入於寥天一。郭象曰：安於推移，而與化俱去，故乃入於寂寥，而與天惟一也。楚辭曰：幽獨處乎山中。琴賦曰：處窮獨而不悶者，莫近於音聲也。〉

文選考異

〈注「山正鄣」：陳云「山」當作「上」。各本皆偽。案：此釋山文。今爾雅云「上正章」，「章」、「鄣」同字耳。〉

登池上樓
〈五言。永嘉郡池上樓。〉

主条目：登池上樓
謝靈運

潛虯媚幽姿，飛鴻響遠音。
薄霄愧雲浮，棲川怍淵沈。〈虯以深潛而保真，鴻以高飛而遠害，今己嬰俗網，故有愧虯鴻也。說文曰：虯，龍有角者。淮南子曰：蛟龍水居。又曰：鳥飛於雲。穀梁傳，孔子曰：聽遠音者，聞其疾而不聞其舒。王逸楚辭注曰：泊，止也。薄與泊同，古字通。馬融論語注曰：怍，慚也。〉
進德智所拙，退耕力不任。〈周易，子曰：君子進德脩業，欲及時也。尸子曰：為令尹而不喜，退耕而不憂，此孫叔敖之德也。〉
徇祿反窮海，臥痾對空林。〈趙岐孟子注曰：徇，從也。窮海，謂永嘉郡也。說文曰：痾，病也。〉
傾耳聆波瀾，舉目眺嶇嶔。〈禮記曰：傾耳而聽之。廣雅曰：聆，聽也。李陵書曰：舉目言笑。洞簫賦曰：嶇嶔巋崎。〉
初景革緒風，新陽改故陰。〈楚辭曰：款秋冬之緒風。王逸曰：緒，餘也。神農本草曰：春夏為陽，秋冬為陰。〉
池塘生春草，園柳變鳴禽。
祁祁傷豳歌，萋萋感楚吟。〈毛詩豳風曰：春日遲遲，采蘩祁祁。楚辭曰：王孫遊兮不歸，春草生兮萋萋。〉
索居易永久，離群難處心。〈禮記，子夏曰：吾離群索居，亦已久矣。詩曰：我行永久。穀梁傳曰：鄭伯之處心積慮，成於殺也。〉
持操豈獨古，無悶徵在今。〈莊子，罔兩責影曰：曩子坐，今子起，何其無持操與？周易曰：遯世無悶。〉

文選考異

〈傾耳聆波瀾此句上袁本、茶陵本有「衾枕昧節候，褰開暫窺臨」，云善無此兩句，何校添，陳同。案：詳文義當有，各本所見，或傳寫脫之也。〉

遊南亭
〈五言。永嘉郡南亭。〉

主条目：遊南亭
謝靈運

時竟夕澄霽，雲歸日西馳。〈淮南子曰：季夏之月，大雨時行。高誘曰：是月有時雨也。說文曰：霽，雨止也。曹子建詩曰：朝雲不歸山，霖雨成川澤。然雨則雲出，晴則雲歸也。〉
密林含餘清，遠峰隱半規。〈呂氏春秋曰：冬不用萐，清有餘也。張載歲夕詩曰：白日隨天迴，曒曒員如規。〉
久痗昏墊苦，旅館眺郊歧。〈毛萇詩傳曰：痗，病也。尚書，禹曰：洪水滔天，下民昏墊。孔安國曰：言天下民昏瞀墊溺，皆困水災也。杜預左氏傳注曰：旅，客會也。〉
澤蘭漸被逕，芙蓉始發池。〈楚辭曰：皋蘭被逕兮斯路漸。廣雅曰：漸，稍也。楚辭曰：芙蓉始發雜芰荷。王逸曰：芙蓉，蓮華也。〉
未厭青春好，已睹朱明移。〈楚辭曰：青春受謝白日昭。爾雅曰：夏為朱明。〉
慼慼感物歎，星星白髮垂。〈楚辭曰：愁鬱鬱之無快，居戚戚而不解。古長歌行曰：感物懷所思。左思白髮賦曰：星星白髮，生於鬢垂。〉
藥餌情所止，衰疾忽在斯。〈餌藥既止，故有衰病。蒼頡篇曰：餌，食也。〉
逝將候秋水，息景偃舊崖。〈毛詩曰：逝將去汝。莊子，罔兩問影曰：向也坐而今也起，向也行而今也止，何也？影曰：火與日吾屯也，陰與夜吾代也，彼吾所以有待也，而況乎以有待者乎？彼來則我與之來，彼往則我與之往。司馬彪曰：屯，聚也。火日明而影見，故曰吾聚也；陰闇則影不見，故曰吾代也。夜代，謂使得休息也。〉
我志誰與亮？賞心惟良知。〈毛萇詩傳曰：亮，信也。尚書曰：時惟良顯哉！〉

文選考異

〈注「旅客會也」：何校「會」改「舍」，陳同，是也。各本皆偽。〉

〈注「居戚戚而不解」：茶陵本「戚戚」作「慼慼」。袁本與此同。案：正文作「慼慼」，茶陵是，袁非也。蓋善「慼」、五臣「戚」，其大概矣。餘倣此，不悉出。〉

遊赤石進帆海
〈五言。靈運遊名山志曰：永寧、安固二縣中，路東南便是赤石，又枕海。〉

主条目：遊赤石進帆海
謝靈運

首夏猶清和，芳草亦未歇。〈爾雅曰：首，始也。歸田賦曰：仲春令月，時和氣清。楚辭曰：芳以歇而不比。杜預左氏傳注曰：歇，盡也。〉
水宿淹晨暮，陰霞屢興沒。〈河圖曰：崑崙山有五色水，赤水之氣，上蒸為霞，陰而赫然。〉
周覽倦瀛壖，況乃陵窮髮。〈登徒子好色賦曰：周覽九土。史記，騶衍曰：區中者乃有一州，如此者九，乃有大瀛海環之。漢書曰：盡河壖棄地。韋昭曰：謂緣河邊地。鄭玄禮記注曰：陵，躐也。顧啟期婁地記曰：浪山海中南極之觀嶺，窮髮之人，舉帆揚越，以為標的。〉
川后時安流，天吳靜不發。〈洛神賦曰：川后靜波。楚辭曰：使江水兮安流。山海經曰：朝陽之谷神曰天吳，是水伯也，其獸也八首八足八尾，背黃青。〉
揚帆采石華，挂席拾海月。〈臨海志曰：石華附石，肉可啖。又曰：海月大如鏡，白色。揚帆、挂席，其義一也。海賦：維長絹，挂帆席。〉
溟漲無端倪，虛舟有超越。〈莊子曰：北溟有魚，其名曰鯤，海運則圖於南溟。李弘範曰：廣大窕冥，故以溟為名。謝承後漢書曰：陳茂常度漲海。莊子，孔子曰：反覆終始，不知端倪。音義曰：倪音崖。莊子曰：有虛舟來觸舟。孔安國尚書傳曰：越，遠也。〉
仲連輕齊組，子牟眷魏闕。〈言仲連輕齊組而之海上，明海上可悅。既悅海上，恐有輕朝廷之譏，故云子牟眷魏闕。史記曰：田單攻聊城不下，魯連乃為書，約之矢以射城中，遺燕將。燕將得書，乃自殺。遂屠聊城。歸而言魯仲連，欲爵之，魯連逃隱於海上。呂氏春秋曰：中山公子牟謂詹子曰：身在江海之上，心居魏闕之下。柰何？高誘曰：子牟，魏公子。一說，魏，象魏也。言身在江海之上，心乃在王室也。〉
矜名道不足，適己物可忽。〈韓子，白圭曰：宋君，少主也，而務矜名。郭象莊子注曰：德之所以流蕩，矜名故也。史記曰：莊子，其言汪洋自恣以適己。〉
請附任公言，終然謝天伐。〈莊子曰：孔子圍於陳，太公任往弔之，曰：直木先伐，甘泉先竭。子其意者飾智以驚愚，脩身以明污，昭昭若揭日月而行，故不免也。孔子曰：善。乃逃大澤之中。入獸不亂群，入鳥不亂行，鳥獸不惡，而況人乎！王逸楚辭注曰：謝，去也。〉

文選考異

〈注「維長絹」：陳云「絹」當作「綃」，是也。各本皆偽。〉

石壁精舍還湖中作
〈五言。精舍，今讀書齋是也。謝靈運遊名山志曰：湖三面悉高山，枕水渚山，溪澗凡有五處。南第一谷，今在所謂石壁精舍。〉

主条目：石壁精舍還湖中作
謝靈運

昏旦變氣候，山水含清暉。
清暉能娛人，遊子憺忘歸。〈楚辭曰：羌聲色兮娛人，觀者憺兮忘歸。王逸曰：娛，樂也。憺，安也。〉
出谷日尚早，入舟陽已微。〈左氏傳，趙宣子將朝，尚早。正歷曰：日，太陽也。楚辭曰：陽杲杲其朱光。鄭玄毛詩箋曰：微，不明也。〉
林壑斂暝色，雲霞收夕霏。〈霏，雲飛貌。〉
芰荷迭映蔚，蒲稗相因依。〈杜預左氏傳注曰：稗，草之似穀者，薄懈切。阮籍詠懷詩曰：寒鳥相因依。〉
披拂趨南逕，愉悅偃東扉。〈莊子曰：雲者風起北方，一西一東，孰居無事而披拂是。爾雅曰：悅、愉，樂也。賈逵國語注曰：偃，息也。〉
慮澹物自輕，意愜理無違。〈淮南子曰：澹然無慮。許慎曰：澹猶足也。孫卿子曰：內省則外物輕矣。廣雅曰：愜，可也。〉
寄言攝生客，試用此道推。〈楚辭曰：願寄言於三島。老子曰：善攝生者不然。劉淵林吳都賦注曰：攝，持也。左氏傳，劉子曰：民受天地之中以生，所為命。說文曰：推，排也。為推排以求也。〉

文選考異

〈注「謝靈運遊名山志曰」：案：「謝」字不當有，前後所引可證也。各本皆衍。又後登臨海嶠詩兩引皆衍，不更出。〉

〈注「所為命」：陳云「為」當作「謂」，是也。各本皆偽。〉

登石門最高頂
〈五言。靈運遊名山志曰：石門澗六處，石門溯水上，入兩山口，兩邊石壁，右邊石巖，下臨澗水。〉

主条目：登石門最高頂
謝靈運

晨策尋絕壁，夕息在山棲。〈江賦曰：絕岸萬丈，壁立霞駁。郭璞遊仙詩曰：山林隱遯棲。〉
疏峰抗高館，對嶺臨迴溪。〈廣雅曰：疏，治也。西京賦曰：疏龍首以抗殿。廣雅曰：抗，舉也。〉
長林羅戶穴，積石擁基階。
連巖覺路塞，密竹使徑迷。
來人忘新術，去子惑故蹊。〈景福殿賦曰：欲反忘術。魏武帝苦寒行曰：迷惑失故路。〉
活活夕流駛，噭噭夜猿啼。〈毛詩曰：河水洋洋，北流活活。楚辭曰：聲噭噭以寂寥。廣雅曰：噭，鳴也。〉
沈冥豈別理，守道自不攜。〈漢書曰：蜀嚴湛冥，久幽而不改其操。孟康注曰：蜀郡嚴君平，沈深玄默無欲。言幽深難測也。尸子曰：守道固窮，則輕王公。賈逵國語注曰：攜，離也。〉
心契九秋幹，目翫三春荑。〈古樂府有歷九秋妾薄相行。班固終南山賦曰：三春之季，孟夏之初。九秋，已見南都賦。〉
居常以待終，處順故安排。〈新序，榮啟期曰：貧者士之常，死者人之終，居常待終，何憂哉！莊子曰：老聃死，秦失弔之，曰：適來，夫子時也；適去，夫子順也。安時而處順，憂樂不能入也。安排，已見上文。〉
惜無同懷客，共登青雲梯。〈陸機詩曰：感念同懷子。郭璞遊仙詩曰：安事登雲梯。張湛列子注曰：雲梯可以陵虛。〉

文選考異

〈注「古樂府有歷九秋妾薄相行」：案：此十一字不當有，觀下注云「九秋已見南都賦」可知。各本皆衍。〉

於南山往北山經湖中瞻眺
〈五言。靈運山居賦曰：若乃南北兩居，水通陸阻。又曰：永歸其路，迺界北山。注曰：兩居，謂南北兩處，南山是開創卜居之處也。又曰：大小巫湖，中隔一山。然往北山經巫湖中過。〉

主条目：於南山往北山經湖中瞻眺
謝靈運

朝旦發陽崖，景落憩陰峰。〈尚書大傳曰：相與觀于南山之陽。〉
舍舟眺迥渚，停策倚茂松。
側逕既窈窕，環洲亦玲瓏。〈曹攄贈石荊州詩曰：轗軻石行難，窈窕山道深。甘泉賦曰：和氏玲瓏。晉灼曰：明貌。〉
俛視喬木杪，仰聆大壑灇。〈毛詩曰：南有喬木。楚辭曰：聽大壑之波聲。薛綜西京賦注曰：壑，坑谷也。毛詩曰：鳧鷖在潀。毛萇曰：潀，水會也。灇與潀同。〉
石橫水分流，林密蹊絕蹤。
解作竟何感，升長皆丰容。〈周易曰：天地解而雷雨作，雷雨作而百果草木皆甲坼。爾雅曰：感，動也。周易曰：地中有木升。丰容，悅茂貌。郭璞曰：丰，容也，音蜂。〉
初篁苞綠籜，新蒲含紫茸。〈服虔漢書注曰：篁，叢竹也。籜，竹皮也。蒼頡篇曰：茸，草貌。然此茸謂蒲華也。江賦曰：擢紫茸茸。〉
海鷗戲春岸，天雞弄和風。〈南越志曰：江鷗，一名海鷗，漲海中隨潮上下。爾雅曰：鶾，天雞。毛詩曰：習習谷風。毛萇曰：習習，和舒貌。〉
撫化心無厭，覽物眷彌重。〈郭象莊子注曰：聖人遊於變化之塗，萬物萬化，亦與之萬化。覽物，已見上文。眷，猶戀也。〉
不惜去人遠，但恨莫與同。〈言獨在山中，無人共遊。人謂古人也。〉
孤遊非情歎，賞廢理誰通？〈言己孤遊，非情所歎，而賞心若廢，茲理誰為通乎？〉

文選考異

〈注「和氏玲瓏」：案：「玲瓏」當乙，說見前。又正文「玲瓏」，注「瓏玲」，說在遊天台山賦注。各本皆誤。〉

〈注「擢紫茸茸」：案：此下當有「而容切」三字。袁、茶陵二本正文下有此音，合并六家，因複出而刪，尤仍其誤。於是「茸而容切」，本以四字為句者，僅存一「茸」字，而不可通矣。凡善音多割裂刪削，無以全復其舊，依此等例推之。〉

從斤竹澗越嶺溪行
〈五言。靈運遊名山志曰：神子溪，南山與七里山分流，去斤竹澗數里。〉

主条目：從斤竹澗越嶺溪行
謝靈運

猿鳴誠知曙，谷幽光未顯。〈元康地記云：猿與獮猴不共山宿，臨旦相呼。說文曰：曙，旦明也。〉
巖下雲方合，花上露猶泫。〈廣雅曰：方，始也。〉
逶迤傍隈隩，苕遞陟陘峴。〈說文曰：隈，山曲也。爾雅曰：隩，隈也。郭璞曰：今江東呼為浦。隩，於到切，又於六切。爾雅曰：山絕曰陘。郭璞曰：連山中斷曰陘。陘，胡庭切。聲類曰：峴，山嶺小高也。峴與現同，賢典切。〉
過澗既厲急，登棧亦陵緬。〈毛詩曰：深則厲。毛萇曰：以衣涉水為厲。通俗文曰：板閣曰棧。漢書曰：張良說漢王燒絕棧道。廣雅曰：陵，乘也。韋昭國語注曰：緬，猶邈也。〉
川渚屢逕復，乘流翫迴轉。〈楚辭曰：川谷逕復流潺湲。鵩鳥賦曰：乘流則逝。〉
蘋蓱泛沈深，菰蒲冒清淺。〈毛萇詩傳曰：蘋，大蓱也。又曰：冒，覆也。〉
企石挹飛泉，攀林擿葉卷。說文曰：企，舉踵也。毛萇詩傳曰：挹，𣂏也，猶今言酌也。飛泉，已見上文。
想見山阿人，薜蘿若在眼。〈楚辭曰：若有人兮山之阿，披薜荔兮帶女蘿。〉
握蘭勤徒結，折麻心莫展。〈靈運南樓中望所知遲客詩曰：瑤華未堪折，蘭苕已屢擿。路阻莫贈問，云何慰離析。然握蘭擿苕，咸以相贈問也。楚辭曰：被石蘭兮帶杜衡，折芳馨兮遺所思。王逸曰：石蘭，香草也。棗據逸民賦曰：沐甘露兮餘滋，握春蘭兮遺芳。楚辭曰：折疏麻兮瑤華，將以遺兮離居。王逸曰：疏麻，神麻也。司馬彪莊子注曰：展，申也。又漢家侍中握蘭。〉
情用賞為美，事昧竟誰辨？〈言事無高翫，而情之所賞，即以為美，此理幽昧，誰能分別乎？〉
觀此遺物慮，一悟得所遣。〈淮南子曰：吾獨懷慷慨遺物而與道同出，是故有以自得也。郭象莊子注曰：將大不類，莫若無心，既遣是非，又遣其所遣，遣之以至於無遣，然後無所不遣，而是非去也。〉

文選考異

〈苕遞陟陘峴：案：「峴」當作「現」。善注引聲類「峴」云「峴與現同」，可知正文自為「現」字。今各本皆作「峴」，必五臣改為「峴」，而後來以之亂善也。集韻二十七銑有「現」「峴」二文云「胡典切」，或作「峴」，當即出於此，可為證。〉

應詔觀北湖田收
〈五言。丹陽郡圖經曰：樂遊苑，晉時藥園，元嘉中築隄壅水，名為北湖。集曰：元嘉十年也。太祖改景平十二年為元嘉。〉

主条目：應詔觀北湖田收
顏延年

周御窮轍跡，夏載歷山川。〈左氏傳，右尹子革對楚王曰：昔周穆王欲肆其心，周行天下，將皆有車轍馬跡焉。尚書，禹曰：予乘四載，隨山刋木。孔安國曰：所載者四，謂水乘舟，陸乘車，泥乘輴，山乘樏。樏，力追切。〉
蓄軫豈明懋，善遊皆聖仙。〈蓄軫不行，豈是欽明懋德之后；善遊天下，皆是睿聖神仙之君。孔安國尚書傳曰：蓄，積也。范曄後漢書，劉安奏曰：安皇帝聖德明懋。聖謂夏禹，仙謂周穆。〉
帝暉膺順動，清蹕巡廣廛。〈周易曰：聖人以順動而民服。漢儀注曰：皇帝輦動，出則傳蹕，止人清道。漢書曰：楊雄有田一廛。晉灼曰：廛，一百畝也。〉
樓觀眺豐穎，金駕映松山。〈孔安國尚書傳曰：穎，穗也。金駕，金輅也。言上樓看穗也。映，猶蔽也。〉
飛奔互流綴，緹彀代迴環。〈飛奔，車也。陸景典語曰：飛車策馬，橫騰超進。越絕書曰：車奔馬騰。緹彀，騎也。續漢書曰：緹騎一百人，屬執金吾。吳都賦曰：彀騎煒煌。〉
神行埒浮景，爭光溢中天。〈列子，黃帝夢遊華胥國，其神行而已。孟康漢書注曰：埒，等也。張孟陽七哀詩曰：浮景忽西沈。史記曰：與日月爭光可也。列子曰：穆王築臺，號曰中天之臺。〉
開冬眷徂物，殘悴盈化先。〈言開冬而視徂落之物，雖已殘悴，而尚盈於殘悴之先，言可觀也。開冬，猶開春、開秋也。楚辭曰：開春發歲。羽獵賦曰：玄冬季月，萬物徂落於外。孔安國尚書傳曰：眷，視也。白虎通曰：春，萬物始生。鄭玄禮記注曰：化，猶生也。〉
陽陸團精氣，陰谷曳寒煙。〈吳越春秋，越王曰：崑崙乃天地之鎮柱也，五帝處其陽陸。賈逵國語注曰：精，明也。山北曰陰。〉
攢素既森藹，積翠亦蔥仟。〈廣雅曰：攢，聚也。〉
息饗報嘉歲，通急戒無年。〈禮記曰：蜡者，索也。歲十二月合聚萬物而索饗之，黃衣黃冠，息田夫也。又曰：國無六年之畜曰急。三年耕，必有一年之食。九年耕，必有三年之食。以三十年之通，雖有凶旱水溢，人無菜色。周禮曰：無年則公旬用一日焉。鄭玄曰：無歲，無贏儲也。急，要也。通百姓之急者，預戒於無年之時。〉
溫渥浹輿隸，和惠屬後筵。〈說文曰：溫，仁也。毛萇詩傳曰：渥，厚也。字書曰：浹，洽也。左氏傳曰：人有十等，皁臣輿，輿臣隸。孔安國尚書傳曰：屬，逮也。〉
觀風久有作，陳詩愧未妍。〈禮記曰：歲二月東巡狩，命太師陳詩以觀民風。〉
疲弱謝淩遽，取累非纆牽。〈言己才疲弱而謝急遽，其所取累，非由纆牽。西京賦曰：百禽淩遽。戰國策，段干越謂新城君曰：王良子弟駕千里之馬，過京父之弟子，曰：駕千里之馬，而不能取千里何？京父弟子曰：纆牽長。故纆牽於事，萬分之一也，而難千里之行。〉

文選考異

〈注「太祖改景平十二年」：案：「十」字不當有。各本皆衍。〉

〈注「劉安奏曰」：案：「安」當作「光」，此引順帝紀文也。袁本亦偽「安」，茶陵本刪「劉安奏」三字，更誤。〉

〈注「緹騎一百人」：袁本「一」作「二」。案：劉昭注引漢官，亦云「二百人」，可證「二」是，「一」非也。茶陵本亦作「一」，誤與此同。〉

車駕幸京口侍遊蒜山作
〈五言。劉楨京口記曰：蒜山無峰嶺北臨江。集曰：元嘉二十六年也。蒜山在潤州西二里，京口在潤州。〉

主条目：車駕幸京口侍遊蒜山作
顏延年

元天高北列，日觀臨東溟。〈莊子曰：閼奕之隸，與殷翼之孫，遏氏之子，三士相與謀致人於造物，共之元天之上。元天者，其高四見列星。司馬彪曰：元天，山名也。漢書儀曰：泰山東南日觀者，雞一鳴時，見日始欲出，長三丈，所言日觀者，望見長安，其高如視浮雲。孫綽答許詢詩曰：倒景淪東溟。元天山最高，在東北，日出即見。〉
入河起陽峽，踐華因削成。〈史記曰：秦使蒙恬築長城，制險塞，起臨洮至遼東，於是度河據陽山。王逸楚辭注曰：陿，山側。峽與陿通。過秦論曰：踐華為城。山海經曰：泰華之山，削成四方。〉
巖險去漢宇，衿衛徙吳京。〈言巖險之固，去彼漢宇；衿帶周衛，徙此吳京。宋都吳地，故曰吳京也。西京賦曰：巖險周固，衿帶易守。吳都賦曰：山川不足以周衛。〉
流池自化造，山關固神營。〈鄭玄周禮注曰：能生非類曰化。魯靈光殿賦曰：神之營之。〉
園縣極方望，邑社摠地靈。〈園縣，廟園之縣也。邑社，陵邑之社也。漢書，元帝詔曰：徙人以奉園陵，今所為陵者，勿置縣邑。然陵傍置園起縣邑也。公羊傳曰：天子有方望之事，無所不通。何休曰：方望，謂郊時所望，祭四方群神日月星辰及五岳四瀆也。廣雅曰：摠，皆也。大戴禮天地祝曰：皇皇上天，照臨下土，集地之靈，降甘風雨。〉
宅道炳星緯，誕曜應神明。〈孔安國尚書傳曰：宅，居也。道，經界也。郭璞南郊賦曰：宅是星紀，奄有衡霍。吳都賦曰：固其經略，上當星紀。誕曜，浮曜也。禮斗威儀曰：君乘水而王，辰星揚光。尚書曰：洪範五行傳曰：辰星者，北方水精也。宋為水德，故云應也。〉
睿思纏故里，巡駕帀舊坰。〈爾雅曰：林外謂之坰。〉
陟峰騰輦路，尋雲抗瑤甍。〈薛君韓詩章句曰：騰，乘也。西都賦曰：輦路經營。喪服傳曰：抗，極也。羊祜請伐吳表曰：高山尋雲霓。杜預左氏傳注曰：甍，屋棟也。〉
春江壯風濤，蘭野茂稊英。
宣遊弘下濟，窮遠凝聖情。〈楚辭曰：宣遊兮列宿，順極兮彷徨。周易曰：天道下濟而光明。晉中興書，孝武詔曰：躬儉以弘下濟之惠。〉
嶽濱有和會，祥習在卜征。國語曰：齊桓公，嶽濱諸侯莫不來服。尚書曰：新作大邑于東國洛，四方人大和會。左氏傳，鄭太宰石㚟曰：先王卜征五年，歲卜其祥，祥習則行。
周南悲昔老，留滯感遺氓。〈昔老，謂司馬談也。遺氓，自謂也。言帝方卜征以登封，而己巖耕以謝職，不獲預觀盛禮，所以悲同昔人。漢書曰：天子始建漢家之封，而太史公留滯周南，不得與從事，曰：今天子接千歲統，封泰山，而予不得從行，是命也。如淳曰：周南，洛陽也。〉
空食疲廊肆，反稅事巖耕。〈空食，猶素餐也。王逸楚辭注曰：不空食祿而曠官也。廊，巖廊，朝廷所在也。文穎漢書注曰：巖廊，殿下小屋。杜預左氏傳注曰：肆，列肆也。說文曰：稅，租也。楊子法言曰：谷口鄭子真，不詘其志，耕於巖石之下，名震乎京師。〉

文選考異

〈注「劉楨京口記曰」：案：「楨」當作「損」。隋書經籍志曰：「京口記二卷，宋太常卿劉損撰。」即此。各本皆誤。〉

〈注「漢書儀曰」：案：「書」當作「舊」。各本皆偽。〉

〈注「元天山最高在東北日出即見」：案：此十二字決非善注，各本皆同，恐係五臣語而竄入也。〉

〈注「尚書曰洪範五行傳曰」：陳云「書」下「曰」字衍，是也。各本皆衍。〉

〈留滯感遺氓：案：「氓」當作「萌」。茶陵本「氓」作「萌」，云五臣作「氓」。袁本作「氓」，云善作「萌」。尤所見誤以五臣亂善，說詳前長楊賦中。又二本注中皆作「萌」，此亦誤改為「氓」。〉

車駕幸京口三月三日侍遊曲阿後湖作
〈五言。水經注曰：晉陵郡之曲阿縣下，陳敏引水為湖，水周四十里，號曰曲阿後湖。集曰：元嘉二十六年也。〉

主条目：車駕幸京口三月三日侍遊曲阿後湖作
顏延年

虞風載帝狩，夏諺頌王遊。〈尚書，虞書曰：歲二月，東巡狩。載，謂載之於策也。孟子，夏諺曰：吾王不遊，吾何以休？〉
春方動辰駕，望幸傾五州。〈禮記曰：東方曰春。論語，子曰：為政以德，譬如北辰。故謂天子為辰也。司馬相如封禪文曰：太山梁父，設壇望幸。尚書有十二州，宋得其七，故謂北境云五州。〉
山祇蹕嶠路，水若警滄流。〈山祇，山神也。管子曰：登山之神有俞兒者，長尺，人物具焉。霸王之君興，登山之神見，且走馬前導也。爾雅曰：山銳而高曰嶠。楚辭曰：使湘靈鼓瑟兮，令海若舞。王逸曰：海若，海神名。〉
神御出瑤軫，天儀降藻舟。〈瑤軫，玉輅也。藻舟，畫舟也。王符羽獵賦曰：天子乘碧瑤之彫軫，建曜天之華旗。東觀漢記曰：東平王蒼上疏曰：賜奉朝請，咫尺天顏。〉
萬軸胤行衛，千翼汎飛浮。〈萬軸，謂車也。千翼，謂舟也。越絕書，伍子胥水戰兵法內經曰：大翼一艘，廣一丈五尺二寸，長十丈；中翼一艘，廣一丈三尺五寸，長五丈六尺；小翼一艘，廣一丈二尺，長九丈。〉
彫雲麗琁蓋，祥飆被綵斿。〈天台山賦曰：彫雲斐亹以翼櫺。桓子新論曰：乘車玉爪蓋。禮緯曰：君政頌平則祥風至。斿，旌旗之旒也。〉
江南進荊豔，河激獻趙謳。〈吳都賦曰：荊豔楚舞。列女傳曰：趙津女娟者，趙河津吏之女也。初簡子南擊楚，將渡河，用楫者少一人，娟攘袂操楫而請，簡子簉之，遂與渡。中流為簡子發河激之歌，其辭曰：升彼河兮而觀清，水揚波兮杳冥冥。禱求福兮醉不醒，誅將加兮妾心驚，罰既釋兮瀆乃清。妾持楫兮操其維，交龍助兮主將歸，呼來櫂兮行勿疑。簡子大悅，以為夫人。〉
金練照海浦，笳鼓震溟洲。〈金練，金甲組練也。蔡邕女琰詩曰：卓眾來東下，金甲耀日光。左氏傳曰：被練三千。西京賦曰：囂聲震海浦。列子曰：北極之北有溟海。〉
藐盼覯青崖，衍漾觀綠疇。〈藐盼，窈藐顧盼也。衍漾，遊衍漂漾也。杜預左氏傳注曰：並畔為疇。〉
人靈騫都野，鱗翰聳淵丘。〈騫、聳，皆驚懼之意也。都野，民靈所居；淵丘，鱗翰所處也。曾子曰：陰之精氣為靈。〉
德禮既普洽，川嶽遍懷柔。〈尚書曰：道洽政治，澤潤生民。孔安國曰：道至普洽，其德惠施，乃浸潤生民。毛詩曰：以洽百禮。鄭玄曰：洽，合也。毛詩曰：懷柔百神，及河喬嶽。毛萇曰：懷，來也。柔，安也。喬，高也。鄭玄曰：王行狩來安群神也。〉

文選考異

〈注「長五丈六尺」：案：「五」當作「九」。各本皆誤。七命注所引可證。〉

〈彫雲麗琁蓋：案：「彫」當作「彤」，注「彫雲斐亹而翼櫺」，亦當作「彤」。各本所見皆誤，據遊天台山賦訂正之。考袁、茶陵二本所載五臣濟注云「雕鏤雲氣」，然則五臣乃作「彫」；後來以之亂善，又并注中改為「彫」字，非。孫興公賦別有作「彫」之本，而善於此引之也。彼賦五臣亦仍為「彤」。〉

行藥至城東橋
〈五言〉

主条目：行藥至城東橋
鮑明遠

雞鳴關吏起，伐鼓早通晨。〈史記曰：關法，雞鳴出客。〉
嚴車臨迥陌，延瞰歷城闉。〈楚辭曰：嚴車駕兮戲遊。神女賦曰：望余帷而延視。廣雅曰：瞰，視也。毛萇詩傳曰：闉，城曲也。〉
蔓草緣高隅，脩楊夾廣津。〈隅，城隅也。〉
迅風首旦發，平路塞飛塵。〈楚辭曰：軼迅風於清涼。又曰：為余先乎平路。〉
擾擾遊宦子，營營市井人。〈枚乘七發曰：擾擾若三軍之騰裝。漢書，薄昭與淮南王書曰：遊宦事人。列子，林類曰：吾又安知營營而求生之非惑乎？莊子，仲尼曰：商賈旦於市井以求其贏。司馬彪曰：九夫為井，井有市。〉
懷金近從利，撫劍遠辭親。〈范曄後漢書，耿弇曰：懷金玉者，至不生歸。抱朴子曰：夫程鄭、王孫、羅裒之徒，乘肥衣輕，懷金挾玉者，為之倒屣。說文曰：懷，藏也。左氏傳曰：子朱怒，撫劍從之。列女傳，秋胡子妻謂秋胡曰：子辭親往仕。〉
爭先萬里塗，各事百年身。〈王羲之答許詢詩曰：爭先非吾事，靜照在忘求。百年，已見上文。〉
開芳及稚節，含采吝驚春。〈以草喻人也。草之開芳，宜及少節，既以含彩，理惜驚春。夫草之驚春，花葉必盛，盛必有衰，固所當惜也。陸機桑賦曰：舋稚節以夙茂，蒙勁風而後凋。曹毗冶城賦曰：含彩可以寶珍。孔安國尚書傳曰：吝，惜也。〉
尊賢永昭灼，孤賤長隱淪。〈說苑曰：子賤至單父，請耆老尊賢與之共治。范曄後漢書，黃香上疏曰：江、淮孤賤，愚矇小生。隱淪，謂幽隱沈淪也。〉
容華坐消歇，端為誰苦辛？〈陸機長歌行曰：容華宿夜零，無故自消歇。古詩曰：轗軻長苦辛。〉

遊東田
〈五言〉

主条目：遊東田
謝玄暉〈朓有莊在鍾山東，遊還作。〉

慼慼苦無悰，攜手共行樂。〈慼慼，已見上文。漢書，廣陵王胥歌曰：出入無悰為樂亟。韋昭曰：悰，樂也。魏文帝折楊柳行曰：端居苦無悰，駕遊博望山。悰，裁宗切。楊惲報孫會宗書曰：人生行樂耳，須富貴何時？〉
尋雲陟累榭，隨山望菌閣。〈尋雲，已見上文。楚辭曰：層臺累榭臨高山。王逸曰：層、累，皆重也。尚書曰：隨山刊木。楚辭曰：菌閣兮蕙樓。〉
遠樹曖仟仟，生煙紛漠漠。〈廣雅曰：芊芊，盛也。仟與芊同。〉
魚戲新荷動，鳥散餘花落。
不對芳春酒，還望青山郭。〈言野外昭曠，取樂非一，若不對茲春酒，還則望彼青山。魏武帝短歌行曰：對酒當歌。陸機悲行曰：遊客芳春林。毛詩曰：為此春酒。〉

文選考異

〈注「陸機悲行曰」：案：「悲」下當有「哉」字。各本皆脫。〉

從冠軍建平王登廬山香爐峰
〈五言。沈約《宋書》曰：「建平王景素為冠軍將軍，湘州刺史。」劉璠《梁典》曰：「江淹年二十，以五經授宋建平王景素，待以客禮。」遠法師《廬山記》曰：「山東南有香爐山，孤峰秀起，游氣籠其上，即樊蘊若煙氣。」〉

主条目：從冠軍建平王登廬山香爐峰
江文通

廣成愛神鼎，淮南好丹經。〈神仙傳曰：廣成子者，古之仙人也，居崆峒之山石室中，抱朴子曰：服九轉丹，內神鼎中，夏至之後暴之。神仙傳曰：淮南王劉安者，漢高皇之孫也，好道術之士，於是八公乃往，遂授以丹經。〉
此山具鸞鶴，往來盡仙靈。〈張僧鑒豫州記曰：洪井西有鸞崗，舊說云洪崖先生乘鸞所憩處也。鸞崗西有鶴嶺，云王子喬控鶴所經處也。東方朔十洲記曰：崑崙山正東曰天墉城，其北戶出承淵山，西王母之所治，真官仙靈之所宗也。〉
瑤草正翕赩，玉樹信蔥青。〈瑤草，玉芝也。本草經曰：白芝，一名玉芝。琴賦曰：瑤瑾翕赩。甘泉賦曰：翠玉樹之青蔥。〉
絳氣下縈薄，白雲上杳冥。〈王逸楚辭注曰：草木交曰薄。楚辭曰：杳杳冥冥而薄天。〉
中坐瞰蜿虹，俛伏視流星。〈西京賦曰：瞰蜿虹之長鬐。魯靈光殿賦曰：中坐垂景，覜視流星。〉
不尋遐怪極，則知耳目驚。〈言未盡尋遐怪，則知其至此，耳目必驚也。鄭玄禮記注曰：極，盡也。〉
日落長沙渚，曾陰萬里生。〈曾，重也。蔡邕月令章句曰：陰者，密雲也。〉
藉蘭素多意，臨風默含情。〈多意，多佳意也。含情，情未申也。隱顯交慮，所以未申。嘯賦曰：藉皋蘭之猗靡。楚辭曰：臨風怳兮浩歌。王仲宣公讌詩曰：今日不極歡，含情欲待誰？臨風，已見月賦。〉
方學松柏隱，羞逐市井名。〈方，猶將也。言將隱而棄榮利也。楚辭曰：山中人兮芳杜若，飲石泉兮蔭松柏。市井，已見上文。〉
幸承光誦末，伏思託後旍。〈光誦，猶華篇也。後旍，猶後乘也。〉

文選考異

〈注「張僧鑒豫州記曰」：陳云「州」，「章」誤，是也。各本皆偽。〉

〈注「楚辭曰臨風怳兮浩歌」：案：此九字不當有，觀下注云「臨風已見月賦」可知，各本皆衍。〉

鍾山詩應西陽王教
〈五言。徐爰釋問略曰：建康北十里有鍾山。裴子野宋略曰：孝武封皇子子尚為西陽王。〉

主条目：鍾山詩應西陽王教
沈休文

靈山紀地德，地險資嶽靈。〈說苑，齊景公曰：天不雨，寡人欲祠靈山可乎？鄭玄周禮注曰：鎮名山安地德者也。周易曰：地險山川丘陵。王隱晉書，苟晞曰：淮陽之地，北阻塗山，南枕靈嶽。〉
終南表秦觀，少室邇王城。〈毛詩曰：終南何有？有條有枚。史記曰：始皇表南山巔以為闕。南山則終南也。爾雅曰：觀謂之闕。戴延之西征賦曰：嵩，中嶽也，東謂太室，西謂少室，相去十七里。嵩高，總名也。漢武帝作登仙臺，在少室峰下。東京賦曰：然後以建王城。〉
翠鳳翔淮海，衿帶繞神坰。〈鳳翔淮海，喻宋之興也。東京賦曰：龍飛白水，鳳翔參墟。李斯上書曰：今陛下建翠鳳之旗。然但引翠鳳之文，不取旗義也。衿帶、神坰，並見上文。〉
北阜何其峻，林薄杳蔥青。〈其一。北阜，鍾山也。西都賦曰：睋北阜。陸機擬古詩曰：西山何其峻。又赴洛詩曰：林薄杳阡眠。〉
發地多奇嶺，干雲非一狀。〈子虛賦曰：其山則交錯糾紛，上干青雲。〉
合沓共隱天，參差互相望。〈謝靈運登廬山詩曰：巒隴有合沓。楊雄蜀都賦曰：蒼山隱天。子虛賦曰：岑崟參差。尚書曰：終南、惇物至于鳥鼠。孔安國注曰：三山名，言相望也。〉
鬱律構丹巘，崚嶒起青嶂。〈西京賦曰：隱轔鬱律。巘，已見上文。魯靈光殿賦曰：崱繒綾而龍鱗。〉
勢隨九疑高，氣與三山壯。〈其二。楚辭曰：道幽谷於九疑。山海經曰：南山崑崙，其氣魂魂。漢書曰：蓬萊、方丈、瀛州，此三神山者，僊人在焉。九疑山在長沙零陵，三山在海中。〉
即事既多美，臨眺殊復奇。〈即事，即此山中之事也。列子曰：周之尹氏有老役夫，晝則呻呼即事。〉
南瞻儲胥觀，西望昆明池。〈儲胥觀、昆明池皆在西京，此皆假言之。〉
山中咸可悅，賞逐四時移。
春光發壟首，秋風生桂枝。〈其三。〉
多值息心侶，結架山之足。〈大灌頂經曰：息心達本源，故號為沙門。山足，已見上文。〉
八解鳴澗流，四禪隱巖曲。〈維摩經曰：八解之浴池，定水湛然滿。大品經曰：初禪、二禪、三禪、四禪。山海經曰：和山五曲。郭璞曰：曲，迴也。〉
窈冥終不見，蕭條無可欲。〈老子曰：窈兮冥，其中有精。王弼曰：窈冥，深遠貌。深遠不可得而見，然而萬物由之，不可得見，以定其真，故曰：窈兮冥，其中有精。老子曰：不見可欲，使心不亂。〉
所願從之遊，寸心於此足。〈其四。家語，孔子曰：無聲之樂，所願志從。莊子曰：魯有兀者王駘，從之遊者與仲尼相若。列子，文摯謂叔龍曰：吾見子之心矣，方寸之地虛矣。〉
君王挺逸趣，羽旆臨崇基。〈說文曰：挺，拔也。旆，旌旗之垂者。旍旗以羽為飾，故云羽旆。陸機樂府詩曰：羽旗棲瓊鸞。崇基，山也。春秋運斗樞曰：山者，地基也。〉
白雲隨玉趾，青霞雜桂旗。〈玉趾，已見上文。曹毗臨園賦曰：青霞曳於前阿。楚辭曰：辛夷車兮結桂旗。〉
淹留訪五藥，顧步佇三芝。〈楚辭曰：攀桂枝兮聊淹留。周禮鄭玄曰：五藥：草、木、蟲、石、穀也。日出東南隅行曰：顧步咸可懽。蒼頡篇曰：顧，旋也。王逸楚辭注曰：步，徐行也。抱朴子曰：參成芝、木渠芝、建實芝，此三芝得而服之，白日升天。〉
於焉仰鑣駕，歲暮以為期。〈其五。歲暮，喻年老也。韓詩曰：蟋蟀在堂，歲聿其暮。薛君曰：暮，晚也。言君之年歲已晚。〉

文選考異

〈注「戴延之西征賦曰」：陳云「賦」當作「記」，是也。各本皆偽。〉

〈崚嶒起青嶂：案：注引魯靈光殿賦「崱繒綾而龍鱗」，疑善作「繒綾」，五臣作「崚嶒」，合并六家，失著校語。否則善元有注「繒綾」與「崚嶒」異同之語，而今失去之也。〉

〈注「維摩經曰」下至「四禪」：此二十六字袁本、茶陵本無，其所載翰注有之，當是。并善於五臣而刪也。尤所見為是。〉

宿東園
〈五言〉

主条目：宿東園
沈休文

陳王鬥雞道，安仁采樵路。〈陳思王名都篇曰：鬥雞東郊道，走馬長楸間。潘岳詩曰：東郊，歎不得志也。出自東郊，憂心搖搖，遵彼萊田，言采其樵。〉
東郊豈異昔，聊可閑余步。〈七啟曰：雍容閑步。〉
野徑既盤紆，荒阡亦交互。〈子虛賦曰：其山則盤紆岪鬱。〉
槿籬疏復密，荊扉新且故。〈謝靈運詩曰：插槿當列墉。鄭玄禮記注曰：蓽門，荊竹織門也。殷仲堪誄曰：荊門盡掩。〉
樹頂鳴風飆，草根積霜露。
驚麇去不息，征鳥時相顧。〈毛詩曰：野有死麇。今以江東人呼鹿曰麇。呂氏春秋曰：征鳥厲號。高誘曰：征，猶飛也。鄭玄毛詩箋曰：迴首曰顧。〉
茅棟嘯秋鴟，平崗走寒兔。〈任預雪詩曰：寒鳶嚮雲嘯，悲鴻竟夜嗷。〉
夕陰帶曾阜，長煙引輕素。
飛光忽我遒，寧止歲云暮。〈古董桃行曰：年命冉冉我遒。毛詩曰：歲聿云暮。〉
若蒙西山藥，頹齡儻能度。〈魏文帝詩曰：西山一何高？高高殊無極。上有兩仙童，不飲亦不食。與我一丸藥，光輝有五色。服藥四五日，胸臆生羽翼。陸機應詔曰：悲來日之苦短，悵頹年之方侵。〉

文選考異

〈注「荊門盡掩」：陳云「盡」，「晝」誤，是也。各本皆偽。〉

〈注「征鳥厲號」：袁本、茶陵本「號」作「疾」，是也。今季冬紀是「疾」字。〉

〈注「古董桃行曰」：案：「桃」當作「逃」。各本皆偽。〉

遊沈道士館
〈五言〉

主条目：遊沈道士館
沈休文

秦皇御宇宙，漢帝恢武功。〈過秦論曰：始皇振長策而御宇內。漢書曰：武帝征討四夷，銳志武功。〉
懽娛人事盡，情性猶未充。〈何休公羊傳注曰：充，滿也。〉
銳意三山上，託慕九霄中。〈銳意，已見上注。西征賦曰：切託慕於闕庭。潘岳書曰：長自絕於埃塵，超遊身乎九霄。〉
既表祈年觀，復立望仙宮。〈廟記曰：祈年宮在城外，秦穆公所造。望仙宮在華陰，漢武帝所造。〉
寧為心好道，直由意無窮。〈漢武內傳曰：帝好長生之道。〉
曰余知止足，是願不須豐。〈老子曰：知足不辱，知止不殆。周易曰：豐，多也。〉
遇可淹留處，便欲息微躬。〈淹留，已見上文。〉
山嶂遠重疊，竹樹近蒙籠。
開衿濯寒水，解帶臨清風。〈曹子建閑居賦曰：愬寒風而開衿。〉
所累非外物，為念在玄空。〈慎子曰：夫德精微而不見，聰明而不發，是故外物不累其內。廣雅曰：玄，道也。然道體無形，故曰空。〉
朋來握石髓，賓至駕輕鴻。〈袁彥伯竹林名士傳曰：王烈服食養性。嵇康甚敬信之，隨入山。烈嘗得石髓，柔滑如飴，即自服半，餘半取以與康，皆凝而為石。郭璞遊仙詩曰：駕鴻乘紫煙。〉
都令人逕絕，唯使雲路通。〈吳都賦曰：逕路絕，風雲通。張昶華山堂闕銘曰：必雲霄之路，可升而起。〉
一舉陵倒景，無事適華嵩。〈漢書，谷永曰：及言世有仙人，服食不終之藥，遙興輕舉，登遐倒景。如淳曰：在日月之上，日月反從下照，故其景倒。廣雅曰：陵，乘也。列仙傳曰：呼子先者，漢中闕下卜師也，壽百餘年，夜有仙人持二竹竿來至，呼子先，子騎之，乃龍也，上華陰山。又曰：王子喬好笙，浮丘公接以上嵩山。〉
寄言賞心客，歲暮爾來同。〈歲暮，已見上文。〉

古意酬到長史溉登琅邪城詩
〈五言何之元梁典曰：到溉，字茂灌，為司徒長史。沈約宋書曰：南琅邪郡琅邪國人，隨晉元帝過江。大興三年，立懷德縣，隸丹楊，無土地。成帝咸康元年，桓溫領郡，鎮江乘，縣境立郡鎮。輿地圖曰：梁武改南琅邪為琅邪郡，在潤州江寧縣西北十八里。〉

主条目：古意酬到長史溉登琅邪城詩
徐敬業〈何之元梁典曰：徐勉第三息悱，字敬業，晉安內史，有學業，最知名。卒於郡府。〉

甘泉警烽候，上谷拒樓蘭。〈漢書，楊雄上疏曰：孝文時匈奴侵暴北邊，候騎至雍，烽火通甘泉。又曰：上谷郡，秦置。又曰：鄯善國本名樓蘭，王治杅泥城。杅音烏。〉
此江稱豁險，茲山復鬱盤。〈蜀都賦曰：豁險吞若巨防。子虛賦曰：其山則盤紆岪鬱。〉
表裏窮形勝，襟帶盡巖巒。〈左氏傳，咎犯曰：表裏山河，必無害也。漢書，田肯賀上曰：秦，形勝之國也。衿帶，已見上文。說文曰：巒，小山而高。〉
脩篁壯下屬，危樓峻上干。〈子虛賦曰：下屬江河。上干，已見上注。〉
登陴起遐望，迴首見長安。〈左氏傳曰：鄭子產授兵登陴。杜預曰：陴，城上睥睨也。王仲宣七哀詩曰：南登霸陵岸，迴首望長安。〉
金溝朝灞滻，甬道入鴛鸞。〈戴延之西征記曰：御溝引金谷水從閶闔門入。灞、滻，二水名也。雍州圖經曰：金谷水出藍田縣西終南山，西入灞水。小水入大水曰朝。尚書曰：江漢朝宗于海。甬道，閣道也。淮南子曰：甬道相連。潘岳關中記曰：未央殿東有鴛鸞殿。〉
鮮車騖華轂，汗馬躍銀鞍。〈范曄後漢書曰：蜀地饒富，吏民鮮車駕馬，以財貨自達。漢書，劉向上封事曰：今王氏一姓，乘朱輪華轂者二十三人。又公孫弘曰：臣愚駑無汗馬之勞。辛延年羽林郎詩曰：銀鞍何煜爚，翠蓋空踟躕。〉
少年負壯氣，耿介立衝冠。〈漢書章義曰：負，恃也。韓子曰：耿介之士。史記曰：藺相如怒髮上衝冠。〉
懷紀燕山石，思開函谷丸。〈范曄後漢書曰：竇憲為車騎將軍，與北單于戰于稽落山，破之，遂登燕然山，刻石勒功，紀威德。又曰：隗囂據天水，王元說囂曰：東收三輔之地，案秦舊跡，表裏山河，元請以一丸泥為大王東封函谷關，此萬世一時也。〉
豈如霸上戲，羞取路傍觀。〈漢書曰：匈奴入邊，遣宗正劉禮軍霸上，帝勞軍直馳入，帝曰：鄉者霸上軍如兒戲。古樂府日出東南隅行曰：兄弟兩三人，中子侍中郎。黃金絡馬頭，觀者滿路傍。〉
寄言封侯者，數奇良可歎！〈漢書，李廣與望氣王朔語曰：自漢擊匈奴，廣未嘗不在其中，而諸將校尉以軍功取侯者數十人，廣不為人後，然終無尺寸之功以得封邑者，何也？豈吾相不當侯耶！又曰：大將軍衛青陰受上旨，以為李廣數奇。孟康曰：奇，隻不耦也。如淳曰：數為匈奴所敗。數，所具切。奇，居宜切。〉

文選考異

〈注「鎮江乘縣境立郡鎮」：案：「縣」上脫「即」字，「郡」下衍「鎮」字。「鎮江乘」為一句，「即縣境立郡」為一句。各本皆誤。〉

〈脩篁壯下屬：何校云「篁」疑作「隍」。案：其說是也。善不注此字，而以「下屬江河」注「下屬」，然則「隍」之為城池可知也。偶句云「危樓峻上干」，「危」則「峻」也，「脩」則「壯」也。隍在城下，樓在城上，於義極協。唯五臣銑注云「竹叢曰篁」云云，合并六家，遂以亂善，所當訂正。〉




Chinese text: This work was published before January 1, 1923, and is in the
public domain worldwide because the author died at least 100 years ago.
