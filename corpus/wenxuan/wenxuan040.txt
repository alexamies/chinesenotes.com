上書
上書秦始皇
主条目：上書秦始皇
　　李斯〈史記曰：李斯者，楚上蔡人也。西說秦，秦拜斯為客卿。會韓使鄭國來間秦，以作漑渠，已而覺，秦室大臣皆言秦王曰：諸侯人來秦者，秖為其主游間秦耳。請一切逐客。李斯議亦在逐中。斯乃上書，秦王乃除逐客之令，復李斯官。始皇帝以斯為丞相。後二世具斯五刑論，腰斬咸陽市。〉

　　臣聞吏議逐客，竊以為過矣。昔穆公求士，西取由余於戎，〈史記曰：戎王使由余於秦，秦後歸由余。繆公又使人間要由余，遂去降秦。繆公以客禮禮之。〉東得百里奚於宛，〈史記曰：晉獻公以百里奚為秦穆公夫人媵於秦。百里奚亡秦走宛，楚之鄙人執之。繆公聞百里奚，欲重贖之，恐楚子不許，以五羖羊皮贖之。楚人許，與之。繆公與議國事，大悅，授之國政。〉迎蹇叔於宋，〈史記曰：百里奚謂繆公曰：臣不及臣友蹇叔賢，而世莫知。繆公使人厚幣迎蹇叔，以為上大夫。〉來邳豹公孫支於晉。〈左氏傳曰：晉郄芮、丕鄭、丕豹奔秦。又曰：秦伯謂公孫支曰：夷吾其定乎？對曰：今其言多忌克，難哉！杜預曰：公孫支，秦大夫子桑也。〉此五子者，不產於秦，穆公用之，幷國三十，遂霸西戎。〈史記曰：秦用由余謀，伐戎王，益國十二，開地千里，遂霸西戎。〉孝公用商鞅之法，移風易俗，民以殷盛，國以富彊，百姓樂用，諸侯親服，〈史記曰：獻公卒，子孝公立。又曰：衛鞅西入秦說孝公變法修刑，內務耕稼，外勵戰死之士，賞罰三年，百姓便之，天子致胙，諸侯畢賀也。〉獲楚魏之師，舉地千里，至今治彊。〈史記曰：衛鞅將兵圍魏安邑，降之。又曰：衛鞅擊魏公子邛，封鞅為列侯，號商君。邛，五剛切。〉惠王用張儀之計，拔三川之地，西幷巴蜀，北收上郡，南取漢中，〈史記曰：孝公卒，子惠文君立。又曰：惠文君八年，張儀復相秦，攻韓宜陽，降之。云孝王十年，納魏上郡。張儀伐蜀，滅之。又攻楚漢中，取地六百里，置漢中郡。史記云孝王納上郡，此云惠王，疑此誤也。又曰：武王立，張儀死。武王謂甘茂曰：寡人欲通車三川，窺周室。使甘茂伐宜陽，拔之。然通三川是武王，張儀已死，此云惠王用張儀之計拔三川，疑此誤也。三川，韓界也。宜陽，韓邑也。〉包九夷，制鄢郢，〈九夷屬楚夷也。鄢、郢，楚二縣也。蓋秦令人據之也。〉東據成臯之險，割膏腴之壤，〈成臯，縣名，周之東境。〉遂散六國之從，〈六國：韓、魏、燕、趙、齊、楚也。漢書音義，文穎曰：關東為從。〉使之西面事秦，功施到今。〈史記曰：惠王卒，韓、魏、齊、楚皆賓從。〉昭王得范雎，廢穰侯，逐華陽，〈史記曰：孝王卒，立異母弟為昭襄王。又曰：穰侯魏冉者，秦昭王母宣太后之弟。太后二弟，其異父長弟曰穰侯，姓魏氏，名冉；同父弟曰芈戎，為華陽君。魏冉為相國，范雎說秦昭王，言穰侯權重諸侯。昭王乃免相國，逐華陽君關外。〉彊公室，杜私門，蠶食諸侯，使秦成帝業。〈春秋保乾圖曰：光闓害，蠶食天下。高誘淮南子注曰：蠶食無餘也。〉此四君者，皆以客之功。由此觀之，客何負於秦哉！〈負，猶累也。〉向使四君卻客而弗納，疎士而弗用，是使國無富利之實，而秦無彊大之名也。

　　今陛下致昆山之玉，有和隨之寶，〈新序，固桑對晉平公曰：夫劍產於越，珠產於江南，玉產於昆山，此三寶皆無足而致。墨子曰：和氏之璧，隨侯之珠。〉垂明月之珠，服太阿之劍，〈越絕書曰：楚王召歐冶子干將作鐵劍二枚，二曰太阿〉乘纖離之馬，建翠鳳之旗，樹靈鱓〈徒河切〉之鼓。〈孫卿曰：纖離、蒲梢，皆馬名。鄭玄禮記注曰：鱓皮可以冒鼓。〉此數寶者，秦不生一焉，而陛下悅之何也？必秦國之所生然後可，則夜光之璧不飾朝廷，犀象之器不為玩好，而趙衛之女不充後庭，駿良駃〈決〉騠〈啼〉不實外廄，〈周書曰：正北以駃騠為獻。廣雅曰：駃，馬屬。〉江南金錫不為用，西蜀丹青不為采。所以飾後宮充下陳〈下陳，猶後列也。晏子曰：有二女願得入身於下陳。〉娛心意悅耳目者，必出於秦然後可，則是宛〈於元切〉珠之簪，傅璣之珥，阿縞之衣，錦繡之飾，不進於前；〈言以宛珠飾簪，以璣傅珥也。說文曰：珥，瑱也。徐廣曰：齊之東阿縣，繒帛所出者也。此解阿義與子虛不同，各依其說而留之。舊注旣少不足稱，臣以別之。他皆類此。〉而隨俗雅化，佳冶窈窕，趙女不立於側也。〈隨俗雅化，謂閑雅變化而能隨俗也。〉

　　夫擊甕叩缶，彈箏搏髀，而歌呼嗚嗚快耳者，真秦之聲也；〈說文曰：甕，汲瓶也，於貢切。說文曰：缶，瓦器，秦鼓之以節樂。缶，甫友切。〉鄭衛桑間韶虞武象者，異國之樂也。〈禮記曰：鄭、衛之音，亂世之音也。又曰：桑間、濮上，亡國之音也。樂動聲儀曰：舜樂曰簫韶。又曰：周樂伐時曰武象。宋均曰：武象，象伐時用干戈。徐廣曰：韶，一作昭。〉今棄叩缶擊甕而就鄭衛，退彈箏而取韶虞，若是者何也？快意當前，適觀而已矣。〈高誘呂氏春秋注曰：適，中適也。〉今取人則不然，不問可否，不論曲直，非秦者去，為客者逐。然則是所重者在乎色樂珠玉，而所輕者在乎民人也。此非所以跨海內制諸侯之術也。

　　臣聞地廣者粟多，國大者人衆，兵彊者則士勇。是以太山不讓土壤，故能成其大；河海不擇細流，故能就其深；〈管子曰：海不辭水，故成其大；山不辭土石，故能成其高。〉王者不卻衆庶，故能明其德。〈文子曰：聖人不讓負薪之言，以廣其名。〉是以地無四方，民無異國，四時充美，鬼神降福，此五帝三王之所以無敵也。今乃棄黔首以資敵國，〈郭象莊子注曰：資者，給齎之謂。〉卻賓客以業諸侯，使天下之士退而不敢西向，裹足不入秦。此所謂藉寇兵而齎盜糧者也。〈戰國策，范雎說秦王曰：此所謂藉賊兵而齎盜食者也。說文曰：齎，持遺也。〉夫物不產於秦，可寶者多；士不產於秦，願忠者衆。今逐客以資敵國，損民以益讎，內自虛而外樹怨諸侯，求國無危，不可得也。

文選考異
注「後二世」：袁本、茶陵本此三字作「及二世信趙高之譖」八字。案：此節注袁幷善入五臣，茶陵幷五臣入善，即尤亦恐非其舊，今不具論。
注「又曰惠文君八年張儀復相秦攻韓宜陽降之云孝王」：案：此二十一字決非善注，不知何時竄入。考張儀復相，後八年也。秦本紀、六國表、韓世家皆並無「攻韓宜陽降之」之事，善烏由為此語。況下方引「甘茂伐宜陽」而疑書誤。若果有此語，便是無疑，彌乖刺難通矣。各本皆同，其謬已久，今特訂正。袁、茶陵二本「王」作「公」，下同。說見於下。
注「十年納魏上郡張儀伐蜀滅之」：案：依史記當作「十年，張儀相秦，魏納上郡。八年，張儀復相秦，伐蜀，滅之」。此注全為人所改，各本皆同，絕非善舊矣。
注「史記云孝王納上郡此云惠王疑此誤也」：案：此十六字決非善注，不知何時竄入。考魏納上郡在惠文君十年，秦本紀、六國表、魏世家明文鑿鑿，了無異說，善何由為此語？各本皆同，其謬已久，今特訂正。
注「宜陽韓邑也」：袁本、茶陵本無此五字。
注「孝王卒」：茶陵本「孝」作「武」，是也。袁本亦誤「孝」。
此四君者：袁本、茶陵本無「者」字。案：史記有。尤添之也。
致昆山之玉：袁本、茶陵本「昆」作「崑」。案：史記作「昆」，尤改之也。注引新序作「昆」，或善自是「昆」字。
注「孫卿曰」：袁本「卿」下有「子」字，是也。茶陵本亦脫。
而陛下悅之何也：袁本、茶陵本無「何也」二字。案：史記有。尤添之也。
注「駃馬屬」：案：「駃」下當有「騠」字。各本皆脫。
西蜀丹青：袁本、茶陵本「西蜀」作「蜀之」。案：史記作「西蜀」。尤改之也。
而歌呼嗚嗚快耳者　袁本、茶陵本無「呼」字　。案：史記有。尤添之也。
今棄叩缶擊甕：袁本、茶陵本無「叩缶」二字。案：史記有，在「擊甕」下。尤添倒耳。
在乎色樂珠玉：袁本、茶陵本無「珠玉」二字。案：史記有。尤添之也。
在乎民人也：袁本、茶陵本無「也」字。案：史記有。尤添之也。
退而不敢西向：袁本、茶陵本無「向」字。案：史記有。尤添之也。
而外樹怨諸侯：袁本、茶陵本「外」下有「以」字。案：史記無。尤刪之也。
上書吳王
主条目：上書吳王
　　鄒陽〈漢書曰：鄒陽，齊人也。陽事吳王濞。王以太子事，陰有邪謀。陽奏書諫，為其事尚隱，惡不指斥言，故先引秦為喻，因道胡、越、齊、趙之難，然後乃致其意。〉

　　臣聞秦倚曲臺之宮〈應劭曰：始皇帝所治處也，若漢家未央宮也。三輔黃圖曰：未央有曲臺殿。〉懸衡天下，〈如淳曰：衡，猶稱之衡也。言其懸法度於其上。申子曰：君必有明法正義，若權衡以稱輕重，所以一群臣也。〉畫地而人不犯，兵加胡越；至其晚節末路，張耳陳勝連從〈子容〉兵之，據以叩函谷，咸陽遂危。〈史記曰：陳勝，字涉，陽城人也。勝為王，號為張楚，西擊秦。又曰：張耳，大梁人也，陳勝起蘄，以耳為校尉。廣雅曰：據，引也，言相引以為援也。〉何則？列郡不相親，萬室不相救也。今胡數涉北河之外，〈史記曰：秦惠王遊至北河。徐廣曰：戎地之河上也。〉上覆飛鳥，下不見伏兔，〈蘇林曰：覆，盡也。言胡上射飛鳥，下盡地之伏兔。〉鬥城不休，救兵不至，死者相隨，輦車相屬，轉粟流輸〈去〉，千里不絕。〈鄭玄禮記注曰：流，猶行也。〉何則？彊趙責於河間〈應劭曰：趙幽王為呂后所幽死，文帝立其長子遂為趙王，取趙之河間，立弟辟彊為河間王，至子哀王無嗣，國除。遂欲復還得河間也。〉六齊望於惠后〈孟康曰：高后割濟南郡，為呂王台奉邑，又割琅邪郡，封營陵侯劉澤為琅邪王，文帝乃立悼惠王六子為王。言六齊不保今日之恩，而追怨惠帝與呂后。漢書曰：文帝閔濟北逆亂自滅，盡封悼惠王諸子為列侯。後齊文王薨，無子，於是分齊為六：將閭為齊王，惠為濟北王，賢為淄川王，雄渠為膠東王，邛為膠西王，辟光為濟南王也。〉城陽顧於盧博，〈孟康曰：城陽王喜也。喜父章與弟興居討諸呂有功，本當盡以趙地王章，梁地王興居，文帝聞其欲立齊王，更以二郡王之。章失職，歲餘薨。興居誅死。盧博，濟北王治處，喜故顧念而怨也。二郡，謂城陽，章所封；濟北，興居所封。興居誅死，故喜顧念而恨也。泰山郡有博縣濟北縣。〉三淮南之心思墳墓。〈張晏曰：淮南厲王三子為三王，念其父見遷殺也。漢書曰：上憐淮南王不軌，上乃立厲王三子：安為淮南王，敖為衡山王，賜為廬江王。〉大王不憂，臣恐救兵之不專，〈孟康曰：不專救漢也。如淳曰：皆自私怨宿憤，不能為吳也。若吳舉兵反，天子來討，謂四國但有意，不敢相救也。以孟康解其文，故言不專救漢；如淳解其意，故云不能為吳。二說相成，義乃可明。〉胡馬遂進窺於邯鄲，越水長沙，還舟青陽。〈蘇林曰：青陽，水名也。言胡、越水陸共伐漢也。善曰：此同孟康之義也。張晏曰：還舟，聚舟也。言胡為趙難，越為吳難，不可恃也。善曰：此微同如淳之說。秦始皇本紀曰：荊王獻青陽之田，已而背約，要擊我南郡。〉雖使梁并淮陽之兵，下淮東，越廣陵，以遏越人之糧；漢亦折西河而下，北守漳水以輔大國；胡亦益進，越亦益深。此臣之所為大王患也。〈善曰：大國，謂趙也。陽假言吳思助漢，今胡、越俱來伐之，漢雖復使梁并淮陽之兵，以遏越人糧，漢截西河以下，而助於趙，終無所益。故胡亦益進，越亦益深，此臣為大王患也。然其意欲破吳計。雖使當為乃使，越人當為吳人，輒當為禦。言吳、趙欲來伐漢，漢乃使梁并淮陽之兵，以止吳人之糧，漢截西河，以禦於趙。如此則趙不得進，吳不得深。陽惡指斥，故假胡、越錯亂其辭。自此以下，乃致其意焉。〉

　　臣聞蛟龍驤首奮翼，則浮雲出流，霧雨咸集。聖王厎節脩德，則游談之士，歸義思名。〈善曰：厎與砥同，厎，礪也。戰國策，蘇秦說趙王曰：外客游談之士，無敢自進於前。漢書王莽傳曰：遊者為之談說。〉今臣盡知畢議，易精極慮，〈如淳曰：改易精思以謀慮之。〉則無國而不可奸；〈善曰：爾雅曰：奸，求也。奸與干同。〉飾固陋之心，則何王之門不可曳長裾乎？然臣所以歷數王之朝，背淮千里而自致者，非惡臣國而樂吳民，竊高下風之行，尤悅大王之義。〈善曰：新序，公孫龍謂平原君曰：臣居魯則聞下風，高先生之知，悅先生之行。〉故願大王無忽，察聽其至。〈善曰：劉瓛周易注曰：至，極也，謂極言之。〉

　　臣聞鷙〈至〉鳥累百，不如一鶚。〈孟康曰：鶚，大鵰也。如淳曰：鷙鳥比諸侯，鶚比天子。〉夫全趙之時，〈服虔曰：全趙，趙未分之時。應劭曰：後分為三。〉武力鼎士，袨〈縣〉服叢臺之下者，一旦成市，〈服虔曰：袨服，大盛玄黃服也。臣瓚以為鼎士，舉鼎之士；叢臺，趙王之臺。〉不能止幽王之湛患，〈韋昭曰：高帝子幽王友也；呂后殺之。湛，今沈字也。〉淮南連山東之俠，死士盈朝，不能還厲王之西也。〈善曰：漢書曰：淮南厲王長謀反，廢遷蜀。韋昭曰：徙蜀嚴道。〉然則計議不得，雖諸賁不能安其位，亦明矣。〈善曰：左氏傳曰：吳公子光享王，鱄設諸寘劍於魚中以進，抽劍以刺王。說苑曰：勇士孟賁，水行不避蛟龍，陸行不避狼虎。〉故願大王審畫而已。

　　始孝文皇帝據關入立，寒心銷志，不明求衣。〈臣瓚以為文帝入關而立，以天下多難，故乃寒心戰栗，未明而起。〉自立天子之後，使東牟朱虛東褒儀父之後，〈應劭曰：天下已定，文帝遣朱虛侯章東喻齊王，嘉其首舉兵欲誅諸呂，猶春秋褒邾儀父者也。〉深割嬰兒王之。〈應劭曰：封齊王六子為王，其中有小嬰兒，孝文帝於骨肉厚也。〉壤子王梁代，益以淮陽。〈善曰：此言文帝之時，梁王揖、代王參、淮陽王武。後梁王揖早薨，徙武為梁王也。然參、揖皆少，故云壤也。晉灼曰：方言，梁益之間所愛諱其肥盛曰壤也。善曰：方言云：瑋其肥盛。晉書注以瑋為諱。〉卒仆濟北，囚弟於雍者，豈非象新垣等哉！〈善曰：漢書曰：濟北王興居聞帝之代，乃反，棘蒱侯擊之，興居自殺。又曰：淮南王道死雍。應劭曰：二國有姦臣如新垣平等，勸王共反也。〉今天子新據先帝之遺業，〈善曰：今天子，景帝也。先帝，文帝也。〉左規山東，右制關中，變權易勢，大臣難知。大王弗察，臣恐周鼎復起於漢，〈如淳曰：新垣平詐言周鼎在泗水中，臣望東北汾陰有金寶氣，鼎在其中，弗迎則不至。為吳計者，猶新垣平之言，周鼎終不可得也。〉新垣過計於朝，〈服虔曰：過，誤也。〉則我吳遺嗣，不可期於世矣。高皇帝燒棧道，灌章邯，〈應劭曰：章邯為雍王，高祖以水灌其城，破之。燒棧道，言高祖涉所燒之棧道也。史記曰：張良說漢王燒絕棧道也。〉兵不留行，〈善曰：言攻之易，故不稽留也。〉收弊人之倦，東馳函谷，西楚大破。〈張晏曰：項羽自號西楚霸王。〉水攻則章邯以亡其城，陸擊則荊王以失其地。〈如淳曰：荊亦楚，謂項王敗走也。〉此皆國家之不幾者也。〈孟康曰：言國家不可庶幾得之也。〉願大王熟察之。

文選考異
注「惡不指斥言」：何校去「不」字，陳同，是也。袁本亦衍。茶陵本下又有「欲」字，并善入五臣耳。
注「三輔黃圖曰」：袁本「三」上有「善曰」二字，是。茶陵本移每節首，非。下「申子曰」上，「漢書曰文帝閔濟北」上，「二郡謂城陽」上，「漢書曰上憐淮南王」上，「以孟康解其文」上，「湛今沈字也」上，「言高祖燒所涉之棧道也」上，同。又每節首非舊注者，亦當有也。
救兵不至：袁本、茶陵本「至」作「止」。案：「止」字是也。漢書作「止」。此尤本誤。
注「青陽水名也」：袁本、茶陵本無此五字。案：二本所載五臣銑注有之，尤誤取增多耳。
注「輒當為禦」：案：「輒」當作「輔」，謂正文「以輔大國」之「輔」也。下云「以禦於趙」，顯然可知。正文並無「輒」字。各本皆誤。
注「爾雅曰奸求也」：案：「奸」當作「干」。各本皆誤。
注「善曰劉瓛周易注曰至極也謂極言之」：袁本、茶陵本無此十五字。案：二本最是。正文「至」，漢書作「志」，五臣作「至」，善未必與之同。尤增多此注以實之，殊誤。
注「服虔曰袨服」：袁本、茶陵本無「服虔曰」。案：二本連上不分節，然則「袨服」以下乃應劭注也。尤分節而以「服虔曰」加之，非。
然則計議不得：袁本、茶陵本云「議」善作「謀」。案：此尤改之也。漢書作「議」。
注「善曰方言云」：袁本「善曰」二字作「又」，茶陵本作「又曰」。案：此袁是也。
注「晉書注以瑋為諱」：何校「書」改「灼」，陳同，是也。各本皆誤。
注「言高祖涉所燒之棧道也」：袁本、茶陵本「涉」、「燒」二字互易，是也。
收弊人之倦：袁本、茶陵本「弊」作「敝」，云善作「蔽」。案：此尤改之也。漢書作「弊」。

獄中上書自明
主条目：獄中上書自明
　　鄒陽〈漢書曰：陽以吳王不可說，去之梁，從孝王遊。羊勝、公孫詭等疾陽，惡之於孝王。孝王怒陽，下獄吏，將殺之。陽乃從獄中上書。書奏，孝王立出之，卒為上客。〉

　　臣聞忠無不報，信不見疑，臣常以為然，徒虛語耳！昔者荊軻慕燕丹之義，白虹貫日，太子畏之；〈如淳曰：白虹，兵象。日為君。善曰：畏，畏其不成也。列士傳曰：荊軻發後，太子相氣，見白虹貫日，不徹，曰：吾事不成矣。後聞軻死，太子曰：吾知其然也。〉衛先生為秦畫長平之事，太白食昴，昭王疑之。〈蘇林曰：白起為秦伐趙，破長平軍，欲遂滅趙，遣衛先生說昭王益兵糧，為應侯所害，事用不成，其精誠上達於天，故太白為之食昴。昴，趙分也，將有兵，故太白食。食者，干歷也。如淳曰：太白，天之將軍也。〉夫精誠變天地，而信不諭兩主，豈不哀哉！今臣盡忠竭誠，畢議願知，〈張晏曰：盡其計議，願王知也。〉左右不明，卒從吏訊，為世所疑。〈張晏曰：左右不明，不敢斥主也。訊，考三日問之，知與前辭同不也。〉是使荊軻衛先生復起，而燕秦不寤也。願大王熟察之。

　　昔玉人獻寶，楚王誅之；〈善曰：韓子曰：楚人和氏得璞玉於楚山之下，奉而獻之武王，武王使人相之，玉人曰：石也。王刖和左足。武王薨，成王即位，和又獻之，玉人又曰：石也。刖其右足。〉李斯竭忠，胡亥極刑。〈善曰：史記曰：始皇以李斯為丞相。始皇崩，胡亥立，斯具五刑者也。〉是以箕子陽狂，接輿避世，恐遭此患。〈善曰：史記曰：紂赋亂不止，箕子懼，乃佯狂為奴。論語曰：楚狂接輿歌而過孔子曰：鳳兮鳳兮，何德之衰！〉願大王察玉人、李斯之意，而後楚王胡亥之聽，〈善曰：以其計謬，故令後之。〉毋使臣為箕子接輿所笑。臣聞比干剖心，子胥鴟夷，〈善曰：史記曰：比干彊諫，紂怒曰：吾聞聖人心有七竅，剖比干觀其心。又曰：子胥自剄，王乃以子胥尸盛以鴟夷之革，浮之江中。應劭曰：取馬革為鴟夷。鴟夷，闳形。〉臣始不信，乃今知之。願大王熟察，少加憐焉！

　　語曰：白頭如新，〈漢書音義曰：或初不相識相知，至白頭不相知。〉傾蓋如故。〈文穎曰：傾蓋，猶交蓋駐車也。善曰：家語曰：孔子之郯，遭程子於塗，，傾蓋而語終日，甚相悅。〉何則？知與不知也。故樊於期逃秦之燕，藉荊軻首以奉丹事；〈善曰：史記曰：荊軻見樊於期曰：今聞秦購將軍首，金千斤，邑萬家。今有言可以解燕國之患，報將軍之仇首，何如？於期曰：為之奈何？軻曰：願得將軍首以獻秦王，秦王必喜見臣，臣左手把其袖，右手揕其胸。於期遂自剄。徐廣曰：揕，丁鴆切。〉王奢去齊之魏，臨城自剄以卻齊而存魏。〈善曰：漢書音義曰：王奢，齊臣也，自齊亡之魏。齊伐魏，奢登城謂齊將曰：今君之來，不過以奢故也。義不苟生以為魏累。遂自剄。〉夫王奢樊於期非新於齊秦而故於燕魏也，所以去二國，死兩君者，行合於志，而慕義無窮也。是以蘇秦不信於天下，為燕尾生；〈服虔曰：蘇秦於秦不出其信，於燕則出尾生之信也。善曰：史記，蘇秦曰：尾生與女子期於梁下，女子不來，水至不去，抱梁柱而死。〉白圭戰亡六城，為魏取中山。〈張晏曰：白圭為中山將，亡六城，殆欲誅之，亡入魏。文侯厚遇之，還拔中山。〉何則？誠有以相知也。蘇秦相燕，人惡之於燕王，〈善曰：惡，謂讒短也。〉燕王按劍而怒，食以駃騠；〈孟康曰：敬重蘇秦，雖有讒惡，王更膳以珍奇之味也。〉白圭顯於中山，人惡之於魏文侯，〈善曰：言白圭拔中山而尊顯，而人說短於文侯。〉文侯投以夜光之璧。何則？兩主二臣，剖心析肝相信，豈移於浮辭哉！

　　故女無美惡，入宮見妒；士無賢不肖，入朝見嫉。昔者司馬喜臏〈鼻引〉腳於宋，卒相中山；〈善曰：戰國策曰：司馬喜三相中山。尚書呂刑曰：臏者，脫去人之臏也。郭璞三蒼解詁曰：臏，膝蓋也。〉范雎摺脅折齒於魏，卒為應侯。〈善曰：史記曰：范雎隨魏中大夫須賈使齊，齊襄王賜范雎金十斤及牛酒。須賈以為持魏國陰事告齊，以告魏相。魏之諸公子魏齊，使舍人笞擊范雎，折脅摺齒。雎得出，亡入秦，為應侯。廣雅曰：摺，折也力合切。〉此二人者，皆信必然之畫，捐朋黨之私，挾孤獨之交，故不能自免於嫉妒之人也。是以申徒狄蹈雍之河，〈服虔曰：殷之末世人也。如淳曰：莊周云：申徒狄諫而不聽，負石自投河。善曰：爾雅曰：水自河出為雍。言狄先蹈雍而後入河也。雍，一龍切。〉徐衍負石入海，〈漢書音義曰：徐衍，周之末人也，見列士傳。善曰：論語讖曰：徐衍負石，伐子由狸，守分亡身，握石失軀。宋均曰：狸，猶殺也，力之切。〉不容身於世，〈新語曰：窮澤之民，身不容於世，無紹介通之。〉義不苟取比周於朝，以移主上之心。〈善曰：言皆義不苟取比周朋黨在朝廷，以移主上之心，妄求合也。六韜曰：結連朋黨，比周為權。杜預曰：比，近也；周，密也。〉故百里奚乞食於路，穆公委之以政；〈說苑，鄒子說梁王曰：百里奚乞食於路，而穆公委之以政。〉甯戚飯牛車下，而桓公任之以國。〈善曰：呂氏春秋曰：甯戚飯牛車下，望桓公而悲，擊牛角疾歌。鄒子說苑，鄒子說梁王曰：甯戚扣轅行歌，桓公任之以國。〉此二人豈素宦於朝。借譽於左右，然後二主用之哉？感於心，合於意，堅如膠漆，昆弟不能離，豈惑於眾口哉？故偏聽生姦，獨任成亂。昔魯聽季孫之說而逐孔子，〈善曰：論語曰：齊人饋女樂，季桓子受之，三日不朝，孔子行。〉宋信子冉之計囚墨翟。〈文子曰：子罕也。冉，音任。善曰：未詳。〉夫以孔墨之辯，不能自免於讒諛，而二國以危。何則？眾口鑠金，積毀銷骨。〈國語，泠州鳩曰：眾心成城。眾口鑠金。賈逵曰：鑠，消也。眾口所惡，金為之銷亡。積毀銷骨，謂積讒。善曰：毀之言，骨肉之親。為之銷滅。〉是以秦用戎人由余而霸中國，齊用越人子臧而彊威宣。〈善曰：言齊任子臧，故威、宣二王所以彊盛。史記曰：齊桓公卒，子威王因齊立。威王卒，子宣王辟強立。張晏曰：子臧，越人也。〉此二國豈拘於俗，牽於世，繫奇偏之辭哉？公聽並觀，垂明當世。〈善曰：公聽，言無私也。並觀，言無偏也。尸子曰：論是非者，自公心聽之，而後可知也。〉故意合則胡越為昆弟，由余子臧是矣；不合則骨肉為讎敵，朱象管蔡是矣。〈善曰：史記曰：舜弟象傲帝，常欲殺舜。丹朱，堯子。讎敵，未聞。尚書曰：周公位冢宰，群叔流言，乃致管叔于商，囚蔡叔于郭鄰。〉今人主誠能用齊秦之明，後宋魯之聽，則五霸不足侔，三王易為比也。

　　是以聖王覺悟，捐子之之心，而不悅田常之賢，〈善曰：史記曰：燕王噲屬國於子之，子之南面行王事，齊因伐燕。燕王噲死，子之乃亡。又曰：齊田常殺簡公而立平公，平公即位，田常為相。五年，齊國政皆歸田常。〉封比干之後，修孕婦之墓，〈應劭曰：紂刳妊者，觀其胎產。〉故功業覆於天下。何則？欲善無猒也。夫晉文公親其讎而彊霸諸侯，〈張晏曰：寺人勃鞮也。善曰：國語曰：初，獻公使寺人勃鞮伐文公於蒲城。文公踰垣，寺人斬其祛。及入，寺人求見。於是呂郤、冀芮畏偪，悔納公，謀作亂。伯楚知之，故求見公。公遽見之，伯楚以呂郤之謀告公。韋昭曰：寺人掌內。祛，袂也。勃鞮字伯楚。〉齊桓公用其仇而一匡天下。〈善曰：左傳，寺人披謂晉侯曰：齊桓公置射鉤而使管仲相。論語曰：管仲相桓公，霸諸侯，一匡天下，民到于今受其賜。〉何則？慈仁殷勤，誠嘉於心，此不可以虛辭借也。至夫秦用商鞅之法，東弱韓魏，立彊天下，而卒車裂之。〈善曰：商鞅車裂，已見西征賦。〉越用大夫種之謀，禽勁吳而霸中國，遂誅其身。〈善曰：史記曰：越王勾踐舉國政屬大夫種。越平吳，以兵北渡淮，東方諸侯畢賀，稱霸王。范蠡乃去，遺大夫種書，種見，稱疾不朝。人或讒種作亂，越王乃賜種劍而自殺。〉是以孫叔敖三去相而不悔，〈善曰：史記曰：孫叔敖，楚之處士也。虞丘相進之，三月而相楚。三得相而不喜，知其材自得之也；三去相而不悔，知其非己之罪也。〉於陵子仲辭三公為人灌園。〈善曰：列女傳曰：於陵子終賢，楚王欲以為相，使使者往聘迎之。子終出使者，與其妻逃，乃為人灌園。〉今人主誠能去驕傲之心，懷可報之意，〈善曰：言士有功可報者，思必報。〉披心腹，見情素，〈善曰：戰國策曰：蔡澤說應侯曰：公孫鞅事孝王，竭知謀，示情素。〉隳肝膽，施德厚，終與之窮達，無愛於士，〈善曰：於士所求，無所愛惜也。〉則桀之㺃可使吠堯，而跖之客可使刺由，應劭曰：由，許由也。跖，盜跖也。韋昭曰：言恩厚無不使。善曰：戰國策，刀鞮謂田單曰：跖之㺃或𠲎堯，非其主也。𠲎，音吠，並同。何況因萬乘之權，假聖王之資乎！然則荊軻湛七族，要離燔妻子，豈足為大王道哉！〈應劭曰：荊軻為燕刺秦王，不成而死，其七族坐之。湛，沒也。張晏曰：七族，上至高祖，下至曾孫。善曰：呂氏春秋曰：吳王闔閭欲殺王子慶忌。要離曰：王誠助，臣請必能。吳王曰：諾。明旦加罪焉，執其妻子，燔而揚其灰。高誘曰：吳王偽加要離罪，燒妻子，揚其灰。〉

　　臣聞明月之珠，夜光之璧，以暗投人於道，眾莫不按劍相眄者，何則？無因而至前也。蟠木根柢，輪囷離奇，〈張晏曰：柢，下本也。輪囷離奇，委曲盤戾也。蘇林曰：柢，音蔕。善曰：廣雅曰：蟠，曲也。囷，去倫切。離，薄棋切。奇，音衣。〉而為萬乘器者，何則？以左右先為之容也。〈善曰：器謂服玩之屬，容謂雕飾。杜預左氏傳注曰：容，形容也。〉故無因而至前，雖出隋侯之珠，夜光之璧，秪足結怨而不見德；故有人先談，則枯木朽株，樹功而不忘。〈善曰：談或為游。〉今天下布衣窮居之士，身在貧賤，雖蒙堯舜之術，挾伊管之辯，〈善曰：伊尹、管仲。〉懷龍逢比干之意，欲盡忠當世之君，而素無根柢之容，雖竭精神，欲開忠信，輔人主之治，則人主必襲按劍相眄之迹矣。〈善曰：小雅曰：開，達也。〉是使布衣之士，不得為枯木朽株之資也。

　　是以聖王制世御俗，獨化於陶鈞之上，〈張晏曰：陶家名模下圓轉者為鈞，以其能制器為大小，比之於天也。善曰：論語考比讖曰：引五子以避俗，遠邦殊域，莫不向風。〉而不牽乎卑辭之語，不奪乎眾多之口。〈善曰：聖人有深謀善計而即行之，不為卑辭所牽制。戰國策，蘇秦曰：卑辭以謝君。眾口，已見上文。〉故秦皇帝任中庶子蒙嘉之言，以信荊軻之說，而匕首竊發；〈善曰：戰國策曰：荊軻既至秦，持千金之資幣，厚遺秦王寵臣中庶子蒙嘉。嘉為先言於秦王曰：燕願舉國為內臣，如郡縣。又獻燕督亢之地圖，圖窮匕首見。秦王驚，自引而起。乃引其匕首以擿秦王。通俗文曰：匕首，其頭類匕，故曰匕首，短而便用。〉周文獵涇渭，載呂尚而歸，以王天下。〈六韜曰：文王田于渭陽，卒見呂尚坐茅而漁。戰國策曰：范雎謂秦王曰：臣聞呂尚遇文王，立為太師。史記曰：西伯獵，果遇太公于渭，俱為師也。〉秦信左右而亡，周用烏集而王。〈善曰：漢書音義曰：太公望塗遘卒遇共成王功，如烏鵲之暴集也。〉何則？以其能越拘攣之語，馳域外之義，獨觀於昭曠之道也。今人主沈諂諛之辭，牽於帷墻之制，〈善曰：漢書音義曰：言為左右便辟侍帷墻臣妾所見牽制。說文曰：墻，垣蔽也。然帷，妾之所止；墻，臣之所居也。〉使不羈之士與牛驥同皁，〈漢書音義曰：皁，食牛馬器，以木作，如槽，善曰：不羈，謂才行高遠，不可羈繫也。〉此鮑焦所以忿於世而不留富貴之樂也。〈善曰：列士傳曰：鮑焦怨世不用己，采疏於道。子貢難曰：非其世而采其疏，此焦之有哉！棄其疏，乃立枯於洛水之上。疏，即古蔬字。〉

　　臣聞盛飾入朝者，不以私汙義；砥厲名號者，不以利傷行。〈善曰：孔安國尚書傳曰：砥，磨石也。論語撰考讖曰：子罕言利，利傷行也。〉故里名勝母，曾子不入；邑號朝歌，墨子迴車。〈晉灼曰：史記樂書，紂作朝歌之音，朝歌者，不時也。善曰：淮南子曰：墨子非樂，不入朝歌。然古有此事，未詳其本。〉今欲使天下恢廓之士，誘於威重之權，脅於位勢之貴，回面汙行，以事諂諛之人，而求親近於左右，則士有伏死堀穴巖藪之中耳，安有盡忠信而趨闕下者哉！

文選考異
獄中上書自明：袁本、茶陵本「獄中」作「於獄」。案：此疑善、五臣之異，二本不著校語，無以考也。
注「後聞軻死」：袁本、茶陵本「死」下有「事」字。
注「干歷也」：袁本「歷」下有「之」字，是也。漢書顏注引有，史記集解引亦有。茶陵本并入五臣無，非。
而燕秦不寤也：袁本、茶陵本「寤」作「悟」。案：史記作「悟」，漢書作「寤」。此尤改之也。後「是以聖王覺悟」未改。史記、漢書皆作「寤」，「寤」即「悟」字。善蓋本作「寤」也。
注「初不相識相知」：案：「不」字當在「識」字下。各本皆誤。顏注云「初相識」，即本此。節去「不相知」耳，可借為證。
注「報將軍之仇首何如」：案：「首」字不當有。袁、茶陵二本此節注皆并入五臣，非，仍無此字，疑尤欲補「者」字而誤之。
注「殆欲誅之」：何校「殆」改「君」，陳同，是也。各本皆誤。漢書顏注、史記集解引皆作「君」。
誠有以相知也：袁本、茶陵本云「誠」，善作「成」。案：此尤改之也。史記、漢書皆作「誠」。
注「謂讒短也」：袁本、茶陵本無「短也」二字。
注「敬重蘇秦」：袁本、茶陵本無此四字。
注「周之末人也」：何校「末」下添「世」字，陳同，是也。各本皆脫。漢書顏注引服虔、史記集解引列士傳正有，可借為證。
注「見列士傳」：袁本「見」上有「其姓名」三字，是也。茶陵本亦脫。
注「新語曰」：袁本、茶陵本上有「善曰」二字，是也。下「說苑鄒子說梁王曰」上，「國語泠州鳩曰」上，同。
注「無紹介通之」：袁本、茶陵本無此五字。
注「鄒子說苑」：袁本、茶陵本無此四字。案：無者是也。不云說苑，以承上條故耳。
注「文子曰」：何校「子」改「穎」，陳同，是也。各本皆誤。案：漢書顏注、史記索隱俱引之。袁、茶陵二本移「善曰」在此上，非。尤校改正之矣。
注「積毀銷骨謂積讒」：茶陵本「骨謂積讒」四字作「國亦云銷骨」五字，袁本作「國亦云銷骨也」六字。案：此各本皆有誤，說在下。
注「善曰毀之言骨肉之親為之銷滅」：茶陵本「善曰」二字作「又曰讒」三字，袁本作「故聽讒」三字。「滅」下二本有「國亦然也」四字。案：此各本皆有誤。考史記、漢書絕無作「國」者，恐其並非善注。蓋本「積毀銷骨」句別為一節，而於下注「善曰讒毀之言骨肉之親為之銷滅」，合并六臣，多所增竄。尤之刪改，亦未為是。
注「子宣王辟強立」：茶陵本「強」作「彊」，袁本與此同。何校改「彊」，陳同，是也。
注「子臧越人也」：案：「人」下當有「蒙字」二字，史記索隱引有，張晏據史記為說也，不知者乃刪之。各本皆誤。正文自云「越人子臧」，決不當以「子臧越人也」作注，甚明。
注「言無私也」：袁本、茶陵本無「言」字，是也。下「言無偏也」，同。
由余子臧是矣：袁本、茶陵本「矣」作「也」，說見下。
朱象管蔡是矣：茶陵本云五臣作「矣」。袁本云善作「也」。案：史記、漢書皆作「矣」。此尤改之也。
注「舜弟象傲帝」：袁本、茶陵本無「帝」字，是也。
注「乃致管叔于商」：茶陵本「致」下有「辟」字，是也。袁本有「辟」無「致」，亦非。
注「民到于今受其賜」：袁本、茶陵本無此七字，有「此之謂也」四字。案：亦衍。
注「子終出使者」：袁本「出」作「辭」，茶陵本與此同。案：「出」、「辭」當兩有。今列女傳云「出謝」可證。
注「善曰言士有功可報者思必報」：袁本、茶陵本無此十二字。案：此亦尤增多之誤也。
注「公孫鞅事孝王」：陳云「王」，「公」誤，是也。各本皆誤。
注「上至高祖」：何校「高」改「曾」，是也。各本皆誤。案：漢書顏注引作「曾」，可證。
注「善曰伊尹管仲」：袁本、茶陵本無此六字。案：此亦尤增多之誤也。以下同。
輔人主之治：袁本、茶陵本云「治」，善作「政」。案：史記作「治」。此尤改之也。漢書此處多異，難以相證，今不更論。
不得為枯木朽株之資也：袁本、茶陵本云善無「也」字。案：史記、漢書皆有。此尤添之也。
注「有深謀善計而即行之」：袁本、茶陵本無此九字。
注「制戰國策」：袁本、茶陵本無此四字。
以信荊軻之說：袁本云善無「以」字。茶陵本云五臣有「以」字。案：史記、漢書皆有。此尤添之也。
注「又獻燕督亢之地圖」下至「以擿秦王」：袁本此二十九字作「刺秦王已見上文」七字，是也。茶陵本所複出，與此不同，皆非。
注「六韜曰」下至「俱為師也」：袁本、茶陵本此五十四字作「文王遇呂尚西伯遇太公俱為師也」十四字。案：各本皆有誤，當本是「善曰西伯遇太公立為師已見上文」。合并六家刪改既非，尤所增多更誤。
沈諂諛之辭：袁本、茶陵本「沈」下有「於」字，校語云善無「沈於」。案：史記有「沈於」，漢書有「沈」無「於」。此尤添之也。善不當無，乃傳寫脫。
注「說文曰墻」下至「臣之所居也」：袁本、茶陵本無此十九字。
注「漢書音義曰」：袁本、茶陵本無此五字。下「善曰不羈謂才行高」，在「皁食牛馬器以木作如槽」上，是也。
注「遠不可羈繫也」：袁本、茶陵本無此六字。
注「孔安國尚書傳曰」：袁本、茶陵本無「孔安國」三字，「傳」作「注」。
注「撰考讖」：袁本、茶陵本無此三字。
注「利傷行也」：袁本、茶陵本無此四字。
注「然古有此事未詳其本」：袁本、茶陵本無「然此事其本」五字。

上書諫獵
主条目：上書諫獵
　　司馬長卿

　　臣聞物有同類而殊能者，故力稱烏獲，捷言慶忌，勇期賁育。〈善曰：史記曰：秦武王有力士烏獲、孟說，皆至大官。呂氏春秋曰：吳王欲殺王子慶忌，謂要離曰：吾嘗以馬逐之江上而不能及。說苑曰：勇士孟賁，水行不避蛟龍，陸行不避狼虎。戰國策，范雎曰：夏育之勇焉而死。〉臣之愚暗，竊以為人誠有之，獸亦宜然。今陛下好凌岨險，射猛獸，卒然遇軼才之獸，駭不存之地，犯屬車之清塵，〈漢書音義曰：大駕屬車八十一乘。善曰：車塵言清，尊之意也。〉輿不及還轅，人不暇施功，雖有烏獲逢蒙之伎，力不得用，枯木朽株盡為難矣。〈善曰：吳越春秋，陳音曰：黃帝作弓，後有楚狐父以道傳羿，羿傳逢蒙。〉是胡越起於轂下，而羌夷接軫也，豈不殆哉！雖萬全無患，然本非天子所宜近也。

　　且夫清道而後行，中路而馳，猶時有銜橛之變。〈張揖曰：銜，馬勤也。橛，騑馬口長銜也。善曰：家語，子曰：郊之日，汜掃清路，行者必止。莊子，伯樂曰：我善調馬，前有飾橛，而後鞭策之威。〉而況乎涉豐草，騁丘墟，〈善曰：毛詩曰：湛湛露斯，在彼豐草。呂氏春秋，吳為丘墟。〉前有利獸之樂，而內無存變之意，〈善曰：鄭玄禮記注曰：利，猶貪也。〉其為害也，不亦難矣！夫輕萬乘之重不以為安，而樂出萬有一危之塗以為娛，臣竊為陛下不取也。蓋聞明者遠見於未萌，而智者避危於無形，〈善曰：太公金匱曰：明者見兆於未萌，智者避危於無形。〉禍固多藏於隱微，而發於人所忽者也。故鄙諺曰：家累千金，坐不垂堂。〈張揖曰：畏锒瓦墮中人也。〉此言雖小，可以喻大。臣願陛下留意幸察！

文選考異
注「說苑曰」下至「不避狼虎」：袁本作「孟賁已見上文」。茶陵本複出，非。
注「郊之日」：袁本、茶陵本無此三字。

上書諫吳王
主条目：上書諫吳王
　　枚叔〈善曰：漢書曰：枚乘，字叔，淮陰人，為吳王濞郎中。吳王初怨望謀為逆也，乘奏書諫。王不納，遂去之。從梁孝王遊。後景帝拜乘弘農都尉，卒。然乘之卒在相如之前，而今在後，誤也。〉

　　臣聞得全者昌，失全者亡。〈善曰：史記，淳于髡說鄒忌子曰：得全全昌，失全全亡。〉舜無立錐之地，以有天下；禹無十戶之聚，以王諸侯。湯武之土不過百里，〈善曰：韓子曰：舜無置錐之地，於後世而德結。史記，蘇秦說趙王曰：舜無咫尺之地，以有天下；禹無百人之聚，以王諸侯。湯、武之土不過百里，立為太子；誠得其道也。〉上不絕三光之明，下不傷百姓之心者，有王術也。〈善曰：不絕其明，言合度也。高誘淮南子注曰：三光，日、月、星也。〉故父子之道，天性也。〈善曰：父子，喻君臣也。孝經曰：父子之道，天性也。〉忠臣不避重誅以直諫，則事無遺策，功流萬世。臣乘願披腹心而效愚忠，惟大王少加意念惻怛之心於臣乘言。

　　夫以一縷之任係千鈞之重，上懸之無極之高，下垂之不測之淵，雖甚愚之人猶知哀其將絕也。馬方駭鼓而驚之，係方絕又重鎮之；係絕於天不可復結，墜入深淵難以復出。〈善曰：孔叢子曰：齊東郭亥欲攻田氏，子貢曰：今子，士也，位卑圖大，殆非子之任也。夫以一縷之任，繫千鈞之重，上懸之於無極之高，下垂於不測之深，傍人皆畏其絕，而造之者不知，其子之謂乎！馬方駭鼓而驚之，繫方絕重鎮之；馬奔車覆，六轡不禁，繫絕其高，墜入於深，其危必矣。亥曰：吾已矣。〉其出不出，間不容髮。〈蘇林曰：臣改計取福，正在今日，言其激切甚急。善曰：曾子曰：律歷迭相治也，其間不容髮矣。〉能聽忠臣之言，百舉必脫。〈善曰：孫卿子曰：平則慮險，安則慮危，是百舉不陷也。〉必若所欲為，危於累卵，難於上天；〈善曰：說苑曰：晉靈公造九層臺，荀息聞之求見，曰：臣能累十二博棋，加九雞卵棋上。公曰：危哉！論語曰：天不可階而升也。〉變所欲為，易於反掌，安於泰山。〈善曰：反掌，言易也。孟子曰：武丁有天下，猶反掌也。春秋保乾圖曰：安於泰山，與日合符。〉今欲極天命之上壽，弊無窮之極樂，〈善曰：弊，猶盡也。〉究萬乘之勢，不出反掌之易，居泰山之安，而欲乘累卵之危，走上天之難，此愚臣之所大惑也。〈顏師古曰：走，趣也。走，音奏。〉

　　人性有畏其影而惡其迹，卻背而走，迹逾多，影逾疾，不如就陰而止，影滅迹絕。〈善曰：莊子漁父曰：人有畏影惡迹而去之走者，舉足逾數而迹疾，而影不離，自以為尚遲，疾走不休，絕力而死。不知處陰以休影，靜處以息迹，愚亦甚矣。孫卿子以為涓蜀梁。〉欲人勿聞，莫若勿言；欲人勿知，莫若勿為。欲湯之滄，〈漢書音義，或曰：滄，寒也。〉一人炊之，百人揚之，無益也，不如絕薪止火而已。〈善曰：呂氏春秋曰：夫以湯止沸，沸聲不止，去火則止矣。〉不絕之於彼，而救之於此，譬由抱薪而救火也。〈善曰：文子曰：不治其本，而救其末，無異鑿渠而止水，抱薪而救火也。〉養由基，楚之善射者也，去楊葉百步，百發百中。〈善曰：戰國策，蘇厲謂周君曰：養由基善射，去柳葉百步而射，百發百中。〉楊葉之大，加百中焉，可謂善射矣。然其所止，百步之內耳，比於臣乘，未知操弓持矢也。

　　福生有基，禍生有胎；〈服虔曰：基、胎，皆始也。〉納其基，絕其胎，禍何自來？〈善曰：自，從也。〉太山之霤〈力救切〉穿石，殫極之𥾚斷幹。晉灼曰：𥾚，古綆字。殫，盡也，極之綆幹。幹，井上四交之幹。常為汲者所契傷也。水非石之鑽，索非木之鋸，漸靡使之然也。夫銖銖而稱之，至石必差；寸寸而度之，至丈必過。〈張晏曰：乘所轉四萬六千八十銖而至於石，合而稱之，必有盈縮也。〉石稱丈量，徑而寡失。〈善曰：文子曰：夫事煩難治也，法苛難行也，多求難贍也。寸而度之，至丈必差，銖而稱之，至石必過。石稱丈量，徑而寡失。故大較易為智，曲辯難為惠也。徑，直也。〉夫十圍之木，始生而蘗，足可搔而絕，手可擢而抓，〈善曰：尸子曰：千丈之木始若蘗，足易去也。莊子曰：橡樟初生，可抓而絕。廣雅曰：搔，抓也。字林曰：搔，先牢切。抓，壯交切。〉據其未生，先其未形。磨皲砥礪，不見其損，有時而盡。〈善曰：賈逵國語注曰：，礱，磨也。礱，力公切。尚書注：砥，磨石也。〉種樹畜養，不見其益，有時而大。積德累行，不知其善，有時而用；棄義背理，不知其惡，有時而亡。臣願大王熟計而身行之，此百世不易之道也。

文選考異
注「吳王初怨望」：袁本「王」下有「之」字，是也。茶陵本亦脫。
以直諫：茶陵本「以」下有「置」字，云五臣無。袁本云善有。案：漢書無。此尤刪之也。善不當有，但傳寫衍。
注「臣改計取福」：何校去「臣」字，陳同，是也。各本皆衍。案：漢書顏注引無。
注「論語曰天不可階而升也」：袁本作「論語猶天之不可階而升」。茶陵本作「國語曰升天之無階也。」案：此處袁脩改，似初同茶陵，無以考也。
注「顏師古曰」：袁本、茶陵本「師古」作「監」，是也。
人性有畏其影　：袁本、茶陵本「影」作「景」，下及注皆同。案：「景」是，「影」非。漢書作「景」。尤所見誤耳。
注「孫卿子以為涓蜀梁」：袁本、茶陵本無此八字。
欲湯之滄：案：「滄」當依漢書作「凔」，注同。各本皆偽。
殫極之𥾚：茶陵本「䋁」，注同。袁本所見與此同。案：漢書作「䋁」。「䋁」是，「𥾚」非也。
注「極之綆幹」：何校「極」上添「盡」字，「幹」上添「斷」字，陳同。案：漢書顏注引有。
手可擢而抓：案：「抓」當作「拔」。漢書作「拔」。袁本、茶陵本作「拔」。校語云「善」作「抓」。各本所見皆非也。善亦作「拔」，與五臣無異。上句「搔而絕」者，橫絕之也。此句「擢而拔」者，直拔之也。擢訓引，不得言引而抓，可知也。其注末善「抓壯交切」一音，乃既引廣雅解上句之「搔」為「抓」，而自音之，與此句無涉。不知者誤認而改二本，據所見為校語，讀者莫察矣。善自音注中字，其字非正文所有，如此者不一而足。漢書顏此注云「搔謂抓也。搔音索高反。抓音莊交反。」亦自音注中字，而非正文所有，又其可證者也。
注「橡樟初生」：何校「橡」改「豫」，陳同，是也。各本皆誤。
注「磨也礱」：袁本、茶陵本無此三字。
注「尚書注砥磨石也」：袁本作「砥礪已見上文」。茶陵本複出，非。

上書重諫吳王
主条目：上書重諫吳王
　　枚叔〈善曰：漢書曰：吳王舉兵西嚮，以誅晁錯為名。漢聞之，斬錯以謝諸侯。乘於是復說吳王。〉

　　昔秦西舉胡戎之難，北備榆中之關，〈善曰：胡、戎為難，舉兵而卻也。漢書曰：金城郡有榆中縣。〉南距羌筰之塞，東當六國之從。〈善曰：漢書曰：南夷自雋東北，君長十數，筰都最大。筰，在洛切。六國，已見李斯書。〉六國乘信陵之籍，〈善曰：漢書音義曰：無忌常摠五國卻秦，有地資也。〉明蘇秦之約，厲荊軻之威，并力一心以備秦。然秦卒禽六國，滅其社稷，而并天下，是何也？則地利不同，而民輕重不等也。今漢據全秦之地，兼六國之眾，修戎狄之義，〈顏師古曰：修恩義以撫戎、狄。〉而南朝羌筰，此其與秦，地相什而民相百，大王之所明知也。〈善曰：言地多秦十倍，民多百偣。〉今夫讒諛之臣為大王計者，不論骨肉之義，民之輕重，國之大小，以為吳禍，此臣所以為大王患也。

　　夫舉吳兵以訾於漢，〈李奇曰：訾，量也。〉譬猶蠅蚋之附群牛，腐肉之齒利劍，鋒接必無事矣。〈善曰：說文曰：秦謂之蚋，楚謂之蚊。蚋，而銳切。齒，猶當也。〉天下聞吳率失職諸侯，願責先帝之遺約，今漢親誅其三公，以謝前過，〈善曰：謂誅晁錯也。錯為御史大夫，故曰三公。〉是大王威加於天下，而功越於湯武也。夫吳有諸侯之位，而富實於天子；有隱匿之名，而居過於中國。〈韋昭曰：隱匿，謂僻在東南。〉夫漢并二十四郡，十七諸侯，方輸錯出，〈張晏曰：漢時有二十四郡，十七王也。善曰：此言貢獻之多。方輸，四方更輸，錯雜而出也。〉軍行數千里不絕於郊，其珍怪不如山東之府。〈如淳曰：山東，吳王之府藏也。善曰：錯出，張云錯互出攻，則謂興軍遠行也。軍，一為運錯出，謂四方更輸，交錯出獻之而行也。〉轉粟西鄉，陸行不絕，水行滿河，不如海陵之倉。〈如淳曰：言漢京師仰須山東漕運以自給耳。臣瓚曰：海陵，縣名，有吳太倉。〉脩治上林，雜以離宮，積聚玩好，圈守禽獸，不如長洲之苑。〈服虔曰：吳苑也。韋昭曰：長洲在吳東。〉游曲臺，臨上路，不如朝夕之池。〈張晏曰：曲臺，長安臺，臨道上也。蘇林曰：以海水朝夕為池。〉深壁高壘，副以關城，不如江淮之險。此臣之所為大王樂也。

　　今大王還兵疾歸，尚得十半。〈善曰：言王早還，冀十分之中得半安全。〉不然，漢知吳有吞天下之心，赫然加怒，遣羽林黃頭循江而下，〈蘇林曰：羽林黃頭郎，習水戰者。〉襲大王之都；魯東海絕吳之饟道；〈善曰：吳饟軍自海入河，故命魯國入東海郡以絕其道也。地理志有魯國及東海郡。〉梁王飾車騎，習戰射，積粟固守，以偪滎陽，待吳之飢。大王雖欲反都，亦不得已。夫三淮南之計不負其約，〈晉灼曰：吳、楚反，皆守約不從也。〉齊王殺身以滅其迹，〈晉灼曰：齊孝王將閭也。吳、楚反，堅守距三國不從。後欒布等聞初與三國有謀，欲伐之，王懼自殺。善曰：漢書曰：齊王聞吳、楚平，乃自殺。今乘已言之，漢書與此，必有一誤也。〉四國不得出兵其郡，〈晉灼曰：膠東、膠西、濟北、菑川，四國王也，發兵應吳、楚。〉趙囚邯鄲，此不可掩，亦已明矣。〈應劭曰：漢將酈寄圍趙王於邯鄲，與囚無異也。善曰：杜預注左氏傳曰：掩，匿也。〉今大王已去千里之國，而制於十里之內矣。〈張晏曰：吳地方千里，梁下屯兵方十里，言王必見制於此地。〉張韓將北地，〈如淳曰：張，張羽；韓，韓安國也。善曰：將北地，謂將兵在吳軍之北也。〉弓高宿左右，〈服虔曰：弓高侯韓頹當也。如淳曰：宿軍左右。〉兵不得下壁，軍不得太息，臣竊哀之。願大王熟察焉！

文選考異
注「顏師古曰修恩義以撫戎狄」：袁本、茶陵本無此十一字。
不如山東之府：何校云漢書作「東山」。案：各本皆作「山東」，疑誤倒也。注同。
注「張云錯互出攻」：案：「張」下當有「晏」字。各本皆脫。
注「錯出謂四方更輸交錯出獻之而行也」：案：「錯出」二字當作「則」，「獻」當作「運」。上注「則謂興軍遠行也」，解作「軍」之本。此注「則謂」云云，解作「運」之本。各本皆誤。
注「臣瓚曰海陵縣名有吳太倉」：袁本、茶陵本無此十一字。
以偪滎陽：袁本、茶陵本「偪」作「備」。袁校語云善作「偪」。茶陵無校語。案：漢書作「備」，但傳寫誤為「偪」耳。
注「膠東膠西濟北菑川四國王也發兵應吳楚」：袁本、茶陵本「菑川四國」作「吳楚臨淄吳楚作此謀」。案：各本皆有誤，當依漢書顏注引作「膠東膠西濟南淄川王也發兵應吳楚」。

詣建平王上書
主条目：詣建平王上書
　　江文通〈梁書曰：宋建平王景素好士，淹隨在南兗州。廣陵令郭彥文得罪，辭連淹，繫州獄中。上書，景素覽書，即出之。〉

　　昔者賤臣叩心，飛霜擊於燕地；〈淮南子曰：鄒衍盡忠於燕惠王，惠王信譖而繫之，鄒子仰天而哭，正夏而天為之降霜。春秋考異郵曰：桓公殺賢，吏民含痛，流涕叩心。〉庶女告天，振風襲於齊臺。〈淮南子曰：庶女告天，雷電下擊，景公臺隕，海水大出。許慎曰：庶女，齊之少寡，無子，養姑。姑無男，有女，女利母財而殺母，以誣告寡婦。婦不能自解，故冤告天。司馬彪莊子注曰：襲，入也。〉下官每讀其書，未嘗不廢卷流涕。〈沈約書曰：郡縣為封國者，內史相並於國主稱臣，去任便止。世祖孝建中，始改此制為下官。太史公曰：始齊之蒯通讀樂毅報燕書，未嘗不廢書而泣也。楊雄見屈原作離騷，悲其文，讀之流涕也。〉何者？士有一定之論，女有不易之行，〈淮南子文也。高誘曰：士有同志同德，其交接有一會而分定，故曰有一定之論也。貞女專一，亦無二心，雖有偏喪，不須更醮，故曰有不易之行。〉信而見疑，貞而為戮，是以壯夫義士，伏死而不顧者此也。〈史記曰：屈原信而見疑，忠而被謗，能無怨乎？法言曰：壯夫不為。左氏傳曰：義士猶或非之。又曰：君子曰：臣治煩去惑者也，是以伏死而爭。李陵與蘇武書曰：足下遭時不遇，至於伏劍不顧。〉下官聞仁不可恃，善不可依，謂徒虛語，乃今知之。〈馬遷悲士不遇賦曰：理不可據，智不可恃。鄒陽書曰：臣常以為然，徒虛語耳。又曰：臣始不信，今乃知之。〉伏願大王暫停左右，少加憐察。〈鄒陽書曰：左右不明，卒從吏訊。又曰：願王熟察，少加憐焉。〉

　　下官本蓬戶桑樞之人，布衣韋帶之士，〈淮南子曰：處窮僻之鄉，蓬戶甕牖，揉桑以為樞，此齊人所謂形植犁黑，憂悲而不得志也。高誘曰：編蓬為戶，揉桑條為戶樞。說苑，唐且謂秦王曰：大王嘗聞布衣韋帶之士怒乎？伏尸二人，流血五步。〉退不飾詩書以驚愚，進不買名聲於天下。〈淮南子曰：古之人同氣于天地，與一世而優游。及偽之生，飾智以驚愚，設詐以巧上。又曰：周室衰而王道廢，儒、墨於是博學疑聖，飾詩、書以買名譽於天下。〉日者，謬得升降承明之闕，出入金華之殿，〈漢書，帝賜嚴助書曰：君猒承明之廬。又曰：班伯少受詩於師丹。上方向學，鄭寬中、張禹朝夕入說尚書、論語於金華殿中，詔伯受焉。〉何常不局影凝嚴，側身扃禁者乎！〈詩序曰：側身脩行。班婕妤自傷賦曰：應門閉兮禁闥扃。〉竊慕大王之義，復為門下之賓，備鳴盜淺術之餘，豫三五賤伎之末。〈史記曰：孟嘗君入秦，昭王乃囚孟嘗君，謀欲殺之。孟嘗君謀欲使人抵昭王幸姬求解。姬曰：妾願得君狐白裘。此時孟嘗君有一狐白裘，入獻之昭王，無他裘。孟嘗君患之，遍問客，莫能對。最下為狗盜者曰：臣能得狐白裘。乃夜為狗以入秦宮藏中，取所獻狐白裘至，以獻幸姬。姬為言昭王，孟嘗君得出，馳去，至關。關法，雞鳴出客。孟嘗君恐追至，客之居下坐者能為雞鳴，遂得出之。如食頃，追至關，已後，孟嘗君乃還。抱朴子軍術曰：大將軍當明案九宮，視年在宮，常就三居五，五為死，三為生，能知三五，橫行天下。司馬遷書曰：使得奏薄伎。〉大王惠以恩光，顧以顏色，〈鄭玄詩箋曰：為光，言天子恩澤光耀被及己也。曹植豔歌曰：長者賜顏色，泰山可動移。〉實佩荊卿黃金之賜，竊感豫讓國士之分矣。〈燕丹子曰：荊軻之燕太子東宮，臨池而觀。軻拾瓦投蛙，太子令人奉盤金轉用抵，抵盡復進。軻曰：非為太子愛金，但臂痛耳。史記，趙襄子數豫讓曰：子嘗事范中行氏，智伯滅之，不為報讎，臣事智伯。死而子何獨為報讎也，豫讓曰：中行氏眾人遇我，我故眾人報之；智伯國士遇我，我故國士報之。〉常欲結纓伏劍，少謝萬一，〈左氏傳曰：衛太子迫孔悝於廁，強盟之。子路曰：太子無勇，若燔臺半，必舍孔叔。太子聞之，懼，下石乞、盂黶敵子路，以戈擊之，斷纓。子路曰：君子死，冠不免。結纓而死。又曰：晉侯殺里克，公使謂之曰：子弒二君與一大夫，為子君者不亦難乎！對曰：臣聞命矣。伏劍而死。莊子曰：弇堈曰：今於道秋毛之端，萬分未得處一焉。〉剖心摩踵，以報所天。〈鄒陽上書自明曰：剖心析肝。孟子曰：墨子兼愛，摩頂致於踵，利天下為之。劉熙曰：致，至也。左氏傳，箴尹克黃曰：君，天也。何休曰：君者臣之天。〉不圖小人固陋，坐貽謗雾，〈楊惲書曰：言固陋之愚也。〉迹墜昭憲，身恨幽圄，〈陸機謝內史表曰：幽執囹圄，當為誅始。〉履影弔心，酸鼻痛骨！〈詩曰：顧瞻周道，中心弔兮。高唐賦曰：孤子寡婦，寒心酸鼻。太子丹謂麴武曰：今秦王反戾天常，每念之痛入骨髓。〉

　　下官聞虧名為辱，虧形次之，〈尸子曰：眾以虧形為辱，君子以虧義為辱。〉是以每一念來，忽若有遺。〈李陵答蘇武書曰：每一念至，忽然亡生。〉加以涉旬月，迫季秋，天光沈陰，左右無色。〈司馬遷答任少卿書曰：今少卿抱不測之罪，涉旬月，迫季冬。呂氏春秋曰：行秋令則天多沈陰。蔡邕月令章句曰：陰者，密雲也。沈者，雲之重也。〉身非木石，與獄吏為伍。〈司馬遷答任少卿書曰：身非木石，獨與法吏為伍。〉此少卿所以仰天槌心，泣盡而繼之以血也。〈李陵與蘇武書曰：何圖志未立而怨已成，此陵所以仰天槌心而泣血也。韓子曰：卞和乃抱其璞而哭於楚山，三日三夜，泣盡繼之以血。〉

　　下官雖乏鄉曲之譽，然嘗聞君子之行矣。〈燕丹子，夏扶曰：士無鄉曲之譽，則未可以論行。〉其上則隱於簾肆之間，臥於巖石之下；〈漢書曰：谷口有鄭子真，蜀有嚴君平。君平卜筮於成都市，裁日閱數人，得百錢足自養，則閉肆下簾而授老子。論衡，谷口鄭子真耕於巖石之下，名震京師。〉次則結綬金馬之庭，高議雲臺之上；〈漢書曰：蕭育與朱博友，故長安語曰：蕭朱結綬。西都賦曰：承明、金馬，著作之庭。東觀漢記曰：建初元年，詔賈逵曰：南宮雲臺，使出左氏大義。〉退則虜南越之君，係單于之頸。〈漢書曰：南越與漢和親，乃遣終軍使南越。軍自請願受長纓，必羈南越王而致闕下。又賈誼曰：行臣之計，請必係單于之頸而制其命。〉俱啟丹冊，並圖青史。〈漢書曰：高祖論功定封，以丹書之信，重以白馬之盟。又有青史子。音義曰：古史官記事。〉寧當爭分寸之末，競錐刀之利哉？〈左氏傳曰：叔向詒子產書曰：錐刀之末，將盡爭之。〉

　　下官聞積毀銷金，積讒磨骨，〈鄒陽上書曰：眾口鑠金，積毀消骨。〉遠則直生取疑於盜金，近則伯魚被名於不義。〈漢書曰：直不疑，南陽人，為郎，事文帝。其同舍有告歸，誤持其同舍郎金。已而同舍郎覺，妄意不疑，不疑謝有之，買金償。後告歸者至而歸金，亡金郎大慚。范曄後漢書曰：第五倫，字伯魚，京兆人。舉孝廉，補淮陽醫工長。後從王朝京師，得會，帝戲倫，謂倫曰：聞卿為吏篣婦公，不過從兄飯，寧有之耶？倫對曰：臣三娶妻，皆無父。少遭飢亂，實不妄過人食。帝大笑。〉彼之二子，猶或如是，況在下官，焉能自免？昔上將之恥，絳侯幽獄，名臣之羞，史遷下室，〈司馬遷答任少卿書曰：絳侯誅諸呂，囚於請室。又曰：而僕又茸以蠶室。〉至如下官，當何言哉！〈司馬遷書曰：如僕尚何言哉！〉夫魯連之智，辭祿而不返；〈史記曰：秦使白起圍趙，聞魯仲連責新垣衍，秦軍遂引去。平原君欲封仲連，連謝，終不肯受。〉接輿之賢，行歌而忘歸。〈楚狂接輿，已見鄒陽書。〉子陵閉關於東越，仲蔚杜門於西秦。亦良可知也。〈范曄後漢書曰：嚴光，字子陵，會稽餘姚人。少有高名，與光武同游學。及即位，變名姓，隱身不見。趙岐三輔決錄注曰：張仲蔚，扶風人也。少與同郡魏景卿隱身不仕，所居蓬蒿沒人。〉若使下官事非其虛，罪得其實，亦當鉗口吞舌，伏匕首以殞身，〈莊子曰：鉗墨翟之口。燕丹子，荊軻曰：田光向軻吞舌而死。〉何以見齊魯奇節之人，燕趙悲歌之士乎？〈左氏傳，子方曰：事子我而有私於其讎，何以見魯衛之士？漢書，王先生謂鄒陽曰：今子欲安之乎？陽曰：齊、楚多辨智，韓、魏時有奇節，吾將歷問之。史記，荊軻之燕，高漸離悲歌擊筑，荊軻和而歌於市中。又曰：趙大夫悲歌慷慨者也。〉

　　方今聖曆欽明，天下樂業，〈尚書曰：放勛欽明。管子曰：天下有道，人樂其業。〉青雲浮雒，榮光塞河，〈尚書中候曰：成王觀于洛河，沈璧，禮畢，王退俟。至于日昧，榮光並出，幕河，青雲浮洛，青龍臨壇，銜玄甲之圖，吐之而去。〉西洎臨洮〈土刀切〉狄道，北距飛狐陽原，〈淮南子曰：秦之時，丁壯丈夫西至臨洮、狄道，東至會稽、浮石，南至豫章、桂林，北至飛狐、陽原。高誘曰：臨洮，隴西之縣，洮水出北。狄道，漢陽之臨洮也。飛狐，蓋在代郡飛狐山，陽原，蓋在太原。〉莫不浸仁沐義，照景飲醴而已。〈楊雄覈靈賦曰：文王之始起，浸仁漸義，會賢儹智。儹音攢。論語摘輔像曰：帝率握炤景飲醴，蓂莢為曆。宋均曰：炤景，謂景星所炤也。〉而下官抱痛圓門，含憤獄戶，〈周禮曰：以圜土教罷民。鄭司農曰：圓土，獄城也。〉一物之微，有足悲者。〈家語，孔子謂哀公曰：一物失理，亂亡之端。此思憂則憂可知矣。〉仰惟大王，少垂明白，則梧丘之魂，不愧於沈首，鵠亭之鬼，無恨於灰骨。〈晏子春秋曰：景公田於梧丘，夜坐睡，夢見五丈夫，倚徙稱無罪。公問晏子。曰：昔先公靈公出畋，有五丈夫來，驚獸，悉斷其頭而葬之，命曰丈夫丘。命人掘之，五頭同穴。公令厚葬之，乃恩及白骨。說苑曰：景公畋於梧丘。謝承後漢書曰：蒼梧廣信女子蘇娥，行宿高安鵲巢亭，為亭長龔壽所殺，及婢致富，取其財物，埋致樓下。交阯刺史周敞行部宿亭，覺壽姦罪，奏之，殺壽。列異傳曰：鵠奔亭。〉不任肝膽之切，敬因執事以聞。

文選考異
注「沈約書曰」：何校「書」上添「宋」字，陳同，是也。各本皆脫。
注「馬遷悲士不遇賦曰」：案：「馬」上當有「司」字。各本皆脫。
注「今乃知之」：案：「今乃」當作「乃今」。各本皆倒。
注「轉用抵」：案：「轉」當作「軻」。袁、茶陵二本并此入五臣，仍作「軻」，可借證。
注「對曰臣聞命矣」：袁本、茶陵本「曰」下有「若不有廢，君何以興？欲加之罪，其無辭乎！」案：此節注二本并五臣，未必善有也。
注「弇堈曰」：茶陵本「堈」下有「弔」字，是也。袁本作「弇州子」，大誤。案：所引知北遊文也。
注「言固陋之愚也」：陳云「也」，「心」誤，是也。各本皆誤。
身恨幽圄：袁本、茶陵本「恨」作「限」，是也。梁書作「限」。
是以每一念來：茶陵本「是以每一念」五字作「每以一念」四字，校語云五臣作「是以每一念」。袁本作「是以每一念」，無校語。案：茶陵所見非也。梁書作「是以每一念來」。
注「忽然亡生」：茶陵本「亡」作「忘」，是也。袁本亦誤「亡」。
注「李陵與蘇武書曰」下至「而泣血也」：此二十八字袁本、茶陵本無。案：蓋因已見五臣而刪削也。
注「則未可以論行」：袁本、茶陵本「以」作「與」，是也。
注「裁日閱數人」：袁本、茶陵本「裁日閱」作「一日裁」。案：此尤校改之也。
注「論衡谷口鄭子真」：袁本、茶陵本「衡」作「曰」，是也。
退則虜南越之君：何校云梁書「退」作「次」。案：所校是也。各本皆誤。
注「以丹書之信」：陳云「以」上脫「申」字，是也。各本皆脫。
注「補淮陽醫工長」：袁本、茶陵本「淮陽」作「譙國」，袁「醫」作「監」，茶陵無「工」字。案：此尤校改之也。
注「帝戲倫謂倫曰」：袁本「戲」下去「倫」字，是也。茶陵本亦衍。
注「會稽餘姚人少有高名與光武同游學」：袁本、茶陵本無「餘姚少有高名游」七字，「光武」作「世祖」。案：此尤校改之也。
照景飲醴而已：袁本、茶陵本無「而已」二字，是也。梁書無。
鵠亭之鬼：袁本、茶陵本「鵠」下校語云善作「鴻」。案：二本所見非也，或尤校改正之。梁書作「鵠」。
注「命曰丈夫丘」：案：「曰」下當有「五」字。各本皆脫。
注「五頭同穴」：袁本「同穴」作「共孔」，是也。茶陵本作「具存」，更非。

啟
奉答敕示七夕詩啟
〈任昉集，詔曰：聊為七夕詩五韻，殊未近詠歌，卿雖訥於言，辯於才，可即制付使者。〉

主条目：奉答敕示七夕詩啟
　　任彥昇

　　臣昉啟：奉敕并賜示七夕五韻。竊惟帝迹多緒，俯同不一；〈春秋合誠圖曰：黃帝布迹，必稽功務法。宋均曰：迹，行迹，謂功績也。春秋保乾圖曰：帝異緒。〉託情風什，希世罕工。〈毛詩題曰：關雎之什。魯靈光殿賦曰：邈希世而特出。〉雖漢在四世，魏稱三祖，〈四世，漢武帝也。三祖，謂魏武、文、明也。魏志，高貴鄉公詔曰：昔三祖神武聖德，應天受祚。〉寧足以繼想南風，克諧調露。〈家語曰：昔者舜彈五絃琴，造南風之詩。其詩曰：南風之薰兮，可以解吾民之慍兮；南風之時兮，可以阜吾民之財兮。王肅曰：薰，風至貌也。樂動聲儀曰：時元氣者，受氣於天，布之於地，以時出入物者也。四時之節，動靜各有分職，不得相越，謂調露之樂也。宋均曰：調露，調和致甘露也，使物茂長之樂也。〉性與天道，事絕稱言，〈論語，子貢曰：夫子之文章，可得而聞也，夫子之言性與天道，不可得而聞也。〉豈其多幸，親逢旦暮。〈左氏傳，羊舌職曰：民之多幸，國之不幸。莊子曰：萬世之後，而一遇大聖，知其解者，是旦暮遇也。〉

　　臣早奉龍潛，與賈馬而入室；〈易曰：潛龍勿用。法言曰：若以孔門用賦，賈誼升堂，相如入室。〉晚屬天飛，比嚴徐而待詔。〈易曰：飛龍在天，利見大人。答賓戲曰：泥蟠天飛者，應龍之神也。漢書曰：嚴安、徐樂上疏言世務，上召見，乃拜樂、安偕為郎中。又曰：東方朔待詔金馬門。〉惟君知臣，見於訥言之旨；〈左氏傳，君子曰：古人有言曰：知臣莫若君。論語，子曰：君子欲訥於言而敏於行。〉取求不疵，表於辯才之戲。〈左氏傳曰：初，申侯有寵於楚文王，文王曰：唯我知汝，汝專利不猒，余取余求，不汝疵瑕也。裴詭集有辯才論。〉謹輒牽率庸陋，式詶天獎，拙速雖效，蚩鄙已彰。〈孫子兵法曰：兵聞拙速，未睹工久。陳琳牋曰：蚩鄙益著。閻纘上詩表曰：勞者歌其事，貴露蚩鄙。〉臨啟慚恧〈女六切〉，罔識所寘。謹啟。

文選考異
注「裴詭集有辯才論」：袁本「詭」作「頠」，是也。茶陵本亦誤「詭」。

為卞彬謝脩卞忠貞墓啟
〈蕭子顯齊書曰：卞彬，字士蔚，官至綏建太守，卒。濟陰卞錄曰：壼字望之，永嘉中除著作郎。蘇峻稱兵，為尚書令右將軍，領右衛。峻至東陵口，六軍敗績，壼乘馬被甲赴賊。二子眕、盱見父去，隨從，俱為賊所害。贈侍中、開府。謚忠貞公。眕，音真忍切。盱，休于切。〉

主条目：為卞彬謝脩卞忠貞墓啟
　　任彥昇

　　臣彬啟：伏見詔書并鄭義泰宣敕，當賜修理臣亡高祖晉故驃騎大將軍建興忠貞公壼墳塋。臣門緒不昌，天道所昧，忠遘身危，孝積家禍，名教同悲，隱淪惆悵。〈王隱晉書述曰：壼及二子死，徵士翟湯聞而嘆曰：父為忠臣，子為孝子，忠孝之道，萃於一門，可謂賢哉！名教謂王隱，隱淪謂翟湯。世說，樂廣曰：名教中自有樂地。桓子新論曰：天下神人五，二曰隱淪。〉而年世伛遷，孤裔淪塞。〈廣雅曰：伛，易也。〉遂使碑表蕪滅，丘樹荒毀，狐兔成穴，童牧哀歌。〈桓子新論曰：雍門周以琴見孟嘗君曰：臣切悲千秋萬歲後，墳墓生荊棘，狐兔穴其中，樵兒牧嵳，躑躅而歌其上也。〉感慨自哀，日月纏迫。〈劉公幹贈五官中郎詩曰：感慨以長歎。〉

　　陸下弘宣教義，非求效於方今；〈杜預左氏傳序曰：弘宣祖業。仲長子昌言曰：引之於教義。說苑曰：聖王布德施惠，非求報於百姓也。〉壼餘烈不泯，固陳力於異世。〈春秋元命苞曰：文王積善所潤之餘烈。論語，子曰：周任有言曰：陳力就列，不能者止。〉但加等之渥，近闕於晉典；〈左氏傳曰：凡諸侯薨於朝會，加一等，死王事，加二等。〉樵蘇之刑，遠流於皇代。〈戰國策，顏觸謂齊王曰：秦攻齊，令曰：敢有去柳下季壟五十步樵採者，罪死不赦。〉臣亦何人，敢謝斯幸？不任悲荷之至！謹奉啟事以聞。謹啟。

文選考異
注「名教謂王隱隱淪謂翟湯」：袁本、茶陵本無此十字。
注「顏觸謂齊王曰」：案：「觸」當作「斶」。袁、茶陵二本作「蠋」，亦非。說見前。

啟蕭太傅固辭奪禮
〈劉璠梁典曰：昉為尚書殿中郎，父憂去職，居喪不知鹽味，冬月單衫，廬于墓側。齊明作相，乃起為建武將軍、驃騎記室，再三固辭。帝見其辭切，亦不能奪。〉

主条目：啟蕭太傅固辭奪禮
　　任彥昇

　　昉啟：近啟歸訴，庶諒窮款，奉被還旨，未垂哀察，悼心失圖，泣血待旦。〈左氏傳，楚薳啟彊曰：孤與二三臣悼心失圖。毛詩曰：鼠思泣血。尚書曰：坐以待旦。〉君於品庶，示均鎔造，〈鵩鳥賦曰：品庶每生。倉頡篇曰：鎔，炭鑪，所以行銷鐵也。〉干祿祈榮，更為自拔。〈論語曰：子張學干祿。〉虧教廢禮，豈關視聽，〈言己之所陳，但正虧教而廢禮，豈敢關白於視聽哉！〉所不忍言，具陳茲啟。〈言事迫情切，口不忍言，故陳此啟。公羊傳曰：謂之新宮，不忍言也。〉

　　昉往從末宦，祿不代耕。〈晉中興書，簡文詔曰：祿不代耕，非經通之制也。〉飢寒無甘旨之資，限役廢晨昏之半。〈禮記曰：命士已上，父子皆異宮。昧爽而朝，慈以旨甘。鄭玄曰：慈愛敬進之也。又曰：凡為人子之禮，冬溫而夏清，昏定而晨省。〉膝下之懽，已同過隙；〈孝經曰：故親生之膝下，以養父母。禮記曰：君子三年之喪，二十五月而畢，若駟之過隙，然而遂亟之，則是無窮。〉几筵之慕，幾何可憑。〈孫卿子，孔子謂魯哀公曰：君入廟而右，登自阼階，仰視榱棟，俛見几筵，其器存，其人亡。君以此思哀，則哀將焉不至矣！左氏傳曰：人壽幾何？〉且奠酹不親，如在安寄。〈鄭玄周禮注曰：喪所薦饋曰奠。聲類曰：酹，以酒祭地也。酹，力外切。論語，子曰：吾不與祭，如不祭。又曰：祭神如神在。〉晨暮寂寥，颖〈苦覓切〉若無主。〈埤蒼曰：颖，靜也。喪服傳曰：無主者，其無祭主。王隱晉書曰：傅咸遭繼母憂，上書曰：咸身無兄弟，到官之日，喪祭無主。〉所守既無別理，窮咽豈及多喻。〈呂安答嵇康論曰：易了之理，不在多喻。〉

　　明公功格區宇，感通有塗，〈尚書曰：時則有若伊尹格于皇天。東京賦曰：區宇乂寧。周易曰：寂然不動，感而遂通。〉若霈然降臨，賜寢嚴命。孟子曰：沛然下雨。是知孝治所被，爰至無心；〈孝經曰：昔者明王之以孝治天下也。韓詩外傳曰：阿谷之女謂子貢曰：吾鄙野之人，僻陋無心。〉錫類所及，匪徒教養。〈毛詩曰：孝子不匱，永錫爾類。〉不任崩迫之情，謹奉啟事陳聞。謹啟。

文選考異
昉啟：何校「昉」改「君」，陳同。下「君於庶品」，袁本、茶陵本「君」作「昉」，校語云善作「君」。「昉往從末宦」，校語亦云善作「君」。蓋此三字善皆作「君」，五臣改其下二字為「昉」，唯存第一字為「君」，故濟注有「昉家集諱其名但云君」云云，而二本於此獨無校語也。後乃并改成「昉」，不但失善舊，亦與五臣不相應，甚非。其「君於品庶」已校正，此及後仍沿各本之誤。
注「然而遂亟之」：茶陵本無「亟」字，是也。袁本作「極」，亦衍。
注「喪祭無主」：袁本、茶陵本「喪」作「哀」。案：此尤校改之也。


Chinese text: This work was published before January 1, 1923, and is in the
public domain worldwide because the author died at least 100 years ago.
