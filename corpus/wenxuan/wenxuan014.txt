物色
〈四時所觀之物色而為之賦。又云：有物有文曰色。風雖無正色，然亦有聲。詩注云：風行水上曰漪。易曰：風行水上，渙。渙然即有文章也。〉

風賦
〈劉熙釋名云：風者，汎也，為能汎博萬物。又云：風者，放也，動氣放散。曾子書曰：陰陽偏則風。物理志曰：陰陽擊發氣也。〉

主条目：風賦
　　宋玉〈史記曰：楚有宋玉、景差之徒，皆好辭而以賦見稱。王逸楚辭序曰：宋玉，屈原弟子。〉

　　楚襄王游於蘭臺之宮，〈史記曰：楚懷王薨，太子橫立為頃襄王。又曰：楚有謂頃襄王曰：王綪繳蘭臺。徐廣曰：綪，縈也，七見切。〉宋玉景差侍。有風颯然而至，〈景差，亦楚大夫。說文曰：颯，風聲。楚辭曰：風颯颯兮木蕭蕭。〉王迺披襟而當之曰：「快哉此風！寡人所與庶人共者邪？」宋玉對曰：「此獨大王之風耳，庶人安得而共之？」王曰：「夫風者，天地之氣，溥暢而至，不擇貴賤高下而加焉，〈河圖帝通紀曰：風者，天地之使也。五經通義曰：陰陽散為風，風氣無根也。管子曰：風，漂物者也，風之所漂，不避貴賤美惡。〉今子獨以為寡人之風，豈有說乎？」宋玉對曰：「臣聞於師，枳句來巢，空穴來風。〈枳，木名也。枳句，言枳樹多句也。說文曰：句，曲也，古侯切，似橘屈曲也。考工記曰：橘踰淮為枳。莊子曰：騰猿得枳棘枳句之間，振動悼慄。又曰：空閱來風，桐乳致巢，此以其能苦其性者。司馬彪曰：門戶孔空，風善從之。桐子似乳，著其葉而生，其葉似箕，鳥喜巢其中也。〉其所託者然，則風氣殊焉。」〈者下或有因字，非也。〉

　　王曰：「夫風始安生哉？」宋玉對曰：「夫風生於地，起於青蘋之末。〈莊子曰：大塊噫氣，其名為風。爾雅曰：萍，其大者曰蘋。郭璞曰：水萍也。〉侵淫谿谷，盛怒於土囊之口。〈春秋元命包曰：陰陽怒而為風。侵淫，漸進也。土囊，大穴也。盛弘之荊州記曰：宜都佷山縣有山，山有穴，口大數尺，為風井。土囊，當此之類也。〉緣泰山之阿，舞於松柏之下。〈阿，曲也。〉飄忽淜滂，激颺熛怒。〈淜滂，風搫物聲。淜，疋冰切。熛怒，如漂之聲。說文曰：熛，火飛也。俾堯切。滂，普郎切。〉耾耾雷聲，迴穴錯迕。〈耾，侯萌切。埤蒼曰：耾耾，風聲。廣雅曰：耾，聲也。十洲記曰：玄洲在北海上，有風聲，響如雷，上對天之西北門也。凡事不能定者迴穴，此即風不定貌。錯迕，雜錯交迕也。〉蹶石伐木，梢殺林莽。〈蹶，動也。伐，擊也。漢書音義，應劭曰：蹶，頓也。韋昭曰：梢，擊也。〉至其將衰也，被麗披離，衝孔動楗，〈被麗披離，四散之貌也。字林曰：楗，拒門也。〉眴煥粲爛，離散轉移。〈眴，呼縣切。眴煥粲爛，鮮明貌。〉故其清涼雄風，則飄舉升降。乘凌高城，入于深宮。邸華葉而振氣，〈說文曰：邸，觸也。邸與抵古字通。〉徘徊於桂椒之間，翱翔於激水之上，將擊芙蓉之精。〈廣雅曰：菁，華也。精與菁古字通。〉獵蕙草，離秦衡。〈獵，歷也。秦，香草也。衡，杜衡也。又云：秦，木名也。范子計然曰：秦衡出於隴西天水，芳香也。〉概新夷，被荑楊。〈楚詞曰：露甲新夷飛林薄。顏師古曰：新夷，一名留夷。即上林賦雜以留夷也。易曰：枯楊生稊。王弼曰：稊者，楊之秀也。稊與荑同。徒奚切。〉迴穴衝陵，蕭條衆芳。然後倘〈常〉佯〈羊〉中庭，北上玉堂。〈倘佯，猶徘徊也。〉躋于羅帷，經于洞房。迺得為大王之風也。〈說苑，雍門周說孟嘗君曰：下羅帷，來清風。楚辭曰：姱容修態亙洞房。〉故其風中人狀，直憯悽惏慄，清涼增欷。〈素問曰：若汗出逢虛，風其中人也。楚詞曰：憯悽增欷。鄭玄曰：憯，憂也。說文曰：憯，痛也，錯感切。惏，寒貌。毛萇詩傳曰：慄洌，寒氣也。慄，理吉切。欷，欣既切。〉清清泠泠，愈病析酲。〈清清泠泠，清涼之貌也。愈，猶差也。漢書曰：泰尊柘漿析朝酲。應劭曰：酲，酒病。析，解也。〉發明耳目，寧體便人。此所謂大王之雄風也。」

　　王曰：「善哉論事！夫庶人之風，豈可聞乎？」宋玉對曰：「夫庶人之風，塕然起於窮巷之間，堀〈窟〉堁〈課〉揚塵。〈塕然，風起之貌也，一孔切。堀堁，風動塵也。廣雅曰：堀，突也。淮南子曰：揚堁而弭塵。許慎曰：堁，塵塺也。塺，莫迴切。〉勃鬱煩冤，衝孔襲門。〈勃鬱煩冤，風迴旋之貌。司馬彪莊子注曰：襲，入也。〉動沙堁，吹死灰。〈堁或為塸，非也。〉駭溷濁，揚腐餘。〈廣雅曰：駭，起也。言風之來，既起溷濁之處，又舉揚腐臭之餘。家語，孔子曰：惜其腐餘，而務施仁人之偶也。溷，胡困切。腐，扶甫切。〉邪薄入甕牖，至於室廬。〈禮記，孔子曰：儒有蓬戶甕牖。〉故其風中人狀，直憞溷鬱邑，毆溫致濕。〈憞，徒對切。孔安國尚書傳曰：憞，惡也。言此風入於人身體令惡也。憞溷，煩濁之貌。字林曰：溷，亂也。王逸楚詞注曰：鬱邑而憂也。毆，古驅字。素問曰：冬傷於寒，春必病溫。又曰：中央生濕，濕生土也。言此風毆溫濕氣來，令致濕病也。〉中心慘怛，生病造熱。〈慘怛，憂勞也。慘，錯感切。方言曰：怛，痛也。素問，黃帝問歧伯曰：人傷於寒，而轉為熱，何也？曰：夫寒盛則生於熱也。〉中脣為胗〈軫〉，得目為蔑。說文曰：胗，脣瘍也。呂氏春秋曰：氣鬱處目則為蔑為盲。高誘曰：蔑，眵也。蔑與䁾古字通，亡結切。眵，充支切。啗齰嗽獲，死生不卒。〈啗齰嗽獲，中風人口動之貌。風疾既甚，言死而未即死，言生而又有疾也。故云不卒。說文曰：啗，食也。齰，齧也，士白切。嗽，吮也，山角切。聲類曰：嚄，大喚也，宏麥切。獲與嚄古字通。卒，七忽切。〉此所謂庶人之雌風也。」

文選考異

至其將衰也：袁本、茶陵本校語云善無此五字。案：尤本初無，是也；後脩改增多，非也。陳云別本無，今未見。
注「露甲新夷飛林薄」：案：「甲」當作「申」，「飛」當作「死」。各本皆誤。所引涉江文也。
注「堁或為塸非也」：袁本、茶陵本「堁」下有「烏臥切」三字。案：有者最是。又袁本脫「或為塸非也」五字。
得目為蔑：袁本、茶陵本「蔑」作「䁾」。案：此所見不同，二本非而尤是也。注引呂氏春秋者盡數篇文，彼作「䁾」，今本不誤。善云「蔑與䁾古字通」者，謂玉賦「蔑」與彼「䁾」通也。蓋五臣因此改賦為「䁾」，後以之亂善，又改注中字以就之，所當訂正。
注「則為蔑」：案：「蔑」當作「䁾」，下「蔑眵也」同。各本皆誤。說見上。
注「中風人口動之貌」：袁本、茶陵本無「人」字。案：此誤取五臣濟注中字增多，非也。

秋興賦
〈并序〉

主条目：秋興賦
　　潘安仁〈劉熙釋名曰：秋，就也。言萬物就成也。興者，感秋而興此賦。故因名之。〉

　　晉十有四年，余春秋三十有二，始見二毛。〈十四年，晉武帝太始十四年也。左氏傳，宋襄公曰：不禽二毛。杜預曰：二毛，頭白有二色也。〉以太尉掾兼虎賁中郎將，寓直于散騎之省。〈臧榮緒晉書云：賈充為太尉。又曰：岳為賈充掾。漢書曰：期門僕射，秩比千石，平帝更名虎賁郎，置中郎將。寓，寄也。世說曰：桓玄既篡，將改置直館，問左右：虎賁中郎將省合在何處？有人答云：無省。當時殊迕旨。問：何以知無？答曰：潘岳秋興賦敘云：兼虎賁中郎將，寓直於散騎之省。玄咨嗟稱善。劉謙之晉紀云：玄欲復虎賁中郎將，疑，訪之僚屬，咸莫能定，參軍劉荀之對，昔潘岳秋興賦敘云：兼虎賁中郎將，寓直於散騎之省，以言之，是也。玄從之。〉高閣連雲，陽景罕曜，〈言閣之高而且深，故曰罕曜其中。〉珥蟬冕而襲紈綺之士，此焉游處。〈珥，猶插也。蔡邕獨斷曰：侍中、中常侍加貂附蟬。鄭玄禮記注曰：襲，重衣也。漢書曰：班伯與王、許子弟為群，在於綺襦紈蔥之間。鸚鵡賦曰：感平生之遊處。〉僕野人也，偃息不過茅屋茂林之下，〈禮記曰：唯饗野人皆酒。呂氏春秋，田替曰：若夫偃息之義，則未聞也。范曄後漢書曰：王霸隱居，止茅屋蓬戶。論衡曰：山種棗栗，名曰茂林。〉談話不過農夫田父之客，〈說文曰：話，會合善言也，胡快切。毛詩曰：帥時農夫，播厥百穀。禮記曰：上農夫食九人。尹文子曰：魏田父有耕於野者。〉攝官承乏，猥廁朝列，〈左氏傳，韓厥謂齊侯曰：敢告不敏，攝官承乏。蒼頡篇曰：廁，次也，雜也。禮記曰：爵祿有列於朝。〉夙興晏寢，匪遑底寧。〈毛詩曰：夙興夜寐。又曰：不遑寧處。〉譬猶池魚籠鳥，有江湖山藪之思，於是染翰操紙，慨然而賦。〈翰，筆毫也。說文曰：慨，太息也。字林曰：慨，壯士不得志也，許既切。〉于時秋也，故以秋興命篇。〈鄭玄周禮注曰：興者，記事於物。〉其辭曰：

　　四時忽其代序兮，萬物紛以迴薄。〈莊子，黃帝曰：陰陽四時，運行各得其序。楚辭曰：日月忽其不淹兮，春與秋兮代序。鵩鳥賦曰：萬物迴薄。〉覽花蒔之時育兮，察盛衰之所託。〈字林曰：蒔，更別種，上吏切。周易曰：時育萬物。〉感冬索而春敷兮，嗟夏茂而秋落。〈孔安國尚書傳曰：索，盡也。又曰：敷，布也。又曰：已布而生也。呂氏春秋曰：春氣至則草木產，秋氣至則草木落。〉雖末士之榮悴兮，伊人情之美惡。〈舞賦曰：慢末士之骫曲。文子曰：有榮悴者必末愁悴。〉善乎宋玉之言曰：「悲哉秋之為氣也！〈王逸注曰：寒氣聊戾，歲將暮也。〉𩙚瑟兮〈陰氣促急，風暴疾也。〉草木搖落〈花葉隕落，肥潤去也。〉而變衰。〈形體易色，枝枯槁也。〉憀〈了〉慄兮〈息念卷戾心自傷。〉若在遠行，〈遠出之他方。〉登山臨水〈升高遠望，視江河也。〉送將歸。」〈族親別，還故鄉，已上宋玉九辯之文。〉夫送歸懷慕徒之戀兮，〈言懷思慕戀。徒，侶也。〉遠行有羇旅之憤。〈左氏傳，陳敬仲曰：羇旅之臣。杜預曰：羇，寄旅客。〉臨川感流以歎逝兮，登山懷遠而悼近。〈論語曰：子在川上曰：逝者如斯夫，不舍晝夜。包曰：逝，往也。言凡往者如川之流也。晏子春秋曰：景公遊於牛山，臨齊國，乃流涕而歎曰：奈何去此堂堂之國而死乎，使古而無死，不亦樂乎？左右皆泣，晏子獨笑曰：夫盛之有衰，生之有死，天之數也。物有必至，事有當然，曷有悲老而哀死，古無死古之樂也，君何有焉。懷遠悼近，齊景之謂也。〉彼四慼之疚心兮，遭一塗而難忍。〈毛詩曰：既來既往，使我心疚。鄭玄曰：疚，病也。〉嗟秋日之可哀兮，諒無愁而不盡。野有歸燕，隰有翔隼。〈楚辭曰：燕翩翩其辭歸。鷙擊之鳥，通呼曰隼，一曰鷂，春化為布穀。文子曰：鷹隼未擊，羅網不得張。〉游氛朝興，槁葉夕殞。〈杜預左氏傳注曰：氛，氣也。鄭玄毛詩箋曰：木葉槁，得風乃落。〉

　　於是迺屏輕箑〈所甲〉，釋纖絺。〈呂氏春秋曰：冬不用箑，非愛箑也，清有餘也。高誘曰：箑，扇也。孔安國尚書傳曰：纖，細也。絺，細葛也。〉藉莞蒻〈若〉，御袷衣。〈鄭玄毛詩箋曰：莞，小蒲席也，胡官切。說文曰：蒻，蒲子以為華蓆也。又曰：袷，衣無絮也，古洽切。〉庭樹槭以灑落兮，勁風戾而吹帷。〈槭，枝空之貌，所隔切。戾，勁疾之貌。〉蟬嘒嘒而寒吟兮，鴈飄飄而南飛。〈毛詩曰：菀彼柳斯，鳴蜩嘒嘒。毛萇詩曰：嘒嘒，小聲也。飄飄，飛貌。楚辭曰：鴈雝雝而南游。〉天晃朗以彌高兮，日悠陽而浸微。〈言秋日天氣高朗。晃朗，明貌。悠陽，日入貌。杜篤弔王子比干曰：霞霏尾而四除，言晃朗而高明。楚辭曰：天高而氣清。禮記曰：仲秋殺氣浸盛，陽氣曰衰。〉何微陽之短晷，覺涼夜之方永。〈尚書曰：日短星昴，以正仲冬。毛詩曰：夏之日，冬之夜。毛萇曰：言長也。〉月朣朧以含光兮，露淒清以凝冷。〈埤蒼曰：朣朧，欲明也。朣，徒東切。朧，力東切。〉熠燿粲於階闥兮，蟋蟀鳴乎軒屏。毛詩曰：熠燿宵行。毛萇曰：熠燿，䗲也。䗲，螢火也。毛詩曰：蟋蟀在堂。毛萇曰：蟋蟀，蛬也。崔豹古今注曰：熠燿，䗲也。一曰燿夜，腐草為之，食蚊蚋。又曰：蟋蟀名蛬，初秋生，得寒則鳴噪，濟南謂之嬾婦也。聽離鴻之晨吟兮，望流火之餘景。〈毛詩曰：七月流火。毛萇曰：大火也。流，下也。〉宵耿介而不寐兮，獨展轉於華省。〈王逸楚辭注曰：耿介，執節守度。毛詩曰：耿耿不寐，如有隱憂。又曰：悠哉悠哉，展轉反側。〉悟時歲之遒盡兮，慨俛首而自省。〈楚辭曰：歲忽忽而遒盡。毛萇詩傳曰：遒，終也。廣雅曰：遒，急也。列子曰：師曠俛首而聽之。曾子曰：君子旦就業，夕而自省也。〉斑鬢髟以承弁兮，素髮颯以垂領。〈服虔通俗文曰：髮垂而髟，方料切。說文曰：白黑髮雜而髟。字林亦同。周禮曰：士弁服。白虎通曰：皮弁，冠名。〉仰群儁之逸軌兮，攀雲漢以游騁。登春臺之熙熙兮，珥金貂之炯炯。〈高閣連雲，升之以攀雲漢也。言群儁自致高遠。老子曰：衆人熙熙，如享太牢，如登春臺。漢書，谷永對詔曰：戴金貂之飾，執常伯之職也。董巴輿服志曰：侍中冠金璫，附蟬為文，貂尾為飾。廣雅曰：炯炯，光也。〉苟趣舍之殊塗兮，庸詎識其躁靜。〈六韜，太公曰：夫人皆有性，趣舍不同。司馬遷書曰：趣舍異路。莊子，王倪曰：吾庸詎知吾所謂知非不知邪？司馬彪曰：庸，猶何用也。老子曰：重為輕根，靜為躁君。〉聞至人之休風兮，齊天地於一指。〈莊子曰：不離於真，謂之至人。又曰：以指喻指之非指，不若以非指喻指之非指也。以馬喻馬之非馬，不若以非馬喻馬之非馬也。天地一指也。萬物一馬也。郭象曰：夫自是而非彼，我之常情也。故以我指喻彼指，則彼指於我指獨為非指矣。此以喻指之非指也。若覆以彼指還喻我指，則我指於彼指復為非指矣。此以非指喻指之非指也。將明無是無非，莫若反覆相喻；反覆相喻，則彼之與我既同於自是，又均於相非；均於相非，則天下無是；同於自是，則天下無非。何以明其然邪？是若果是，則天下不得復有非之者也。非若果非，亦不得復有是之者也。今是非無主，紛然殽亂，明此區區，各信其偏見，而同於一致耳。仰觀俯察，莫不皆然。是以至人知天地一指也，萬物一馬也，故浩然大寧，而天下萬物各當其分，同於自得而無是無非也。〉彼知安而忘危兮，故出生而入死。〈周易曰：安不忘危，存不忘亡。老子曰：出生入死。韓子曰：人始於生而卒於死，始之謂出，卒之謂入，故曰出生入死也。〉行投趾於容跡兮，殆不踐而獲底。闕側足以及泉兮，雖猴猿而不履。〈言人之行，投趾在乎容跡之地，近不踐而獲安，若以足外為無用，欲闕之及泉，雖則捷若猴猿，亦不能履也。莊子，惠子謂莊子曰：子言無用。莊子曰：知無用而可與言用矣。夫地非不廣且大也，人之所用容足耳。然則側足而墊之致黃泉，人尚有用乎？惠子曰：無用。莊子曰：然則無用之為用也亦明矣。郭璞爾雅注曰：底，止也。〉龜祀骨於宗祧兮，思反身於綠水。〈莊子曰：莊子釣於濮水，楚王使二大夫往聘莊子，曰：願以境內累子。莊子持竿不顧，曰：吾聞楚有神龜，死已三千歲矣。王巾笥而藏之廟堂之上，此龜者寧其死為留骨而貴乎？寧其生而曳尾塗中乎？二大夫曰：寧生而曳尾塗中。莊子曰：往矣，吾將曳尾於塗中矣。〉

　　且斂衽以歸來兮，忽投紱以高厲。〈衽，襟也。字林曰：紱，綬也。楚辭曰：颯弭節而高厲。〉耕東皋之沃壤兮，輸黍稷之餘稅。〈水田曰皋，東者取其春意。漢書，鄭明曰：將歸延陵之皋，修農圃之疇。張晏曰：隱耕皋澤之中。阮籍奏記曰：將耕東皋之陽，輸黍稷之稅。說文曰：稅，租也。〉泉涌湍於石間兮，菊揚芳於崖澨。〈禮記曰：仲秋菊有黃華。〉澡秋水之涓涓兮，玩游鯈之潎潎。〈莊子曰：秋水時至，百川灌河。金人銘曰：涓涓不壅，將成江河。莊子曰：莊子與惠子遊於濠梁上，莊子曰：鯈魚出遊從容，是魚樂也。惠子曰：子非魚，安知魚樂？莊子曰：子非我，安知我不知魚之樂也？潎潎，遊貌也，匹曳切。〉逍遙乎山川之阿，放曠乎人間之世。〈莊子有逍遙遊篇。司馬彪曰：言逍遙無為者，能游大道也。又有人間世篇。司馬彪曰：言處人間之宜，居亂世之理，與人群者，不得離人，然人間之事故，世世異宜，唯無心而不自用者，為能唯變所適而何足累。〉優哉游哉，聊以卒歲。〈家語，孔子歌曰：優哉游哉，聊以卒歲。王肅曰：言優游以終歲也。〉

文選考異

注「興者記事於物」：茶陵本「記」作「託」，是也。袁本亦誤記。
四時忽其代序兮：袁本、茶陵本「時」作「運」。案：不著校語，無以考也。
注「有榮悴者」：案：「悴」當作「華」。各本皆偽。
𩙚瑟兮：袁本、茶陵本「𩙚」作「蕭」。案：楚辭作「蕭」，似二本是也。
注「風暴疾也」：案：「暴疾」當作「疾暴」。各本皆倒，後三十三卷可證。又下「息念卷戾」當作「思念暴戾」。「遠出」當作「遠客出去」。「族親別」下當有「逝」字，倣此。又楚辭亦可證也。
注「了」：袁本、茶陵本作「憀音了」，在注末，是也。
注「事有當然」：袁本、茶陵本「當」作「常」，是也。
注「既來既往」：茶陵本「來往」二字互易，是也。袁本亦誤。
注「以為華蓆也」：案：「華」當作「苹」。各本皆誤。今說文作「平」。「苹」、「平」同字。
蟬嘒嘒而寒吟兮：袁本、茶陵本「而」作「以」。案：此亦兩通，無以考也。
注「杜篤」：下至「言晃朗而高明」：袁本、茶陵本無此二十字。
注「如登春臺」：袁本「登春」作「春登」，是也。茶陵本亦誤倒。
注「此以喻指之非指也」：何校「以」下添「指」字，是也。各本皆脫。陳云別本有，今未見。
注「漢書鄭明曰」：陳云「明」當作「朋」，是也。各本皆偽。所引蕭望之傳文。
菊揚芳於崖澨：袁本、茶陵本「於」作「乎」。案：此亦兩通，無以考也。

雪賦
〈說文曰：雪，凝雨也。釋名曰：雪，娞也。水下遇寒而凝，娞娞然下也。曾子曰：陰氣凝而為雪。五經通訓曰：春洩氣為雨，寒凝為雪。〉

主条目：雪賦
　　謝惠連〈沈約宋書曰：謝惠連，陳郡陽夏人也。幼而聰敏，年十歲能屬文，族兄靈運，深加知賞，本州辟主簿，不就，後為司徒彭城王法曹。為雪賦，以高麗見奇，年二十七卒。〉

　　歲將暮，時既昏。〈毛詩曰：歲亦暮止。劉向七言曰：時將昏暮白日午。昏，冥也。〉寒風積，愁雲繁。〈莊子曰：風積不厚，則其負大翼也無力。傅玄詩曰：浮雲含愁色，悲風坐自嘆。班婕妤擣素賦曰：佇風軒而結睇，對愁雲之浮沈。然疑此賦非婕妤之文，行來已久，故兼引之。〉梁王不悅，游於兔園。〈此假主客以為辭也。漢書曰：梁孝王，文帝子也。西京雜記曰：梁孝王好宮室苑囿之樂，築兔園也。〉迺置旨酒，命賓友。召鄒生，延枚叟。〈漢書，梁孝王待士，鄒陽從孝王游。又曰：枚乘為弘農都尉，去官游梁。〉相如末至，居客之右。〈漢書曰：相如客游梁。又曰：田叔等十人，漢廷臣無能出其右者。〉俄而微霰零，密雪下。〈莊子曰：俄而死。王肅家語注曰：俄，有頃也。〉王迺歌北風於衛詩，詠南山於周雅。〈毛詩衛風曰：北風其涼，雨雪其滂。又小雅信南山曰：上天同雲，雨雪雰雰。〉授簡於司馬大夫，〈言大夫，尊之也。國語，越王勾踐曰：苟聞子大夫之言。爾雅曰：簡謂之畢也。郭璞曰：今簡札也。〉曰：「抽子秘思，騁子妍辭，侔色揣稱，為寡人賦之。」〈鄭玄周禮注曰：侔，等也，莫侯切。說文曰：揣，量也，初委切。爾雅曰：稱，好也。老子曰：王公自謂孤寡不穀。〉

　　相如於是避席而起，逡巡而揖。〈孝經曰：曾子避席。公羊曰：逡巡，北面再拜也。廣雅曰：逡巡，卻退也。〉曰：臣聞雪宮建於東國，雪山峙於西域。〈孟子曰：齊宣王見孟子於雪宮。劉熙曰：雪宮，離宮之名也。漢書西域傳曰：天山冬夏有雪。〉岐昌發詠於來思，姬滿申歌於黃竹。〈岐，周所居；昌，文王名也。毛詩曰：昔我往矣，楊柳依依，今我來思，雨雪霏霏。姬，周姓也。滿，穆王名，昭王子也。孔安國尚書傳曰：申，重也。穆天子傳曰：天子遊黃臺之丘，大寒，北風雨雪。天子作詩三章，以哀人夫：我徂黃竹員閟寒。乃宿於黃竹。〉曹風以麻衣比色，楚謠以幽蘭儷曲。　〈毛詩曹風曰：蜉蝣掘閱，麻衣如雪。宋玉諷賦曰：臣嘗行至，主人獨有一女，置臣蘭房之中，臣授琴而鼓之，為幽蘭、白雪之曲。賈逵曰：儷，偶也。〉盈尺則呈瑞於豐年，袤丈則表沴於陰德。〈左氏傳曰：凡平地尺為大雪。毛萇詩傳曰：豐年之冬，必有積雪。金匱曰：武王伐紂，都洛邑未成，雨雪十餘日，深丈餘。漢書曰：氣相傷謂之沴。沴，臨蒞不和意也。春秋潛潭巴曰：大雪甚厚，後必有女主，天雪連月陰作威。宋均曰：雪為陰，臣道也。〉雪之時義遠矣哉！請言其始。

　　若迺玄律窮，嚴氣升。〈禮記曰：季冬之月，日窮於次，月窮於紀。又曰：孟冬之月，天地始肅。鄭玄曰：肅，嚴急之氣也。孟冬之月，天氣上騰。夏侯孝若寒雪賦曰：嚴氣枯殺，玄澤閉凝。〉焦溪涸〈護〉，湯谷凝。〈酈元水經注曰：焦泉發于天門之左，南流成溪，謂之焦泉。盛弘之荊州記曰：南陽郡城北有紫山，東有一水，冬夏常溫，因名湯谷也。〉火井滅，溫泉冰。〈博物志曰：臨邛火井，諸葛亮往視，後火轉盛，以盆貯水煮之，得鹽。後人以火投井，火即滅，至今不燃。又曰：西河郡鴻門縣亦有火井祠，火從地出。張衡溫泉賦曰：遂適驪山觀溫泉。〉沸潭無湧，炎風不興。〈酈元水經注曰：以生物投之，須臾即熟。又曰：曲阿季子廟前，井及潭常沸，故名井曰沸井，潭曰沸潭。炎風在南海外，常有火風。夏日則蒸殺其過鳥也。呂氏春秋曰：何謂八風，東北曰炎風。高誘曰：一曰融風。〉北戶墐扉，裸〈胡卦〉壤垂繒。〈毛詩曰：穹窒熏鼠，塞向墐戶。毛萇曰：向，北出牖也。墐，塗也。東夷傳曰：倭國東四千餘里，裸人國也。字林曰：繒，帛摠名也。〉於是河海生雲，朔漠飛沙。〈淮南子曰：四海之雲湊。又曰：八澤之雲，以雨九州。公羊傳曰：河海潤千里。何休曰：河海興雲，雨及千里。說文曰：北方流沙。漢書，李陵歌曰：徑萬里兮度沙漠。范曄後漢書，袁安議曰：今朔漠既定。楊泉物理論曰：風怒則飛沙揚礫。〉連氛累䨠，揜日韜霞。文字集略曰：靄，雲狀。又曰：䨠，亦靄也。一大切。毛萇詩傳曰：揜，覆也。於儼切。杜預左氏傳曰：韜，藏也，吐刀切。霰淅瀝而先集，雪粉糅〈女又〉而遂多。韓詩曰：先集惟霰。薛君曰：霰，霙也，音英。夏侯孝若寒雪賦曰：集洪霰之淅瀝，煥摧磊以�索。楚辭曰：雪紛糅其增加。鄭玄禮記注曰：糅，雜也。

　　其為狀也，散漫交錯，氛氳蕭索。〈王逸楚辭注曰：氛氳，盛貌。〉藹藹浮浮，瀌瀌弈弈。〈毛詩曰：雨雪浮浮。又曰：雨雪瀌瀌。方遙切。廣雅曰：藹藹弈弈，盛貌。〉聯翩飛灑，徘徊委積。始緣甍而冒棟，終開簾而入隙。〈杜預曰：甍，屋棟也。毛詩曰：下土是冒。傳曰：冒，覆也。字林云：隙，壁際孔，從阜傍，二小夾日也。〉初便娟於墀廡，末縈盈於帷席。便娟、縈盈，雪迴委之貌。楚辭曰：㛹娟修竹。王逸曰：㛹娟，好貌。說文曰：廡，堂下周屋也。釋名曰：大屋曰廡。既因方而為珪，亦遇圓而成璧。眄隰則萬頃同縞，瞻山則千巖俱白。於是臺如重璧，逵似連璐。〈廣雅曰：縞，練也。穆天子傳曰：為盛姬築臺，是曰重璧之臺。劉公幹清廬賦曰：蹈琳蒞之塗。然即逵也。許慎淮南子注曰：璐，美玉也，音路。〉庭列瑤階，林挺瓊樹。〈瑤階，玉階也，已見西京賦。說文曰：挺，拔也，達鼎切。莊子曰：南方積石千里，樹名瓊枝。〉皓鶴奪鮮，白鷳失素。〈相鶴經云：鶴千六百年，形定而色白。復二千年，大毛落，茸毛生，色雪白。白鷳，鳥名也。西都賦曰：招白鷳。〉紈袖慚冶，玉顏掩姱。〈說文曰：紈，素也。冶，妖也。范子，紈素出齊。古詩曰：燕、趙多佳人，美者顏如玉。楚辭曰：美人皓齒。嫮與姱同，好貌。〉

　　若迺積素未虧，白日朝鮮，爛兮若燭龍，銜燿照崑山。〈山海經曰：赤水之北，有章尾山，有神，人面蛇身，其瞑乃晦，其視乃明，是燭九陰，是謂燭龍。楚辭曰：日安不飛，燭龍何照。王逸曰：言天西北有幽冥無日之國，有龍銜燭而照之。山海經曰：鍾山之神，名曰燭陰。郭璞曰：即燭龍也。詩含神務曰：天不足西北，無有陰陽，故有龍銜火精以照天門中也。崑山，已見上文。〉爾其流滴垂冰，緣霤承隅。〈王逸楚辭注曰：霤，屋宇也。〉粲兮若馮夷，剖蚌列明珠。〈莊子曰：夫道，馮夷得之以遊大川。抱朴子釋鬼篇曰：馮夷，華陰人，以八月上庚日度河溺死，天帝署為河伯。說文曰：蚌，蜃也。司馬彪以為明月珠蚌蛤也。蜀志：秦宓奏記曰：剖蚌求珠。〉至夫繽紛繁騖之貌，皓𤽂曒絜之儀。迴散縈積之勢，飛聚凝曜之奇。固展轉而無窮，嗟難得而備知。

　　若迺申娛翫之無已，夜幽靜而多懷。風觸楹而轉響，月承幌而通暉。〈包氏論語注曰：梲者，梁上楹也。說文曰：楹，柱也。承，上也。文字集略曰：幌，以帛明牕也。〉酌湘吳之醇酎，御狐貉之兼衣。〈吳錄曰：湘川酃陵縣水，以作酒，有名。吳興烏程縣若下酒有名。醇酎，已見魏都賦。論語曰：狐貉之厚以居。晏子春秋曰：景公時，雨雪三日，公被狐白之裘，晏子入，公曰：怪哉！雨雪三日不寒。晏子曰：古之賢者，飽而知飢，溫而知寒。公曰：善。出裘發粟以與飢人。夏侯孝若寒雪賦曰：既增覆而累鎮，又加裘而兼衣。〉對庭鵾之雙舞，瞻雲鴈之孤飛。〈西京雜記曰：公孫乘月賦曰：鵾雞舞於蘭渚，蟋蟀鳴於西堂。〉踐霜雪之交積，憐枝葉之相違。馳遙思於千里，願接手而同歸。〈杜篤衆瑞頌曰：千里遙思，展轉反側。毛詩曰：攜手同歸。〉鄒陽聞之，懣然心服。〈莊子曰：子貢懣然慚。又曰：使人以心服而不敢忤。說文曰：懣，煩也。蒼頡曰：悶也。莫本切。〉有懷妍唱，敬接末曲。於是迺作而賦積雪之歌。

　　歌曰：攜佳人兮披重幄，援綺衾兮坐芳縟。燎薰鑪兮炳明燭，酌桂酒兮揚清曲。〈漢武帝秋風辭曰：攜佳人兮不能忘。劉向有薰鑪銘。楚辭曰：奠桂酒兮椒漿。薰，火煙上出也，字從黑。〉又續而為白雪之歌。歌曰：曲既揚兮酒既陳，朱顏𨠑兮思自親。楚辭曰：美人既醉朱顏𨠑。王逸曰：𨠑，著也，面著赤色也，徒何切。願低帷以昵枕，念解珮而褫紳。〈昵，近也。褫，奪衣也。孔安國論語注曰：紳，大帶也。〉怨年歲之易暮，傷後會之無因。君寧見階上之白雪，豈鮮耀於陽春。〈楚辭曰：無衣裘以御冬，恐死不得見乎陽春。〉歌卒。王迺尋繹吟翫，撫覽扼腕。〈毛萇詩傳曰：繹，悅也。方言曰：繹，理也。說文曰：扼，把也。鄭玄曰：腕，掌後節也。史記曰：天下之士，莫不扼腕以言。〉顧謂枚叔，起而為亂。〈亂者，理也。總理一賦之終也。〉

　　亂曰：白羽雖白，質以輕兮。白玉雖白，空守貞兮。〈孟子曰：白羽之白也，猶白雪之白也歟？白雪之白也，猶白玉之白也歟？劉熙曰：孟子以為白羽之白性輕，白雪之性消，白玉之性堅，雖俱白，其性不同。問告子，告子以為三白之性同。〉未若茲雪，因時興滅。〈言隨時行藏也。〉玄陰凝不昧其潔，太陽曜不固其節。〈蔡雍述行賦曰：玄靈黤以凝結，零雨集之溱溱。正歷曰：日，太陽也。〉節豈我名，潔豈我貞。憑雲陞降，從風飄零。值物賦象，任地班形。〈任，猶因也。〉素因遇立，污隨染成。〈污，猶相染污也。〉縱心皓然，何慮何營？〈歸田賦曰：苟縱心於城外。孟子曰：我善養吾浩然之氣。敢問何謂浩然之氣？曰：難言也，其為氣也，至大至剛，以直養而無害，則塞於天地之間。鴻安丘嚴平頌曰：無營無欲，澹爾淵清。〉


文選考異

注「臣授琴而鼓之」：案：「授」當作「援」。各本皆偽。
注「謂之焦泉」：案：「泉」當作「溪」。各本皆誤。
揜日韜霞：袁本、茶陵本「揜」作「掩」，注同。案：此蓋亦尤校改之也。
注「杜預左氏傳曰」：陳云傳下脫「注」字，是也。各本皆脫。
注「已見西京賦說文曰挺拔也達鼎切」：袁本、茶陵本無此十四字。有「瓊亦玉也瓊樹恐誤也」九字。案：「亦」當作「赤」，說文玉部文也。瓊赤雪白，故善以正惠連之誤。此注疑兩有，以九字承「達鼎切」之下。袁、茶陵二本皆脫十四字，尤據別本校補之，但誤去九字，大非。
玉顏掩姱：袁本、茶陵本「姱」作「嫮」。案：二本是也。今注有脫誤，尤據之改正文，大非。說見下。
注「范子紈素出齊」：袁本、茶陵本無此六字。
注「嫮與姱同好貌」：袁本、茶陵本「好」上有「姱」字。案：各本皆非也。當作「嫭以姱嫮與嫭同嫮姱好貌」十一字。「嫭以姱」連上「美人皓齒」，大招文也。「嫮」與「嫭」同，賦作「嫮」，大招作「嫭」也。「嫮姱好貌」，王逸之注也。傳寫脫誤不可讀，尤延之遂誤改正文為「姱」字，今特訂正之。
注「日安不飛」：茶陵本「飛」作「到」，是也。袁本亦誤「飛」。
嗟難得而備知：袁本「嗟」作「羌」，茶陵本亦作「嗟」。案：此必善「羌」、五臣「嗟」，各本失著校語而亂之。
注「我善養吾浩然之氣」：案：「浩」當作「皓」，下同。各本皆誤。說見後答賓戲下。
注「鴻安丘嚴平頌曰」：案：「鴻」上當有「梁」字。各本皆脫。補亡詩引有。

月賦
〈周易曰：坎為月，陰精也。鄭玄曰：臣象也。廣雅云，夜光謂之月，月御謂之望舒。說文曰：月者，太陰之精。釋名曰：月，闕也，言有時盈有時闕也。〉

主条目：月賦
　　謝希逸〈沈約宋書曰：謝莊，字希逸。陳郡陽夏人也。太常弘微子也。年七歲能屬文，仕至光祿大夫。泰初二年卒，時年三十六，謚曰憲子。所著文章四百餘首，行於代。〉

　　陳王初喪應劉，端憂多暇。〈假設陳王、應、劉，以起賦端也。陳王，曹植也。應、劉，應瑒、劉楨也。魏文帝書曰：徐、陳、應、劉，一時俱逝。孫卿子曰：其為人也，多暇日者其出入不遠。〉綠苔生閣，芳塵凝榭。〈言無復娛遊，故綠苔生而芳塵凝也。高誘注淮南子曰：蒼苔，水衣。庾闡楊都賦曰：結芳塵於綺疏。郭璞爾雅注曰：榭，臺上起屋也。〉悄焉疚懷，不怡中夜。〈毛詩曰：憂心悄悄。悄悄，憂貌。七小切。爾雅曰：疚，病也。怡，樂也。家語，孔子云：日出聽政，至于中夜。〉迺清蘭路，肅桂苑。〈蘭路，有蘭之路。桂苑，有桂之苑。楚辭曰：皋蘭被徑。王逸曰：徑，路也。劉淵林吳都賦注曰：吳有桂林苑。〉騰吹寒山，弭蓋秋阪。〈王逸楚辭注曰：騰，馳也。禮記曰：季秋入學，習吹。王逸楚辭注曰：弭，按也。〉臨濬壑而怨遙，登崇岫而傷遠。于時斜漢左界，北陸南躔。〈大戴禮曰：七月漢案戶。漢，天漢也。案戶，直戶也。李陵詩曰：天漢東南馳。左傳，申豐曰：日在北陸而藏冰。杜預曰：陸，道也。漢書曰：冬則南，夏則北。漢書音義，韋昭曰：躔，處也，亦次也。方言曰：日運為躔。躔，歷行也。〉白露曖空，素月流天。〈長歌行曰：昭昭素明月，輝光燭我床。〉沈吟齊章，殷勤陳篇。〈楚辭曰：意欲兮沈吟。毛詩齊風曰：東方之月兮，彼姝者子，在我闥兮。又陳風曰：月出皦兮，佼人憭兮。〉抽毫進牘，以命仲宣。〈此假王仲宣也。毫，筆毫也。文賦曰：或含毫而藐然。說文曰：牘，書版也。〉

　　仲宣跪而稱曰：〈聲類曰：跪，跽也。跪，渠委切。跽，奇几切。〉臣東鄙幽介，長自丘樊，〈仲宣，山陽人，故云東鄙。戰國策，范雎謂秦王曰：臣東鄙賤人。爾雅曰：樊，藩也。郭璞曰：藩，籬也。〉昧道懵學，孤奉明恩。〈說文曰：懵，目不明也。莫賵切。〉臣聞沈潛既義，高明既經。〈尚書曰：沈潛剛克，高明柔克。孔安國曰：沈潛謂地，高明謂天。左氏傳，子太叔曰：子產云：禮，天之經，地之義。〉日以陽德，月以陰靈。〈春秋說題辭曰：陽精為日。易辯終備曰：日之既，陽德消。鄭玄曰：日既蝕，明盡也。春秋感精符云：月者陰之精。〉擅扶光於東沼，嗣若英於西冥。〈扶光，扶桑之光也。東沼，湯谷也。若英，若木之英也。西冥，昧谷也。月盛於東，故曰擅，始生於西，故曰嗣。山海經曰：湯谷有扶木，九日居下枝，一日居上枝。又曰：灰野之山，有赤樹青葉，名曰若木。日之所入處。郭璞曰：扶木，扶桑也。尚書曰：宅西曰昧谷。孔安國曰：昧，冥也。淮南子曰：日出於湯谷，拂於扶桑。又曰：若木末有十日，其華照下地。高誘曰：若木端有十日，狀如蓮華。〉引玄兔於帝臺，集素娥於后庭。〈張衡靈憲曰：月者，陰精之宗，積成為獸，象兔形。春秋元命苞曰：月之為言闕也，兩說蟾蠩與兔者，陰陽雙居，明陽之制陰，陰之倚陽。張泉觀象賦曰：漸臺可升。自注曰：漸臺，天臺之名。四星在織女東。淮南子曰：羿請不死之藥於西王母，常娥竊而奔月。注曰：常娥，羿妻也。歸藏曰：昔常娥以不死之藥奔月。論語曰：皇皇后帝。張泉觀象賦曰：寥寥帝庭。自注云：帝庭謂太微宮也。春秋元命苞曰：太微為天庭。〉朒朓警闕，朏魄示沖。〈說文曰：朒，朔而月見東方，縮朒然。朓，晦而月見西方也。朏，月未成光。魄，月始生魄然也。尚書五行傳曰：晦而月見西方謂之朓，朓則王侯奢也。朔而月見東方謂之側匿，側匿則王侯肅。鄭玄曰：朓，條達行疾貌也。警闕，謂朒朓失度，則警人君有所闕德。示沖，言朏魄得所，則表示人君有謙沖，不自盈大也。禮記注曰：月三日而成魄，是以禮有三讓也。朒，女六切。朓，大鳥切。朏，芳尾切。〉順辰通燭，從星澤風。〈辰，十二辰。言月順之以照天下也。淮南子曰：正月建寅，月從左行十二辰。許慎曰：歷十二辰而行。尚書曰：月之從星，則以風以雨。孔安國尚書傳曰：月經于箕則多風，離于畢則多雨。然澤則雨也。〉增華台室，揚采軒宮。〈台室，三公位。軒宮，軒轅之宮。史記曰：中宮文昌，魁下六星，兩兩相比，名曰三能。能，古台字也。齊色則君臣和也。淮南子曰：軒轅者，帝妃之舍。高誘曰：軒轅，星名。〉委照而吳業昌，淪精而漢道融。〈吳錄曰：長沙桓王名策。武烈長子，母吳氏有身，夢月入懷。漢書，元后母李親夢月入懷而生后，遂為天下母。昌，盛也。融，明也。〉

　　若夫氣霽地表，雲斂天末。〈說文曰：霽，雨止也。西京賦曰：眇天末以遠期。霽，才計切。〉洞庭始波，木葉微脫。〈楚辭曰：洞庭波兮木葉下。〉菊散芳於山椒，鴈流哀於江瀨。〈禮記曰：仲秋菊有黃華。王逸楚辭注曰：土高四墮曰椒。漢書，武帝傷李夫人賦曰：釋予馬於山椒。山椒，山頂也。說文曰：瀨，水流沙上也。〉升清質之悠悠，降澄輝之藹藹。〈楚辭曰：白日出兮悠悠。長門賦曰：望中庭之藹藹，若季秋之降霜。〉列宿掩縟，長河韜映。〈楚辭曰：若列宿之錯置。說文曰：縟，繁采飾也。毛詩曰：倬彼雲漢。毛萇曰：雲漢，天河也。〉柔祇雪凝，圓靈水鏡。〈柔祇，地也。圓靈，天也。〉連觀霜縞，周除冰淨。〈觀，宮觀也。徐幹七喻曰：連觀飛榭。說文曰：除，殿陛也。〉君王迺猒晨懽，樂宵宴。收妙舞，弛清縣。〈邊讓章華臺賦曰：妙舞麗於陽阿。長笛賦曰：磬襄弛縣。周禮曰：大憂弛縣。鄭玄曰：弛，釋也。字林曰：弛，解也。韋昭曰：弛，廢也。〉去燭房，即月殿。芳酒登，鳴琴薦。

　　若迺涼夜自淒，風篁成韻。〈篁，竹叢生也。風篁，風吹篁也。〉親懿莫從，羇孤遞進。〈親懿，懿親也。左氏傳，富辰曰：兄弟雖有小忿，不廢懿親。杜預曰：懿，美也。羇孤，羇客孤子也。言親懿不從遊，而羇旅之孤更進也。〉聆皋禽之夕聞，聽朔管之秋引。〈詩曰：鶴鳴九皋。皋禽，鶴也。抱朴子曰：峻概獨立，而皋禽之響振也。朔管，羌笛也。說文曰：管，十二月位在北方，故云朔。秋引，商聲也。〉於是絃桐練響，音容選和。〈絃桐，琴也。埤蒼曰：練，擇也。練與揀音義同。桓譚新論曰：神農始削桐為琴，練絲為絃，侯瑛箏賦曰：察其風采，揀其聲音。鄭玄禮記注曰：選，可選擇也。〉徘徊房露，惆悵陽阿。〈防露，蓋古曲也。文賦曰：寤防露與桑間，又雖悲而不雅。房與防古字通。淮南子曰：夫歌采菱，發陽阿，鄙人聽之，不若延露以和也。〉聲林虛籟，淪池滅波。〈此言風將息也。聲林而籟管虛，淪池而大波滅。牽秀相風賦曰：幽林絕響，巨海息波。莊子曰：子綦謂子游曰：夫大塊噫氣，其名曰風，是以無作，作則萬竅怒號，泠風則小和，飄風則大和，厲風濟則衆竅為虛。子游曰：地籟則衆竅是已。郭象曰：烈風作則衆竅實，及其止則衆竅虛。薛君韓詩章句曰：從流而風曰淪。淪，文貌。說文曰：波，水涌也。〉情紆軫其何託，愬皓月而長歌。〈楚辭曰：鬱結紆軫兮，離愍而長鞫。王逸曰：紆，曲；軫，痛也。毛詩曰：如彼愬風。毛萇曰：愬，鄉之也。〉

　　歌曰：美人邁兮音塵闕，隔千里兮共明月。〈楚辭曰：望美人兮未來。陸機思歸賦曰：絕音塵於江介，託影響乎洛湄。淮南子曰：道德之論，譬如日月馳騖，千里不能改其處也。〉臨風歎兮將焉歇，川路長兮不可越。〈楚辭曰：臨風怳兮浩歌。〉歌響未終，餘景就畢。滿堂變容，迴遑如失。〈說文曰：滿堂飲酒。莊子，子貢曰：夫子見之變容失色。范曄後漢書曰：戴良見黃憲反歸，罔然若有失也。〉又稱歌曰：月既沒兮露欲晞，歲方晏兮無與歸。〈楚辭曰：歲既晏兮孰與歸。〉佳期可以還，微霜霑人衣！〈楚辭曰：與佳人期兮夕張。又曰：微霜兮夜降。魏文帝善哉行曰：谿谷多悲風，霜露霑人衣。〉

　　陳王曰：「善。」迺命執事，獻壽羞璧。〈左氏傳，原成叔曰：敢私於執事。史記曰：平原君以千金為魯連壽。韓詩外傳曰：楚襄王遣使持白璧百雙聘莊子。〉敬佩玉音，復之無斁。〈毛詩曰：無金玉爾音。尚書曰：我有周無斁。爾雅曰：斁，猒也。〉

文選考異

注「時年三十六」：何校「三」改「四」。陳云「三」當作「四」。案：所校是也。本傳可證。各本皆誤。
注「長歌行曰」：陳云「長」當作「傷」，是也。各本皆誤。
注「王逸楚辭注曰土高四墮曰椒」：袁本、茶陵本無此十二字。
注「侯瑛箏賦曰」：案：「瑛」當作「瑾」。各本皆偽。茶陵本「侯」作「吳」，更誤。何、陳校據之，非也。說詳後陸士衡猛虎行。
注「防露蓋古曲也」：茶陵本「防」作「房」，是也。袁本亦誤「防」。
注「鄙人聽之不若延露以和也」：袁本、茶陵本無此十一字。
臨風歎兮將焉歇：茶陵本云五臣作「焉」。袁本云善作「烏」。案：「烏」字傳寫偽，此尤延之校改正之也。
注「原成叔曰」：案：「原」當作「厚」。各本皆誤。此所引襄十四年傳文。幽憤詩注作「后」，九錫文注作「厚」，「厚」即「后」也。善引群書，其字或不畫一，例如此矣。

鳥獸上
〈爾雅曰：兩足而羽謂之禽，四足而毛謂之獸。禽，即鳥也〉

鵩鳥賦
〈并序〉

主条目：鵩鳥賦
　　賈誼〈漢書曰：賈誼，洛陽人也。年十八，屬文稱於郡中。河南太守吳公聞其秀才，召置門下，甚幸愛。後文帝召為博士，為絳、灌、馮敬之屬害之，於是天子疏之，以為長沙王傅。然賈生英特，弱齡秀發，縱橫海之巨鱗，矯沖天之逸翰，而不參謀棘署，贊道槐庭，虛離謗缺，爰傅卑土，發憤嗟命，不亦宜乎？而班固謂之未為不達，斯言過矣！〉

　　誼為長沙王傅，〈漢書云：誼為長沙王太傅，三年，鵩入誼舍。又云：後歲餘，文帝思誼，徵拜為梁王傅，然文帝之世，王長沙者，唯有吳芮之子孫耳。經史不載其謚號，故難得而詳也。又，景帝十三王傳曰：長沙定王發母唐姬無寵，故王卑濕國。〉三年，有鵩鳥飛入誼舍，止於坐隅，鵩似鴞，不祥鳥也。〈晉灼曰：巴蜀異物志曰：有鳥小如雞，體有文色，上俗因形名之曰鵩。不能遠飛，行不出域。鴞，于妖切。〉誼既以謫居長沙，〈韋昭曰：謫，譴也。〉長沙卑濕，誼自傷悼，以為壽不得長，迺為賦以自廣。〈自廣，自寬也。〉其辭曰：

　　單閼之歲兮，四月孟夏。〈爾雅曰：太歲在卯曰單閼。徐廣曰：文帝六年歲在丁卯。〉庚子日斜兮，鵩集予舍。〈李奇曰：日西斜時也。〉止于坐隅兮，貌甚閑暇。〈閑暇，不驚恐也。〉異物來萃兮，私怪其故。〈萃，集也。〉發書占之兮，讖言其度。〈說文曰：讖，驗也。有徵驗之書，河、洛所出書曰讖。〉曰：野鳥入室兮，主人將去。請問于鵩兮，予去何之？〈善曰：讖于鵩鳥也。〉吉乎告我，凶言其災。淹速之度兮，語予其期。〈淹，遲也。速，疾也。謂死生之遲疾也。〉鵩迺歎息，舉首奮翼，口不能言，請對以臆。〈請以臆中之事以對也。〉

　　萬物變化兮，固無休息。〈莊子曰：已化而生，又化而死。鶡冠子曰：固無休息。〉斡流而遷兮，或推而還。〈如淳曰：斡，轉也。善曰：鶡冠子曰：斡流遷徙，固無休息。〉形氣轉續兮，變化而蟺。〈韋昭曰：而，如也。蘇林曰：轉續，相傳與也。蟺，音蟬，如蜩蟬之蛻化也；或曰：蟺，相連也。〉沕穆無窮兮，胡可勝言。〈沕穆，不可分別也。顏師古曰：沕穆，微深也。鶡冠子曰：變化無窮，何可勝言。沕，亡筆切。〉禍兮福所倚，福兮禍所伏。〈鶡冠子曰：禍乎福之所倚，福乎禍之所伏。老子注曰：倚，因也。聖人遭禍而能悔過，責己脩善則禍去福來也。中人得福而為驕恣，則福去而禍來也。〉憂喜聚門兮，吉凶同域。〈鶡冠子曰：憂喜聚門，吉凶同域。或作最，亦聚也。董仲舒云：弔者在門，慶者在廬。今言皆在門者好惡，故言同域也。〉彼吳強大兮，夫差以敗。越棲會稽兮，句踐霸世。〈鶡冠子曰：失反為得，成反為敗。吳大兵強，夫差以困；越棲會稽，句踐霸世。史記曰：越王句踐，其先允常，與吳王闔閭戰而相怨伐。允常卒，子句踐立，是為越王。闔閭聞允常死，乃興師伐越。越王句踐使士挑戰，射傷吳王闔閭，闔閭且死，告其子夫差曰：必無忘越。三年，句踐聞吳王夫差日夜勒兵，且以報越，欲先吳未發往伐之，范蠡諫曰：不可。王曰：已決之矣。遂興師。吳王聞之，悉精兵以伐越，敗之夫椒。越王乃以甲兵五千人，棲於會稽。吳師追而圍之。越王謂范蠡曰：以不聽子，故至於此，為之奈何！蠡對曰：持滿者與天，定傾者與人，節事者以地，卑辭厚禮以遺之，不許，而身與之市。句踐曰：諾。乃令大夫種行成於吳，膝行頓首曰：君王亡臣句踐，使陪臣種敢告下執事，句踐請為臣，妻為妾。吳王將許，子胥言於吳王曰：天以越賜吳，勿許也。吳王不聽，卒許越平。句踐自會稽歸，拊循其士民伐吳，大破吳，因留圍之三年。越遂棲吳王於姑蘇山。吳王謝曰：吾老矣，不能事君王。遂自殺。乃蔽面曰：吾無以見子胥也。高誘淮南子注云：山處曰棲。越滅吳稱霸。〉斯游遂成兮，卒被五刑。〈應劭曰：李斯西游於秦，身登相位，二世時，為趙高所讒，身被五刑。〉傅說胥靡兮，迺相武丁。〈尚書曰：高宗夢得說，使百工營求諸野，得諸傅巖，爰立作相。孔安國曰：傅氏之巖，通道所經，有澗水壞道，使胥靡刑人築護此道，說賢而隱，代胥靡築之。莊子曰：夫道，傅說得之以相武丁。〉夫禍之與福兮，何異糾纆。〈字林曰：糾，兩合繩。纆，三合繩。應劭曰：禍福相與為表裏，如糾纆索相附會也。臣瓚曰：糾，絞也。纆，索也。鶡冠子曰：禍與福如糾纆也。〉命不可說兮，孰知其極。〈鶡冠子曰：終則有始，孰知其極。老子道德經曰：孰知其極。河上公注曰：禍福更相生死，孰知其窮極時也。顏監曰：極，止也。〉水激則旱兮，矢激則遠。萬物迴薄兮，振盪相轉。〈言矢飛水流，各有常度，為物所激，或旱或遠，斯則萬物變化，烏有常則乎？鶡冠子曰：水激則悍，矢激則遠，精神迴薄，振蕩相轉。悍與旱同，並戶但切。呂氏春秋曰：激矢遠，激水旱。〉雲蒸雨降兮，糾錯相紛。〈黃帝素問曰：地氣上為雲，天氣下為雨。韋昭國語注曰：蒸，升也。〉大鈞播物兮，坱圠無垠。〈如淳曰：陶者作器於鈞上，此以造化為大鈞。應劭曰：陰陽造化，如鈞之造器也，其氣坱圠非有限齊也。善曰：坱，烏黨切。圠，烏黠切。〉天不可預慮兮，道不可預謀。〈鶡冠子曰：天不可預謀，道不可預慮。〉遲速有命兮，焉識其時。〈鶡冠子曰：遲速止息，必中參伍。焉識其時，見下文也。〉

　　且夫天地為鑪兮，造化為工。〈莊子，子黎曰：今一以天地為大鑪，以造化為大冶，惡乎往而不可哉？〉陰陽為炭兮，萬物為銅。合散消息兮，安有常則。〈莊子曰：人之生也，氣之聚也，聚為生，散為死。鶡冠子曰：同合消散，孰識其時。〉千變萬化兮，未始有極。〈列子曰：千變萬化，不可窮極。莊子曰：若人之形者，萬化而未始有極。司馬彪曰：當復化而為無。〉忽然為人兮，何足控摶。〈控摶，愛生之意也。孟康曰：控，引也。摶，持也。言人生忽然，何足引持自貴惜也。如淳曰：摶，音團，或作揣。晉灼曰：許慎云：揣，量也。度商曰揣，言何足度量己之年命長短而惜之乎。按史記英布傳云果如薛公揣之，陳平云生揣我何念，皆訓為量，與晉灼說同，音初毀切，又丁果切。但字者滋也，不可膠柱，在此賦訓摶為量，義似未是。至於合韻，全復參差，且史記揣作摶字，如淳、孟康義為是也。善曰：鶡冠子曰：彼時之至，安可復還，安可控摶也。〉化為異物兮，又何足患。〈師古曰：患，音還。言人皆死變化，我何足患之。莊子曰：假於異物，託於同體。郭璞曰：假，因也。今死生聚散，變化無方，皆異物也。〉小智自私兮，賤彼貴我。〈列子曰：小智自私怨之府。莊子，北海若曰：以道觀之，無貴無賤。以物觀之，自貴而相賤。鶡冠子曰：小智立趣，好惡自懼。〉達人大觀兮，物無不可。〈鶡冠子曰：達人大觀，乃見其符。莊子曰：物故有所然，物故有所可，無物不然，無物不可。〉貪夫殉財兮，烈士殉名。〈列子云：胥士之殉名，貪夫之殉財，天下皆然，不獨一人。司馬彪曰：殉，營也。瓚曰：以身從物曰殉。〉夸者死權兮，品庶每生。〈善曰：鶡冠子曰：夸者死權，自貴矜容殉名。司馬彪莊子注曰：夸，虛名也。孟康曰：每，貪也。莊子曰：貪生失理。〉怵迫之徒兮，或趨東西。〈孟康曰：怵，為利所誘怵也。迫，迫貧賤也。東西趨利也。趨，音娶。怵，音戍。〉大人不曲兮，意變齊同。〈大人者，與天地合其德。〉愚士繫俗兮，窘若囚拘。〈莊子曰：不肖繫俗。窘，囚拘之貌，求殞切。〉至人遺物兮，獨與道俱。〈莊子曰：不離於真謂之至人。又孔子謂老聃曰：形體若槁木，似遺物而立於獨也。鶡冠子曰：聖人捐物。又曰：至人不遺，動與道俱。〉衆人惑惑兮，好惡積億。〈李奇曰：惑惑，東西也。所好所惡，積之萬億也。鶡冠子曰：衆人惑惑，迫於嗜慾。〉真人恬漠兮，獨與道息。〈文子曰：得天地之道，故謂之真人也。莊子曰：虛靜恬淡、寂漠無為者，道德之至也。〉釋智遺形兮，超然自喪。〈莊子云：仲尼問於顏回曰：何謂坐忘？回曰：墮支體，黜聰明，離形去智，同於大道，此謂坐忘。司馬彪曰：坐而自忘其身。老子曰；燕處超然。莊子曰：南伯子綦曰：嗟乎！我悲人之自喪。〉寥廓忽荒〈怳〉兮，與道翱翔。〈寥廓忽荒，元氣未分之貌。廣雅曰：廖，深也。廓，空也。鶡冠子曰：與道翱翔。〉乘流則逝兮，得坻則止。〈孟康曰：易，坎為險，遇險難而止也。張晏曰：坻，水中小洲也。坻或為坎。又曰：易明夷則仕，險難則隱。鶡冠子曰：乘流以逝。〉縱軀委命兮；不私與己。〈鶡冠子曰：縱軀委命，與時往來。〉

　　其生兮若浮，其死兮若休。〈莊子曰：其生若浮，其死若休。〉澹乎若深泉之靜，泛乎若不繫之舟。〈莊子，老聃曰：其居也，淵而靜，其唯人心乎。鶡冠子曰：泛泛乎若不繫之舟。〉不以生故自寶兮，養空而浮。〈鄧展曰：自寶，自貴也。鄭氏曰：道家養空，虛若浮舟也。莊子曰：汎若不繫之舟，虛而遨遊。〉德人無累，知命不憂。〈莊子，苑風曰：願聞德人。淳芒曰：德人者，居無思，行無慮也。又曰：聖人循天之理，故無天災，故無物累。周易曰：樂天知命，故不憂。〉細故蔕芥，何足以疑。〈鶡冠子曰：細故袃葪，奚足以疑。袃葪與蔕芥，古字通。張揖子虛賦注曰：蔕芥，刺鯁也。〉

文選考異

誼既以謫居長沙：袁本、茶陵本「謫」作「謫」。案：「謫」字是也。注引韋昭作「謫」可證。史記、漢書皆作「適」，或以「適」改「謫」而為「謫」也。
注「閑暇不驚恐也」：袁本、茶陵本「閑」上有「李奇曰」三字，與「萃集也」連在「私怪其故」句下，是。此及下條亦李奇注，尤皆誤也。
注「讖于鵩鳥也」：袁本「讖」作「問」，是也。茶陵本亦誤「讖」。
注「鶡冠子曰固無休息」：茶陵本無此八字，是也。袁本有，亦非。
注「顏師古曰」：袁本、茶陵本「師古」作「監」，是也。
注「而相怨伐」：袁本、茶陵本無「伐」字。
注「射傷吳王闔閭闔閭且死」：袁本、茶陵本不重「闔閭」。
注「已決之矣遂興師」：袁本、茶陵本無「決之矣遂興師」六字。
注「持滿者」下至「以地」：袁本、茶陵本無此十五字。
注「以遺之不許」：袁本、茶陵本無此五字。
注「使陪臣種」：袁本、茶陵本無此四字。
注「敢告下執事」：袁本、茶陵本無「下」字。
注「吳王將許」：袁本、茶陵本「許」下有「之」字。
注「謝曰」下至「遂自殺」：袁本、茶陵本無此十三字。
注「乃蔽面曰」：袁本、茶陵本「乃」下有「自」字。案：此節各條，尤所校改，皆未是也。
何足控摶：案：「摶」當作「揣」，漢書作「揣」，選文與之同，故善注有「且史記揣作摶字」之語，若自作「摶」，於注全不可通，必五臣因此改正文作「摶」，後來以之亂善耳。幽通賦注引作「揣」，亦其一證也。又注中控揣，愛生之意也。孟康曰：揣，持也。如淳曰：揣，音團，或作摶。在此賦訓揣為量。今各本於正文既誤之後，改「揣」作「摶」，改「摶」作「揣」，皆不可通，所當訂正。
注「控摶愛生之意也」：袁本、茶陵本「控」上有「善曰」二字，是也。案：此一節蓋皆善注。
注「善曰鶡冠子曰」：袁本、茶陵本無「善曰」二字，是也。說見上。又袁本「鶡」上有「又」字，「子」下有「亦」字，是也。茶陵本無，非。
注「師古曰患音還」：袁本、茶陵本無「師古曰」三字。案：無者是也。
注「郭璞曰」：案：「璞」當作「象」。各本皆誤。所引大宗師篇文之注也。
或趨東西：袁本、茶陵本「東西」作「西東」。案：二本是也。尤誤倒。史記、漢書皆作「西東」。其孟康注云：「東西」者，即不拘語倒耳。
注「大人者與天地」：袁本、茶陵本「大」上有「文子曰」三字，是也。
窘若囚拘：案：「窘」當作「僒」，注同。漢書作「僒」，選文與之同，故善云「囚拘之貌」。其五臣良注「窘困也」。乃作「窘」耳。各本皆以五臣亂善。史記索隱云漢書作「僒音去殞反」，與善讀求殞反正合。
得坻則止：案：「坻」當作「坎」。漢書作「坎」，選文與之同。觀善引孟康注於首可見。其下復引張晏兼廣異本，必五臣因此改「坎」為「坻」，故僅取張「小洲」之語作注也。各本皆以五臣亂善。
注「易明夷則仕」：茶陵本「明」上有「大」字，無「夷」字，袁本作「明夷」，與此同。案：各本皆誤也。「易明夷」當作「謂夷易」，漢書顏注引可證也。陳云別本作「明夷易」，亦誤。
德人無累：袁本、茶陵本「累」下有「兮」字，下「細故蔕芥」句同。案：此不著校語，無以考也。

鸚鸝賦
并序。山海經曰：黃山有鳥，其狀如鴞，青羽赤喙，人舌能言，名鸚鵡也。注曰：舌似小兒舌，腳指前後各兩。鵡，一作䳇，莫口切。

主条目：鸚鸝賦
　　禰正平〈范曄後漢書曰：禰衡，字正平，平原人也。少有才辯而尚氣慠。曹操欲見之，不肯往，操懷忿，而以才名，不欲殺之，送劉表。後復侮慢於表，表不能容，以江夏太守黃祖性急，故送衡與之。祖長子射為章陵太守，尤善於衡。射大會賓客，人有獻鸚鵡者，射舉札於衡前曰：願先生賦之。衡攬筆而作，辭彩甚麗。後黃祖殺之，時年二十六。〉

　　時黃祖太子射〈亦〉賓客大會，有獻鸚鵡者，舉酒於衡前曰：「禰處士，〈應劭風俗通曰：處士者，隱居放言也。〉今日無用娛賓，竊以此鳥自遠而至，明慧聰善，羽族之可貴，〈典引曰：來儀集羽族於觀魏。〉願先生為之賦，使四坐咸共榮觀，不亦可乎？」〈老子曰：雖有榮觀，燕處超然。〉衡因為賦，筆不停綴，文不加點。其辭曰：

　　惟西域之靈鳥兮，挺自然之奇姿。體金精之妙質兮，合火德之明煇。〈西域，謂隴坻出此鳥也。老子曰：以輔萬物之自然。河上公曰：輔萬物自然之性也。西方為金，毛有白者，故曰金精。南方為火，觜有赤者，故曰火德。歸藏殷筮曰：金水之子，其名曰羽蒙，是生百鳥。蔡邕月令章句曰：天官五獸，前有朱雀，鶉火之體也。〉性辯慧而能言兮，才聰明以識機。〈禮記曰：鸚鵡能言，不離飛鳥。王弼周易注曰：幾者，事之微也。〉故其嬉游高峻，栖跱幽深。〈說文曰：嬉，樂也。跱，立也。〉飛不妄集，翔必擇林。紺趾丹觜，綠衣翠衿。〈說文曰：紺，深青而揚赤也。〉采采麗容，咬咬好音。〈韓詩曰：采采衣服。薛君曰：采采，盛貌也。韻略曰：咬咬，鳥鳴也，音交。毛詩曰：睍睆黃鳥，載好其音。〉雖同族於羽毛，固殊智而異心。配鸞皇而等美，焉比德於衆禽。

　　於是羨芳聲之遠暢，偉靈表之可嘉。命虞人於隴坻，詔伯益於流沙。〈漢書音義，應劭曰：天水有大阪曰隴坻。尚書，帝曰：益，汝作朕虞。孔安國曰：伯益也，掌山澤官也。尚書曰：導弱水，餘波入于流沙。〉跨崑崙而播弋，冠雲霓而張羅。雖綱維之備設，終一目之所加。〈文子曰：有鳥將來，張羅而待之。得鳥者羅之一目也，今為一目之羅，即無以得鳥也。〉且其容止閑暇，守植安停。〈鵩鳥賦曰：貌甚閑暇。王逸楚辭注曰：植，志也。〉逼之不懼，撫之不驚。〈鶡冠子曰：迫之不懼，定以知勇。〉寧順從以遠害，不違迕以喪生。〈毛詩序曰：君子全身遠害。〉故獻全者受賞，而傷肌者被刑。

　　爾迺歸窮委命，離群喪侶。〈委命，已見上文。禮記曰：離群索居。〉閉以雕籠，翦其翅羽。〈淮南子曰：天下以為之籠，又何失鳥之有乎？然籠所以盛鳥。說文曰：翅，翼也。〉流飄萬里，崎嶇重阻。〈埤蒼曰：崎嶇，不平也。崎，去奇切。嶇，音驅。〉踰岷越障，載罹寒暑。〈岷、障，二山名，續漢書曰：岷山在蜀郡五道西，障縣屬隴西，蓋因山立名也。毛詩曰：二月初吉，載離寒暑。一曰，障，亭障也。〉女辭家而適人，臣出身而事主。〈有以託意也。時為曹操所迫，故寄意以申情。家語曰：女十五許嫁，有適人之道。漢書，郅都曰：已背親而出身，固當奉職也。〉彼賢哲之逢患，猶棲遲以羇旅。〈毛詩曰：衡門之下，可以棲遲。女適人，臣事君，逢禍患，尚棲遲羇旅也。羇旅，已見上文。〉矧禽鳥之微物，能馴擾以安處。〈薛君韓詩章句曰：鳥，微物也。說文曰：馴，順也。漢書音義，應劭曰：擾，馴也。〉眷西路而長懷，望故鄉而延佇。〈楚辭曰：情慨慨而長懷。又曰：結幽蘭而延佇。〉忖陋體之腥臊，亦何勞於鼎俎。〈毛詩曰：予忖度之。七本切。國語，舅犯對晉侯曰：偃之肉腥臊，將焉用之。孔安國尚書傳曰：腥，臭也。〉

　　嗟祿命之衰薄，奚遭時之險巇？〈禮斗威儀曰：夭其祿命，不得極其數。楚辭曰：何周道之平易，然蕪穢而險巇。王逸曰：險巇，顛危也。〉豈言語以階亂，將不密以致危？〈周易，孔子曰：亂之所生，則言語以為階也。君不密則失臣，臣不密則失身。〉痛母子之永隔，哀伉儷之生離。〈左氏傳曰：施氏之婦怨施氏曰：己不能庇其伉儷。杜預曰：儷，偶也。伉，敵也。楚辭曰：悲莫悲兮生別離。〉匪餘年之足惜，慜衆雛之無知。〈爾雅曰：生噣，雛。謂鳥子初生，能自啄食，總名曰雛也。〉背蠻夷之下國，侍君子之光儀。〈毛詩曰：命于下國。非天子之國，故曰下也。〉懼名實之不副，恥才能之無奇。〈莊子，許由曰：名者實之賓。〉羨西都之沃壤，識苦樂之異宜。〈西都，長安也。鸚鵡言長安樂，自古有之，未詳所見。〉懷代越之悠思，故每言而稱斯。〈斯，此也。此，長安也。言類彼鳥馬，而懷代、越之思，故亦每言而稱此。古詩曰：代馬依北風，越鳥巢南枝。〉

　　若迺少昊司辰，蓐收整轡。〈禮記曰：孟秋之月，其帝少昊，其神蓐收。〉嚴霜初降，涼風蕭瑟。〈楚詞曰：冬又申之以嚴霜。〉長吟遠慕，哀鳴感類。〈毛詩曰：哀鳴嗷嗷。〉音聲悽以激揚，容貌慘以顦顇。〈漢書，谷永上疏曰：贊命之臣，靡不激揚。答賓戲曰：夕而顦顇也。〉聞之者悲傷，見之者隕淚。〈毛詩曰：涕既隕之。毛萇曰：隕，墜也。〉放臣為之屢歎，棄妻為之歔欷。〈放臣、棄妻，屈原、哀姜之徒。王逸楚詞注曰：歔欷，啼聲。〉

　　感平生之游處，若壎篪之相須。〈論語曰：君子久要不忘平生之言。毛詩曰：伯氏吹壎，仲氏吹篪。毛萇曰：土曰壎，竹曰篪。〉何今日之兩絕，若胡越之異區？〈淮南子曰：自異者視之，肝膽胡、越也。高誘曰：胡、越喻遠。〉順籠檻以俯仰，闚戶牖以踟躕。說文曰：櫳，房室之疏也；楯，欄檻也。王逸楚詞注曰：從曰檻，橫曰楯。說文曰：牖，穿壁以為牕也。韓詩曰：搔首踟躕。薛君曰：踟躕，躑䠱也。踟，腸知切。躕，腸誅切。想崑山之高嶽，思鄧林之扶疏。〈班固漢書贊，禹本紀云：崑崙山高二千五百餘里。山海經曰：夸父與日競走，渴死，棄其杖化為鄧林。上林賦曰：垂條扶疏。〉顧六翮之殘毀，雖奮迅其焉如？〈韓詩外傳，蓋乘曰：夫鴻鵠一舉千里，所恃者六翮耳。〉心懷歸而弗果，徒怨毒於一隅。〈毛詩曰：豈不懷歸。廣雅曰：毒，痛也。〉苟竭心於所事，敢背惠而忘初？〈左氏傳，子犯曰：背惠食言。楚詞曰：不敢忘初之厚德。〉託輕鄙之微命，委陋賤之薄軀。〈楚詞曰：蜂蛾微命力何固。〉期守死以報德，甘盡辭以效愚。〈論語，子曰：守死善道。毛詩曰：欲報之德。司馬遷書曰：效其癡愚。〉恃隆恩於既往，庶彌久而不渝。〈渝，變也。感恩久不變也。〉

文選考異

注「典引曰來儀集羽族於觀魏」：袁本、茶陵本無此十一字。
惟西域之靈鳥兮：袁本、茶陵本無「兮」字，下「體金精之妙質兮」同。案：此亦無以考也。
注「幾者事之微也」：袁本、茶陵本「幾」作「機」，是也。
注「在蜀郡五道西」：何校「五」改「湔氐」二字，陳同，是也。各本皆誤。
注「情慨慨而長懷」：茶陵本上「慨」字作「慷」，是也。袁本亦誤「慨」。
何今日之兩絕：案：「兩」當作「雨」。考贈蔡子篤「一別如雨」注云：「鸚鵡賦曰『何今日以雨絕』。陳琳檄吳將校曰『雨絕于天』。然諸人同有此言，未詳其始。」善自作「雨」甚明，此及陳檄皆無注者，以具注在彼詩也。袁、茶陵二本所載，五臣良注云「何今日兩相隔絕，各在一方」。是五臣乃作「兩」，各本以之亂善而失著校語。
順籠檻以俯仰：茶陵本「籠」作「櫳」，云五臣作「籠」。袁本作「籠」。案：袁本用五臣也，失著校語，非；尤以五臣亂善，益非。
徒怨毒於一隅：袁本「怨」下校語云善作「冤」。案：袁所見是也。五臣翰注自為「怨」字。茶陵本云五臣作「冤」，必校語有倒錯耳。此以五臣亂善。
鷦鷯賦
〈并序。毛詩曰：肇允彼桃蟲。詩義疏曰：桃蟲，今鷦鷯，微小黃雀也。鷦，音焦。鷯，音遼。又方言曰：桑飛。郭璞注曰：即鷦鷯也。自關而東，謂之工雀，又云女工，一云巧婦，又云女匠。〉

主条目：鷦鷯賦
　　張茂先〈臧榮緒晉書曰：張華，字茂先，范陽人也，少好文義，博覽墳典。為太常博士，轉兼中書郎。雖栖處雲閣，慨然有感，作鷦鷯賦。後詔加右光祿大夫，封壯武郡公，遷司空，為趙王倫所害。〉

　　鷦鷯，小鳥也，生於蒿萊之間，長於藩籬之下，翔集尋常之內，而生生之理足矣。〈漢書音義，應劭曰：八尺曰尋，倍尋曰常。老子曰：人之輕死，以其生生之厚。易繫辭曰：生生之謂易。韓康伯曰：陰陽轉易，以化成生也。〉色淺體陋，不為人用，形微處卑，物莫之害，〈呂氏春秋曰：高節厲行，物莫之害。〉繁滋族類，乘居匹游，〈列女傳，姜后曰：雎鳩之鳥，猶未常見其乘居而匹遊。〉翩翩然有以自樂也。〈翩翩，自得之貌。毛詩曰：翩翩者鵻。〉彼鷲鶚鵾鴻，孔雀翡翠，〈說文曰：鷲，黃頭赤目，五色皆備。鶚，鵰也。山海經曰：景山多鷲，黑色多力。鵾，狀如鶴而文。漢書音義，應劭曰：雄曰翡，雌曰翠。異物志曰：翡，赤色，大於翠。顏監曰：鳥各別異，非雄雌異名也。〉或淩赤霄之際，或託絕垠之外，〈絕垠，天邊之地也。楚辭曰：載赤霄而淩太清。又曰：踔絕垠于寒門。〉翰舉足以沖天，觜距足以自衛，〈王弼周易注曰：翰，高飛也。史記，楚莊王曰：有鳥三年不蜚，蜚乃沖天。蜚與飛同。字書曰：沖，中也。呂氏春秋曰：凡人之性，爪牙不足以自守衛。西京賦曰：觜距為刀鈹。〉然皆負矰嬰繳，羽毛入貢。何者？有用於人也。〈繳繫，箭線也。尚書曰：厥貢齒革羽毛。〉夫言有淺而可以託深，類有微而可以喻大，故賦之云爾。

　　何造化之多端兮，播群形於萬類。〈易曰：天地造生，萬物咸成。又曰：造化，道也。淮南子曰：大丈夫無為，與造化逍遙。楚辭曰：多端膠加。老子曰：道生萬物。河圖曰：地有九州，以包萬類。〉惟鷦鷯之微禽兮，亦攝生而受氣。〈老子曰：善攝生者不然。莊子，北海若曰：吾受氣於陰陽。〉育翩翾之陋體，無玄黃以自貴。〈字林曰：翩，疾飛也。說文曰：翾，小飛也。呼緣切。〉毛弗施於器用，肉弗登於俎味。〈左氏傳，臧僖伯曰：皮革、齒牙、骨角、毛羽不登於器，鳥獸之肉不登於俎，則公不射，古之制也。〉鷹鸇過猶俄翼，尚何懼於罿𧘂罻〈尉。左氏傳，然明曰：見不仁者誅之，如鷹鸇之逐鳥雀也。爾雅曰：晨風，鸇也。廣雅曰：俄，邪也。毛詩曰：側弁之俄。箋云：俄，傾貌。罿、罻，皆網也。鸇，之然切。〉翳薈蒙籠，是焉游集。〈孫子兵法曰：林木翳薈，草樹蒙籠。〉飛不飄颺，翔不翕習。〈翕習，盛貌。〉其居易容，其求易給。巢林不過一枝，每食不過數粒。〈莊子曰：鷦鷯巢林，不過一枝。孔安國尚書傳曰：米食曰粒。〉棲無所滯，游無所盤。〈爾雅曰：盤，樂也。〉匪陋荊棘，匪榮茞蘭。動翼而逸，投足而安。委命順理，與物無患。〈委命，已見上文。淮南子曰：守道順理。〉

　　伊茲禽之無知，何處身之似智。〈莊子曰：鳥高飛以避矰弋之害，鼷鼠深穴乎神丘之下，以避熏鑿之患，而曾二蟲之無知也。〉不懷寶以賈害，不飾表以招累。〈左氏傳曰：虞叔有玉，虞公求之，弗獻，既悔之曰：周任有言，匹夫無罪，懷璧其罪，吾焉用此，以賈其害。杜預曰：賈，賣也。〉靜守約而不矜，動因循以簡易。〈文子曰：約其所守即察。尚書曰：汝惟不矜。孔安國曰：自賢曰矜。淮南子曰：因循而任下。周易曰：簡易而天下之理得矣。〉任自然以為資，無誘慕於世偽。〈自然，已見上文。文子曰：去其誘慕，除其嗜欲。張湛曰：遺其衒尚，為害真性。傅毅七激曰：排挫禮學，譏譴世偽。〉鵰鶡介其觜距，鵠鷺軼於雲際。〈穆天子傳曰：青鵰，執犬羊，食豕鹿。郭璞曰：今鵰亦能食麕鹿。山海經曰：煇諸之山多鶡。郭璞曰：似雉而大，青色有角，鬥死乃止，出上黨。言因觜距而為人用也。〉鵾雞竄於幽險，孔翠生乎遐裔。彼晨鳧與歸鴈，又矯翼而增逝。〈說苑曰：魏文侯嗜晨鳧。史記曰：楚人有好以弱弓微繳加歸鴈之上。解嘲曰：矯翼厲翮。淮南子曰：鳳皇曾逝萬仞之上。〉咸美羽而豐肌，故無罪而皆斃。〈文子曰：羽翼美者傷其骨骸。司馬相如美人賦曰：弱骨豐肌。〉徒銜蘆以避繳，終為戮於此世。〈淮南子曰：鴈銜蘆而翔，以備矰繳。抱朴子曰：智禽銜蘆以避網，水牛結陣以卻虎。史記，太史公曰：英布不克於身，為世大戮。〉蒼鷹鷙而受緤，鸚鵡惠而入籠。〈李陵詩曰：有鳥西南飛，熠燿似蒼鷹。王逸楚詞注曰：緤，繫也。鸚鵡賦曰：性辯惠而能言。又曰：閉以雕籠。〉屈猛志以服養，塊幽縶於九重。〈淮南子曰：塊然獨處。苦對切。楚辭曰：君之門兮九重。〉變音聲以順旨，思摧翮而為庸。戀鍾岱之林野，慕隴坻之高松。〈鍾、岱二山，鷹之所產。漢書曰：趙地鍾、岱，迫近胡寇。如淳曰：鍾，所在未聞，漢有代郡，故代國也。東方朔十洲記曰：北海外有鍾山。鸚鵡賦曰：命虞人於隴坻。〉雖蒙幸於今日，未若疇昔之從容。〈左氏傳曰：羊斟云：疇昔之羊，子為政。杜預曰：疇昔，猶前日也。尚書曰：從容以和。〉

　　海鳥鶢〈袁〉鶋〈居〉，避風而至。〈國語曰：海鳥曰爰居，止於魯東門外。展禽曰：今茲海其有災乎？夫廣川之鳥獸，常知而避其災。是歲海多大風。〉條枝巨雀，踰嶺自致。〈漢書曰：條枝國，臨西海，有大鳥。〉提挈萬里，飄颻逼畏。〈漢書曰：左提右挈。〉夫唯體大妨物，而形瑰足瑋也。陰陽陶蒸，萬品一區。〈文子，老子曰：陰陽陶冶萬物。蒸，氣出貌。〉巨細舛錯，種繁類殊。鷦螟巢於蚊睫〈接〉，大鵬彌乎天隅。〈晏子春秋，景公曰：天下有極細者乎？對曰：有，東海有蟲，巢於蚊睫，再飛而蚊不為驚，臣不知其名，而東海有通者，命曰鷦螟。莊子曰：北溟有魚，其名曰鵾，化而為鵬，怒而飛，翼若垂天之雲。〉將以上方不足，而下比有餘。〈莊子曰：長者不為有餘，短者不為不足。〉普天壤以遐觀，吾又安知大小之所如？〈莊子，北海若曰：以差觀之，因其所大而大之，則萬物莫不大。因其所小而小之，則萬物莫不小。則差數睹矣。歸田賦曰：安知榮辱之所如？〉

文選考異

有以自樂也：案：「樂」當作「得」。袁本云善作「得」。茶陵本云五臣作「樂」。此以五臣亂善。
注「西京賦曰觜距為刀鈹」：案：此有誤也。文在吳都賦，或善誤記耳。
有用於人也：袁本無「有」字。茶陵本有。案：此亦無以考也。
注「易曰天地造生」：袁本、茶陵本「易」下有「注」字，是也。
戀鍾岱之林野：何校「岱」改「代」，注同。案：善引漢書為注，今地理志作「代」，何據之校也。晉書所載作「岱」。
海鳥鶢鶋：案：「鶢鶋」當依晉書所載作「爰居」。善引國語為注，亦是「爰居」字。袁、茶陵二本五臣翰注乃作「鶢鶋」字。蓋善「爰居」、五臣「鶢鶋」，各本亂之耳。正文下「袁居」二字，即五臣音也。
吾又安知大小之所如：袁本、茶陵本「知」下有「其」字，「大小」作「小大」。案：此亦無以考也。晉書作「大小」，無「其」字。


Chinese text: This work was published before January 1, 1923, and is in the
public domain worldwide because the author died at least 100 years ago.
