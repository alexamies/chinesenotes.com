詩甲
獻詩
上責躬應詔詩表
〈魏志曰：黃初四年，植朝京都，上疏并獻詩二首。〉

曹子建

主条目：上責躬應詔詩表
臣植言：臣自抱舋歸藩，〈植集曰：植抱罪，徙居京師，後歸本國，而魏志不載，蓋魏志略也。杜預左氏傳注曰：舋，瑕隙也。賈逵國語注曰：舋，兆也，謂罪萌兆也。〉刻肌刻骨，〈孝經鉤命決曰：削肌刻骨，挈挈勤思。〉追思罪戾，晝分而食，夜分而寢。〈爾雅曰：戾，罪也。韓子曰：衛靈公至濮水，夜分，聞有鼓琴者。〉誠以天網不可重罹，聖恩難可再恃，〈老子曰：天網恢恢。洞簫賦曰：蒙聖主之渥恩。〉竊感相鼠之篇，無禮遄〈市專〉死之義，〈感，猶思也。毛詩曰：相鼠有體，人而無禮；人而無禮，胡不遄死？爾雅曰：遄，速也。〉形影相弔，五情愧赧〈奴簡切。文子曰：昔者中黃子曰：色有五章，人有五情。說文曰：赧，面慚也。〉以罪棄生，則違古賢夕改之勸；〈曾子曰：君子朝有過，夕改，則與之；夕有過，朝改，則與之。〉忍垢苟全，則犯詩人胡顏之譏。〈即上胡不遄死之義也。孔安國尚書傳曰：胡，何也。毛詩謂何顏而不速死也。殷仲文表曰：亦胡顏之厚。義出於此。〉伏惟陛下，〈應劭曰：陛，升堂之階。王者必有執兵陳於階陛之側，臣與至尊言，不敢指斥，故呼在陛者而告之，因卑以達尊之意也。若稱殿下、閤下、侍者、執事，皆此類也。〉德象天地，恩隆父母，〈漢書曰：孝文皇帝德厚侔天地。尚書曰：天子作民父母。〉施暢春風，澤如時雨。〈漢書音義曰：暢，通也。蘇順陳公誄曰：化侔春風，澤配甘雨。風賦曰：不擇貴賤高下而加焉。呂氏春秋曰：甘露時雨，不私一物。〉是以不別荊棘者，慶雲之惠也；〈史記曰：若煙非煙，若雲非雲，郁郁紛紛，蕭索輪囷，是謂慶雲。〉七子均養者，鳲鳩之仁也；〈毛詩曰：鳲鳩在桑，其子七兮。毛萇曰：鳲鳩之養其子，旦從上下，暮從下上，其均平如一。〉舍罪責功者，明君之舉也；矜愚愛能者，慈父之恩也。〈孔安國尚書傳曰：矜，憐也。論衡曰：父母之於子恩等，豈為貴賢加意，賤愚不察乎？〉是以愚臣徘徊於恩澤，而不敢自棄者也。〈左氏傳，士貞伯曰：鄭伯其死乎！自棄也已。〉前奉詔書，臣等絕朝，心離志絕，自分黃耇，永無執珪之望。〈分，謂甘愜也。毛詩序曰：尊事黃耇。珪者，古之諸侯所執。周禮曰：上公之禮執桓圭，諸侯之禮執信圭。史記，陳軫曰：越人莊舄仕楚執珪。〉不圖聖詔，猥垂齒召。〈猥，猶曲也。尚書曰：降霍叔于庶人，三年不齒。孔安國曰：三年之後，乃齒錄之。〉至止之日，馳心輦轂，〈毛詩曰：至止肅肅。胡廣漢官解詁注曰：轂下喻在輦轂之下，京城之中。〉僻處西館，未奉闕庭，〈東京賦曰：闕庭神麗。〉踊躍之懷，瞻望反側，〈毛詩曰：踊躍用兵。又曰：瞻望不及。又曰：展轉反〉〈側。〉不勝犬馬戀主之情。〈史記，丞相青翟曰：臣不勝犬馬之心。〉謹拜表并獻詩二篇，詞旨淺末，不足采覽，貴露下情，冒顏以聞。臣植誠惶誠恐，頓首頓首，死罪死罪。〈漢書音義，張晏曰：人臣上書，當昧犯死罪而言也。〉

文選考異

〈注「市專」：袁本、茶陵本作「市專切」，在注末，是也。〉

〈注「毛詩謂何顏而不速死也」：袁本、茶陵本「謂」作「曰」。案：考毛詩傳箋，皆無此文。蓋「毛」字傳寫有誤，此所引或在三家詩傳耳。五臣向注乃云「詩無此句，而以表言詩為誤。」果爾，豈子建誤稱，善又從而誤注耶？五臣鹵莽每類此。〉

責躬詩
〈四言〉

曹子建

主条目：責躬詩
於穆顯考，時惟武皇。〈毛詩曰：於穆清廟。禮記曰：王立七廟，曰顯考廟。毛詩曰：時惟鷹揚。武皇，謂曹操也。〉
受命于天，寧濟四方。〈毛詩序曰：文王受命作周也。鄭玄曰：受天命而王天下也。傅毅明帝頌，表曰：體天統物，寧濟蒸民。〉
朱旗所拂，九土披攘。〈李陵與蘇武書曰：雷鼓動天，朱旗翳日。登徒子好色賦曰：周覽九土。漢火德，操為漢臣，故建朱旗也。時獻帝在故。〉
玄化滂流，荒服來王。〈廣雅曰：玄，道也。謂道德之化也。蔡邕陳留太守頌曰：玄化洽矣。尚書曰：四夷來王。〉
超商越周，與唐比蹤。〈商、周用師，故云超越；唐、虞禪讓，故云比蹤。〉
篤生我皇，奕世載聰。〈我皇，文帝也。毛詩曰：篤生武王。國語，祭公謀父曰：奕世載德。〉
武則肅烈，文則時雍。〈毛詩曰：相土烈烈。毛萇曰：相土，契孫也。鄭玄曰：威武之盛，烈烈然也。尚書曰：黎民於變時雍。孔安國曰：雍，和也。〉
受禪于漢，君臨萬邦。〈魏受漢禪，已見魏都賦。尚書曰：君臨周邦。又曰：協和萬邦。〉
萬邦既化，率由舊則。〈毛詩曰：不愆不忘，率由舊章。鄭玄曰：率，循也。〉
廣命懿親，以藩王國。〈爾雅曰：命，告也。尊君令謂之命。左氏傳，富辰諫王曰：昔周公封建親戚，以藩屏周，不廢懿親。毛詩曰：生此王國。〉
帝曰爾侯，君茲青土。〈魏志曰：建安十九年，植封臨淄侯。臨淄屬齊郡，舊青州之境。尚書，帝曰爾諧。漢書，封齊王曰：受茲青土。〉
奄有海濱，方周于魯。〈毛詩曰：奄有龜蒙。毛萇曰：奄，大也。尚書曰：青州海濱廣斥。孔安國曰：濱，涯也。論語注曰：方，比方也。毛詩曰：建爾元子，俾侯于魯。〉
車服有輝，旗章有敘。〈尚書曰：車服以庸。國語曰：為車服旗章以旌之。毛詩曰：庭燎有煇。禮記曰：以為旗章，以別貴賤。鄭玄曰：章，幟也。應劭漢官典職，楊喬曰：威儀有序。〉
濟濟俊乂，我弼我輔。〈毛詩曰：濟濟多士。尚書曰：俊乂在官。尚書大傳曰：天子有四鄰，左輔右弼。〉
伊余小子，恃寵驕盈。〈毛詩曰：閔予小子。班固漢書景十三王述曰：膠東不亮，常山驕盈。〉
舉挂時網，動亂國經。〈家語，孔子曰：治天下國家有九經，其所以行者一也。〉
作蕃作屏，先軌是隳。〈孔安國尚書傳曰：隳，廢也。〉
傲我皇使，犯我朝儀。〈魏志曰：黃初二年，植就國。使者灌均希旨，奏植醉酒勃逆，劫脅使者。有司請治罪，帝以太后故，貶爵安鄉侯。〉
國有典刑，我削我黜。〈植集曰：博士等議，可削爵土，免為庶人。尚書曰：象以典刑。韋孟諷諫詩曰：輕此削黜。〉
將寘于理，元兇是率。〈魏志曰：有司請罰植罪。廣雅曰：將，欲也。周易曰：寘于叢棘。毛萇詩傳曰：寘，致也。司馬遷書曰：遂下于理。鄭玄禮記注曰：理，治獄之官。儀禮曰：率，導也。〉
明明天子，時惟篤類。〈魏志，詔云：植，朕之同母弟，骨肉之親，舛而不殊，其改封植。毛詩曰：明明天子，令問不已。又曰：孝子不匱，永錫爾類。鄭玄曰：長以與汝之族類也。〉
不忍我刑，暴之朝肆。〈殺人陳其尸曰肆。論語，子服景伯曰：吾力猶能肆諸市朝。杜預左氏傳注曰：肆，市列也。〉
違彼執憲，哀予小臣。〈韋孟諷諫詩曰：明明群司，執憲靡顧。楊雄交州箴曰：牧臣司交，敢告執憲。儀禮曰：小臣正辭。〉
改封兗邑，于河之濱。〈魏志曰：帝以太后故，貶爵安鄉侯。又曰：黃初二年，改封鄄城，屬東郡，舊兗州之境。尚書曰：濟河惟兗州。植表曰：行至延津，受安鄉印綬。〉
股肱弗置，有君無臣。〈尚書大傳曰：股肱惟臣。〉
荒淫之闕，誰弼予身？〈韋孟諷諫詩序曰：王戊荒淫不遵道，作諷諫詩。〉
煢煢僕夫，于彼冀方。〈植集曰：詔云，知到延津，遂復來。求出獵表曰：臣自招罪舋，徙居京師，待罪南宮。然植雖封安鄉侯，猶住冀州也。時魏都鄴，鄴，冀州之境也。一云時魏以雒為京師，比堯之冀方也。大戴禮曰：驪駒在門，僕夫具存。毛萇詩傳曰：于，往也。尚書，五子之歌曰：惟彼陶唐，有此冀方。〉
嗟余小子，乃罹斯殃。
赫赫天子，恩不遺物。〈謂至京師，蒙恩得還也。植求習業表曰：雖免大誅，得歸本國。毛詩曰：赫赫在上。周易曰：曲成萬物而不遺。〉
冠我玄冕，要我朱紱。〈周禮曰：王之五冕，皆玄冕朱裏。毛詩曰：朱茀斯皇。茀與紱同。禮記曰：諸侯佩山玄玉而朱組綬。蒼頡篇曰：紱，綬也。魏志曰：朱紱光大。〉
光光大使，我榮我華。〈楊雄侍中箴曰：光光常伯，儵儵貂璫。文子曰：有榮華必有愁悴。〉
剖符受土，王爵是加。〈魏志曰：黃初三年，立為鄄城王。四年，封雍丘王。喻巴蜀檄曰：剖符而封，析珪而爵。〉
仰齒金璽，俯執聖策。〈左氏傳，羽父曰：寡人若朝于薛，不敢與諸任齒。杜預曰：齒，列也。漢書曰：諸侯王皆金璽。史記曰：高祖封三王，皆以策書。〉
皇恩過隆，祗承怵惕。〈西京賦曰：皇恩溥。尚書曰：祗承于帝。又曰：怵惕惟厲。〉
咨我小子，頑凶是嬰。〈說文曰：嬰，繞也。〉
逝慚陵墓，存愧闕庭。
匪敢傲德，寔恩是恃。
威靈改加，足以沒齒。〈班固漢書述曰：震我威靈，五世來服。四子講德論曰：聖德隆盛，威靈外覆。論語，子曰：管仲奪伯氏駢邑三百，沒齒無怨言。孔安國曰：齒，年也。〉
昊天罔極，生命不圖。〈言生之夭壽，不可預謀也。毛詩曰：欲報之德，昊天罔極。家語，孔子曰：分於道謂之命。毛詩傳曰：不慮不圖。〉
嘗懼顛沛，抱罪黃壚。〈論語曰：顛沛必於是。馬融曰：顛沛，僵仆也。淮南子曰：上際九天，下契黃壚。高誘曰：泉下有壚山。〉
願蒙矢石，建旗東嶽。〈左氏傳曰：荀偃親受矢石。東嶽鎮吳之境。子建詩曰：我心常怫鬱，思欲赴太山。與此義同。〉
庶立毫氂，微功自贖。〈漢書音義曰：十毫為氂。班超上疏曰：冀立微功，以自陳效。〉
危軀授命，知足免戾。〈論語，子曰：見危授命，亦可以為成人矣。左氏傳，太史克曰：庶幾免於戾乎。〉
甘赴江湘，奮戈吳越。
天啟其衷，得會京畿。〈左氏傳，呂相曰：天誘其衷。杜預曰：衷，中也。〉
遲奉聖顏，如渴如飢。〈遲，猶思也。張奐與許季師書曰：不面之闊，悠悠曠久，飢渴之念，豈當有忘。毛詩曰：憂心烈烈，載飢載渴。〉
心之云慕，愴矣其悲。
天高聽卑，皇肯照微。〈史記，子韋謂宋景公曰：天高聽卑。爾雅曰：皇，君也。又曰：肯，可也。班固說東平王蒼曰：願隆照微之明，信日昃之聽。〉

文選考異

〈注「庭燎有煇」：袁本「煇」作「輝」。案：正文作「輝」，「輝」、「煇」同字，袁本是也。茶陵本亦作「煇」，蓋皆依今詩字改也。〉

〈注「魏志曰黃初二年」：陳云「志」當作「書」。此王沈魏書，見國志注。案：所校是也。各本皆偽。〉

〈注「儀禮曰」：案：「禮」下當有「注」字。各本皆脫。〉

〈注「舛而不殊」：何校「舛」改「舍」，「殊」改「誅」。陳云國志作「捨而不誅」。細尋恐如李注所引為得，謂植雖有過，不忍遽絕耳。又「骨肉之親，析而不殊」，漢宣帝封海昏侯詔中語也。今案：陳校是也。考求通親親表云：「骨肉之恩，爽而不離。」李彼注引漢書「粲而不殊」。如淳曰「粲」或為「散」，此「舛」與「爽」、「粲」、「散」、「析」互異而義皆同。漢書宣紀作「粲」，武五子傳作「析」，當各依其舊。今國志蓋誤，而何據之，非矣。又荀悅漢紀，宣帝詔作「捨而不誅」，亦後人所改。〉

〈注「魏志曰朱紱光大」：袁本、茶陵本無此七字。案：二本是也。考國志下文「光光大使，我榮我華」，作「朱紱光大，使我榮華」。然則「朱紱光大」乃「光光大使」句之異，不應以注此明甚矣。必或記於旁，而尤延之誤取耳。又案：善下文注引「光光常伯」，是選本無誤。今國志自不與善同，何、陳皆用國志校者，亦非。當各依本書。餘所有異同，準此。〉

〈注「毛詩傳曰不慮不圖」：陳云「傳」當作「箋」。案：「雨無正，弗慮弗圖」，箋云「而不慮不圖」，此引之以注「不圖」也。〉

應詔詩
〈四言〉

曹子建

主条目：應詔詩
肅承明詔，應會皇都。〈爾雅曰：肅，敬也。東都賦曰：下明詔。又曰：春王三朝，會同漢京。會，朝會也。〉
星陳夙駕，秣馬脂車。〈毛詩曰：星言夙駕。又曰：言秣其馬。又曰：既脂爾車。〉
命彼掌徒，肅我征旅。〈鄭玄禮記注曰：肅，戒也。〉
朝發鸞臺，夕宿蘭渚。〈鸞臺、蘭渚，以美言之。漢宮闕名曰：長安有鴛鸞殿。公孫乘月賦曰：鵾雞舞於蘭渚。〉
芒芒原隰，祁祁士女。〈毛詩曰：宅殷土芒芒。又曰：采蘩祁祁。〉
經彼公田，樂我稷黍。〈毛詩曰：雨我公田。又曰：我黍與與，我稷翼翼。〉
爰有樛木，重陰匪息。〈毛詩曰：爰有寒泉。又曰：南有樛木。又曰：南有喬木，不可休息。〉
雖有糇糧，飢不遑食。〈毛詩曰：乃裹糇糧。毛萇曰：糇糧，食也，音侯。吳越記，采葛婦人詩曰：飢不遑食四體疲。〉
望城不過，面邑不遊。〈鄭玄周禮注曰：面，猶向也。〉
僕夫警策，平路是由。〈舞賦曰：僕夫正策。鄭玄周禮注曰：警，敕戒之。〉
玄駟藹藹，揚鑣漂沫。〈廣雅曰：藹藹，盛也。舞賦曰：龍驤橫舉，揚鑣飛沫。〉
流風翼衡，輕雲承蓋。〈甘泉賦曰：風漎漎而扶轄。楚辭曰：雲霏霏而承宇。〉
涉澗之濱，緣山之隈。〈孔安國尚書傳曰：濱，涯也。說文曰：隈，曲也。〉
遵彼河滸，黃阪是階。〈毛詩曰：在河之滸。毛萇曰：水崖曰滸。爾雅曰：階，因也。〉
西濟關谷，或降或升。〈陸機洛陽記曰：洛陽有西關，南伊闕。谷，即大谷也。〉
騑驂倦路，再寢再興。〈韓詩曰：兩驂鴈行。薛君曰：兩驂，左右騑驂。毛詩曰：言念君子，再寢再興。〉
將朝聖皇，匪敢晏寧。
弭節長騖，指日遄征。〈楚辭曰：吾令羲和弭節兮。司馬彪上林賦注曰：弭節，安志也。蔡琰詩曰：遄征日遐邁。毛萇詩傳曰：遄，疾也。〉
前驅舉燧，後乘抗旌。〈毛詩曰：伯也執殳，為王前驅。西京賦曰：升觴舉燧。薛綜曰：燧，火也。漢書，終軍曰：驃騎抗旌，昆邪右衽。周禮曰：析羽為旌。〉
輪不輟運，鑾無廢聲。〈毛詩曰：鑾聲鏘鏘。鄭玄周禮注曰：鑾在衡，以金為鈴。〉
爰暨帝室，稅此西墉。〈毛詩曰：召伯所稅。毛萇曰：稅，猶舍也。又曰：墉，城也。〉
嘉詔未賜，朝覲莫從。〈毛萇詩傳曰：覲，見也。〉
仰瞻城閾，俯惟闕庭。〈說文曰：閾，門楣也。〉
長懷永慕，憂心如酲。〈楚辭曰：情慨而長懷。毛詩曰：憂心如酲，誰秉國成。〉

文選考異

〈祁祁士女：袁本、茶陵本有校語云善作「女士」。案：二本所見，傳寫倒也。此「女」字協韻，非與五臣有不同。尤本不倒，蓋改正之矣。〉

〈注「糇糧食也」：陳云「糧」字衍，此引小雅伐木三章傳文，是也。各本皆衍。〉

注「風漎漎而扶轄」：袁本「漎漎」作「從從」。案：當作「��」。說已見前。茶陵本作「漎漎」，與此皆誤。

〈注「情慨而長懷」：袁本、茶陵本重「慨」字，是也。〉

關中詩
〈四言岳上詩表曰：詔臣作關中詩，輒奉詔竭愚作詩一篇。案漢記，孝明時，護羌校尉竇林上降羌顛岸，以為羌豪。岸兄顛吾復降，問事狀，林對前後兩屈，坐誣誷，下獄死。齊萬年編戶隸屬為日久矣，而死生異辭，必有詭謬，故引證喻，以懲不恪。〉

潘安仁

主条目：關中詩
於皇時晉，受命既固。〈毛詩曰：於皇時周。又曰：天立厥配，受命既固。鄭玄曰：受命，受天命以王天下也。〉
三祖在天，聖皇紹祚。〈臧榮緒晉書曰：宣帝追號曰高祖，文帝號曰太祖，武帝號曰世祖。聖皇，惠帝也。毛詩曰：三后在天，王配于京。爾雅曰：紹，繼也。〉
德博化光，刑簡枉錯。〈周易曰：善世而不伐，德博而化。又曰：後得主而有常，含萬物而化光。尚書曰：五辭簡孚，正于五刑。潛夫論曰：簡刑薄威，此德之上。論語曰：舉直錯諸枉。〉
微火不戒，延我寶庫。〈其一。王隱晉書曰：惠帝元康五年十月，武庫災，焚累代之寶。〉


蠢爾戎狄，狡焉思肆。〈毛詩曰：蠢爾蠻荊。傅暢諸公讚曰：北地盧水胡馬蘭羌因此為亂，推齊萬年為主。左氏傳，申公巫臣曰：夫狡焉思啟其封疆。賈逵國語注曰：肆，恣也。謂思恣凶逆也。〉
虞我國眚，窺我利器。〈左氏傳，莒子曰：孰以我為虞。杜預曰：虞，度也。孔安國尚書傳曰：眚，過也。老子曰：國之利器，不可以示人。國語曰：利其器用。韋昭曰：器，兵甲。〉
岳牧慮殊，威懷理二。〈尚書曰：內有百揆四岳，外有州牧侯伯。左氏傳，魏絳曰：戎、狄事晉，諸侯威懷。又曰：晉郤缺言於趙宣子曰：叛而不討，何以示威？服而不柔，何以示懷？非威非懷，何以示德？無德何以主盟？〉
將無專策，兵不素肄〈以寘切。其二。賈逵國語注曰：素，預也。又曰：肄，習也。〉


翹翹趙王，請徒三萬。
朝議惟疑，未逞斯願。〈傅暢晉諸公讚曰：司馬倫，字子彝，咸熙中封趙王，進征西假節都督雍、梁、晉諸軍事。倫誅羌大酋數十人，胡遂反，朝議召倫還。朱鳳晉書曰：宣帝桓夫人生趙王倫，位至相國。倫請三萬人往平齊萬年，朝議不許。司馬相如美人賦曰：恆翹翹而西顧。賈逵國語注曰：逞，快也。〉
桓桓梁征，高牙乃建。〈干寶晉紀曰：梁王彤為征西大將軍，西討氐。尚書曰：勗哉夫子尚桓桓。牙，牙旗也。兵書曰：牙旗，將軍之旗。〉
旗蓋相望，偏師作援。〈其三。漢書曰：冠蓋相望。左氏傳，韓獻子曰：以偏師陷，罪孰大焉。又曰：要結大援。援，助也。〉


虎視眈眈，威彼好畤。〈干寶晉紀曰：彤為大都督，督關中諸軍，屯好畤。易曰：虎視眈眈，其欲逐逐。〉
素甲日曜，玄幕雲起。〈楚漢春秋，趙中大夫曰：臣聞越王句踐素甲三千。曹植辨問曰：赫然而日曜之。漢書五行志曰：雲起於山中。〉
誰其繼之？夏侯卿士。〈王隱晉書曰：齊萬年帥羌胡圍涇陽，遣安西將軍夏侯駿西討氐、羌。左氏傳曰：子產為政，輿人誦之；子產若死，誰其嗣之？又曰：楚伐吳，子魚先死，楚師繼之。毛詩曰：皇甫卿士。〉
惟系惟處，列營棋跱。〈其四。王隱晉書曰：解系，字少連，濟南人，為雍州刺史。又曰：周處，字子隱，吳興人，朝廷以處忠烈，欲遣討氐，乃拜建威將軍。謝承後漢書曰：西夷蠢動，姦雄棋跱。〉


夫豈無謀，戎士承平。〈漢書，師丹曰：今累世承平。〉
守有完郛，戰無全兵。〈孫子兵法曰：凡用師以全兵為上。〉
鋒交卒奔，孰免孟明？〈杜篤眾瑞頌曰：猛將與虜交鋒。左氏傳曰：楚師車馳卒奔。又曰：子墨衰絰，敗秦師于殽，獲百里孟明視、西乞術、白乙丙以歸。〉
飛檄秦郊，告敗上京。〈其五。王隱晉書曰：周處、解系與賊戰於六陌，軍敗。漢書，高祖曰：吾以羽檄徵天下兵。應劭曰：以雞毛系檄。魏武奏事云：邊有警，輒露插羽以檄，急之意也。左氏傳曰：王師敗績于茅戎。又曰：王人來告敗。邊讓章華臺賦曰：聲肅恭乎上京。〉


周殉師令，身膏氐斧。〈周處別傳曰：氐賊齊萬年為亂，處仰天嘆曰：古者將受命，鑿凶門以出，蓋有進無退，我為大臣，以身殉國，不亦可乎！遂戰死。臧榮緒晉書曰：氐，西戎別名。〉
人之云亡，貞節克舉。〈毛詩曰：人之云亡，邦國殄瘁。楚辭曰：原生受命于貞節。〉
盧播違命，投畀朔土。〈孫盛晉陽秋曰：振威盧播伐萬年。王隱晉書曰：盧播詐論功，免為庶人，徙北平。廣雅曰：違，背也。毛詩曰：投畀有北。爾雅曰：朔，北方也。〉
為法受惡，誰謂荼苦？〈其六。左氏傳，孔子曰：趙宣子為法受惡。毛詩曰：誰謂荼苦？其甘如薺。〉


哀此黎元，無罪無辜。〈孝經鉤命決曰：天有顧眄之義，受圖于黎元。孔安國尚書傳曰：黎，眾也。高誘戰國策注曰：元元，善也。毛詩曰：無罪無辜，讒口嗷嗷。〉
肝腦塗地，白骨交衢。〈檄蜀文曰：肝腦塗中原。漢書曰：一敗塗地。古出夏北門行曰：白骨不覆，疫癘淫行。魏許昌碑表曰：白骨既交，橫於曠野。〉
夫行妻寡，父出子孤。〈鄭玄孝經注曰：五十無夫曰寡。禮記曰：少而無父謂之孤。〉
俾我晉民，化為狄俘〈芳于切。其七。詩曰：覆俾我悖。賈逵國語注曰：伐國取人曰俘。〉


亂離斯瘼，日月其稔。〈言亂離之道，於此將散，論其日月，為惡又熟，言必亡也。韓詩曰：亂離斯莫，爰其適歸。薛君曰：莫，散也。毛詩曰：亂離瘼矣。毛萇曰：瘼，病也。今此既引韓詩，宜為莫字。左氏傳曰：周毛得殺毛伯過。萇弘曰：毛得必亡，是昆吾稔之日也。杜預曰：稔，熟也。〉
天子是矜，旰〈古旦〉食晏寢。〈孔安國尚書傳曰：矜，憐也。左氏傳，伍奢曰：楚君、大夫其旰食乎！杜預曰：旰，晏也。〉
主憂臣勞，孰不祗懍。〈史記，范雎曰：臣聞主憂臣辱，主辱臣死。周書曰：君憂臣勞，主辱臣死。孔安國尚書傳曰：懍，危也。〉
愧無獻納，尸素以甚。〈其八。兩都賦序曰：朝夕獻納。薛君韓詩章句曰：何謂素餐？素餐者，質人但有質朴，而無治民之材，名曰素餐。尸祿者，頗有所知，善惡不言，默然不語，苟欲得祿而已，譬若尸焉。〉


皇赫斯怒，爰整精銳。〈毛詩曰：王赫斯怒，爰整其旅。戰國策，季良謂魏王曰：恃兵之精銳而欲攻邯鄲也。〉
命彼上谷，指日遄逝。〈王隱晉書曰：孟觀，字叔時，稍遷至積弩將軍，封上谷郡公。及關中氐反，諸將敗退，乃遣觀也。曹植應詔詩曰：指日遄征。〉
親奉成規，稜威遐厲。〈孫資別傳曰：成規之畫，資皆管之。漢書，武帝與李廣書曰：威稜憺乎鄰國。王逸楚辭注曰：厲，烈也。廣雅曰：厲，惡也。〉
首陷中亭，揚聲萬計。〈其九。孫盛晉陽秋曰：孟觀為建威將軍，擊氐、羌於中亭，大破之。陷，猶敗也。萬計，謂所誅之數。羽獵賦曰：仗鏌邪而羅者以萬計。〉


兵固詭道，先聲後實。〈言觀揚聲合於詭道也。司馬兵法曰：兵者詭道，故能而示之不能。漢書，廣武君謂韓信曰：兵固有先聲後實。〉
聞之有司，以萬為一。〈言有司疑觀之詐，故觀言誅萬，有司以之為一。〉
紂之不善，我未之必。〈以紂喻觀也，言觀雖妄聲，而同紂之不善，我未以為必然。疑有司抑之太甚也。論語，子貢曰：紂之不善，不如是之甚也。〉
虛皛〈胡皎〉湳〈奴感〉德，謬彰甲吉。〈其十。說文曰：皛，顯也。蒼頡篇曰：皛，明也。孔安國尚書傳曰：彰，明也。湳、甲，二羌號也，德、吉，其名也。言觀虛明誅二羌之功，此觀之過也。虛皛繆彰，其義一耳，但交相避。東觀漢記曰：金城、隴西卑湳、勒姐種羌反出塞外。說文曰：湳水出西河美稷縣，故羌人因水為姓。漢沖帝時，羌湳孤奴歸化，是其先也。左氏傳曰：晉人滅赤狄甲氏。杜預注曰：甲氏，赤狄別種。〉


雍門不啟，陳汧危逼。〈漢書，右扶風有雍縣、陳倉縣、汧縣。左氏傳曰：申、息之北門不啟。〉
觀遂虎奮，感恩輸力。〈王隱晉書曰：孟觀身當大敵，功蓋一時。左氏傳，欒盈曰：昔陪臣輸力於王室。〉
重圍克解，危城載色。〈晉中興書曰：觀從中亭北出，何惲領二萬人以繼之。雍圍解。班固耿恭守疏勒城賦曰：日兮月兮阨重圍。毛詩曰：載色載笑。毛萇曰：色溫潤也。〉
豈曰無過？功亦不測。〈其十一。過謂虛皛湳德，功謂重圍克解。毛詩曰：豈曰無衣。黃石公記序曰：慮若源泉，深不可測。〉


情固萬端，于何不有？〈范曄後漢書，鄧禹曰：變故萬端。西京賦曰：林麓之饒，于何不有。〉
紛紜齊萬，亦孔之醜。〈謂爭萬年也。王隱晉書曰：初，夏侯駿上言斬氐帥齊萬年，及孟觀至，大戰數十，生送萬年。紛紜，亂貌。長楊賦曰：紛紜沸渭。毛詩曰：日有食之，亦孔之醜。〉
曰納其降，曰梟其首。〈二曰皆語辭也。觀曰納降，駿曰梟首。漢書音義曰：懸首於木上曰梟。〉
疇真可掩？孰偽可久？〈其十二。言誰為真事而可蔽掩，誰行偽事而可久施乎？言真偽之理立即可明，觀言為真，駿言為偽。爾雅曰：疇，孰誰也。楚辭曰：孰虛偽之可長。〉


既徵爾辭，既蔽爾訟。〈謂有司考驗之也。左氏傳，子犯曰：盟徵其辭。周禮曰：司寇斷獄蔽訟，則以五刑之法。鄭司農曰：蔽，斷其獄訟。〉
當乃明實，否則證空。〈其言當者，明示以事實；其理否者，顯告之狀空。鄭玄毛詩箋曰：否，不通也。說文曰：證，告也。〉
好爵既靡，顯戮亦從。〈言賞罰之法，在乎功過，當者既靡之以好爵，否者亦從之以顯戮。周易曰：我有好爵，吾與爾靡之。尚書，王曰：不迪有顯戮。〉
不見竇林，伏尸漢邦！〈其十三。此喻駿也。東觀漢記曰：護羌竇林奉使，羌顛岸降，詣林，林欲以為功，劾奏言大豪。後顛岸兄顛吾復詣林，林言其第一豪。問事狀，林對前後兩屈。林以誣誷詣獄，上不忍誅，免官。後涼州刺史奏林贓罪，復收繫羽林監，遂死獄中。〉

周人之詩，寔曰采薇。
北難獫狁，西患昆夷。〈毛詩序曰：采薇，遣戍役也。文王西有昆夷之患，北有獫狁之難。鄭玄曰：昆夷，西戎也。獫狁，今匈奴也。晉灼曰：堯曰薰粥，周曰獫狁，秦曰匈奴。舊說疏曰：黃帝曰薰粥，唐舜曰蠻夏，殷曰鬼方，周曰匈奴，秦曰胡。〉
以古況今，何足曜威？〈言古弱而患，今彊而勝之，抑亦常理，何足以曜威乎？西都賦曰：曜威而講武事。〉
徒愍斯民，我心傷悲。〈其十四。不足曜威，而為詩者為愍斯民，故言之也。毛詩曰：王事靡盬，我心傷悲。〉


斯民如何？荼毒于秦。〈毛詩曰：生民如何？尚書曰：不忍荼毒。孔安國曰：荼毒，苦也。〉
師旅既加，饑饉是因。〈論語，子曰：加之以師旅，因之以饑饉。〉
疫癘淫行，荊棘成榛。〈元康七年正月，周處死。七月，雍州疫，大旱，關中飢，米斛萬錢。詔骨肉相贖者不禁。鄭玄周禮注曰：癘疫，氣不和之疾也。古出夏北門行曰：疫癘坖行。老子曰：師之所處，荊棘生焉。〉
絳陽之粟，浮于渭濱。〈其十五。謂運絳陽之粟以賑關中也。漢書，河東郡有絳縣。酈善長水經注曰：絳則絳陽也，蓋在絳、澮之陽。左氏傳，重耳曰：余從狄君，以田渭濱。〉


明明天子，視民如傷。〈明明，已見上文。左氏傳，逢滑曰：國之興也，視民如傷。〉
申命群司，保爾封疆。〈尚書曰：申命羲叔。韋孟諷諫詩曰：明明群司。左氏傳，知罃曰：而帥偏師，以修封疆。〉
靡暴于眾，無陵于強。〈誡群司也。言無以眾而暴寡，無以強而陵弱。韓子曰：其理國也，使強不陵弱，眾不暴寡。蒼頡篇曰：陵，侵也。〉
惴惴寡弱，如熙春陽。〈其十六。謂關中民也。群司既整，寡弱免於陵暴，心皆慕義，如悅春陽。毛詩曰：惴惴其慄。毛萇曰：惴惴，懼也。寡弱，已見上文。爾雅曰：熙，興也。說文曰：興，悅也。神農本草曰：春為陽，陽溫生萬物。惴惴或喣噓。〉

文選考異

〈注「都督雍梁晉諸軍事」：陳云「晉」當作「秦」，是也。各本皆偽。〉

〈注「毛詩曰皇甫卿士」：袁本、茶陵本無此七字。〉

〈注「古旦」：袁本、茶陵本作「旰古旦切」，在注末，是也。〉

〈注「成規之畫」：陳云「之」字疑。今案：國志注所引作「外規廟勝之畫」，或此傳寫偽脫也。〉

〈注「虛皛謬彰其義一耳但交相避」：袁本、茶陵本無此十二字。案：此當是二本脫。「交」當作「文」，傳寫偽耳。〉

〈注「林欲以為功」下至「復詣林」：袁本、茶陵本無此十九字。案：此當是二本傳寫脫。范蔚宗書在西羌傳，文句小異。〉

〈注「論語子曰」：何校「子」下添「路」字，陳同。各本皆脫。〉

〈注「尚書曰申命羲叔」下至「以修封疆」：袁本、茶陵本無此三十一字。案：此當是二本脫去一節注也。〉

〈注「惴惴或喣噓」：袁本、茶陵本「噓」下有「也」字。案：此當云「熙或作喣。喣，噓也」。各本皆誤。五臣銑注云「熙猶喣也」，即襲善此注為之，可借為證。〉

公讌
公讌詩
〈五言〉

曹子建〈贈答雜詩，子建在仲宣之後，而此在前，疑誤。〉

主条目：公讌詩
公子敬愛客，終宴不知疲。〈公子，謂文帝，時武帝在，謂五官中郎也。〉
清夜遊西園，飛蓋相追隨。
明月澄清景，列宿正參差。〈字書曰：澄，湛也。說文曰：景，光也。楚辭曰：宣遊兮列宿。〉
秋蘭被長阪，朱華冒綠池。〈朱華，芙蓉也。毛萇詩傳曰：冒，猶覆也。〉
潛魚躍清波，好鳥鳴高枝。
神飆接丹轂，輕輦隨風移。〈解嘲曰：客徒欲朱丹吾轂。〉
飄颻放志意，千秋長若斯。〈古詩曰：蕩滌放情志。戰國策曰：犀首為張儀千秋之祝。〉

文選考異

〈注「謂五官中郎也」：案：「謂」當作「為」，「也」當作「將」。各本皆偽。〉

公讌詩
〈五言〉

王仲宣

主条目：公讌詩
昊天降豐澤，百卉挺葳蕤。〈爾雅曰：夏為昊天。毛詩曰：百卉具腓。字林曰：卉，草摠名也。楚辭曰：上葳蕤以防露。王逸注曰：葳蕤，草木初生貌。〉
涼風撤蒸暑，清雲卻炎暉。〈孔安國論語注曰：撤，去也。蒸，熱氣也。南方為火而主夏，火性炎上，故謂夏日為炎暉也。〉
高會君子堂，並坐蔭華榱。〈漢書曰：漢王置酒高會。毛詩曰：既見君子，並坐鼓瑟。上林賦曰：華榱璧璫。〉
嘉肴充圓方，旨酒盈金罍。〈毛詩曰：嘉肴脾臄。南都賦曰：珍羞琅玕，充溢圓方。毛詩曰：旨酒思柔。又曰：我姑酌彼金罍。〉
管絃發徽音，曲度清且悲。〈孔安國尚書傳曰：徽，美也。〉
合坐同所樂，但愬杯行遲。〈愬與訴同。〉
常聞詩人語，不醉且無歸。〈毛詩曰：厭厭夜飲，不醉無歸。〉
今日不極懽，含情欲待誰？〈漢書曰：田蚡卒飲，極懽而去。含情，謂含其歡情而不暢也。古樂府歌曰：今日尚不樂，當復待何時？〉
見眷良不翅〈升豉〉，守分豈能違。〈言上見恩遇，不翅過於本望，己守常分，豈敢違越乎？言不敢也。家語，子曰：愛人之謂德教，何翅惠哉！不翅，猶過多也。論語摘襄聖承進讖曰：徐衍守分身亡。〉
古人有遺言，君子福所綏。〈左氏傳，正常曰：夫子有遺言。夫子，謂魯季桓子。毛詩曰：樂只君子，福履綏之。〉
願我賢主人，與天享巍巍。〈主人，謂太祖也。論語，子曰：巍巍乎，惟天為大，惟堯則之。杜預左氏傳注曰：享，受也。〉
克符周公業，奕世不可追。〈史記曰：周公旦輔翼武王，用事居多。奕世，已見上文。此詩侍曹操讌。〉

文選考異

〈注「升豉」：袁本、茶陵本作「翅升豉切」，在注中「不翅猶過多也」下，是也。〉

〈注「論語摘襄聖承進讖曰」：袁本、茶陵本「襄」作「衰」，是也。〉

公讌詩
〈五言〉

劉公幹〈魏志曰：東平劉楨，字公幹，少有學，太祖辟丞相掾屬。太子嘗請諸文學，酒酣，命甄氏出拜，坐中皆伏，楨獨平視。太祖聞之，收楨，減死輸作。著文賦數十篇。卒。〉

主条目：公讌詩
永日行遊戲，懽樂猶未央。〈永日，長日也。尚書曰：日永星火。毛詩曰：且以永日。毛萇曰：永，引也。古詩曰：遊戲宛與洛。蘇武詩曰：懽樂殊未央。〉
遺思在玄夜，相與復翱翔。〈秦嘉贈婦詩曰：遺思致款誠。毛詩曰：河上乎翱翔。〉
輦車飛素蓋，從者盈路傍。〈古詩曰：日出東南行，觀者滿道傍。〉
月出照園中，珍木鬱蒼蒼。〈新語曰：楩梓豫章，立則為眾木之珍。風俗通曰：太山松鬱鬱蒼蒼。〉
清川過石渠，流波為魚防。〈周禮曰：以防止水。鄭玄曰：堰瀦，畜流水之陂。防，瀦旁隄也。〉
芙蓉散其華，菡萏溢金塘。〈毛萇詩傳曰：菡萏，荷華也。金塘，猶金堤也。〉
靈鳥宿水裔，仁獸遊飛梁。〈假美名以言之。楚辭曰：蛟何為兮水裔？思玄賦曰：亙螭龍之飛梁。〉
華館寄流波，豁達來風涼。
生平未始聞，歌之安能詳？〈毛萇詩傳曰：詳，審也。〉
投翰長歎息，綺麗不可忘。〈翰，筆毫也。〉

文選考異

〈注「少有學」下至「減死輸作」：袁本、茶陵本無此四十二字，有「為司空軍謀祭酒掾屬轉為平原侯庶〉〈子後為五官將有文學」二十四字。案：二本是也。〉

〈注「古詩曰日出東南行」：案：此當作「古日出東南隅行曰」。各本皆誤。〉

侍五官中郎將建章臺集詩
〈五言魏志曰：建安十六年正月，天子命公世子丕為五官中郎將。〉

應德璉〈魏志曰：汝南應瑒，字德璉，太祖辟為丞相掾屬。後為五官將文學，卒。〉

主条目：侍五官中郎將建章臺集詩
朝鴈鳴雲中，音響一何哀！〈以鴈自喻也。毛詩曰：鴻鴈于飛，哀鳴嗷嗷。〉
問子遊何鄉？戢翼正徘徊。〈毛詩曰：鴛鴦在梁，戢其左翼。鄭玄曰：戢，歛也。〉
言我寒門來，將就衡陽棲。〈淮南子曰：北極之山曰寒門。高誘曰：積寒所在，故曰寒門。西京賦曰：南翔衡陽，北棲鴈門。尚書曰：荊及衡陽惟荊州。〉
往春翔北土，今冬客南淮。〈管子曰：夫鴻鵠春北而秋南，不失時者也。〉
遠行蒙霜雪，毛羽日摧頹。〈東觀漢記曰：世祖蒙犯霜雪。古臨高臺辭曰：我欲負之，毛衣摧頹。〉
常恐傷肌骨，身隕沈黃泥。
簡珠墯沙石，何能中自諧？〈簡珠，喻賢人也。沙石，喻群小也。淮南子曰：周之簡珪，產於垢土。爾雅曰：簡，大也。又曰：諧，和也。〉
欲因雲雨會，濯翼陵高梯。〈樂動聲儀曰：風雨感魚龍，仁義動君子。范曄後漢書，鄧騭上疏曰：披雲雨之渥澤。高梯，喻尊位也。賈逵國語注曰：梯，猶階也。〉
良遇不可值，伸眉路何階？〈漢書曰：左馮翊薛宣為書曉高陵令楊湛曰：君自圖進退，可復伸眉於後。〉
公子敬愛客，樂飲不知疲。〈漢書曰：陳平厚具樂飲太尉。〉
和顏既以暢，乃肯顧細微。〈鄭玄禮記注曰：暢，充也。鬼谷子曰：以識細微。〉
贈詩見存慰，小子非所宜。〈孔叢子，衛君謂子思曰：猶步玉趾而慰存之。鄭玄周禮注曰：存，省也。毛萇詩傳曰：慰，猶安存之也。〉
為且極歡情，不醉其無歸。〈不醉無歸，已見上文。〉
凡百敬爾位，以副飢渴懷。〈毛詩曰：凡百君子，各敬爾儀。孔叢子，子思謂魯穆公曰：君若飢渴待賢。〉

文選考異

〈注「後為五官將文學卒」：袁本、茶陵本「官」下有「中郎」二字，是也。〉

皇太子讌玄圃宣猷堂有令賦詩
〈四言王隱晉書曰：愍懷太子遹，字熙祖，惠帝即位，立為皇太子。楊佺期洛陽記曰：東宮之北曰玄圃園。〉

陸士衡

主条目：皇太子讌玄圃宣猷堂有令賦詩
三正迭紹，洪聖啟運。〈三正，夏、殷、周也。周建子為正月，殷建丑為正月，夏建寅為正月。尚書大傳曰：正色三而復者也。春秋合誠圖曰：赤受天運。宋均曰：運，錄運也。〉
自昔哲王，先天而順。〈尚書曰：在昔殷先哲王。周易曰：大人者先天而天弗違。又曰：湯武革命，順乎天而應乎人。〉
群辟崇替，降及近古。〈國語，藍尹斖曰：吾聞君子唯獨居思念前世崇替。韋昭曰：崇，終也。替，廢也。班固漢書項羽讚曰：近古以來，未嘗有也。〉
黃暉既渝，素靈承祜。〈魏為土德曰黃。晉為金行曰素。干寶搜神記曰：魏推五德之運，以土承漢。又程猗說石圖曰：金者晉之行也。建安五年初，桓帝時，有黃星見於楚、宋之分野。遼東殷馗善天文，言後五十歲，當有真人起於譙、沛之間，其鋒不可當。至此凡五十年，而公破紹，天下莫敵矣。晉世祖武皇帝姓司馬，名炎，字安世，受魏陳留王禪，以金德王，都洛陽。金於西方為白，故曰素靈。爾雅曰：渝，變也。祜，福也。〉
乃眷斯顧，祚之宅土。〈毛詩曰：乃眷西顧，惟此與宅。左氏傳，眾仲曰：胙之以土，而命之氏。尚書曰：降丘宅土。〉
三后始基，世武丕承。〈三后，謂宣、景、文也。世武，世祖武皇帝也。國語，太子晉曰：自后稷始基靜民。尚書，伊尹曰：肆嗣王，丕承基緒。〉
協風傍駭，天晷仰澄。〈國語曰：虞幕能聽協風，以成樂生物者也。韋昭曰：協，和也。廣雅曰：駭，起也。說文曰：晷，日景也。言日澄清也。謂不薄蝕。〉
淳曜六合，皇慶攸興。〈國語，史伯對鄭桓公曰：夫黎為高辛氏火正，以淳曜敦大，光照四海。呂氏春秋曰：神通乎六合。〉
自彼河汾，奄齊七政。〈晉在河、汾之陽。毛詩曰：自彼氐、羌。尚書曰：璿璣玉衡，以齊七政。孔安國曰：七政，日月五星各異政也。〉
時文惟晉，世篤其聖。〈周禮，栗氏量銘曰：時文思索。鄭玄曰：言是文德之君，思求可以為民立法者。尚書曰：世篤忠貞。毛萇詩傳曰：篤，厚也。〉
欽翼昊天，對揚成命。〈尚書曰：欽若昊天。毛萇詩傳曰：翼，敬也。毛詩曰：對揚王休。又曰：昊天有成命，二后受之。〉
九區克咸，讌歌以詠。〈劉騊駼郡太守箴曰：大漢遵周，化洽九區。尚書，夔曰：戛擊鳴球，搏拊琴瑟，以詠祖考來格。〉
皇上纂隆，經教弘道。〈皇上，惠帝也。爾雅曰：纂，繼也。經，猶理也。論語曰：人能弘道。〉
于化既豐，在工載考。〈毛詩曰：在宗載考。鄭玄曰：考，成也。〉
俯釐庶績，仰荒大造。〈尚書曰：允釐百工，庶績咸熙。孔安國曰：釐，理也。毛萇詩傳曰：荒，大也。左氏傳，呂相曰：我有大造于西也。杜預曰：造，成也。〉
儀刑祖宗，妥綏天保。〈毛詩曰：儀刑文王。又曰：天保定爾。〉
篤生我后，克明克秀。〈我后，謂太子也。機為洗馬，故稱我后。毛詩曰：篤生武王。又曰：克明克類。〉
體輝重光，承規景數。〈尚書曰：昔先君文王、武王宣重光。爾雅曰：景，大也。尚書，周公曰：王嗣無疆，大歷服。又，舜曰：天之歷數在爾躬。〉
茂德淵沖，天姿玉裕。〈尚書曰：有夏先后，方懋厥德。家語，齊大夫子輿見孔子曰：今知海淵之為大。字書曰：沖，虛也。桓子新論曰：聖人天然之姿，所以絕人遠者也。應劭漢官儀曰：太子有玉質。廣雅曰：裕，容也。〉
蕞爾小臣，邈彼荒遐。〈左氏傳，子產曰：諺云蕞爾小國。儀禮曰：小臣正辭。韋孟諷諫詩曰：撫寧遐荒。〉
弛厥負檐，振纓承華。〈臧榮緒晉書曰：楊駿誅，徵機為太子洗馬。左氏傳，陳公子完曰：弛於負檐。杜預左氏傳注曰：振，整也。洛陽記曰：太子宮在大宮東，中有承華門。〉
匪願伊始，惟命之嘉。〈左氏傳，周子曰：孤始願不及此。爾雅曰：嘉，善也。〉

文選考異

〈注「又程猗說石圖曰」：袁本、茶陵本「又」下有「曰」字，是也。〉

〈注「惟此與宅」：陳云「惟此」二字當乙。各本皆倒。〉

〈注「言日澄清也」：袁本、茶陵本但有「澄」字，無上「言日」、下「清也」四字。陳云「言日」當據左太沖詩注作「方言曰」。案：此或尤延之校添，而又脫誤耳。〉

〈注「搏拊琴瑟」：袁本、茶陵本無此四字。案：此亦尤延之校添。〉

〈注「儀禮曰小臣正辭」：袁本作「小臣已見上文」，是也。茶陵本亦複出，皆非。〉

大將軍讌會被命作詩
〈四言臧榮緒晉書曰：成都王穎，字章度。趙王倫篡位，穎與齊王冏誅之，進位大將軍。〉

陸士龍〈王隱晉書曰：陸雲，字士龍，少與兄機齊名，號曰二陸。為吳王郎中令，出宰浚儀，有惠政。機被收，并收雲。〉

主条目：大將軍讌會被命作詩
皇皇帝祜，誕隆駿命。〈毛詩曰：皇皇后帝。又曰：既受帝祉。又曰：受天之祜。薛君韓詩章句曰：誕，信也。毛詩曰：宜監于殷，駿命不易。毛萇曰：駿，大也。〉
四祖正家，天祿保定。〈四祖，宣、景、文、武也。周易曰：正家而天下定。尚書曰：天祿永終。保定即天保定爾，已見上文。〉
睿哲惟晉，世有明聖。〈尚書曰：明作哲，睿作聖。毛詩曰：世有哲王。〉
如彼日月，萬景攸正。〈其一。尚書曰：惟我文考，若日月之照臨。傅玄歌詩曰：日中萬影正，夕中萬景傾。義與此同。〉


巍巍明聖，道隆自天。〈巍巍，已見上文。禮記，子思曰：道隆則從而隆。毛詩曰：有命自天，命此文王。〉
則明分爽，觀象洞玄。〈孝經曰：則天之明。孔安國尚書傳曰：爽，明也。周易曰：仰則觀象於天。又曰：天玄而地黃。〉
陵風協紀，絕輝照淵。〈言風教上升，協於辰極，光炎絕遠，下照深淵。廣雅曰：陵，乘也。然乘亦升也。孝經鉤命決曰：皇德協極。注曰：極，北辰也。封禪書曰：末光絕炎。劇秦美新曰：炎光飛響，盈塞天淵。〉
肅雍往播，福祿來臻。〈其二。毛詩曰：肅雍顯相。杜預左氏傳注曰：播，揚也。毛詩曰：福祿攸降。爾雅曰：臻，至也。〉


在昔姦臣，稱亂紫微。〈姦臣，謂趙王倫也。法言曰：上失其政，姦臣竊國命。尚書曰：敢行稱亂。紫微，喻帝位也。春秋合誠圖曰：北辰，其星七，在紫微中。又曰：紫宮，大帝室也。〉
神風潛駭，有赫茲威。〈毛詩曰：皇矣上帝，臨下有赫。〉
靈旗樹旆，如電斯揮。〈甘泉賦曰：樹靈旗。楚辭曰：靈旗兮電騖。韓康伯周易注曰：揮者，散也。〉
致天之屆，于河之沂。〈臧榮緒晉書曰：成都王穎遣趙驤為前鋒，倫遣孫會等前驅，未及溫十餘里，大戰，孫會先退，諸軍相次奔潰，穎尋過河入于京師。毛詩曰：致天之屆。毛萇曰：屆，極也。文穎漢書注曰：沂，水上橋也。〉
有命再集，皇輿凱歸。〈其三。趙王倫廢帝於金墉城。既敗倫於溫，帝復還，故曰再集。毛詩曰：天監在下，有命既集。楚辭曰：恐皇輿之敗績。周禮曰：師有功則凱樂。〉


頹綱既振，品物咸秩。〈說文曰：振，舉也。周易曰：品物咸亨。〉
神道見素，遺華反質。〈周易曰：聖人以神道設教。素，樸素也。莊子曰：同乎無欲，是謂素樸。鄭玄禮記注曰：凡物無飾曰素。華謂采章，質謂淳樸也。遺，棄也。〉
辰晷重光，協風應律。〈國語曰：次序三辰。賈逵曰：日月星也。漢書，倪寬云：宣重光。張晏曰：重光，謂日月地。協風，已見上文。應律，應律而至也。〉
函夏無塵，海外有謐。〈其四。楊雄河東賦曰：函夏之大漢。東觀漢記曰：祭彤為遼東太守，胡、夷皆來內附，野無風塵。毛詩曰：海外有截。爾雅曰：謐，靜也。〉


芒芒宇宙，天地交泰。〈左氏傳曰：芒芒禹跡。淮南子曰：虛廓生宇宙，宇宙生天地。周易曰：天地交泰。〉
王在華堂，式宴嘉會。〈毛詩曰：王在靈囿。又曰：嘉賓式宴以敖。周易曰：嘉會足以合禮。〉
玄暉峻朗，翠雲崇靄。〈玄，天色也。〉
冕弁振纓，服藻垂帶。〈其五。尚書曰：藻火粉米。鄭玄孝經注曰：大夫服藻火。毛詩曰：彼都人士，垂帶而厲。〉


祁祁臣僚，有來雍雍。〈祁祁，已見上文。毛詩曰：有來雍雍。〉
薄言載考。承顏下風。〈毛詩曰：薄言采之。載考，已見上文。漢書，雋不疑曰：乃今承顏接辭。孔叢子曰：伋願在下風。〉
俯覿嘉客，仰瞻玉容。〈毛詩曰：我有嘉客，亦不夷懌。曹植罷朝表曰：覲玉容而慶薦，奉懽宴而慈潤。〉
施己唯約，于禮斯豐。〈魏文帝典論曰：君子謹乎約己，弘乎接物。淮南子曰：禮豐不足以效愛。〉
天錫難老，如嶽之崇。〈其六。言賜之難老，合壽考也。毛詩曰：永錫難老。又曰：如南山之壽。〉

文選考異

〈陵風協紀：案：「紀」當作「極」。袁本云善作「紀」。茶陵本云五臣作「極」。詳善引孝經鉤命決注「協極」，是善亦作「極」，不作「紀」。各本所見皆非。〉

〈注「國語曰次序三辰賈逵曰日月星也」：袁本、茶陵本無此十四字。〉

〈注「合壽考也」：陳云「合」當作「令」，是也，各本皆偽。〉

晉武帝華林園集詩
〈四言洛陽圖經曰：華林園在城內東北隅。魏明帝起名芳林園，齊王芳改為華林。干寶晉紀曰：泰始四年二月，上幸芳林園，與群臣宴，賦詩觀志。孫盛晉陽秋曰：散騎常侍應貞詩最美。〉

應吉甫〈文章志曰：應貞，字吉甫，少以才聞，能談論。晉武帝為撫軍將軍，以貞參軍。晉室踐祚，遷太子中庶子、散騎常侍。卒。〉

主条目：晉武帝華林園集詩
悠悠太上，民之厥初。〈毛萇詩傳曰：悠悠，遠貌。太上，太古也。老子曰：太上下知有之。淮南子曰：太上之道，生萬物而不有。毛詩曰：厥初生民。〉
皇極肇建，彝倫攸敷。〈尚書曰：建用皇極。又曰：天乃錫禹洪範九疇，彝倫攸敘。孔安國曰：皇，大；極，中也。〉
五德更運，膺籙受符。〈七略曰：鄒子有終始五德。言土德從所不勝，木德繼之，金德次之，火德次之，水德次之。春秋命歷序曰：五德之運，同徵合符，膺籙次相代。春秋漢含孳曰：天子受符，以辛日立號。〉
陶唐既謝，天歷在虞。〈其一。說文解字云：陶丘再成也，在濟陰。夏書曰：東至陶丘。陶丘有堯城，堯嘗居之，故號陶唐氏。天歷，天之歷數也，已見上文。虞謂舜也。〉


於時上帝，乃顧惟眷。〈孔安國尚書傳曰：時，是也。毛詩曰：皇矣上帝。又曰：乃眷西顧，此惟與宅。〉
光我晉祚，應期納禪。〈魏禪晉，已見魏都賦。范曄後漢書：伏隆檄張步曰：皇天祐漢，聖哲應期。尚書刑德放曰：河圖，帝王終始存亡之期。〉
位以龍飛，文以虎變。〈周易曰：飛龍在天，利見大人。又曰：大人虎變，其文炳也。〉
玄澤滂流，仁風潛扇。〈玄澤，聖恩也。曹子建責躬詩曰：玄化滂流。典引曰：仁風翔于海表。〉
區內宅心，方隅回面。〈其二。尚書曰：宅心知訓。孔安國曰：常以居心也。劇秦美新曰：回面內嚮喁喁然。〉


天垂其象，地曜其文。〈周易曰：天垂象，聖人則之。韓詩外傳曰：天見其象，地見其形，聖人則之。春秋元命苞曰：天質地文。〉
鳳鳴朝陽，龍翔景雲。〈毛詩曰：鳳凰鳴矣，于彼高岡；梧桐生矣，于彼朝陽。注曰：山東曰朝陽。孝經援神契曰：王者德至山陵，則景雲出。孫柔之曰：一名慶雲。文子曰：景雲光潤。〉
嘉禾重穎，蓂莢載芬。〈孝經援神契曰：王者德至地，則嘉禾生。東觀漢記曰：濟陽縣嘉禾生，一莖九穗。田俅子曰：堯為天子，蓂莢生于庭，為帝成歷。〉
率土咸序，人胥悅欣。〈其三。胥，相也。毛詩曰：率土之濱，莫非王臣。〉


恢恢皇度，穆穆聖容。〈老子曰：天網恢恢，疏而不失。禮記曰：天子穆穆。〉
言思其順，貌思其恭。
在視斯明，在聽斯聰。〈尚書曰：言曰從，貌曰恭，視曰明，聽曰聰。注曰：是則可從。恭，嚴恪也。〉
明必精審，聰必微諦。〈論語曰：君子視思明，聽思聰，貌思恭，言思忠。〉
登庸以德，明試以功。〈其四。尚書，帝曰：若時登庸。又曰：明試以功，車服以庸。〉


其恭惟何？昧旦丕顯。〈左氏傳，讒鼎之銘曰：昧旦丕顯，後世猶怠。〉
無理不經，無義不踐。
行捨其華，言去其辯。〈禮記曰：理發乎外而眾莫不順。鄭玄曰：理，謂言行也。陸賈新語曰：義者德之經，履之者聖也。老子曰：處其實不處其華。尚書曰：君無以辯言亂舊政。辯，捷也。口捷給則數為人所憎。故云去其辯。〉
游心至虛，同規易簡。〈嵇康書曰：遊心于寂寞。老子曰：致虛極。王弼曰：言至虛之極也。管子曰：虛無形謂之道。周易曰：乾以易知，坤以簡能；易則易知，簡則易從；簡易而天下之理得矣。〉
六府孔修，九有斯靖。〈其五。尚書曰：四海會同，六府孔修。毛詩曰：奄有九州。〉


澤靡不被，化罔不加。
聲教南暨，西漸流沙。〈尚書曰：東漸于海，西被于流沙，朔南暨聲教。孔安國曰：漸，入也。〉
幽人肆險，遠國忘遐。〈毛萇詩傳曰：幽，遠也。長楊賦曰：故平不肆險。服虔曰：肆，棄也。〉
越裳重譯，充我皇家。〈其六。尚書大傳曰：成王之時，越裳重譯而來朝。曰道路悠遠，山川阻深，恐使之不通，故重三譯而朝也。鄭玄曰：欲其轉相曉也。何休公羊傳注曰：充，滿也。典引曰：盛哉皇家。〉


峨峨列辟，赫赫虎臣。〈毛詩曰：奉璋峨峨。典引曰：德臣列辟。毛詩曰：進厥虎臣。〉
內和五品，外威四賓。〈尚書，帝曰：五品不遜。孔安國曰：五品，謂五常也。又曰：四夷咸賓。〉
脩時貢職，入覲天人。〈周禮曰：施貢分職，以任邦國。毛詩曰：以其介圭，入覲于王。莊子曰：皆原於一，不離於宗，謂之天人。〉
備言錫命，羽蓋朱輪。〈其七。毛詩曰：備言燕私。又序曰：不能錫命以禮。尚書大傳曰：古諸侯之於天子有功者，天子賜其車服，號曰命諸侯。鄭玄儀禮注曰：命，加爵服之名。子虛賦曰：建羽蓋。楊惲書曰：乘朱輪者十人。〉


貽宴好會，不常厥數。〈史記曰：秦王告趙王，欲為好會。數，猶禮也。左氏傳，張趯曰：吾得聞此數。〉
神心所受，不言而喻。〈范曄後漢書，鄧騭上疏曰：聖策定於神心。孟子曰：君子所性，仁義禮智信，根於心，施於四體，不言而喻。〉
於時肄射，弓矢斯御。〈呂氏春秋曰：天子講武肄射。毛詩曰：弓矢斯張。毛萇曰：御，進也。〉
發彼五的，有酒斯飫。〈其八。毛詩曰：發彼有的，以祈爾爵。毛萇曰：的，射質也。鄭玄曰：發，發矢也。周禮曰：王射三侯五正。毛詩曰：君子有酒，酌言嘗之。又曰：飲酒之飫。杜預左氏傳注曰：飫，厭也。〉


文武之道，厥猷未墜。〈論語，子貢曰：文、武之道，未墜於地，在人也。〉
在昔先王，射御茲器。
示武懼荒，過亦為失。〈周易曰：弓矢者器也，用之過，亦為失也。〉
凡厥群后，無懈于位。〈其九。毛詩曰：不懈于位，民之攸塈。〉

文選考異

〈注「文章志曰應貞」：袁本、茶陵本「貞」作「禎」，下同。案：今晉書文苑傳作「貞」。又上所引晉陽秋，各本皆作「貞」。蓋諸文互異，善各從其本。尤延之據晉書校改而一之耳。〉

〈注「奄有九州」：陳云「州」當作「有」。各本皆誤。〉

〈注「在人也」：袁本、茶陵本「在人」二字作「是」。案：此尤延之校改。〉

〈射御茲器：茶陵本云「射」五臣作「躬」。袁本云善作「射」。何校云五臣作「躬」，是也。今案：注無明文，二本校語非可全據。善果何作，莫可考，晉書亦作「射」，仍不當竟改，何校未是也。〉

〈注「不懈于位」：袁本、茶陵本「不」作「匪」。案：此亦尤延之校改。〉

九日從宋公戲馬臺集送孔令詩
〈五言蕭子顯齊書曰：宋武帝為宋公，在彭城，九日出項羽戲馬臺，至今相承以為舊準。沈約宋書曰：孔靖，字季恭，宋臺初建，以為尚書令，讓不受，辭事東歸，高祖餞之戲馬臺，百寮咸賦詩以述其美。〉

謝宣遠〈宋書七志曰：謝瞻，字宣遠，東郡人也。幼能屬文。宋黃門郎。以弟晦權貴，求為豫章太守，卒。高祖遊戲馬臺，命僚佐賦詩，瞻之所作冠于時。〉

主条目：九日從宋公戲馬臺集送孔令詩
風至授寒服，霜降休百工。〈禮記曰：孟秋之月涼風至。又曰：仲秋之月盲風至，命有司衣服有量，必脩其故。鄭玄曰：盲風，疾風也。毛詩曰：七月流火，九月授衣。禮記曰：季秋之月，霜始降，則百工休。〉
繁林收陽彩，密苑解華叢。
巢幕無留鷰，遵渚有來鴻。〈左氏傳曰：吳公子札聘于上國，宿于戚，聞孫林父擊鍾，曰：夫子之在此，猶鷰之巢幕上。杜預曰：夫子，孫文子也。毛詩曰：鴻飛遵渚。禮記曰：九月之節，鴻鴈來賓。〉
輕霞冠秋日，迅商薄清穹。〈迅商，商風之迅疾也。楚辭曰：商風肅而害之，百草育而不長。王逸曰：商風，西風也。秋氣起則西風疾。又曰：薄，附也。爾雅曰：穹蒼，蒼天也。〉
聖心眷嘉節，揚鑾戾行宮。〈孫卿子曰：積善德而聖心備焉。左氏傳曰：鍚鑾和鈴。爾雅曰：戾，至也。東觀漢記曰：濟陽有武帝行過宮。〉
四筵霑芳醴，中堂起絲桐。〈儀禮曰：旨酒令芳。西京賦曰：促中堂之密坐。史記曰：鄒忌以鼓琴見齊威王，忌曰：夫理國家而彌人倫，皆在其中。王曰：夫理國家，又何為乎絲桐之間？〉
扶光迫西汜，歡餘讌有窮。〈淮南子曰：日出暘谷，拂于扶桑。楚辭曰：出自暘谷，次于濛汜。〉
逝矣將歸客，養素克有終。〈歸客，謂靖也。嵇康幽憤詩曰：養素全真。王隱晉書，周馥教曰：參軍杜夷，優遊養素。周易曰：謙亨君子有終吉。班固漢書述曰：疏克有終，散金娛老。〉
臨流怨莫從，歡心歎飛蓬。〈言己牽於時役，未果言歸，臨流念鄉，已結莫從之怨，而以侍宴暫歡之志，重歎飛蓬之遠也。楚辭曰：臨流水而太息。王逸曰：念舊鄉也。曹植應詔詩曰：朝覲莫從。列子，宋元君曰：適值寡人有懽心。商君書曰：夫飛蓬遇飄風而行千里，乘風之勢。〉

文選考異

〈注「宋書七志曰」：袁本「宋」作「今」。茶陵本亦作「宋」。陳云注引今書七志處甚多；又證以王文憲集序，「宋」字之誤無疑。案：所說是也。〉

〈注「東郡人也」：袁本、茶陵本「東」作「陳」，是也。〉

〈注「冠于時」：袁本、茶陵本「時」上有「一」字，是也。〉

〈注「命有司」：袁本、茶陵本「命」上有「乃」字。案：「有司」當作「司服」。〉

〈注「必脩其故」：袁本、茶陵本「脩」作「循」，是也。〉

〈注「又何為乎」：袁本、茶陵本此四字作「何在」二字。案：凡此類皆尤延之改。〉

〈注「日出暘谷」：袁本「暘」作「陽」，下同。茶陵本亦皆作「暘」。案：當作「湯」。各本皆偽。「湯谷」，如蜀都、吳都、西征等賦，皆有其證，不具出。〉

樂遊應詔詩
〈五言丹陽郡圖經曰：樂遊苑，宮城北三里，晉時藥園也。〉

范蔚宗〈沈約宋書曰：范曄，字蔚宗，順陽人。少好學，為高祖相國掾，稍遷至太子詹事。坐謀反誅。〉

主条目：樂遊應詔詩
崇盛歸朝闕，虛寂在川岑。〈方言曰：寂，安靜也。〉
山梁協孔性，黃屋非堯心。〈論語，子曰：山梁雌雉，時哉時哉！何晏曰：言山梁雌雉得時。鄭玄毛詩箋曰：梁，石絕水之梁也。漢書曰：紀信乃乘王車，黃屋左纛。李斐曰：天子車以黃繒為裏。堯以位禪務光、許由，故非堯心所悅。郭象注莊子曰：徒見聖人載黃屋，佩玉璽，便謂足以纓紱其心矣。〉
軒駕時未肅，文囿降照臨。〈言未戒軒駕而訪道，且降文囿而愛物也。莊子曰：黃帝將見大隗，方明為御，昌寓參乘。鄭玄禮記注曰：肅，戒也。孟子，齊宣王問曰：文王之囿方七十里。毛詩曰：王在靈囿。鄭玄曰：文王親至靈囿，言愛物也。毛詩曰：明明上天，照臨下土。〉
流雲起行蓋，晨風引鑾音。
原薄信平蔚，臺澗備曾深。〈王逸楚辭注曰：草木交曰薄處。〉
蘭池清夏氣，脩帳含秋陰。〈三輔黃圖曰：蘭池觀在城外。漢書成紀曰：三輔長無供帳之勞。張晏曰：帳，帷帳也。〉
遵渚攀蒙密，隨山上嶇嶔。〈遵渚，已見上文。尚書曰：隨山濬川。洞簫賦曰：嶇嶔巋崎。〉
睇目有極覽，遊情無近尋。〈廣雅曰：睇，視也。王弼老子注曰：滌除邪飾，至于極覽。鄭玄禮記注曰：極者，盡也。〉
聞道雖已積，年力互頹侵。〈莊子，南郭子綦問于女偊曰：子之年長矣，而色若孺子，何也？曰：吾聞道矣。偊音禹。陸機應嘉賦曰：悲來日之苦短，恨頹年之方促。〉
探己謝丹黻，感事懷長林。〈毛詩曰：赤茀在股。毛萇曰：諸侯赤茀。鄭玄曰：茀，太古蔽膝之象。黻與茀古字通。江賦曰：感事而出。〉

文選考異

〈注「沈約宋書曰」下至「為高祖相國掾」：茶陵本「善曰」下無此二十二字，有「與彭城王義康」六字，其五臣「銑曰」下有之。袁木但載銑注，末云「善注同」。案：此并「五臣」於善，而各本皆失善之舊，無可訂正也。〉

〈注「草木交曰薄處」：陳云「處」字當在「交」字下。案：「處」衍字耳。各本皆偽。今楚辭注「交」下有錯字，善引不備。登廬山香爐峰詩注亦如此。〉

九日從宋公戲馬臺集送孔令詩
〈五言〉

謝靈運

主条目：九日從宋公戲馬臺集送孔令詩
季秋邊朔苦，旅鴈違霜雪。〈列子曰：禽獸之智，違寒就溫。孔安國尚書傳曰：違，避也。〉
淒淒陽卉腓，皎皎寒潭絜。〈韓詩曰：秋日淒淒，百卉俱腓。薛君曰：腓，變也。俱變而黃也。腓音肥。毛萇曰：痱，病也。今本作腓字，非。〉
良辰感聖心，雲旗興暮節。〈楚辭曰：吉日兮良辰。東征賦曰：撰良辰而將行。爾雅曰：感，動也。楚辭曰：載雲旗兮逶迤。〉
鳴葭戾朱宮，蘭卮獻時哲。〈魏文帝書曰：從者鳴笳以啟路。傅玄西都賦曰：彤彤朱宮。漢書曰：百末旨酒布蘭生。晉灼曰：芬芳布列，若蘭之生。應劭曰：卮，鄉飲酒禮器也，受四升。鄭玄毛詩箋曰：主人酌賓為獻。〉
餞宴光有孚，和樂隆所缺。〈薛君韓詩章句曰：送行飲酒曰餞。周易曰：有孚飲酒無咎。毛詩序曰：鹿鳴廢則和樂缺矣。〉
在宥天下理，吹萬群方悅。〈莊子曰：聞在宥天下，不聞在治天下也。司馬彪曰：在，察也。宥，寬也。郭象曰：宥使自在則治也。莊子，南郭子綦曰：夫吹萬不同而使其自已也。司馬彪曰：言天氣吹煦，生養萬物，形氣不同。已，止也。使各得其性而止。〉
歸客遂海嵎，脫冠謝朝列。〈廣雅曰：遂，往也。尚書曰：至于海隅蒼生。凡仕則冕弁，謝職故曰脫冠。閑居賦序曰：猥廁朝列。〉
弭棹薄枉渚，指景待樂闋。〈杜預左氏傳注曰：弭，息也。楚辭曰：朝發枉渚。王逸曰：枉，曲也。指景，指日也，已見上文。禮記曰：有司告以樂闋。鄭玄曰：闋，終也。〉
河流有急瀾，浮驂無緩轍。〈言彼去河有急瀾而不止，己旋驂無緩轍而不留。言相背之疾也。孔安國尚書傳曰：浮，行也。〉
豈伊川途念，宿心愧將別。〈孔以養素為榮，而己以戀位為辱，故云愧也。周禮曰：兩山之間，必有川焉；大川之間，必有塗焉。趙壹報羊陟書曰：惟君明睿，平其宿心。嵇康幽憤詩曰：內負宿心。〉
彼美丘園道，喟焉傷薄劣。〈毛詩曰：彼美孟姜。周易曰：六五，賁于丘園，東帛戔戔。王肅曰：失位無應，隱處丘園。閑居賦曰：信用薄而才劣。〉

文選考異

〈注「毛萇曰痱病也今本作腓字非」：案：「痱」「腓」二字當互易，詳文義。謝詩作「痱」，善引韓及毛皆作「腓」，而訂之曰「今本作痱字，非也」。考鮑明遠苦熱行「渡瀘寧具腓」注引毛詩「百卉具腓」。毛萇曰：「腓，病也」。則此不得為「痱，病也」明甚。蓋五臣因之，改正文為「腓」，後以亂善，遂復倒此二字使相就，不知其不可通也。〉

〈歸客遂海嵎：案：「嵎」當作「隅」。袁、茶陵二本校語云善從「山」。詳善引尚書注「海隅」，是善亦作「隅」。各本所見皆非。〉

〈注「大川之間」：何校「間」改「上」，陳同。各本皆偽。〉

應詔讌曲水作詩
〈四言水經注曰：舊樂遊苑，宋元嘉十一年，以其地為曲水，武帝引流轉酌賦詩。裴子野宋略曰：文帝元嘉十一年三月丙申，禊飲于樂遊苑，且祖道江夏王義恭、衡陽王義季，有詔，會者賦詩。〉

顏延年

主条目：應詔讌曲水作詩
道隱未形，治彰既亂。〈老子曰：大象無形。又曰：道隱無名。王弼曰：有形則亦有分，有分者不溫則涼，故象者非大象也。又曰：夫道，物以之成而不見形，故隱而無名也。河上公曰：道潛隱，使人無能名也。太玄經曰：亂不極則治不形。賈逵國語注曰：彰，著也。〉
帝跡懸衡，皇流共貫。〈春秋合誠圖曰：黃帝有跡，必稽功務法。宋均曰：跡，行跡，謂功績也。申子曰：君必有明法正義，若懸權衡以稱輕重，所以一群臣也。長楊賦曰：逮至孝文，隨風乘流。孔安國尚書傳曰：萬國共貫。〉
惟王創物，永錫洪筭。〈周禮曰：智者創物。毛詩曰：永錫難老。鄭玄儀禮注曰：筭，數也。謂年數。〉
仁固開周，義高登漢。〈其一。毛詩序曰：周家忠厚，仁及草木。漢書曰：五星聚于東井，此高祖受命之符，當以義取天下。〉


祚融世哲，業光列聖。〈爾雅曰：融，長也。毛詩曰：世有哲王。魏都賦曰：列聖之遺塵。〉
太上正位，天臨海鏡。〈太上，謂文帝也。漢書，薄昭書曰：欲以親戚之意，望於太上。如淳曰：太上，天子也。周易曰：女正位于內，男正位于外。潘岳魯公詩曰：如地之載，如天之臨。孫綽望海賦曰：因湛亮以靜鏡，俯遊目於淵庭。〉
制以化裁，樹之形性。〈周易曰：化而裁之謂之變。莊子曰：流動而生物，物成生理謂之形，形體保神，各有儀則謂之性。〉
惠浸萌生，信及翔泳。〈其二。史記，文帝詔曰：萬物之萌生。翔泳，謂魚鳥也。周易曰：豚魚吉，信及豚魚。薛君韓詩章句曰：文王聖德，上及飛鳥，下及魯鱉。〉


崇虛非徵，積實莫尚。〈言崇尚虛假，諒非有徵，積累成實，則莫能尚也。演連珠曰：積實雖微，必動於物，崇虛雖廣，不能移心。杜預左氏傳注曰：尚，亦上也。〉
豈伊人和，寔靈所貺。〈言化之所感，豈止人和乎？實亦受天貺。左氏傳，季良曰：於是人和而神降之福。春秋元命苞曰：通三靈之貺，交錯同端也。〉
日完其朔，月不掩望。〈漢書曰：天下太平，日不蝕朔，月不掩望。〉
航琛越水，輦賮踰障。〈其三。言遠夷納貢也。毛萇詩傳曰：琛，寶也。孟子曰：將有遠行，行者必以賮。爾雅曰：上正，嶂也。郭璞曰：山上平。〉


帝體麗明，儀辰作貳。〈言太子附帝，故有明德也。帝體，謂太子也。沈約宋書曰：文帝立皇子劭為太子。喪服傳曰：長子正體於上。周易曰：黃離，元吉。鄭玄曰：離，南方之卦，離為火，土託位焉。土色黃，火之子，喻子有明德，能附麗於父之道，文王之子發、旦是也。毛萇詩傳曰：儀，匹也。辰，北辰也。典引曰：辰居其位。齊王攸太子箴曰：尊以弘道，固以貳己。〉
君彼東朝，金昭玉粹。〈東朝，東宮也。潘岳贈陸機詩曰：繾綣東朝。高誘呂氏春秋注曰：東宮，太子所居。詩曰：東宮之妹。又曰：金玉其相。廣雅曰：粹，純也。〉
德有潤身，禮不愆器。〈禮記，曾子曰：富潤屋，德潤身。又曰：禮器。鄭玄曰：禮器，言禮使人成器，如耒耜之為用也。〉
柔中淵映，芳猷蘭祕。〈其四。周易曰：其用柔中。陸機宣猷堂詩曰：茂德淵沖。字書曰：祕者，謂蘭芳之幽密。〉


昔在文昭，今惟武穆。〈言昔者在高祖之子為王，同於文王之昭；今帝之子為王，又同武王之穆，言其成也。左氏傳，富辰曰：畢、原、酆、郇，文之昭也。杜預曰：皆文王子也。邘、晉、應、韓，武之穆也。杜預曰：皆武王子也。漢書，韋玄成議曰：父為昭，子為穆，孫復為昭，昭穆父子之迭號，千祀而一也。晉文王諱昭，改為韶。〉
於赫王宰，方旦居叔。〈王宰，謂王為宰輔，比之周旦而亦居叔也。沈約宋書曰：彭城王義康為司徒。毛詩曰：於赫湯孫。韓詩外傳，周公誡伯禽曰：吾，成王叔父也。〉
有睟睿蕃，爰履奠牧。〈謂諸王者蕃也。孟子曰：仁義禮智根於心，其生色也，睟然於面。二蕃，謂江夏、衡陽二王也。爰履奠牧，謂於所履之地，能鎮定其郊牧也。爾雅曰：爰，於也。左氏傳，管仲曰：賜我先君履。杜預曰：履，所履之界也。諸侯得祀名山大川，故曰奠牧。尚書曰：奠高山大川。爾雅曰：郊外謂之牧。〉
寧極和鈞，屏京維服。〈其五。和鈞，謂王宰也。屏京，謂蕃封也。尚書曰：關石和鈞。周禮曰：三曰禮典，以和邦國，四曰政典，以均萬民。又曰：凡邦國大小相維。〉


朏魄雙交，月氣參變。〈朏魄雙交，謂三日也。凡朏魄之交，皆在月三日之夕。今月未夕，故以前之文唯止有二，故曰雙也。孔安國尚書傳曰：朏，明也。月三日明生之名。說文曰：魄，月始生魄然也。月氣參變，謂三月也。月氣每月一變，故曰參也。周書曰：凡四時成歲，各有孟仲季，以名十有二月，月有中氣，以著時應。〉
開榮灑澤，舒虹爍電。〈言時候也。禮記曰：季春之月，桐始華。又曰：時雨將降。又曰：虹始見。又曰：仲春之月始電。〉
化際無間，皇情爰眷。〈言既太平，故眷斯嘉節。解嘲曰：纖者入無間。杜預左氏傳注曰：間，隙也。〉
伊思鎬飲，每惟洛宴。〈其六。楚辭曰：伊思兮往古。毛詩曰：王在在鎬，飲酒樂豈。東陽無疑齊諧記，束皙對武帝曰：昔周公卜洛邑，因流水以汎酒，故逸詩曰：羽觴隨流波。〉


郊餞有壇，君舉有禮。〈餞，已見上文。左氏傳，曹劌曰：君舉必書。〉
幙帷蘭甸，畫流高陛。〈廣雅曰：幙，帳也。蘭甸，蘭生于甸，猶蘭皋也。畫流，分流也。〉
分庭薦樂，析〈錫〉波浮醴。〈莊子曰：分庭抗禮。〉
豫同夏諺，事兼出濟。〈其七。孟子，夏諺曰：吾王不豫，吾何以助？毛詩曰：出宿于濟。〉


仰閱豐施，降惟微物。〈閱，猶數也。微物，自謂也。薛君韓詩章句曰：鳥，微物也。〉
三妨儲隸，五塵朝黻。〈沈約宋書曰：高祖受命，延年補太子舍人，徙尚書儀曹郎，太子中舍人，轉正員外郎，徙員外常侍，出為始安太守，徵中書侍郎，轉太子中庶子。〉
途泰命屯，恩充報屈。〈泰、屯，二卦名。周易曰：泰者通也。又曰：屯如邅如。〉
有悔可悛，滯瑕難拂。〈其八。周易曰：盱豫有悔，位不當也。孔安國尚書傳曰：悛，改也。廣雅曰：瑕，穢也。毛萇詩傳曰：拂，去也。拂亦作弗，古字通。〉

文選考異

〈注「武帝引流」：何校「武」改「文」，陳同。各本皆偽。〉

〈注「故象者」：袁本、茶陵本「象」下有「者形」二字。案：此當作「故象而形者」。二本誤「而」作「者」，尤因其不可通，輒刪二字，非。今本王弼注老子不誤。〉

〈輦賮踰障：袁本、茶陵本「障」作「嶂」，是也。〉

〈注「如耒耜之為用也」：袁本、茶陵本無此七字。〉

〈注「字書曰祕者」：陳云「祕者」下脫「密也蘭祕」四字。今案：當在「祕」下「者」上。各本皆誤。〉

〈昔在文昭：陳云「昭」五臣作「韶」。據善注亦當作「韶」。今案：茶陵本云五臣作「韶」，與尤所見皆非也。袁本作「韶」，不著校語，或所見善亦作「韶」為不誤耳。〉

〈注「言其成也」：何校「成」改「盛」，陳同。各本皆偽。〉

〈注「謂諸王者蕃也」：何校「者」改「睿」，陳同。各本皆偽。〉

〈注「故以前之文」：何校「文」改「交」，陳同。各本皆偽。〉

〈注「錫」：袁本、茶陵本作「析音錫」，在注末，是也。〉

〈注「拂去也」：陳云此「拂」字當作「弗」，引毛生民首章傳也。下句「拂」亦作「弗」者，言顏詩亦有別本作「弗」耳。案：所校是也。各本皆偽。〉

皇太子釋奠會作詩
〈四言裴子野宋略曰：文帝元嘉二十年三月，皇太子劭釋奠于國學。禮記曰：凡學，春，官釋奠于先師，秋冬亦如之。鄭玄曰：官，謂禮、樂、詩、書之官。周禮曰：凡有道者有德者使教焉，死則以為樂祖，祭於瞽宗，此之謂先師也。若漢，禮有高堂生，樂有制氏，詩有毛公，書有伏生。釋奠者，設薦饌酌奠而已，無迎尸之事。〉

顏延年

主条目：皇太子釋奠會作詩
國尚師位，家崇儒門。〈漢書，元帝詔曰：國之將興，尊師而重傅。鄭玄禮記注曰：尊師授道焉，不使處臣位也。漢書儒林傳曰：嚴彭祖、顏安樂各專門教授。〉
稟道毓德，講藝立言。〈王粲贈文叔良詩曰：溫溫恭人，稟道之極。周易曰：君子以振民毓德。西都賦曰：講論乎六藝。左氏傳，范宣子曰：其次立言。〉
浚明爽曙，達義茲昏。〈以日喻道也。大明之道，既以爽曙；道達之義，於此彌昏也。尚書曰：夙夜浚明有家。馬融曰：浚，大也。魏都賦曰：昏情爽曙，箴規顯之。毛萇詩傳曰：爽，差也。然義與魏都賦微異，不以文害意也。禮記曰：先王修道以達義。桓子新論曰：學者既多蔽暗，而師道又復缺然，此所以滋昏也。〉
永瞻先覺，顧惟後昆。〈其一。言大義漸乖，永瞻先覺之意，顧思後昆以正之。孟子，伊尹曰：天生斯人，使先覺覺後覺。予，天人之先覺者也。尚書曰：垂裕後昆。〉


大人長物，繼天接聖。〈周易曰：利見大人，君德也。尸子曰：天地之道，莫見其所以長物而物長，聖人之道亦然。漢書曰：庖羲繼天而王，為百王先首。〉
時屯必亨，運蒙則正。〈周易曰：屯，元亨，利貞。王弼曰：剛柔始交，是以屯也，不交則否，故屯乃大亨也。運，錄運也。周易曰：蒙，亨，利貞。王弼曰：蒙之所利，乃利正也。〉
偃閉武術，闡揚文令。〈尚書曰：王來自商，至于豐，乃偃武修文。孔安國曰：闡修文教。賈逵國語注曰：偃，息也。〉
庶士傾風，萬流仰鏡。〈其二。尚書曰：庶邦庶事。嵇康高士傳，孔子問項橐曰：居何在？曰：萬流屋是也。注曰：言與萬物同流匹也。雒書曰：秦失金鏡。鄭玄曰：金鏡，喻明道也。〉


虞庠飾館，睿圖炳睟。〈禮記曰：有虞氏養國老於上庠。睿圖，孔聖之圖畫也。炳，丹青色也。睟，已見上文。〉
懷仁憬〈九永〉集，抱智麕〈丘殞〉至。〈懷抱，謂包韞也。禮記曰：君子有禮，故物無不懷仁。又曰：儒有戴仁而行，抱義而處。毛詩曰：憬彼淮夷。毛萇曰：憬，遠行貌。左氏傳，蒍啟疆謂楚子曰：求諸侯而麕至。杜預曰：麕，群也。〉
踵門陳書，躡蹻獻器。〈莊子曰：有孫休者，踵門而詫扁子。司馬彪曰：踵，至也。陳書，謂陳列其書而進之也。史記曰：虞卿躡蹻檐簦。器，謂樂也。漢書曰：河間獻王修學好古，或有先祖舊書，多奉與獻王。來朝，獻樂器也。〉
澡身玄淵，宅心道祕。〈其三。禮記曰：儒有澡身而浴德。王逸妍敖蚩曰：窮聖人之秘奧，測六義之淵玄。宅心，已見上文。〉


伊昔周儲，聿光往記。〈禮記曰：文王之為世子，朝於王季，日三。雞初鳴而衣服，至寢門外，問內豎之御者曰：今日安否？何如？內豎曰：安。文王乃喜。及日中又至，亦如之。及暮又至，亦如之。其有不安，則內豎以告文王，文王色憂，行不正履。王季復膳，然後亦復初。漢書，疏廣曰：太子國儲副君。孔安國尚書傳曰：聿，述也。〉
思皇世哲，體元作嗣。〈毛詩曰：思皇多士。東都賦曰：體元立制，繼天而作。鄭玄禮記注曰：上嗣，君之適長子。〉
資此夙知，降從經志。〈資，猶藉也。毛詩曰：誰夙知而暮成。禮記曰：一年視離經辨志。〉
逷彼前文，規周矩值。〈其四。爾雅曰：逷，遠也。尚書大傳曰：聖人與聖也，猶規之相周，矩之相襲。值，當也。〉


正殿虛筵，司分簡日。〈正殿，前殿也。長門賦曰：正殿嵬以造天。虛筵，以待賢也。左氏傳，郯子曰：玄鳥氏，司分者也。爾雅曰：簡，擇也。〉
尚席函杖，丞疑奉帙。〈漢書音義，晉灼曰：舊有五尚，有尚席。禮記曰：席間函丈。鄭玄曰：函，容也。丞疑，疑丞也。禮記曰：虞、夏、商有師保，有疑丞。〉
侍言稱辭，惇史秉筆。〈馮衍德誥曰：仲尼言語不習，則子貢侍。禮記曰：有善記之為惇史。國語，士茁謂襄子曰：臣秉筆事君。〉
妙識幾音，王載有述。〈其五。周易曰：知幾其神乎！尚書曰：熙帝之載。王肅曰：載，事也。孔叢子曰：使談者有述焉，為之奈何！〉


肆議芳訊，大教克明。〈演連珠曰：肆議芳訊，非庸聽所善。孔安國尚書傳曰：肆，陳也。鄭玄毛詩箋曰：訊，言也。〉
敬躬祀典，告奠聖靈。〈禮記曰：非此族也，不在祀典。又曰：凡人之始立學者，先釋奠于先聖先師。〉
禮屬觀盥，樂薦歌笙。〈周易曰：觀盥而不薦。王弼曰：可觀者莫盛乎宗廟，宗廟之可觀者，莫盛於觀盥也。儀禮曰：歌南有嘉魚，笙崇丘也。〉
昭事是肅，俎實非馨。〈其六。左氏傳曰：以昭事神。尚書，〉〈成王曰：黍稷非馨，明德惟馨。〉


獻終襲吉，即宮廣讌。〈獻終，祭畢也。尚書曰：乃卜三龜，一襲吉。孔安國曰：襲，因也。禮記，孔悝鼎銘曰：即宮于宗周。〉
堂設象筵，庭宿金懸。〈劉楨瓜賦曰：更鋪象牙之席。吳都賦曰：桃笙象簟。周禮曰：宿懸於阼階，其南鍾。然鍾則金也。〉
台保兼徽，皇戚比彥。〈春秋漢含孳曰：三公在天，法三能。能與台同。保，太保也。皇戚，皇家之戚也。爾雅曰：美士為彥。〉
肴乾酒澄，端服整弁。〈其七。禮記曰：酒清人渴而不敢飲，肉乾人飢而不敢食。杜預左氏傳曰：肴乾而不食。淮南子曰：酒澄而不飲。〉


六官視命，九賓相儀。〈六官，六卿也。周禮曰：典命掌諸侯之五儀，其衣服禮儀各視其命之數。漢書曰：群臣朝十月儀，大行設九賓臚句傳。東京賦曰：伯夷起而相儀。〉
纓笏帀序，巾卷充街。〈纓笏，垂纓秉笏也。皆朝臣之服，故舉服以明人。爾雅曰：東西牆謂之序。帀，帀箱也，所以盛書。〉
都莊雲動，野馗風馳。〈爾雅曰：六達謂之莊。劇秦美新曰：雲動風偃。韓詩曰：施于中馗。薛君曰：中馗，馗中九交之道也。四子講德論曰：風馳雨集，雜襲並至。〉
倫周伍漢，超哉邈猗。〈其八。鄭玄禮記注曰：倫，比也。說文曰：伍，相參伍也。蔡邕胡黃二公頌曰：超哉邈猗，莫參其二。〉


清暉在天，容光必照。〈清暉，喻日、喻帝也。孟子云：日月有明，容光必照。趙岐曰：容光小隙。〉
物性其情，理宣其奧。〈周易曰：乾元者，始而亨者也。利貞者，性情也。王弼曰：不為乾元，何能通物之始？不性其情，何能久行其正？是故始而亨者，必乾元也。利而貞者，必性情也。此意性情者正也。言人君在上，以道被物，各存其性，偽情矯志，不入於心。老子曰：道者萬物之奧。廣雅曰：奧，藏也。〉
妄先國胄，側聞邦教。〈沈約宋書曰：元嘉中，延之遷國子祭酒、司徒左長史。尚書曰：命汝典樂，教冑子。賈誼弔屈原曰：側聞先生。尚書曰：司徒掌邦教。〉
徒愧微冥，終謝智效。〈其九。微冥，微賤而闇冥也。家語，哀公曰：寡人愚冥。莊子曰：智效一官。〉

文選考異

〈達義茲昏：何校云據注「茲」當作「滋」，陳同。案：所校是也。善作「滋」，故引新論注「滋昏」。五臣作「茲」，故濟注云「亦猶是焉」。各本所見，皆以五臣亂善，而袁、茶陵不著校語。古「茲」字雖與「滋」同義，然非此之用。〉

〈注「九永」：袁本、茶陵本作「九永切」，在注中「憬遠行貌」下，是也。〉

〈注「丘殞」：袁本、茶陵本作「丘殞切」，在注末，是也。〉

〈注「王逸妍敖蚩曰」：袁本、茶陵本無「敖」字。案：無者是也。後五君詠注所引亦無「敖」字，可證。〉

〈注「爾雅曰逷遠也」：袁本、茶陵本無此六字。〉

〈注「虞夏商」：袁本、茶陵本「商」下有「周」字，是也。〉

侍讌樂遊苑送張徐州應詔詩
〈五言劉璠梁典曰：張謖，字公喬，齊明帝時為北徐州刺史。謖，霜六切。〉

丘希範〈梁史曰：丘遲，字希範，吳興人。八歲能屬文，及長，辟徐州從事。高祖踐祚，拜中書郎，遷司徒〉〈從事中郎。卒。集題曰：兼中書侍郎丘遲上。〉

主条目：侍讌樂遊苑送張徐州應詔詩
詰〈去質〉旦閶闔開，馳道聞鳳吹。〈左氏傳曰：詰朝將見。杜預曰：詰朝，平旦也。西京賦曰：表嶢闕於閶闔。薛綜曰：紫微宮門曰閶闔。漢書曰：太子不敢絕馳道。應劭曰：道，天子道也。呂氏春秋曰：伶倫制十二筩，聽鳳鳥之鳴，以別十二律。蔡邕月令章句曰：吹者，所以通氣也。管、簫、竽、笙、塤、篪，皆以鳴吹者也。〉
輕荑承玉輦，細草藉龍騎。〈毛詩曰：自牧歸荑。毛萇曰：荑，茅始生也。藉田賦曰：天子御玉輦。服虔漢書注曰：藉，薦也。周禮曰：馬八尺以上為龍。〉
風遲山尚響，雨息雲猶積。〈集本作漬。〉
巢空初鳥飛，荇〈杏〉亂新魚戲。〈毛詩曰：參差荇菜。〉
寔惟北門重，匪親孰為寄？〈史記，齊威王曰：吾吏有黔夫者，使守徐州，則燕人祭北門。裴駰曰：齊之北門也。史記，田肯謂上曰：非親子弟莫使王齊。〉
參差別念舉，肅穆恩波被。〈荀悅漢紀曰：大會群臣於長樂宮，成禮而罷，莫不肅穆。〉
小臣信多幸，投生豈酬義。〈左氏傳，羊舌職曰：諺曰，人之多幸，國之不幸。西征賦曰：豈生命之易投。〉

文選考異

〈注「杏」：袁本、茶陵本作「荇音杏」，在注末，是也。〉

應詔樂遊苑餞呂僧珍詩
〈五言梁書曰：呂僧珍，字元瑜，為左衛將軍。天監四年冬，大舉北伐。〉

沈休文〈劉璠梁典曰：沈約，字休文，吳興人。少為蔡興宗所知，引為安西記室。梁興，稍遷至侍中，丹陽尹，建昌侯。薨，謚曰隱。〉

主条目：應詔樂遊苑餞呂僧珍詩
丹浦非樂戰，負重切君臨。〈六韜曰：堯與有苗戰于丹水之浦。高誘呂氏春秋注曰：丹水在南陽。浦，崖也。莊子曰：兵革之士樂戰。鄧析子曰：明君之御人，若履冰而負重。孟子曰：舜竊負而逃，遵海濱而處。左氏傳，子囊曰：赫赫楚國，而君臨之。〉
我皇秉至德，忘己用堯心。〈穀梁傳曰：我君接上下。論語曰：周之德可謂至德矣。莊子，堯謂舜曰：吾不敖無告，不廢窮民，此吾用心也。〉
愍茲區宇內，魚鳥失飛沈。〈言失常也。東京賦曰：區宇乂寧。大戴禮曰：魚游于水，鳥飛于雲。〉
推轂二崤岨，揚旆九河陰。〈漢書，馮唐曰：臣聞上古王者遣將也，跪而推轂曰：闑以內，寡人制之；闑以外，將軍制之。闑，魚列切。西都賦曰：左據函谷二崤之阻。藉田賦曰：九旗揚旆。尚書曰：九河既道。穀梁傳曰：水南曰陰。〉
超乘盡三屬，選士皆百金。〈左氏傳曰：秦師過周北門，超乘者三百乘。韋昭國語注曰：超乘者，跳躍上車也。漢書曰：魏氏武卒衣三屬之甲。如淳曰：上身一、髀褌一、径繳一，凡三屬也。顧野王曰：屬，猶接也。史記曰：李牧，趙之良將也。匈奴入，牧選百金之士五萬擊之。漢書音義，服虔曰：良士直百金。言重故也。〉
戎車出細柳，餞席樽上林。〈尚書曰：武王戎車三百兩。漢書曰：匈奴大入邊，遣內史周亞夫軍細柳。餞，已見上文。〉
命師誅後服，授律緩前禽。〈公羊傳曰：何喜于服楚？楚有王者則後服，無王者則先強。周易曰：王用三驅，失前禽也。〉
函轘方解帶，嶢武稍披襟。〈函，函谷也。轘，轘轅也。解帶披襟，言將降附也。漢書音義，應劭曰：嶢山之闕也。李奇曰：在上洛北。文穎曰：武關在洛西。李尤函谷關銘曰：函谷險要，襟帶咽喉。〉
伐罪芒山曲，弔民伊水潯。〈尚書曰：奉辭伐罪。郭緣生述征記曰：北芒，洛陽北芒嶺，靡迤長阜，自滎陽山連嶺脩亙，暨于東垣。孟子曰：湯始征自葛，誅其君，弔其民。伊，水名也。許慎淮南子注曰：潯，涯也。〉
將陪告成禮，待此未抽簪。〈尚書曰：柴望，大告武成也。謂武王誅紂而還，燔柴郊天，望祀山川，大告以武功成也。鍾會遺榮賦曰：散髮抽簪，永縱一壑。通俗文曰：幘道曰簪。〉

文選考異

〈注「言重故也」：袁本、茶陵本無「故」字，是也。〉

〈注「幘道曰簪」：案：「道」當作「連」，謂連幘於髮也。釋名有其證。各本皆偽。〉

祖餞
〈崔寔四民月令曰：祖，道神也。黃帝之子，好遠遊，死道路，故祀以為道神，以求道路之福。〉

送應氏詩二首
〈五言〉

曹子建

主条目：送應氏詩二首
步登北芒阪，遙望洛陽山。〈北芒，已見上文。〉
洛陽何寂寞，宮室盡燒焚。〈說文曰：寂，無人聲也。獻帝紀曰：車駕至洛陽，宮室盡燒。〉
垣牆皆頓擗，荊棘上參天。〈漢書，伍被曰：臣今見宮中生荊棘。孟子曰：太山之高，參天入雲。〉
不見舊耆老，但睹新少年。
側足無行徑，荒疇不復田。〈東觀漢記，馬援曰：隗囂側足無所立。國語曰：田疇荒蕪。賈逵曰：一井為疇。〉
遊子久不歸，不識陌與阡。
中野何蕭條，千里無人煙。〈漢書，高祖曰：遊子悲故鄉。風俗通曰：南北曰阡，東西曰陌。劉歆遂初賦曰：野蕭條而寥廓。東觀漢記曰：北夷作寇，千里無煙火。〉
念我平常居，氣結不能言。〈古詩曰：悲與親友別，氣結不能言。〉

清時難屢得，嘉會不可常。〈李陵與蘇武書曰：策名清時。又詩曰：嘉會難再逢。〉
天地無終極，人命若朝霜。〈莊子曰：天與地無窮，人死者有時。漢書，李陵謂蘇武曰：人生如朝露。〉
願得展嬿婉，我友之朔方。〈毛詩曰：嬿婉之求。又曰：我友敬矣。又曰：城彼朔方。〉
親昵並集送，置酒此河陽。〈爾雅曰：昵，近也。漢書曰：上過沛，置酒沛宮。〉
中饋豈獨薄，賓飲不盡觴。〈周易曰：在中饋。王弼曰：婦人職中饋，儀禮有饋食之禮。鄭玄周禮注曰：進物於尊者曰饋。〉
愛至望苦深，豈不愧中腸！〈言恩愛至情之極，所望悲苦愈深也。漢書，杜鄴說王音曰：愛至者其求詳。鄭玄注禮記曰：病愧，謂罪苦也。〉
山川阻且遠，別促會日長。〈毛詩曰：山川悠遠。又曰：道阻且長。〉
願為比翼鳥，施翮起高翔。〈古詩曰：願為雙鳴鳥，奮翼起高飛。〉

文選考異

〈注「謂罪苦也」：案：「苦也」當作「咎之」，各本皆偽。此引表記注。〉

征西官屬送於陟陽候作詩
〈五言〉

孫子荊〈臧榮緒晉書曰：孫楚，字子荊，太原人也。征西扶風王駿與楚舊好，起為參軍，梁令、衛軍司馬，為馮翊太守。卒。〉

主条目：征西官屬送於陟陽候作詩
晨風飄歧路，零雨被秋草。〈李陵與蘇武詩曰：欲因晨風發，送子以賤軀。毛詩曰：零雨其濛。〉
傾城遠追送，餞我千里道。〈傾，猶盡也。〉
三命皆有極，咄〈丁忽〉嗟安可保？〈養生經，黃帝曰：上壽百二十，中壽百年，下壽八十。鄭玄禮記注曰：司命主督察三命。蒼頡篇曰：咄，啐也。說文曰：啐，驚也。倉憒切。王弼周易注曰：嗟，憂嘆之辭。〉
莫大於殤子，彭聃猶為夭。〈莊子，南郭子綦曰：天下莫大於秋毫之末，而太山為小；莫壽於殤子，而彭祖為夭。郭象曰：夫以形相對，則太山大於秋毫。若各據其性分，物冥其極，則形大未為有餘，形小未為不足。苟各安其性，則秋毫不獨小其小，太山不獨大其大矣。若以性足為大，則天下之足，未有過於秋毫也；若性不足者非大，則雖太山亦可稱小矣。故曰：莫大於秋毫之末，而太山為小。太山為小，則天下無大矣。秋毫為大，則天下無小矣。無大無小，無壽無夭，是以蟪蛄不羨大椿而欣然自得，斥鷃不貴天池而榮願已足。列仙傳曰：彭祖，殷賢大夫，歷夏至商末，號年七百。史記曰：老子字聃。列仙傳曰：李耳生於殷時，為周守藏吏，積八十餘年。後之流沙，莫知所終。蓋百六十餘歲，或言二百餘歲。〉
吉凶如糾纆，憂喜相紛繞。〈漢書音義，應劭曰：禍福相為表裏，如糾纆索相附會也。按糾纆，索也。糾，兩股索。纆，三股索。言禍福之相糾如此。鵩鳥賦曰：禍之與福，何異糾纆。又曰：憂喜聚門，吉凶同域。神女賦曰：紛紛擾擾，未知何意。〉
天地為我爐，萬物一何小？〈言天地為爐，陶冶萬物，居其間一何微小。言不足自愛也。鵩鳥賦曰：天地為鑪，萬物為銅。〉
達人垂大觀，誡此苦不早。〈此謂愛生也。達人大觀，死生若一，故戒此愛生，苦于不早。言能早戒之不以經慮也。鶡冠子曰：達人大觀，乃見其理。古詩曰：立身苦不早。〉
乖離即長衢，惆悵盈懷抱。〈楚辭曰：惆悵兮私自憐。王孫子曰：仲叔諫衛靈公曰：百姓乖離。〉
孰能察其心？鑒之以蒼昊。
齊契在今朝，守之與偕老。〈說文曰：契，大約也。毛詩曰：君子偕老。〉

文選考異

〈注「倉憒切」：袁本、茶陵本「倉」上有「咄丁忽切啐」五字，無正文「咄」下「丁忽」二字，是也。案：今善音割裂失理，皆此類。〉

〈憂喜相紛繞：茶陵本云五臣作「擾」，袁本云善作「繞」。案：各本所見皆非也。善注引神女賦「紛紛擾擾」，是亦作「擾」不作「〉 〈繞」，但傳寫偽耳。〉

金谷集作詩
〈五言酈元水經注曰：金谷水出河南太白原，東南流，歷金谷，謂之金谷水。東南流，經石崇故居。〉

潘安仁

主条目：金谷集作詩
王生和鼎實，石子鎮海沂。〈石崇金谷詩序曰：余以元康六年，從太僕卿出為使，持節監青、徐諸軍事，有別廬在河南縣界金谷澗。時征西大將軍祭酒王詡當還長安，余與眾賢共送澗中，賦詩以敘中懷。應劭漢官儀曰：太尉、司空、司徒長史，號為毗佐三台，助鼎和味。尚書曰：海岱惟青州。又曰：徐州，淮沂其乂。蔡邕陳琳碑曰：遠鎮南裔。〉
親友各言邁，中心悵有違。〈毛詩曰：還車言邁。又曰：行道遲遲，中心有違。〉
何以敘離思？攜手游郊畿。〈曹子建雜詩曰：離思故難任。〉
朝發晉京陽，夕次金谷湄。〈晉京，洛陽也。爾雅曰：水草交為湄。〉
迴谿縈曲阻，峻阪路威夷。〈七發曰：依絕區兮臨迴谿。韓詩曰：周道威夷。薛君曰：威夷，險也。〉
綠池汎淡淡，青柳何依依。〈東京賦曰：淥水澹澹。澹與淡同。韓詩曰：昔我往矣，楊柳依依。薛君曰：依依，盛貌。〉
濫泉龍鱗瀾，激波連珠揮。〈爾雅曰：濫泉正出。正出，湧出也。酈元水經注曰：允街谷水文成蛟龍。允音沿。街音牙。洞簫賦曰：揚素波而揮連珠。〉
前庭樹沙棠，後園植烏椑。〈上林賦曰：沙棠櫟儲。西京雜記曰：上林有烏椑沙棠樹。〉
靈囿繁若榴，茂林列芳梨。〈毛詩曰：王在靈囿。廣雅曰：石榴，若榴也。西京雜記曰：上林有芳梨。〉
飲至臨華沼，遷坐登隆坻。〈毛詩曰：舍其坐遷。鄭玄詩箋曰：坻，水中之高地。〉
玄醴染朱顏，但愬杯行遲。邊讓章華臺賦曰：激玄醴於清池。楚辭曰：美人既醉朱顏𨠑。王仲宣公讌詩曰：但愬杯行遲。
揚桴撫靈鼓，簫管清且悲。〈楚辭曰：揚桴兮撫鼓。毛詩曰：簫管備舉。王仲宣公讌詩曰：管絃發徽音，度曲清且悲。〉
春榮誰不慕？歲寒良獨希！〈春榮喻少，歲寒喻老也。周易陰符，太公曰：春道生，萬物榮。論語曰：歲寒然後知松柏之後凋。〉
投分寄石友，白首同所歸。〈阮瑀為魏武與劉備書曰：披懷解帶，投分託意。分，猶志也。史記，蘇秦謂齊王曰：此棄仇讎而得石交者也。漢書曰：石建老白首，萬石君尚無恙。易曰：殊途而同歸。世說曰：孫秀既恨石崇不與綠珠，又憾潘岳昔遇之不以禮。後秀為中書令，岳於省內謂秀曰：孫令憶疇昔周旋不？秀曰：中心藏之，何日忘之！岳於是始知不免。後收石崇，同日取岳。石先送市，亦不相知。潘後至，石謂潘曰：安仁，卿亦復爾耶？潘曰：可謂白首同所歸。岳金谷集詩乃成其讖。王隱晉書曰：岳父文德，為琅邪太守，孫秀時為小吏給岳，岳於秀不以仁遇也。〉

文選考異

〈注「蔡邕陳琳碑曰」：何校「琳」改「球」，陳同。各本皆偽。〉

〈注「沙棠櫟儲」：袁本「儲」作「櫧」，是也。茶陵本亦誤「儲」。〉

〈注「岳於省內謂秀曰孫令」：袁本、茶陵本作「岳省內見之因喚孫令」，是也。案：此亦尤誤改。〉

王撫軍庾西陽集別時為豫章太守庾被徵還東
〈五言沈約宋書曰：王弘為豫州之西陽新蔡諸軍事、撫軍將軍、江州刺史。庾登之為西陽太守，入為太子庶子。集序曰：謝還豫章，庾被徵還都，王撫軍送至湓口南樓作。〉

謝宣遠〈瞻時為豫章太守。〉

主条目：王撫軍庾西陽集別時為豫章太守庾被徵還東
祗召旋北京，守官反南服。〈言庾被召而旋帝京，己守官而蒞南服也。左氏傳，仲尼曰：守道不如守官。南服，南方五服也。〉
方舟新舊知，對筵曠明牧。〈爾雅曰：大夫方舟。郭璞注曰：方舟，並兩船也。楊仲武誄曰：惟我與爾，對筵接几。蒼頡篇曰：疏，曠也。舊知，庾也。明牧，王撫軍也。〉
舉觴矜飲餞，指途念出宿。〈劉琨答盧諶詩序曰：舉觴對膝。毛詩曰：出宿于濟，飲餞于禰，陸士衡贈弟詩曰：指塗悲有餘。〉
來晨無定端，別晷有成速。
頹陽照通津，夕陰曖平陸。〈楚辭曰：日晻晻而下頹。〉
榜人理行艫，輶軒命歸僕。〈張揖子虛賦注曰：月令曰：命榜人。榜人，舡長也。說文曰：艫，船頭也。吳都賦曰：輶軒蓼擾。毛詩曰：輶車鑾鑣。楊雄答劉歆書曰：嘗聞先代輶軒之使。〉
分手東城闉〈因〉，發櫂西江隩。〈說文曰：闉，城曲重門也。爾雅曰：隩，隈也。郭璞曰：今江東人呼浦為隩。〉
離會雖相親，逝川豈往復。〈言離而復會，雖有相親之理，但逝川之流，豈有往復之義。嗟年命之速而會難也。呂氏春秋曰：離則復合，合則復離。親或為雜，非也。〉
誰謂情可書？盡言非尺牘。〈周易曰：書不盡言，言不盡意。杜篤弔比干文曰：敬申弔于比干，寄長懷於尺牘。說文曰：牘，書版也。〉

文選考異

〈王撫軍庾西陽集別：袁本、茶陵本此下有「作」字，是也。〉

〈時為豫章太守庾被徵還東：袁本、茶陵本無此十一字，是也。案：此必或記於旁而尤延之誤取之。〉

〈方舟新舊知：袁本、茶陵本「新」作「析」，是也。〉

〈注「因」：袁本、茶陵本作「音因」二字，在注中「城曲重門也」下，是也。〉

鄰里相送方山詩
〈五言沈約宋書曰：少帝出靈運為永嘉郡守。丹陽郡圖經曰：方山在江寧縣東五十里，下有湖水。舊揚州有四津，方山為東，石頭為西。〉

謝靈運

主条目：鄰里相送方山詩
祗役出皇邑，相期憩甌越。〈役，所蒞之職也。王充論衡曰：充罷州役。曹子建詩曰：清晨發皇邑。毛萇詩傳曰：憩，息也。史記曰：東越王搖都東甌，時俗號東甌王。徐廣曰：今之永寧也。〉
解纜〈力蹔〉及流潮，懷舊不能發。〈吳志曰：更增舸纜。然纜，維船索也。西都賦曰：攄懷舊之蓄念。〉
析析就衰林，皎皎明秋月。
含情易為盈，遇物難可歇。〈王仲宣公讌詩曰：含情欲待誰？古詩曰：所遇無故物。〉
積痾謝生慮，寡欲罕所闕。〈說文曰：痾，病也。老子曰：少思寡欲。〉
資此永幽棲，豈伊年歲別。〈郭璞山海經曰：山居為棲。〉
各勉日新志，音塵慰寂蔑。〈周易曰：日新其德。陸機思歸賦曰：絕音塵於江介。荀組七哀詩曰：轍兮轍兮，何其寂蔑。蔑一作滅。〉

文選考異

〈注「力蹔」：袁本、茶陵本作「力蹔切」，三字在注中「維船索也」下，是也。〉

〈注「少思寡欲」：案：「思」當作「私」，各本皆偽。〉

〈注「郭璞山海經曰」：案：「經」下當有「注」字，各本皆脫。〉

新亭渚別范零陵詩
〈五言十洲記曰：丹陽郡新亭在中興里，吳舊亭也。梁書曰：范雲，齊世為零陵郡內史。〉

謝玄暉〈蕭子顯齊書曰：謝眺，字玄暉，陳郡人也。少有美名，文章清麗。解褐豫章王行參軍，稍遷至尚書吏部郎，兼知衛尉事。江祐等謀立始安王遙光，眺不肯。祐白遙光，遙光收眺，下獄死。〉

主条目：新亭渚別范零陵詩
洞庭張樂地，瀟湘帝子遊。〈莊子，北門成問於黃帝曰：帝張咸池之樂於洞庭之野，吾始聞之懼，復聞之怠。山海經曰：洞庭之山，帝之二女居之，是常遊於江淵、澧、沅，風交瀟、湘之川。郭璞曰：言二女游戲江之淵府，則能鼓動五江，令風波之氣共相交通，言其靈蠁也。楚辭湘君曰：帝子降兮北渚。王逸曰：帝謂堯也。娥皇、女英隨舜不反，死於湘水，因為湘夫人。〉
雲去蒼梧野，水還江漢流。〈歸藏啟筮曰：有白雲出自蒼梧，入于大梁。尚書曰：江、漢朝宗于海。〉
停驂我悵望，輟棹子夷猶。〈鄭玄毛詩注曰：驂，兩騑也。蔡邕初平詩曰：暮宿河南，悵望天陰，雨雪滂滂。楚辭曰：君不行兮夷猶。王逸曰：夷猶，猶豫也。〉
廣平聽方籍，茂陵將見求。〈言范同廣平而聲聽方向籍，己當居茂陵之下，將於彼而見求。王隱晉書曰：鄭袤，字林叔，為中郎散騎常侍。會廣平太守缺，宣帝謂袤曰：賢叔大匠渾垂，稱於平陽，魏郡蒙惠化，且盧子家、王子邕繼踵此郡，欲使世不乏賢，故復相屈。在郡先以德化，善為條教，百姓愛之。鄭玄毛詩箋曰：方，向也。漢書曰：司馬相如既病免，家居茂陵。〉
心事俱已矣，江上徒離憂。〈楚辭曰：思公子兮徒離憂。〉

文選考異

〈注「十洲記曰」：陳云：案東方朔十洲記皆記仙山異境，非其他地志之比，安得載丹陽古蹟？況觀「新亭，吳舊亭」語，乃三國以後人所記，書名之誤，更易辨也。今案：其說是也，「洲」當作「州」，善屢引〉〈之，必當日別有其書也，不知者改之耳。各本皆誤。餘詳每條下。〉

〈注「謝眺」：何校「眺」改「朓」，陳云注「眺」並當作「朓」，各本皆偽。以下放此，不悉出。〉

〈注「垂稱於平陽魏郡蒙惠化」：何校「平陽」改「陽平」，「蒙」上添「百姓」二字，陳同。各本皆誤。〉

別范安成詩
〈五言梁書曰：范岫，字樊賓，齊代為安成內史。〉

沈休文

主条目：別范安成詩
生平少年日，分手易前期。〈言春秋既富，前期非遠，分手之際，輕而易之。言不難也。漢書灌夫傳曰：生平慕之。論語，子曰：久要不忘平生之言。孔安國曰：平生，少時也。賈充上與李夫人書曰：每至當別，未嘗以為易。〉
及爾同衰暮，非復別離時。〈言年壽衰暮，死日將近交，臂相失，故曰非時也。蜀志曰：宋預聘吳，孫權捉預手曰：今君年長，孤亦老，恐不復相見也。〉
勿言一樽酒，明日難重持。〈蘇武詩曰：我有一樽酒，將以贈遠人。〉
夢中不識路，何以慰相思？〈繆襲嘉夢賦曰：心灼爍其如陽，不識道之焉如？韓非子曰：六國時，張敏與高惠二人為友，每相思不能得見，敏便於夢中往尋，但行至半道，即迷不知路，遂回，如此者三。〉

文選考異

〈注「心灼爍其如陽」：案：「陽」當作「湯」。各本皆偽。〉


Chinese text: This work was published before January 1, 1923, and is in the
public domain worldwide because the author died at least 100 years ago.
