序下
豪士賦序
主条目：豪士賦序
　　陸士衡〈臧榮緒晉書曰：機惡齊王冏矜功自伐，受爵不讓，及齊亡，作豪士賦。呂氏春秋曰：老聃、孔子、墨翟、關尹子、列子、陳駢、楊朱、孫臏、王寥、兒良，此十人者，皆天下之豪士也。然機猶假美號以名賦也。〉

　　夫立德之基有常，而建功之路不一。〈左氏傳，穆叔曰：太上有立德，其次有立功。〉何則？循心以為量者存乎我，〈言立德必循於心，故存乎我。〉因物以成務者繫乎彼。〈言建功必因於物，故繫乎彼。〉存夫我者，隆殺止乎其域；繫乎物者，豐約唯所遭遇。〈言德有常量，至域便止；功無常則，因遇乃成。域謂身也。〉落葉俟微風以隕，而風之力蓋寡；〈漢書，王恢謂韓安國曰：夫草木遭霜者，不可以遇風。〉孟嘗遭雍門而泣，而琴之感以末。〈桓子新論曰：雍門周以琴見孟嘗君，孟嘗君曰：先生鼓琴亦能令文悲乎？對曰：臣竊為足下有所悲，千秋萬歲後，墳墓生荊棘，游童牧豎，躑躅其足，而歌其上，曰孟嘗君之尊貴，亦猶若是乎！於是孟嘗喟然太息，涕承睫而未下，雍門周引琴而鼓之，徐動宮徵，揮角羽，初終而成曲。孟嘗君遂歔欷而就之。是琴之感以末也。〉何者？欲隕之葉，無所假烈風；將墜之泣，不足繁哀響也。是故苟時啟於天，理盡於民，〈時既啟之於天，理又盡於人事，言立功易也。〉庸夫可以濟聖賢之功，斗筲可以定烈士之業。〈說苑曰：管仲，庸夫也，桓公得之以為仲父。論語，子貢曰：今之從政者何如？子曰：噫！斗筲之人，何足算也！〉故曰才不半古，而功已倍之，蓋得之於時勢也。〈孟子曰：當今之時，萬乘之國行仁政，民之悅之，猶解倒懸也。故事半，古之人功必倍之，唯此時為然。〉歷觀古今，徼一時之功，而居伊周之位者有矣。〈孟子曰：彼一時，此一時。〉夫我之自我，智士猶嬰其累；物之相物，昆蟲皆有此情。〈孟子曰：爾為爾，我為我。文子曰：譬吾處於天下，亦為一物也。然則我亦物也，而物亦物也，物之與我也，有何以相物也。禮記曰：昆蟲未蟄。鄭玄曰：昆，明也。明蟲者，陽而生，陰而藏。〉夫以自我之量，而挾非常之勳，神器暉其顧盼，萬物隨其俯仰，〈老子曰：天下神器，不可為也；為者敗之。〉心玩居常之安，耳飽從諛之說，〈史記，汲黯曰：上置公卿，寧令從諛承意，陷主於不義乎？〉豈識乎功在身外，任出才表者哉！

　　且好榮惡辱，有生之所大期；〈孫卿子曰：好榮惡辱，好利惡害，是君子小人之所同。〉忌盈害上，鬼神猶且不免；〈周易曰：鬼神害盈而福謙。左氏傳，狼瞫曰：周志有之，勇則害上，不登於明堂。〉人主操其常柄，天下服其大節，〈韓子曰：操生殺之柄，此人主之勢也。左氏傳，仲尼曰：唯器與名不可以假人，君之所司也，政之大節也。〉故曰天可讎乎？〈左氏傳曰：楚子入于雲中，鄖公辛之弟懷將殺王，辛曰：君討臣，誰敢讎之？君命，天也。若死天命，將誰讎乎？〉而時有袨服荷戟，立于廟門之下，援旗誓衆，奮於阡陌之上。〈漢書曰：宣帝祠孝昭廟，先敺旄頭劍挺墮地，首垂泥土中，刃響乘輿車，馬驚，於是召梁丘賀筮之，有兵謀，不吉。上還，使有司侍祠。時霍氏外孫代郡太守任宣坐謀反誅，宣子章為公車丞，亡在渭城界，中夜袨服入廟，居郎間，執戟立廟門，待上至，欲為逆，發覺，伏誅。蘇林曰：袨服，黑服也。過秦論曰：陳涉躡足行伍之間，而俛起阡陌之中，斬木為兵，揭竿為旗。援，于元切。〉況乎代主制命，自下財物者哉！〈后以財成而臣為之，故云自下。尸子曰：天生萬物，聖人財之。〉廣樹恩不足以敵怨，勤興利不足以補害，故曰代大匠斲者，必傷其手。〈老子曰：夫代大匠斲，希有不傷其手。〉且夫政由寗氏，忠臣所為慷慨；祭則寡人，人主所不久堪。〈左氏傳曰：衛獻公使與寗喜言曰：苟反國，政由寗氏，祭則寡人。〉是以君奭鞅鞅〈於亮〉，不悅公旦之舉；高平師師，側目博陸之勢。〈尚書序曰：召公為保，周公為師，相成王為左右，召公不悅。漢書，景帝目送周亞夫曰：此之鞅鞅，非少主臣也。又曰：魏相，字弱翁，遷御史，四歲代韋賢為丞相，封高平侯。班固述魏相曰：高平師師，惟辟作威，圖黜凶害，天子是毗。韋昭曰：師師，相尊法也。漢書曰：列侯宗室見郅都側目。又曰：霍光為博陸侯。〉而成王不遣嫌吝於懷，宣帝若負芒刺於背，非其然者與﹖〈尚書曰：武王既喪，管叔及群弟流言於國曰：公將不利於孺子。孔安國曰：成王信流言而疑周公。漢書曰：宣帝始立，謁見高廟，大將軍霍光從參乘，上內嚴憚之，若有芒刺在背。〉嗟乎！光于四表，德莫富焉；王曰叔父，親莫昵焉。〈尚書曰：光被四表。毛詩曰：王曰叔父。毛萇曰：叔父，謂周公也。〉登帝大位，功莫厚焉；守節沒齒，忠莫至焉。〈漢書，昭帝崩，霍光上奏曰：太宗亡嗣，孝武皇帝曾孫病已可以嗣孝昭皇帝。太后詔可。尚書，伊尹曰：天位艱哉！李陵與蘇武書曰：薄賞子以守節。論語，或問管仲曰：奪伯氏駢邑三百，飯疏食，沒齒無怨言。〉而傾側顛沛，僅而自全，則伊生抱明允以嬰戮，文子懷忠敬而齒劍，固其所也。〈尚書曰：太甲既立，不明，伊尹放諸桐。左氏傳曰：高陽氏有才子，明允篤誠。紀年曰：太甲潛出自桐，殺伊尹。吳越春秋曰：文種者，本楚南郢人也，姓文，字少禽。禮記，孔子曰：儒有懷忠信以待舉。史記曰：勾踐平吳，人或讒大夫種且作亂，越王乃賜種劍曰：子教寡人伐吳七術，寡人用其三而敗吳，其四在子，子為我從先王試之。種遂自殺。枚叔上書諫吳王曰：腐肉之齒利劍也。〉

　　因斯以言，夫以篤聖穆親，如彼之懿，〈謂周公也。〉大德至忠，如此之盛，〈謂霍光也。〉尚不能取信於人主之懷，止謗於衆多之口，〈鄒陽於獄上書曰：不奪乎衆多之口。〉過此以往，惡〈烏〉睹其可！安危之理，斷可識矣。又況乎饕〈土高〉大名以冒道家之忌，運短才而易聖哲所難者哉！〈穀梁傳曰：君不尸小事，臣不專大名。老子曰：富貴而驕，自遺其咎。莊子曰：功成者隳，名成者虧，孰能去功與名，而還與衆人﹖〉身危由於勢過，而不知去勢以求安；禍積起於寵盛，而不知辭寵以招福。見百姓之謀己，則申宮警守，以崇不畜之威；〈左氏傳曰：公待於壞隤，申宮警備，設守而後行。杜預曰：申整宮備也。〉懼萬民之不服，則嚴刑峻制，以賈〈古〉傷心之怨。〈新序曰：商鞅為嚴刑峻法，易古三代之制。杜預左氏傳注曰：賈，賣也。尚書曰：民罔不衋傷心。〉然後威窮乎震主，而怨行乎上下，〈漢書，蒯通說韓信曰：臣聞勇略震主者身危，功蓋天下者不賞。〉衆心日陊〈亘氏〉，危機將發，而方偃仰瞪〈直孕〉眄，謂足以夸世，〈毛詩曰：或棲遲偃仰。魯靈光殿賦曰：齊首目以瞪眄。埤蒼曰：瞪，直視也。〉笑古人之未工，亡己事之已拙，知曩勳之可矜，暗成敗之有會。是以事窮運盡，必於顛仆〈音赴〉；風起塵合，而禍至常酷也。〈答賓戲曰：彼皆躡風塵之會，履顛沛之勢。項岱曰：彼，謂李斯輩也。風發於天，以諭君上，塵從下起，以諭斯等。〉聖人忌功名之過己，惡寵祿之踰量，蓋為此也。

　　夫惡欲之大端，賢愚所共有，〈禮記曰：飲食男女，人之大欲存焉；死亡貧苦，人之大惡存焉。故惡欲者，心之大端也。〉而游子殉高位於生前，志士思垂名於身後，受生之分，唯此而已。夫蓋世之業，名莫大焉；〈漢書曰：項羽歌曰：力拔山兮氣蓋世。〉震主之勢，位莫盛焉；〈震主，已見上文。〉率意無違，欲莫順焉。借使伊人頗覽天道，知盡不可益，盈難久持，〈周易曰：天道虧盈而益謙。毛詩序曰：太平之君子，能持盈守成。〉超然自引，高揖而退，〈司馬遷報任少卿書曰：寧得自引深藏巖穴耶？〉則巍巍之盛，仰邈前賢，洋洋之風，俯冠來籍，而大欲不乏於身，至樂無愆乎舊，節彌效而德彌廣，身逾逸而名逾劭。〈爾雅注曰：劭，美也。〉此之不為，彼之必昧，然後河海之跡堙為窮流，一簣之舋積成山岳，〈論語曰：譬如為山，未成一簣，止吾止也。〉名編凶頑之條，身猒荼毒之痛，豈不謬哉！〈毛詩曰：人之貪亂，寧為荼毒！〉故聊賦焉，庶使百世少有寤云。

文選考異

落葉俟微風以隕：何校「風」改「飆」。袁本云善作「風」。茶陵本云五臣作「飆」。案：晉書作「飆」，或「風」是傳寫誤。
不足繁哀響也：何校「繁」改「煩」，云晉書作「煩」。陳云作「煩」為是。案：「繁」與「煩」音義甚近，或善自與晉書有異也。
注「左氏傳曰」下至「將誰讎乎」：袁本、茶陵本無此一節注。案：二本脫也。
注「首垂泥土中刃響乘輿」：何校去「土」字，「響」改「鄉」，陳同，是也。各本皆誤。
注「遷御史」：陳云下脫「大夫」二字，是也。各本皆脫。
登帝大位：袁本、茶陵本「大」作「天」。袁有校語云善作「大」，茶陵無。案：注引「天位艱哉」，善自作「天」，與五臣無異，不作「大」也。茶陵本所見為是，袁校語及此非。晉書亦是「天」字。
亡己事之已拙：袁本、茶陵本「亡」作「忘」，云善作「亡」。案：各本所見皆非也。「亡」字但傳寫誤，晉書亦是「忘」字。
注「爾雅注曰劭」：袁本「爾」作「小」，無「注」字，是也。茶陵本亦誤衍。}}

三月三日曲水詩序
〈風俗通曰：周禮，女巫掌歲時祓除疾病。禊者絜也，於水上盥絜也。巳者祉也，邪疾已去，祈介祉也。韓詩曰：三月桃花水之時，鄭國之俗，三月上巳於溱、洧兩水之上，執蘭招魂，祓除不祥也。續齊諧記曰：晉武帝問尚書摯虞曰：三月曲水，其義何？答曰：漢章帝時，平原徐肇以三月初生三女，至三日而俱亡，一村以為怪，乃招攜至水濱盥洗，遂因水以泛觴。曲水之義起於此。帝曰：若所談，非好事。尚書郎束皙曰：仲治小生，不足以知，臣請說其始。昔周公成洛邑，因流水以泛酒，故逸詩曰：羽觴隨流波。又秦昭王三日置酒河曲，見有金人出，奉水心劍曰，令君制有西夏，乃因其處，立為曲水。二漢相沿，皆為盛集。帝曰：善。賜金五十斤，左遷仲治為陽城令。裴子野宋略曰：文帝元嘉十一年三月丙申，禊飲於樂遊苑，且祖道江夏王義恭、衡陽王義季，有詔會者咸作詩，詔太子中庶子顏延年作序。〉

主条目：三月三日曲水詩序
　　顏延年

　　夫方策既載，皇王之跡已殊；鐘石畢陳，舞詠之情不一。〈禮記，哀公問政。子曰：文、武之道，布在方冊。春秋說題辭曰：尚書者，二帝之跡，三王之義，所推期運，明受命之際。郭象莊子注曰：皇王殊跡，隨世為名。漢書曰：石曰磬，金曰鍾。毛詩序曰：永歌之不足，不知手之舞之。〉雖淵流遂往，詳略異聞，〈上林賦曰：恐後代靡麗，遂往而不反。春秋序曰：史有文質，辭有詳略。〉然其宅天衷，立民極，莫不崇尚其道，神明其位，〈東京賦曰：豈如宅中而圖大。呂氏春秋曰：古之王者，擇天之中而立國，擇國之中而立宮。周禮曰：設官分職，以為民極。周易曰：聖人以神明其德。〉拓〈土洛〉世貽統，固萬葉而為量者也。〈魏志，高堂隆上疏曰：拓跡垂統，必俟聖賢。晉中興書，詔桓玄曰：蕃衛王家，垂固萬葉。〉

　　有宋函夏，帝圖弘遠。〈楊雄河東賦曰：函夏之大。漢書，服虔曰：函夏，諸夏也。孝經鉤命決曰：丘乃授帝圖，掇秘文。〉高祖以聖武定鼎，規同造物；〈宋高祖也。左氏傳，王孫滿謂楚子曰：成王定鼎于郟鄏。莊子，孔子曰：夫造物者為人。司馬彪曰：造物者為道。〉皇上以叡文承歷，景屬宸居。〈皇上，宋文帝也。尚書曰：叡哲文明。又曰：天之歷數在爾躬。景，光景連屬也。典引曰：高光二聖，宸居其域。蔡邕曰：如北辰居其所而衆星拱之。〉隆周之卜既永，宗漢之兆在焉。〈楊雄河東賦曰：眽隆周之大寧。左氏傳，王孫滿曰：成王定鼎於郟鄏，卜世三十，卜年七百。漢書文紀曰：兆得大橫。占曰：大橫庚庚，余為天王。〉正體毓德於少陽，王宰宣哲於元輔。〈正體，太子也。喪服傳曰：父為長子三年。傳曰：何以三年，長子正體於上。周易曰：蠱，君子以振民毓德。少陽，東宮也。鄭玄禮記注曰：東郊少陽，諸侯象也。王宰，已見曲水詩。毛詩曰：宣哲維人，文、武惟后。班固涿邪山文曰：晄晄將軍，大漢元輔。〉晷緯昭應，山瀆效靈。〈說文曰：晷，日影也。緯，五星也。易乾鑿度曰：五緯順軌，四時和栗。山，五嶽也。瀆，四瀆也。效靈，山出器車、瀆出圖書之類。〉五方雜遝〈徒合〉，四隩來暨。〈漢書曰：京師五方雜錯。尚書曰：九州攸同，四隩既澤，吳都賦曰：都輦殷而四隩來暨。〉選賢建戚，則宅之於茂典；施命發號，必酌之於故實。〈左氏傳，士會曰：楚君之舉也，內姓選於親，外姓選於舊。又曰：蒍敖為宰，擇楚國之令典。尚書，武王曰：發號施令，罔有不臧。毛詩序曰：能酌先祖之道，以養天下。國語，楚穆仲謂宣王曰：魯侯賦事行刑，必問於遺訓，而資於故實。〉大予協樂，上庠肆教。〈東觀漢記，孝明詔曰：正大樂官曰大予樂官。禮記曰：有虞氏養國老於上庠。〉章程明密，品式周備。〈漢書曰：高祖命張蒼定章程。謝承後漢書曰：魏朗為河內太守，明密法令。漢書曰：宣帝樞機周密，品式備具。〉國容視令而動，軍政象物而具。〈司馬法曰：國容不入軍，軍容不入國。左氏傳曰：士會曰：蒍敖為宰，百官象物而動，軍政不戒而備。〉箴闕記言，校文講藝之官，采遺於內；輶車朱軒，懷荒振遠之使，論德于外。〈左氏傳，魏絳曰：昔周辛甲之為太史也，命百官箴王闕。禮記曰：言則右史書之。西都賓曰：啟發篇章，校理秘文，講論于六藝，稽古於同異。楊雄答劉歆書曰：嘗聞先代輶軒之使。風俗通曰：周、秦常以八月輶軒，使采異代方言。辨亡論曰：輶軒騁於南荒。尚書大傳曰：未命為士，不得朱軒。西征賦曰：銜命則蘇屬國，震遠則張博望。〉赬莖素毳〈昌銳〉，并柯共穗之瑞，史不絕書；棧山航海，踰沙軼漠之貢，府無虛月。〈赬莖，朱草也。素毳，白虎也。并柯，連理也。共穗，嘉禾也。左氏傳，晉司馬叔侯曰：魯之於晉也，職貢不乏，史不絕書，府無虛月，如是可矣。楊雄交州箴曰：航海三萬，東牽其犀。軼，余日切。〉烈燧千城，通驛萬里。穹居之君，內首稟朔；卉服之酋，回面受吏。〈穹居之君，匈奴也。魏都賦曰：思稟正朔。尚書曰：島夷卉服。劇秦美新曰：海外遐方，回首內嚮。漢書曰：卬、笮之君長，欲願為內臣妾，請吏北面。〉是以異人慕響，俊民間出；〈班固漢書贊曰：群士慕響，異人並出。尚書曰：俊民用章。漢書曰：漢興，詩、書往往間出。〉警蹕清夷，表裏悅穆。〈仲長子昌言曰：姦慝既弭，警蹕清夷。〉將徙縣中宇，張樂岱郊。〈言將徙都洛邑，封禪泰山也。莊子曰：北門成問於黃帝曰：帝張咸池之樂於洞庭之野。〉增類帝之宮，飭禮神之館，塗歌邑誦，以望屬車之塵者久矣。〈禮記曰：天子將出征，類于上帝。類，祭也。西都賦曰：禮神祇，懷百靈。司馬相如諫獵曰：犯屬車之清塵。〉

　　日躔〈直連〉胃維，月軌青陸。〈漢書曰：日月初躔星之紀。韋昭曰：躔，處也。禮記曰：季春之月日在胃。王仲宣思征賦曰：在建安之二八，星步次於箕維。漢書天文志曰：月順入軌道。河圖帝覽嬉曰：立春春分，月從東青道。杜預左氏傳注曰：陸，道也。〉皇祇發生之始，后王布和之辰，〈皇，天神也。祇，地神也。周禮曰：大宗伯掌天神地祇之禮。曹植九詠曰：皇祇降兮潛靈舞。爾雅曰：春為發生。禮記曰：后王命冢宰，降德于衆兆人。又曰：孟春之月，命相布德和令。〉思對上靈之心，以惠庶萌之願。加以二王于邁，出餞戒告，〈二王，已見上文。毛詩曰：從公于邁。韓詩章句曰：送行飲酒曰餞。燕禮曰：小臣戒盥者。鄭玄曰：君以宴禮勞使臣，則警戒告語焉。〉有詔掌故，爰命司歷，〈封禪書曰：宜命掌故。左氏傳，仲尼曰：今火猶西流，司歷過也。〉獻洛飲之禮，具上巳之儀。〈洛飲、上巳，並已見上注。〉南除輦道，北清禁林，左關巖隥〈都鄧〉，右梁潮源。略亭皋，跨芝廛，苑太液，懷曾山。〈上林賦曰：輦道纚屬，西都賓曰：集禁林而屯聚。難西蜀父老曰：關沫若，梁孫原。穆天子傳曰：天子東升于三道隥。郭璞曰：隥，阪也。上林賦曰：亭皋千里，靡不被築。洛神賦曰：稅駕乎衡皋，秣駟乎芝田。漢書有太液池。〉松石峻垝〈古毀〉，蔥翠陰煙，游泳之所攢萃，翔驟之所往還。於是離宮設衛，別殿周徼〈音叫，西都賓曰：離宮別觀，三十六所，周以鉤陳之位，衛以嚴更之署，周廬千列，徼道綺錯。〉旌門洞立，延帷接枑，〈周禮曰：王之會同，為帷宮，設旌門。楊雄蜀都賦曰：延帷揚幕，接帳連岡。又周禮曰：王之會同之舍，設梐枑再重。杜子春曰：梐枑，行馬也。〉閱水環階，引池分席。〈歎逝賦曰：閱水以成川。〉春官聯事，蒼靈奉塗。然後昇秘駕，胤緹〈徒兮〉騎，搖玉鸞，發流吹，〈言春官聯事以供職，蒼靈奉塗以衛行也。周禮有春官宗伯。又曰：以官府之六，聯合邦治。二曰賓客之聯事。蒼靈，青帝也。尚書帝命驗曰：帝者承天立五府。蒼曰靈府。鄭玄曰：蒼帝靈威仰之府。續漢書曰：緹騎二百人，屬執金吾。楚辭曰：鳴玉鸞之啾啾兮。淮南子曰：龍舟鷁首，浮吹以虞。〉天動神移，淵旋雲被，以降于行所，禮也。〈羽獵賦曰：天動地岋。淮南子曰：藏志九旋之淵。蔡邕獨斷曰：天子以天下為家，自謂所居為行在所。〉

　　既而帝暉臨幄，百司定列，鳳蓋俄軫，虹旗委旆。〈俄軫，委旆，不行也。東都主人曰：鳳蓋棽纚。楚辭曰：回朕車俾西引，搴虹旗於玉門。〉肴蔌芬藉，觴醳〈亦〉泛浮。〈毛詩曰：其肴維何，炰鱉及魚；其蔌維何，維筍及蒲。鄭玄禮記注曰：醳，旨酒也。〉妍歌妙舞之容，銜組樹羽之器。〈古妍歌篇曰：妍歌展妙聲，發曲吐令辭，邊讓章華賦曰：妙舞麗於陽阿。阮諶三禮圖曰：筍虡，兩頭並為龍以銜組。曹植九詠曰：雲龍兮銜組，流羽兮交橫，毛詩曰：設業設簴，崇牙樹羽。〉三奏四上之調，六莖九成之曲。競氣繁聲，合變爭節。〈韓子曰：師曠奏清徵，一奏有玄鶴二八來集，再奏而列，三奏延頸而鳴，攄翼而舞。馬融琴賦曰：師曠三奏而神物下。楚辭曰：四上競氣極聲變。王逸曰：四上，謂代奏鄭、衛也。漢書曰：顓頊作六莖。尚書曰：簫韶九成，鳳皇來儀。〉龍文飾轡，青翰侍御。〈班固西域傳贊曰：蒲梢龍文魚目，汗血之馬也。說苑，莊辛謂襄城君曰：鄂君乘青翰之舟，汎新波之中。〉華裔殷至，觀聽騖集。揚袂風山，舉袖陰澤。靚莊藻野，袨服縟川。〈籍田賦曰：居靡都鄙，民無華裔。蜀都賦曰：觀聽之所踊躍。法言曰：雷震揚天，風薄于山。上林賦曰：靚莊刻飾。鄒陽上書曰：袨服叢臺之下者，一旦成市。說文曰：縟，繁彩色也。〉故以殷〈隱〉賑外區，煥衍都內者矣。〈西京賦曰：鄉邑殷賑。張載劍閣銘曰：矧茲狹隘，王之外區。王粲羽獵賦曰：叢華雜沓，煥衍陸離。〉上膺萬壽，下禔〈氏移〉百福〈毛詩曰：報以介福，萬壽無疆。司馬相如難蜀文曰：中外禔福。毛詩曰：介爾百福。〉帀筵稟和，闔堂依德。情盤景遽，歡洽日斜。金駕總駟，聖儀載佇。悵鈞臺之未臨，慨酆宮之不縣。〈左氏傳曰：楚子合諸侯於申，椒舉言於楚子曰：夏啟有鈞臺之享，康王有酆宮之朝。〉方且排鳳闕以高遊，開爵園而廣宴。〈關中記曰：建章圓闕臨北道，銅鳳在上，故號鳳闕。鄴中記曰：銅爵臺西有爵園。〉並命在位，展詩發志。〈楚辭曰：展詩兮會舞。王逸曰：展，舒也。周易曰：有孚發若，信以發志也。〉則夫誦美有章，陳信無愧者歟？〈毛詩序曰：頌者，美盛德之形容。左傳曰：楚子木問趙孟曰：范武子之德何如？對曰：祝史陳信於鬼神無愧辭。〉

文選考異

注「晉武帝問尚書摯虞曰」：陳云「書」下脫「郎」字，是也。各本皆脫。藝文類聚、初學記引有。
注「三月曲水」：案：「月」當作「日」。各本皆偽。藝文類聚、初學記引作「日」，晉書束皙傳亦然。
注「叡哲文明」：茶陵本「叡」作「濬」。袁本作「叡」，與此同。案：依茶陵本似善正文作「濬」，魯靈光殿賦「濬哲欽明」，善注引「濬哲文明」。王元長序「睿哲在躬」，東京賦「睿哲元覽」，善注皆引「睿作聖，明作哲」。然則「睿」、「濬」較有區別，恐是五臣改「濬」為「叡」也，銑注云「叡聖」。
注「景光景連屬也」：陳云「光」上有脫文。案：當有「屬」字也。各本皆脫。
注「四隩既澤」：袁本、茶陵本「澤」作「宅」，是也。
則宅之於茂典：袁本、茶陵本「宅」作「擇」，是也。
注「尚書武王曰」：茶陵本「武」作「穆」，是也。袁本亦誤「武」。
注「國語楚穆仲」：案：「楚」當作「樊」。各本皆偽。
注「稽古於同異」：案：「古」當作「合」。各本皆偽。
烈燧千城：案：「烈」當作「列」。各本皆偽。蓋此二字多致混也。袁、茶陵二本餘篇校語可證。
注「王仲宣思征賦曰」：案：「思征」當作「征思」。各本皆倒。
注「閱水以成川」：案：「閱」上當有「川」字。各本皆脫。
注「炰鱉及魚」：袁本、茶陵本「及」作「鮮」，是也。
注「雷震揚天」：袁本、茶陵本「揚」作「于」，是也。
注「介爾百福」：茶陵本「介」作「卜」，是也，。袁本亦誤「介」。
三月三日曲水詩序
主条目：三月三日曲水詩序
　　王元長〈蕭子顯齊書曰：武帝永明九年三月三日，幸芳林園，禊飲朝臣，敕王融為序，文藻富麗，當代稱之。〉

　　臣聞出豫為象，鈞天之樂張焉；時乘既位，御氣之駕翔焉。〈周易豫卦曰：先生作樂，殷薦上帝。史記曰：趙簡子病，二日而悟，曰：我之帝所甚樂，與百神遊于鈞天，廣樂九奏萬舞。莊子曰：北門成問於黃帝曰：帝張咸池之樂於洞庭之野。莊子曰：乘天地之正，而御六氣之辨。穆天子傳曰：天子命駕八駿之乘，遂東南翔行，馳千里。郭璞曰：行如飛翔也。〉是以得一奉宸，逍遙襄城之域；體元則大，悵望姑射之阿。然窅眇寂寥，其獨適者已。〈老子曰：王侯得一而天下正。尚書曰：惟辟奉天。宸與辰同，已見上文。莊子曰：黃帝將見大隗于具茨之山，至襄城之野。東都主人曰：體元立制，繼天而作。論語，子曰：唯天為大，唯堯則之。莊子曰：堯治天下之民，平海內之政，往見四子藐姑射之山，汾水之陽，窅然喪其天下焉。家語，孔子曰：聖人舉事，可施於百姓，非獨適一身之行。〉至如夏后兩龍，載驅璿臺之上；穆滿八駿，如舞瑤水之陰；亦有饗云，固不與萬民共也。〈山海經曰：大樂之野，夏后啟於此舞九代馬，乘兩龍。毛詩曰：載馳載驅，周爰咨諏。易歸藏曰：昔者夏后啟筮，享神於晉之墟，作為璿臺於水之陽。穆滿八駿，已見江賦。又穆天子傳曰：天子北升太山之上，以望四野。乙丑，天子觴西王母於瑤池之上。毛詩曰：執轡如組，兩驂如舞。孟子曰：今王田獵於此，百姓聞王車馬之音，與羽毛之美，父子不相見，兄弟妻子離散，此無佗，不與民同樂也。〉

　　我大齊之握機創歷，誕命建家，接禮貳宮，考庸太室。〈蕭子顯齊書曰：齊太祖高皇帝，諱道成，字紹伯，受宋禪。尚書曰：我文考文王，誕膺天命。又曰：永建乃家。孟子曰：舜尚見帝，帝館甥於貳室，亦饗舜，迭為賓主，是天子而友匹夫也。趙岐曰：尚，上也，舜在畎畝之時，堯友禮之。舜上見堯，堯舍之於副宮。堯亦就饗舜之所設，更為賓主。尚書大傳曰：維十月五祀，舜為賓客，禹為主人，樂正進贊曰：尚考太室之義，唐為虞賓。鄭玄曰：舜既使禹攝天下之事，於祭祀避之，居賓客之位，獻酒則為亞獻。尚考，猶言往時也。太室，明堂之中央室也。義當為儀，儀，禮儀也。謂祭太室之禮，堯為舜賓也。〉幽明獻期，雷風通饗，昭華之珍既徙，延喜之玉攸歸。〈曾子，夫子曰：天道曰圓，地道曰方，方曰幽，圓曰明。禮記曰：明則有禮樂，幽則有鬼神。太公伏符陰謀曰：武王伐紂，四海神、河伯皆曰：天伐殷立周，謹來受命，願獻時雨。論語讖曰：仲尼云：吾聞堯率舜等遊首山，觀河渚，一老曰：河圖將來告帝期。尚書曰，納于大麓，烈風雷雨不迷。尚書大傳曰：舜將禪禹，八風循通。又曰：堯得舜，推而尊之，贈以昭華之玉。尚書璇璣玉鈐曰：玄圭出，刻曰延喜之玉。〉革宋受天，保生萬國，度〈時洛〉邑靜鹿丘之歎，遷鼎息大坰之慚。〈周書，武王曰：膺受大命革殷，受天明命。又曰：我聞古商先王成湯，保生商人。又度邑篇曰：維王克殷。乃永歎曰：嗚呼不淑，充天之對，自鹿至于丘中，具明不寢。帝王世紀曰：湯即天子位，遂遷九鼎于亳，至大坰，而有慚德。周書丘或為苑。〉紹清和於帝猷，聯顯懿於王表。駿發開其遠祥，定爾固其洪業。〈言以清和之德，繼於大道。楊子雲劇秦美新曰：鏡淳粹之至精，聆清和之正聲。蔡邕月令論曰：出北闈，視帝猷。法言曰：昔在有熊、高辛、唐、虞三代，咸有顯懿，故天因而瑞之，為神明主。河圖曰：成帝德者堯，開王表者禹。毛詩曰：濬哲維商，長發其祥。又曰：駿發爾私。又曰：天保定爾，亦孔之固。劇秦美新曰：制作六經洪業。〉皇帝體膺上聖，運鍾下武，冠五行之秀氣，邁三代之英風。昭章雲漢，暉麗日月，牢籠天地，彈壓山川。設神理以景俗，敷文化以柔遠。澤普汜而無私，法含弘而不殺。〈蕭子顯齊書曰：世祖武皇帝諱賾，字宣遠，以太子即位。墨子曰：上聖立為天子，其次立為三公。毛詩序曰：下武，嗣文也。禮記曰：人者五行之秀。又孔子曰：大道之行也，三代之英。丘未之逮，而有志焉。毛詩曰：倬彼雲漢，為章于天。譬猶天子為法度於天下也。周易曰：聖人與日月合其明。淮南子曰：帝者體太一，牢籠天地，彈壓山川。神理，猶神道也。周易曰：聖人以神道設教，而天下服。劉義恭丹徒宮集曰：昭化景俗，玄教凝神。廣雅曰：景，炤也。尚書曰：帝乃誕敷文德。錄圖曰：女聞偃兵建文化。尚書曰：柔遠能邇。淮南子曰：覆露昭道，普汜而無私。周易曰：含弘光大，品物咸亨。又曰：古之聰明叡智，神武而不殺者夫。潛夫論曰：簡刑薄威，不殺不誅，此德之上也。〉猶且具明廢寢，昃晷忘餐。念負重於春冰，懷御奔於秋駕。〈具明，已見上文。尚書曰：文王自朝至于日中昃，弗皇暇食。鄧析子曰：明君之御民，若乘奔而無轡，履冰而負重也。尚書曰：若蹈虎尾，涉於春冰。莊子曰：尹儒學御，三年而無所得，夜夢受秋駕，明日往朝師，師曰：今將教子以秋駕。司馬彪曰：秋駕，法駕也。〉可謂巍巍弗與，蕩蕩誰名，秉靈圖而非泰，涉孟門其何嶮。〈論語，子曰：巍巍乎舜、禹之有天下而不與焉。又曰：大哉堯之為君，蕩蕩乎民無能名焉。春秋漢含孳曰：天子南面秉圖書。成公綏大河賦曰：靈圖授錄於羲皇。孟子曰：以其道，舜受堯之天下，不以為泰。呂氏春秋曰：舜修德而苗服。孔子聞之曰：通乎德之情，則孟門、太行不為嶮矣。〉儲后睿哲在躬，妙善居質，內積和順，外發英華，斧藻至德，琢磨令範，言炳丹青，道潤金璧。出龍樓而問豎，入虎闈而齒胄。愛敬盡於一人，光耀究於四海。〈蕭子顯齊書曰：世祖立皇太子長楸。漢書，疏廣曰：太子，國儲副君。尚書曰：睿作聖，明作哲。禮記曰：清明在躬。桓子新論曰：聖賢之材不世，而妙善之技不傳。禮記曰：和順積中，而英華外發。法言曰：吾未見斧藻其德，若斧藻其楶者。應劭漢官儀曰：太子太傅，日就月將，琢磨玉質。言太子有玉之質，琢磨以道也。法言，或問聖人之言，炳若丹青，有諸？曰：丹青初則炳，久則渝，渝乎哉！淮南子曰：夫道潤乎草木，浸乎金石。毛詩曰：如金如錫，如珪如璧。漢書成紀曰：上嘗召太子出龍樓門。禮記曰：文王之為太子，朝於王季日三。雞初鳴，至寢門外，問內竪曰：今日安不？何如？周禮曰：師氏以三德教國子，居虎門之左。蔡邕明堂月令論曰：周官有闈門之學。禮記曰：行一物而三善皆得者，惟世子而已。其齒於學之謂也。尚書曰：夔典樂，教胄子。孝經曰：愛敬盡於事親。毛詩曰：夙夜匪懈，以事一人。呂氏春秋曰：愛敬盡於事親，光耀加於百姓，究於四海，此天子之孝也。〉若夫族茂麟趾，宗固盤石，跨掩昌姬，韜軼炎漢。〈毛詩曰：麟之趾，振振公子。漢書，宋昌曰：帝王子弟，犬牙相制，所謂盤石之宗。春秋錄圖曰：倉精萌，姬、稷之後昌。東觀漢記序曰：漢以炎精布耀，或幽而光。〉元宰比肩於尚父，中鉉繼踵乎周南，分陝流勿翦之懽，來仕允克施之譽，莫不如珪如璋，令聞令望，朱茀斯皇，室家君王者也。〈元宰，冢宰也。中鉉，司徒也。說苑，晏子謂楚王曰：齊之臨淄，比肩繼踵。毛詩曰：惟師尚父。周易曰：鼎金鉉。鄭玄曰：金鉉，喻明道能舉君之官職也。鄭玄尚書注曰：鼎，三公象也。毛詩序曰：周南言化自北而南，故繫之周公。公羊傳曰：自陝以西，召公主之。毛詩曰：蔽芾甘棠，勿翦勿伐，召伯所茇。國語曰：秦后太子來仕，其車千乘。韋昭曰：王仕於晉也。班固漢書貢禹贊曰：禹既黃髮，以德來仕。尚書曰：君陳克施有政。毛詩曰：如珪如璋，令問令望。又曰：朱茀斯皇，室家君王。〉

　　本枝之盛如此，稽古之政如彼，用能免群生於湯火，納百姓於休和，草萊樂業，守屏稱事。〈毛詩曰：文王孫子，本枝百世。尚書曰：若稽古帝堯。史記曰：文帝時，會天下新去湯火，人人樂業。左氏傳，君子曰：一人刑善，百姓休和。莊子曰：農夫無草萊之事則不比。禮記，諸侯曰：某土之守臣，其在邊邑曰某屏。尸子曰：能官者必稱事。〉引鏡皆明目，臨池無洗耳。沈冥之怨既缺，薖軸之疾已消。〈譙周考史曰：公孫述竊位於蜀，蜀人任永乃託目盲。及述誅，永澡盥，引鏡自照曰：時清則目明也。皇甫謐高士傳曰：堯致天下讓許由，巢父聞之以為汙，乃臨池水而洗耳。漢書曰：蜀嚴沈冥。侯巴曰：嚴君平常病不事，沈冥而死，亦絜矣。毛詩曰：考槃在陸，碩人之軸；考槃在阿，碩人之薖。鄭玄曰：薖，飢意。軸，病也。謂賢人隱居而離困病也。薖，苦和切。〉興廉舉孝，歲時於外府；署行議年，日夕于中甸。〈漢書曰：詔執事興廉舉孝。又詔曰：有懿稱明德者，遣詣相國府，署行議年。蘇林曰：行狀年紀也。尚書曰：五百里甸服。〉協律摠章之司，厚倫正俗；崇文成均之職，導德齊禮。〈漢書曰：李延年為協律都尉。魏志曰：明帝立摠章觀。荀氏傳曰：勗為光祿大夫，公以為魏杜夔所制律呂，檢校大樂摠章，鼓吹八音，與律呂乖。毛詩序曰：先王以是厚人倫，美教化，移風俗。風俗通曰：為政之要，辨風正俗，最其上也。魏志曰：明帝置崇文觀，徵善文者以充之。周禮曰：大司樂掌成均之法，以教建國之學政，而合國之子弟焉。論語，子曰：導之以德，齊之以禮。〉挈壺宣夜，辯氣朔於靈臺；書笏珥彤，紀言事於仙室。〈周禮夏官曰：挈壺氏掌懸壺。蔡邕天文志曰：言天體者有三家，其一曰宣夜。鄭玄毛詩箋曰：天子有靈臺者，所以觀祲象，察氣之妖祥。左氏傳曰：公既視朔，遂登觀臺以望，而書雲物。禮記曰：造受命於君，則書於笏。潘岳賈武公誄曰：惟帝以公，通揚祖宗，延登東序，服袞珥彤。史記曰：秦文公初有史以紀事。禮記曰：動則左史書之。華嶠後漢書曰：學者稱東觀為老氏藏室，道家蓬萊，今故言仙室。〉褰帷斷裳，危冠空履之吏；彯搖武猛，扛鼎揭旗之士。〈後漢賈琮為冀州刺史，車垂赤帷而行，及至州，自言曰：刺史當遠視廣聽，糾察美惡，何反垂帷裳以自掩塞乎？乃命御者褰之。百城聞風，自然震悚。漢書曰：蓋寬饒初拜為司馬，未出殿，斷其單衣，令短離地。說苑曰：楚人長劍危冠，而有子西。漢書曰：唐遵以明經飾行，顯名於世，衣獘履穿。又曰：霍去病每從大將軍受詔，與壯士為嫖姚校尉。華嶠後漢書曰：丁白為武猛校尉。法言曰：或問力能扛鴻鼎，揭華旗，知德亦有之乎？曰：百人也。〉勤恤民隱，糾逖王慝。射集隼於高墉，繳大風於長隧，不仁者遠，惟道斯行。〈國語，祭公謀父曰：勤恤民隱，而除其害。左氏傳曰：王謂晉文侯曰：以綏四方，糾逖王慝。周易曰：公用射隼于高墉之上。淮南子曰：堯之時，大風為害。堯命羿繳大風於青丘之澤。許慎曰：大風，風伯也。毛詩曰：大風有隧。論語，子夏曰：舜有天下，選於衆，舉皋陶，不仁者遠矣。禮記曰：大道之行也。〉讒莠蔑聞，攘爭掩息，稀鳴桴於砥路，鞠茂草於圓扉。〈毛詩曰：好言自口，莠言自口。尚書曰：無或攘敓。說文曰：桴，鼓柄也。漢書曰：張敞為京兆尹，桴鼓稀鳴，市無偷盜。毛詩曰：周道如砥，其直如矢。又曰：踧踧周道，鞠為茂草。周禮曰：以圜土教罷民。〉耆年闕市井之游，稚齒豐車馬之好；宮鄰昭泰，荒憬〈九永〉清夷。〈史記，太史公曰：文帝時，百姓皆安，自年六七十翁，未嘗至市井，遊遨嬉戲如小兒狀。閑居賦曰：昆弟班白，兒童稚齒。杜氏幽求子曰：年五歲聞有鳩車之樂，七歲有竹馬之歡。應劭漢官儀曰：不制之臣，相與比周。比周者，宮鄰金虎。宮鄰金虎者，言小人在位，比周相進，與君為鄰，堅若金，讒言人，惡若虎。毛詩曰：憬彼淮夷，來獻其琛。仲長子昌言曰：警蹕清夷。〉侮食來王，左言入侍，離身反踵之君，髽〈側麻〉首貫胸之長，屈膝厥角，請受纓縻。〈漢書匈奴傳曰：壯者食肥美，老者食其餘；貴壯健，賤老弱也。古本作晦食。周書曰：東越侮食。尚書曰：四夷來王。楊雄蜀王本紀曰：蜀之先名曰蠶叢、柏濩、魚鳧、開明，是時人民椎髻左言。漢書曰：南越王太子嬰齊入侍。周書曰：離身染齒之國，以龍角神龜為獻。爾雅曰：北方有比肩人焉，迭食而迭望。郭璞曰：此即半體之人。人各有一目、一鼻孔、一臂、一腳，亦猶魚鼠之相合爾。呂氏春秋曰：舜登為天子，大人反踵，皆被其澤。高誘淮南子注曰：反踵，國名，其人南行，跡北向也。淮南子曰：三苗髽首。山海經曰：有貫胸國，其人胸有竅。括地圖曰：禹平天下，會于會稽之野，又南經防風之神，弩射之，有迅雷，二神恐，以刃自貫其心。禹哀之，乃拔刃療以不死之草，皆生，是為貫胸之民。喻巴蜀文曰：交臂受事，屈膝請和。孟子曰：武王之伐殷，百姓若崩厥角。趙岐曰：厥角，叩頭以額角犀撅地也。漢書，終軍曰：願受長纓，必羈南越王，致之闕下。難蜀父老曰：蓋聞天子之收夷、狄也，其義羈縻勿絕而已。〉

　　文鉞碧砮之琛，奇幹善芳之賦，紈牛露犬之玩，乘黃茲白之駟，〈文鉞，未詳。一曰鉞當為越。杜篤展武論曰：文越水震，鄉風仰流。徐廣晉紀曰：鮮卑以碧石為寶。王沈魏書曰：東夷矢用楛，青石為鏃。孔安國尚書傳曰：砮中矢鏃也。家語，孔子曰：昔武王克商，於是肅慎氏貢楛矢石砮，其長尺有咫。周書曰：成王時，貢奇幹善芳者，頭若雄雞，佩之，令人不昧。孔晁曰：奇幹，亦北狄。善芳者，鳥名。不昧，不忘也。周書曰：卜盧國獻紈牛。紈牛，小牛也。又曰：渠搜獻鼩犬。鼩犬，露犬也，能飛，食虎豹。又曰：白民乘黃。乘黃者，似狐，其背有兩角。又曰：西方正北曰義渠，獻茲白。茲白者若馬，鋸齒，食虎豹。〉盈衍儲邸，充仞郊虞；匭牘相尋，鞮譯無曠。〈儲邸，猶府藏也。郊虞，掌山澤之官也。尚書曰：苞匭菁茆。匭音軌。聘禮曰：賈人啟櫝取圭，垂繅而受宰。晉中興書，王禹上言曰：貢篚相尋，連舟載路。周官曰：鞮鞻氏掌四夷之樂。禮記曰：西方曰狄鞮，北方曰譯。尚書大傳曰：成王時，越裳氏重九譯而獻白雉。〉一尉候於西東，合車書於南北。暢轂埋轔轔之轍，綏〈而惟〉旍卷悠悠之旆。〈楊雄解嘲曰：東南一尉，西北一候。禮記曰：書同文，車同軌。毛詩曰：文茵暢轂。范曄後漢書曰：張綱埋其車輪於洛陽都亭。毛詩曰：有車轔轔。禮記曰：武車綏旌。魏都賦曰：虹旌攝麾以就卷。毛詩曰：悠悠旆旌。〉四方無拂，五戎不距，偃革辭軒，銷金罷刃。〈周書曰：四方無拂，奄有天下。又曰：五戎不距，加用師旅。漢書，張良曰：昔武王伐殷紂，事已畢，偃革為軒。陳琳應機曰：冶刃銷鋒，偃武行德。〉天瑞降，地符升，澤馬來，器車出；紫脫華，朱英秀；佞枝植，歷草孳。〈詩緯曰：天下和同，天瑞降，地符升。孝經援神契曰：德至山陵，則澤出神馬。禮記曰：山出器車。禮斗威儀曰：人君乘土而王，其政太平，而遠方神獻其朱英紫脫。宋均注曰：紫脫，北方之物，上值紫宮。凡言常生者，不死也，死則主當之。尚書大傳曰：德先地序，則朱草生。瑞應圖曰：朱草，亦曰朱英。田俅子曰：黃帝時，有草生於帝庭階，若佞臣入朝，則草指之，名曰屈軼，是以佞人不敢進也。又曰：堯為天子，蓂莢生於庭，為帝成歷。尚書帝命驗曰：舜受命，蓂莢孳。〉雲潤星暉，風揚月至；江海呈象，龜龍載文。〈京房易飛候曰：青雲潤澤，蔽日在西北，為舉賢良。禮斗威儀曰：君乘土，其政平，則鎮星黃而多暉。禮含文嘉曰：朋友有舊，內外有差，則箕為之直，月至風揚。宋均曰：月至，月行以度至也。禮斗威儀曰：其君乘水而王，江海著其象，龜龍被文而見。宋均曰：龜龍，水物也，文，青、黃、白、赤、黑也。具有此色，見於水，故曰被。〉方握河沈璧，封山紀石，邁三五而不追，踐八九之遙跡。〈帝王世紀曰：堯與群臣沈璧於河，乃為握河記，今尚書候是也。孝經鉤命決曰：封于太山，考績燔柴，禪于梁父，刻石紀號。禮記逸禮曰：三皇禪云云，五帝禪亭亭。史記，楚子西曰：孔子丘述三、五之法，明周、召之業，八九，謂七十二君。曹植魏德論曰：越八九於往素，踵黃帝之靈矩。〉功既成矣，世既貞矣，信可以優游暇豫，作樂崇德者歟﹖〈禮記曰：王者功成作樂。老子曰：王侯得一以為天下貞。曹植魏德論曰：帝猷成矣，股肱貞矣。尚書大傳曰：周公作樂，優游三年。孫子兵法曰：人效死而上能用之，雖優游暇譽，令猶行也。譽猶豫，古字通。周易曰：先王作樂崇德。〉

　　于時青鳥司開，條風發歲，粵上斯巳，惟暮之春。〈左氏傳郯子曰：青鳥氏司啟者也。易通卦驗曰：立春條風至。楚辭曰：獻歲發春，汨吾南行。上巳，已見上文。毛詩曰：嗟嗟保介，惟暮之春。〉同律克和，樹草自樂。禊飲之日在茲，風舞之情咸蕩；去肅表乎時訓，行慶動於天矚。〈周禮曰：太師掌六律六同，以合陰陽之聲。鄭玄曰：同，陰律也。尚書曰：八音克諧。孔安國曰：諧，和也。漢書，文帝詔曰：方春和時，草木群生之物，皆有以自樂。禮傳曰：禊者，絜也。仲春之時，於水上釁絜也。論語曰：風乎舞雩，詠而歸。蔡邕月令章句曰：秋冬肅急之後，故布生德，和政令，去肅急。禮記曰：孟春之月，命相布德和令，行慶施惠。〉載懷平圃，乃睠芳林。芳林園者，福地奧區之湊，丹陵若水之舊。殷殷〈上〉均乎姚澤，膴膴尚於周原。狹豐邑之未宏，陋譙居之猶褊。山海經曰：槐江之山，實惟帝之平圃，南望崑崙。十洲記曰：芳林園在青溪菰首橋東，齊高帝舊宅。齊有天子，為舊宮，宮東築山鑿池，號曰芳林園。遁甲開山圖曰：驪山之西原有阜，名曰風涼，雍州之福地。西京賦曰：寔惟地之奧區神皋。帝王世紀曰：堯生於丹陵。呂氏春秋曰：顓頊生於若水，乃登為帝。又曰：舜陶於河濱，釣於雷澤，登為天子，賢士歸之，萬人譽之，陳陳殷殷，無不戴悅。高誘曰：殷，盛也。呂氏春秋曰：舜為天子，輒輒��，莫不戴悅。高誘曰��，動而喜貌也。殷殷，或為��，故兩引之。輒，知葉切。�，仕勤切。帝王世紀曰：瞽叟之妻曰握登，生舜於姚墟，故姓姚氏。堯求賢而四嶽薦舜，堯乃命于順澤之陽。毛詩曰：周原膴膴，堇荼如飴。漢高祖，豐人。魏太祖，譙人。求中和而經處，揆景緯以裁基。飛觀神行，虛檐〈鹽〉雲構。〈周禮曰：以土圭之法正日影，日至之影，尺有五寸，謂之地中，陰陽之所和，故曰中和也。景，日也。緯，星也。毛詩曰：定之方中，作為楚宮。揆之以日，作為楚室。東京賦曰：飛閣神行，莫我能形。劉公幹詩曰：大夏雲構。〉離房乍設，層樓間起，負朝陽而抗殿，跨靈沼而浮榮，鏡文虹於綺疏，浸蘭泉於玉砌。〈蜀都賦曰：百室離房。李尤平樂館銘曰：層樓通閣，禁闈洞房。爾雅曰：山東曰朝陽。西京賦曰：疏龍首以抗殿，狀巍峨以嶪岌。毛詩曰：王在靈沼。鄭玄禮記注曰：榮，屋翼也。傅玄陽春賦曰：丹霞播景，文虹竟天。李尤東觀銘曰：房闥內布，綺疏外陳。張衡七辨曰：迴飆拂其寮，蘭泉注其庭。劉楨魯都賦曰：金陛玉砌，玄枑雲阿。〉幽幽叢薄，秩秩斯干，曲拂邅迴，潺湲徑復。〈楚辭曰：叢薄深林人上慓。毛詩曰：秩秩斯干，幽幽南山。淮南子曰：曲拂邅迴，以像偶語。高誘曰：拂，戾。邅迴，水流也。楚辭曰：川谷徑復流潺湲。〉新蓱泛沚，華桐發岫，雜夭采於柔荑，亂嚶聲於綿羽。〈禮記月令曰：季春之月，桐始華，蓱始生。爾雅曰：小洲曰沚，山有穴為岫。毛詩曰：桃之夭夭，灼灼其華。又曰：手如柔荑。又曰：鳥鳴嚶嚶。又曰：綿蠻黃鳥。薛君注曰：綿蠻，文貌。〉禁軒承幸，清宮俟宴。緹帷宿置，帟幕宵懸。〈如淳漢書注曰：省中本為禁中，然乘輿之物，通呼曰禁。漢書曰：太僕先清宮。南都賦曰：朱帷連綱。鄭司農周禮注曰：在旁曰帷，在上曰幕。鄭玄曰：帟在幕，若幄中坐上承塵也，皆以繒為之。〉既而滅宿澄霞，登光辨色，式道執殳，展軨效駕，徐鑾警節，明鍾暢音。〈宿，列宿也。張平子東京賦曰：以須消啟明，掃朝霞，登天光於扶桑。禮記曰：朝辨色始入。漢書曰：式道，左右中候也。毛詩曰：伯也執殳。禮記曰：君車已駕，則僕展軨效駕。鄭玄曰：展軨，具視也。效駕，白已駕也。淳于髡斗酒說曰：明鍾擊磬，調歌紼舞。〉七萃連鑣，九斿〈由〉齊軌，建旗拂霓，揚葭振木。〈周穆王傳曰：天子賜七萃之士。郭璞曰：萃，聚也。猶傳有七輿大夫。張景陽七命曰：駟馬連鑣。文穎曰：甘泉鹵簿，天子出，道車五乘，斿車九乘。蔡邕釋誨曰：群車方奔于險路，安能與之齊軌？東京賦曰：龍輅充庭，雲旗拂霓。列子曰：秦青撫節悲歌，聲振林木。〉魚甲煙聚，貝胄星羅。重英曲瑵〈側絞〉之飾，絕景遺風之騎。昭灼甄部，駔〈祖朗〉駿函列，虎視龍超，雷駭電逝，轟轟隱隱，紛紛軫軫，羌難得而稱計。〈孫卿子曰：楚鮫革犀兕以為甲，堅如金石。毛詩曰：公徒三萬，貝胄朱綅。又曰：二矛重英。西京賦曰：葩瑵曲莖。魏書曰：上所乘馬名絕景，為矢所中。呂氏春秋曰：故須青龍之匹，遺風之乘。孫子兵法曰：長陳為甄。魏都賦曰：冀馬填廄而駔駿。周易曰：虎視眈眈。南都賦曰：馬鹿超而龍驤。潘岳閑居賦曰：礮石雷駭。嵇康贈秀才詩曰：風馳電逝。說文曰：轟轟，群車聲也。羽獵賦曰：隱隱軫軫，被陵緣阪，莫莫紛紛，山谷為之風飆。左思吳都賦曰：羌難得而覼縷。〉

　　爾乃迴輿駐罕，嶽鎮淵渟，睟〈邃〉容有穆，賓儀式序。授几肆筵，因流波而成次；蕙肴芳醴，任激水而推移。〈東觀漢記曰：天子行有罼罕。孫子兵法曰：其鎮如山，其渟如淵。石崇楚妃歎曰：矯矯莊王，淵渟嶽峙。孟子曰：君子所性，仁義禮智根於心，其生色也，睟然見於面。趙岐曰：睟，潤澤貌也。毛詩曰：天子穆穆。又曰：序賓以賢。又曰：式序在位。又曰：或肆之筵，或授之几。古逸詩云：羽觴隨流波。楚辭曰：蕙肴蒸兮蘭藉。子虛賦曰：涌泉清池。激水推移。〉葆佾陳階，金瓟在席，戚奏翹舞，籥動邠詩。〈張晏漢書注曰：以翠羽為葆也。佾，舞行列也。毛詩曰：我姑酌彼金罍。禮記曰：器用陶匏。司馬彪續漢書曰：執干戚，舞雲翹。周禮曰：籥章掌土鼓豳籥。又曰：仲春擊土鼓，歌豳詩，以迎暑也。〉召鳴鳥于弇〈菴〉州，追伶倫於嶰谷；發參差於王子，傳妙靡於帝江。〈山海經曰：弇州之山，五采之鳥，名曰鳴鳥，爰有百樂歌舞之風。漢書，黃帝使伶倫自大夏之西，崑崙之陰，取竹嶰谷，斷兩節間而吹之，以為黃鍾之宮。孟唐曰：解，脫也。谷，竹溝也。取竹之脫無溝節者，楚辭曰：望夫君兮未來，吹參差兮誰思？列仙傳曰：王子喬好吹笙，作鳳鳴。山海經曰：天山有神鳥，其狀如黃囊，其文丹，六足四翼，渾沌無面目，是識歌舞，寔惟帝江。〉正歌有闋，羽觴無筭。上陳景福之賜，下獻南山之壽；信凱讌之在藻，知和樂於食苹。桑榆之陰不居，草露之滋方渥。〈儀禮曰：工告于樂正曰：正歌備。禮記曰：有司告以樂闋。鄭玄曰：闋，終也。楚辭曰：瑤漿蜜勺實羽觴。燕禮曰：無筭之爵。毛詩曰：君子萬年，介爾景福。又曰：如南山之壽，不騫不崩。又曰：魚在在藻，有莘其尾。王在在鎬，飲酒樂愷。毛詩序曰：鹿鳴廢則和樂缺。詩曰：呦呦鹿鳴，食野之苹。桑榆，日所入也。東觀漢記，光武曰：失之東隅，收之桑榆。毛詩曰：湛湛露斯，在彼豐草。〉有詔曰：今日嘉會，咸可賦詩。〈周易曰：嘉會足以合禮。楊雄蜀都賦曰：吉日嘉會。〉凡四十有五人，其辭云爾。

文選考異

注「莊子曰北門成問於黃帝曰帝張咸池之樂於洞庭之野」：袁本作「張樂已見上文周易曰時乘六龍以御天」十六字，是也。茶陵本誤與此同。
注「維十月五祀」：茶陵本「月」作「有」，是也。袁本亦誤「月」。
注「明則有禮樂」：袁本、茶陵本無此五字。案：此尤校補也。
注「尚書璇璣玉鈐曰」：案：「玉」字不當有。各本皆衍。
注「制作六經洪業」：陳云下脫「也」字，是也。各本皆脫。
注「世祖立皇太子長楸」：何校「楸」改「懋」，陳同。各本皆誤。
跨掩昌姬：袁本、茶陵本「掩」作「蹍」。案：善注無明文可考，二本不著校語，或同五臣作「蹍」，但必當有音，今蓋注不全也。二本「蹍」下有「女展」。
注「帝王子弟」：案：「帝」上當有「高」字。各本皆脫。
注「秦后太子來仕」：何校云「太」字衍，陳同。各本皆衍。
注「王仕於晉也」：何校「王」改「來」，陳同，是也。各本皆誤。
注「若稽古帝堯」：案：「若」上當有「粵」字。各本皆誤。
注「譙周考史曰」：陳云「考史」當作「古史考」，是也。各本皆誤。
注「薖飢意」：袁本、茶陵本無此三字。案：此尤校添也。
注「後漢賈琮為冀州刺史車垂赤帷而行及至州自言曰」：袁本作「范曄後漢書曰賈琮為冀州刺史琮之部升車言曰」，是也。茶陵本并入五臣，與此同，皆非。
注「何反垂帷裳」：袁本「何」下有「有」字，是也。茶陵本與此同，非。
注「為嫖姚校尉」：案：此有誤也。正文作「彯搖」，與注不相應。考史記作「剽姚」，漢書作「票姚」，服虔音「飄搖」，師古曰「荀悅漢紀作票鷂」，字皆不作「嫖」。疑此注善引漢書自作「票姚」，其下或并引服音，且有「彯搖」與「票姚」異同之注而不全。
注「丁白為武猛校尉」：何校「白」改「原」，陳同，是也。各本皆誤。范蔚宗書何進傳有，其證矣。
注「百姓皆安」：袁本、茶陵本皆作「遂」，是也。
注「杜氏幽求子曰」下至「有竹馬之歡」：袁本、茶陵本無此二十二字。案：二本因善同五臣而節去也，有者是。
注「東越侮食」：袁本「侮」作「海」。案：「海」字當是也。詳注意，上句當云「古本作海食」，而引此以解之。其上作「晦」，下作「侮」，不相應，皆偽字，唯袁此一字未誤也。至於「侮食」，在「古本」之上已解訖矣。茶陵本作「侮」，誤與此同。今本周書亦作「侮食」，又非善所見。困學紀聞譏元長用之，皆就今本文選、今本周書而言，似未深得其理。
注「蓋聞天子之收夷狄也」：袁本、茶陵本「收」作「牧」，是也。
匭牘相尋：陳云據注「牘」當作「櫝」。案：各本所見皆誤。
注「禮記逸禮曰」：袁本無下「禮」字，茶陵本有。案：此似當作「逸禮記曰」。各本皆誤。
注「孔子丘述三五之法」：案：「子」字不當有，各本皆衍。
注「譽猶豫古字通」：案：「猶」當作「與」。各本皆誤。
注「十洲記曰」：何云「十洲記」或是「丹陽記」。陳云書名疑有誤。案：何、陳所校皆未是也，「洲」當作「州」，說已見前。
注「齊有天子」：案：「子」當作「下」。各本皆誤。
注「名曰風涼」：案：「風涼」當作「涼風」。各本皆誤。「涼風」見淮南地形訓，即離騷之「閬風」。史記「惠王閬」，索隱云「系本名毋涼」，是「涼」、「閬」通用也。
注「周禮曰以土圭之法」下至「緯星也」：茶陵本無此三十九字，袁本此節注并入五臣，皆非也。尤所見是。
秩秩斯干：袁本「斯干」下有校語，善作「清千」。茶陵本無校語。案：袁所見誤也。
金瓟在席：袁本、茶陵本「瓟」作「匏」。案：善引禮記為注，「匏」字是也。「瓟」雖「匏」之別體，但元長用此，未見其證。
籥動邠詩：何校「邠」改「豳」。案：所改未是也。善引周禮為注字作「豳」，故何據之。考北征賦「息郇邠之邑鄉」，善引漢書「豳鄉」而云「豳」與「邠」同。西征賦「化流岐豳」，善注引史記「立國於邠」而云「邠」與「豳」同。此注或未全，袁、茶陵二本正文「邠」下有「豳」字，未必非割裂善注而為之也。
注「取竹嶰谷」：案：此有誤也。下引孟康「解脫也」，不得此作「嶰」，與之不相應。考漢書作「解」，顏引孟注而云「一說昆侖之北谷名也」。晉灼曰：「谷名是也。」元長以之與「弇州」偶句，正從谷名之說，與孟迥別。廣雅釋山曰：「嶰，谷也。」劉淵林吳都賦注曰：「嶰谷，崑崙北谷也。」字皆作「嶰」。此正文亦必然。由是推之，善注此作「解」，引孟注，末當并引一說，且有「解」、「嶰」異同之注，乃為可通。今各本皆脫誤。無以訂之矣。
王文憲集序
主条目：王文憲集序
　　任彥昇

　　公諱儉，字仲寶，琅邪臨沂〈魚依〉人也。〈蕭子顯齊書曰：王儉，字仲寶。〉其先自秦至宋，國史家諜〈待協〉詳焉。〈琅邪王氏錄曰：王氏之先出自周王子晉。秦有王翦、王離，世為名將。七略曰：子雲家諜，言以甘露元年生也。〉晉中興以來，六世名德，海內冠冕。〈晉中興書曰：王祥弟覽生導，導生洽，洽生珣，珣生曇首。沈約宋書曰：王僧綽，曇首長子，遇害，子儉嗣。晉中興書，庾冰疏曰：臣因家寵，冠冕當世。〉古語云：「仁人之利，天道運行。」〈左氏傳，君子曰：仁人之言，其利博哉！莊子曰：天道運行，而無所積，故萬物成。〉故呂虔歸其佩刀，郭璞誓以淮水。〈晉中興書曰：魏徐州刺史任城呂虔有刀，工相之，為三公可服此刀。虔謂別駕王祥曰：苟非其人，乃或為害。卿有公輔之量，故以此相與。及祥死之日，以刀授弟覽曰：吾兒凡，汝後必興之，足稱此刀，故以相與。王氏家譜曰：初王導渡淮，使郭璞筮之，卦成，璞曰：吉無不利。淮水絕，王氏滅。〉若離翦之止殺，吉駿之誠感，蓋有助焉。〈史記曰：王翦者，潁陽人也。事秦，始皇使翦將兵而攻趙閼與，破之，後遂拔趙。陳勝之反秦，秦使王翦之孫王離擊趙王。孔安國尚書傳曰：以殺止殺，終無犯者。漢書曰：王吉，字子陽，琅邪人也，為諫議大夫。子駿，亦為諫議大夫，超遷御史大夫。吉居長安，其東家有大棗樹，垂吉庭中，吉婦取棗以啖吉。吉後知之，乃去婦。東家聞而欲伐其樹，鄰里固請吉令還婦。子駿，元帝時為御史大夫，妻死不復娶。漢書張賀贊曰：賀之陰德，亦有助云。〉

　　公之生也，誕授命世，體三才之茂，踐得二之機。〈周易曰：有天道焉，有地道焉，兼三才而兩之。又，子曰：知幾其神乎？顏氏之子，其殆庶幾乎？有不善未嘗不知，知而未嘗復行。韓康伯曰：在理則昧，造形則悟，顏子之分也。失之於幾，故有不善，得之於二，不遠而復，故知之未嘗復行也。〉信乃昴宿垂芒，德精降祉，〈春秋佐助期曰：漢相蕭何，昴星精。垂芒，謂發秀也。精，星也。異苑曰：汝南陳仲弓從諸息姓詣潁川荀季和父子，于時德星為之聚。太史奏，五百里內必有賢人集焉。〉有一于此，蔚為帝師。〈漢書曰：張良從容步游下邳圯上，有一老父出一編書曰：讀是則為王者師。〉況乃淵角殊祥，山庭異表；〈論語撰考讖曰：顏回有角額似月形。淵，水也。月是水積，故名淵。摘輔像曰：子貢山庭斗繞口，謂面有三庭，言山在中鼻高有異相也。故子貢至孝，顏回至仁也。〉望衢罕窺其術，觀海莫際其瀾。〈孟子曰：觀海有術，必觀其瀾。趙岐曰：瀾，水中大波也。〉宏覽載籍，博游才義。若乃金版玉匱之書，海上名山之旨；〈七略曰：太公金版玉匱，雖近世之文，然多善者。抱朴子曰：鄭君有玉匱記、金版經。范曄後漢書曰：荀爽遭黨錮，隱於海上，又遁漢濱以著述為事，題為新書，凡百餘篇。司馬遷書曰：僕誠著此書，藏諸名山。〉沈鬱澹雅之思，離堅合異之談。〈楊雄為方言。劉歆與雄書曰：非子雲澹雅之才，沈鬱之志，不能成此書。莊子，公孫龍問於魏牟曰：龍少學先王之道，長明仁義之行，合同異，離堅白。呂氏春秋曰：相劍者曰：白所以為堅也，黃所以為紉也，黃白雜，則堅且紉，良劍也。難者曰：黃白雜，則不堅且不紉，又柔則錈，堅則折，劍折且錈，焉得為利劍也？〉莫不總制清衷，遞為心極。斯固通人之所包，非虛明之絕境，不可窮者，其唯神用者乎？〈言金版玉匱之書，無不制在情衷，為心之極。斯故通人君子，或能兼而包之，故非王公之絕境也。然其不可窮而盡者，其唯有神用乎？言難測也。衷，中心也。虛明，亦心也。〉然檢鏡所歸，人倫以表，雲屋天構，匠者何？自咸洛不守，憲章中輟。〈劉琨勸進表曰：仍承西朝不守。禮記曰：仲尼憲章文、武。〉賀生達禮之宗，蔡公儒林之亞，〈晉中興書曰：賀循，字彥先，博覽群書，尤明三禮，為江東儒宗，徵拜博士。又曰：諸葛恢，字道明，時潁川荀顗，字道明，陳留蔡謨，字道明，俱有名譽，號曰中興三明。時人為之歌曰：京都三明各有名，蔡氏儒雅荀、葛清。〉闕典未補，大備茲日。〈劇秦美新曰：帝典闕而不補。〉至若齒危髮秀之老，含經味道之生，〈鄭玄禮記注曰：危，高也。然齒危，謂高年也。髮秀，猶秀眉也。東觀漢記，杜詩謂功曹郭丹曰：今功曹稽古含經，可謂至德。桓譚答楊雄書曰：子雲勤味道腴。〉莫不北面人宗，自同資敬。〈漢書曰：于定國為廷尉，乃迎學春秋，身執經，北面備弟子禮。孝經曰：資於事父以事母，而敬同。〉性託夷遠，少屏塵雜，自非可以弘獎風流，增益標勝，未嘗留心。〈習鑿齒晉陽秋曰：王夷甫、樂廣，俱以宅心事外，名重於時。故天下之言風流者，稱王、樂焉。〉

　　期歲而孤，叔父司空簡穆公，早所器異。〈蕭子顯齊書曰：王僧虔兄僧綽之子儉。又曰：世祖即位，遷僧虔為侍中，薨，贈司空，侍中如故，謚簡穆公。〉年始志學，家門禮訓，皆折衷〈丁仲〉於公。〈論語，子曰：吾十有五而志于學。羽獵賦序曰：不折衷于泉臺。〉孝友之性，豈伊橋梓；夷雅之體，無待韋弦。〈毛詩曰：張仲孝友。尚書大傳曰：伯禽與康叔朝於成王。見于周公，三見而三笞之。康叔有駭色，乃與伯禽問於商子曰：吾二子見於周公，三見而三笞，何也﹖商子曰：南山之陽，有木名橋，北山之陰，有木名梓，二子蓋往觀焉。於是二子如其言而往觀之，見橋木高而仰，見梓木實而俯，反以告商子。商子曰：橋者，父道也；梓者，子道也。二子明日復見，入門而趨，登堂而跪，周公迎拂其首而勞之曰：汝安見君子乎？二子以實對。公曰：君子哉，商子也！言王公有孝友之性，自天而成，豈惟見橋梓而知也。夷，平也。體，性也。韋，皮繩，喻緩也。弦，弓弦，喻急也。孫子曰：由禮則雅，不由禮則夷。韓子曰：西門豹之性急，故佩韋以自緩；董安于之心緩，故佩弦以自急。言王公平雅之性，無待此韋弦以成也，蓋自天性得中也。〉汝郁之幼挺淳至，黃琬之早標聰察，曾何足尚？〈東觀漢記曰：汝郁，字幼異，陳國人。年五歲，母被病不能飲食，郁常抱持啼泣，亦不肯飲食。母憐之，強為餐飯，欺言已愈。郁察母顏色不平，輒復不食。宗親共奇異之，因字幼異。挺，拔也。淳至，謂淳孝之甚至也。范曄後漢書曰：黃琬，字公琰，少失父母而辨慧，祖父瓊育之。瓊初為魏郡太守，建和元年正月，日蝕，京師不見，而瓊以狀聞。梁太后詔問所蝕多少，瓊思其對而未知所出。琬年七歲，在傍曰：何不言日蝕之餘，如月之初。瓊大驚，即以其言應詔。標，立也。言此二子淳孝聰察，比之王公，則二子曾何足尚也。〉年六歲，襲封豫寧侯，拜日，家人以公尚幼，弗之先告。既襲珪組，對揚王命，因便感咽，若不自勝。〈蕭子顯齊書曰：儉數歲襲爵豫寧侯，拜受茅土，流涕嗚咽。江表傳曰：潘濬見孫權，涕泣交橫，哀咽不能自勝。〉初，宋明帝居蕃，與公母武康公主素不協。及即位，有詔廢毀舊塋，投棄棺柩。公以死固請，誓不遵奉，表啟酸切。義感人神。太宗聞而悲之，遂無以奪也。〈太宗，宋明帝也。蕭子顯齊書曰：宋明帝以儉嫡母武康公主同太初巫蠱事，不可以為婦姑，欲開冢離塟，儉因人自陳，密以死請，故事不行。〉初拜秘書郎，遷太子舍人，以選尚公主，拜駙馬都尉。〈吳均齊春秋曰：宋明帝太始中，儉尚陽羨公主，拜駙馬都尉，為秘書郎，太子舍人。〉元徽初，遷秘書丞。〈沈約宋書曰：蒼梧王改年曰元徽。吳均齊春秋曰：儉超遷秘書丞。〉於是采公曾之中經，刊弘度之四部；〈蕭子顯齊書曰：儉又撰定元徽四部書目。王隱晉書曰：荀勗，字公曾，領秘書監，與中書令張華依劉向別錄整理錯亂，又得汲冢竹書，身自撰次，以為中經。臧榮緒晉書曰：李充，字弘度，為著作郎。于時典籍混亂，刪除頗重，以類相從，分為四部，甚有條貫，秘閣以為永制，五經為甲部，史記為乙部，諸子為丙部，詩賦為丁部。〉依劉歆七略，更撰七志。〈蕭子顯齊書曰：秘書丞上表求校墳籍，撰七志四十卷，上表獻之。漢書曰：劉歆總群書而奏其七略，故有輯略，有六藝略，有諸子略，有詩賦略，有兵書略，有術數略，有方技略。〉蓋嘗賦詩云：稷契匡虞夏，伊呂翼商周。自是始有應務之跡，生民屬心矣！時司徒袁粲，有高世之度，脫落塵俗。〈沈約宋書曰：袁粲，字景倩，順帝即位，遷中書監，司徒，侍中。袁喬與褚左軍解交書曰：雖欲虛詠濠肆，脫落儀制，其能得乎？〉見公弱齡，便望風推服，歎曰：衣冠禮樂在是矣！〈吳均齊春秋曰：儉精神秀徹，體識聰異，司徒袁粲見之，歎曰：宰相之門也。栝柏豫章雖小，已有棟梁之氣矣。〉時粲位亞台司，公年始弱冠，〈春秋漢含孳曰：三公象五嶽，在天法三能。台與能同。禮記曰：人生二十曰弱冠。〉年勢不侔，公與之抗禮。〈漢書，婁敬曰：今欲比隆成、康之時，臣竊以不侔矣。又曰：將軍衛青位既益尊，然汲黯與抗禮。〉因贈粲詩，要以歲暮之期，申以止足之戒。〈韓詩曰：蟋蟀在堂，歲聿其暮。薛君曰：暮，晚也。言君之年歲已晚也。老子曰：知足不辱，知止不殆。〉粲答詩曰：老夫亦何寄？之子照清襟。

　　服闋，拜司徒右長史。〈儉遭所生母憂服闋也。司徒，袁粲也。〉出為義興太守，風化之美，奏課為最。〈漢書曰：倪寬為司農都尉，大司農奏課聯最。韋昭曰：聯得第一也。〉還除給事黃門侍郎，旬日，遷尚書吏部郎參選。昔毛玠之公清，李重之識會，兼之者公也。〈魏志曰：毛玠，字孝先，陳留人也。少為縣吏，以公清稱。魏國初建，以玠為尚書僕射，復典選舉。傅暢晉諸公讚曰：王戎為選官，時李重、李毅二人操異，俱處要職，戎以識會待之，各得其所。玠音介。〉俄遷侍中，以愍侯始終之職，固辭不拜。〈蕭子顯齊書曰：升明二年，儉遷長史兼侍中，以父終此職固讓。沈約宋書曰：王僧綽遷侍中，二凶巫蠱事渫，上召僧綽具言之。劭於宮夜饗將士，僧綽密以啟聞，頃之，劭亂，檢太祖巾箱，得僧綽所啟饗士并廢諸王事，乃收害焉。世祖贈散騎常侍金紫，謚愍侯。〉補太尉右長史。〈蕭子顯齊書曰：進太祖太尉也。〉時聖武定業，肇基王命，〈聖武，謂齊高帝也。干寶晉武革命論曰：高、光爭伐，定功業也。尚書曰：至于太王，肇基王跡。〉寤寐風雲，實資人傑。〈毛詩曰：寤寐思服。毛萇曰：服，思之也。周易曰：雲從龍，風從虎，聖人作而萬物睹。漢書，高祖曰：夫運籌於帷幄之中，決勝千里之外，吾不如子房。鎮國家，撫百姓，給餉饋，不絕糧道，吾不如蕭何。連百萬之衆，戰必勝，攻必取，吾不如韓信。三者皆人傑，吾能用之。〉是以宸居膺列宿之表，圖緯著王佐之符。〈若漢高祖之膺五星，李通之著赤伏。宸居，已見上文。班固漢書贊曰：劉向稱董仲舒有王佐之才。〉俄遷左長史。齊臺初建，〈蕭子顯齊書曰：進太祖位相國為齊公也。〉以公為尚書右僕射，領吏部，時年二十八。宋末艱虞，百王澆季。〈班固漢書贊曰：漢承百王之弊。〉禮紊舊宗，樂傾恒軌，自朝章國紀，典彝備物，奏議符策，文辭表記，素意所不蓄，前古所未行，皆取定俄頃，神無滯用。

　　太祖受命，〈太祖，謂齊高祖也。〉以佐命之功，封南昌縣開國公，食邑二千戶。建元二年，遷尚書左僕射，領選如故。自營郃分司，盧欽兼掌，譽望所歸，允集茲日。〈應劭漢官儀曰：獻帝建始四年，始置左右僕射，以執金吾營郃為左僕射，衛臻為右僕射。今以策劭為營郃，誤也。營，役瓊切。郃，烏合切。虞預晉書曰：盧欽少好學，為尚書僕射，領吏部，欽清實選舉，稱為廉平。〉尋表解選，詔加侍中，又授太子詹事，侍中僕射如故。固辭侍中，改授散騎常侍，餘如故。太祖崩，遺詔以公為侍中尚書令鎮國將軍。永明元年，進號衛將軍。二年，以本官領丹陽尹。〈本官，謂侍中尚書令。〉六輔殊風，五方異俗。〈漢書曰：兒寬遷左內史，表奏開六輔渠。韋昭注曰：六輔，謂京兆、馮翊、扶風、河東、河南、河內。五方，已見上文。〉公不謀聲訓，而楚夏移情。〈楊雄與桓譚書曰：望風景附，聲訓自結。史記曰：淮南、沛、陳、汝南郡，此西楚也。潁川、南陽，夏人之居也，故至今謂之夏。〉故能使解劍拜仇，歸田息訟。〈謝承後漢書曰：許荊，字子張，吳郡人。兄子世，嘗報讎殺人，其讎操兵欲殺世，荊與相遇，乃解劍長跪曰：今願身代世死。仇讎者曰：許掾，郡中稱君為賢，何敢相侵。遂解劍而去。漢書曰：韓延壽為東郡太守，春因行縣至高陵，人有昆弟相與訟田，延壽乃自悔責，閉閤不出。於是訟者宗族傳相責讓，此兩昆弟深自悔，皆自髡肉袒謝，願以田相移，終不敢復爭。延壽乃起聽事。〉前郡尹溫太真劉真長，或功銘鼎彝，或德標素尚，〈王隱晉書曰：溫嶠，字太真，太原人也。為郡尹，後平蘇峻之亂。臧榮緒晉書曰：劉惔，字真長，沛國人也。為丹陽尹，性重莊、老。禮記曰：鼎有銘。銘者，論譔其先祖之德，美功烈勳勞而酌之祭器。左氏傳，臧武仲曰：大伐小，取其所得，以作彝器，銘其功以示子孫。孔欣猛虎行曰：飢不食邪蒿菜，倦不息無終里，邪蒿乖素尚，無終喪若始。〉臭味風雲，千載無爽。〈言其感應，千載不差也。左氏傳，季武子謂晉范宣子曰：今譬於草木，寡君之臭味也。楚辭曰：虎嘯而谷風至，龍舉而景雲從。言物類之相感也。王逸曰：虎，陽物也。谷風，陽氣也。言虎悲嘯而吟，則谷風至而應其類。龍，介蟲，陰物也。景雲，亦陰也。言神龍將舉升天，則景雲覆而扶之，輔其類也。〉親加弔祭，表薦孤遺，遠協神期，用彰世祀。〈左氏傳，史趙曰：盛德必百世祀。〉時簡穆公薨，以撫養之恩，特深恒慕，表求解職，有詔不許。〈蕭子顯齊書曰：儉父僧綽遇害，為叔父僧虔所養。〉

　　國學初興，華夷慕義，經師人表，允資望實。〈漢書，平帝詔曰：校書置經師一人。任昉雜傳，魏德公謂郭林宗曰：經師易獲，人師難遭。何法盛晉中興書曰：王安期為東海王越記室參軍。敕子毗曰：王參軍人倫之表，汝其師之。〉復以本官領國子祭酒，三年，解丹陽尹，領太子少傅，餘悉如故。挂服捐駒，前良取則，臥轍棄子，後予胥怨。〈挂服，未詳。王隱晉書曰：王遜，字劭伯，為上洛太守。遜在郡有私馬生駒，私牛生犢，悉留以付郡。云是為郡所產，以還官也。三輔決錄曰：長安劉氏，唯有孟公，談者取則。范曄後漢書曰：侯霸，字君仲，為臨淮太守。王莽敗，霸卒全一郡。更始元年，遣使徵霸，百姓號哭遮使者車，或當道而臥，皆曰：願乞侯君復留期年，百姓乃戒其乳婦，棄其孩子，侯君當去，必不能全也。尚書曰：湯初征自葛，東征西夷怨，南征北狄怨，曰：奚獨後予。言儉解丹陽尹，百姓亦如此戀之。〉皇太子不矜天姿，俯同人範，師友之義，穆若金蘭。〈蜀志曰：諸葛亮與杜徽書曰：今年始十八，天姿仁敏，愛德下士。說苑曰：燕昭王問於郭隗曰：寡人地狹人寡，齊人削取八城，宗廟恐危，社稷存之有道乎﹖郭隗曰：帝者之臣，其實師也；王者之臣，其實友也。王誠能與隗，請為天下之士開路。周易曰：二人同心，其利斷金；同心之言，其臭如蘭。〉又領本州大中正，頃之解職。四年，以本號開府儀同三司，餘悉如故。〈本號，衛將軍也。〉謙光愈遠，大典未申。〈謂辭儀同三司也。周易曰：謙尊而光，卑而不可踰，君子之終也。〉六年，又申前命，〈儀同三司之命。〉七年，固辭選任，帝所重違，〈選任，尚書令也。謝承後漢書曰：楊賜讓還侯爵，朝廷重違其志也。〉詔加中書監，猶參掌選事。長輿追專車之恨，公曾甘鳳池之失。〈言昔者任非其人，或專車而獨坐，或發志於見奪，今儉有德，故專車者追恨，失之者甘心。臧榮緒晉書曰：和嶠為黃門侍郎，遷中書令，舊監令共車入朝。及嶠為令，荀勗為監，嶠不禮勗，常以意氣加之，每同乘，高抗專車而坐，乃使監令異車，自嶠始也。晉中興書曰：荀勗，字公曾，從中書監為尚書令，人賀之，乃發恚云：奪我鳳皇池，卿諸人賀我邪？〉

　　夫奔競之塗，有自來矣。〈晉諸公讚曰：傅宣定九品未訖，劉疇代之，悉改宣法。於是人人望品，求者奔競。〉以難知之性，協易失之情，〈桓子新論曰：凡人性難極也，難知也，故其絕異者，常為世俗所遺失焉。〉必使無訟，事深弘誘。〈論語，子曰：聽訟，吾猶人也，必也使無訟乎﹖〉公提衡惟允，一紀于茲，〈漢書曰：衡，平也，所以平輕重也。言選曹以材授官，似衡之平物，故取以喻焉。韓子曰：貴賤不相踰，愚智提衡而立。孫綽王蒙誄曰：提衡左府，舉直閑邪。孔安國尚書傳曰：十二年曰紀。〉拔奇取異，興微繼絕。〈王隱晉書，羊祜曰：吾不能取異於屠釣，拔奇於版築，豈不愧知人之難哉！興微，即興滅也。論語，子曰：興滅國，繼絕世。〉望側階而容賢，候景風而式典。〈燕丹太子曰：田光見太子，太子側階而迎。家語，孔子謂魯哀公曰：衛有士曰慶足者，國有大事，則必赴而治之；國無事，則退而容賢。靈公悅而敬之。王肅曰：言其所以退，欲以容賢於朝也。淮南子曰：景風至，施爵祿，賞有功。〉春秋三十有八，七年五月三日，薨于建康官舍。皇朝軫慟，儲鉉傷情。〈漢書，疏廣曰：太子，國儲副君。周易曰：鼎，金鉉。鄭玄尚書注曰：鼎，三公象也。〉有識銜悲，行路掩泣。〈說苑，雍門周說孟嘗君曰：有識之士，莫不為足下寒心酸鼻。論衡曰：行路之人，皆能論之。〉豈直舂者不相，工女寢機而已哉！〈史記，趙良謂商鞅曰：五羖大夫死，秦國男女流涕，童子不歌謠，舂者不相杵。劉縚聖賢本紀曰：子產治鄭二十年，卒，國人哭於巷，婦人哭於機。〉故以痛深衣冠，悲纏教義，豈非功深砥礪，道邁舟航？〈尚書，高宗曰：若金，用汝作礪，若濟巨川，用汝作舟楫。〉沒世遺愛，古之益友。〈左氏傳曰：子產卒，仲尼聞之出涕，曰：古之遺愛也。班固漢書贊曰：劉向指明梓柱，以推廢興，豈非直諒多聞，古之益友與？〉追贈太尉，侍中中書監如故。給節，加羽葆鼓吹，增班劍六十人，〈漢官儀曰：班劍者，以虎皮飾之。〉謚曰文憲，禮也。〈謚法曰：忠信接禮曰文，博文多能曰憲。〉

　　公在物斯厚，居身以約。玩好絕於耳目，布素表於造次。〈齊春秋曰：儉不好聲色，未嘗遊宴，衣裘服用，自周而已。周禮曰：凡式貢之餘財，以供玩好之用。尚書曰：弗役耳目，則百度惟貞。論語，子曰：造次必於是。〉室無姬姜，門多長者。〈左氏傳，君子曰：詩曰：雖有姬姜，無棄憔悴。漢書曰：陳平少時家貧，然門外多長者車轍。〉立言必雅，未嘗顯其所長；〈孝經援神契曰：矜莊嚴栗，出言必雅。孫資別傳曰：朝臣會議，資奏是非，擇善者推而成之，終不顯己之德。〉持論從容，未嘗言人所短。〈風俗通曰：太尉范滂辨於持論。謝承後漢書曰：夏勤從容議論。吳志曰：是儀時時有所進，未嘗言人之短。〉弘長風流，許與氣類；檀道鸞晉陽秋曰：謝安為桓溫司馬，不存小察，盡弘長之風。風流，已見上文。謝承後漢書曰：桓�邴營氣類經緯士人。雖單門後進，必加善誘；〈三輔決錄曰：王豹出自單門。論語曰：夫子善誘人。〉勗以丹霄之價，弘以青冥之期。〈鍾會集言，程盛曰：丹霄之鳳，青冥之龍。〉公銓品人倫，各盡其用，〈廣雅曰：稱謂之銓。聲類曰：銓，所以稱物也。〉居厚者不矜其多，處薄者不怨其少。〈老子曰：前識者，道之華而愚之始，是以大丈夫處厚不處薄。〉窮涯而反，盈量知歸。〈莊子，市南子曰：君涉於江南，而浮於四海，望之而不見其涯。愈往而不知其所窮，送君者皆自涯而反。〉皇朝以治定制禮，功成作樂，〈禮記曰：王者功成作樂，治定制禮。〉思我民譽，緝熙帝圖。〈左氏傳曰：晉悼公即位，六官之長，皆民譽也。毛詩曰：維清緝熙，文王之典。帝圖，已見上文。〉雖張曹爭論於漢朝，荀摯〈至〉競爽於晉世，〈東觀漢記曰：張酺拜太尉。章帝詔射聲校尉曹褒，案漢舊儀制漢禮。酺以為褒制禮，非禎祥之特達，有似異端之術，上疏曰：褒不被刑誅，無以絕毀實亂道之路。臧榮緒晉書曰：太尉荀顗，先受太祖敕，述新禮。太康初，尚書僕射朱整奏付尚書郎摯虞討論之，虞表所宜增損條目，改正禮新昔異狀，凡十五事。左氏傳，晏子曰：二惠競爽猶可。〉無以仰摸淵旨，取則後昆。〈尚書曰：以義制事，以禮制心，垂裕後昆。〉每荒服請罪，遠夷慕義，宣威授指，寔寄宏略。理積則神無忤往；事感則悅情斯來。無是己之心，事隔於容謟；罕愛憎之情，理絕於毀譽。造理常若可干，臨事每不可奪；約己不以廉物，弘量不以容非。〈魏文帝典論曰：君子謹乎約己，弘乎接物。魏志，孟康薦崔林曰：體高雅之弘量。謝承後漢書，郎顗章曰：陛下寬不容非。〉攻乎異端，歸之正義。〈論語曰：攻乎異端，斯害也已。〉

　　公生自華宗，世務簡隔，〈魏志，曹植上疏曰：華宗貴族，必應斯舉。漢書曰：嚴安、徐樂上書言世務。〉至於軍國遠圖，刑政大典，既道在廊廟，則理擅民宗。若乃明練庶務，鑒達治體，〈潘尼潘岳碣曰：君深達治體，垂化三宰。〉懸然天得，不謀成心。求之載籍，翰牘所未紀；訊之遺老，耳目所不接。至若文案自環，主者百數，皆深文為吏，積習成奸，〈漢書曰：張湯務在深文，拘守職之吏。應劭風俗通曰：積習而成，不敢獨否。〉蓄筆削之刑，懷輕重之意。〈漢書曰：今有司請定法，削即削，筆即筆。服虔曰：言隨君意也。又曰：嚴延年為涿郡太守，掾趙繡按高氏，即為兩劾，欲先白其輕者。觀延年意焉，怒乃出其重劾。〉公乘理照物，動必研機。〈晉中興書，謝安石上疏曰：王恭超登清任，當虛心乘理。周易曰：夫易所以極深研幾。〉當時嗟服，若有神道。〈周易曰：聖人以神道設教，而天下服矣。〉豈非希世之雋民，瑚璉之宏器？〈汝南先賢傳曰：謝子微高才遠見，許劭年十八時，乃歎息曰：此希世之偉人也。論語，子貢問曰：賜也何如？子曰：汝器也。曰：何器也？曰：瑚璉也。〉

　　昉行無異操，才無異能，得奉名節，迄將一紀。〈魏志，董昭謂太祖曰：明公樂保名節，而無大責。〉一言之譽，東陵侔於西山；一眄之榮，鄭璞踰於周寶。〈路粹為曹公與孔融書曰：邀一言之譽者，計有餘矣。莊子曰：伯夷死名於首陽之下，盜跖死利於東陵之上。彼所殉仁義也，則俗謂之君子；其所殉貨財也，則俗謂之小人。其所殉，一也。司馬彪曰：東陵，陵名，今屬濟南也。法言曰：夷齊無仲尼，則西山餓夫。列子曰：吾師老商氏，三年之後，始得夫子一眄而已。戰國策，應侯曰：鄭人謂玉之未理者為璞，周人謂鼠之未腊者為璞。周人懷璞過鄭，問賈曰：欲買璞乎？鄭賈曰：欲之。出其璞示之，乃鼠也，因謝而不取。高誘曰：理，治也。鼠未燥腊者號之為璞。尚書曰：弘璧琬琰，在西序。孔安國曰：皆歷代傳寶。〉士感知己，懷此何極！〈曹植祭橋玄文曰：士死知己，懷此無忘。〉出入禮闈，朝夕舊館，〈十州記曰：崇禮闈，即尚書上省門；崇禮東建禮門，即尚書下舍門。然尚書省二門名禮，故曰禮闈也。〉瞻棟宇而興慕，撫身名而悼恩。〈孫卿子，孔子謂哀公曰：吾入廟仰視榱棟，俛見几筵，君以此思哀，則哀將焉而不至矣。〉公自幼及長，述作不倦。〈仲長子昌言曰：子長、班固，述作之士。〉固以理窮言行，事該軍國，豈直彫章縟采而已哉？〈說文曰：縟，繁也，彩色也。〉若乃統體必善，綴賞無地，〈王彪之賦曰：於是乎統體而詠之。〉雖楚趙群才，漢魏衆作，曾何足云！曾何足云！〈楚有屈原，趙有荀卿，漢則司馬、楊雄，魏則陳思、王粲。〉昉嘗以筆札見知，思以薄技效德，〈陸機表詣吳王曰：臣本以筆札見知。淮南子曰：齊伐楚，市偷進，謂楚將子發曰：臣有薄技，願而行之。〉是用綴緝遺文，永貽世範。〈袁宏三國名臣贊序曰：風軌德音，為世作範。〉為如干秩，如干卷。所撰古今集記今書七志，為一家言，不列于集。集錄如左。

文選考異

注「潁陽人也」：陳云「潁」，「頻」誤，是也。各本皆偽。
注「知幾其神乎」：案：「幾」當作「機」，及下文「動必研機」，注同正文。袁本皆有校語，云善從木。此注各本皆作「幾」，必并五臣於善而誤也。考善「機」，五臣「幾」，袁、茶陵二本於為石仲容與孫皓書、檄蜀文已有校語可證。周易繫辭上「研幾」釋文云「幾如字，本或作機」。鄭云「機當作幾，幾，微也」。依善所引下繫，本或作「知機」、「見機」、「庶機」，但不盡見釋文也。茶陵本此及下正文作「幾」，無校語，以五臣亂善甚明，不獨此注誤其字矣。
注「垂芒謂發秀也精星也」：袁本無此九字，有「生於豐通於制度」七字，是也。茶陵本脫此節注，非。又案：二本此九字在五臣銑注，尤錯入善注中，大誤，當訂正。
注「無不制在情衷」：案：正文「情」作「清」，與此不相應。各本盡同，無以訂之。
匠者何：袁本、茶陵本下有「工」字，云善無。何校添「工」字。陳云下脫「工」字。案：此疑各本所見傳寫脫也。
注「穎川荀顗」：陳云「顗」當作「闓」，是也。各本皆誤。今晉書諸葛恢傳所載正作「闓」字。
注「以事母而敬同」：茶陵本「母」作「君」，是也。袁本亦誤「母」。
注「二子蓋往觀焉」：袁本「蓋」作「盍」，是也。茶陵本此節注并善於五臣，非。
注「言王公有孝友之性」下至「喻急也」：袁本無此三十八字。案：無者最是，乃五臣向注錯入。茶陵本所并正有此，非。下各條皆同。
注「董安于之心緩」：何校「心」改「性」，陳同，是也。各本皆誤。
注「言王公」下至「蓋自天性得中也」：袁本無此二十二字。案：無者最是，說見上。
注「挺拔也淳至謂淳孝之甚至也」：袁本無此十二字。案：無者最是，說見上。
注「祖父瓊育之瓊初為魏郡太守」：袁本無「育之瓊」三字。
注「標立也」下至「則二子曾何足尚也」：袁本無此二十三字。案：無者最是，說見上。
以選尚公主：袁本、茶陵本「選」下有校語云善作「遷」。案：二本所見非。
注「刪除頗重」：陳云「頗」，「煩」誤，是也。各本皆誤。
申以止足之戒：袁本、茶陵本「戒」下有校語云善本從「言」。案：此所見不同也。
注「太祖謂齊高祖也」：袁本下「祖」字作「帝」，是也。茶陵本脫此節注，非。
自營郃分司：案：「營郃」當作「策劭」，注引漢官儀「營郃」，而云今以「策劭」為「營郃」誤也者，因正文作「策劭」，據應而決其誤也。又云「營，役瓊切；郃，烏合切」者，為漢官儀作音，以明其不得作「策劭」也。袁本、茶陵本作「營郃」，又「營」下有「役瓊」，「郃」下有「烏合」，乃五臣依善注改正文而移其音於下，合并六家，遂致兩音複沓。茶陵本可覆審。袁刪善存五臣，益非。又皆於善「策劭」、五臣「營郃」之不同，失著校語，讀者久不復察。唯陳云據此注正文中「營郃」似當作「策劭」者，最是。但亦未知今本乃以五臣亂善耳。陳又云注中「策劭」當作「榮邵」。後漢書百官志及魏志賈詡傳注皆可證，而晉書採應語亦作「營郃」。又廣韻「營」、「榮」二字下有「營郃」無「榮邵」亦一證云云。其言「策劭」又為「榮邵」之偽，亦頗近之，附出於此，餘所論誤者不錄。
注「建始四年」：陳云「始」，「安」誤，是也。各本皆誤。
注「其讎操兵」：袁本「其讎」作「怨家日」。案：袁本是也。茶陵本并善入五臣與此同，非。下各條放此。
注「今願身代世死仇讎者曰」：袁本「死仇讎者」作「怨家」，是也。見上。
注「遂解劍而去」：袁本「解劍而」作「委」，是也。見上。
注「延壽乃自悔責閉閤不出」：袁本「乃自悔責」作「大傷之又不出作思過」，是也。見上。
注「棄其孩子」：袁本「棄其孩」作「勿得舉」，是也。茶陵本并善入五臣，與此同，非。
注「言儉解丹陽尹百姓亦如此戀之」：袁本無此十三字。案：無者是也。乃五臣翰注錯入，茶陵本所并正有此，非。
注「與杜徽書曰」：何校「徽」改「微」，陳同，是也。各本皆偽。
注「今年始十八」：袁本、茶陵本「今年始」作「朝廷年」，是也。
注「或發志於見奪」：案：「志」當作「恚」。袁本亦誤。茶陵本脫此注。
注「孫綽王蒙誄曰」：陳云「蒙」，「濛」誤，是也。各本皆誤。
注「燕丹太子曰」：案：「太」字不當有。各本皆衍。
注「齊春秋曰」：何校「齊」上添「吳均」二字，是也。各本皆脫。
注「太尉范滂」：陳云「尉」下脫「掾」字，「太尉，黃瓊也」，是也。各本皆脫。
注「檀道鸞晉陽秋曰」：陳云「晉」上脫「續」字，是也。袁本亦脫。茶陵本「秋」上衍「春」字。
注「謝安石上疏曰」：陳云「安」字衍，是也。各本皆衍。
注「所以極深研幾」：袁本「幾」作「機」，是也。茶陵本亦作「幾」，與此同誤。案：說詳前「踐得二之機」下。
鄭璞踰於周寶：案：「璞」當作「樸」。各本皆誤。注所引戰國策亦必全為「樸」字。「物之質謂之曰樸」，「玉璞」亦然，故說文玉部並無「璞」字，而「鼠樸」得與之同名異實也。後人習見「璞」字，輒有所改。今本戰國策「樸」、「璞」錯出，此注全為「璞」字，皆非也。又「樸」誤為「璞」，後卷聖主得賢臣頌有其證。
注「曹植祭橋玄文曰」：陳云祭橋玄文乃魏武事，在建安七年，子建時方十歲。案：蓋本作「魏太祖」，不知者改作「曹植」耳。
注「十州記曰崇禮闈」：陳云「十州記」三字疑誤，「闈」當作「門」。案：「十州記」非誤也，見前。
注「吾入廟」：陳云「吾」，「君」誤，是也。各本皆偽。
注「願而行之」：陳云「而」，「為」誤。案：所引道應訓文，今本作「為君」二字。各本皆誤。
為如干秩：何校「秩」改「帙」。案：此當作「袟」，各本皆誤也。


Chinese text: This work was published before January 1, 1923, and is in the
public domain worldwide because the author died at least 100 years ago.
