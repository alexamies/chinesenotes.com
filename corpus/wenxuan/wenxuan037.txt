令
宣德皇后令
〈蕭子顯齊書曰：文安王皇后，諱寶明，琅邪臨沂人也。父曄之。齊世祖為文惠太子納后。鬱林即位，尊為皇太后，稱宣德宮。梁王蕭衍定京邑，迎后入宮稱制，至禪位。梁王於荊州立蕭穎冑為帝。進梁王為相國，封十郡為梁公。表讓不受，詔斷表。宣德皇后勸令受封。〉

主条目：宣德皇后令
　　任彥昇

　　宣德皇后敬問具位：〈言梁武，故曰具也。〉夫功在不賞，故庸勳之典蓋闕，〈言功績既高，在乎不賞，故庸勳之典，蓋闕而不論。周書曰：平州之臣，功大弗賞，諂臣日貴。史記，蒯通說韓信曰：功蓋天下者不賞。左氏傳，富辰曰：庸勳親親，昵近尊賢。〉施侔造物，則謝德之途已寡也。〈言恩施既隆，侔於造物，則謝德之途已寡而不著。莊子曰：夫造物者為人。司馬彪曰：造物，謂道也。魏志曰：劉廙上疏曰：物不答施於天地，而子不謝生於父母。〉要不得不彊為之名，使荃宰有寄。〈言德顯功高，雖無酬謝之理，要不彊為酬謝之名，庶使君主之情微有所寄也。老子曰：吾彊為之名曰大。楚辭曰：荃不察余之中情。王逸曰：荃，香草，以喻君也。鄧析子曰：聖人逍遙一世間，宰匠萬物之形。晉中興書，孝武詔曰：誠存匪懈，治道有寄。〉公實天生德，齊聖廣淵。〈班固漢書，高祖述曰：寔天生德，聰明神武。尚書曰：乃祖成湯，齊聖廣淵。〉不改參辰而九星仰止，不易日月而二儀貞觀。〈陸賈新語曰：堯、舜不易日月而興，桀、紂不異星辰而亡，天道不改而人道易也。周書，王曰：余不知九星之光。周公旦曰：九星，星辰日月四時歲，是謂九星，九星九光。毛詩小雅曰：高山仰止。周易曰：易有太極，是生兩儀。王肅曰：兩儀，天地也。又曰：天地之道，貞觀者也。〉在昔晦明，隱鱗戢翼。〈周易曰：明入地中，明夷，君子以蒞?，用晦而明。王弼曰：藏明於內，乃得明也。曹植矯志詩曰：仁虎匿爪，神龍隱鱗。成公綏慰志賦曰：惟潛龍之勿用，戢鱗翼而匿景。〉博通群籍，而讓齒乎一卷之師；〈謝承後漢書曰：范丹博通群藝。范曄後漢書曰：馬續博觀群籍。楊子法言曰：一巷之市，不勝異價；一卷之書，不勝異意。一巷之市，必立之平；一卷之書，必立之師。〉劍氣凌雲，而屈跡於萬夫之下。〈魏志，段灼理鄧艾曰：艾勇氣凌雲，士?乘勢。六韜，太公曰：屈一人之下，伸萬夫之上，唯聖人能焉。〉辯析天口，而似不能言；〈七略，齊田駢好談論，故齊人為語曰：天口駢。天口者，言田駢子不可窮，其口若事天。論語曰：孔子於鄉黨，恂恂然似不能言者。〉文擅彫龍，而成輒削藁。〈說文曰：擅，專也。七略曰：鄒赫子，齊人。齊人為之語曰：彫龍赫。赫言鄒衍之術，文飾之若彫鏤龍文。漢書曰：孔光時有所言，輒削草藁。如淳曰：所作起草為藁。〉

　　爰在弱冠，首應弓旌。〈禮記，二十曰弱冠。漢書，制曰：褎然為舉首。左氏傳曰：陳敬仲曰：詩云：翹翹車乘，招我以弓。孟子曰：夫招士以旃，大夫以旌。〉客游梁朝，則聲華籍甚；〈何之元梁典曰：高祖起家齊巴陵王法曹。漢書曰：梁孝王來朝，從游說之士，相如見而說之，客游梁朝。淮南子曰：聲華嘔符之樂其性者，仁也。嘔，紆武切。符，音撫。漢書曰：陸賈游漢庭公卿間，名聲籍甚。音義，或曰：狼籍，甚盛也。〉薦名宰府，則延譽自高。何之元梁典曰：高祖遷儀同王儉東閤祭酒。王隱晉書曰：周�累薦名宰府。國語曰：使張老延君譽於四方。隆昌季年，勤王始著；〈蕭子顯齊書曰：鬱林王即位，改元曰隆昌，韋昭國語注曰：季，末也。左氏傳曰：狐偃曰：求諸侯莫如勤王。〉建武惟新，締構斯在。〈蕭子顯齊書曰：明帝即位，改元曰建武。毛詩曰：周雖舊邦，其命惟新。魏都賦曰：有魏開國之日，締構之初。〉功隆賞薄，嘉庸莫疇。〈陸機高祖功臣頌曰：帝疇爾庸，後嗣是膺。〉一馬之田，介山之志愈厲；〈言止有一馬之田，以懷讓祿之志；纔居六百之秩，以秉推功之誠。管子曰：卜者，卜凶吉利害也。民之能此者，皆一馬之田，一金之衣。左氏傳曰：晉侯賞從亡者，介之推不言祿，祿亦不及。史記曰：文公環綿上山中而封子推，號曰介山。廣雅曰：厲，高也。〉六百之秩，大樹之號斯存。〈漢書曰：琅邪邴曼容養志以自脩，為官不肯過六百石，輒自免去。范曄後漢書曰：馮異每止舍，諸將並坐論功，異常獨屏樹下，軍中號曰大樹將軍。〉及擁旄司部，代馬不敢南牧；〈何之元梁典曰：司州刺史蕭誕被殺，高祖監司州。班固涿邪山祝文曰：杖節擁旄，鉦人伐鼓。沈約宋書曰：明帝於南豫州之義陽郡立司州。韓詩外傳曰：代馬依北風。過秦論曰：胡人不敢南下而牧馬。〉推轂樊鄧，胡塵罕嘗夕起。〈何之元梁典曰：虜主拓跋宏既退，高祖據樊城。漢書，馮唐曰：臣聞上古王者遣將也，跪而推轂，曰：閫以內，寡人制之；閫以外，將軍制之。鄒陽上書曰：今胡數涉河北，上覆飛鳥。蘇林曰：言胡來人馬之盛，揚塵上覆飛鳥。〉惟彼狡僮，窮凶極虐，〈何之元梁典曰：東昏即位，媟近群小，誅高祖兄懿、弟暢。尚書大傳，微子歌曰：彼狡僮兮，不我好兮！鄭玄曰：狡僮，謂紂。〉衣冠泯絕，禮樂崩喪。〈袁子曰：古者命士已上，皆有冠冕，謂之冠族之家。劇秦美新曰：弛禮崩樂，塗民耳目。〉

　　既而鞠旅誓?，言謀王室，〈何之元梁典曰：高祖密與呂僧珍謀為內伐。毛詩曰：陳師鞠旅。毛萇曰：鞠，告也。尚書曰：王明誓?士。左氏傳曰：公會齊侯于洮，謀王室也。〉白羽一麾，黃鳥厎定。〈呂氏春秋曰：武王至殷，係墮，武王左釋白羽，右釋黃鉞，免而自為係。出師頌曰：素旄一揮。鬻子曰：武王率兵車以伐紂，紂虎旅百萬，陣于商郊，起自黃鳥，至于赤斧，三軍之士，靡不失色。武王乃命太公把旄以麾之，紂軍反走。尚書曰：震澤厎定。〉甲既鱗下，車亦瓦裂。〈尚書大傳曰：武王伐紂，戰于牧野，紂之卒輻分，紂之車瓦裂，紂之甲如鱗下，賀于武王。〉致天之屆，拱揖群后，〈毛詩曰：致天之屆，于牧之野。典引曰：欽若上下，拱揖群后。〉豐功厚利，無德而稱。〈王命論曰：帝王之祚，必有豐功厚利積累之業。論語，孔子曰：太伯三以天下讓，人無德而稱焉。〉是以祥光摠至，休氣四塞；〈尚書中候曰：帝堯文明，榮光出河，休氣四塞。鄭玄曰：休，美也。四塞，炫燿四方也。〉五老游河，飛星入昴。〈論語比考讖，仲尼曰：吾聞帝堯率舜等升首山，觀河渚，乃有五老游渚。五老曰：河圖將浮，龍銜玉苞，刻版題命可卷，金泥玉檢封書成，知我者重瞳黃姚。視五老飛為流星，上入昴。注曰：入昴宿則復為星。〉元功茂勳，若斯之盛。〈馮衍集曰：定國家之大業，成天地之元功。劉琨勸進表曰：茂勳格乎皇天。〉而地狹乎四履，勢卑乎九伯。〈左氏傳，管仲曰：昔召康公命我先君太公曰：五侯九白，汝實征之。賜我先君履，東至于海，西至于河，南至于穆陵，北至于無棣。杜預曰：履，踐履也。〉帝有恧焉，輶軒萃止。〈帝，寶融也。輶軒萃止，謂進封梁公之使也。漢書，哀帝詔曰：惟念德報未殊，朕甚恧焉。楊雄答劉歆書曰：常聞先代輶軒之使。毛詩曰：有鴞萃止。〉今遣某位某甲等，率茲百辟，人致其誠。〈致誠，謂請無讓也。毛詩曰：百辟其刑之。長笛賦曰：致誠效志。〉庶匪席之旨，不遠而復。〈梁王固讓，同乎匪席之旨；百辟固請，庶王有不遠而復之義也。毛詩曰：我心匪席，不可卷也。周易曰：不遠復，無祇悔。〉

文選考異

注「要不彊為酬謝之名」：案：「不」當作「必」。各本皆誤。
注「赫言鄒衍之術」：案：「赫言鄒」當作「言赫脩」，史記集解所引別錄如此，可證也。各本皆誤。
注「庶王有不遠而復之義也」：袁本、茶陵本「王有」二字作「乎」。案：此尤校改之。

教
〈蔡邕獨斷曰：諸侯言曰教。〉

為宋公修張良廟教
〈裴子野宋略曰：義熙十三年，高祖北伐，大軍次留城，令修張良廟。〉

主条目：為宋公修張良廟教
　　傅季友〈沈約宋書曰：傅亮，字季友，北地人也。博涉文史，尤善文辭。初為建威參軍，稍遷至散騎常侍。後太祖收亮付廷尉，伏誅。〉

　　綱紀：〈綱紀，謂主簿也。教，主簿宣之，故曰綱紀，猶今詔書稱門下也。虞預晉書，東平主簿王豹白事齊王曰：況豹雖陋，故大州之綱紀也。〉夫盛德不泯，義存祀典；〈左氏傳，晉侯問於史趙曰：陳其遂亡乎？對曰：未也。臣聞盛德必百世祀，虞之世數未也。禮記曰：非此族也，不在祀典也。毛萇詩傳曰：泯，滅也。〉微管之歎，撫事彌深。〈論語，子曰：管仲相桓公，霸諸侯，一匡天下，民到于今受其賜。微管仲，吾其被髮左衽矣。〉張子房道亞黃中，照鄰殆庶，〈周易曰：君子黃中通理，正位居體。又曰：顏氏之子，其殆庶幾乎！〉風雲玄感，蔚為帝師，〈周易曰：雲從龍，風從虎，聖人作而萬物睹。漢書曰：張良從容步游下邳圯上，有一老父出一編書，曰：讀是則為王者師。又，良曰：以三寸舌為王者師。河圖曰：黃石公謂張良，讀此為劉帝師也。〉夷項定漢，大拯橫流，〈廣雅曰：夷，滅也。漢書，王追羽至陽夏，諸侯不會；用良計，諸侯皆會，圍羽垓下。羽敗自剄。說文曰：出溺為拯。孟子曰：洪水橫流，氾濫於天下。〉固已參軌伊望，冠德如仁。〈廣雅曰：軌，跡也。伊，伊尹；望，呂望也。典引曰：以冠德卓絕者，莫崇乎陶唐。論語，子曰：桓公九合諸侯，不以兵車，管仲之力也。如其仁！如其仁！〉若乃交神圯上，道契商洛，〈答賓戲曰：齊?激聲於康衢，漢良受書於邳圯，皆俟命而神交，匪詞言之所信。圯上，已見謝宣遠張子房詩注。袁宏三國名臣贊序曰：體分冥固，道契不墜。班固漢書贊曰：漢興，園公、綺季、夏黃公、角里先生當秦之世，避而入商洛深山，以待天下之定也。漢書曰：上竟不易太子者，良本召此四人之力也。〉顯默之際，窅然難究，淵流浩瀁，莫測其端矣。〈言其度量深大，不可測度也。孫綽桓玄城碑曰：俯仰顯默之際，優游可否之間。莊子，老聃曰：而知夫道窅然難言哉！吳都賦曰：澒溶沆漾，莫測其深，莫究其廣。黃石公說序曰：張良慮若源泉，深不可測也。〉

　　塗次舊沛，佇駕留城，〈漢書，沛郡有留縣。又曰：張良為留侯。爾雅曰：佇，久也，謂停久也。〉靈廟荒頓，遺像陳昧，〈范曄後漢書曰：薛苞與弟子分田廬，取其荒頓者。杜預左氏傳注曰：頓，壞也。夏侯湛東方朔畫贊序曰：徘徊露寢，見先生之遺像。廣雅曰：昧，闇也。〉撫事懷人，永歎寔深。〈毛詩曰：嗟我懷人。又曰：寤寐永歎。〉過大梁者，或佇想於夷門；游九京者，亦流連於隨會。〈史記，魏有隱士曰侯嬴，年七十，家貧，為大梁夷門監者。太史公過大梁之墟，求問其所謂夷門者。夷門，城之東門。禮記曰：趙文子與叔譽觀乎九京，文子曰：死者如可作也，吾誰與歸？叔譽曰：其陽處父乎！文子曰：利君不忘其身，謀身不忘其友，我則隨武子乎！鄭玄曰：武子，士會也，食邑於隨。京當為原。〉擬之若人，亦足以云。〈論語，子曰：君子哉若人！毛萇詩傳曰：云，言也。〉可改構棟宇，脩飾丹青，蘋蘩行潦，以時致薦。〈左氏傳，君子曰：蘋蘩蘊藻之菜，潢汙行潦之水，可薦於鬼神。〉抒懷古之情，存不刊之烈。〈廣雅曰：抒，渫也。西京賦曰：慨長思而懷古。左氏傳序曰：經者，不刊之書也。〉主者施行。

文選考異

注「綱紀謂主簿也」下至「猶今詔書稱門下也」：此二十三字袁本、茶陵本無。案：此卷以下尤本增多各條，似二本因并入五臣而刪削，其尤所見異本為是矣。
注「周易曰雲從龍風從虎聖人作而萬物睹」：此十六字袁本、茶陵本無。
注「廣雅曰軌跡也伊伊尹望呂望也」：此十三字袁本、茶陵本無。
注「漢良受書於邳圯」：案：「圯」當作「垠」。各本皆誤。漢書作「沂」。
注「良本召此四人之力也」：陳云「召」，「招」誤，是也。各本皆誤。
注「寤寐永歎」：陳云「寤」，「假」誤，是也。各本皆誤。

為宋公修楚元王墓教
〈宋公，楚元王後，故修治其墓。〉

主条目：為宋公修楚元王墓教
　　傅季友

　　綱紀：夫褒賢崇德，千載彌光，〈禮緯曰：天子辟雍，所以崇有德，褒有行。鄭玄禮記注曰：崇，尊也。〉尊本敬始，義隆自遠。〈魏志，明帝詔曰：追本敬始，所以篤教流化。孫卿子曰：先祖者，類之本也；貴始，德之本也。〉楚元王積仁基德，啟藩斯境；〈漢書曰：楚元王交，字游，高祖同父異母少弟也。漢立交為楚王，王彭城。賈子曰：君子積於仁，而民積於財，刑罰廢矣。國語，太子晉曰：太上基德十五王而始平之。〉素風道業，作範後昆。〈三國名臣贊曰：素風愈鮮。習鑿齒襄陽耆舊記，龐統曰：方欲興長道業。郗正釋識曰：創制作範，匪時不立。尚書曰：垂裕後昆。〉本支之祚，實隆鄙宗；〈毛詩曰：本支百世。楊脩牋曰：述鄙宗之過言。〉遺芳餘烈，奮乎百世。〈抱朴子曰：嵇君道云：郭有道沒，則遺芳永播。春秋元命苞曰：文王積善所閏之餘烈。孟子曰：聞伯夷之風者，貪夫廉，懦夫有立志，奮乎百世之下，莫不興起也。〉而丘封翳然，墳塋莫翦。〈晉中興書，武陵王令曰：丞相墳塋翳然，飄薄非所。〉感遠存往，慨然永懷。〈李陵書曰：能不慨然？毛詩曰：維以不永懷。〉夫愛人懷樹，甘棠且猶勿翦；〈毛詩曰：蔽芾甘棠，勿翦勿伐，召伯所茇。風俗通曰：召公出為二伯，止甘棠樹之下，聽訟決獄。後人思其德美，愛其樹而不敢伐。〉追甄墟墓，信陵尚或不泯。〈鄭玄尚書緯注曰：甄，表也。禮記，周酆曰：墟墓之間，未施哀於民而民哀。漢書高紀，詔曰：秦始皇守冢三十家，魏公子無忌五家。〉況瓜瓞所興，開元自本者乎！〈毛詩曰：綿綿瓜瓞。〉可蠲復近墓五家，長給灑掃。便可施行。〈郭璞方言注曰：蠲，除也。〉

文選考異

注「太上基德十五王而始平之」：袁本、茶陵本無「太上」二字，「之」作「也」。案：此尤校改也。
注「郗正釋識曰」：袁本、茶陵本「郗」作「郤」，「識」作「譏」，是也。
開元自本者乎：袁本、茶陵本「元」作「源」。案：此似善、五臣之異，二本不載校語，無以考之。

文
永明九年策秀才文五首
主条目：永明九年策秀才文
　　王元長〈蕭子顯齊書曰：王融，字元長，琅邪人。少而神明警惠，博涉有文才。晉安王版行軍參軍，遷中書郎。世祖疾，融欲立竟陵王子良，下廷尉，於獄賜死。〉

　　問秀才高第明經：朕聞神靈文思之君，聰明聖德之后，〈史記曰：黃帝者，生而神靈，弱而能言。尚書序曰：昔在帝堯，聰明文思。孔安國曰：言聖德之遠著也。〉體道而不居，見善如不及。〈文子曰：聖人體道，反至動而無為。老子曰：聖人功成而弗居。論語，孔子曰：見善如不及，見不善如探湯。〉是以崆峒有順風之請，華封致乘雲之拜；〈莊子曰：黃帝聞廣成子在崆峒之山，故往見之。廣成南首而臥，黃帝順下風膝行而進，再拜稽首而問曰：治身奈何而可以長久？廣成子曰：來！吾語汝至道。又曰：堯觀乎華封，華封人曰：嘻！請祝聖人壽且富，且多男子。堯皆辭曰：多男子則多懼，富則多事，壽則多辱。封人曰：天之生人，必授之職；多男子而授之職，則何懼之有？富而使人分之，則何事之有？天下有道，則與物皆昌；天下無道，則修德就閒，千歲厭世，去而上僊，乘彼白雲，至于帝鄉，三患莫至，身常無殃，則何辱之有？封人去之，堯隨之請問，封人曰：退。然崆峒有拜，乘雲為請，今不同者，蓋請者必拜，故互文也。〉或揚旌求士，或設簴待賢，〈求士待賢，皆謂請其言也。管子曰：舜有告善之旌。應劭漢書注曰：旌，幡也，設之五達之道。鬻子曰：昔大禹治天下，以五聲聽治。為銘於筍簴曰：教寡人以道者擊鼓，教寡人以義者擊鍾，教寡人以事者振鐸，語寡人以憂者擊磬，語寡人以獄者揮鞀。〉用能敷化一時，餘烈千古。〈謝承後漢書序曰：陰修敷化二都，威教克平。餘烈，已見上文。〉朕夤奉天命，恭惟永圖，〈爾雅曰：夤，敬也。尚書曰：茲率厥典，奉若天命。又曰：慎乃儉德，惟懷永圖。〉審聽高居，載懷祗懼。〈六韜曰：王者之道，如龍之首，高居而遠望，徐視而審聽。尚書曰：予小子夙夜祗懼。〉雖言事必史，而象闕未箴，〈禮記曰：動則左史書之，言則右史書之。鄭玄周禮注曰：象魏闕也。范曄後漢書曰：靈帝熹平中，有何人書朱雀闕，言公卿皆尸祿，無有忠言者。〉寤寐嘉猷，延佇忠實。〈毛詩曰：窈窕淑女，寤寐求之。尚書，爾有嘉謀嘉猷。楚辭曰：結幽蘭而延佇。〉子大夫選名昇學，利用賓王，〈國語曰：越王勾踐曰：苟聞子大夫之言。賈逵曰：親而近之，故曰子大夫也。禮記曰：司徒論選士之秀者，升之於學曰俊士。鄭玄曰：學，大學也。周易曰：觀國之光，利用賓于王。〉懋陳三道之要，以光四科之首，〈漢書，詔策晁錯曰：大夫之行，當此三道。張晏曰：國體、人事，直言也。崔寔政論曰：詔書：故事三公辟召以四科取士：一曰德行高妙，志節清白；二曰學通行修，經中博士；三曰明曉法令，足以決疑，能按章覆問；四曰剛毅多略，遭事不惑，才任三輔劇縣令。〉鹽梅之和，屬有望焉。〈尚書曰：若作和羹，爾惟鹽梅。〉

　　又問：昔周宣惰千畝之禮，虢公納諫；〈國語曰：宣王即位，不籍千畝。虢文公諫曰：夫民之大事在農。〉漢文缺三推之義，賈生置言。〈禮記曰：躬耕帝籍，天子三推。漢書曰：文帝即位，賈誼說上曰：一夫不耕，或受之飢；一女不織，或受之寒。上感誼言，始開籍田，躬耕以勸百姓。〉良以食為民天，農為政本。〈漢書，酈食其說漢王曰：臣聞王者以民為天，民以食為天。尚書，八政：一曰食。孔安國曰：勸農業也。漢書，文帝詔曰：農，天下大本也，民所恃以生也。〉金湯非粟而不守，水旱有待而無遷。〈漢書，蒯通說武信君曰：皆為金城湯池，不可攻也。氾勝之書曰：神農之教，雖有石城湯池，帶甲百萬，而無粟者，弗能守也。禮記曰：雖有凶旱水溢，民無菜色。〉朕式照前經，寶茲稼穡。〈范子計然曰：五穀者，萬民之命，國之重寶也。〉祥正而青旗肅事，土膏而朱紘戒典。〈祥正、土膏，並已見東京賦。禮記曰：孟春之月，天子駕蒼龍，載青旗，躬耕帝籍。又曰：昔天子為籍田千畝，冕而朱紘，躬耕秉耒。鄭玄周禮注曰：朱紘，以朱組為紘。一條屬兩端也。〉將使杏花菖葉，耕穫不愆；〈氾勝之書曰：杏始華榮，輒耕輕土、弱土；望杏花落，復耕之，輒藺之。此謂一耕而五穫。呂氏春秋曰：冬至五旬七日，菖始生。菖者，草之先者也。於是始耕。高誘曰：菖，菖蒲，水草也。〉清甽泠風，述遵無廢。〈呂氏春秋，后稷曰：凡耕之道，畝欲廣以平，甽欲小以清。又曰：正其行，通其風，夬必中央，師為泠風。高誘曰：泠風，和風，所以成穀也。夬，決也。必於苗中央師師然肅泠風以搖長也。〉而釋耒佩牛，相沿莫反。〈鹽鐵論曰：儒者釋耒耜而學不驗之語。漢書曰：龔遂為渤海太守，民有帶持刀劍者，使賣劍買牛，賣刀買犢，何為帶牛佩犢。杜預左氏傳注曰：沿，緣也。〉兼貧擅富，浸以為俗。〈漢書曰：兼并之塗。李奇曰：謂大家兼役小人，富者兼役貧民。說文曰：擅，專也。風俗通曰：子不以從令為孝。後主固宜是革，浸以為俗，豈不謬哉！〉若爰井開制，懼驚擾愚民，〈漢書曰：民爰上田夫百畝，中田夫二百畝，下田夫三百畝。歲耕種者為不易上田，休一歲者為一易中田，休二歲者為再易下田，休三歲，更耕之，自爰其處。賈逵國語注曰：爰，易也。周禮曰：畝百為夫，夫三為屋，屋三為井也。〉舄鹵可腴，恐時無史白。〈史記曰：史起引漳水溉田。鄴民歌之曰：決漳水兮灌鄴旁，終古舄鹵兮生稻粱。又曰：秦中大夫白公復為秦穿涇水注渭，溉田四千餘頃，因曰白渠也。〉興廢之術，矢陳厥謀。〈尚書序曰：咎繇矢厥謨。孔安國曰：矢，陳也。〉

　　又問：議獄緩死，大易深規。〈周易曰：君子以議獄緩死。〉敬法卹刑，虞書茂典。〈尚書虞書曰：欽哉！欽哉！惟刑之卹哉！〉自萌俗澆弛，法令滋彰，〈莊子曰：唐、虞始為天下，(水梟)醇散朴。許慎淮南子注曰：澆，薄也。澆與(水梟)同。老子曰：法令滋章，盜賊多有也。〉胏石少不冤之人，棘林多夜哭之鬼。〈周禮曰：胏石達窮民。鄭司農曰：胏石，赤石也。窮民，天民之窮而無告者。漢書，于定國為廷尉，民自以為不冤。周禮曰：外朝之法，左九棘，孤卿大夫位焉；右九棘，公侯伯子男位焉。楚辭曰：荊棘聚而成林。春秋元命苞曰：樹棘槐，聽訟於其下。尚書旋璣鈐曰：鬼哭山鳴。鄭玄曰：鬼哭，誅無辜也。山鳴，聽不聰之異也。王隱晉書，司直劉隗奏曰：懷情抱恨，雖沒不亡，故有殞霜之應，夜哭之鬼。〉朕所以明發動容，昃食興慮。〈毛詩曰：明發不寐。尚書曰：文王自朝至于日中昃，不遑暇食。〉傷秋荼之密網，惻夏日之嚴威。〈鹽鐵論曰：秦法繁於秋荼，網密於凝脂。左氏傳，酆舒問於賈季曰：趙衰、趙盾孰賢？對曰：趙衰冬日之日也，趙盾夏日之日也。杜預曰：夏日可畏，冬日可愛。〉永念畫冠，緬追刑厝。〈墨子曰：畫衣冠，異章服，謂之戮。上世用戮而民不犯。賈逵國語注曰：緬，思貌也。紀年曰：成、康之際，天下安寧，刑措四十餘年不用。〉徒以百鍰輕科，反行季葉；〈尚書呂刑曰：穆王訓夏贖刑，墨辟疑赦，其罰百鐶。孔安國曰：六兩曰鐶。鐶，黃鐵也。張孟陽七哀詩曰：季葉喪亂起。〉四支重罰，爰創前古。〈呂氏春秋曰：越王勾踐曰：孤雖首足異處，四支布裂。周禮曰：司刑掌五刑之法，以麗萬民之罪。墨罪五百，劓罪五百，宮罪五百，剕罪五百，殺罪五百。〉訪游禽於絕澗，作霸秦基；〈韓子曰：董閼于為趙上地守，行石邑山中，深澗峭如廧，深百仞。因問其左右人曰：嘗有人入此者乎？對曰：無有。嬰兒，盲聾、狂勃有入此者乎？對曰：無有。牛馬犬彘嘗有入此者乎？對曰：無有。董閼于喟然太息曰：吾能治矣！使吾法無赦也，猶入澗之必死，則民莫敢犯，何為不治！鄭玄周禮注曰：凡鳥獸未孕曰禽。史記曰：趙氏之先與秦共祖。然則以其共祖，故雖趙亦號曰秦。〉歌雞鳴於闕下，稱仁漢牘。〈班固歌詩曰：三王德彌薄，惟後用肉刑。太倉令有罪，就逮長安城。自恨身無子，困急獨煢煢。小女痛父言，死者不復生。上書詣北闕，闕下歌雞鳴。憂心摧折裂。晨風激揚聲。聖漢孝文帝，惻然感至誠。百男何憤憤，不如一緹縈！列女傳曰：緹縈歌雞鳴、晨風之詩。然雞鳴，齊詩，冀夫人及君早起而視朝。晨風，秦詩，言未見君而心憂也。〉二途如爽，即用兼通，〈輕重二途，似如差爽；就其用也，彼此兼通。言俱濟時。〉昌言所安，朕將親覽。〈尚書曰：禹拜昌言。孔安國曰：昌，當也。漢書，問董仲舒曰：靡有所隱，朕將親覽焉。〉

　　又問：聚人曰財，次政曰貨，〈周易曰：何以守位？曰仁。何以聚人？曰財。尚書曰：八政，一曰食，二曰貨。〉泉流表其不匱，貿遷通其有亡。〈漢書曰：貨流於泉，布於布。如淳曰：流行如泉也。尚書，帝曰：貿遷有無化居。〉既龜貝積寢，緡繈專用，〈漢書曰：王莽居攝，更作金銀龜貝錢布之品。寢，猶息也。漢書曰：武帝初笇緡錢。李斐曰：緡絲以貫錢也。管子曰：凶歲糴釜千繈。孟康漢書注曰：繈，錢貫也。〉世代滋多，銷漏參倍。〈言錢之銷磨缺漏，或復三分，或至一倍也。〉下貧無兼辰之業，中產闕洊歲之貲。〈周書夏箴曰：小人無兼年之食，妻子非其妻子也。班固漢史文帝贊曰：上嘗欲作露臺，召匠計之，直百金。曰：百金，中民十家產也。左氏傳，晉洊飢。字書曰：洊，仍也。〉惟瘼卹隱，無捨矜嘆。〈毛萇詩傳曰：瘼，病也。國語，祭公謀父曰：勤恤人隱而除其害也。〉上帝溥臨，賜朕休寶，〈漢書曰：上帝溥臨，不異下防。〉命邛斜之谷，開而出銅。〈齊春秋曰：永明八年，蜀郡太守劉悛啟上曰：南廣郡界蒙山，有銅坑，掘則得銅，其利無極。上從之。〉且有後命，事茲鎔範，〈左氏傳曰：王使宰孔賜齊侯胙，將拜，孔曰：且有後命也，無下拜。漢書曰：釋其耒耨，冶鎔炊炭。應劭曰：鎔，錢模也。禮記，孔子曰：然後範金合土。鄭玄曰：範，鑄作模器用也。〉充都內之金，紹圓府之職。〈桓子新論曰：漢宣已來，百姓賦錢，壹歲餘二十萬，藏於都內。漢書曰：太公為周立九府圓法。李奇曰：圓即錢也。將繼太公之職事也。〉但赤側深巧學之患，榆莢難輕重之權。〈言今欲為錢，若赤側則奸巧學鑄，深為可患；榆莢則輕重兼用，難可準平。漢書曰：民多姦錢，而公卿請令京師鑄官赤側，一當五。如淳曰：以赤銅為其郭也。漢書曰：漢興，以為秦錢重，難用，更令民鑄榆莢錢。如淳曰：如榆莢也。國語曰：周景王將鑄大錢，單穆公曰：不可。古者量貲幣，權輕重，以救民。民患輕，則為之作重幣以行之，於是有母權子而行，民皆得焉。若不堪重，則多作輕幣而行之，亦不廢重，於是乎有子權母而行。韋昭曰：重謂母，輕謂子。權，平也。若物直千二，而母當一千，則子二百，平之也。應劭曰：權其輕重也。〉開塞所宜，悉心以對。〈淮南子曰：通乎動靜之機，明乎開塞之節。開塞，猶取捨也。尹文子曰：書開塞之宜，得周通之路。詩緯曰：君子息心研慮，推變見事。〉

　　又問：治歷明時，紹遷革之運；〈周易曰：君子以治歷明時。毛詩曰：去殷之惡，就周之德。周易曰：湯武革命。〉改憲敕法，審刑德之原。〈司馬彪續漢書，永平詔曰：春秋保乾圖云：三百年，升歷改憲。史官田太初、鄧公平術，有餘分一，在三百年之域，行度轉差，浸以繆錯，旋璣不正，文象不稽。冬至之日，日在斗二十二度，而歷以為牽牛中星，先立春一日，則四分數之立春也。而以折獄、斷大刑，於氣已迕，用望平和隨時之義，蓋亦遠矣。今改四分，以遵於堯，以順孔聖奉天之文。宋均保乾圖注曰：三陽而陽備，備則宜改憲。憲，法也。周易曰：雷電噬嗑，先生以明罰敕法。淮南子曰：冬至為德，夏至為刑。〉分命顯於唐官，文條炳於鄒說。〈尚書曰：分命羲仲，宅嵎夷，曰暘谷。又曰：分命和仲，宅西，曰昧谷。鄒說未詳。〉及嵎夷廢職，昧谷虧方，〈言司歷之官廢也。嵎夷、昧谷，已見上文。〉漢秉素祇之徵，魏稱黃星之驗。〈言五德之次亡也。漢書曰：高祖夜徑澤中，前有大蛇當路，高祖乃前，拔劍斬蛇。後人來至蛇所，有一老嫗夜哭，人問嫗何哭？嫗曰：吾子，白帝子也，化為蛇當道。今者赤帝子斬之。魏志曰：初，桓帝時，有黃星見於楚、宋之分。遼東殷馗善天文，言後五十歲，當有真人起於梁、沛之間，其鋒不可當。至是凡五十年，而太祖破袁紹，天下莫敵。〉紛爭空軫，疑論無歸。〈方言曰：軫，謂相乖戾也。〉朕獲纂洪基，思弘至道。〈班固高紀述曰：纂堯之緒。爾雅曰：纂，繼也。曹植魏德頌曰：武創洪基，克光厥德。尚書序曰：恢弘至道。〉庶令日月休徵，風雨玉燭，〈尚書曰：休徵日月之行，則有冬有夏。爾雅曰：春為青陽，夏為朱明，秋為白藏，冬為玄英。四氣和謂之玉燭。〉克明之旨弗遠，欽若之義復還。〈尚書曰：克明俊德。又曰：欽若昊天。〉於子大夫何如哉？其驪翰改色，寅丑殊建，別白書之。〈禮記曰：夏后氏尚黑，戎事乘驪。鄭玄曰：以建寅之月為正，物生色黑。黑馬曰驪。禮記曰：殷人尚白，戎事乘翰。鄭玄曰：以建丑之月為正月，物生色白。翰，白色馬也。漢書，董仲舒對策曰：臣前所上對，辭不別白，指不分明。〉

文選考異

選名昇學：袁本、茶陵本「昇」作「升」，是也。
注「禮記曰司徒」：袁本、茶陵本「曰」下有「鄉論秀士」四字。案：此尤校刪也。
注「一曰德行高妙」下至「才任三輔劇縣令」：此五十二字袁本、茶陵本無。
良以食為民天：袁本、茶陵本「為」作「惟」，是也。
注「周禮曰胏石」下至「赤石也」：此十七字袁本、茶陵本無。
注「春秋元命苞曰樹棘槐聽訟於其下」：此十四子袁本、茶陵本無。
注「冀夫人及君早起」：袁本、茶陵本無「及君」二字。案：此尤校添也。
命邛斜之谷：茶陵本云五臣無「命」字。袁本云善「寶」下有「命」字。案：二本與上節接連「命」字絕句，不屬此首。詳其文義，仍不當有，恐但傳寫誤衍也。
注「漢書曰」下至「將繼太公之職事也」：此二十七字袁本、茶陵本無。
注「毛詩曰去殷之惡」：陳云「曰」下脫「帝遷明德鄭玄箋曰天意」十字。案：所校是也，引此者注正文「遷」字。
注「史官田太初鄧公平術」：案：「田」當作「用」，「公」字不當有。各本皆誤。續漢志可證。
注「蓋亦遠矣」：袁本、茶陵本「蓋亦」作「益以」。案：此尤依續漢志校改也。
紛爭空軫：袁本、茶陵本「爭」作「諍」。案：二本不著校語，無以考之。
注「方言曰軫」：袁本、茶陵本「軫」下有「戾」字，是也。
注「又曰欽若昊天」：此六字袁本、茶陵本無。
注「禮記曰夏后氏」下至「翰白色馬也」：此六十一字袁本、茶陵本無。

永明十一年策秀才文五首
主条目：永明十一年策秀才文
　　王元長

　　問秀才：朕秉籙御天，握樞臨極。〈尚書旋璣鈐曰：河圖命紀也。圖天地帝王終始存亡之期，錄代之矩。籙與錄同也。周易曰：時乘六龍以御天。易通卦驗曰：遂皇氏始出握機矩。鄭玄曰：遂皇，遂人也。但持斗機運轉之法。春秋運斗樞曰：北斗七星，第一星天樞。論語素王受命讖曰：王者受命，布政易俗，以御八極。〉五辰空撫，九序未歌。〈尚書，咎繇曰：撫于五辰，庶績其凝。孔安國曰：百官皆撫順五行之時，?功皆成也。又曰：德惟善政，政在養民。水火金木土穀惟修，正德利用厚生惟和，九功惟序，九序惟歌。〉至於思政明臺，訪道宣室，〈管子曰：黃帝立明臺之義，上觀於賢也。漢書曰：文帝思賈誼，徵之。至，入見，上方受釐坐宣室。上因感鬼神事，而問鬼神之本。蘇林曰：宣室，未央前正室也。〉若墜之惻每勤，如傷之念恒軫。〈尚書曰：民墜塗炭。孔安國曰：若陷泥墜火。左氏傳，逢滑曰：國之興也，視人如傷。許慎淮南子注曰：軫，轉也。〉故卹貧緩賦，省繇慎獄。〈應劭曰：繇者，役也。〉幸四境無虞，三秋式稔。〈尚書曰：四方無虞，予一人以寧。秋有三月，故曰三秋。元命苞曰：陽氣數成於三，故時別三月。宋衷曰：四時皆象此類，不惟秋也。廣雅曰：年稔，秋穀熟也。〉而多黍多稌，不興兩穗之謠；〈毛詩曰：豐年多黍多稌。東觀漢記曰：張堪，字君游，為漁陽太守，勸民耕種，以致殷富。有百姓歌曰：桑無附枝，麥穗兩歧；張君為政，樂不可支。〉無褐無衣，必盈七月之歎。〈毛詩曰：七月流火，九月授衣；無褐無衣，何以卒歲。〉豈布政未優，將罷民難業？〈毛詩曰：敷政優優，百祿是遒。周禮曰：以圜土教罷民。〉登爾於朝，是屬宏議。〈漢書，詔策晁錯曰：登大夫于朝，親諭朕志。難蜀文曰：必將崇論宏義。〉罔弗同心，以匡厥辟。〈尚書曰：罔不同心，以匡乃辟。〉

　　又問：惟王建國，惟典命官。〈周禮曰：惟王建國，辨方正位。尚書堯典曰：乃命羲和。〉上協星象，下符川嶽。〈春秋漢含孳曰：故三公象五岳，九卿法河海；三公在天法三台，九卿法北斗。〉必待天爵具脩，人紀咸事，〈孟子曰：仁義忠信，樂善不倦，此天爵也；公卿大夫，此人爵也。古之人脩其天爵，而人爵從之。漢書，詔策公孫弘曰：天文地理，人事之紀也，子大夫習焉。公孫弘對曰：天地無私親，順之利起，逆之害生，此天文、地理、人事之紀也。〉然後沿才受職，揆務分司。〈爾雅曰：揆，度也。〉是以五正置於朱宣，下民不忒；〈左氏傳，郯子謂昭子曰：少皞摯之立，鳳鳥適至，故紀於鳥。鳥師而鳥名，五雉為五工正。河圖曰：大星如虹，下流華渚，女節意，感生白帝朱宣。宋均曰：朱宣，少昊氏。鄭玄孝經注曰：忒，差也。〉九工開於黃序，庶績其凝。〈漢書，劉向上疏曰：舜命九官，濟濟相讓，和之至也。應劭：尚書，禹作司空，棄作后稷，契作司徒，咎繇作士，垂作共工，益作虞，伯夷作秩宗，夔作典樂，龍作納言，凡九官。皇甫謐帝王世紀曰：舜始即真，改正朔，以土承火，色尚黃。尚書中候所謂建黃授正改朔。尚書，咎繇曰：庶績其凝。孔安國曰：凝，成也。〉周官三百，漢位兼倍，〈禮記曰：有虞氏之官五十，夏后官百，殷官二百，周官三百。漢書曰：秦立百官，漢因循不革。自佐史至丞相，十三萬三百八十五人。今云兼倍，略言之耳。〉歷茲以降，游惰寔繁。〈孔叢子，趙王曰：仲尼大聖，自茲以降，世業不替。禮記曰：垂綏五寸，游惰之士。鄭玄曰：惰游，罷人也。尚書曰：寔繁有徒。〉若閑冗畢棄，則橫議無已；〈荀悅申鑒曰：正貪祿，省閑冗，與時消息，昭惠恤下。文穎漢書注曰：冗，散也。孟子曰：聖王不作，諸侯放恣，處士橫議。〉冕笏不澄，則坐談彌積。〈魏志，郭嘉說太祖曰：劉表坐談客耳。〉何則可脩？善詳其對。〈家語，孔子曰：欲善則詳。王肅曰：欲善其事，當詳慎之。毛萇詩傳曰：詳，審也。〉

　　又問：昔者賢牧分陝，良守共治，〈公羊傳曰：自陝以東，周公主之；自陝以西，召公主之。袁煥與曹植書曰：召公與周公俱受分陝之任。漢書曰：孝宣躬親萬機，勵精為治，常稱曰：與我共治者，其唯良二千石乎！〉下邑必樹其風，一鄉可以為績。〈論語曰：子之武城，聞絃歌之聲。鄭玄曰：武城，魯之下邑。尚書曰：章善癉惡，樹之風聲。一鄉，謂桐鄉也。漢書曰：朱邑為桐鄉嗇夫，廉平不苛。及死，子葬之桐鄉，人為邑起冢立祠。〉至有旦撫鳴琴，日置醇酒，〈呂氏春秋曰：宓子賤治單父，彈琴，身不下堂而單父治。漢書曰：曹參代蕭何為相國，日夜飲酒。卿大夫以下吏及賓客，見參不事事，來者皆欲有言。至者，參輒飲以醇酒，度之欲有言，復飲，醉而後去，終莫得開說。〉文而無害，嚴而不殘。〈漢書曰：蕭何以文毋害為沛主吏掾。音義曰：文無所枉害也。漢書曰：雋不疑為吏，嚴而不殘。〉故能出人於阽危之域，躋俗於仁壽之地。〈阽危，已見謝眺八公山詩。漢書，王吉上疏曰：陛下敺一世之民，躋之仁壽之域，則俗何以不若成、康，壽何以不若高宗也。〉是以賈誼有言：天下之有惡，吏之罪也。〈賈子曰：吏能為善，則人必能為善也；故人之不善也，吏之罪也。〉頃深汰珪符，妙簡銅墨；〈范曄後漢書曰：詔書沙汰刺史二千石，以賈琮為冀州刺吏。說文曰：汰，簡也。汰，達蓋切。周禮曰：上公之禮執桓珪，諸侯之禮執信珪，諸伯執躬珪。漢書曰：文帝初與郡守為銅虎符、竹使符。潘安仁夏侯湛誄曰：妙簡邦良。爾雅曰：簡，擇也。漢書曰：縣令長皆秦官，秩六百石以上，皆銅印墨綬。〉而春雉未馴，秋螟不散。〈東觀漢記曰：魯恭為中牟令，時郡國螟傷稼，犬牙緣界，不入中牟。河南尹袁安聞之，疑其不實，使仁恕掾肥親往廉之。恭隨行阡陌，俱坐桑下，有雉過，止其傍，傍有童兒。親曰：何不捕之？兒言：雉方將鶵。親曰：所以來者，欲察君之化跡爾。今蟲不犯境，此一異也；化及鳥獸，此二異也；豎子有仁心，此三異也。具以狀言安。范曄後漢書曰：宋均遷九江，守山陽。楚、沛多蝗，其飛至九江東界者，輒東西散去。〉入在朕前，湊其智略；出連城守，闕爾無聞。〈漢書曰：吾丘壽王為東郡尉。詔賜壽王璽書曰：子在朕前之時，智略輻湊；及至連十餘城之守，職事並廢，甚不稱在前時，何也？〉豈薪槱之道未弘？為網羅之目尚簡？〈毛詩曰：芃芃棫樸，薪之槱之。毛萇曰：山木茂盛，萬人得而薪之；賢人?，國家得用蕃興也。曹子建書曰：仲宣獨步於漢南，孔璋鷹揚於河朔，吾王設天網以該之。文子曰：有鳥將來，張羅而得鳥者，羅之一目也。今為一目之羅，即無時得鳥。孔安國尚書傳曰：簡，略也。〉悉意正辭，無侵執事。〈漢書，詔策晁錯曰：大夫其正論，毋枉執事。音義或曰：毋為有司枉橈。〉

　　又問：朕聞上智利民，不述於禮；大賢彊國，罔圖惟舊。〈史記，商君說秦孝公曰：聖人苟可以彊國，不法其故；苟可以利民，不循其禮。〉豈非療飢不期於鼎食，拯溺無待於規行。〈毛詩曰：泌之洋洋，可以樂飢。鄭玄曰：泌水洋洋，然飢者見之，可飲以療飢。家語曰：子路南游於楚，列鼎而食。抱朴子曰：規行矩步，不可以救火拯溺也。〉是以三王異道而共昌，五霸殊風而並列。〈淮南子曰：五帝異道而德覆天下，三王殊事而名施後世。左氏傳，賓媚人曰：五伯之霸也，勤而撫之，以役王命。杜預曰：夏伯昆吾，商伯大彭、豕韋，周伯齊桓、晉文。戰國策，趙王謂趙文曰：三代不同服而王，五伯不同俗而政。〉今農戰不脩，文儒是競，〈商君書曰：國待農戰而安，君待農戰而尊。論衡曰：上書白記者，文儒也。夫文儒之力過儒生，況文史也。〉棄本殉末，厥弊茲多。〈漢書，詔曰：農，天下之大本也，而人或不務本而事末，故生不遂。李奇曰：本，農也；末，賈也。〉昔宋臣以禮樂為殘賊，漢主比文章於鄭衛，〈宋臣，墨翟也。孫卿子曰：樂也者，和之不可變者也；禮也者，理之不可易者也。墨子非之，幾遇刑也。墨子賤禮樂而貴勇力，貪則為盜，富則為賤，治世反是。漢書曰：宣帝數從王褒等，所幸宮觀，輒為歌頌，議者多以為淫靡不急。上曰：辭賦大者與詩同義，小者辯麗可嘉，譬如女工有綺縠，音樂有鄭、衛也。〉豈欲非聖無法，將以既道而權？〈孝經曰：非聖人者無法。論語，子曰：可與學，未可與適道；可與適道，未可與立；可與立，未可與權。公羊傳曰：權者何？權者，反於經然後有善者也。〉今欲專士女於耕桑，習鄉閭以弓騎；〈孝經鉤命決曰：耕桑得利，究年受福。史記曰：趙武靈王胡服以習騎射。〉五都復而事庠序，四民富而歸文學。〈漢書曰：王莽於五都立均官，更名雒陽、邯鄲、臨淄、宛、成都五都市長，皆為五均司市師。又曰：平帝立學官，鄉曰庠，聚曰序。管子曰：士農工商四民者，國之石民也。〉其道奚若？爾無面從。〈尚書曰：予違汝弼，汝無面從。〉

　　又問：自晉氏不綱，關河蕩析，〈班固漢書述曰：秦人不綱，網漏于楚。王隱晉書曰：石季龍死，朝廷欲遂蕩平關、河。尚書，盤庚曰：今我民用蕩析離居。〉宋人失馭，淮汴崩離。〈答賓戲曰：王塗蕪穢，周失其御。應劭漢書注曰：汴水在滎陽西南。論語，子曰：邦分崩離析而不能守也。〉朕思念舊民，永言攸濟。〈毛詩曰：永言孝思。尚書曰：予惟小子，若涉淵水，予惟往求朕攸濟。〉故選將開邊，勞來安集；〈漢書，嚴尤上疏曰：武帝選將練兵，深入遠戍。又班固曰：武帝廣開三邊。毛詩序曰：萬民離散，不安其居，而能勞來還定安集之。〉加以納款通知，布德脩禮，〈納其款關之誠，而通其和好之禮。漢書曰：匈奴呼韓邪單于款五原塞，名王奉獻，始和親。呂氏春秋曰：季春之月，天子布德和惠。孫卿子曰：管仲，為政者也，未及脩禮。故脩禮者王，為政者彊。〉歌皇華而遣使，賦膏雨而懷賓。〈毛詩序曰：皇皇者華，君遣使臣也。左傳曰：季武子如晉，晉侯饗之，范宣子為賦黍苗，季武子再拜曰：小國之仰大國也，如百穀之仰膏雨焉。若常膏之，其天下集睦，豈惟弊邑。周禮曰：二曰教職，以安邦國，以懷賓客。〉所以關洛動南望之懷，獯夷遽北歸之念。〈王逸楚辭注曰：遽，競也。〉夫危葉畏風，驚禽易落，〈漢書，上曰：單于待命加慢，今欲攻之，如何？王恢曰：草木遭霜者，不可以風過，通方之士，不可以文亂。今擊之，單于可禽。淮南子曰：使葉落者，風之搖也。戰國策，魏謂春申君曰：日者更嬴謂魏王曰：臣能虛發而下鳥。有鴻鴈從東方來，更嬴以虛弓發而下之。王曰：射，爾至此乎！更嬴曰：此孽也。其飛徐者，創痛也；悲鳴者，久失群也。故創未息，而驚心未去，聞弦音而高飛，故創怯。今臨武君嘗為秦孽，不可為秦之將。〉無待干戈，聊用辭辯，片言而求三輔，一說而定五州。〈漢書曰：內史，武帝更名京兆尹，左內史更名左馮翊，主爵中尉更名右扶風，是為三輔。天下有十二州，齊得其七，故謂北境為五州。〉斯路何階？人誰或可？〈爾雅曰：階，因也。〉進謀誦志，以沃朕心。〈言進嘉謀，當謂誦汝志，以沃帝心也。周禮曰：撢人掌誦王志，導國之政事。鄭玄曰：以王之志與政事諭說諸侯。撢，音探。廣雅曰：誦，言也。然彼言王志，與此微殊，不以文害意也。尚書曰：啟乃心，沃朕心。〉

文選考異

九序未歌：何校「序」改「敘」。案：何據注也，注「九功惟序，九序惟歌」，茶陵本二「序」字作「敘」，袁本并入五臣亦作「敘」。其所載五臣向曰「九序，謂六府三事也」，則二本並作「序」，恐正文為善「敘」，五臣「序」，各本所見亂之。此本注二字作「序」，乃尤延之以正文改注，未必是也。
注「毛詩曰」下至「何以卒歲」：此十九字袁本、茶陵本無。
注「必將崇論宏義」：案：「義」當作「議」。各本皆誤。
注「尚書曰罔不同心以匡乃辟」：此十一字袁本、茶陵本無。
注「應劭尚書」：案：「劭」下當有「曰」字。各本皆脫。
若閑冗畢棄：茶陵本「畢」作「卑」，云五臣作「畢」。袁本云善作「卑」。案：二本所見，傳寫誤也。此蓋尤延之校改正之。
天下之有惡：茶陵本云五臣無「天」。袁本云善有「天」。案：此不當有，各本所見，皆傳寫誤衍耳。
注「東觀漢記曰魯恭」下至「具以狀言安」：此一百二十字袁本、茶陵本無。又自此下至本節注末，茶陵有，袁無，皆并善入五臣而誤刪削也。餘不悉出。
注「文子曰有鳥將來張羅」下至「即無時得鳥」：此二十九字袁本、茶陵本無。案：「張羅」下當有「待之」二字。袁、茶陵二本所載并入五臣翰注者有。
注「貪則為盜富則為賤」：案：「貪」當作「貧」。何校「賤」改「賊」，陳同，是也。此所引樂論篇文。
注「辯麗可嘉」：何校「嘉」改「喜」，是也。各本皆誤。
朕思念舊民：茶陵本「念」作「命」，云五臣作「念」。袁本云善作「命」。案：二本所見，傳寫誤也。此蓋尤延之校改正之。
注「名王奉獻」：袁本、茶陵本「名」上有「遣」字，是也。
注「毛詩序曰」下至「豈惟弊邑」：此六十六字袁本、茶陵本無。
注「魏謂春申君曰」：陳云「魏」下脫「加」字，是也。各本皆脫。
注「不可為秦之將」：案：「為」下當有「拒」字。各本皆脫。前東門行注引有。
注「天下有十二州齊得其七故謂北境為五州」：袁本無此十七字，有「五州已見顏延之侍遊曲阿後湖詩」十四字。案：袁本最是。此尤同茶陵複出而誤。

天監三年策秀才文三首
〈何之元梁典曰：天監，武帝年號也。〉

主条目：天監三年策秀才文
　　任彥昇

　　問秀才：朕長驅樊鄧，直指商郊，〈商，喻齊也。史記，樂毅書曰：輕卒銳兵，長驅至國。漢書，朱買臣曰：發兵浮海，直指泉山。尚書曰：武王朝至于商郊。〉因藉時來，乘此歷運，〈魏志，劉廙上疏曰：臣遭乾坤之靈，值時來之運。〉當扆永念，猶懷慚德。〈禮記曰：天子當扆而立。尚書曰：成湯放桀於南巢，惟有慚德。〉何者？百王之弊，齊季斯甚，〈班固漢書贊曰：漢承百王之弊，季謂末年。〉衣冠禮樂，掃地無餘。〈言衣冠制度、禮樂軌儀皆見廢棄，故無餘也。班固漢書贊曰：秦滅六國，而上古遺烈，掃地盡矣。〉斲雕刓方，經綸草昧。〈漢書曰：漢興，破觚而為圜，斲琱而為樸。蘇林漢書注曰：刓音角之刓，與刓剸同。周易曰：雲雷屯，君子以經綸。又曰：天造草昧，宜建侯而不寧。鄭玄曰：造，成也。草，草創也。昧，昧爽也。〉採三王之禮，冠履粗分；因六代之樂，宮判始辨。〈周禮曰：王宮懸，諸侯軒懸，卿大夫判懸，士植懸。〉而百度草創，倉廩未實。〈尚書曰：百度唯貞。論語曰：裨諶草創之。管子曰：倉廩實知禮節。〉若終畝不稅，則國用靡資；〈國語曰：王耕三推之，庶人終于畝。禮記曰：古者公田籍而不稅。毛萇詩傳曰：資，財也。〉百姓不足，則惻隱深慮。〈論語，有若曰：百姓足，君孰與不足？百姓不足，君孰與足？孟子曰：無惻隱之心，非仁也。惻隱者，仁之端。〉每時入芻藁，歲課田租，〈漢舊儀曰：民田租芻藁，以給經用也。尚書曰：百里納槁。〉愀然疚懷，如憐赤子。〈禮記曰：哀公敢問：人道誰為大？孔子愀然作色而對。月賦曰：悄焉疚懷。尚書曰：若保赤子，惟民其康乂。〉今欲使朕無滿堂之念，民有家給之饒，〈說苑曰：古人於天下也，譬一堂之上。今有滿堂飲酒，有一人獨索然向隅泣，則一堂之人，皆不樂也。鄧析子曰：聖人逍遙一世之間，而家給人足，天下太平。〉漸登九年之畜，稍去關市之賦。〈禮記曰：國無九年之畜曰不足。周禮曰：以九賦歛財賄，七曰關市之賦。鄭玄曰：賦，謂口出泉；關市，謂占會百物也。〉子大夫當此三道，利用賓王，〈三道、賓王，已見上文。〉斯理何從？佇聞良說。〈顏延之策秀才文曰：廢興之要，敬俟良說。〉

　　問：朕本自諸生，弱齡有志，〈鍾離意別傳曰：嚴遵與光武皇帝俱為諸生。禮記，孔子曰：大道之行也，與三代之英，丘未之逮，而有志焉。〉閉戶自精，開卷獨得。〈楚國先賢傳曰：孫敬入學，閉戶牖，精力過人，太學謂曰閉戶生。入市，市人相語：閉戶生來。不忍欺也。陶潛誡子書曰：開卷有得，便欣然忘食。〉九流七略，頗常觀覽；六藝百家，庶非牆面。〈漢書曰：九流，有儒家流、道家流、陰陽家流、法家流、名家流、墨家流、從橫家流、雜家流、農家流。又曰：劉歆總群書而奏其七略，故有輯略，有六藝略，有諸子略，有詩賦略，有兵書略，有數術略，有方技略。廣雅曰：頗，少也。周禮，保氏養國子以道，乃教之六藝：一曰五禮，二曰六樂，三曰五射，四曰五御，五曰六書，六曰九數。淮南子曰：百家異說，各有所出。論語，子謂伯魚曰：汝為周南、召南矣乎？人而不為周南、召南，其猶正牆面而立也與！〉雖一日萬機，早朝晏罷，〈尚書曰：兢兢業業，一日二日萬機。墨子曰：早朝晏罷，斷獄治政也。〉聽覽之暇，三餘靡失。〈上林賦曰：朕以覽聽餘閑，無事棄日。魏略曰：董遇，字季真，善左氏傳。從學者云：若渴無日。遇言：當以三餘。或問三餘之意，遇言：冬者歲之餘，夜與陰者日之餘，雨者月之餘。〉上之化下，草偃風從，〈論語，子曰：君子之德風，小人之德草，草上之風必偃。〉惟此虛寡，弗能動俗。〈蔡邕姜肱碑曰：至德動俗，邑中化之。〉昔紫衣賤服，猶化齊風；〈韓子曰：齊桓公好服紫，一國盡服紫，當時十素不得一紫。公患之，告管仲。管仲曰：君欲止之，何不自誡勿衣也？謂左右曰，甚惡紫臭。公曰：諾。於是郎中莫衣紫；其明日，國中莫有衣紫；三日，境內莫衣紫。〉長纓鄙好，且變鄒俗。〈韓子曰：鄒君好長纓，左右皆服長纓，甚貴。鄒君患之，問左右。左右對曰：君好服之，百姓亦多服，是故貴。鄒君因先自斷其纓而出，國中皆不服長纓。〉雖德慚往賢，業優前事。且夫搢紳道行，祿利然也。〈封禪書曰：因雜搢紳先生之略術。班固漢書贊曰：大師?至千餘人，蓋祿利之路然也。〉朕傾心駿骨，非懼真龍，〈新序曰：郭隗謂燕王曰：古之君有以千金市千里馬者，三年不得。人請求之，三月得馬，已死矣，買其骨以五百金。君大怒之。人曰：死馬骨且市之，況生馬乎？天下必以王為好馬矣。於是不能期年，千里馬至者二。今王誠願致士，請從隗始。隗且見事，況賢於隗者乎？又子張見魯哀公，哀公不禮，去曰：君之好士，有似葉公子高之好龍也。葉公好龍，室屋彫文，盡以寫龍。於是天龍聞而下之，窺頭於牖，拖尾於堂。葉公見之，棄而退走，失其魂魄，五色無主。是葉公非好真龍也，好夫似龍而非龍者也。今君之好士也，好夫似士而非士者也。〉輜軿青紫，如拾地芥。〈范曄後漢書曰：袁紹，賓客所歸，輜軿紫轂，填接街陌。說文曰：軿，車前衣，車後為輜。漢書曰：夏侯勝每講授，常謂諸生曰：士病不明經，經術苟明，其取青紫，如俛拾地芥爾。言好學明經術，以取貴位之服，如似車載之多也；取之易也，如拾地草。〉而惰游廢業，十室而九，〈惰遊，已見上文。抱朴子曰：秦降及季杪，天下欲反，十室而九。〉鳴鳥薎聞，子衿不作。〈言古者收教不及於道者，故天下太平而鳳凰至；學校廢，則作子衿以刺之，而人感思學。今則不然，言不如古也。尚書，周公曰：攸罔勗弗及，苟造德弗降，我則鳴鳥不聞。毛萇詩傳曰：薎，如也。詩序曰：子衿，刺學廢也。兩都賦序曰：王澤竭而詩不作。〉弘獎之路，斯既然矣，〈小雅曰：獎，勸也。〉猶其寂寞，應有良規。〈魏志，明帝報王朗詔曰：欽納至言，思聞良規。〉

　　問：朕立諫鼓，設謗木，於茲三年矣。〈鄧析子曰：堯置欲諫之鼓，舜立誹謗之木，此聖人也。〉比雖輻湊闕下，多非政要；〈文子曰：群臣輻湊。張湛曰：如?輻之集於轂也。范曄後漢書曰：詔問蔡邕，宜披露得失，指陳政要。〉日伏青蒲，罕能切直。〈漢書曰：史丹直入臥內，頓首伏青蒲上。應劭曰：以青規地曰青蒲。桓子新論曰：切直忠正，則汲黯之敢諫爭也。〉將齊季多諱，風流遂往。〈毛萇詩傳曰：將，且也。老子曰：天下多忌諱而民彌貧。淮南子曰：晚世風流，終敗禮廢義。上林賦曰：遂往而不反矣。〉將謂朕空然慕古，虛受弗弘。〈漢書曰：王莽好空言，慕古法，多封爵人。周易曰：君子以虛受人。〉然自君臨萬寓，介在民上，〈左氏傳，子囊曰：赫赫楚國，而君臨之。方言曰：介，特也。漢書，宣帝詔曰：朕承洪業，託於士民之上也。〉何嘗以一言失旨，轉徙朔方，〈范曄後漢書曰：蔡邕上疏，帝覽而歎息。因起更衣，曹節於後竊視之，悉宣語左右，事遂漏露。程璜遂使人飛章言邕，於是下邕洛陽獄。詔減死一等，與家屬髡鉗徙朔方，詔不得以赦令除。〉睚眥有違，論輸左校，〈漢書曰：原涉好殺，眥睚於塵中。論輸，謂論其罪而輸作也。漢書，陳咸，字子康，年十八，以父萬年任為郎。有異材，抗直，數言事刺譏近臣，書數十上，遷為左曹。父嘗病，召咸教戒於床下，語至夜半，咸睡，頭觸屏風。父大怒，欲杖之，曰：乃公教戒汝，汝反睡，不聽吾言，何也？咸叩頭謝曰：具曉所言大要，教咸讇也。父迺不復言。元帝擢咸為御史中丞，後為南陽太守，所居以殺伐立威，豪猾吏及大姓犯法，輒論輸府。范曄後漢書曰：李膺為河南尹，時宛陵大姓羊元群罷北海郡，贓罪狼籍，膺表欲罪，元群行賂宦竪，膺反坐，輸作左校。漢書曰：將作少府有左校令丞。〉而使直臣杜口，忠讜路絕。〈漢書，景帝問鄧公，鄧公曰：夫鼂錯患諸侯彊大不可制，故請削之，以尊京師，萬世之利也。計畫始行，卒受大戮。內杜忠臣之口，外為諸侯報仇。聲類曰：讜，善言也。〉將恐弘長之道，別有未周。〈韓詩曰：將恐將懼。薛君曰：將，辭也。檀道鸞晉陽秋曰：謝安為桓溫司馬，不存小察，盡弘長之風。〉悉意以陳，極言無隱。〈漢書曰：哀帝使傅喜問李尋曰：間者水出地動，日月失度，星辰亂行，災異仍重，極言無有所諱。周書曰：慎問其故，無隱乃情。〉

文選考異

注「刓音角之刓與刓剸同」：袁本、茶陵本無「音」字。案：各本皆非也，當作「刓音刓角之刓，與剸同」，韓信傳注可證。
注「士植懸」：袁本、茶陵本「植」作「特」，是也。
注「非仁也」：何校「仁」改「人」，是也。
注「若渴無日」：案：「若」當作「苦」。各本皆偽。魏志王朗傳注引可證。
注「夜與陰者日之餘雨者月之餘」：袁本、茶陵本無「與陰」二字，「雨」上有「陰」字，「月」作「時」。案：二本是也。王朗傳注引正如此。
注「況賢於隗者乎又」：袁本、茶陵本作「況賢者也莊子曰」。案：以下文今新序有，莊子無，故尤延之校改如此也。但考藝文類聚鱗介部，亦引為莊子。困學紀聞，莊子逸篇採之。仍當依二本為是。
注「攸罔勗弗及苟造德弗降」：袁本、茶陵本「攸」作「收」。又茶陵本「苟」作「耇」，是也。袁本作「考」，亦誤。
注「薎如也」：陳云「如」，「無」誤，是也。各本皆誤。案：此所引板傳文。
注「原涉好殺」：袁本、茶陵本無「殺」字。案：此尤校添也。
注「漢書陳咸」下至「輒論輸府」：袁本、茶陵本無此一百三十二字，有「漢書陳萬年傳曰論輸府下」十一字。案：此卷末葉尤脩改，乃初同二本而後添。當以二本為是。又案：末「下」字漢書無，蓋衍也。
注「膺表欲罪」：袁本、茶陵本「欲」下有「罰其」二字，是也。
注「景帝問鄧公」下至「卒受大戮」：袁本、茶陵本無此四十字，有「鄧公謂景帝曰」六字。案：此亦二本是。
注「間者水出」下至「災異仍重」：袁本、茶陵本無此十八字。案：此亦二本是。


Chinese text: This work was published before January 1, 1923, and is in the
public domain worldwide because the author died at least 100 years ago.
