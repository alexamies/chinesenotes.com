與山巨源絕交書
〈魏氏春秋曰：山濤為選曹郎，舉康自代。康答書拒絕，因自說不堪流俗，而非薄湯、武。大將軍聞而惡焉。〉

嵇叔夜

主条目：與山巨源絕交書
康白：足下昔稱吾於潁川，吾常謂之知言。〈稱，謂說其情不願仕也，愜其素志，故謂知言也。虞預晉書曰：山嶔守潁川。嵇康文集錄注曰：河內山嶔守潁川，山公族父。莊子曰：狂屈豎聞之，以黃帝為知言。〉然經怪此意，尚未熟悉於足下，何從便得之也？〈言常怪足下，何從而便得吾之此意也？〉前年從河東還，顯宗阿都說足下議以吾自代，〈晉氏八王故事注曰：公孫崇，字顯宗，譙國人，為尚書郎。嵇康文集錄注曰：阿都，呂仲悌，東平人也。康與呂長悌絕交書曰：少知阿都志力閑華，每喜足下家復有此弟。〉事雖不行，知足下故不知之。〈言不知己之情。〉足下傍通，多可而少怪，〈言足下傍通眾藝，多有許可，少有疑怪，言寬容也。周易曰：六爻發揮，旁通情也。法言曰：或問行，曰：旁通厥德。李軌曰：應萬變而不失其正者，唯旁通乎？〉吾直性狹中，多所不堪，偶與足下相知耳。〈偶，謂偶然，非本志也。爾雅曰：偶，遇也。郭璞曰：偶，值也。〉間聞足下遷，惕然不喜，恐足下羞庖人之獨割，引尸祝以自助，〈莊子曰：庖人雖不治庖，尸祝不越樽俎而代之。〉手薦鸞刀，漫〈平聲〉之羶腥，〈毛詩曰：執其鸞刀，以啟其毛。莊子，北人無擇曰：帝欲以辱行漫我。高誘呂氏春秋注曰：漫，汙也。〉故具為足下陳其可否。

吾昔讀書，得幷介之人，或謂無之，今乃信其真有耳。〈幷，謂兼善天下也；介，謂自得無悶也。趙岐孟子章句曰：伯夷、柳下惠介然必偏，中和為貴。〉性有所不堪，真不可強。今空語同知有達人，無所不堪，外不殊俗，而內不失正，與一世同其波流，而悔吝不生耳。〈空語，猶虛說也。共知有通達之人，至於世事，無所不堪。言己不能則而行之也。太玄經曰：君子內正而外馴。莊子曰：與物委虵而同其波。周易曰：悔吝者，憂虞之象也。〉老子莊周，吾之師也，親居賤職；柳下惠東方朔，達人也，安乎卑位。吾豈敢短之哉！〈史記曰：莊子名周，嘗為蒙漆園吏。列仙傳曰：李耳為周柱下史，轉為守藏史。論語曰：柳下惠為士師。漢書曰：東方朔著論，設客難己位卑，以自慰喻。孟子曰：為貧仕者，辭尊居卑。又曰：位卑言高，罪也。〉又仲尼兼愛，不羞執鞭，子文無欲卿相，而三登令尹，是乃君子思濟物之意也。〈莊子，仲尼謂老聃曰：兼愛無私，仁之情也。論語，子曰：富而可求，雖執鞭之士，吾亦為之。子張問：令尹子文三仕為令尹，無喜色；三已之，無慍色。舊令尹之政，必以告新令尹，何如？子曰：忠矣。〉所謂達能兼善而不渝，窮則自得而無悶。〈孟子曰：古之人窮則獨善其身，達則兼善天下。又曰：柳下惠遺佚而不怨，厄窮而不憫。〉以此觀之，故堯舜之君世，許由之巖棲，〈呂氏春秋曰：昔堯朝許由於霈澤之中，曰：請屬天下於夫子。許由遂之箕山之下。張升反論曰：黃、綺引身，巖棲南岳。〉子房之佐漢，接輿之行歌，其揆一也。〈漢書曰：上封良為留侯，行太子少傅事。論語曰：楚狂接輿歌而過孔子。孟子曰：先聖後聖，其揆一也。〉仰瞻數君，可謂能遂其志者也。〈賈逵國語注曰：遂，從也。〉故君子百行，殊塗而同致，循性而動，各附所安。〈周易，子曰：天下同歸而殊塗，一致而百慮。淮南子曰：循性而行，或害或利。論語讖曰：貧而無怨，循性動也。〉故有處朝廷而不出，入山林而不反之論。〈班固漢書贊曰：山林之士，往而不能反；朝廷之士，入而不能出。二者各有所短。〉且延陵高子臧之風，長卿慕相如之節，志氣所託，不可奪也。〈左氏傳，吳子諸樊旣除喪，將立季札，季札辭曰：曹宣公之卒也，諸侯與曹人不義曹公，將立子臧，子臧去之，遂弗為之，以成曹。君子曰：能守節。君義嗣也。誰能奸君？有國，非吾節也。札雖不才，願附於子臧，以無失節。史記曰：司馬相如，字長卿，其親名之犬子。相如既學，慕藺相如之為人，更名相如。〉

吾每讀尚子平臺孝威傳，慨然慕之，想其為人。〈英雄記曰：尚子平有道術，為縣功曹，休歸。自入山擔薪，賣以供食飲。范曄後漢書曰：向子平隱居不仕，性尚中和，好通老、易。尚向不同，未詳。又曰：臺佟者，字孝威，魏郡人，隱於武安山，鑿穴為居，采藥為業。佟，徒冬切。史記，太史公曰：余讀孔氏書，想見其為人。〉少加孤露，母兄見驕，不涉經學。性復疏嬾，筋駑肉緩，頭面常一月十五日不洗，不大悶癢，不能沐也。每常小便，而忍不起，令胞中略轉乃起耳。又縱逸來久，情意傲散。簡與禮相背，嬾與慢相成，〈孔安國論語注曰：簡，略也。言性簡略，與禮相背也。〉而為儕類見寬，不攻其過。又讀莊老，重增其放。〈放，謂放蕩。〉故使榮進之心日穨，任實之情轉篤。此由禽鹿少見馴育，則服從教制，長而見羈，則狂顧頓纓，赴蹈湯火，〈楚辭曰：狂顧南行。王逸曰：狂，猶遽也。〉雖飾以金鑣，饗以嘉肴，逾思長林，而志在豐草也。〈毛詩曰：茀厥豐草。茀，甫物切。〉

阮嗣宗口不論人過，吾每師之，而未能及。至性過人，與物無傷，唯飲酒過差耳。〈莊子，仲尼謂顏回曰：聖人處物不傷物者，物不能傷也。李尤盂銘曰：飲無求辭，纔以相娛；荒沈過差，可不慎與！〉至為禮法之士所繩，疾之如讎，幸賴大將軍保持之耳。〈孫盛晉陽秋曰：何曾於太祖坐謂阮籍曰：卿任性放蕩，敗禮傷教，若不革變，王憲豈得相容！謂太祖宜投之四裔，以絜王道。太祖曰：此賢素羸病，君當恕之。〉吾不如嗣宗之賢，而有慢弛之闕；〈資，材量也。〉又不識人情，闇於機宜；無萬石之慎，而有好盡之累。〈漢書曰：萬石君石奮，長子建為郎中令，奏事，事下，建讀之驚恐曰：書馬者與尾而五，今迺四，不足一，獲譴死矣。其為謹慎，雖他皆如是。又曰：建奏事於上前，卽有可言，屛人乃言極切。至延見，如不能言者。好盡，謂言則盡情，不知避忌。〉久與事接，疵釁日興，雖欲無患，其可得乎？

又人倫有禮，朝廷有法，自惟至熟，有必不堪者七，甚不可者二：臥喜晚起，而當關呼之不置，一不堪也。〈東觀漢記曰：汝郁再徵，載病詣公車。尚書勑郁自力受拜。郁乘輦，白衣詣止車門。臺遣兩當關扶郁，入拜郎中。〉抱琴行吟，弋釣草野，而吏卒守之，不得妄動，二不堪也。危坐一時，痺〈必寐切〉不得搖，〈管子曰：少者之事先生，出入恭敬，如有賓客；危坐向師，顏色無怍。說文曰：痺，濕病也。〉性復多蝨〈瑟，〉把〈蒲巴〉搔無已，而當裹以章服，揖拜上官，三不堪也。素不便書，又不喜作書，而人間多事，堆案盈机，不相酬答，則犯教傷義，欲自勉強，則不能久，四不堪也。不喜弔喪，而人道以此為重，己為未見恕者所怨，至欲見中傷者，〈言人於己，為未見有矜恕之者，而纔有所怨，乃至欲見中傷，言被疾苦也。〉雖瞿〈音句〉然自責，然性不可化，〈班固漢書惠帝贊曰：聞叔孫通之諫則瞿然。〉欲降心順俗，則詭故不情，〈新序，卜偃謂晉侯曰：天子降心迎公。周書曰：飾貌者不情。〉亦終不能獲無咎無譽如此，五不堪也。〈周易曰：括囊無咎無譽。〉不喜俗人，而當與之共事，或賓客盈坐，鳴聲聒耳，〈杜預左氏傳注曰：聒，諠也。〉囂塵臭處，千變百伎，在人目前，六不堪也。心不耐煩，而官事鞅掌，機務纏其心，世故繁其慮，七不堪也。〈毛詩曰：或棲遲偃仰，或王事鞅掌。尚書曰：一日二日萬機。〉又每非湯武而薄周孔，在人間不止，此事會顯世教所不容，此甚不可一也。剛腸疾惡，輕肆直言，遇事便發，此甚不可二也。以促中小心之性，統此九患，不有外難，當有內病，寧可久處人間邪！又聞道士遺言，餌朮黃精，令人久壽，意甚信之；〈蒼頡篇曰：餌，食也。本草經曰：朮、黃精，久服輕身延年。〉遊山澤，觀鳥魚，心甚樂之。一行作吏，此事便廢，安能舍其所樂，而從其所懼哉！

夫人之相知，貴識其天性，因而濟之。禹不偪伯成子高，全其節也；〈莊子曰：堯治天下，伯成子高立為諸侯。堯授舜，舜授禹，伯成子高辭為諸侯而耕。禹往見之，則耕在野。禹趨就下風而問焉。子高曰：昔堯治天下，不賞而民勸，不罰而民畏。今則賞罰而民且不仁，德自此衰，刑自此立，後世之亂，自此始矣。耕而不顧。〉仲尼不假蓋於子夏，護其短也；〈家語曰：孔子將行，雨，無蓋。門人曰：商也有焉。孔子曰：商之為人也嗇，短於財。吾聞與人交者，推其長者，違其短者，故能久也。王肅曰：短，𠫤；嗇，甚也。〉近諸葛孔明不偪元直以入蜀；〈蜀志曰：潁川徐庶，字元直。曹公來征，先主在楚，聞之，率其眾南行，亮與徐庶並從。為曹公所追破，庶母見獲，庶辭先主而指其心曰：本與將軍共圖王霸之業者，以此方寸之地也。今已失老母，方寸亂矣。無益於事，請從此別。遂詣曹公。魏略曰：庶名福。〉華子魚不強幼安以卿相。〈魏志曰：華歆，字子魚，平原人也。文帝卽位，拜相國。黃初中，詔公卿舉獨行君子，歆舉管寧，帝以安車徵之。又曰：管寧，字幼安，北海人也。華歆舉寧，寧遂將家屬浮海還郡。詔寧為太中大夫，固辭不受。〉此可謂能相終始，真相知者也。足下見直木必不可以為輪，曲者不可以為桷，蓋不欲以枉其天才，令得其所也。故四民有業，各以得志為樂，〈管子曰：士農工商四民者，國之石民也。〉唯達者為能通之，此足下度內耳。不可自見好章甫，強越人以文冕也；〈莊子曰：宋人資章甫而適越，越人敦髮文身，無所用之。司馬彪曰：敦，斷也。章甫，冠名也。〉己嗜臭腐，養鴛雛以死鼠也。〈莊子曰：惠子相梁，莊子往見之。或謂惠子曰：莊子來，欲代子相。於是惠子恐，搜於國中，三日三夜。莊子往見之，曰：南方有鳥名鴛雛，子知之乎？夫鴛雛發南海而飛於北海，非梧桐而不止，非竹實不食，非醴泉不飲。於是鴟得腐鼠，鴛雛過之，仰天而視之曰：嚇！今子欲以子國嚇我邪！〉吾頃學養生之術，方外榮華，去滋味，游心於寂寞，以無為為貴。〈高誘呂氏春秋傳曰：外，猶賤也。莊子曰：夫恬淡寂寞，虛無無為，此天地之平，而道德之篤也。〉縱無九患，尚不顧足下所好者，又有心悶疾，頃轉增篤，私意自試，不能堪其所不樂。〈言己所不樂之事，必不能堪而行之。〉自卜已審，若道盡塗窮則已耳。足下無事冤之，令轉於溝壑也。〈左氏傳曰：侍者謂楚王曰：老而無子，知擠於溝壑矣。〉

吾新失母兄之歡，意常悽切，女年十三，男年八歲，未及成人，況復多病，顧此悢悢〈力向〉，如何可言！〈王隱晉書曰：紹字延祖，十歲而孤，事母孝謹。國語曰：晉趙武冠，見韓獻子，獻子曰：戒之，此謂成人。鄭玄禮記注曰：女子以許嫁為成人。廣雅曰：悢悢，悲也。〉今但願守陋巷，教養子孫，時與親舊敘闊，陳說平生，濁酒一盃，彈琴一曲，志願畢矣。足下若嬲〈嬲，擿嬈也。音義與嬈同，奴了切。〉之不置，不過欲為官得人，以益時用耳。足下舊知吾潦倒麤疎，不切事情，自惟亦皆不如今日之賢能也。若以俗人皆喜榮華，獨能離之，以此為快，此最近之，可得言耳。〈言俗人皆喜榮華，而己獨能離之以此為快，此最近己之情，可得言之耳。〉然使長才廣度，無所不淹，而能不營，乃可貴耳。〈鄭玄禮記注曰：淹，復漬也。〉若吾多病困，欲離事自全，以保餘年，此真所乏耳，〈言己離於俗事，以自安全，保其餘年，此乃真性之所乏耳，非如長才廣度之士而不營之。〉豈可見黃門而稱貞哉！若趣〈平〉欲共登王塗，期於相致，時為懽益，一旦迫之，必發其狂疾，自非重怨，不至於此也。

野人有快炙背而美芹子者，欲獻之至尊，〈列子曰：宋國有田父，常衣濕黂。至春，自暴於日。當爾時，不知有廣夏隩室，緜纊狐貉，顧謂其妻曰：負日之暄，人莫知之，以獻吾君，將有賞也。其室告之曰：昔人有美戎菽甘枲莖與芹子，對鄉豪稱之。鄉豪取嘗之，苦於口，躁於腹，眾哂之。〉雖有區區之意，亦已疏矣，〈李陵書曰：孤負陵區區之意。〉願足下勿似之。其意如此，旣以解足下，幷以為別。嵇康白。

文選考異
〈與山巨源絕交書：袁本、茶陵本下有「一首」二字。案：有者是也。此卷各題下全無，卷首所列子目亦然，皆脫，說見前。〉

〈注「以成曹君子曰」：何校重「君」字，陳同，是也。各本皆脫。〉

〈注「英雄記曰」：陳云王粲英雄記皆記漢末英雄事，尚子平乃建武中隱士，不應載入，當是誤也。今案：此疑英賢譜之文。各本皆偽。〉

〈少加孤露：何云晉書作「加少」。案：「加少」是也。各本皆誤倒。〉

〈注「飲無求辭」：案：「辭」當作「亂」，各本皆偽。〉

〈吾不如嗣宗之賢：何校「賢」改「資」。陳云「賢」，「資」誤。案：所校是也。注云「資，材量也」。不得作「賢」甚明。晉書正作「資」。〉

〈注「濕病也」：袁本「也」下有「俾利反」三字。茶陵本亦有，「反」作「切」。案：此真善音也，正文下「必寐切」乃五臣音。尤存彼刪此，非。〉

〈又不喜作書：袁本、茶陵本無「又」字。案：二本不著校語，晉書此在所節去中，無以考之。〉

〈雖瞿然自責：案：「瞿」當作「懼」。袁本云善作「瞿」，茶陵本云五臣作「懼」。各本所見，皆傳寫誤也。善自作「懼」，與五臣同，故引惠帝贊「懼然」作注。今各本并注中亦誤為「瞿」，非。「懼」、「瞿」同字耳。晉書在所節去中。〉

〈注「則瞿然」：袁本、茶陵本「然」下有「晉灼曰瞿音句」六字，是也。尤誤刪改作「音句」入正文下。又「瞿」皆當作「懼」，今漢書正作「懼」。師古曰：「懼讀曰瞿。」〉

〈必不可以為輪：袁本云善無「必」字。茶陵本云五臣有「必」字。案：此或所見不同；否則，尤添之耳。晉書在所節去中。〉

〈注「王隱晉書曰紹字延祖十歲而孤事母孝謹」：袁本、茶陵本首有「晉諸公譜曰康子劭」八字。「紹」作「劭」，無「十歲而孤事母孝謹」八字。案：二本是也。此尤延之校改而誤。〉

〈注「常衣濕黂」：案：「濕」當作「縕」。各本皆誤。此所引楊朱文，以下多互異，義可兩通，不更詳出。〉

為石仲容與孫皓書
〈臧榮緒晉書曰：石苞，字仲容。太祖輔政，都督楊州諸軍事，進位征東大將軍。又曰：太祖遣徐劭、孫郁至吳，將軍石苞令孫楚作書與孫皓。劭至吳，不敢為通。〉

孫子荊

主条目：為石仲容與孫皓書
苞白：蓋聞見機而作，周易所貴，小不事大，春秋所誅，〈周易曰：君子見幾而作，不俟終日。左氏傳曰：楚子伐鄭，子展曰：小所以事大，信也。小國無信，兵亂日至，亡無日矣。〉此乃吉凶之萌兆，榮辱之所由興也。是故許鄭以銜璧全國，曹譚以無禮取滅。〈左氏傳，楚子圍許，蔡侯將許僖公見楚子於武城，許男面縛銜璧。楚子問諸逢伯，對曰：昔武王克殷，微子啟如是，王親釋其縛，禮而命之，使復其所。楚子從之。又曰：楚子圍鄭，克之，鄭伯肉袒牽羊以逆。王曰：其君能下人。退三十里而許之平。又曰：晉公子重耳奔狄，及曹，曹共公聞其駢脅，欲觀其裸，浴，薄而觀之。及即位，晉侯圍曹。又曰：齊桓公之出也，過譚，譚不禮焉。及其入也，諸侯皆賀，譚又不至。冬齊師滅譚，譚無禮也。〉載籍既記其成敗，古今又著其愚智矣。不復廣引譬類，崇飾浮辭，〈鄭玄孝經注曰：引譬連類。尚書序曰：翦截浮辭。〉苟以夸大為名，更喪忠告之實。〈論語曰：忠告而善道之，不可則止，無自辱焉。〉今粗論事勢，以相覺悟。

昔炎精幽昧，曆數將終，〈東觀漢記曰：漢以炎精布燿，或幽而光。尚書曰：天之曆數在爾躬。〉桓靈失德，災釁並興，〈孝桓、孝靈，漢二帝也。漢書詔策曰：大禹能亡失德。〉豺狼抗爪牙之毒，生人陷荼炭之艱。〈漢書杜文謂孫寶曰：豺狼當路。尚書曰：夏有昏德，民墜塗炭。荼與塗字通用。〉於是九州絕貫，皇綱解紐，〈周禮曰：職方乃辨九州之國，使同貫利。答賓戲曰：廓帝紘，恢皇綱。〉四海蕭條，非復漢有。太祖承運，神武應期，〈春秋緯曰：五德之運，各象其類。宋均曰：運，籙運也。周易曰：古之神武不殺者夫。河圖闓苞受曰：弟感苗裔出應期。〉征討暴亂，克寧區夏；〈尚書曰：用肇造我區夏。〉協建靈符，天命既集，〈曹植大魏篇曰：大魏應靈符，天祿乃始。毛詩曰：有命既集。〉遂廓洪基，奄有魏域。〈曹植魏德論曰：武創洪基，克光厥德。毛詩曰：奄有四方。〉土則神州中岳，器則九鼎猶存，〈河圖括地象曰：崑崙東南地方五千里，名曰神州，中有五岳地圖，帝王居之。左氏傳，王孫滿曰：成王定鼎於郟鄏。史記曰：秦取周九鼎。〉世載淑美，重光相襲，〈國語，祭公謀父曰：奕世載德。尚書，王曰：昔我君文王、武王宣重光。新序，孔子曰：聖人雖生異世，相襲若規矩。〉固知四隩之攸同，天下之壯觀也。〈尚書曰：九州攸同，四隩既宅。封禪書曰：此事天下之壯觀也。〉

公孫淵承籍父兄，世居東裔，〈魏志曰：公孫度，字叔濟，本遼東襄平人。度知中國擾攘，自立為遼東侯。度死，子康嗣位。康死，子晃、淵等皆小，眾立兄子恭為遼東太守。淵脅奪恭位。景初元年徵淵，淵遂發兵逆於遼東，自立為燕王。〉擁帶燕胡，馮凌險遠，〈左氏傳，子產曰：今陳介恃楚眾，馮凌獘邑。〉講武盤桓，不供職貢，〈國語，虢文公曰：古者三時務農，一時講武。周禮曰：制其職，各以其所能；制其貢，各以其所有。家語，孔子曰：古者分異姓以遠方之職貢，所以無忘服也。〉內傲帝命，外通南國，乘桴滄流，交疇貨賄，葛越布於朔土，貂馬延乎吳會；〈魏志曰：公孫淵遣使南通孫權，往來贍遺。權使張彌、許晏等齎金玉珍寶，立為燕王。論語，子曰：乘桴浮于海。孔安國尚書傳曰：草服葛越。魏志曰：夫餘國出名馬貂狖。〉自以為控弦十萬，奔走足用，〈漢書匈奴傳曰：控弦之士三十餘萬。〉信能右折燕齊，左振扶桑，凌轢沙漠，南面稱王也。〈山海經曰：湯谷上有扶木。扶木者，扶桑也。史記曰：楚靈王兵強，凌轢中原。說文曰：漠，北方流沙也。漢書，李陵歌曰：經萬里兮度沙漠。周易曰：聖人南面而聽天下。〉宣王薄伐，猛銳長驅。〈魏志曰：景初三年，遣大司馬宣王征淵。斬淵，傳首洛陽。戰國策曰：樂毅輕卒銳兵，長驅至齊。〉師次遼陽，而城池不守；〈漢書曰：遼東郡有遼陽縣。〉桴鼓一震，而元凶折首。〈左氏傳曰：援桴而鼓。周易曰：有嘉折首，獲非其醜。〉然後遠跡疆埸，列郡大荒，〈史記，樂毅書曰：吳王遠跡至郢。班固漢書述曰：列郡祁連。山海經有大荒。〉收離聚散，咸安其居，〈毛詩序曰：萬民離散，不安其居。〉民庶悅服，殊俗款附。〈尚書曰：萬姓悅服。過秦論曰：餘威震于殊俗。〉自茲遂隆，九野清泰，〈淮南子曰：所謂一者，上通九天，下貫九野。高誘曰：九野，八方中央也。〉東夷獻其樂器，肅慎貢其楛矢，〈范曄後漢書曰：東夷自少康已後，世服王化，獻其樂舞。魏志曰：常道鄉公景元三年，肅慎國遣使重譯來貢，弓長三尺五寸，三十張；楛矢長一尺八寸，石砮三百枚。〉曠世不羈，應化而至，〈崔寔本論曰：孝宣帝方外安靜，單于稽顙來朝，百世不羈之虜也。〉巍巍蕩蕩，想所具聞。〈論語，子曰：大哉堯之為君！蕩蕩乎民無能名焉，巍巍乎其有成功。〉

吳之先主，起自荊州，遭時擾攘，播潛江表；〈吳志曰：董卓專朝政，孫堅亦舉兵荊州，討卓。引軍還住魯陽。范曄後漢書，馮衍上疏曰：遭擾攘之時，值兵革之際。〉劉備震懼，亦逃巴岷。〈蜀志曰：益州牧劉璋迎先主入益州，至涪，璋敕諸將勿復關通。先主大怒，進圍成都。璋降，先主領益州。〉遂依丘陵積石之固，〈張載劍閣銘曰：巖巖梁山，積石峨峨。〉三江五湖，浩汗無涯，〈漢書曰：吳有三江五湖之利也。〉假氣游魂，迄于四紀。〈魏明帝善哉行曰：權實堅子，備則亡虜，假氣游魂，鳥魚為伍。〉二邦合從〈子容〉，東西唱和，〈漢書，合從連衡，力政爭強。毛詩曰：叔兮伯兮，唱予和汝。〉互相扇動，距捍中國。自謂三分鼎足之勢，可與泰山共相終始。〈漢書曰：蒯通說韓信曰：方今足下三分天下，鼎足而居。戰國策，呂不韋曰：其寧泰山。〉相國晉王，輔相帝室，〈魏志曰：咸熙元年，進晉公爵為王。〉文武桓桓，志厲秋霜，〈荀悅申鑒曰：人主怒如秋霜。〉廟勝之筭，應變無窮，〈孫子曰：夫未戰而廟勝，得筭多者也。又曰：善出奇正者，無窮如天地。〉獨見之鑒，與眾絕慮。〈春秋元命苞曰：明王獨見，四海歸往。〉主上欽明，委以萬機，〈魏志曰：陳留王奐，字景明，封常道鄉公。高貴鄉公卒，公卿議迎立。尚書曰：放勛欽明。萬幾，已見上文。〉長轡遠御，妙略潛授，偏師同心，上下用力，稜威奮伐，铪入其阻，〈漢書曰：武帝報李廣曰：威稜憺乎鄰國。毛詩曰：铪入其阻，裒荊之旅。毛萇曰：铪，深也。〉并敵一向，奪其膽氣。〈孫子兵法曰：併敵一向，千里殺將。又曰：三軍可奪氣，將軍可奪心。〉小戰江介，則成都自潰；曜兵劍閣，而姜維面縛。〈魏志曰：景元四年，使征西將軍鄧艾、鎮西將軍鍾會伐蜀。艾自陰平先登，至江介西，蜀衛將軍諸葛瞻列陣待艾。艾遣子惠唐亭侯忠等大破之，斬瞻。進軍到雒，劉禪遣使奉皇帝璽綬，為箋詣艾。會統十餘萬眾，分從斜谷、駱谷入，平行至漢中。姜維守劍閣距會。維等聞瞻已破，以其眾東入巴。劉禪詣艾降，勒維等令降於會。維詣會降。商君書曰：小戰勝，逐北無過五里。左氏傳曰：凡民逃其上曰潰。面縛，已見上文。〉開地五千，列郡三十。師不踰時，梁益肅清，〈穀梁傳曰：伐不踰時，戰不逐奔。〉使竊號之雄，稽顙絳闕，〈禮記曰：拜而後稽顙。傅玄西都賦曰：巍巍絳闕。〉球琳重錦，充於府庫。〈左氏傳曰：齊侯歸衛侯夫人重錦三十兩。〉夫虢滅虞亡，韓并魏徙，〈左氏傳曰：晉滅虢，虢公醜奔京師。遂襲虞，滅之，執虞公。史記曰：秦始皇十七年，攻韓，得韓王安。二十三年，攻魏，其王請降。〉此皆前鑒之驗，後事之師也。〈戰國策，張孟談謂趙襄子曰：前事不忘，後事之師。〉又南中呂興，深睹天命，〈吳志曰：交阯郡吏呂興等殺太守孫諝，使使如魏請太守及兵。〉蟬蛻內向，願為臣妾。〈淮南子曰：蟬飲而不食，三十日而蛻。孝經曰：治家者不敢失於臣妾。〉外失輔車脣齒之援，內有毛羽零落之漸，〈左氏傳，宮之奇曰：諺所謂輔車相依，脣亡齒寒。〉而徘徊危國，冀延日月，此猶魏武侯卻指河山以自強大，殊不知物有興亡，則所美非其地也。〈史記曰：吳起者，衛人也。魏武侯浮西河而下，中流顧謂吳起曰：美哉山河之固！此魏之寶也。起對曰：在德不在險。若君不修德，則舟中之人，盡為敵國也。武侯曰：善。〉

方今百僚濟濟，俊乂盈朝，〈尚書曰：百僚師師。又曰：俊乂在官。〉虎臣武將，折衝萬里，〈毛詩曰：進厥虎臣，闞如虓虎。晏子春秋，孔子曰：不出憷俎之間，而折衝千里之外，晏子之謂也。〉國富兵強，六軍精練。〈新序曰：孫叔敖相楚，國富兵強。〉思復翰飛，飲馬南海。〈毛詩曰：翰飛戾天。鄭玄曰：翰，高也。李陵與蘇武書曰：陵當為單于畜兵養士，循先將軍之令，將飲馬河、洛，收珠南海。〉自頃國家，整治器械，〈禮記曰：聖人異器械。鄭玄曰：器械，兵甲也。〉修造舟楫，簡習水戰。伐樹北山，則太行木盡，〈高誘呂氏春秋注曰：太行山在河內野王縣北。〉濬決河洛，則百川通流。〈尚書大傳曰：百川趨於海。〉樓船萬艘〈蘇勞，〉千里相望。〈漢書曰：江、淮以南，樓舡十萬。〉自刳木以來，舟車之用，未有如今日之盛者也。〈周易曰：黃帝、堯、舜刳木為舟，剡木為楫。〉驍勇百萬，畜力待時，役不再舉，今日之謂也。〈六韜，太公謂武王曰：聖人興兵為天下除患去賊，非利之也，故役不再籍，一舉而畢。〉然主上眷眷，未便電邁者，以為愛民治國，道家所尚，〈老子曰：愛人治國，能無知乎？〉崇城自卑，文王退舍，〈左氏傳，子魚言於宋公曰：文王聞崇侯德亂而伐之，軍三旬而不降；退修教而復伐之，因壘而降。〉故先開示大信，喻以存亡，殷勤之旨，往使所究。

若能審識安危，自求多福，〈毛詩曰：永言配命，自求多福。〉蹶然改容，祗承往告，〈漢書曰：陸賈說尉佗。佗於是蹶然起坐，謝賈，稱臣奉漢約。〉追慕南越，嬰齊入侍，〈漢書曰：南越王胡立，天子使嚴助往喻意，南越王胡遣其子嬰齊入侍宿衛。〉北面稱臣，伏聽告策，〈禮記曰：君之南鄉也，答陽之義也，臣之北面也，答君也。〉則世祚江表，永為藩輔，〈左氏傳，王賜齊侯命曰：世祚太師。〉豐報顯賞，隆於今日矣。若侮慢不式王命，然後謀力雲合，指麾風從，〈范曄後漢書，張綱謂張嬰曰：大兵雲合，豈不危乎！〉雍益二州，順流而東；青徐戰士，列江而西；荊楊兗豫，爭驅八衝；征東甲卒，虎步秣陵。〈征東，即石苞也。李陵詩曰：幸託不肖軀，且當猛虎步。漢書，丹陽郡有秣陵縣。〉爾乃皇輿整駕，六師徐征，羽檄燭日，旌旗流星，〈羽，鳥羽也。漢書高祖曰：吾以羽檄徵天下兵。檄或為校。〉遊龍曜路，歌吹盈耳，〈周禮曰：凡馬八尺為龍。樂稽耀嘉曰：武王興師誅于商，萬國咸喜，前歌後舞。論語，子曰：洋洋乎盈耳哉！〉士卒奔邁，其會如林，〈尚書曰：受率其旅若林。〉煙塵俱起，震天駭地，渴賞之士，鋒鏑爭先，忽然一旦身首橫分，宗祀屠覆，取誡萬世，引領南望，良以寒心。〈左氏傳，穆叔謂晉侯曰：引領西望，曰庶幾乎？高唐賦曰：寒心酸鼻。〉

夫治膏肓者必進苦口之藥，決狐疑者必告逆耳之言，〈左氏傳曰：晉景公夢疾為二豎子，一曰居肓之上，一曰居膏之下，若我何？史記曰：沛公入秦宮，樊噲諫，沛公不聽。張良曰：忠言逆耳利於行，良藥苦口利於病。願公聽樊噲言。楚辭曰：心猶豫而狐疑。〉如其迷謬，未知所投，恐俞附見其已困，扁鵲知其無功也。〈列子曰：楊朱之友曰季梁，得病七日，大漸，謁毉俞氏，俞氏曰：汝始則胎氣不足，乳湩有餘，疾非一朝一夕之故，其所由來者漸矣。季梁曰：良醫也，且食之。史記，虢中庶子曰：上古之時，醫病不以湯液。又曰：扁鵲過齊，桓侯客之，入朝見曰：君有疾在腠理。不療將深。桓侯曰：寡人無疾。過五日，扁鵲復見曰：君有疾在腸胃間，不療將深。桓侯不應。後五日，扁鵲復見，望桓侯而走。桓侯使人問其故，扁鵲曰：疾其在骨髓，雖司命無奈何。今在骨髓，臣是以無請也。後五日，桓侯體痛，使人召扁鵲，扁鵲已逃去。桓侯遂死。郭璞穆天子傳注曰：湩，浮汁也。竹用切。〉勉思良圖，惟所去就。〈左氏傳，令尹子常曰：敢弗良圖。曾子曰：君子慎其所去就。〉石苞白。

文選考異
〈注「君子見幾而作」：袁本「幾」作「機」，是也。茶陵本亦誤「幾」。正文是「機」字。〉

〈注「荼與塗字通用」：袁本、茶陵本「塗」下有「古」字，是也。〉

〈注「天祿乃始」：案：乃下當有「茲」字。各本皆脫。弔魏武文引有。〉

〈注「逆於遼東」：茶陵本「東」作「隧」，是也。袁本作「遂」，亦非。〉

〈乘桴滄流：茶陵本「流」作「海」。袁本作「流」，與此同。何校「流」改「海」。陳云「流」，「海」誤。晉書作「海」。案：袁本、茶陵本所載五臣濟注云「滄流，海也」，似五臣作「流」，二本失著校語，尤亦以之亂善也。〉

〈交疇貨賄：袁本云善作「疇」，茶陵本云五臣作「酬」，何云晉書作「酬」。今案：「疇」疑「酬」字之誤。〉

〈注「往來贍遺」：何校「贍」改「賂」。陳云「贍」當作「賂」。案：所校據魏志，是也。各本皆誤。〉

〈注「景初三年遣大司馬宣王」：案：「三」當作「二」，「大」當作「太」，下脫「尉」字。各本皆誤。此所引明帝紀文也。〉

〈注「權實堅子」：何校「堅」改「豎」，是也。各本皆偽。〉

〈注「铪深也」：袁本、茶陵本下有「音彌」二字。案：有者是也，乃真善音而誤刪。〉

〈注「勒維等令降於會」案：「勒」當作「敕」。各本皆誤。鍾會傳可證。〉

〈今日之謂也：袁本云善無「也」字，茶陵本云五臣有。案：此尤添之耳。〉

〈然主上眷眷：何校「上」改「相」，晉書作「相」。案：主謂魏帝，相謂晉王，似所改是也。〉

〈崇城自卑：案：「自」當作「遂」。茶陵本云五臣作「自」，袁本云善作「遂」。晉書作「遂」，尤以五臣亂善，非。〉

〈若侮慢不式王命：案：晉書「若」下有「猶」字。此當有，讀以四字為一句。各本皆脫也。〉

〈注「醫病不以湯液」：陳云「醫」下脫「有俞附醫」四字。案：所校是也。此引以注正文「俞附」。各本皆脫。〉


與嵇茂齊書
趙景真〈嵇紹集曰：趙景真與從兄茂齊書，時人誤謂呂仲悌與先君書，故具列本末。趙至，字景真，代郡人，州辟遼東從事。從兄太子舍人蕃，字茂齊，與至同年相親。至始詣遼東時，作此書與茂齊。干寶晉紀以為呂安與嵇康書。二說不同，故題云景真，而書曰安。〉

主条目：與嵇茂齊書
安白：昔李叟入秦，及關而歎；梁生適越，登岳長謠。〈列子曰：楊朱南之沛，老聃西游於秦，邀於郊，至梁而過老子。老子中道仰天歎曰：始以汝為可教，今不可教也。楊朱曰：請聞其過。老子曰：睢睢而盱盱，而誰與居？范曄後漢書，梁鴻，字伯鸞，扶風人也。東出關，過京師，作五噫之歌，曰：陟彼北邙兮，噫！顧瞻帝京兮，噫！宮室崔嵬兮，噫！人之劬勞兮，噫！遼遼未央兮，噫！肅宗聞而非之，求鴻不得。居齊、魯之間，又去適吳。然老子之歎，不為入秦；梁鴻長謠，不由適越。且復以至郊為及關，升邙為登岳，斯蓋取意而略文也。〉夫以嘉遯之舉，猶懷戀恨，況乎不得已者哉！〈周易曰：嘉遯貞吉。〉

惟別之後，離群獨游，背榮宴，辭倫好，經迥路，涉沙漠。鳴雞戒旦，則飄爾晨征；〈燕禮曰：燕，小臣戒盥者。鄭玄曰：警戒告語焉。陳琳武軍賦曰：啟明戒旦，長庚告昏。〉日薄西山，則馬首靡託。〈漢書，楊雄反騷曰：恐日薄於西山。左氏傳，荀偃曰：唯余馬首是瞻。〉尋歷曲阻，則沈思紆結，乘高遠眺，則山川悠隔。或乃迴飆狂厲，白日寢光，踦肠交錯，陵隰相望。徘徊九皋之內，慷慨重阜之巔，〈毛詩曰：鶴鳴九皋。〉進無所依，退無所據，涉澤求蹊，披榛覓路，嘯詠溝渠，良不可度，斯亦行路之艱難，然非吾心之所懼也。

至若蘭茞傾頓，桂林移植，根萌未樹，牙淺絃急，常恐風波潛駭，危機密發，斯所以怵惕於長衢，按轡而歎息也。〈喻身之危也。根萌未樹，故恐風波潛駭，牙淺絃急，故懼危機密發也。本或有於長衢之下云按轡而歎息者，非也。〉又北土之性，難以託根，投人夜光，鮮不按劍。〈鄒陽上書曰：夜光之璧，以闇投人於道，眾人莫不按劍也。〉今將植橘柚於玄朔，蔕華藕於脩陵，〈曹植橘賦曰：背江洲之氣煖，處玄朔之肅清。淮南子曰：夫以其所脩，而游不用之鄉，若樹荷山上，畜火井中也。〉表龍章於裸壤，奏韶舞於聾俗，固難以取貴矣。〈龍，袞龍之服也。章，章甫之冠也。裸壤，文身也。莊子曰：宋人資章甫適諸越，越人斷髮文身，無所用之。又肩吾曰：聾者無以與乎鍾鼓之聲。〉夫物不我貴，則莫之與；莫之與，則傷之者至矣。〈周易曰：無交而求，則人不與也；莫之與，則傷之者至矣。〉飄颻遠游之士，託身無人之鄉，摠轡遐路，則有前言之艱；懸鞍陋宇，則有後慮之戒；〈前言之艱，謂經迥路，涉沙漠以下也；後慮之戒，謂北土之性，難以託根以下也。〉朝霞啟暉，則身疲於遄征；〈蔡琰詩曰：遄征日遐邁。〉太陽戢曜，則情劬於夕惕；〈正曆曰：日，太陽也。周易曰：夕惕若厲。〉肆目平隰，則遼廓而無睹；極聽脩原，則淹寂而無聞。吁其悲矣！心傷悴矣！然後乃知步驟之士，不足為貴也。

若迺顧影中原，憤氣雲踊，哀物悼世，激情風烈，龍睇大野，虎嘯六合，猛氣紛紜，雄心四據，〈阮元瑜為曹公與孫權書曰：大丈夫雄心，能無憤發。〉思躡雲梯，橫奮八極，披艱掃穢，蕩海夷岳，〈范曄後漢書，田邑與馮衍書曰：欲搖太山，蕩北海。〉蹴崑崙使西倒，蹋太山令東覆，平滌九區，恢維宇宙，斯亦吾之鄙願也。〈劉騊駼郡太守箴曰：大漢遵因，化洽九區。〉時不我與，垂翼遠逝，〈周易曰，明夷于飛垂其翼，君子于行，三日不食，有攸往。〉鋒鉅靡加，翅翮摧屈，自非知命，誰能不憤悒者哉！〈周易曰：樂天知命故不憂。〉

吾子植根芳苑，擢秀清流，布葉華崖，飛藻雲肆，俯據潛龍之淵，仰蔭棲鳳之林，榮曜眩其前，豔色餌其後，良儔交其左，聲名馳其右，翱翔倫黨之間，弄姿帷房之裏，從容顧眄，綽有餘裕，俯仰吟嘯，自以為得志矣，豈能與吾同大丈夫之憂樂者哉！

去矣嵇生，永離隔矣！煢煢飄寄，臨沙漠矣！悠悠三千，路難涉矣！攜手之期，邈無日矣！思心彌結，誰云釋矣！無金玉爾音，而有遐心。〈毛詩曰：無金玉爾音，而有遐心。〉身雖胡越，意存斷金。〈淮南子曰：自其異者視之，肝膽胡越也。周易曰：二人同心，其利斷金。〉各敬爾儀，敦履璞沈，〈毛詩曰：各敬爾儀。〉繁華流蕩，君子弗欽，臨書悢然，知復何云！

文選考異
〈注「老子曰睢睢」：陳云「曰」下脫「而」字，是也。各本皆脫。〉

注「陳琳武軍囗賦曰」：袁本「軍囗」作「庫」，是也。茶陵本作「庫車」，衍「車」字，此亦初衍而脩去，「軍」即「庫」字誤。

〈斯所以怵惕於長衢按轡而歎息也：袁本、茶陵本「也」上有「者」字。案：晉書無「按轡而歎息」。陳云據注則此五字衍，是也。必五臣因注云「本或有於『長衢』之下云『按轡而歎息』者」，故添六字，以異於善，二本失著校語也。詳此本乃脩改增多，是初刻無，而所見仍不誤，尤延之不察，輒取五字，於是善以五臣亂之矣，當加訂正。〉

〈注「范曄後漢書」：袁本、茶陵本無此五字，是也。案：說已見前。〉

與陳伯之書
〈劉璠梁典曰：帝使呂僧珍寓書於陳伯之，丘遲之辭也。伯之歸于魏，為通散常侍。何之元梁典云：天監五年，前平南將軍陳伯之以其眾自壽陽歸降。不書伯之，前史失之。梁史以為丘遲與伯之書。〉

丘希範

主条目：與陳伯之書
遲頓首。陳將軍足下：無恙，幸甚幸甚！將軍勇冠三軍，才為世出，〈李陵與蘇武書曰：陵先將軍，功略蓋天地，義勇冠三軍。蘇武答李陵書曰：每念足下，才為世生，器為時出。〉棄燕雀之小志，慕鴻鵠以高翔。〈史記曰：陳涉嘗為人庸耕，輟耕壟上，悵恨久之，曰：苟富貴，無相忘。庸者笑而應之曰：若為庸耕，何富貴也？陳涉太息曰：嗟乎！燕雀安知鴻鵠之志哉？〉昔因機變化，遭遇明主，〈劉璠梁典曰：高祖得陳虎牙幢主蘇隆，厚加禮賜，使致命江州刺史陳伯之。伯之，虎牙父也。蘇隆還，稱伯之許降，乃遣鄧元起前驅逼之。伯之聞師近，以應義師。〉立功立事，開國稱孤，〈延篤與張奐書曰：烈士殉名，立功立事。周易曰：大君有命，開國承家。老子曰：王侯自稱孤、寡、不穀。〉朱輪華轂，擁旄萬里，何其壯也！〈史記，蒯通說武信君曰：今范陽令乘朱輪華轂。班固涿邪山祝文曰：杖節擁旄，征人伐鼓。荀悅漢記曰：今之州牧，號為萬里。漢書，樊噲說高祖曰：始陛下定天下，何其壯也！〉如何一旦為奔亡之虜，聞鳴鏑而股戰，對穹廬以屈膝，又何劣邪！〈漢書曰：冒頓乃作為鳴鏑。音義曰：箭鏑也，如今鳴箭。史記曰：魏勃退立股戰。漢書，烏孫公主歌曰：穹廬為室兮旃為牆。音義曰：穹廬，旃帳也。喻巴蜀文曰：交臂受事，屈膝請和。漢書，樊噲曰：今天下已定，又何憊邪！〉

尋君去就之際，非有他故，直以不能內審諸己，外受流言，〈呂氏春秋曰：君子必審諸己然後任。尚書曰：管叔乃流言於國。〉沈迷猖獗，以至於此。〈劉公幹雜詩曰：沈迷領簿書，回回自昏亂。蜀志，先主謂諸葛亮曰：孤遂用猖獗，至于今日，志猶未已。〉聖朝赦罪責功，棄瑕錄用，〈鄒潤甫為諸葛穆答晉王令曰：高世之君，赦罪責功，略小收大。吳志，陸瑁與曁豔書曰：此乃漢高棄瑕錄用之時也。〉推赤心於天下，安反側於萬物，〈東觀漢記曰：上破銅馬等，封降賊渠率。諸將未能信，賊亦兩心。上勑降賊各歸營，勒兵待。上輕騎入，按行賊營。賊將曰：蕭王推赤心置人腹中，安得不效死？又曰：漢兵破邯鄲，誅王郎，收文書，得吏人謗毀公言可擊者數千章，公會諸將燒之，曰：令反側子自安。〉將軍之所知，不假僕一二談也。〈長楊賦曰：僕嘗倦談，不能一二其詳。〉朱鮪涉〈丁牒切，與喋同〉血於友于，張繡剚刃於愛子，漢主不以為疑，魏君待之若舊。〈謝承後漢書曰：光武攻洛陽，朱鮪守之。上令岑彭說鮪曰：赤眉已得長安，更始為胡殷所反害，今公誰為守乎？鮪曰：大司徒公被害，鮪與其謀，誠知罪深，不敢降耳。彭還白上，上謂彭，復往明曉之。夫建大事不忌小怨，今降官爵可保，況誅罰乎？春秋合誠圖曰：戰龍門之下，涉血相創。如淳漢書注曰：殺血滂沱為喋血。尚書曰：孝乎。惟孝友于兄弟。魏志曰：建安二年，公到宛，張繡降。既而悔之，復反。公與戰，軍敗，為流矢所中，長子昂、弟子安民遇害。四年，張繡率眾降，封列侯。漢書曰：蒯通說范陽令曰：慈父孝子所不敢剚刃公之腹者，畏秦法也。李奇曰：東方之人，以物插地中皆為剚也。〉況將軍無昔人之罪，而勳重於當世。夫迷塗知反，往哲是與；〈楚辭曰：迴朕車而復路，及迷塗之未遠。〉不遠而復，先典攸高。主上屈法申恩，吞舟是漏；〈范曄後漢書，明帝詔曰：先帝不忍親親之恩，枉屈大法。鹽鐵論曰：明王茂其德教而緩其刑罰，網漏吞舟之魚。〉將軍松柏不翦，親戚安居，〈仲長子昌言曰：古之葬，松柏梧桐以識其墳。〉高臺未傾，愛妾尚在。〈桓子新論，雍門周說孟嘗君曰：千秋萬歲後，高臺既已傾，曲池又已平。〉悠悠爾心，亦何可言！〈毛詩曰：青青子衿，悠悠我心。〉

今功臣名將，鴈行有序，〈應劭漢官儀，典職楊喬糾羊柔曰：柔知丞郎鴈行，威儀有序。〉佩紫懷黃，讚帷幄之謀，〈魏書，荀攸勸進曰：諸將佩紫懷金，蓋以數百。史記，蔡澤曰：懷黃金之印，結紫綬於腰。東觀漢記，詔鄧禹曰：將軍深執忠孝，與朕謀謨帷幄。〉乘軺建節，奉疆埸之任，〈如淳漢書注曰：二馬為軺傳。漢書曰：終軍為謁者，使行郡國，建節敕出關。左氏傳曰：齊人來侵魯疆，疆吏來告，公曰：疆埸之事，慎守其一。〉並刑馬作誓，傳之子孫。〈漢書曰：漢王即皇帝之位，論功而封之，申以丹書之信，重以白馬之盟。〉將軍獨靦顏借命，驅馳氈裘之長，寧不哀哉！〈毛詩曰：有靦面目。司馬遷書曰：氈裘之君長咸震懼。〉夫以慕容超之強，身送東市；姚泓之盛，面縛西都。〈沈約宋書曰：慕容超大掠淮北，宋公表請北伐，遂屠廣固。超踰城走，高胥獲之。送超京師，斬于建康。又曰：公以舟師進討，至洛陽。王鎮惡尅長安，生禽姚泓。執送泓，斬于建康市。左氏傳曰：楚子圍許，許僖公見楚子於武城，面縛衘璧。〉故知霜露所均，不育異類；〈禮記曰：天之所覆，地之所載，日月所照，霜露所墜。李陵與蘇武書曰：但見異類。〉姬漢舊邦，無取雜種。〈姬，周姓也。漢書曰：匈奴凡二十四長。呼衍氏、蘭氏，後有須卜氏，此三姓，其貴種也。〉北虜僭盜中原，多歷年所，〈魏收後魏書曰：太祖道武諱珪，改稱魏王，都平城。孝文皇帝諱宏，自平城遷都洛陽。東觀漢記曰：北虜遣使和親。尚書，周公曰：故殷陟配天，多歷年所。〉惡積禍盈，理至燋爛。〈周易曰：惡不積不足以滅身，故惡積而不可掩。燋爛，見下文。〉況偽㜸昏狡，自相夷戮；〈魏收後魏書曰：世宗宣武帝諱恪。景元三年，蕭衍廢其主寶融，自僭立稱梁。宣武即位凡一十六年。然梁武之初，當宣武之日。偽㜸，蓋指宣武也。虞預晉書，西陽王羕上書曰：朱旗南指，自相夷戮。〉部落攜離，酋豪猜貳。〈晉中興書曰：胡俗以部落為種類，屠各取豪貴。文穎漢書注曰：羌胡名大師為酋。國語，伯陽父曰：國之將亡，百姓攜貳。韋昭曰：攜，離也；貳，二心也。〉方當繫頸蠻邸，懸首藁街。〈漢書曰：沛公至霸上，秦王子嬰係頸以組。又陳湯上疏曰：斬郅支首及名王以下，宜懸頭藁街蠻夷邸間。〉而將軍魚游於沸鼎之中，燕巢於飛幕之上，不亦惑乎！〈袁崧後漢書，朱穆上疏曰：養魚沸鼎之中，棲鳥烈火之上，用之不時，必也燋爛。左氏傳曰：吳季札曰：夫子之在此也，猶燕巢于幕之上。〉

暮春三月，江南草長，雜花生樹，群鸎亂飛。見故國之旗鼓，感平生於疇日，撫絃登陴〈婢移切〉，豈不愴悢！〈袁宏漢獻帝春秋，臧洪報袁紹書曰：每登城勒兵，望主人之旗鼓，感故交之綢繆，撫弦搦矢，不覺涕流之覆面也。左氏傳曰：晉邊吏讓鄭曰：今執事锺然授兵登陴。〉所以廉公之思趙將，吳子之泣西河，〈史記曰：廉頗為趙將，伐齊，大破之，拜為上卿。趙孝成王卒，悼襄王立，使樂乘代之。頗怒，攻樂乘，遂奔魏之大梁。久之，魏王不能信用，而趙亦數困於秦兵。趙王思復得廉頗，廉頗亦思復用於趙。王以為老，遂不召。呂氏春秋曰：吳起治西河，王錯譖之魏武侯。武侯使人召吳起。至岸門，止車而立，望西河，泣數下。其僕曰：竊觀公之志，視天下若舍履，今去西河而泣，何也？吳起雪泣應之曰：子弗識也。君誠知我而使我畢能，秦必可亡西河。今君聽讒人之議，不知我，西河之為秦不久矣！起入荊，西河果入秦。〉人之情也。將軍獨無情哉？〈司馬遷與任安書曰：夫人情莫不念父母，顧妻子。莊子，惠子曰：人故無情乎？〉

想早勵良規，自求多福。〈魏志，明帝報王朗詔曰：欽納至言，思聞良規。多福，已見上文。〉當今皇帝盛明，天下安樂。〈皇帝，梁武也。解嘲曰：遭盛明之世。漢書曰：孝惠、高后時，天下安樂。〉白環西獻，楛矢東來；〈世本曰：舜時西王母獻白環及佩。家語，孔子曰：昔武王尅商，於是肅慎氏貢楛矢石砮。〉夜郎滇池，解辮請職；朝鮮昌海，蹶角受化。〈漢書曰：夜郎、滇池皆椎結，嶲、昆明編髮。漢拜唐蒙郎中，遂見夜郎王多同。又曰：始楚威王時，使將軍莊縞將兵略巴黔中。縞至滇池，欲歸報，會秦奪楚，黔中郡道塞不通，以其眾王滇池。又朝鮮王滿，燕人。孝惠、高后時，滿為外臣。又曰：西域有昌蒲海，一名鹽澤，去玉門、陽關三百餘里。孟子曰：武王之伐殷也，百姓若崩厥角。趙岐曰：厥角，叩頭以額角犀厥地也。〉唯北狄野心，掘強沙塞之間，欲延歲月之命耳。〈左氏傳，令尹子文曰：諺云：狼子野心。漢書，伍被說淮南王曰：東保會稽，南通勁越，屈強江、淮之間，可以延歲月之壽耳。范曄後漢書匈奴論曰：世祖用事諸夏，未遑沙塞之事。〉中軍臨川殿下，〈何之元梁典曰：高祖即位，以宏為臨川郡王。天監三年，以宏為中軍將軍。〉明德茂親，總茲戎重，〈劉璠梁典曰：天監四年，詔臨川王宏北討。干寶晉紀，河間王顒表曰：成都王穎，明德茂親，功高勳重。晉中興書，桓溫檄曰：幕府不才，忝荷戎重。〉弔民洛汭，伐罪秦中。〈孟子曰：湯始征，自葛始，誅其君，弔其民。尚書曰：東至于洛汭。又曰：奉詞伐罪。漢書，田肯曰：陛下既得韓信，又治秦中。〉若遂不改，方思僕言。聊布往懷，君其詳之。〈顏延之和謝靈運詩曰：聊用布所懷。〉丘遲頓首。

文選考異
〈注「征人伐鼓」：案：「征」當作「鉦」。各本皆誤。〉

〈注「沈迷領簿書」：陳云「領簿」當乙，是也。各本皆倒。〉

〈注「謝承後漢書曰」：袁本、茶陵本「承」作「沈」，是也。〉

〈注「為喋血」：袁本、茶陵本「血」下有「涉與喋同丁牒切」七字，是也，無正文「涉」下「丁牒切與喋同」六字。案：此割裂善音之誤，說已詳前。〉

〈注「及迷塗之未遠」：此節注後袁本有注一節云「周易曰：不遠復，無祗悔」，在正文「先典攸高」下，是也。茶陵本并入五臣而誤刪削。此本誤與之同。〉

〈注「建節敕出關」：袁本、茶陵本「敕」作「東」，是也。〉

〈注「故殷陟配天」：陳云「陟」上脫「禮」字，是也。各本皆脫。〉

〈注「屠各取豪貴」：陳云「取」，「最」誤，是也。各本皆誤。〉

〈注「羌胡名大師為酋」：案：「師」當作「帥」。各本皆偽。〉

〈注「袁宏漢獻帝春秋」：何校「宏」改「曄」，陳同。各本皆誤。案：隋經籍志云「十卷，袁曄撰」，可證也。〉

〈注「授兵登陴」：袁本、茶陵本「陴」下有「陴婢移切」四字，無正文文「陴」下「婢移切」三字，是也。〉

〈注「秦必可亡西河」：袁本、茶陵本無「可」字，是也。〉

〈注「使將軍莊縞」：陳云「縞」，「蹻」誤，下同，是也。各本皆偽。〉

重答劉秣陵沼書
〈劉璠梁典曰：劉沼，字明信，為秣陵令。〉

劉孝標〈劉峻自序曰：峻字孝標，平原人也。生於秣陵縣，期月歸故鄉。八歲，遇桑梓顛覆，身充僕圉。齊永明四年二月，逃還京師。後為崔豫州刑獄參車。梁天監中，詔峻東掌石渠閣，以病乞骸骨。後隱東陽金華山。〉

主条目：重答劉秣陵沼書
劉侯既重有斯難，值余有天倫之戚，竟未之致也。〈孝標集有沼難辨命論書。穀梁傳曰：兄弟，天倫也。何休曰：兄先弟後，天之倫次。〉尋而此君長逝，化為異物，〈魏文帝與吳質書曰：元瑜長逝，化為異物。〉緒言餘論，蘊而莫傳。〈莊子謂漁父曰：曩者先生有緒言而去。子虛賦曰：願聞先生之餘論。〉或有自其家得而示余者，余悲其音徽未沬〈昧〉，而其人已亡，〈楚辭曰：芳菲菲而難虧兮，芳至今猶未沬。王逸曰：沬，已也。孫卿子曰：其器存，其人亡，以此思哀，則哀將焉不至？〉青簡尚新，而宿草將列，〈風俗通曰：劉向別錄，殺青者，直治青竹作簡書之耳。禮記曰：朋友之墓，有宿草而不哭焉。〉泫然不知涕之無從也。〈禮記，門人曰：防墓崩。孔子泫然流涕。又曰：孔子之衛，遇舊館人之喪，入而哭之，遇一哀而出涕，曰：予惡夫涕之無從也。〉雖隙駟不留，尺波電謝，〈墨子曰：人之生乎地上，無幾何也，譬之猶駟而過郤也。郤，古隙字也。陸機詩曰：寸陰無停晷，尺波豈徒旋。〉而秋菊春蘭，英華靡絕，〈楚辭曰：春蘭兮秋菊，長無絕兮終古。〉故存其梗概，更酬其旨。〈東京賦曰：其梗概如此。〉若使墨翟之言無爽，宣室之談有徵，〈墨子曰：昔周宣王殺其臣杜伯而不辜。杜伯曰：吾君殺我而不辜，若以死者為無知，則止矣；若死而有知，不出三年，必使吾君知之。期三年，周宣王合諸侯而田於圃，車數百乘，從數千人滿野。日中，杜伯乘白馬素車，朱衣冠，執朱弓，挾朱矢，追宣王，射之車上，中心，折脊，殪車中，伏弢而死。若書之說觀之，則鬼神之有，豈可疑哉？漢書曰：文帝受釐宣室，因感鬼神事，問鬼神之本。賈誼具道所以然之故。〉冀東平之樹，望咸陽而西靡；蓋山之泉，聞絃歌而赴節。〈聖賢冢墓記曰：東平思王冢在東平。無鹽人傳云：思王歸國京師，後葬，其冢上松柏西靡。宣城記曰：臨城縣南四十里蓋山，高百許丈，有舒姑泉。昔有舒氏女與其父析薪此泉處坐，牽挽不動，乃還告家。比還，唯見清泉湛然。女母曰：吾女本好音樂。乃絃歌，泉涌迴流，有朱鯉一雙。今作樂嬉戲，泉固涌出也。文賦曰：舞者赴節以投袂。〉但懸劍空壟，有恨如何！〈劉向新序曰：延陵季子將西聘晉，帶寶劍以過徐君。徐君不言而色欲之。季子為有上國之事，未獻也，然心許之矣。致使於晉，顧反，則徐君死。於是以劍帶徐君墓樹而去。〉

文選考異
〈注「芳至今猶未沬」：案：「芳」當作「芬」。各本皆偽。〉

〈注「沬已也」：袁本、茶陵本「也」下有「亡蓋反」三字。案：此真善音。正文「沬」下「昧」字，乃五臣音也。尤誤刪此存彼。〉

〈注「思王歸國京師」：陳云「思」字當在「國」字下，是也。各本皆倒。〉


移書讓太常博士
〈并序〉

劉子駿〈漢書曰：劉歆，字子駿，向少子也。少通詩書，能屬文。為黃門郎，至中壘校尉。王莽篡位，為羲和、京兆尹，卒。〉

歆親近，欲建立左氏春秋及毛詩逸禮古文尚書，皆列於學官。哀帝令歆與五經博士講論其議，諸儒博士或不肯置對，〈言諸博士既不肯立左氏，而又不肯與歆論議相對也。〉歆因移書太常博士責讓之曰：

主条目：移書讓太常博士
昔唐虞既衰，而三代迭興，聖帝明王，累起相襲，其道甚著。周室既微，而禮樂不正，道之難全也如此。是故孔子憂道不行，歷國應聘，自衛反魯，然後樂正，雅頌乃得其所。〈論語，子曰：吾自衛反魯，然後樂正，雅、頌各得其所。〉修易序書，制作春秋，以記帝王之道。〈論語讖曰：自衛反魯，刪詩、書，修春秋。春秋元命苞，孔子曰：丘作春秋，王道成。〉及夫子沒而微言絕，七十子卒而大義乖；〈論語讖曰：子夏六十四人，共撰仲尼微言。〉重遭戰國，棄籩豆之禮，理軍旅之陣，孔氏之道抑，而孫吳之術興。〈論語曰：衛靈公問陳於孔子，孔子對曰：俎豆之事，則嘗聞之矣；軍旅之事，未之學也。漢書曰：孫子兵法八十二篇。又曰：吳起三十八篇。〉陵夷至于暴秦，焚經書，殺儒士，設挾書之法，行是古之罪，道術由此遂滅。〈漢書，武帝制曰：大道微缺，陵夷至于桀、紂之行作。史記，李斯曰：臣請天下敢有藏詩、書百家語者，悉詣廷尉雜燒之，以古非今者族。又盧生為始皇求仙藥，亡去。始皇大怒，使御史按問諸生。諸生犯禁者四百六十八人，皆坑之咸陽。〉

漢興，去聖帝明王遐遠，仲尼之道又絕，法度無所因襲。時獨有一叔孫通，略定禮儀。〈漢書，叔孫通曰：臣願頗采古禮與秦儀雜就之。上曰：可。〉天下惟有易卜，未有他書。〈漢書曰：秦燔書，而易為筮卜之事，傳者不絕。〉至於孝惠之世，乃除挾書之律，〈漢書曰：孝惠四年，除挾書律。〉然公卿大臣絳灌之屬，咸介冑武夫，莫以為意。〈楚漢春秋曰：漢已定天下，論群臣破敵禽將，活死不衰，絳、灌、樊噲是也。功成名立，臣為爪牙，世世相屬，百世無邪，絳侯周勃是也。然絳灌自一人，非絳侯與灌嬰。〉至孝文皇帝，始使掌故晁錯，從伏生受尚書。〈史記曰：伏生者，濟南人也，故為秦博士。孝文聞伏生修尚書，年九十餘，老不能行，詔太常掌故晁錯往受之。〉尚書初出於屋壁，朽折散絕，〈漢書曰：秦燔書禁學，濟南伏生獨壁藏之。漢亡失，求得二十九篇也。〉今其書見在，時師傳讀而已。詩始萌芽，天下眾書，往往頗出，皆諸子傳說，猶廣立於學官，為置博士。在朝之儒，唯賈生而已。〈賈生，賈誼也。〉至孝武皇帝，然後鄒魯梁趙，頗有詩禮春秋先師，皆出於建元之間。〈漢書曰：建元，孝武皇帝年號也。〉當此之時，一人不能獨盡其經，或為雅，或為頌，相合而成。〈成一經也。〉泰誓後得，博士集而讚之。〈七略曰：孝武皇帝末，有人得泰誓書於壁中者，獻之。與博士，使讚說之，因傳以教。今泰誓篇是也。〉故詔書曰：禮壞樂崩，書缺簡脫，朕甚閔焉。〈禮稽命徵曰：文王見禮廢樂崩，道孤而無主也。〉時漢興已七八十年，離於全經固以遠矣。〈服虔漢書注曰：漢與秦相去七八十年。韋昭曰：全經，未焚書之時也。〉

及魯恭王壞孔子宅，欲以為宮，而得古文於壞壁之中，逸禮有三十九篇，書十六篇，天漢之後，孔安國獻之。遭巫蠱倉卒之難，未及施行。〈漢書曰：武帝末，魯恭王壞孔子宅，欲以廣宮，而得古文尚書及禮、論語、孝經。孔安國者，孔子後也。悉得其書，以考二十九篇，得多十六篇。安國獻之，遭巫蠱事，未列于學官。天漢、武帝年號也。〉及春秋左氏丘明所脩，〈漢書曰：仲尼以魯周公之國，史官有法，故有左丘明觀其史記。丘明作傳。〉皆古文舊書，多者二十餘通，藏於祕府，伏而未發。孝成皇帝愍學殘文缺，稍離其真，乃陳發祕藏，校理舊文，得此三事，以考學官所傳經，或脫簡，或脫編。〈漢書曰：劉向以古文校歐陽、大、小夏侯三家經文，酒誥脫一簡，召誥脫二簡。〉博問人間，則有魯國桓公、趙國貫公、膠東庸生之遺學與此同，抑而未施。〈七略曰：禮家，先魯有桓生，說經頗異。論語家，近琅邪王卿，不審名，及膠東庸生皆以教。然則庸生亦未詳其名也。〉此乃有識者之所歎癏，士君子之所嗟痛也。

往者綴學之士，不思廢絕之闕，苟因陋就寡，分文析字，煩言碎辭，學者罷老，且不能究其一藝，信口說而背傳記，是末師而非往古。至於國家將有大事，若立辟雍封禪巡狩之儀，則幽冥而莫知其原。猶欲保殘守缺，挾恐見破之私意，而亡從善服義之公心。或懷疾妒，不考情實，雷同相從，隨聲是非，〈禮記曰：無雷同。〉抑此三學，以尚書為不備，謂左氏不傳春秋，豈不哀哉！〈臣瓚漢書注曰：當時學者謂尚書唯有二十八篇，不知本有百篇。〉

今聖上德通神明，繼統揚業，亦愍此文教錯亂，學士若茲，雖深照其情，猶依違謙讓，樂與士君子同之。故下明詔，試左氏可立不，遣近臣奉旨銜命，將以輔弱扶微，與二三君子比意同力，冀得廢遺。今則不然，深閉固距而不肯試，猥以不誦絕之，欲以杜塞餘道，絕滅微學。夫可與樂成，難與慮始，〈太公金匱曰：夫人可以樂成，難以慮始。〉此乃眾庶之所為耳，非所望於士君子也。且此數家之事，皆先帝所親論，今上所考視，其為古文舊書，皆有徵驗，內外相應，豈苟而已哉！夫禮失求之於野，古文不猶愈於野乎！〈漢書，班固曰：仲尼有言，禮失而求諸野。〉

往者博士書有歐陽，春秋公羊，易則施孟，〈漢書曰：歐陽生字和伯，千乘人也，事伏生。又曰：樂陵侯史高言，穀梁子本魯學，公羊氏迺齊學。又曰：施讎，字長卿，沛人也，從田王孫受易。又曰：孟喜，字長卿，東海人也，從田王孫受易。〉然孝宣帝猶復廣立穀梁春秋梁丘易大小夏侯尚書，〈漢書曰：梁丘，字長翁，琅邪人也，從京房受易。又曰：夏侯勝從濟南伏生受尚書。勝傳從兄子建，建又事歐陽高。由是尚書有大小夏侯之學。〉義雖相反，猶並置之。何則？與其過而廢之，寧過而立之。傳曰：文武之道，未墜於地，在人，賢者志其大者，不賢者志其小者。〈論語，子貢曰：文、武之道，未墜於地，在人，賢者識其大者，不賢者識其小者。〉今此數家之言，所以兼包大小之義，豈可偏絕哉？若必專己守殘，黨同門，妒道真，違明詔，失聖意，以陷於文吏之議，甚為二三君子不取也。

文選考異
〈移書讓太常博士：陳云題前脫「移」字一行，是也。各本皆脫。又卷首子目亦然。〉

〈注「為羲和京兆尹卒」：案：「卒」字不當有，各本皆衍。漢書云後事皆在莽傳，可證也。〉

〈講論其議：案：「議」當依漢書作「義」，各本皆誤。又案：注「論議相對」，「議」亦當作「義」也。〉

〈責讓之曰：袁本、茶陵本此下提行另起，是也。〉

〈書缺簡脫：袁本有校語云善作「脫簡」。案：袁所見誤也，茶陵本無校語，與此皆不誤。漢書正作「簡脫」。〉

〈孝成皇帝：袁本云善無「皇」字，茶陵本云五臣有「皇」字。案：此尤延之校添也。漢書有「皇」字。〉

〈或脫編：袁本作「傳或間編」，云善無「傳」字，「間」作「脫」。茶陵本云五臣有「傳」字，「脫」作「間」。何云漢書作「傳或間編」。案：此恐善與漢書同，各本所見，皆傳寫誤也。〉

〈以尚書為不備：案：當依漢書去「不」字。此所引臣瓚漢書注甚明。又孔叢云「唯聞尚書二十八篇，取象二十八宿」云云，然則今文尚書家有為此說者也。〉

〈然孝宣帝：茶陵本云五臣作「宣」。袁本云善作「皇」。何校「宣」下增「皇」字。案：漢書作「孝宣皇帝」。〉

〈注「梁丘字長翁」：袁本「丘」下有「賀」字，是也。茶陵本亦脫。〉

北山移文
孔德璋〈蕭子顯齊書曰：孔稚珪，字德璋，會稽人也。少涉學，有美譽。舉秀才，解褐宋安成王車騎法曹行參軍。稍遷至太子詹事，卒。〉

主条目：北山移文
鍾山之英，草堂之靈。〈梁簡文帝草堂傳曰：汝南周顒，昔經在蜀，以蜀草堂寺林壑可懷，乃於鍾嶺雷次宗學館立寺，因名草堂，亦號山茨。〉馳煙驛路，勒移山庭。夫以耿介拔俗之標，蕭灑出塵之想。〈楚辭曰：獨耿介而不隨。孫盛晉陽秋曰：呂安志量開廣，有拔俗風氣。莊子曰：孔子彷徨塵垢之外，逍遙無為之業。〉度白雪以方絜，干青雲而直上。吾方知之矣。〈孟子曰：白雪之白也，猶白玉之白也。子虛賦曰：上干青雲。〉若其亭亭物表，皎皎霞外，芥千金而不眄，屣萬乘其如脫。〈爾雅曰：芥，草也。史記曰：秦軍引去。平原君乃置酒。酒酣，起前，以千金為魯連壽。魯連笑曰：所貴於天下之士者，為人排患釋難解紛而不取也。即有取者，是商賈之事，而連不忍為也。遂辭平原君而去。淮南子曰：堯年衰志閔，舉天下而傳之舜，猶卻行而脫屣也。許慎曰：言其易也。劉熙孟子注曰：屣，草屨，可履。〉聞鳳吹於洛浦，值薪歌於延瀨。固亦有焉。〈列仙傳曰：王子喬，周宣王太子晉也。好吹笙，作鳳鳴，遊伊、雒之間。薪歌延瀨，未聞。〉豈期終始參差，蒼黃翻覆。淚翟子之悲，慟朱公之哭。〈終始參差，歧路也；蒼黃翻覆，素絲也。翟，墨翟也；朱，揚朱也。淮南子曰：楊子見歧路而哭之，為其可以南，可以北；墨子見練絲而泣之，為其可以黃，可以黑。高誘曰：閔其別與化也。〉乍迴跡以心染，或先貞而後黷。何其謬哉！〈蒼頡篇曰：黷，垢也。〉嗚呼！尚生不存，仲氏既往。山阿寂寥，千載誰賞？〈尚生，子平也，已見上文。范曄後漢書曰：仲長統，字公理，山陽人也。性俶儻，默語無常。每州郡命召，輒稱疾不就。〉

世有周子，雋俗之士。〈蕭子顯齊書曰：周顒，字彥倫，汝南人也。釋褐海陵國侍郎，元徽中，出為剡令。建元中，為長沙王後軍參軍，山陰令，稍遷國子博士，卒於官。〉既文既博，亦玄亦史。然而學遁東魯，習隱南郭。〈莊子曰：魯君聞顏闔得道人也，使人以幣先焉。顏闔守陋閭。使者至曰：此顏闔之家與？顏闔對曰：此闔之家。使者致幣，顏闔對曰：恐聽謬而遺使者罪，不若審之。使者反審之，復來求之，則不得矣。又曰：南郭子綦隱机而坐，仰天嗒然似喪其偶。郭象曰：嗒焉解體，若失其配匹也。嗒，土合切。〉偶吹草堂，濫巾北岳。〈偶吹，即齊竽也。偶，匹對之名。巾，隱者之飾。東觀漢記曰：江革專心養母，幅巾屣屩。〉誘我松桂，欺我雲壑。雖假容於江皋，乃纓情於好爵。〈楚辭曰：將馳騖兮江皋。周易曰：我有好爵，吾與爾縻之。〉其始至也，將欲排巢父，拉許由。傲百氏，薎王侯。風情張日，霜氣橫秋。或歎幽人長往，或怨王孫不遊。〈周易曰：幽人貞吉。西征賦曰：瓈山潛之逸士，悼長往而不反。楚辭曰：王孫遊兮不歸，春草生兮萋萋。〉談空空於釋部，覈玄玄於道流。〈蕭子顯齊書曰：顒汎涉百家，長於佛理，著三宗論，兼善老、易。釋部，內典也。漢書曰：道家流者，出於史官，歷記成敗存亡禍福古今之道也。〉務光何足比，涓子不能儔。〈列仙傳曰：務光者，夏時人也。耳長七寸。好琴，服蒲马根。殷湯伐桀，因光而謀。光曰：非吾事也。湯得天下，已而讓光，光遂負石沈鳟水而自匿。列仙傳曰：涓子者，齊人也好餌朮，隱於宕山，能風。〉

及其鳴騶入谷，鶴書赴隴。〈如淳漢書注曰：騶馬，以給騶使乘之。臧榮緒晉書曰：騶六人。蕭子良古今篆隸文體曰：鶴頭書與偃波書俱詔板所用，在漢則謂之尺一簡，髣彿鵠頭，故有其稱。〉形馳魄散，志變神動。爾乃眉軒席次，袂聳筵上。焚芰製而裂荷衣，抗塵容而走俗狀。〈楚辭曰：製芰荷以為衣，集芙蓉而為裳。王逸曰：製，裁也。〉風雲悽其帶憤，石泉咽而下愴。望林巒而有失，顧草木而如喪。至其紐金章，綰墨綬。〈金章，銅印也。漢書曰：萬戶以上為令，秩千石至六百石。又曰：秩六百石以上皆銀印墨綬。〉跨屬城之雄，冠百里之首。〈蔡邕陳留太守行縣頌曰：府君勸耕桑于屬縣。漢書曰：縣，大率百里。〉張英風於海甸，馳妙譽於浙右。〈阮籍詠懷詩曰：英風截雲霓。字書曰：江水東至會稽山陰浙右。〉道帙長殯，法筵久埋。敲扑諠囂犯其慮，牒訴倥乔裝其懷。〈過秦論曰：執敲扑以鞭笞天下。楚辭曰：悲余生之無歡兮，愁倥乔於山陸。王逸曰：倥乔，困苦也。〉琴歌既斷，酒賦無續。〈董仲舒集，七言琴歌二首。西京雜記，鄒陽酒賦。〉常綢繆於結課，每紛綸於折獄。〈廣雅曰：課，第也。然今考第為課也。尚書，王曰：哀敬折獄，明啟刑書。〉籠張趙於往圖，架卓魯於前籙。〈漢書曰：張敞，字子高，稍遷至山陽太守。又曰：趙廣漢，字子都，涿郡人也。為陽翟令，以化行尤異，遷京輔都尉。范曄後漢書曰：卓茂，字子康，南陽人也。遷密令，視人如子，吏人親愛而不忍欺。又曰：魯恭，字仲康，扶風人也。拜中牟令。螟傷稼，尤牙緣界，不入中牟。〉希蹤三輔豪，馳聲九州牧。〈漢書曰：內史，武帝更名京兆尹，左內史更名左馮翊，主爵中尉更名右扶風，是為三輔。左氏傳，王孫滿曰：夏之方有德也，貢金九牧。杜預曰：九州之牧貢金也。〉使我高霞孤映，明月獨舉。〈成公綏鷹賦曰：陵高霞而輕舉。〉青松落陰，白雲誰侶？磵石摧絕無與歸，石逕荒涼徒延佇。至於還飈入幕，寫霧出楹。蕙帳空兮夜鵠怨，山人去兮曉猿驚。昔聞投簪逸海岸，今見解蘭縛塵纓。〈投簪，疏廣也，東海人，故曰海岸也。摯虞徵士胡昭贊曰：投簪卷帶，韜聲匿跡。蘭，蘭佩也。〉

於是南岳獻嘲，北壟騰笑。列壑爭譏，攢峰竦誚。慨遊子之我欺，悲無人以赴弔。〈禮記曰：凡訃於其君之臣曰某死。鄭玄曰：訃或作赴。赴，至也。〉故其林慚無盡，诙愧不歇。秋桂遺風，春蘿罷月。騁西山之逸議，馳東皋之素謁。〈馳騁，猶宣布也。逸議，隱逸之議也。素謁，貧素之謁也。史記，伯夷、叔齊詩曰：登彼西山兮，採其薇矣。阮籍奏記曰：將耕東皋之陽。稚珪集詶張長史詩曰：同貧清風館，共素白雲室。杜預左氏傳注曰：謁，告也。謂告語於人，亦談議之流。〉今又促裝下邑，浪拽〈翊制〉上京，〈楚辭曰：漁父鼓拽而去。王逸曰：船舷也。浪，猶鼓也。韋昭漢書注曰：拽，楫也。〉雖情投於魏闕，或假步於山扃。〈呂氏春秋曰：中山公子牟謂詹子曰：身在江海之上，心居魏闕之下。高誘曰：魏闕，象魏也。說文曰：扃，外閉之關也。〉豈可使芳杜厚顏，薜荔無恥。〈尚書曰：余心顏厚有忸怩。〉碧嶺再辱，丹崖重滓。塵游躅於蕙路，汙淥池以洗耳？〈皇甫謐高士傳曰：巢父聞許由為堯所讓也，以為汙，乃臨池而洗耳。〉宜扃岫幌，掩雲關。斂輕霧，藏鳴湍。截來轅於谷口，杜妄轡於郊端。於是叢條瞋膽，疊穎怒魄。或飛柯以折輪，乍低枝而掃跡。請迴俗士駕，為君謝逋客。〈孔安國尚書傳曰：逋，亡也。晉灼漢書注曰：以辭相告曰謝。〉

文選考異
〈注「周宣王太子晉也」：何校「宣」改「靈」，是也。各本皆誤。〉

〈偶吹草堂：袁本、茶陵本「偶」作「竊」。案：五臣作「竊」，善作「偶」，注皆有明文。二本不著校語，非也。唯此本為未誤，或尤校改正之。〉

〈注「皆銀印墨綬」：袁本、茶陵本「銀」作「銅」，是也。〉

〈注「江水東至會稽山陰為浙右」：陳云似不當言為「浙右」，疑有誤也。案：陳所說最是，「右」當作「江」。考說文水部「浙」字下，與善所引字書文同，可證。「右」字必涉正文誤改也。〉

〈道帙長殯：茶陵本云五臣作「擯」，袁本云善作「殯」。何校「殯」改「擯」。案：「長殯」與下「久埋」偶句，「殯」字是矣。何改非。〉

〈磵石摧絕無與歸茶陵本云五臣作「澗戶」，袁本云善作「磵石」。案：此與下「石逕」偶句，文必相迴避。各本所見「石」字，必傳寫誤，恐善自作「磵戶」。〉

〈秋桂遺風：袁本、茶陵本「遺」作「遣」，是也。何校「遺」改「遣」。〉

〈注「船舷也」：陳云「船」上脫「叩」字，是也。各本皆脫。〉


Chinese text: This work was published before January 1, 1923, and is in the
public domain worldwide because the author died at least 100 years ago.
