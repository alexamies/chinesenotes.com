鳥獸下
赭白馬賦
〈并序。劉芳毛詩義證曰：彤白雜毛曰駮。彤，赤也，即赭白也。〉

主条目：赭白馬賦
　　顏延年〈沈約宋書曰：顏延之，字延年，琅邪人也。好讀書，無所不覽，文章之美，冠絕當時。吳國內史劉柳以為行軍參軍，後為祕書監，太常，卒。〉

　　驥不稱力，馬以龍名，〈論語曰：驥不稱其力，稱其德。周禮曰：凡馬八尺已上為龍。〉豈不以國尚威容，軍𩢰〈音伏，馬名。〉趫迅而已，傅玄乘輿馬賦曰：用之軍國，則文武之功顯。又曰：文榮其德，武耀其威。庾中丞昭君辭曰：聯雪隱天山，崩風盪河澳，朔障裂寒笳，冰原嘶代𩢰。顏、庾同時，未詳所見。毛詩曰：四牡有蹻。毛萇曰：蹻，壯貌。趫與蹻同，並綺嬌切。實有騰光吐圖，疇德瑞聖之符焉。〈尚書中候曰：帝堯即政七十載，脩壇河、洛，仲月辛日，禮備。至于日稷，榮光出河，龍馬銜甲，赤文綠色，臨壇吐甲圖。宋均曰：稷，側也。黃伯仁龍馬賦曰：或有奇貌絕足，蓋為聖德而生。疇，昔也。〉是以語崇其靈，世榮其至。我高祖之造宋也，〈沈約宋書曰：高祖武皇帝諱裕，字德輿，彭城縣人，後封宋王，受晉禪。〉五方率職，四隩入貢。〈禮記曰：中國、蠻、夷、戎、狄五方之人。魏都賦曰：樂率職貢。尚書曰：四隩既宅。孔安國曰：四方之宅可居。四隩，四方之隱處也。漢書曰：古者諸侯以時入貢。〉祕寶盈於玉府，文駟列乎華廐。〈周禮曰：玉府掌王之金玉玩好。尚書曰：王府則有。周書曰：犬戎文馬，赤鬣白身。左氏傳曰：宋人以馬百駟贖華元。漢舊儀有承華廄。〉乃有乘輿赭白，特稟逸異之姿，妙簡帝心，用錫聖皁。〈潘安仁夏侯湛誄曰：妙簡邦良。論語曰：簡在帝心。崔駰武賦曰：假皇天兮簡帝心。用錫，見下文。司馬彪莊子注曰：皁，櫪也。〉服御順志，馳驟合度，〈韓子曰：造父御駟馬，馳驟周旋而恣於馬者，轡策制之。〉齒歷雖衰，而藝美不忒。〈穀梁傳曰：馬齒加長矣。爾雅曰：歷，數也。毛詩曰：其儀不忒。〉襲養兼年，恩隱周渥，〈賈逵國語注曰：襲，受也。周書曰：小人無兼年之食。國語注曰：隱，私也。毛萇詩傳曰：渥，厚也。〉歲老氣殫，斃于內棧。說文曰：殫，盡也。棧，櫪也。呂氏春秋曰：取之內皁而著之外皁。莊子，伯樂曰：我善治馬，編之以皁棧。司馬彪曰：棧若㯪床，施之濕地也。少盡其力，有惻上仁，〈韓詩外傳曰：昔者田子方出見老馬於道，問其御者：此何馬也？曰：公家畜也，疲而不用，故出之。子方喟然嘆曰：少盡其力，老棄其身，仁者不為也。束帛而贖之。長楊賦曰：自上仁所不化。〉乃詔陪侍，奉述中旨。末臣庸蔽，敢同獻賦。其辭曰：〈崔瑗胡公碑曰：唯我末臣，頑蔽無聞。〉

　　惟宋二十有二載，盛烈光乎重葉。〈宋文帝十七年也。沈約宋書曰：文帝諱義隆，武帝第二子也。烈，業也。自武至文，故曰重葉。毛萇詩傳曰：葉，世也。〉武義粵其肅陳，文教迄已優洽。〈羽獵賦曰：武義動於南鄰。尚書曰：偃武脩文。孔安國曰：脩文教也。〉泰階之平可升，興王之軌可接。〈泰階，已見上。國語曰：興王賞諫臣。〉訪國美於舊史，考方載於往牒。〈兩都賦序曰：國家之遺美。西京賦曰：學乎舊史氏。方載，四方之事。漢書，柱下方書。音義曰：四方之文書。說文，札，牒也。〉昔帝軒陟位，飛黃服皁。〈春秋命歷序曰：帝軒受圖雒授歷。尚書曰：汝陟帝位。淮南子曰：黃帝治天下，於是飛黃服皁。高誘曰：飛黃如狐，背上有角，乘之壽三千歲也。〉后唐膺籙，赤文候日。〈后唐，謂堯也。膺籙，已見東京賦。赤文候日，即至于日稷也。已見上注。〉漢道亨而天驥呈才，〈杜預左氏傳注曰：亨，通也。天馬歌曰：天馬來，從西極。漢書曰：武帝元鼎四年，馬生渥洼水中。李斐曰：南陽新野有暴利長，武帝時遭刑，屯田燉煌界，數於水旁見群野馬，中有奇異者，與凡馬異，來飲此水。利長先作土人，持勒絆於水旁，後馬翫習久之，代土人持勒絆，收得其馬，獻之。欲神異此馬，云從水中出，作天馬歌。〉魏德楙而澤馬效質。〈說文曰：楙，盛也。魏志曰：文帝黃初中，於上黨得澤馬。魏都賦曰：澤馬于阜。〉伊逸倫之妙足，自前代而間出。〈公孫弘贊曰：異人間出。〉并榮光於瑞典，登郊歌乎司律。〈瑞典，吐圖也。作天馬歌，歌之以郊祀，合于司律也。〉所以崇衛威神，扶護警蹕。〈魯靈光殿賦曰：又似帝室之威神。漢儀曰：皇帝輦動，則左右侍帷幄者稱警，出則傳蹕，止行人，清道也。〉精曜協從，靈物咸秩。〈協，合也。論語撰考讖曰：下學上達，知我者其天乎！通精曜也。尚書曰：龜筮協從。又曰：咸秩無文。秩，序也。〉暨明命之初基，罄九區而率順。〈爾雅曰：暨，及也。明命，謂高祖也。九區，九服也。尚書：伊尹曰：先王顧諟天之明命。劉騊駼郡太守箴曰：大漢遵周，化洽九區。〉有肆險以稟朔，或踰遠而納賮。〈肆險，人慕化也。長楊賦曰：故平不肆險。魏都賦曰：思稟正朔。孟子曰：有遠行者必以賮。蒼頡篇曰：賮，財貨也。說文曰：賮，會禮也。〉聞王會之阜昌，知函〈含〉夏之充牣。〈阜，盛也。周書王會曰：成周之會。鄭玄曰：王城既成，大會諸侯及四夷也。漢書，郊祀歌曰：敷華就實，既阜既昌。楊雄河東賦曰：函夏之大。服虔曰：函諸夏也。漢書音義，蘇林曰：充牣，喻多也。如淳曰：牣，滿也。〉總六服以收賢，掩七戎而得駿。〈收賢，取賢善之馬也。周禮曰：王畿外侯服、甸服、男服、采服、衛服、蠻服，斯為六服。爾雅曰：九夷、八狄、七戎、六蠻，謂之四海。郭璞曰：七戎在西。〉蓋乘風之淑類，實先景之洪胤。〈崔駰七依曰：服飛兔之中乘，騁華騠之驂輪，蹠虛騰雲，乘風度津。漢書，楊雄河東賦曰：六先景之乘。劉邵魏明帝誄曰：先皇嘉其誕受洪胤。〉故能代驂象輿，歷配鉤陳。〈鄭玄毛詩箋曰：在旁曰驂。韓子曰：黃帝合鬼神於泰山，駕象車。張揖曰：德流則山出象車，山之精瑞也。上林賦曰：象輿婉嬋於西清。鉤陳，已見上文。〉齒筭延長，聲價隆振。〈鄭玄儀禮注曰：筭，數也。風俗通曰：張伯坐養聲價。〉信聖祖之蕃錫，留皇情而驟進。〈祖，高祖也。皇，文帝也。蕃錫，已見魏都賦。〉

　　徒觀其附筋樹骨，垂梢植髮。〈相馬經曰：良馬可以筋骨相也。梢，尾之垂者。髮，額上毛也。尾欲梢而長。梢，所交切。張敞集曰：蒼蠅託驥之髮也。傅玄乘輿馬賦曰：頭似削成，尾如植髮。〉雙瞳夾鏡，兩權協月。〈相馬經曰：目成人者行千里。注云：成人者，視童子中，人頭足皆見，言目中清明如鏡。或云：兩目中央旋毛為鏡。權，頰權也。相馬經曰：頰欲圓如懸璧，因謂之雙璧，其盈滿如月，異相之表也。黃伯仁龍馬頌曰：雙璧似月。〉異體峰生，殊相逸發。〈峰生，若山而生峰也。〉超攄絕夫塵轍，驅騖迅於滅沒。〈劉歆遂初賦曰：馬龍騰以超攄。列子，秦穆公謂伯樂曰：子之年長矣，子之姓有可使求馬者乎？伯樂對曰：良馬可以形容筋骨相也。天下之馬者，若滅若沒，若亡若失，若此者絕塵弭轍。臣之子皆下才也，可告以良馬，不可告天下之馬也。李尤馬鞍銘曰：驅騖馳逐，騰踊覆踐。〉簡偉塞門，獻狀絳闕。〈塞，紫塞也，已見蕪城賦。有關故曰門。塞，或為寒，非也。傅玄北都賦曰：巍巍絳闕。〉旦刷幽燕，晝秣荊越。〈說文曰：刷，刮也。魏都賦曰：刷馬江州。毛詩曰：言秣其馬。杜預曰：以粟飯馬曰秣。幽、燕、荊、越，四地名也。〉教敬不易之典，訓人必書之舉。〈孝經曰：聖人因嚴以教敬。國語，虢文公曰：王其監農不易。左氏傳曰：訓人事君。又曹劌諫曰：君舉必書。〉惟帝惟祖，爰游爰豫。〈孟子曰：一游一豫，為諸侯度。〉飛輶軒以戒道，環彀騎而清路。〈輶，輕也。吳都賦曰：輶軒蓼擾，彀騎煒煌。杜篤迎鍾文曰：必令河伯戒道。道，先也。清路，已見射雉賦。〉勒五營使按部，聲八鸞以節步。〈漢書，王尋敕諸營皆按部。薛綜東京賦注曰：馬步齊則鸞聲和。應劭漢官儀曰：大駕鹵簿。五營校尉在前，名曰填衛。毛詩曰：四牡彭彭，八鸞鏘鏘。〉具服金組，兼飾丹雘〈倚瓠切。金組，二甲也。蔡雍女琰詩曰：卓衆來東下，金甲耀日光。左氏傳曰：組甲三千。馬融曰：組甲，以組為甲也。丹雘，二色也。郭璞山海經曰：雘，黝屬。〉寶鉸星纏，鏤章霞布。〈鉸，裝飾也。章，采文也。袁宏酎宴賦曰：朱帷赫以霞布。〉進迫遮迾，卻屬輦輅。〈服虔通俗文曰：天子出，虎賁伺非常，謂之遮迾。漢書音義：晉灼曰：迾，古列字。〉欻聳擢以鴻驚，時濩略而龍翥。〈薛綜西京賦注曰：欻，忽也。說文曰：欻，有所吹起也。傅玄乘輿馬賦曰：形便飛燕，勢越驚鴻。甘泉賦曰：迺濩略綏蕤。張景陽七命曰：虯踊螭騰，麟超龍翥。〉弭雄姿以奉引，婉柔心而待御。〈東京賦曰：奉引既畢，先輅乃發。〉

　　至於露滋月肅，霜戾秋登。〈禮記曰：孟秋之月，天地始肅。爾雅曰：戾，至也。又曰：登，成也。〉王于興言，闡肄威稜。〈毛詩曰：王于興師。漢書，武帝報李廣曰：威稜憺乎鄰國。又曰：興言出宿。聲類曰：闡，大開也。賈逵國語注曰：肄，習也。〉臨廣望，坐百層。〈地理書，洛陽故宮曰廣望觀，臨金市。劉梁七舉曰：鴻臺百層，干雲參差。〉料武藝，品驍騰。〈字林曰：料，量也。夏侯淳馳射賦曰：參武藝以遊遨。說文曰：驍，良馬也。廣雅曰：騰，奔也。〉流藻周施，和鈴重設。〈流藻，周流藻畫也。應瑒馳射賦曰：藻飾齊明。和鈴，已見上。〉睨影高鳴，將超中折。〈相馬經曰：馬有眄影而視者。〉分馳迥場，角壯永埒。〈南都賦曰：群士放逐，馳乎沙場。曹毗馬射賦曰：脩埒坦其平舒。〉別輩越群，絢〈火縣〉練敻絕。〈絢練，疾貌也。敻絕，迥絕也。〉捷趫夫之敏手，促華鼓之繁節。廣雅曰：蹻，健也。孔安國尚書傳曰：敏，疾也。言射有常儀，鼓有常節，今以馬馳之疾，故加捷促也。應瑒馳射賦曰：旝動鼓震，讚聲雷潰。魏略，司馬景王與許允書曰：震華鼓，建朱節。經玄蹄而雹散，歷素支而冰裂。〈玄蹄，馬蹄也；素支，月支也，皆射帖名也。言馬既良，射者亦中，故玄蹄雹散，素支冰裂也。邯鄲淳藝經曰：馬射左邊，為月支二枚，馬蹄三枚也。〉膺門沬赭，汗溝走血。〈相馬經曰：膺門欲開，汗溝欲深。漢書，天馬歌曰：霑赤汗，沬流赭。應劭曰：大宛馬汗血霑濡也，流沬如赭也。如淳曰：沬，或作頮，音悔。〉踠跡回唐，畜怒未洩。〈方言曰：洩，歇也。南都賦曰：收驩命駕，分背回唐。東都主人曰：馬踠餘足，士怒未洩。〉乾心降而微怡，都人仰而朋悅。〈乾，喻文帝也。周易曰：乾為天。都人，已見西都賦。〉妍變之態既畢，凌遽之氣方屬。〈凌遽，已見西京賦。鄭玄喪服注曰：屬，連也。〉跼鑣轡之牽制，隘通都之圈束。〈字林曰：跼踡，行不申也。得通都馳騁，猶為圈束。司馬遷書曰：通邑大都。說文曰：圈，養畜閑也。〉眷西極而驤首，望朔雲而蹀足。〈漢書，天馬歌曰：天馬來，從西極。又曰：武帝得烏孫馬，名天馬，後更名西極馬。鄒陽上書曰：交龍驤首。曹顏遠感舊賦曰：胡馬仰朔雲，越鳥巢南樹。又圍棊賦曰：良馬蹀足，輕車結輪。〉將使紫燕駢衡，綠蛇衛轂。〈尸子曰：我得而民治，則馬有紫燕、蘭池。劉邵趙都賦曰：良馬則飛兔、奚斯、常驪、紫燕。衡，車衡也。尚書中候曰：龍馬，赤文綠色。鄭玄曰：赤文而綠地也。〉纖驪接趾，秀騏齊亍。〈李斯上書曰：乘纖離之馬。尸子曰：馬有秀騏逢騩。毛萇詩傳曰：騏，綦文也，音其。騩，京媚切。〉覲王母於崑墟，要帝臺於宣嶽。〈史記曰：造父取驥之乘匹，與桃林盜驪、驊騮、騄駬，獻之繆王，繆王使造父為御，西巡狩見王母，樂之忘歸。列仙傳，西王母在崑崙山。山海經曰：鼓鍾之山，帝臺之所以觴百神也。郭璞曰：帝臺，神人名。山海經有宣山。〉跨中州之轍跡，窮神行之軌躅。〈司馬相如大人賦曰：世有大人，在乎中州。列子曰：黃帝夢游華胥氏之國，其國乘空如履實，山谷而不躓其步，神行而已。轍跡，穆王也，見下文。軌躅，已見魏都賦。〉

　　然而般于遊畋，作鏡前王。〈尚書曰：文王不敢盤于遊畋。孟子曰：詩云：殷鑑不遠，在夏后之世。趙岐曰：以前代善惡為明鏡。〉肆於人上，取悔義方。〈肆，敢也。左氏曰：師曠諫晉悼公曰：天之愛人甚矣，豈使一人肆於人上。杜預曰：肆，恣也。庾元規表曰：為國取悔。左氏傳，石碏曰：臣聞愛子，教之義方。〉天子乃輟駕迴慮，息徒解裝。〈孔叢子曰：孔子歌曰：喟然回慮，題彼泰山。稽康贈秀才詩曰：息徒蘭圃。王逸荔枝賦曰：裝不及解。許慎淮南子注曰：裝，束也。〉鑒武穆，憲文光。〈左氏傳，右尹子革曰：周穆王欲肆其心，周行天下，將皆有車轍馬跡焉。漢書，武帝好大宛馬，使者相望於道。又賈捐之曰：孝文皇帝時，有獻千里馬者，詔曰：鸞旗在前，屬車在後，吉行日三十，凶行日五十，朕乘千里之馬，獨先安之？於是乃還其馬。東觀漢記光武紀曰：是時名都王國，有獻名馬，駕鼓車。〉振民隱，脩國章。〈小雅曰：振，救也。國語，祭公謀父曰：勤恤民隱而除其害。韋昭曰：隱，痛也。〉戒出豕之敗御，惕飛鳥之跱衡。〈韓子曰：王子期為趙簡子御，取道爭千里之表。其始發也，彘伏溝中，王子期齊轡策而進之，彘突出於溝中，馬驚敗駕。古文周書曰：穆王田，有黑鳥若鳩，翩飛而跱於衡，御者斃之以策，馬佚，不克止之，躓於乘，傷帝左股。案漢明帝起居注云：帝向太山，至滎陽，有鳥鳴軛，中郎將王吉引弓射殺之，將以示帝，曰：鳥鳴軛，彎弓射，洞胸腋，陛下壽萬歲，臣受二千石。乃賜帛二百匹。東觀漢記，朱勃上書理馬援曰：飛鳥跱衡，馬驚觸虎，物類相生，亦無不有。〉故祗慎乎所常忽，敬備乎所未防。〈周書，芮良夫曰：惟禍發於人之倏忽。王弼周易注曰：敬慎防備，可以不敗。〉輿有重輪之安，馬無泛駕之佚。〈重輪，已見東京賦。漢書曰：夫泛駕之馬，亦在御之而已。應劭曰：泛，覆也。〉處以濯龍之奧，委以紅粟之秩。〈盧植集曰：詔給濯龍廐馬三百匹。鄭玄尚書注曰：奧，內也。廣雅曰：委，累也，言累加之也。鄭玄周禮注曰：秩，祿稟也。紅粟，已見吳都賦。〉服養知仁，從老得卒。〈鷦鷯賦曰：屈猛志以服養。稽康養生論曰：從白得老，從老得終。〉加弊帷，收仆質。〈禮記，孔子曰：弊帷不棄，為埋馬也。〉天情周，皇恩畢。〈魏都賦曰：皇恩畢。〉

　　亂曰：惟德動天，神物儀兮。〈尚書，益贊于禹曰：惟德動天。春秋合誠圖曰：黃帝先致白狐白虎，諸神物乃下。〉於時駔駿，充階街〈佳〉兮。〈說文曰：駔，壯也。言駔駿之馬充於階街也。魏都賦曰：冀馬填廐而駔駿。王逸楚詞注曰：駔駿，馬名也。〉稟靈月駟，祖雲螭兮。〈春秋考異記云：地生月精為馬。漢書曰：漢中星為天駟。黃伯仁龍馬賦曰：資玄螭之表像，似靈虯之矩則。郭璞遊仙詩曰：雲螭非我駕。〉雄志倜儻，精權奇兮。〈漢書，天馬歌曰：志俶儻，精權奇。廣雅曰：倜儻，卓異也。〉既剛且淑，服鞿羈兮。〈周禮曰：師曠見太子，太子曰：詩云：馬之剛矣，轡之柔矣。楚詞曰：余雖好脩姱以鞿羈兮。王逸曰：韁在口曰鞿，絡在頭曰羈。〉效足中黃，殉驅馳兮。〈曹植與陳林書曰：驥騄不常步，應良御而效足。漢書舊儀曰：中黃門駙馬。又，大宛馬、汗血馬、乾河馬、天馬。曹植令曰：今皇帝損乘車之副，竭中黃之府。〉願終惠養，蔭本枝兮。〈漢書，疏廣曰：此金者，聖主所以惠養老臣。毛詩曰：本枝百世。〉竟先朝露，長委離兮。〈朝露至危，而又先之，言甚速也。漢書，李陵謂蘇武曰：人生如朝露。曹子建自試表曰：常恐先朝露。楚詞曰：遂萎絕而離異。禮記曰：哲人其萎乎！家語為委，萎與委古字通。〉

文選考異

注「後為祕書監太常卒」：袁本、茶陵本無「太常」二字，「卒」下有「官」字。案：此尤延之校改也。
注「冰原嘶代𩢰」：袁本、茶陵水本「𩢰」下有「以韻言之蓋馬名也」八字。正文下但有「伏」字，無「音伏馬名」四字。案：二本是也。尤刪移甚非。又案：「之」下「蓋」上，仍當有「音伏」二字。二本因與正文下五臣音複而節去，亦非，當補正。
注「樂率職貢」：案：「職貢」當作「貢職」，各本皆誤。
注「尚書曰王府則有」：陳云「王」「玉」互異，必有誤。今案：各本皆同，無以訂也。
注「宋人以馬百駟」：案：「以」下當有「文」字，各本皆脫。陳云別本有，今未見。
注「函夏之大」：案：「大」下當有「漢」字，各本皆脫，餘屢引有。
注「倚瓠切」：袁本、茶陵本此三字在注末，是也。
注「漢書武帝報李廣曰威稜憺乎鄰國」：案：此十四字當在「肄習也」下，各本皆倒。陳云別本「王于興師」下接「又曰」至「習也」廿二字，再接「漢書」，今未見。
都人仰而朋悅：茶陵本云五臣作「朋」。袁本云善作「明」。案：此尤校改正之也。
注「赤文而綠地也」：袁本作「赤文綠色，綠蛇也」。茶陵本與此同。案：蓋袁本是。
注「乘纖離之馬」：袁本、茶陵本「離」作「�」。案：尤依今史記校改之也。「�」即「離」字，加偏旁耳。
然而般于遊畋：袁本、茶陵本「般」作「盤」，是也。
注「泛覆也」：袁本、茶陵本此下有「如淳曰方腫切」六字，是也。
注「魏都賦曰皇恩畢」：茶陵本「畢」作「綽矣」二字，是也。袁本亦誤「畢」。
注「春秋考異記云」：案：「記」當作「郵」，各本皆誤。後「長安有狹邪行」注亦誤記。
注「周禮曰師曠見太子」：案：「禮」當作「書」，各本皆誤。
注「漢書舊儀曰」：陳云「書」字疑衍。是也。各本皆衍。
舞鶴賦
主条目：舞鶴賦
　　鮑明遠

　　散幽經以驗物，偉胎化之仙禽。〈相鶴經者，出自浮丘公。公以自授王子晉。崔文子者，學仙於子晉，得其文，藏於嵩高山石室。及淮南八公採藥得之，遂傳於世。鶴經曰：鶴，陽鳥也。因金氣，依火精，火數七，金數九，故十六年小變，六十年大變，千六百年形定而色白。又云：二年落子毛，易黑點，三年頭赤，七年飛薄雲漢，又七年學舞，復七年應節，晝夜十二鳴。六十年大毛落，茸毛生，色雪白，泥水不能污。百六十年雄雌相見，目精不轉，孕千六百年，飲而不食。食於水故喙長，軒於前故後短；栖於陸故足高而尾凋，翔於雲故毛豐而肉疏。行必依洲嶼，止必集林木。蓋羽族之宗長，仙人之騏驥也。隆鼻短口則少眠，露眼赤精則視遠，頭銳身短則喜鳴，四翎亞膺則體輕，鳳翼雀毛則善飛，龜背鱉腹則能產，軒前垂後則善舞，洪髀纖趾則能行。〉鍾浮曠之藻質，抱清迥之明心。〈曹植九詠章句曰：鍾，當也。〉指蓬壺而翻翰，望崑閬而揚音。〈蓬壺、崑閬見上。〉帀日域以迴騖，窮天步而高尋。〈相鶴經曰：一舉千里，不崇朝而遍四方者也。長楊賦曰：東震日域。毛詩曰：天步艱難。陸機擬古詩曰：粲粲光天步。然文雖出彼而意並殊，不以文害意也。〉踐神區其既遠，積靈祀而方多。〈一舉千里，故云既遠。壽踰千歲，故云方多。〉精含丹而星曜，頂凝紫而煙華。〈相鶴經曰：露目赤精則視遠。〉引員吭之纖婉，頓脩趾之洪姱。〈吭，已見吳都賦。相鶴經曰：高腳疏節則多力。王氏楚詞注曰：姱，好也。〉疊霜毛而弄影，振玉羽而臨霞。〈閔鴻羽扇賦曰：同皦素於凝霜。江逌扇賦曰：瓊澤冰鱗。瓊，亦玉也。〉朝戲於芝田，夕飲乎瑤池。〈十洲記曰：鍾山在北海之中，地仙家數千萬，耕田種芝草，課計頃畝也。穆天子傳曰：天子觴王母于瑤池之上。〉厭江海而游澤，掩雲羅而見羈。〈新序曰：晉文公出田，漁者曰：鴻鵠保河海之中，厭而徙之小澤，必有矰弋之憂。鸚鵡賦曰：冠雲霓而張羅。〉去帝鄉之岑寂，歸人寰之喧卑。〈莊子曰：乘彼白雲，至于帝鄉。岑寂，猶高靜也。人寰，已見魏都賦。〉歲崢嶸而愁暮，心惆悵而哀離。〈廣雅曰：崢嶸，高貌。歲之將盡，猶物之高。楚詞曰：惆悵而私自憐。〉

　　於是窮陰殺節，急景凋年。〈禮記曰：季冬之月，日窮于次。神農本草經曰：秋冬為陰。禮記曰：仲秋之月，殺氣浸盛。〉凉沙振野，箕風動天。〈易卦通驗曰：巽氣至則大風揚沙。春秋緯曰：月失其行，離於箕者，風。易緯曰：箕風飄，石折樹。〉嚴嚴苦霧，皎皎悲泉。冰塞長河，雪滿群山。〈海賦曰：群山既略。〉既而氛昏夜歇，景物澄廓。〈廣雅曰：廓，空也。〉星翻漢迴，曉月將落。〈魏文帝雜詩曰：天漢迴西流。〉感寒雞之早晨，憐霜鴈之違漠。〈漠，已見雪賦。〉臨驚風之蕭條，對流光之照灼。〈傅休奕雜詩曰：一紀如流光。〉唳清響於丹墀，舞飛容於金閣。〈唳，鶴聲也。八王故事，陸機歎曰：欲聞華亭鶴唳，不可復得。力計切。丹墀，已見魏都賦。相鶴經云：七年飛薄雲漢，復七年學舞，又七年舞應節。〉始連軒以鳳蹌，終宛轉而龍躍。〈海賦曰：翔霧連軒。相鶴經曰：鳳翼則善飛。尚書曰：鳥獸蹌蹌。龍躍，已見吳都賦。〉躑躅徘徊，振迅騰摧。〈或飛騰，或摧折。〉驚身蓬集，矯翅雪飛。〈如蓬之集，如雪之飛。相鶴經曰：大毛落，茸毛生，色雪白。〉離綱別赴，合緒相依。〈綱、緒，謂舞之行列也。言或離而別赴，或合而相依。〉將興中止，若往而歸。颯沓矜顧，遷延遲暮。〈颯沓，群飛貌。矜顧，矜莊相顧也。遷延，徐退也。高唐賦曰：遷延引身。楚詞曰：恐美人之遲暮。王逸曰：暮，晚也。〉逸翮後塵，翱翥先路。〈言飛之疾，塵起居鶴之後，鶴飛在路之先。楚詞曰：吾導夫先路。〉指會規翔，臨岐矩步。〈會，四會之道。岐，岐路也。四會，已見蕪城賦。爾雅曰：二達謂之岐。郭璞曰：岐道傍出。〉態有遺妍，貌無停趣。奔機逗〈徒鬥〉節，角睞〈力代〉分形。〈機節，舞之機節。奔，獨赴也。說文曰：逗，止也。角，猶競也。廣雅曰：睞，視也。〉長揚緩騖，並翼連聲。輕跡凌亂，浮影交橫。〈相凌而交橫。〉衆變繁姿，參差洊〈在見〉密。〈傅玄乘輿馬賦曰：繁姿屢發。字書曰：洊，仍也。〉煙交霧凝，若無毛質。〈毛羽與煙霧同色，故云若無。〉風去雨還，不可談悉。〈風雨既除而色愈淨，故難悉也。〉既散魂而盪目，迷不知其所之。〈韓詩曰：聊樂我魂。薛君注曰：魂，神也。〉忽星離而雲罷，整神容而自持。〈星離，分散也。雲罷，俱止也。韓子曰：雲罷霧濟，而龍與螾蟻同矣。自持，自整持也。神女賦曰：頩薄怒而自持。〉仰天居之崇絕，更惆悵以驚思。〈蔡邕述行賦曰：皇家赫赫而天居。崇絕，高而懸絕。〉

　　當是時也，燕姬色沮，巴童心恥。〈左氏傳曰：齊侯伐北，燕人歸燕姬。巴童，巴渝之童也。毛萇詩傳曰：沮，猶壞也。〉巾拂兩停，丸劍雙止。〈沈約宋書曰：晉初有公莫舞，今之巾舞也。相傳云項莊劍舞，項伯以袖隔之。今之用巾，蓋像項伯衣袖之遺式。又：江左初有拂舞，舊云拂舞，吳舞。西京賦曰：跳丸劍之揮霍。〉雖邯鄲其敢倫，豈陽阿之能擬。〈漢書有邯鄲鼓員。古樂府曰：黃金為君門，白璧為君堂，上有雙樽酒，使作邯鄲倡。陽阿，已見上。〉入衛國而乘軒，出吳都而傾市。〈左氏傳曰：衛懿公好鶴，鶴有乘軒者。注云：軒，大夫車也。吳越春秋曰：吳王闔閭有小女，王與夫人女會食蒸魚，王嘗半，女怨曰：王食魚辱我，不忍久生，乃自殺。闔閭痛之，葬於邦西閶門外。鑿池積土為山，石為槨，金鼎玉盃銀樽珠襦之寶以送女，乃舞白鶴於吳市中，萬人隨觀，遂使男女與鶴俱入墓門，因塞之以送死。〉守馴養於千齡，結長悲於萬里。〈養生要曰：鶴壽有千百之數。阮籍詠懷詩曰：鴻鵠相隨飛，隨飛適荒裔，雙翮浸長風，須臾萬里逝。〉

文選考異

注「以自授王子晉」：案：「自」當作「目」，各本皆偽。
帀日域以迴騖：袁本「日」下有校語云善作「目」。茶陵本無。案：袁所見非。
注「而遍四方者也」：袁本、茶陵本「方」作「海」，是也。
注「姱好也」：袁本、茶陵本此下有「吭胡浪切」四字，是也。
注「巽氣至」：案：「氣」下當有「不」字，各本皆脫。
注「吾導夫先路」：茶陵本「吾」上有「來」字，是也。袁本亦脫。
注「二達謂之歧」：案：「歧」下當有「旁」字。各本皆脫。
注「奔獨赴也」：案：「獨」當作「猶」。各本皆偽。
注「雲罷俱止也」：袁本、茶陵本無「俱」字，是也。
注「皇家赫赫而天居」：案：「赫」字不當重。各本皆衍。

志上
幽通賦
〈漢書曰：班固作幽通賦以致命遂志。賦云：覿幽人之髣彿。然幽通，謂與神遇也。〉

主条目：幽通賦
　　班孟堅

　　系高頊之玄冑兮，〈曹大家曰：系，連也。冑，緒也。高，高陽氏也。頊，帝顓頊也。言己與楚同祖，俱帝顓頊之子孫也。水北方黑行故稱玄也。家語，孔子曰：顓頊者，黃帝之孫，昌意之子也。曰高陽，配水也。〉氏中葉之炳靈。〈應劭曰：中葉，謂令尹子文也。乳虎故曰炳靈。漢書，班氏之先，與楚同姓，令尹子文之後。子文初生，棄於夢澤中，虎乳之，楚人謂虎班，其子以為號。秦滅楚，遷晉、代之間，因氏焉。毛詩曰：昔在中葉。〉颻颽風而蟬蛻兮，雄朔野以颺聲。〈曹大家曰：颻，飄颻也。南風曰颽風。朔，北方也。言己先人自楚徙北至朔方也，如蟬蛻之剖，後為雄桀揚其聲。淮南子曰：蟬飲而不食，三十日而蛻。漢書曰：始皇之末，班懿避地於樓煩，當孝惠、高后時，以財雄北邊。〉皇十紀而鴻漸兮，有羽儀於上京。〈晉灼曰：皇，漢皇也。應劭曰：紀，世也。鴻，鳥也。漸，進也。言先人至漢十世始進仕，有羽翼於京師也。成帝之初，班況女為婕妤，父子並在長安。周易曰：鴻漸于陸，其羽可用為儀。〉巨滔天而泯夏兮，考遘愍以行謠。〈應劭曰：王莽字巨君。曹大家曰：滔，漫也。泯，滅也。夏，諸夏也。考，父也。言父遭亂，猶行歌謠，意欲救亂也。詩云：我歌且謠，象恭滔天。行謠，言憂思也。〉終保己而貽則兮，里上仁之所廬。〈終，猶竟也。言考能自保己，又遺我法則也。莊子曰：聖人其於人也，樂物之通而保己焉。曹大家曰：貽，遺也。里、廬，皆居處名也。言我父早終，遺我善法則也。何謂善法則乎？言為我擇居處也。孔子曰：里仁為美。〉懿前烈之純淑兮，窮與達其必濟。〈曹大家曰：懿，美也。前烈，先祖也。言己先祖，窮遭王莽，達則必富貴，濟渡民人，惠利之風，有令名於後世也。孟子曰：窮則獨善其身，達則兼善天下。呂氏春秋曰：古之得道者，窮亦樂，達亦樂。非窮達異也，道得於此，窮達一也。〉咨孤蒙之眇眇兮，將圮〈皮義〉絕而罔階。〈曹大家曰：蒙，童蒙也。眇，微也。圮，毀也。言己孤生童，微陋鄙薄，將毀絕先祖之跡，無階路以自成也。〉豈余身之足殉兮，違世業之可懷。〈項岱曰：殉，營也。曹大家曰：違，恨也。懷，思也。違，或作愇。愇，亦恨也。孔叢子曰：仲尼大聖，自茲以降，世業不替也。〉靖潛處以永思兮，經日月而彌遠。〈曹大家曰：言己安靜長思，不欲毀絕先人之功跡，日月不居，忽復大遠。〉匪黨人之敢拾兮，庶斯言之不玷。〈應劭曰：拾，更也。自謙不敢與鄉人更進也。曹大家曰：庶此異行不玷先人之道也。毛詩曰：斯言之玷，不可為也。拾，巨業切。〉

　　魂煢煢與神交兮，精誠發於宵寐。〈曹大家曰：言人之晝所思想，夜為之發夢，乃與神靈接也。〉夢登山而迥眺兮，覿幽人之髣彿。〈項岱曰：覿，見也。張晏曰：幽人，神人也。曹大家曰：登山遠望，見深谷之中，有人髣彿欲來也。〉攬葛藟而授余兮，眷峻谷曰〈越〉勿墜。〈曹大家曰：言夢臨深谷欲墜，見神持葛來授我也。〉吻〈韋昭曰：音昧，又音忽。〉昕寤而仰思兮，心矇矇猶未察。〈曹大家曰：昒昕，晨旦明也。言己旦仰思此夢，心中矇矇，未知其吉凶。〉黃神邈而靡質兮，儀遺讖以臆對。〈應劭曰：黃，黃帝也，作占夢書。邈，遠也。言黃神邈遠，無所質問，依其遺讖文，以胸臆為對也。淮南子曰：黃神嘯吟。遺讖，謂夢書也。〉曰乘高而遌神兮，道遐通而不迷。〈曹大家曰：遌，遇也。言己緣高而遇神，道術將通，不迷惑之象也。〉葛綿綿於樛木兮，詠南風以為綏。〈曹大家曰：詩周南國風曰：南有樛木，葛藟纍之。樂只君子，福履綏之。此是安樂之象也。〉蓋惴惴之臨深兮，乃二雅之所祗。〈曹大家曰：祗，敬也。大雅曰：人亦有言，進退維谷。小雅曰：惴惴小心，如臨于谷。此皆敬慎之戒也。〉既訊爾以吉象兮，又申之以炯戒。〈爾雅曰：訊，告也。曹大家曰：炯，明也。登高為吉象，深谷為明戒也。〉盍孟晉以迨群兮，辰倏忽其不再。〈盍，何不也。曹大家曰：孟，勉也。晉，進也。迨，及也。倏，過也。言何不勉進而及群時，早得進用，日月倏忽，將復過去。楚辭曰：時不可兮再得。〉

　　承靈訓其虛徐兮，竚盤桓而且俟。〈曹大家曰：靈，神靈也。虛徐，狐疑也。竚，立也。盤桓，不進也。俟，待也。詩曰：其虛其徐。周易曰：初九，盤桓，利居貞。〉惟天地之無窮兮，鮮生民之晦在。〈曹大家曰：鮮，少也。晦，亡幾也。言天地無窮極，民在其間，上壽一百二十年，少者亡幾耳。莊子曰：天與地無窮，人死有時晦。〉紛屯邅與蹇連兮，何艱多而智寡。〈漢書音義曰：世艱多智少，故遇禍也。曹大家曰：屯蹇，皆難也。周易曰：屯如邅如。又曰：往蹇來連。〉上聖迕而後拔兮，雖群黎之所禦。〈曹大家曰：迕，觸也。禦，止也。言上聖之人，舜有焚廩填井，湯囚夏臺，文王拘羑里，孔子畏匡，在陳絕粮，皆觸艱難然後自拔。張晏曰：豈衆人之所能預自防止耶！曹大家以寤為迕也。毛詩有曰：群黎百姓。〉昔衛叔之御〈音訝，迎也。〉昆兮，昆為寇而喪予。〈公羊傳曰：叔武讓國奈何。文公逐衛侯而立叔武，叔武立，治反衛侯。衛侯得反，曰：叔武篡我。終殺叔武。何休曰：叔武訟治於晉，文公令白王者反衛侯，使還國也。〉管彎弧欲斃讎兮，讎作后而成己。〈讎，謂桓公也。左氏傳曰：呂郄將殺晉侯，寺人披請見，公使讓之，對曰：齊桓公置射鉤，而使管仲相之。〉變化故而相詭兮，孰云預其終始！〈曹大家曰：詭，反也。事變如此，誰能預知其始終吉凶也。〉雍造怨而先賞兮，丁繇惠而被戮。〈漢書曰：六年春，正月上巳日，封功臣二十餘人。上居南宮，從複道上見諸將往往偶語，以問張良。良曰：陛下與此屬共取天下，今已為天子，所封皆故人所愛，所誅皆平生仇怨。今軍吏計功，以天下為不足遍封，而恐以過失誅，故相聚謀反。上曰：為之奈何？良曰：取上素所不快，群臣共知最甚者一人，先封，以示群臣。上曰：雍齒與我有故，數窘我。張良曰：今急先封雍齒，群臣見雍齒先封，則人人自堅矣。於是封雍齒為什方侯。什，音十。又丁公為項羽將，逐窘漢王。漢王謂丁公曰：兩賢豈相阨哉！丁公引兵而還。及項王滅，丁公謁見漢王，漢王曰：丁公為臣不忠。遂斬之。〉栗取弔于逌〈所也，音由。〉吉兮，王膺慶於所慼。〈應劭曰：孝景栗姬也。孝景立栗姬男為太子，栗姬妒而廢太子為臨江王，栗姬愈恚，以憂死。又曰：孝宣王皇后，初為婕妤。許后薨，上憐太子蚤失母，乃選後宮素謹慎而無子者，立王婕妤為皇后，令母養太子。〉叛迴穴其若茲兮，北叟頗識其倚伏。〈曹大家曰：叛，亂也。迴，邪也。穴，僻也。禍福相反。韓詩曰：謀猶迴穴。淮南子曰：塞上之人有善馬者，其馬無故亡而入胡，人皆弔之，其父曰：此何遽不為福？居數月，其馬將胡駿馬而歸。人皆賀之，其父曰：何遽不為禍乎？家富馬，其子好騎，墮而折髀，人皆弔之，其父曰：此何遽不為福乎？居一年，胡人大出，丁壯者控弦而戰，塞上之人死者十九，此獨以跛足故，父子相保。故福之為禍，禍之為福，變化不可測。鶡冠子曰：禍乎福所倚，福乎禍所伏。〉單治裏而外凋兮，張脩襮〈博〉而內逼。〈曹大家曰：治裏，謂導氣也。襮，表也。莊子曰：田開謂周成公曰：魯有單豹者，巖居而水飲，行年七十，而猶嬰兒之色，不幸遇餓虎殺而食之。有張毅者，高門懸薄，無不趣義也，行年四十，而有內熱之病以死。豹養其內，而虎食其外；毅養其外，病攻其內。〉聿中龢為庶幾兮，顏與冉又不得。〈曹大家曰：聿，惟也。顏，顏淵也。冉，冉伯牛也。二子居中履和，庶幾聖賢。然淵早夭，伯牛被疾，俱不得其死也。論語，孔子曰：有顏回者好學，不幸短命死矣，今也則亡。又曰：伯牛有疾。〉溺招路以從己兮，謂孔氏猶未可。〈曹大家曰：溺，桀溺也。謂孔子為避人之士，未可與安身；自謂避世者，招子路從己隱也。論語曰：長沮、桀溺耦而耕，孔子過之，使子路問津焉。桀溺曰：孔丘之徒歟？對曰：然。曰：滔滔者天下皆是也，而誰以易之。且與其從避人之士，豈若從避世之士哉！〉安慆慆而不萉〈肥〉兮，卒隕身乎世禍。〈曹大家曰：慆慆，亂貌。萉，避也。言子路不避慆慆之亂，終隕身於世之禍也。〉遊聖門而靡救兮，雖覆醢其何補？〈曹大家曰：子路遊學聖師之門，無救禍防患之助，既身死於衛，覆醢不食，何補益乎？禮記曰：孔子哭子路於中庭，引使者而問其故，使者曰：醢之矣。遂命覆醢。〉固行行〈胡朗〉其必凶兮，免盜亂為賴道。〈應劭曰：子路得免盜與亂，聞道於仲尼也。論語曰：子路，行行如也。子曰：若由也不得其死然。又曰：君子有勇而無義為亂，小人有勇而無義為盜。〉形氣發於根柢〈帝〉兮，柯葉彙〈胃〉而零茂。〈韋昭曰：柢，本也。應劭曰；彙，類也。曹大家曰：零，落也。張晏曰：言人稟氣於父母，吉凶夭壽，非獨在人。譬諸草木，華葉盛與零落，由本根也。〉恐魍魎之責景兮，羌未得其云已。〈應劭曰：諸子以顏、冉、季路逢災蹈害，或疑其身，或非其師，是由魍魎問景，乃未得有已也。言罔兩責景之無操，不知景之行止而有待；或非三子之行，殊不知吉凶之由命也。故云恐罔兩之責景，羌未得其實言也。莊子曰：罔兩問景曰：曩子行，今子止，曩子坐，今子起，何其無特操與！景曰：吾有待而然者也。郭象為罔兩，司馬彪為罔浪。罔浪，景外重陰也。〉

　　黎淳耀于高辛兮，羋〈亡氏〉彊大於南汜。〈重黎有大明之德於高辛之世，而德流子孫，故楚彊大於南汜也。國語曰：史伯對鄭桓公曰：夫黎為高辛氏火正，以淳耀敦大，光照四海。夫成天地之大功者，其子孫未嘗不章。韋昭曰：淳，大也。耀，明也。章，顯也。史記曰：楚之先祖，出自重黎。毛詩曰：江有汜。曹大家曰：羋，楚姓。汜，涯也。〉嬴取威於伯儀兮，姜本支乎三趾。〈應劭曰：嬴，秦姓，伯益之後。伯益在唐虞為有儀鳥獸百物之功，秦所由取威於六國也。姜，齊姓也。趾，禮也。齊，伯夷之後。伯夷為虞舜典天地人鬼之禮也。〉既仁得其信然兮，仰天路而同軌。〈劉德曰：人道既然，仰視天道，又同法也。仁，謂求仁而得仁也。馮衍顯志賦曰：惟天路之同軌。〉東鄰虐而殲仁兮，王合位乎三五。〈曹大家曰：東鄰，謂紂也。殲，盡也。仁，謂三仁也。周易曰：東鄰殺牛。國語曰：泠周鳩對景王曰：昔武王伐殷，歲在鶉火，月在天駟，日在析木之津，辰在斗柄，星在天黿。星與日辰之位在北維，顓頊之所建也，帝嚳受之。我姬氏出自天黿及析木者，有建星及牽牛焉，則我皇妣大姜之姓，伯陵之後，逢公所馮神也。歲之所在，則我有周之分野。月之所在，辰馬農祥也。五位，歲日月星辰也。三年，逢公所馮，周分野所在，后稷所經緯者也。〉戎女烈而喪孝兮，伯徂歸於龍虎。〈曹大家曰：戎女，驪姬也。烈，酷也。孝子，申生也。左氏傳曰：晉獻公娶驪姬為夫人，生奚齊。姬謂太子曰：君夢齊姜，速祭之。太子祭，歸胙于公。姬寘毒，公祭之地，地墳；與犬，犬斃。姬泣曰：賊由太子。太子縊于新城。姬譖諸公子曰：皆知之。重耳奔蒲。應劭曰：伯，文公也。孟康曰：歲在卯出，歷十九年過一周，歲在酉入。卯，東方為龍，酉，西方為虎也。國語，晉侯問簡子曰：吾其濟乎？對曰：公以辰出而以參入，皆晉祥也，必伯諸侯也。〉發還師以成命兮，重醉行而自耦。〈曹大家曰：發，武王名也。項岱曰：重，晉文公重耳也。應劭曰：與天時耦會也。成命，以成天命也。周書，武王觀兵于孟津，諸侯皆曰：帝紂可伐矣！武王曰：汝未知天命，未可也。乃還師。左氏傳曰：晉公子及齊，桓公妻之，公子安之，姜與子犯醉而遣之。〉震鱗漦〈仕緇〉于夏庭兮，匝三正而滅姬。〈應劭曰：震為龍，鱗蟲之長。漦，沫也。曹大家曰：三正，謂夏、殷、周也。史記曰：夏后氏之衰也，有二龍止於夏庭而言曰：余，褒之二君也。於是幣而冊告之。龍亡而漦在，櫝而藏之，比三代莫敢發之。至厲王發而觀之，漦流于庭，化為玄龜，童妾而遭之，既笄而孕生子，懼而棄之。有收之奔褒，褒人有罪，入棄子以贖罪，謂之褒姒。幽王廢申后，立褒姒為后。廢后父申侯怒，攻幽王，遂殺幽王驪山下。〉巽羽化于宣宮兮，彌五辟而成災。〈曹大家曰：易巽卦為雞，雞羽蟲之屬，故言羽也。應劭曰：宣帝時，未央宮路軨中雌雞化為雄，元后時始為太子妃，至平帝歷五葉而莽篡也。五辟，謂王后，元帝也，成帝也，哀帝也，平帝也。辟，君也。故云終五辟而成災也。〉道脩長而世短兮，敻冥默而不周。〈曹大家曰：敻，遠邈也。周，至也。言天道長遠，人世促短，當時冥默，不能見徵應之所至也。劉德曰：冥默玄深，不可通至。〉胥仍物而鬼諏〈子侯〉兮，乃窮宙而達幽。〈應劭曰：胥，須也。仍，因也。諏，謀也。易曰：人謀鬼謀，百姓與能。往古來今曰宙。聖人須因卜筮，然後謀鬼神，極古今，通幽微也。〉媯巢姜於孺筮兮，旦筭祀于契龜。〈應劭曰：媯，陳姓也。巢，居也。姜，齊姓也。旦，周公名也。孺，小也。音義曰：筭，數也。祀，年也。左氏傳曰：陳公子完奔齊。又曰：敬仲其少也。周史有以周易見陳侯，筮之，遭觀之否，曰：是謂觀國之光，利用賓于王，此其代陳有國乎？不在此，其在異國；非此其身，在其子孫。若異國，必姜姓也。又曰：懿氏卜妻敬仲，其妻占之曰：有媯之後，將育于姜。杜預曰：敬仲，陳公子完也。左氏傳，王孫滿曰：周卜世三十，卜年七百，天所命也。毛詩曰：爰契我龜。〉宣曹興敗於下夢兮，魯衛名謚於銘謠。〈曹大家曰：宣，周宣王也。毛詩曰：牧人乃夢，衆維魚矣。大人占之，衆維魚矣，實維豐年。宣王竟中興。左氏傳曰：初，曹人或夢衆君子立於社宮而謀亡曹，曹叔振鐸請待公孫強，許之。及曹伯陽即位，公孫強為政，背晉而奸宋，宋人伐之，執曹伯陽以歸，殺之。又曰：師己曰：吾聞文、成之世，童謠有之：裯父喪勞，宋父以驕。杜預曰：裯父，昭公；宋父，定公也。應劭曰：昭公死于野井，定公即位而驕也。莊子曰：衛靈公卜葬沙丘而吉，掘之數仞，得石槨焉。有銘曰：不馮其子。靈公奪而理之，靈之為靈久矣夫。〉妣聆呱而劾〈何弋〉石兮，許相理而鞫條。〈應劭曰：妣，叔向母；石，叔向子。字林曰：呱，子啼聲也。左氏傳曰：叔向娶申公巫臣氏，生伯石。姑視之，及堂，聞其聲而還，曰：是豺狼之聲，非是莫喪羊舌氏。杜預曰：姑，叔向之母也。應劭曰：刻其必滅羊舌氏。本或為劾。項岱曰：舉罪曰劾。漢書曰：周亞夫為河內守，許負相之曰：縱理入口，此餓死法也。後亞夫封條侯，為丞相。人上變告子，事連亞夫，亞夫詣廷尉，不食五日，歐血而死。毛萇詩傳曰：鞫，告也。〉道混成而自然兮，術同原而分流。〈曹大家曰：大道神明，混沌而成，言人生而心志在內，聲音在外，骨體有形，事變有會，更相為表裏，合成一體，此自然之道。至於術學，論其成敗，考其貧賤，觀其富貴，各取一概，故或聽聲音，或見骨體，或占色理，或視威儀，或察心志，或省言行，或考卜筮，或本先祖，如水同原而分流也。老子曰：有物混成，先天地生。又曰：道法自然也。〉神先心以定命兮，命隨行以消息。〈曹大家曰：言人之行，各隨其命，命者，神先定之，故為徵兆於前也。雖然，亦在人消息而行之。〉斡流遷其不濟兮，故遭罹而嬴縮。〈項岱曰：斡，轉也。遷，徙也。嬴，過也。縮，不及也。遭，遇也。罹，憂也。言人受先祖善惡之跡，轉徙流行，故有遭遇福禍相及也。〉三欒同於一體兮，雖移易而不忒。〈應劭曰：晉大夫欒書，書子黶，黶子盈。書賢而覆黶，黶惡而害盈。曹大家曰：天命祐善災惡，非有差也。然其道廣大，雖父子百葉，猶若一體也。左氏傳，秦伯問士鞅曰：晉大夫誰先亡？對曰：其欒氏乎！黶忕虐已甚，猶可以免其身，禍在盈也。欒黶死，盈之善未能及人，武子之施沒矣，而黶之惡實彰，將於是乎在。後晉果滅欒氏。〉洞參差其紛錯兮，斯衆兆之所惑。〈曹大家曰：衆，庶也。兆，人也。報應參差不齊，紛亂錯繆，故迷惑不信天道也。楚辭曰：衆兆之所咍。〉周賈盪而貢憤兮，齊死生與禍福。〈曹大家曰：周，莊周。賈，賈誼也。貢，潰也。憤，亂也。盪，盪不知所守也。莊周、賈誼有好智之才，而不以聖人為法，潰亂於善惡，遂為放盪之辭。莊周曰：生為徭役，死為休息。賈誼曰：忽然為人，何足控揣？化為異物，又何足患？〉抗爽言以矯情兮，信畏犧而忌鵩。〈項岱曰：抗極過差之言，以矯枉其情耳。莊子曰：或聘莊子，莊子應其使曰：子見犧牛乎？衣以文繡，食以蒭菽，及其牽入于太廟，雖欲為孤犢，其可得乎？鵩鳥，已見上文。〉

　　所貴聖人至論兮，順天性而斷誼。〈曹大家曰：至論，謂五經六藝，所以貴之者，順天之性也，亦當以義斷之，不可貪苟生而失名。〉物有欲而不居兮，亦有惡而不避。〈論語，子曰：富與貴，是人之所欲，不以其道得之，不處也；貧與賤，是人之所惡，不以其道得之，不去也。〉守孔約而不貳兮，乃輶德而無累。〈曹大家曰：孔，甚也。輶，輕也。言聖人所守甚約，而無二端，則平心立而思慮輕矣。輶德，德輕而易行也。毛詩曰：德輶如毛，民鮮克舉之。曹大家曰：以乃為內。晉灼曰：與萬物無害累也。〉三仁殊於一致兮，夷惠舛而齊聲。〈項岱曰：三人所行各異，俱至於仁也。曹大家曰：柳下惠以不去辱身為善，伯夷以高逝為賢，言去留適等也。論語曰：微子去之，箕子為之奴，比干諫而死。孔子曰：殷有三仁焉。又，子曰：不降其志，不辱其身，伯夷、叔齊與？謂柳下惠降志辱身也。〉木偃息以蕃魏兮，申重繭以存荊。〈木，段干木也。蕃魏，已見魏都賦。呂氏春秋曰：田贊說荊王曰：若夫偃息之義，則未之識也。高誘曰：段干木偃息以安魏也。淮南子曰：申包胥重繭，七日七夜，至于秦庭，以見秦王曰：使下臣告急。秦王乃發軍擊吳，果大破之，以存楚國。高誘戰國策注曰：重繭，累胝也。繭，古典切。胝，竹遲切。〉紀焚躬以衛上兮，皓頤志而弗傾。〈漢書曰：項羽圍漢滎陽，將軍紀信曰：事急矣，臣請誑楚，可以間出。信乃乘王車，曰：食盡，漢王降楚。皆之城東觀紀信，王得與數十騎出遁。羽見信，問漢王安在，曰：已去矣。羽燒殺信。項岱曰：皓，四皓也。頤，養也。漢書曰：袁公、綺里季、夏黃公、角里先生，當秦之世，避而入商雒深山。〉侯草木之區別兮，苟能實其必榮。〈曹大家曰：侯，候也。項岱曰：苟，誠也。張晏曰：苟能有仁義之道，必有榮名也。論語，子夏曰：君子之道，譬諸草木，區以別矣。〉要沒世而不朽兮，乃先民之所程。〈論語，子曰：君子疾沒世而名不稱焉。左氏傳，穆叔曰：魯有先大夫臧文仲，既歿，其言立，此之謂不朽。毛詩曰：匪先人是程。毛萇曰：程，法也。〉觀天網之紘覆兮，實棐諶而相訓。〈曹大家曰：棐，輔也。忱，誠也。相，助也。訓，教也。項岱曰：天網大覆人上，非不信也，誠欲有誠實於世間，亦當相輔助教也。尚書曰：天威棐忱。諆與忱古字通也。訓，或為順。〉謨先聖之大猷兮，亦鄰德而助信。〈曹大家曰：謨，謀也。猷，道也。言人常當謨先聖人之道，亦當為鄰人所助也。孔子曰：天所助，順也；人所助，信也。孔子曰：德不孤，必有鄰。毛詩曰：匪大猷是經。或作繇字，誤也。〉虞韶美而儀鳳兮，孔忘味於千載。〈尚書曰：簫韶九成，鳳皇來儀。論語曰：子在齊聞韶，三月不知肉味。〉素文信而厎麟兮，漢賓祚于異代。〈應劭曰：厎，致也。孔子作春秋素王之文，以明示禮度之信而致麟，封其後為紹嘉公係殷，為二代之客也。春秋緯曰：麟出周亡，故立春秋，制素王，授當興也。〉精通靈而感物兮，神動氣而入微。〈曹大家曰：言人參於天地，有生之最神靈也，誠能致其精誠，則通於神靈，感物動氣而入微者矣。〉養流睇而猿號兮，李虎發而石開。〈曹大家曰：睇，眄也。淮南子曰：楚有白猿，王自射之，則搏矢而顧；使養由基射之，始調弓矯矢，未發，而猿抱樹號矣。流，或為由，非也。漢書曰：李廣居右北平，獵，見草中石，以為虎而射之，中石沒矢，視之，石也。他日射之，終不能入。〉非精誠其焉通兮，苟無實其孰信？〈曹大家曰：非精誠所感，誰能若斯。〉操末技猶必然兮，矧耽躬於道真。〈項岱曰：矧，況。耽，樂也。言由基、李廣奮精誠於末技，感獸而開石，豈況乃能推至精耽身於大道之中乎？莊子曰：道之真，以持身也。〉登孔昊而上下兮，緯群龍之所經。〈應劭曰：昊，太昊也。孔，孔子也。群龍，喻群聖也。自伏羲下訖孔子，經緯天道備矣。孟康曰：聖人作經，賢者緯之。〉朝貞觀而夕化兮，猶諠己而遺形。〈應劭曰：貞，正也。諠，忘也。易曰：天地之道，貞觀者也。張晏曰：言朝聞大道而夕死可也。論語曰：朝聞道，夕死可矣。鵩鳥賦曰：釋智遺形。〉若胤彭而偕老兮，訴來哲而通情。〈言人若欲胤彭祖之年，偕老聃之壽，當訊之來哲，與之通情，非己所慕也。列仙傳曰：彭祖，殷賢大夫，歷夏至商末，號年七百。老已見遊天台山賦。〉

　　亂曰：天造草昧，立性命兮。〈曹大家曰：亂，理也。天道始造，萬物草創於冥昧之中，皆立其性命也。周易曰：天造草昧。〉復心弘道，惟聖賢兮。〈曹大家曰：明道在人身，誠能復心而弘之，達於天地之性也。周易曰：復其見天地之心乎。孔子曰：人能弘道，非道弘人。〉渾元運物，流不處兮。〈曹大家曰：渾，大也。元，氣；運，轉也。物，萬物也。言元氣周行，終始無已，如水之流，不得獨處也。〉保身遺名，民之表兮。〈曹大家曰：言人生能保其身，死有遺名，民之表也。莊子曰：可以保身，可以全生。家語，孔子曰：凡上者民之表。〉舍生取誼，以道用兮。〈孟子曰：生我所欲也，義亦我所欲也，二者不可得兼，舍生而取義也。應劭曰：舍，置也。〉憂傷夭物，忝莫痛兮。〈曹大家曰：忝，辱也。橫夭於物，憂辱傷生，耻辱不過於是。〉皓爾太素，曷渝色兮。〈曹大家曰：皓，白也。素，質也。渝，變也。言人能篤信好學，守死善道，不漸染於流俗，是為白爾，天質何有渝變之色也。〉尚越其幾，淪神域兮。〈曹大家曰：大素不染，神色不變，則庶幾於神道之幾微，而入於神明之域矣。子曰：知幾其神乎。〉

文選考異

注「家語孔子曰」：袁本「家」上有「善曰」二字，是也。茶陵本移每節注首，尤刪去，皆非。下注「漢書曰班氏之先」上，「淮南子曰蟬」上，「成帝之初」上，「孟子曰窮」上，「孔叢子曰仲尼大聖」上，「毛詩曰斯言之玷」上，「淮南子曰黃神吟嘯」上，「楚辭曰時不可乎再得」上，「周易曰初九」上，「莊子曰天與地無窮」上，「曹大家以寤為迕也」上，「孝景立栗姬男」上，「韓詩曰謀猶迴穴」上，「莊子曰田開」上，「論語孔子曰」上，「論語曰長沮桀溺」上，「禮記曰孔子哭子路」上，「論語子路行行如也」上，「言罔兩責景之無操」上，「仁謂求仁」上，「周易曰東鄰殺牛」上，「左氏傳曰晉獻公」上，「國語晉侯問簡子曰」上，「成命以成天命也」上，「史記曰夏后氏之衰也」上，「左氏傳曰陳公子完」上，「毛詩曰牧人乃夢」上，「左氏傳曰叔向」上，「老子曰有物混成」上，「左氏傳秦伯問士鞅曰」上，「楚辭曰衆兆之所咍」上，「莊子曰或聘莊子」上，「論語子曰富與貴」上，「輶德德輕而易行也」上，「論語曰微子」上，「論語子夏曰」上，「尚書曰天威棐忱」上，「毛詩曰匪大猷是經」上，「春秋緯曰麟出」上，「淮南子曰楚有白猿」上，「莊子曰道之真」上，「論語曰朝聞道」上，「周易曰天造草昧」上，「莊子曰可以保身」上，同。又篇中每節首凡非舊注者，亦同，不具出。
注「曰高陽配水也」：案：「曰」上當有「又」字，各本皆脫。
注「乳虎故曰炳靈」：何校「乳虎」改「虎乳」。陳云當從漢書注作「虎乳」。案：所校是也。各本皆倒。
注「象恭滔天」：茶陵本「象」上有「尚書曰」三字。袁本有「善曰」二字。案：此當兩有「善曰尚書曰」五字。
注「皮義」：袁本、茶陵本作「平鄙」，五臣音也。注末袁本有「善曰圮皮義切」六字。茶陵本有「圮皮義切」四字，善音也。尤刪移，非。
注「越」：袁本作「善曰曰音越」，在注末，是也。茶陵本無，尤刪移，皆非。
注「韋昭曰音昧又音忽」：袁本作「鄧展曰昒音昧一音忽」在注末，是也。茶陵本脫「昧一音」三字，尤移改，皆非。
注「盍何不也」：袁本、茶陵本「盍」上有「應劭曰」三字，是也。
上聖迕而後拔兮：袁本云善作「迕」，茶陵本云五臣作「寤」。案：各本所見皆非也。善亦作「寤」，故曰曹大家以「寤」為「迕」；若作「迕」，此注不可通。漢書作「寤」，師古如字解之，義異文同也。
雖群黎之所禦：袁本、茶陵本「雖」作「豈」，是也。案：漢書作「豈」。
注「音訝迎也」：袁本、茶陵本作「韋昭曰御音訝訝迎也」，在注末，是也。尤刪移，非。
注「所也音由」：袁本、茶陵本作「孔安國尚書傳曰逌所也」，在注末，是也。尤刪移，又以五臣「由」作「逌」音，皆非。
注「今也則亡」：袁本、茶陵本無此四字。
恐魍魎之責景兮：案：「魍魎」當作「罔兩」，應劭注同。袁、茶陵二本所載五臣翰注作「魍魎」，各本善注作「罔兩」，蓋正文以五臣亂善。漢書作「罔蜽」，與此小異。顏注引莊子仍作「兩」。
嬴取威於伯儀兮：袁本、茶陵本「伯」作「百」，是也。案：漢書作「百」。
注「伯益在唐虞為」：案：「虞為」當作「為虞」，各本皆倒。漢書顏注引作「伯益為虞」，無「在唐」二字。
注「泠周鳩」：何校「周」改「州」，陳同，是也。各本皆誤。
注「三年逢公所馮」：案：「年」當作「所」。各本皆誤，此韋昭周語注也。漢書顏注亦可證。
注「櫝而藏之」：袁本「藏」作「去」，是也。茶陵本亦誤「藏」。運命論注引作「去」。
注「化為玄龜」：案：「龜」當作「黿」，各本皆偽。運命論注引作「黿」。
注「此其代陳有國乎」：袁本、茶陵本無「代陳」二字。案：此尤校添之也。
注「靈公奪而理之」：袁本「理」作「埋」，是也。茶陵本亦誤「理」。案：此引則陽文也，釋文「奪而里」一本作「奪而埋之」可證。
妣聆呱而劾石兮：案：「劾」當作「刻」，注引應劭曰「刻其必滅羊舌氏」，本或為「劾」云云可證也。袁、茶陵二本所載五臣濟注云「劾，刻也」，蓋取或為之本改成「劾」字，二本正文下「何弋」亦五臣音也，各本皆以之亂善而失著校語。漢書作「刻」，引應注云「刻知其後必滅羊舌氏」，字與善同矣。
物有欲而不居兮：袁本「兮」下有校語云善作「乎」。茶陵無。案：袁所見非。漢書作「兮」。
注「曹大家曰以乃為內」：陳云「曰」字衍，是也。各本皆衍。
注「以明示禮度之信而致麟」　案：「以明示禮度」當依漢書顏注引作「有視明禮脩」。各本皆誤。「視明禮脩」之解，詳具群籍，茲不具論。
注「封其後為紹嘉公係殷」：何校「封」上添「漢」字，「殷」下添「後」字；陳云當有，並見漢書注，是也。各本皆脫。顏引「為」下有「裒成及」三字，亦脫。
注「當訊之來哲」：袁本、茶陵本「訊」作「訴」，是也。
惟聖賢兮：袁本云善作「聖賢」。茶陵本云五臣作「賢聖」。案：各本所見皆非也。「聖賢」但傳寫倒，漢書作「賢聖」，以「聖」「命」協韻。
以道用兮：袁本、茶陵本「以」作「亦」。案：二本是也。漢書作「亦」。
注「孟子曰生」：袁本有「應劭曰」三字，在「孟」上，其「舍置也」上無。案：袁本是也。漢書顏注引可證。茶陵本改并入五臣，更誤。
注「曹大家曰大素不染」：袁本「曰」下有「尚庶幾也越於也」七字。案：袁本最是。茶陵本改并入五臣而刪去，非。尤同其誤也。


Chinese text: This work was published before January 1, 1923, and is in the
public domain worldwide because the author died at least 100 years ago.
