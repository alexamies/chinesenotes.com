詩丁
贈答四
贈王太常
〈五言蕭子顯齊書曰：王僧達除太常。〉

顏延年

玉水記方流，琁源載圓折。〈尸子曰：凡水，其方折者有玉，其圓折者有珠也。〉蓄寶每希聲，雖祕猶彰徹。〈老子曰：大音希聲。左氏傳，君子曰：若險危大人而有名彰徹也。〉聆龍𥉻九泉，聞鳳窺丹穴。〈廣雅曰：聆，聽也。莊子曰：夫千金之珠，必在九重之泉，驪龍頷下。說文曰：𥉻，察也。山海經曰：丹穴之山有鳥焉，其狀如鶴，五采，名曰鳳鳥。丹穴，已見東京賦。〉歷聽豈多工？唯然覯世哲。〈孔安國尚書傳曰：工，官也。〉舒文廣國華，敷言遠朝列。〈王逸楚辭注曰：發文舒詞，爛然成章。國語，季文子曰：吾聞以德榮為國華。尚書曰：凡厥衆人，極之敷言。秋興賦曰：猥廁朝列。爾雅曰：列，業也。〉德輝灼邦懋，芳風被鄉耋。〈禮記曰：德輝動乎內，而人莫不承聽。禰衡顏子碑曰：秀不實，振芳風。〉側同幽人居，郊扉常晝閉。〈周易曰：履道坦坦，幽人貞吉。殷仲堪誄曰：荊門晝掩，閑庭晏然。〉林閭時晏開，亟迴長者轍。〈爾雅曰：野外謂之林。鄭玄周禮注云：閭，里門也。漢書，淮南王曰：早閉晏開。又曰：陳平門外多長者車轍。〉庭昏見野陰，山明望松雪。靜惟浹羣化，徂生入窮節。〈鄭玄毛詩箋曰：惟，思也。蘇林漢書注曰：浹，周也。莊子曰：已化而生，又化而死。爾雅曰：徂，往也，謂往之死也。家語，孔子曰：化於陰陽，象形而發謂之生，化窮數盡謂之死。〉豫往誠歡歇，悲來非樂闋。〈周易曰：初六，鳴豫，凶。王弼曰：樂過則淫，志窮則凶。爾雅曰：豫，樂也。淮南子曰：奏樂而喜，曲終而悲。鄭玄禮記注曰：闋，終也。〉屬美謝繁翰，遙懷具短札。〈屬，猶綴也。謝，猶慙也。說文曰：懷，念思也。又曰：札，牒也，阻黠切。〉

文選考異

〈注「若險危大人」：袁本、茶陵本「若」作「以」，是也。〉

〈注「山海經曰丹穴之山有鳥焉其狀如鶴五采名曰鳳鳥」：案：此二十一字不當有。下云「丹穴已見東京賦」，彼注所引即此文，無庸複出，明甚。各本皆衍。以此推之，善注失其舊者多矣。〉

注「爾雅曰列業也」：案：「爾」當作「小」，「業」當作「次」。各本皆誤。又陳云「烈，業也」，釋詁文，不當誤引以釋「列」字，蓋五臣本作「烈」，故有此注，後誤入李注，并訛「烈」為「列」。其說非也，袁、茶陵所載五臣銑「烈，美也」之注自在，且引「爾雅曰」，亦不合其例，此為善注無疑。必「小」譌作「尔」，乃改「次」為「業」耳。

夏夜呈從兄散騎車長沙
〈五言集曰：從兄散騎，字敬宗。車長沙，字仲遠。〉

顏延年

炎天方埃鬱，暑晏闋塵紛。〈淮南子曰：南方曰炎天。高誘曰：南方五月建午，火之中也。火性炎上，故曰炎天。廣雅曰：方，正也。毛萇詩傳曰：鬱，積也。禮記曰：仲夏，小暑至。賈逵國語注曰：晏，晚也。毛萇詩傳曰：闋，息也。杜預左氏傳注曰：紛，亂也。〉獨靜闕偶坐，臨堂對星分。〈賈逵國語注曰：偶，對也。周禮曰：以星分夜。〉側聽風薄木，遙睇月開雲。〈法言曰：風薄于山。孔安國尚書傳曰：薄，迫也，亦激之意也。楚辭曰：雪紛紛而薄木。〉夜蟬當夏急，陰蟲先秋聞。〈禮記曰：仲夏之月，蟬始鳴。易通系卦曰：蟋蟀之蟲，隨陰迎陽。聖主得賢臣頌曰：蟋蟀俟秋吟。〉歲候初過半，荃蕙豈久芬？〈楚辭曰：時亹亹而過中。又曰：荃蕙化而為茅。〉屏居惻物變，慕類抱情殷。〈漢書曰：竇嬰謝病，屏居田南山下。鵩鳥賦曰：萬物變化。楚辭曰：思慕類兮以悲。魏文帝善哉行曰：喟然以惋歎，抱情不得敘。桓玄鸚鵡賦曰：眷儔侶而情殷。殷，憂也。〉九逝非空思，七襄無成文。〈楚辭曰：惟郢路之遼遼兮，魂一夕而九逝。韓詩曰：跂彼織女，終日七襄；雖則七襄，不成報章。薛君曰：襄，反也。〉

直東宮答鄭尚書
〈五言沈約宋書曰：鄭鮮之，字道子。高祖踐祚，遷都官尚書。〉

顏延年〈沈約宋書曰：高祖受命，延年補太子舍人。然答詩謝舍人之日。〉

皇居體寰極，設險祗天工。〈孔融薦禰衡表曰：帝室皇居。西京賦曰：若夫長年、神仙，宣室、玉堂，譬眾星之環極，泮赫羲以輝煌。周易曰：王公設險以守其國。尚書曰：天工，人其代之。〉兩闈阻通軌，對禁限清風。〈兩闈，謂東宮及中臺也。方言曰：軌，道也。各有禁守，謂禁中也，故曰對也。胡廣書曰：建洪德，流清風。〉跂予旅東館，徒歌屬南墉。〈毛詩曰：誰謂宋遠，跂予望之。賈逵國語注曰：旅，客也。爾雅曰：徒歌曰謠。鄭玄儀禮注曰：屬，注也，謂意注之也。尚書為中臺，在南，故曰南墉。〉寢興鬱無已，起觀辰漢中。〈毛詩曰：言念君子，載寢載興。鄭玄考工記注曰：鬱，不舒散。辰，大辰也。爾雅，大辰，房心尾也。郭璞曰：龍星明者，以為時候，故曰大辰。毛萇詩傳曰：漢，天河也。〉流雲藹青闕，皓月鑒丹宮。〈廣雅曰：鑒，照也。〉踟躕清防密，徙倚恆漏窮。〈毛詩曰：搔首踟躕。夏侯沖答潘岳詩曰：相思限清防，企佇誰與言？爾雅曰：密，靜也。楚辭曰：步徙倚而遙思。漏窮，言曉也。〉君子吐芳訊，感物惻余衷。〈演連珠曰：肆義芳訊。古詩曰：感物懷所思。〉惜無丘園秀，景行彼高松。〈賈逵國語注曰：惜，痛也。周易曰：賁于丘園，束帛戔戔。陸機演連珠曰：丘園之秀，因時則揚。毛詩曰：景行行止。高松，喻守節而不移也。論語，子曰：歲寒然後知松柏之後彫也。〉知言有誠貫，美價難克充。〈知汝之言，有誠實舊貫，美價難以克充。漢書，武帝詔書曰：九變復貫，知言之選。論語，子貢曰：有美玉於斯，韞櫝而藏諸，求善價而沽諸。〉何以銘嘉貺，言樹絲與桐。〈言樹絲桐，欲播之琴瑟也。魏文帝書曰：嘉貺益腆。爾雅曰：貺，賜也。毛詩曰：言樹之背。史記曰：騶忌以鼓琴見齊威王。王曰：夫治國家，何異絲桐之間哉。〉

文選考異

〈皇居體寰極：袁本、茶陵本「寰」作「環」，是也。〉

〈注「何異絲桐之間哉」：陳云「異」，「與」誤，是也。各本皆偽。〉

和謝監靈運
〈五言沈約宋書曰：靈運為秘書監也。〉

顏延年〈沈約宋書曰：少帝出顏延年為始安太守。元嘉三年，徵為中書侍郎。〉

弱植慕端操，窘步懼先迷。〈左氏傳，鄭子產如陳，曰：陳，亡國也，其君弱植。王逸楚辭注曰：植，志也。楚辭曰：內惟省以端操。又曰：夫唯捷徑以窘步。窘，求隕切。周易曰：先迷失道，後順得常。〉寡立非擇方，刻意藉窮棲。〈孫卿子曰：寡立而不勝，堅強而不暴。周易曰：君子以立，不易方。王弼曰：得其所久，故不易也。孔安國論語注曰：方，道也，謂常道也。莊子曰：刻意尚行，離世異俗，此山谷之士；非俗之人枯槁赴淵者之所好也。韋昭國語注曰：山處曰棲。〉伊昔遘多幸，秉筆待兩閨。〈陸機答賈謐詩曰：伊昔有皇。左氏傳，羊舌職曰：民之多幸，國之不幸。國語，士茁謂智襄子曰：臣秉筆事君。兩閨，謂上臺及東宮也。事二宮，已見曲水詩。〉雖慚丹雘施，未謂玄素睽。〈丹雘，喻君恩也。玄素，喻別也。盧諶答劉琨書曰：始素終玄，墨翟垂涕。周易曰：睽者，乖也，苦圭切。尚書曰：惟其塗丹雘。〉徒遭良時詖，王道奄昏霾。〈謂少帝之日也。潘岳河陽縣詩曰：徒恨良時泰。蒼頡篇曰：詖，諂佞也，彼寄切。方言曰：奄，遽也。昏霾，喻世亂也。爾雅曰：風雨土為霾。〉人神幽明絕，朋好雲雨乖。〈人神幽明絕，言時亂不獲祭享也。曾子曰：天曰明，地曰幽。張載詠懷詩曰：雲乖雨散，心乎愴而！〉弔屈汀洲浦，謁帝蒼山蹊。〈謂之始安郡也。賈誼有弔屈原文。楚辭曰：搴汀洲兮杜若。文字集略曰：汀，水際也。曹子建贈白馬王詩曰：謁帝承明廬。禮記曰：舜葬蒼梧之野。〉倚巖聽緒風，攀林結留荑。〈楚辭曰：倚石巖以流涕。又曰：款秋冬之緒風。又曰：畦留荑與揭車。王逸曰：留荑，香草也。〉跂予間衡嶠，曷月瞻秦稽。〈跂予，已見上文。衡，山名也。爾雅曰：山銳而高曰嶠。毛詩曰：曷月余還歸哉。孔曄會稽記曰：秦望山在州城正南。史記曰：始皇登之望南海。越絕書曰：禹救水到大越，上茅山大會計，更名茅山曰會稽。〉皇聖昭天德，豐澤振沈泥。〈皇聖，謂文帝也。孫卿子曰：變化代興，謂之天德。謝承後漢書曰：仁風豐澤，四海所宗。說文曰：振，舉也。葛龔與張略書曰：頑闇沈泥。〉惜無爵雉化，何用充海淮。〈國語曰：趙簡子歎曰：雀入于海為蛤，雉入于淮為蜃。鄭玄禮記注曰：充，足也，子喻切。〉去國還故里，幽門樹蓬藜。〈去國，謂去始安也。莊子曰：越之流人，去國旬月。古詩曰：思還故里閭。楚辭曰：處玄舍之幽門。陸雲答兄書曰：脩庭樹蓬。〉采茨葺昔宇，翦棘開舊畦。〈鄭玄周禮注曰：茨，闔苫也。廣雅曰：葺，覆也。左氏傳，戎子駒支曰：驅其狐貍，剪其荊棘。孟子曰：病于夏畦。劉熙曰：今俗以二十五畝為小畦。〉物謝時既晏，年往志不偕。〈言年既日往，志意已衰，不與子俱也。王逸楚辭注曰：謝，去也。楚辭曰：年洋洋而日往。毛萇詩傳曰：偕，俱也。俱，亦齊同之意也。〉親仁敷情昵，興賦究辭棲。〈親仁，謂靈運也。左氏傳，陳五父曰：親仁善鄰，國之寶也。爾雅曰：昵，近也。孫炎曰：親之近也。說文曰：興，悅也。玩，愛也。〉芬馥歇蘭若，清越奪琳珪。〈吳都賦曰：芬馥肸蠁。說文曰：歇，息也。一曰，氣越泄也。禮記曰：昔者君子比德於玉焉，叩之其聲清越以長。鄭玄曰：越，猶揚也。〉盡言非報章，聊用布所懷。〈易曰：書不盡言。報章，已見上文。莊子曰：有問而應之，盡其所懷。蒼頡篇曰：懷，抱也。〉

文選考異

〈注「汀水際也」：案：「際」下當有「平」字。各本皆脫。前登臨海嶠詩注引有，可證。說文云「汀，平也。(平丁)，汀，或從平。」韻會舉要曰「謂水際平地」，是矣，不知者誤刪之。〉

〈興賦究辭棲：袁本、茶陵本「棲」作「悽」。陳云「棲」，「悽」誤，是也。又二本「賦」作「玩」，有校語云善作「賦」。案：詳善有「玩，愛也」之注，則善亦作「玩」，各本所見為誤。又案：此注「玩，愛也」上引說文云「興，悅也」。考說文在女部，云「(女興)，說也」。依善例當引作「(女興)」，而下注「(女興)」「興」異同。今本恐經後人竄改，致失其舊，疑不能明矣。〉

答顏延年
〈五言〉

王僧達〈沈約宋書曰：王僧達，琅邪人。少好學，善屬文。為始興王行軍參軍，稍遷至中書令，以屢犯上顏，於獄賜死。〉

長卿冠華陽，仲連擅海陰。〈長卿，相如字也。尚書曰：華陽黑水惟梁州。華陽國記曰：益州地稱天府，原日華陽。史記曰：魯仲連，齊人也。穀梁傳曰：水南曰陰。〉珪璋既文府，精理亦道心。〈言珪璋之麗，既光於文府；精理之妙，亦窮於道心。文賦曰：遊文章之林府。尚書曰：道心惟微。〉君子聳高駕，塵軌實為林。〈楚辭曰：竦余駕兮入冥。何邵詩曰：亮無風雲會，安能襲塵軌？司馬遷書曰：列於君子之林也。〉崇情符遠跡，清氣溢素襟。〈思玄賦曰：盍遠跡以飛聲。陸景典語曰：清氣漂於青雲之上。聲類曰：襟，交領也。〉結遊略年義，篤顧棄浮沈。〈莊子曰：忘年忘義，振於無境。鄭玄毛詩箋曰：顧，念也。高誘淮南子注曰：浮沈，猶盛衰也。〉寒榮共偃曝，春醞時獻斟。〈桓子新論曰：余與揚子雲奏事，坐白虎殿廊廡下，以寒故，背日曝焉。郭璞上林賦注曰：榮，屋南簷也。曹植酒賦曰：或秋藏冬發，或春醞夏開。〉聿來歲序暄，輕雲出東岑。〈毛詩曰：聿來胥宇。鄭玄曰：聿，自也。〉麥壟多秀色，楊園流好音。〈魏文帝登城賦曰：嘉麥被壟。廣雅曰：秀，美也。毛詩曰：楊園之道。又曰：睍睆黃鳥，載好其音。〉歡此乘日暇，忽忘逝景侵。〈言人壽不留，與景俱逝而壽損，侵謂之侵。莊子，牧馬童子謂黃帝曰：有長者教予曰：若乘日之車，而遊於襄城之野。郭象曰：日出而遊，日入而息。〉幽衷何用慰，翰墨久謠吟。〈歸田賦曰：揮翰墨以奮藻。〉棲鳳難為條，淑貺非所臨。〈鳳非梧桐不棲，故曰難為也。〉誦以永周旋，匣以代兼金。〈左氏傳，太史克曰：奉以周旋，不敢失墜。孟子曰：齊王餽兼金一百而不受也。〉

文選考異

〈注「侵謂之侵」：案：上「侵」字當作「故」。各本皆誤。〉

郡內高齋閑坐答呂法曹
〈五言郡是宣城郡。〉

謝玄暉

結構何迢遰，曠望極高深。〈結構，謂結連構架以成屋宇也。魯靈光殿賦曰：觀其結構。廣雅曰：曠，遠也。高深，謂江山也。魏武帝善哉行曰：山不厭高，海不厭深。吳都賦曰：曠瞻迢遰。〉牕中列遠岫，庭際俯喬林。〈曹子建詩曰：歸鳥赴喬林。〉日出眾鳥散，山暝孤猿吟。已有池上酌，復此風中琴。〈石崇思歸引曰：宴華池，酌玉觴。嵇康贈秀才詩曰：習習和風，吹我素琴。〉非君美無度，孰為勞寸心。〈毛詩曰：彼己之子，美無度。又曰：勞心忉忉。列子，文摯謂叔龍曰：吾見子之心矣，方寸之地虛矣。〉惠而能好我，問以瑤華音。〈毛詩曰：惠而好我，攜手同行。毛萇曰：惠，愛也。鄭玄曰：言愛仁而又好我。毛詩曰：雜佩以問之。毛萇曰：問，遺也。楚辭曰：折疏麻兮瑤華，將以遺兮離居。〉若遺金門步，見就玉山岑。〈解嘲曰：歷金門，上玉堂。穆天子傳曰：癸巳，至群玉之山，容氏所守，先王之謂冊府。郭璞曰：即山海經玉山，西王母所居者。皇甫謐釋勸曰：排閶闔，步玉岑。〉

文選考異

〈注「魏武帝善哉行曰」：陳云「善哉」當作「短歌」，是也。各本皆誤。〉

在郡臥病呈沈尚書
〈五言集曰：沈尚書，約也。〉

謝玄暉

淮陽股肱守，高臥猶在茲。〈漢書曰：季布為河東守，上召布曰：河東吾股肱郡，故時召君耳。又曰：拜汲黯為淮陽太守，黯伏地不受印。上曰：君薄淮陽耶？顧淮陽吏人不相得，吾徒得君重？臥而治之也。〉況復南山曲，何異幽棲時？〈謝靈運南山詩曰：凝此永幽棲。〉連陰盛農節，籉笠聚東菑。〈胡安道愁霖賦曰：冀連陰之時退，想雲物之見微。毛詩曰：彼都人士，籉笠緇撮。毛萇曰：籉，所以御雨，音臺。爾雅曰：田一歲曰菑。〉高閣常晝掩，荒堦少諍辭。〈晝掩，已見上文。〉珍簟清夏室，輕扇動涼颸。〈楚辭曰：溢颸風而上征。〉嘉魴聊可薦，淥蟻方獨持。〈毛詩曰：南有嘉魚。鄭玄毛詩箋曰：聊，略也。釋名曰：酒有汎齊，浮蟻在上洗洗然。鄭玄毛詩箋曰：方，且也。〉夏李沈朱實，秋藕折輕絲。〈魏文帝與吳質書曰：沈朱李於寒水。〉良辰竟何許？夙昔夢佳期。〈佳，謂沈也。言會面良辰，竟在何許，而令夙昔空夢佳期。阮籍詠懷詩曰：良辰在何許？凝霜沾衣襟。許，猶所也。尚書曰：夙夜浚明有家。孔安國曰：夙，早也。浚，深也。早夜思之，須明行之。楚辭曰：與佳期兮夕張。王逸曰：不敢斥尊者，故言佳也。〉坐嘯徒可積，為邦歲已期。〈張璠漢記曰：南陽太守弘農成瑨任功曹岑晊，時人為之語曰：南陽太守岑公孝，弘農成瑨但坐嘯。瑨音津。晊音質。論語，子曰：善人為邦百年，可以勝殘去殺矣。又曰：苟有用我者，期月而已可也，三年有成。〉絃歌終莫取，撫机令自嗤。〈論語曰：子游為武城宰，聞絃歌之聲。陸機赴洛詩曰：撫机不能寐。阮籍詠懷詩曰：噭噭令自嗤。〉

文選考異

〈籉笠聚東菑：袁本「籉」作「薹」，注盡同。茶陵本盡作「籉」。案：考宋本謝宣城集作「薹」，驗其集，如「撫机」作「枕風」，「雲」作「煙」之類，與五臣每合。是善「籉」，五臣「薹」，袁、茶陵不著校語者，非。又善注引毛詩「臺笠緇撮」傳「臺所以禦雨」，皆作「籉」，而於其下云「音臺」，恐亦經竄改失舊。依善例當引作「臺」，而下注「籉與臺同，音臺」也。〉

〈注「浮蟻在上洗洗然」：案：「洗洗」當作「汎汎」。各本皆誤。〉

暫使下都夜發新林至京邑贈西府同僚
〈五言蕭子顯齊書曰：謝眺為隨王子隆文學，子隆在荊州，好辭賦，數集僚友，眺以才文尤被賞愛。長史王秀之以眺年少相動，密以啟聞。世祖敕眺可還都。眺道中為詩，以寄西府。〉

謝玄暉

大江流日夜，客心悲未央。〈呂氏春秋曰：水泉東流，日夜不休。毛詩曰：夜未央。廣雅曰：央，已也。〉徒念關山近，終知反路長。〈古樂府有度關山曲。王粲閑邪賦曰：關山介而阻險。顏延年秋胡詩曰：反路遵山河。〉秋河曙耿耿，寒渚夜蒼蒼。〈秋河，天漢也。耿耿，光也。毛詩曰：蒹葭蒼蒼。〉引顧見京室，宮雉正相望。〈潘岳河陽縣詩曰：引領望京室。東都賦曰：京室密清。周禮曰：王城隅之制九雉。古詩曰：兩宮遙相望。〉金波麗鳷鵲，玉繩低建章。〈漢書，歌云：月穆穆以金波。王弼周易注曰：麗，連也。張揖漢書注曰：鳷鵲觀在雲陽甘泉宮外。春秋元命包曰：玉衡北兩星為玉繩星。漢書曰：柏梁災，於是作建章宮也。〉驅車鼎門外，思見昭丘陽。〈古詩曰：驅車策駑馬。帝王世紀曰：春秋，成王定鼎于郟鄏，其南門名定鼎門，蓋九鼎所從入也。方言曰：冢大者為丘，丘南曰陽。荊州圖記曰：當陽東有楚昭王墓。登樓賦曰：所謂西接昭丘也。〉馳暉不可接，何況隔兩鄉。〈馳暉，日也。眺至尋陽詩曰：過客無留軫，馳暉有奔箭。毛萇詩傳曰：鄉，所也。〉風雲有鳥路，江漢限無梁。〈南中八志曰：交阯郡治龍編縣，自興古鳥道四百里。楚辭曰：江、河廣而無梁。〉常恐鷹隼擊，時菊委嚴霜。〈毛萇詩傳曰：古者鷹隼擊，然後罻羅設。潘岳河陽詩曰：時菊耀秋華。委，猶悴也。楚辭曰：冬又申之以嚴霜。〉寄言罻羅者，寥廓已高翔。〈喻蜀父老曰：猶鷦鵬之翔乎寥廓之宇，而羅者猶視乎藪澤。廣雅曰：寥，深也。廓，空也。〉

文選考異

〈注「荊州圖記曰當陽東有楚昭王墓」：袁本、茶陵本無「記當陽東有」五字。〉

〈注「登樓賦曰所謂西接昭丘也」：袁本、茶陵本無「西接」二字。又陳云「曰」字衍，是也。各本皆衍。案：與彼賦注可互證。〉

詶王晉安
〈五言集曰：王晉安，德元。王隱晉書曰：晉安郡，太康三年置，即今之泉州也。〉

謝玄暉

梢梢枝早勁，塗塗露晚晞。〈爾雅曰：梢，梢櫂也。郭璞曰：謂木無枝柯，梢櫂長而殺也。楚辭曰：白露紛以塗塗。王逸曰：塗塗，厚貌也。毛萇詩傳曰：晞，乾也。〉南中榮橘柚，寧知鴻鴈飛？〈列子曰：吳、越之國，有木焉，其名曰櫾，碧樹而冬生。櫾，則柚字也。鴻鴈南棲衡陽，不至晉安之境，故曰寧知也。〉拂霧朝青閣，日旰坐彤闈。〈左氏傳，趙鞅曰：日旰矣。說文曰：旰，日晚也。〉悵望一塗阻，參差百慮依。〈蔡邕詩曰：暮宿何悵望。周易曰：一致而百慮。仲長統詩曰：百慮何為？至安在我。〉春草秋更綠，公子未西歸。〈言春草萋萋，故王孫樂之而不反。今春草秋而更綠，公子尚未西歸。楚辭曰：王孫遊兮不歸，春草生兮萋萋。古詩曰：秋草萋已綠。毛詩曰：誰能西歸？〉誰能久京洛？緇塵染素衣。〈陸機為顧彥先贈婦詩曰：京洛多風塵，素衣化為緇。〉

文選考異

〈注「周易曰」：袁本、茶陵本「曰」上有「子」字。案：此尤刪之，非。〉

奉答內兄希叔
〈五言顧氏家譜曰：肸字希叔，邵陵王國常侍。〉

陸韓卿〈蕭子顯齊書曰：陸厥，字韓卿，吳人。好屬文，州舉秀才。王晏少傅主簿，後至行軍參軍。厥父被誅，坐繫尚方。尋有令赦，厥恨父不及，感慟而卒。其集云：竟陵王舉秀才，選太子太傅功曹掾。〉

嘉惠承帝子，躧履奉王孫。〈帝子，謂竟陵也。王孫，謂太傅王晏也。越絕書曰：恭承嘉惠，述暢往事。管子曰：君有嘉惠於其臣。漢舊儀曰：帝子為王。長門賦曰：躧履起而彷徨。魏志，蔡邕見王粲曰：此王公孫有異才。〉屬叨金馬署，又點銅龍門。〈漢書音義曰：屬，近也。叨金馬署，謂為秀才也。兩都賦序曰：內設金馬、石渠之署。點銅龍門，謂為太傅功曹掾也。漢書曰：上嘗急召太子，出龍樓門。張晏曰：門樓上有銅龍。〉出入平津邸，一見孟嘗尊。〈孟嘗，喻太傅也。漢書曰：封丞相公孫弘為平津侯，於是起客館，開東閤，以延賢人，與參謀議。說苑，雍門周說孟嘗君曰：以孟嘗之尊，乃如是也。〉歸來翳桑柘，朝夕異涼溫。〈其一。左太沖詠史詩曰：陳平無產業，歸來翳負郭。涼溫，喻貴賤也。〉徂落固云是，寂蔑終始斯。〈徂落，猶彫落也。羽獵賦曰：萬物徂落於外。荀組七哀詩曰：何其寂蔑！〉杜門清三逕，坐檻臨曲池。〈漢書曰：王陵杜門，竟不朝請。三輔決錄曰：蔣詡，字元卿，舍中三徑。楚辭曰：坐堂伏檻臨曲池。〉鳧鵠嘯儔侶，荷芰始參差。〈蜀都賦曰：鴻儔鵠侶。〉雖無田田葉，及爾泛漣漪。〈其二。古樂府詩曰：江南可采蓮，蓮葉何田田。毛詩曰：河水清且漣漪。〉春華與秋實，庶子及家臣。〈魏志曰：邢顒，字子昂，為平原侯植家丞。顒防閑以禮，無所屈撓，由是不合。庶子劉楨書諫植曰：家丞邢顒，北土之彥。而楨禮遇殊特，顒反疏簡，私懼觀者將謂君侯習近不肖，禮賢不足。采庶子之春華，忘家丞之秋實。〉王門所以貴，自古多俊民。〈鄒陽上書曰：何王之門不可曳長裾乎？尚書曰：畯民用康。畯與俊同。〉離宮收杞梓，華屋富徐陳。〈離宮、華屋，皆謂太子也。卞壼議曰：太子所居宮，稱東宮，不言太子宮者，二宮以東西為稱，明是天子之離宮，使太子居之也。左氏傳，楚聲子曰：晉大夫皆卿才也，如杞梓皮革自楚往也。吳質答曹子建書曰：塤簫激於華屋。魏志曰：文帝為五官郎將，北海徐幹，廣陵陳琳，並見友善。〉平旦上林苑，日入伊水濱。〈其三。言晨夕侍遊，良非一所也。楚辭曰：平明發兮蒼梧。漢書曰：梁孝王入朝，侍帝遊獵上林中。論衡曰：堯時擊壤者曰：吾日入而息。列仙傳曰：王子喬，周靈王太子晉也。遊伊、雒之間。〉書記既翩翩，賦歌能妙絕。〈魏文帝與吳質書曰：公幹五言詩之善者，妙絕時人。元瑜書記翩翩，致足樂之。〉相如恧溫麗，子雲慚筆札。〈西京雜記曰：枚皋文章捷疾，長卿製作淹遲，皆一時之譽。長卿首尾溫麗，枚皋時有累句，故知疾行無善跡矣。方言曰：恧，慚也。漢書曰：樓護與谷永俱為五侯上客。長安號曰谷子雲之筆札，樓君卿之脣舌。〉駿足思長阪，柴車畏危轍。〈駿足，喻希叔；柴車，自喻也。棗臺彥答杜育詩曰：矯矯駿足，繁纓朱就。韓詩外傳，齊子曰：臣賴君之賜，駑馬柴車，可得而乘也。〉愧茲山陽讌，空此河陽別。〈其四。魏氏春秋曰：嵇康寓居山陽縣，與向秀遊於竹林，號曰七賢。曹植送應氏詩曰：親昵並集送，置酒此河陽。〉平原十日飲，中散千里遊。〈平原，趙勝也。史記曰：秦昭王聞魏齊在平原君家，遺平原君好書曰：寡人聞君之高義，願與為布衣之交。君幸過寡人，寡人願與君為十日之飲。平原君遂入秦見昭王。干寶晉紀曰：初，呂安友嵇康，相思則命駕，千里從之。〉渤海方淫滯，宜城誰獻酬？〈言己之事竟陵，猶徐、吳之在渤海。漢書，渤海郡有南皮縣，即徐、吳遊之所也。國語曰：底著淫滯。賈逵曰：淫，久也。陳思王酒賦曰：酒有宜城濃醪，蒼梧漂清。毛詩曰：獻酬交錯。〉屏居南山下，臨此歲方秋。〈屏居南山下，已見上文。左氏傳，卜徒父曰：歲云秋矣。漢書，路博德曰：方秋，匈奴馬肥，未可與戰。廣雅曰：方，始也。〉惜哉時不與，日暮無輕舟。〈其五。言無輕舟以相從也。賈逵國語注曰：惜，痛也。劉越石贈盧諒詩曰：時哉不我與。曹子建贈王仲宣詩曰：有彼孤鴛鴦，哀鳴無匹儔；我願執此鳥，惜哉無輕舟。〉

文選考異

〈注「後至行軍參軍」：陳云「後」上脫「遷」字，「至」字衍。「行軍」二字當乙，是也。各本皆誤。〉

〈注「選太子太傅功曹掾」：茶陵本「選」作「遷」，是也。袁本亦誤「選」。〉

〈寂蔑終始斯：茶陵本有校語云「薎」，五臣作「蔑」；「始」，五臣作「如」。袁本正如此，用五臣也。案：「薎」即「蔑」別體字耳。「始」字義未安，或各本所見善傳寫誤，注無明文，不可考。〉

〈庶子及家臣：何校「臣」改「丞」。陳云「臣」，「丞」誤。案：各本皆作「臣」。詳五臣良注「家丞亦家臣」也，是其本作「臣」，意取與下「民」、「陳」、「濱」為協。然「庶子」同是「家臣」，而以「及」為言，殊乖文義。恐此詩自通協「丞」字，善並不作「臣」，故但引「家丞」，更無申說也。各本皆以五臣亂之而失著校語。〉

〈注「致足樂之」：何校「之」改「也」，陳同，是也。各本皆誤。〉

〈注「贈盧諒詩曰」：陳云「諒」上脫「子」字。案：非也。此如公幹稱幹，季重稱重之例。〉

贈張徐州稷
〈五言〉

范彥龍

田家樵採去，薄暮方來歸。〈漢書，楊惲曰：田家作苦。張景陽雜詩曰：投來修岸垂，時聞樵採音。楚辭曰：薄暮雷電。廣雅曰：薄，至也。毛詩曰：來歸自鎬。杜預左氏傳注曰：來者，自外之文也。〉還聞稚子說，有客款柴扉。〈史記曰：楚懷王稚子子蘭。呂氏春秋曰：款門而謁。高誘曰：款，叩也。柴扉，即荊扉也。鄭玄禮記注曰：蓽門，荊竹織門也。〉儐從皆珠玳，裘馬悉輕肥。〈吳都賦曰：儐從奕奕。廣雅曰：儐，導也。史記曰：趙平原君使人於春申君，春申君舍之於上舍。趙使欲夸楚，為玳瑁簪，刀劍並以珠飾之，請春申君客。論語，子曰：赤之適齊也，乘肥馬，衣輕裘。〉軒蓋照墟落，傳瑞生光輝。〈說苑，翟璜謂田子方曰：吾祿厚，得此軒蓋。又，師曠謂晉平公曰：五鼎不當生墟落。應劭風俗通曰：諸侯及使者有傳信，乃得舍於傳耳。今刺史行部車號傳車，從事督郵。周禮曰：典瑞。鄭玄曰：瑞，節信也。〉疑是徐方牧，既是復疑非。〈阮瑀止欲賦曰：意謂是而復非。〉思舊昔言有，此道今已微。〈穀梁傳曰：叔姬歸于紀，其不言逆何也？逆之道微。范甯曰：逆者，非卿也。〉物情棄疵賤，何獨顧衡闈？〈莊子曰：人之有所不得與，皆物之情也。郭象曰：憂娛在懷，皆物情耳，非理也。爾雅曰：疵，痛也。衡闈，衡門也。或以衡闈為絃韋，非也。〉恨不具雞黍，得與故人揮。〈謝承後漢書曰：山陽范式，字巨卿，與汝南張元伯為友。春別京師，以秋為期，至九月十五日，殺雞作黍。二親笑曰：山陽去此幾千里，何必至？元伯曰：巨卿信士，不失期者。言未絕而巨卿至。韓康伯周易注曰：揮，散也。〉懷情徒草草，淚下空霏霏。〈毛萇詩傳曰：懷，思也。毛詩曰：驕人好好，勞人草草。又曰：雨雪霏霏。〉寄書雲間鴈，為我西北飛。〈漢書曰：帝思蘇武，使謂單于：天子射上林中得鴈，足有係帛書。西北，謂徐州也，在揚州之西北。輿地志曰：宋以鍾離置徐州，齊以荊州為北徐州也。〉

文選考異

〈注「投來修岸垂」：陳云「來」當作「耒」，是也。各本皆誤。〉

〈注「疵痛也」：陳云「痛」，「病」誤，是也。各本皆偽。〉

〈注「齊以荊州為北徐州也」：陳云「荊州」二字衍。案：所校是也，謂即鍾離之徐州，而加「北」字耳。各本皆衍。〉

古意贈王中書
〈五言集曰：覽古贈王中書融。〉

范彥龍

攝官青瑣闥，遙望鳳皇池。〈王融答詩，題云雜體報范通直雲。梁書曰：雲為通直散騎侍郎。左氏傳，韓厥曰：敢告不敏，攝官承乏。漢舊儀曰：黃門郎暮入，對青瑣門拜。晉中興書曰：荀勗徙中書監，為尚書令。人賀之，乃發恚云：奪我鳳皇池，卿諸人何賀我耶。〉誰云相去遠？脈脈阻光儀。〈劉楨贈徐幹詩曰：誰謂相去遠？古詩曰：盈盈一水間，脈脈不得語。鸚鵡賦曰：侍君子之光儀。〉岱山饒靈異，沂水富英奇。〈尚書曰：海岱及淮惟徐州。又曰：淮沂其乂。漢書有琅邪郡。音義曰：屬徐州。晉書，琅邪王氏之先。漢紀曰：秦遷于琅邪之皋虞，後徙于臨沂。〉逸翮凌北海，摶飛出南皮。〈徐幹居北海，吳質遊南皮，二人皆蒙魏文恩幸，故言地以明之也。郭璞遊仙詩曰：逸翮思拂霄。杜預左氏傳注曰：陵，侮也，謂輕易之。莊子曰：鵬摶扶搖而上。司馬彪曰：摶，圜也，圜飛而上，若扶搖也。〉遭逢聖明后，來棲桐樹枝。〈孔安國尚書傳曰：聖人受命，則鳳皇至。鄭玄毛詩箋曰：鳳皇之性，非梧桐不棲。〉竹花何莫莫，桐葉何離離！〈鄭玄毛詩箋曰：鳳皇非竹實不食。毛詩曰：葛之覃兮，維葉莫莫。又曰：其桐其椅，其實離離。〉可棲復可食，此外亦何為？〈古詩曰：賤妾擬何為。〉豈如鷦鷯者，一粒有餘貲。〈鷦鷯賦曰：巢林不過一枝，每食不過數粒。蒼頡篇曰：貲，財也。〉

文選考異

注「漢紀曰秦遷於琅邪之皋虞」：案：「曰」當作「由」。以十一字為一句。王文憲集序「其先自秦至宋」注引琅邪王氏錄云「其先出自周王子晉，秦有王翦、王離」云云，即所云由秦遷也。漢紀，漢世也。集序「離、翦之止殺，吉、駿之誠感」注引漢書「王吉，琅邪人」，即所云漢遷琅邪也。琅邪王氏錄者，何法盛晉中興書之篇目。此注所引晉書，未稱何家，疑亦琅邪王氏錄文，與集序注所引本相承接。各本皆誤，讀者�察，今特訂正之。

贈郭桐廬出溪口見候余既未至郭仍進村維舟久之郭生方至
〈五言顧野王輿地志曰：桐廬縣，吳分富陽之桐廬溪也。劉孝標集曰：郭桐廬，峙。〉

任彥昇

朝發富春渚，蓄意忍相思。〈漢書曰：會稽郡富春縣。孔安國尚書傳曰：蓄，積也。〉涿令行春反，冠蓋溢川坻。〈范曄後漢書曰：滕撫，字叔輔，北海人也。初仕州郡，稍遷為涿令，有文武理用。太守以其能，委任郡職，兼領六縣，流愛于民。行春，兩白鹿隨車，挾轂而行。郭璞上林賦注曰：坻，岸也，坻或為湄。〉望久方來萃，悲歡不自持。〈毛萇詩傳曰：萃，集也。〉滄江路窮此，湍險方自茲。疊嶂易成響，重以夜猿悲。客心幸自弭，中道遇心期。〈楚辭曰：聊抑志而自弭。〉親好自斯絕，孤遊從此辭。〈謝靈運詩曰：孤遊非情款。蘇武詩曰：去去從此辭。〉

文選考異

〈湍險方自茲：茶陵本「險」作「嶮」，云五臣作「險」。袁本作「險」。袁本所用五臣也，此似尤亂之。〉

行旅上
河陽縣作二首
〈五言〉

潘安仁〈哀傷、贈答，皆潘居陸後，而此在前，疑誤也。〉

微身輕蟬翼，弱冠忝嘉招。〈岳弱冠舉秀才。曹植表曰：身輕蟬翼，恩重丘山。楚辭曰：蟬翼為輕也。〉在疚妨賢路，再升上宰朝。〈言己在病以妨賢路也。毛詩曰：煢煢在疚。說苑，楚令尹虞丘子謂莊王曰：臣為令尹，處士不升，妨群賢路。上宰朝，謂司空太尉府。〉猥荷公叔舉，連陪廁王寮。〈言以凡猥之才，而荷薦舉也。太尉舉為郎，已見閑居賦。許慎淮南子注曰：猥，凡也。論語曰：公叔文子之臣大夫僎，與文子同昇諸公，子曰：可以為文矣。又曰：陪臣執國命。馬融曰：陪，重也，謂家臣也。〉長嘯歸東山，擁耒耨時苗。〈岳天陵詩序曰：岳屏居天陵東山下。楚辭曰：臨深水而長嘯。說文曰：耒，手耕曲木。鄭玄周禮注曰：耨，耘耔也。〉幽谷茂纖葛，峻巖敷榮條。落英隕林趾，飛莖秀陵喬。〈杜預左氏傳注曰：趾，足也。爾雅曰：大阜曰陵。〉卑高亦何常，升降在一朝。〈二者升降，在於倏忽，以喻人之榮辱，亦在須臾，言不足歎也。〉徒恨良時泰，小人道遂消。〈李陵贈蘇武詩曰：良時不再至。禰衡書曰：衡以良時散而復合。周易泰卦曰：君子道長，小人道消。〉譬如野田蓬，斡流隨風飄。〈商君書曰：今夫飛蓬遇飄風而行千里，乘風之勢也。鶡冠子曰：斡流遷徙。如淳漢書注曰：斡，轉也。〉昔倦都邑游，今掌河朔傜。〈歸田賦曰：游都邑以永久。尚書曰：王次于河朔。〉登城眷南顧，凱風揚微綃。〈鄭玄毛詩箋曰：顧，視也。呂氏春秋曰：南方凱風。禮記曰：綃，幕也。鄭玄曰：綃，縑也，音消。〉洪流何浩蕩，脩芒鬱苕嶢。〈浩蕩或為濟蕩，音西。郭緣生述征記曰：北芒，城北芒嶺也。〉誰謂晉京遠？室邇身實遼。〈毛詩曰：誰謂宋遠？又曰：其室則邇，其人甚遠。〉誰謂邑宰輕？令名患不劭。〈左氏傳，子產曰：令名，德之輿也。小雅曰：劭，美也。〉人生天地間，百歲孰能要？〈古詩曰：人生天地間。又曰：人生年不滿百。〉熲如槁石火，瞥若截道飆。〈爾雅曰：熲，光也。毛詩曰：子有鍾鼓，弗擊弗考。毛萇曰：考，亦擊也。槁與考古字通。古樂府詩曰：鑿石見火能幾時？說文曰：瞥，見也。張衡舞賦曰：瞥若電滅。古詩曰：人生寄一世，奄忽若飆塵。瞥，孚說切。〉齊都無遺聲，桐鄉有餘謠。〈論語曰：齊景公有馬千駟，死之日，人無德而稱焉。漢書曰：朱邑為桐鄉嗇夫，廉平不苛，及死，子葬之桐鄉，邑人為之起冢立祠也。〉福謙在純約，害盈猶矜驕。〈周易曰：鬼神害盈而福謙。左氏傳，晉成鱄曰：在約思純。孔安國尚書傳曰：自賢曰矜。〉雖無君人德，視民庶不恌。〈毛詩曰：我有嘉賓，德音孔昭。視民不恌，君子是則是傚。毛萇詩曰：恌，偷也。〉


日夕陰雲起，登城望洪河。〈潘元茂九錫文曰：濟師洪河。〉川氣冒山嶺，驚湍激巖阿。歸鴈映蘭畤，游魚動圓波。〈史記曰：楚以弱弓微繳，加歸鴈之上。韓詩曰：宛在水中沚。薛君曰：大渚曰沚，之以切。〉鳴蟬厲寒音，時菊耀秋華。〈禮記曰：孟秋寒蟬鳴。廣雅曰：厲，高也，謂高而急也。禮記曰：季秋，菊有黃華。〉引領望京室，南路在伐柯。〈左氏傳，穆叔曰：引領西望。毛詩曰：伐柯伐柯，其則不遠。〉大夏緬無覿，崇芒鬱嵯峨。〈陸機洛陽記曰：大夏門，魏明帝所造，有三層，高百尺。韋昭國語注曰：緬，猶邈也。郭緣生述征記曰：北芒，去大夏門不盈一里。秦嘉詩曰：巖石鬱嵯峨。〉摠摠都邑人，擾擾俗化訛。〈楚辭曰：紛摠摠兮九州。王逸曰：摠，聚也。七發曰：擾擾若三軍之騰裝。鄭玄毛詩箋曰：訛，偽也，五戈切。〉依水類浮萍，寄松似懸蘿。〈淮南子曰：夫萍樹根於水，木樹根於土，天地性也。毛詩曰：蔦與女蘿，施于松柏。曹植雜詩曰：寄松為女蘿，依水如浮萍。〉朱博糾舒慢，楚風被琅邪。〈漢書曰：朱博，字子元，杜陵人也。遷琅邪太守。齊部舒緩，敕功曹官屬多裒衣大袑，不中節度，自今掾吏衣皆去地三寸。視事數年，大改其俗，掾吏禮節，皆如楚、趙。袑音紹，袑，蔥也。〉曲蓬何以直，託身依叢麻。〈曾子曰：蓬生麻中，不扶自直。漢書，婁護曰：呂公託身於我。〉黔黎竟何常，政成在民和。〈史記曰：秦更名人曰黔首。左氏傳，季梁曰：民和而神降之福。〉位同單父邑，愧無子賤歌。〈呂氏春秋曰：宓子賤治單父，彈鳴琴，身不下堂而單父治。〉豈敢陋微官？但恐忝所荷。

文選考異

〈連陪廁王寮：茶陵本云五臣作「違」。袁本云善作「連」。案：各本所見皆非也。違，去也。去陪臣而廁王寮也。「連」字不可通，傳寫誤耳。〉

〈注「浩蕩或為濟蕩音西」：案：此不可通，必有偽錯。各本皆同，他無所見，難以正之矣。〉

〈注「人生年不滿百」：案：「人」字不當有。茶陵本無。袁本有「人」字，無「年」字，非。〉

〈害盈猶矜驕：袁本、茶陵本「猶」作「由」，是也。〉

〈注「毛萇詩曰」：袁本、茶陵本無「詩」字，是也。〉

歸鴈映蘭畤：茶陵本云五臣作「洔」。袁本云善作「畤」。陳云「畤」當作「洔」，見前謝叔源遊西池詩注。又此注「大渚曰沚」下疑脫「洔與沚同」四字。亦見前注。案：陳校云當作「洔」，是也。考集韻六止云「沚，洔，或从寺」，又云「洔，𣻞，或从畤」。然則必潘詩異本有作「𣻞」者，或用「𣻞」改「洔」，遂誤為「畤」耳，非善、五臣之不同也。注中二「沚」字皆當作「洔」，蓋毛詩作「沚」，訓「小渚」；韓詩作「洔」，訓「大渚」。故善引韓及薛君章句以注「洔」，不知者又誤改「洔」作「沚」，致與正文歧異。

〈大夏緬無覿：茶陵本「夏」作「廈」，有校語云五臣作「夏」。案：此即傳寫誤也。善作「夏」，注有明文。袁本及尤所見皆不誤。〉

〈注「自今掾吏」：陳云「吏」，「史」誤，下同，是也。各本皆偽。〉

在懷縣作二首
〈五言〉

潘安仁

南陸迎脩景，朱明送末垂。〈續漢書曰：日行南陸謂之夏。淮南子曰：仲夏至脩。毛詩曰：夏之日。毛萇曰：言時長也。爾雅曰：夏為朱明。末垂，猶末也。崔駰臨洛觀賦曰：迎夏之首，末春之垂。〉初伏啟新節，隆暑方赫羲。〈崔寔四民月令曰：六月初伏，薦麥瓜于祖禰。賈誼旱雲賦曰：隆暑盛其無聊。繁欽柳樹賦曰：翳炎夏之白日，救隆暑之赫羲。思玄賦注曰：赫羲，盛也。〉朝想慶雲興，夕遲白日移。〈遲，猶思也。〉揮汗辭中宇，登城臨清池。〈史記，蘇秦曰：揮汗成雨。賈逵國語注曰：揮，灑也。楚辭曰：爨土鬵于中宇。〉涼飆自遠集，輕襟隨風吹。靈圃耀華果，通衢列高椅。〈靈圃，猶靈囿也。東征賦曰：導通衢之大道。椅，梓屬。〉瓜瓞蔓長苞，薑芋紛廣畦。〈韓詩曰：綿綿瓜瓞。薛君曰：瓞，小瓜也。毛萇詩傳曰：苞，本也。劉熙孟子注曰：今俗以五十畝為大畦也。〉稻栽肅仟仟，黍苗何離離。〈禮記曰：故栽者培之，凡蒔草，謂之栽也。廣雅曰：芊芊，茂也。毛詩曰：彼黍離離，彼稷之苗。〉虛薄乏時用，位微名日卑。〈朝子曰：工商游食之民少而名卑。〉驅役宰兩邑，政績竟無施。自我違京輦，四載迄于斯。〈胡廣漢官解故注曰：轂下，諭在輦轂之下，京城之中也。詩曰：以迄于今。毛詩曰：迄，至也。〉器非廊廟姿，屢出固其宜。〈慎子曰：廊廟之材，非一木之枝。史記曰：賢人深謀於廊廟。孫卿子曰：君道行，則萬物皆得其宜也。〉徒懷越鳥志，眷戀想南枝。〈古詩曰：越鳥巢南枝。〉春秋代遷逝，四運紛可喜。〈楚辭曰：春與秋其代序。莊子曰：黃帝曰：陰陽四時，運行各得其序。楚辭曰：綠葉素榮，紛其可喜。〉寵辱易不驚，戀本難為思。〈老子曰：寵辱若驚。何謂寵辱？寵為下，得之若驚，失之若驚，是謂寵辱若驚。禮記曰：太公封於營丘，比及五世，皆反葬於周，君子樂其所自生，禮不忘其本。〉


我來冰未泮，時暑忽隆熾。〈毛詩曰：我來自東。又曰：迨冰未泮。〉感此還期淹，歎彼年往駛。〈楚辭曰：年洋洋而日往。〉登城望郊甸，遊目歷朝寺。〈楚辭曰：忽返顧以遊目。風俗通曰：今尚書御史所止，皆曰寺也。〉小國寡民務，終日寂無事。〈老子曰：小國寡民。陸賈新語曰：君子之治也，混然無事，寂然無聲。〉白水過庭激，綠槐夾門植。〈鄭玄周禮注曰：植，根生之屬也。〉信美非吾土，秖攪懷歸志。〈登樓賦曰：雖信美而非吾土。毛詩曰：秖攪我心。孟子曰：浩然有歸志。〉卷然顧鞏洛，山川邈離異。〈孔叢子，歌曰：眷然顧之，慘焉心悲。鄭玄毛詩箋曰：回首曰顧。鞏洛，岳父墳塋所在也。漢書曰：潁川北近鞏洛。墳塋，已見西征賦。楚辭曰：終免獨離異。〉願言旋舊鄉，畏此簡書忌。〈毛詩曰：願言思子。又曰：豈不懷歸，畏此簡書。毛萇曰：簡書，戒命也。〉祇奉社稷守，恪居處職司。〈論語，子路使子羔為費宰。子路曰：有民人焉，有社稷焉。左氏傳，公鉏曰：敬恭朝夕，恪居官次。〉

文選考異

〈注「毛詩曰迄」：茶陵本「詩」作「萇」，是也。袁本亦誤「詩」。〉

〈春秋代遷逝：何云「春秋」另一首，當提行起。陳云「春秋」以下為一篇，是也。茶陵本不誤。袁本誤不提行，其以下仍相連，尚未誤割四句入第一首也。尤本非。〉

〈注「何謂寵辱寵為下得之若驚失之若驚」：袁本、茶陵本作「何謂也為下得之若驚」九字。案：此尤據王弼注本校添，未是也。〉

〈注「植根生之屬也」：陳云「植」下當有「物」字，是也。各本皆脫。〉

〈卷然顧鞏洛：袁本、茶陵本「卷」作「眷」，云善作「卷」。陳云據此注亦作「眷」為是。案：所校是也。此但傳寫誤，各本所見皆非。〉

〈注「公鉏曰敬恭朝夕」：案：「曰」字不當有，各本皆衍。陳云「曰」當作「然之」二字，非也。善引多節耳。〉

迎大駕
〈五言王隱晉書曰：東海王越從大駕討鄴，軍敗。永康二年，越率天下甲士三萬人奉迎大駕還洛。〉

潘正叔

南山鬱岑崟，洛川迅且急。青松蔭脩嶺，綠蘩被廣隰。〈爾雅曰：蘩，皤蒿也。〉朝日順長塗，夕暮無所集。〈毛詩曰：順彼長道。魏武帝短歌行曰：暮無所宿栖。〉歸雲乘幰浮，淒風尋帷入。〈傅毅七激曰：仰歸雲，愬遊風。說文曰：乘，覆也。帷，車飾也。子虛賦曰：張翠帷，建羽蓋。然此雖無翠羽，而蓋即同也。〉道逢深識士，舉手對吾揖。〈王命論曰：超然遠覽，淵然深識。〉世故尚未夷，崤函方嶮澀。〈假為深識之言也。國語，桓公問於史伯曰：王室多故。鄭玄周禮注曰：故，災禍也。孔安國尚書傳曰：夷，平也。戰國策，蘇武曰：秦東有崤、函之固。〉狐貍夾兩轅，豺狼當路立。〈漢書，侯文謂孫寶曰：豺狼當路，不宜復問狐貍。〉翔鳳嬰籠檻，騏驥見維縶。〈翔鳳、騏驥，皆喻賢也。楚辭曰：騏驥伏匿而不見，鳳皇高飛而不下。鸚鵡賦曰：順籠檻以俯仰。毛詩曰：縶之維之。〉俎豆昔嘗聞，軍旅素未習。〈論語曰：衛靈公問陣於孔子，孔子對曰：俎豆之事，則嘗聞之矣。軍旅之事，未之學也。鄭玄喪服注曰：素，猶故也。〉且少停君駕，徐待干戈戢。〈既假為彼人之辭，故自謂為君也。毛詩曰：載戢干戈。〉

文選考異

〈注「而蓋即同也」：袁本、茶陵本「蓋」上有「帷」字，是也。〉

〈注「蘇武曰」：陳云「武」，「秦」誤，是也。各本皆誤。〉

赴洛二首
〈五言集云：此篇赴太子洗馬時作。下篇云東宮作，而此同云赴洛，誤也。〉

陸士衡

希世無高符，營道無烈心。〈莊子，原憲謂子貢曰：夫希世而行，比周而友，憲不忍為也。漢書音義，希世，隨世也。禮記曰：儒有合志同方，營道同術。〉靖端肅有命，假楫越江潭。〈國語，祁午見范宣子曰：若能靖端諸侯，使服聽命於晉國。周易曰：大君有命。說文曰：越，渡也。楚辭曰：游於江潭。〉親友贈予邁，揮淚廣川陰。〈家語，公父文伯卒，敬姜曰：二三婦無揮涕。王肅曰：揮涕者，淚以手揮之。〉撫膺解攜手，永歎結遺音。〈列子曰：撫膺而恨。毛詩曰：攜手同行。又曰：寤寐永歎。曹子建雜詩曰：翹思慕遠人，願欲託遺音。〉無跡有所匿，寂漠聲必沈。〈言分訣之後，形聲俱沒。視之無跡，而形有所匿；聽之寂寞，而其聲必沈也。呂氏春秋曰：作則有所匿其塗也。淮南子曰：寂寞，音之主也。跡或為積，非也。〉肆目眇不及，緬然若雙潛。〈高誘淮南子注曰：肆，盡也。毛詩曰：瞻望不及。緬，已見上文。〉南望泣玄渚，北邁涉長林。〈西京賦曰：海若遊於玄渚。〉谷風拂脩薄，油雲翳高岑。〈王逸楚辭注曰：草木交曰薄。孟子曰：油然作雲。〉亹亹孤獸騁，嚶嚶思鳥吟。〈亹亹，走貌也。曹子建詩曰：孤獸走索群。毛詩曰：鳥鳴嚶嚶。〉感物戀堂室，離思一何深！〈感物，已見上文。曹子建雜詩曰：離思一何深！〉佇立愾我歎，寤寐涕盈衿。〈毛詩曰：佇立以泣。又曰：慨我寤歎。〉惜無懷歸志，辛苦誰為心？〈歸志，已見上文。〉


羈旅遠遊宦，託身承華側。〈謂為太子洗馬也。左氏傳，陳敬仲曰：羈旅之臣。漢書，薄昭書曰：遊宦事人。范曄後漢書，王常曰：臣託身陛下。陸機洛陽記曰：太子宮有承華門。〉撫劍遵銅輦，振纓盡祗肅。〈左氏傳曰：子朱怒，撫劍從之。銅輦，太子車飾，未詳所見。漢書，匡衡曰：祗肅舊禮。銅，或為彫。〉歲月一何易，寒暑忽已革。載離多悲心，感物情悽惻。〈毛詩曰：二月初吉，載離寒暑。〉慷慨遺安愈，永歎廢餐食。〈東京賦曰：膺多福以安愈。永歎，已見上文。列子曰：杞國有人憂天崩，廢寢食。蔡琰詩曰：飢當食兮不能餐。〉思樂樂難誘，曰歸歸未克。〈國語，楚藍尹亹曰：飲食思禮，同宴思樂。毛詩云：曰歸曰歸，歲亦暮止。〉憂苦欲何為？纏綿胸與臆。〈列子曰：卑辱則憂苦。張叔與任彥堅書曰：纏綿恩好，庶蹈高蹤。登樓賦曰：氣交憤於胸臆。〉仰瞻陵霄鳥，羨爾歸飛翼。〈高誘淮南子注曰：羨，願也。毛詩曰：弁彼鸒斯，歸飛提提。〉

文選考異

〈注「聽之寂寞」：袁本「寞」作「漠」，是也。茶陵本亦誤「寞」。下「寂寞」，各本皆同，亦當作「漠」。餘皆放此。〉

〈慷慨遺安愈：案：「愈」當作「悆」，注同。各本皆誤。據注引東京賦訂也。五臣作「念」，即「悆」字形近之偽，可借為證。〉

〈注「張叔與任彥堅書曰」：陳云「叔」當作「升」。升字彥真，見范史文苑傳，是也。各本皆誤。〉

赴洛道中作二首
〈五言〉

陸士衡

總轡登長路，嗚咽辭密親。〈家語，孔子曰：善御者，正身以總轡。蔡琰詩曰：行路亦嗚咽。薛君韓詩章句曰：嗚，歎辭也。毛萇詩傳曰：咽，憂不能息也。〉借問子何之？世網嬰我身。〈江偉答軍司馬詩曰：羈縶繫世網，維進退準繩。說文曰：嬰，繞也。〉永歎遵北渚，遺思結南津。〈永歎，已見上文。秦嘉贈婦詩曰：遺思致款誠。〉行行遂已遠，野途曠無人。〈周禮曰：野塗五軌。楚辭曰：野寂寞其無人。〉山澤紛紆餘，林薄杳阡眠。〈上林賦曰：紆餘逶迤。楚辭曰：遠望兮阡眠。〉虎嘯深谷底，雞鳴高樹巔。〈淮南子曰：虎嘯而谷風至。樂錄曰：雞鳴高樹巔。〉哀風中夜流，孤獸更我前。悲情觸物感，沈思鬱纏綿。〈纏綿，已見上文。〉佇立望故鄉，顧影悽自憐。〈佇立，已見上文。丁儀寡婦賦曰：賤妾煢煢，顧影為儔。楚辭曰：私自憐兮何極。〉


遠遊越山川，山川脩且廣。〈楚辭曰：願輕舉而遠遊。秦嘉妻徐氏答嘉書曰：高山巖巖，而君是越。〉振策陟崇丘，案轡遵平莽。〈秦嘉詩曰：過辭二親墓，振策陟長衢。漢書曰：天子案轡徐行。方言曰：草，南楚謂之莽。〉夕息抱影寐，朝徂銜思往。〈楚辭曰：廓抱影而獨倚。〉頓轡倚嵩巖，側聽悲風響。〈頓，猶舍也。爾雅曰：嵩，高也。〉清露墜素輝，明月一何朗！撫几不能寐，振衣獨長想。〈新序曰：老古振衣而起。舞賦曰：遊心無垠，遠思長想。〉

文選考異

〈注「維進退準繩」：袁本、茶陵本「維進退」作「進退惟」。案：此尤改「惟」為「維」，而誤倒在上也。〉

吳王郎中時從梁陳作
〈五言〉

陸士衡

在昔蒙嘉運，矯跡入崇賢。〈孫放詩曰：矯跡步玄闈。東京賦曰：昭仁惠於崇賢。薛綜曰：立崇賢門於東也。〉假翼鳴鳳條，濯足升龍淵。〈應璩與劉公幹書曰：鶉鷃棲翔鳳之條，黿鼉遊升龍之川，識真者所為憤結也。〉玄冕無醜士，冶服使我妍。〈周禮曰：大夫玄冕。〉輕劍拂鞶厲，長纓麗且鮮。〈禮記曰：男鞶革也。毛詩曰：垂帶而厲。毛萇曰：厲，帶之垂者。鄭玄曰：鞶必垂厲以為飾。韓子曰：鄒君好長纓，左右皆服長纓也。〉誰謂伏事淺，契闊踰三年。〈周禮，大司徒頒職事十有二，曰服事。鄭司農曰：服事，謂為公家服事也。服與伏同，古字通。毛詩曰：死生契闊。〉薄言肅後命，改服就藩臣。〈毛詩曰：薄言旋歸。左氏傳曰：宰孔謂齊侯曰：且有後命，無下拜。漢書曰：吳王濞稍失藩臣禮。〉夙駕尋清軌，遠遊越梁陳。〈毛詩曰：星言夙駕。廣雅曰：軌，道也。遠遊，已見上文。〉感物多遠念，慷慨懷古人。〈毛詩曰：我思古人，實獲我心。〉

始作鎮軍參軍經曲阿作
〈五言臧榮緒晉書曰：宋武帝行鎮軍將軍。〉

陶淵明〈沈約宋書曰：陶潛，字淵明，或云字元亮，潯陽人。少有高趣，為鎮軍建威參軍。後為彭澤令，解印綬去職，卒於家。〉

弱齡寄事外，委懷在琴書。〈晉中興書，簡文詔曰：會稽王英秀玄虛，神棲事外。鄭玄儀禮注曰：委，安也。劉歆遂初賦曰：玩琴書以條暢。〉被褐欣自得，屢空常晏如。〈家語曰：原憲衣冠獘，并日而食蔬，衎然有自得之志。論語，子曰：回也其庶乎屢空。漢書曰：楊雄家產不過十金，室無檐石之儲，晏如也。〉時來苟宜會，宛轡憩通衢。〈盧子諒答魏子悌詩曰：遇蒙時來會。宛，屈也。言屈長往之駕，息於通衢之中。通衢，喻仕路也。毛萇詩傳曰：憩，息也。通衢，已見上文。〉投策命晨旅，暫與園田疏。〈七命曰：夸父為之投策。〉眇眇孤舟遊，綿綿歸思紆。〈楚辭曰：安眇眇兮無所歸薄。又曰：縹綿綿之不可紆。王逸曰：綿綿，細微之思，難斷絕也。〉我行豈不遙，登降千里餘。目倦脩塗異，心念山澤居。〈仲長子昌言曰：古之隱士，或夫負妻戴，以入山澤。〉望雲慚高鳥，臨水愧遊魚。〈言魚鳥咸得其所，而己獨違其性也。文子曰：高鳥盡而良弓藏。大戴禮曰：魚遊於水，鳥飛于雲。〉真想初在衿，誰謂形跡拘？〈淮南子曰：全性保真，不虧其身。老子曰：脩之於身，其德乃真。王逸楚辭注曰：保真，守玄默也。〉聊且憑化遷，終反班生廬。〈莊子謂惠子曰：孔子行年六十化。郭象曰：與時俱化也。班固幽通賦曰：終保己而貽則，里上仁之所廬。漢書曰：班彪與從兄嗣共遊學，家有賜書，楊子雲已下，莫不造門。〉

文選考異

〈眇眇孤舟遊：袁本、茶陵本「遊」作「逝」，云善作「遊」。案：各本所見皆非也。善亦作「逝」。逝，往也。「遊」但傳寫誤，非善、五臣之不同。袁、茶陵據誤本為校語耳。〉

〈注「孔子行年六十化」：袁本、茶陵本「化」上有「而六十」三字，是也。〉

辛丑歲七月赴假還江陵夜行塗口
〈五言沈約宋書曰：潛自以曾祖晉世宰輔，不復屈身後代，自高祖王業漸隆，不復肯仕。所著文章，皆題年月。義熙已前，則書晉氏年號；自永初已來，唯云甲子而已。江圖曰：自沙陽縣下流一百一十里，至赤圻，赤圻二十里，至塗口也。〉

陶淵明

閑居三十載，遂與塵事冥。〈漢書曰：司馬相如稱疾閑居。塵事，塵俗之事也。郭象莊子注曰：凡非眞皆塵垢矣。說文曰：冥，窈也。又曰：窈，深遠也。〉詩書敦宿好，林園無世情。〈左氏傳，趙襄曰：郄縠悅禮、樂而敦詩、書。纏子，董無心曰：無心，鄙人也，不識世情。〉如何舍此去，遙遙至西荊。〈西荊州也。時京都在東，故謂荊州為西也。〉叩栧新秋月，臨流別友生。〈楚辭曰：漁父鼓栧而去。王逸曰：叩船舷也。楚辭曰：臨流水而太息。毛詩曰：雖有兄弟，不如友生。〉涼風起將夕，夜景湛虛明。昭昭天宇闊，皛皛川上平。〈淮南子曰：甘瞑于大霄之宅，覺視于昭昭之宇。李顒離思篇曰：烈烈寒氣嚴，寥寥天宇清。說文曰：通白曰皛。皛，明也。〉懷役不遑寐，中宵尚孤征。〈毛詩曰：不遑假寐。〉商歌非吾事，依依在耦耕。〈淮南子曰：甯戚商歌車下，而桓公慨然而悟。許慎曰：甯戚，衛人，聞齊桓公興霸，無因自達，將車自往。商，秋聲也。莊子，卞隨曰：非吾事也。論語曰：長沮、桀溺耦而耕。〉投冠旋舊墟，不為好爵榮。〈周易曰：我有好爵，吾與爾縻之。〉養眞衡茅下，庶以善自名。〈曹子建辯問曰：君子隱居以養眞也。衡門，茅茨也。范嘩後漢書，馬援曰：吾從弟少遊曰：士生一時，鄉里稱善人，斯可矣。鄭玄禮記注曰：名，令聞也。〉

文選考異

〈注「西荊州也」：案：「荊」字當重。各本皆脫。〉

〈不為好爵榮：何校「榮」改「縈」，陳同。今案：此依今本陶集校也。詳五臣銑注作「榮華」解，是其本作「榮」。善注無明文，未知與五臣異同。以義求之，似當是「營」。應劭注漢書敘傳「不營」曰「爵祿不能營其志」，引易「不可營以祿」。虞翻本正如此。今本漢書改引易作「榮」。又隸釋載婁壽碑「不可營以祿」，新刻亦改「榮」，是後人多知「榮」，少知「營」故耳。集作「縈」，未可據。其詠貧士第四首「好爵吾不榮」，仍作「榮」，可見「縈」未必非又「榮」之誤者也。何、陳失之。〉

永初三年七月十六日之郡初發都
〈五言沈約宋書曰：高祖永初三年五月崩。少帝即位，出靈運為永嘉郡守。少帝猶未改元，故云永初。〉

謝靈運

述職期闌暑，理棹變金素。〈尚書大傳曰：古者諸侯之於天子，五年一朝，朝見其身，述其職。述其職者，述其所職也。漢書王吉傳，邵公述職，舍於棠下而聽斷焉。潘岳悼亡詩曰：溽暑隨節闌。闌，猶盡也。金素，秋也。秋為金而色白，故曰金素也。漢書曰：西方，金也。劉楨書曰：肅以素秋則落也。〉秋岸澄夕陰，火旻團朝露。〈火，大火也。毛詩曰：七月流火。爾雅曰：秋為旻天。毛詩曰：野有蔓草，零露團兮。〉辛苦誰為情，遊子值頹暮。〈陸機赴洛詩曰：辛苦誰為心。楚辭曰：歲曶曶其若頹。〉愛似莊念昔，久敬曾存故。〈言遊子多悲，觸物增戀，愛其似者，若莊生之念疇昔，久而愈敬，類曾子之存故交。莊子曰：夫越之流人，去國旬月，見所嘗見於國中喜，及期年也，見似人者而喜矣。論語曰：晏平仲善與人交，久而敬之。韓詩外傳曰：子夏過，曾子曰：入食。子夏曰：不為公費乎？曾子曰：有三費，飲食不在其中。子夏曰：敢問三費？曾子曰：少而學，長而忘之，一費也；事君有功，輕而負之，二費也；久友交而中絕，此三費也。〉如何懷土心，持此謝遠度。〈此，謂懷土也。言如何同彼懷土之心，持此彌慚遠度也。楚辭曰：遠度世以忘歸。思玄賦曰：願得遠度以自娛。〉李牧愧長袖，郤克慚鵕步。〈言手足有疾，故或愧或慚也。戰國策曰：武安君李牧至，趙王使韓蒼數之曰：將軍戰勝，王觴將軍，將軍為壽於前，捭匕首，當死。武安君曰：身大臂短，不能及地，起居不敬，恐獲死罪於前，故使工人為木杖，以接手上，若弗信，請視之。說文曰：捭，兩手擊也，希買切。左氏傳曰：使郤克徵會于齊，頃公帷婦人使觀之。郤子登，婦人笑於房。杜預曰：跛而登階，故笑也。魏都賦曰：邯鄲鵕步。〉良時不見遺，醜狀不成惡。〈言雖有疾，皆不見棄遺也。良時，已見上文。左氏傳曰：鬷薎惡。杜預曰：惡，貌醜也。〉曰余亦支離，依方早有慕。〈莊子曰：支離疏者，頤隱於齊，肩高於頂，會撮指天，五管在上，兩髀為脅。七賢音義曰：形體離，不全正也，名疏。莊子曰：子桑戶、孟子反、子琴張三人相與友，子桑戶死，孔子使子貢往待事，或鼓琴，相和而歌。子貢反，以告孔子。孔子曰：彼遊方之外者也，而丘遊方之內者也。子貢曰：夫子何方之依？曰：丘，天之戮民也。郭象曰：以方內為桎梏，明所貴在方外。夫遊外者依內。司馬彪曰：方，常也，言彼遊心於常教之外也。漢書，郊祀歌曰：天地並況，惟予有慕。會音括。撮，租括切。髀，步米切。〉生幸休明世，親蒙英達顧。〈左氏傳，王孫滿曰：德之休明。英達，謂廬陵王也。〉空班趙氏璧，徒乖魏王瓠。〈言見珍同乎趙璧，為用而乖魏瓠，言無所施也。杜預左傳注曰：班，次也。趙氏璧，已見盧諶覽古詩。莊子曰：惠子謂莊子曰：魏王貽我大瓠之種，我樹之成，而實五石，以盛水漿，其堅不自舉，剖之以為瓢，則瓠落無所容。非不枵然大也，吾為其無用掊之。莊子曰：夫子固拙於用大矣，何不能攄以為大樽，而浮乎江湖。司馬彪曰：瓠，布濩。落，零落也。枵然，大貌。掊，謂擊破之也。喻莊子之言大也，若巨瓠之無施也。一瓠落，大貌。徐仙民，戶郭切。枵，許喬切。掊，方部切。〉從來漸二紀，始得傍歸路。〈孔安國尚書傳曰：十二年曰紀。言欲之郡，必塗經始寧，故曰歸路。〉將窮山海跡，永絕賞心悟。〈言今遠遊，將窮山海之跡，賞心之對於此長乖。鄭玄毛詩箋曰：晤，對也。〉

文選考異

〈注「何不能攄以為大樽」：袁本無「能」字，是也。茶陵本亦衍。〉

〈注「一瓠落大貌」：袁本無「一」字，是也。茶陵本亦衍。〉

過始寧墅
〈五言沈約宋書曰：靈運父祖並葬始寧縣，并有故宅及墅，遂脩營舊業，極幽居之美。水經注曰：始寧縣西，本上虞之南鄉也。〉

謝靈運

束髮懷耿介，逐物遂推遷。〈韓詩外傳曰：夫人，為父者必全其身體，及其束髮，屬授明師，以成其材。楚辭曰：獨耿介而不隨兮，願慕先聖之遺教。莊子曰：惠施之才，逐萬物而不反。尚書，王曰：惟民生厚，因物有遷。〉違志似如昨，二紀及茲年。〈廣雅曰：違，背也。楊雄解嘲曰：歷覽者茲年矣。〉淄磷謝清曠，疲薾慚貞堅。〈論語，子曰：不曰堅乎，磨而不磷；不曰白乎，涅而不淄。蒼頡篇曰：曠，疏曠也。莊子曰：薾然疲而不知歸。司馬彪曰：薾，極貌也。薾，奴結切。〉拙疾相倚薄，還得靜者便。〈拙，謂拙官也。閑居賦曰：巧誠有之，拙亦宜然。韓康伯周易注曰：薄，謂相附也。論語曰：智者動，仁者靜。〉剖竹守滄海，枉帆過舊山。〈漢書曰：初與郡守為使符。說文曰：符，信。漢制以竹，分而相合。〉山行窮登頓，水涉盡洄沿。〈爾雅曰：逆流而上曰溯洄。孔安國尚書傳曰：順流而下曰沿。〉巖峭嶺稠疊，洲縈渚連綿。〈廣雅曰：峭，高也。又曰：稠，穊也。三輔故事曰：連綿四百餘里。〉白雲抱幽石，綠篠媚清漣。〈清漣，已見上文。〉葺宇臨迴江，築觀基曾巔。〈洞簫賦曰：迴江流川，而溉其山。春秋運斗樞曰：山者，地基也。〉揮手告鄉曲，三載期歸旋。〈劉越石扶風歌曰：揮手長相謝。說文曰：揮，奮也。燕丹子，夏扶曰：士無鄉曲之譽，則未與論行。三載黜陟幽明，故以為限。〉且為樹枌檟，無令孤願言！〈左氏傳曰：初，季孫為己樹六檟於蒲圃東門之外。杜預曰：檟，欲自為櫬也。〉

文選考異

〈注「初與郡守為使符」：茶陵本「使」上有「竹」字，是也。袁本亦脫。〉

富春渚
〈五言〉

謝靈運

宵濟漁浦潭，旦及富春郭。〈吳郡記曰：富春東三十里有漁浦。〉定山緬雲霧，赤亭無淹薄。〈吳郡緣海四縣記曰：錢唐西南五十里有定山，去富春又七十里，橫出江中，濤迅邁以避山難，辰發錢唐，巳達富春。赤亭，定山東十餘里。王逸楚辭注曰：泊，止也。薄，與泊同。〉溯流觸驚急，臨圻阻參錯。〈溯流，已見上文。埤蒼曰：碕，曲岸頭也。碕，與圻同。參錯，謂碕岸之險參差交錯也。〉亮乏伯昏分，險過呂梁壑。〈列子曰：列御寇為伯昏無人射，引之盈貫，措柸水其肘上。伯昏無人曰：是射之射，非不射之射也，當與汝登高山，履危石，臨百仞之泉，若能射乎？於是無人遂登高山，履危石，臨百仞之泉，背逡巡，足二分垂在外，揖御寇而進。御寇伏地，汗流至踵。伯昏無人曰：夫至人者，上闚青天，下潛黃泉，揮斥八極，神氣不變。今汝怵然有恂目之志，爾於中殆矣夫。分，猶節也。列子曰：孔子觀於呂梁，懸水三十仞，流沫三十里，黿鼉魚鱉之不能游也。〉洊至宜便習，兼山貴止託。〈周易曰：水洊至習坎。王弼曰：重險懸絕，故水洊至也，不以坎為隔絕，相仍而至，習乎坎者也。習，謂便習之也。周易曰：兼山，艮。又曰：艮其止，止其所也。〉平生協幽期，淪躓困微弱。久露干祿請，始果遠遊諾。〈論語曰：子張學干祿。果，猶遂也。鄭玄毛詩箋曰：諾，應辭也。然古者請於君，君許，則盡諾以報之。〉宿心漸申寫，萬事俱零落。〈趙壹報羊陟書曰：惟君明叡，平斯宿心。莊子曰：致命盡情，天地樂而萬事銷亡。楚辭曰：惟草木之零落。〉懷抱既昭曠，外物徒龍蠖。〈莊子，苑風謂諄芒曰：願聞神人。諄芒曰：上神乘光，與形滅亡，此謂昭曠。說文曰：曠，明也。周易曰：尺蠖之屈，以求伸也；龍蛇之蟄，以存身也。〉

文選考異

〈注「則盡諾以報之」：陳云「盡」，「畫」誤，是也。各本皆偽。〉

七里瀨
〈五言甘州記曰：桐廬縣有七里瀨，瀨下數里至嚴陵瀨。〉

謝靈運

羈心積秋晨，晨積展遊眺。〈爾雅曰：展，適也。郭璞曰：得自申展皆適意。〉孤客傷逝湍，徒旅苦奔峭。〈曹植九詠曰：何孤客之可悲！淮南子曰：岸峭者必陀。許慎曰：陀，落也，然奔亦落也。入彭蠡湖口詩曰：圻岸屢崩奔。與此同也。〉石淺水潺湲，日落山照曜。〈楚辭曰：觀流水兮潺湲。雜字曰：潺湲，水流貌也。毛詩曰：羔裘如膏，日出有曜。毛萇曰：日出照曜然，見其如膏也。〉荒林紛沃若，哀禽相叫嘯。〈毛詩曰：桑之未落，其葉沃若。海賦曰：更相叫嘯，詭色殊音。〉遭物悼遷斥，存期得要妙。〈廣雅曰：斥，推也。老子曰：湛兮似或存。王弼曰：和光而不汙其體，同塵而不渝其真，不亦湛兮，似或存兮。莊子曰：此之謂要妙也。〉既秉上皇心，豈屑末代誚。〈莊子曰：監照下土，天下載之，此謂上皇。王逸楚辭注曰：屑，顧也，先結切。劉向雅琴賦曰：末世鎖才兮智孔寡。〉目睹嚴子瀨，想屬任公釣，〈後漢書曰：嚴光，字子陵，光武除為諫大夫，不屈，耕於富春山。後人名其釣處為嚴陵瀨。莊子曰：任公子為大鉤巨綸，五十犗以為餌，蹲會稽，投竿東海，旦旦而釣，期年不得魚，已而大魚食之，牽巨鉤，陷沒而下，驚揚而奮鬐，白波若山。任公子得若魚，離而腊之，自制河以東，蒼梧以北，莫不饜若魚也。〉誰謂古今殊，異世可同調！〈郭象莊子注曰：人性有變，古今不同。樂稽耀嘉曰：聖人雖生異世，其心意同如一也。調，猶運也，謂音聲之和也。〉

文選考異

〈注「甘州記曰」下至「至嚴陵瀨」：此十九字袁本無，茶陵本有。案：有者是也。又「甘」字疑當作「十」，與後新安江水詩注所引，其文似相承接也。餘引此書多偽「州」為「洲」，皆不知者改耳。〉

〈注「末世鎖才兮」：陳云「鎖」疑「瑣」，是也。各本皆偽。〉

〈注「後漢書曰」：袁本、茶陵本「後」上有「范曄」二字，是也。〉

登江中孤嶼
〈五言永嘉江也。〉

謝靈運

江南倦歷覽，江北曠周旋。〈長門賦曰：貫歷覽其中操。周旋，已見上文。〉懷雜道轉迥，尋異景不延。〈爾雅曰：迥，遠也。又曰：延，長也。〉亂流趨正絕，孤嶼媚中川。〈爾雅曰：水正絕流曰亂。劉淵林吳都賦注曰：嶼，海中洲，上有山石。〉雲日相輝映，空水共澄鮮。表靈物莫賞，蘊真誰為傳？〈鄭玄禮記注曰：表，明也，謂顯明之也。馬融論語注曰：蘊，藏也。說文曰：真，仙人變形也。〉想像崑山姿，緬邈區中緣。〈楚辭曰：思舊故而想像。列仙傳曰：西王母，神人名，王母在崑崙山。司馬相如大人賦曰：迫區中之隘陝。〉始信安期術，得盡養生年。〈列仙傳曰：安期生，琅邪阜鄉人，自言千歲。文子曰：靜漠恬淡，所以養生也。莊子養生篇曰：可以盡年。郭象曰：養生非求過分，蓋全理盡年而已。〉

初去郡
〈五言沈約宋書曰：靈運在郡一周，稱疾去職。〉

謝靈運

彭薛裁知恥，貢公未遺榮。〈漢書曰：彭宣，字子佩，淮陽人也。遷御史大夫，轉為大司空。王莽秉政專權，宣上書，乞骸骨歸鄉里。又曰：薛廣德，字長卿，沛郡人也。為御史大夫，乞骸骨。班固漢書彭、薛、平、當述曰：廣德、當、宣，近於知恥。漢書，貢禹，字少卿，琅耶人也。為光祿大夫，上書乞骸骨。鍾會有遺榮賦。〉或可優貪競，豈足稱達生？〈楚辭曰：皆競進以貪婪。莊子曰：達生之情者傀，達於知者胥。司馬彪曰：傀讀曰瑰。瑰，大也。情在故曰大也。胥，多智也。〉伊余秉微尚，拙訥謝浮名。〈禮記，孔子曰：恥名之浮於行也。〉廬園當棲巖，卑位代躬耕。〈嵇康絕交書曰：子房之巖棲。列女傳，黔婁先生妻曰：先生安天下之卑位。禮記曰：夫祿足以代其耕。〉顧己雖自許，心跡猶未并。〈莊子曰：夫神者不自許也。〉無庸妨周任，有疾像長卿。〈論語，子曰：周任有言曰：陳力就列，不能者止。漢書曰：司馬長卿有消渴疾，常稱疾閑居，不慕官爵。〉畢娶類尚子，薄遊似邴生。〈嵇康高士傳曰：尚長，字子平，河內人。隱避不仕，為子嫁娶畢，敕家事斷之，勿復相關，當如我死矣。嵇康書亦云尚子平。范曄後漢書曰：向長，字子平，男娶女嫁既畢，乃敕斷家事。尚、向不同，未詳孰是。班固漢書曰：邴曼容養志自修，為官不肯過六百石，輒自免去。〉恭承古人意，促裝反柴荊。〈越絕書曰：恭承嘉惠。思玄賦曰：簡元辰而促裝。柴荊，已見上文。〉牽絲及元興，解龜在景平。〈牽絲，初仕；解龜，去官也。臧榮緒晉書曰：安帝即位，改元曰元興。靈運初為琅耶王大司馬行軍參軍。沈約宋書曰：少帝即位，改元曰景平。應璩詩曰：不悮牽朱絲，三署來相尋。漢書曰：薛宣為左馮翊，高陽令楊湛解印綬付吏。又曰：黃金印，龜鈕，文曰章。〉負心二十載，於今廢將迎。〈嵇康幽憤詩曰：內負宿心。文子曰：聖人若鏡，不將不迎。爾雅曰：將，送也。〉理棹遄還期，遵渚騖脩坰。〈潘岳在懷縣詩曰：感此還期淹。遄，速也。陸機越洛詩曰：永歎遵北渚。爾雅曰：林外曰坰。〉溯溪終水涉，登嶺始山行。野曠沙岸淨，天高秋月明。憩石挹飛泉，攀林搴落英。〈毛萇詩傳曰：挹，斟也。王逸楚辭注曰：搴，采取也。〉戰勝臞者肥，止監流歸停。〈戰，明貴不如義。止鑒，明語不如嚜也。韓子，子夏曰：吾入見先王之義則榮之，出見富貴又榮之，二者戰于胸臆，故臞。今見先王之義戰勝，故肥也。爾雅注曰：臞，肉之瘦也，巨俱切。文子曰：莫監於流潦而監於止水，以其保心而不外蕩也。蒼頡篇曰：亭，定也。停與亭同，古字通。〉即是羲唐化，獲我擊壤聲！〈羲，庖羲也。唐，唐堯也。周處風土記曰：擊壤者，以木作之，前廣後銳，長四尺三寸，其形如履。將戲，先側一壤於地，遙於三四十步，以手中壤擊之，中者為上部。論衡曰：堯時百姓無事，有五十之民擊壤於塗，觀者曰：大哉，堯之德也！擊壤者曰：吾日出而作，日入而息，鑿井而飲，耕田而食，堯何力於我也？〉

文選考異

〈注「子房之巖棲」：案：「子房」當作「許由」。各本皆誤。〉

〈注「班固漢書曰邴曼容」：袁本、茶陵本無「班固漢書曰」五字「邴」下有「生」字。案：各本皆非。依善例，當云「邴生曼容已見還舊園作」，無此下「養志自修為官不肯過六百石輒自免去」十六字。〉

〈注「不悮牽朱絲」：何校「悮」改「悟」，陳同。今案：此疑借「悮」為「悟」，已見阮籍詠懷詩。〉

〈注「陸機越洛詩曰」：案：「越」當作「赴」。各本皆偽。〉

〈注「戰明貴不如義」：袁本、茶陵本「戰」下有「勝」字，是也。〉

初發石首城
〈五言沈約宋書曰：靈運陳疾東歸，會稽太守孟顗乃表其異志。靈運馳往京都，詣闕上表。太祖知其見誣，不罪也，不欲使東歸，以為臨川內史。伏韜北征記曰：石頭城，建康西界臨江城也，是曰京師。〉

謝靈運

白珪尚可磨，斯言易為緇。〈毛詩曰：白珪之玷，尚可磨也；斯言之玷，不可為也。毛萇詩傳曰：緇，黑色也。〉雖抱中孚爻，猶勞貝錦詩。〈周易曰：中孚以利貞，乃應乎天。毛詩曰：萋兮菲兮，成是貝錦。鄭玄曰：讒人集作己過，以成於罪，猶女功之集彩色，以成錦文也。〉寸心若不亮，微命察如絲。〈寸心，已見上文。亮，猶明也。楚辭曰：蜂蛾微命。東觀漢記，梁節王暢上疏曰：筋骨相連，命在絲髮。鄭玄毛詩箋曰：察，省也。〉日月垂光景，成貸遂兼茲。〈日月，喻太祖也。葛龔薦黃鳳文曰：君垂日月之光，流萬里之恩。老子曰：夫唯道，善貸且善成。說文曰：貸，施也。〉出宿薄京畿，晨裝摶魯颸。〈毛詩曰：出宿于濟。又曰：莊子曰：摶扶搖而上。征颸，已見上文。〉重經平生別，再與朋知辭。〈再，謂前之永嘉，今適臨川。〉故山日已遠，風波豈還時。〈古詩曰：相去日已遠。家語，孔子曰：不觀巨海，何以知風波之患。〉苕苕萬里帆，茫茫終何之？〈毛詩曰：洪水茫茫。莊子曰：芒乎何之？忽乎何適？〉遊當羅浮行，息必廬霍期。〈羅浮山記曰：山高三千丈，長八百里。舊說浮山從會稽來，博于羅山，故稱博羅。今羅浮山上獨有東方草木。廬、霍，二山名也，已見江賦。〉越海凌三山，遊湘歷九嶷。〈東方朔集，朔對詔曰：陵山越海，窮天乃止。三山在海中，眾仙所居。九嶷山在長沙零陵，舜帝所葬也。〉欽聖若旦暮，懷賢亦悽其。〈范曄後漢書曰：朱勃謂馬援曰：欽慕聖義。莊子曰：萬代之後而一遇大聖，知其解者，是旦暮遇之也。毛萇詩傳曰：其，辭也。〉皎皎明發心，不為歲寒欺。〈毛詩曰：明發不寐，有懷二人。說苑曰：孔子曰：義士不欺心。〉

文選考異

〈注「是曰京師」：陳云「師」當作「畿」，因詩有「出宿薄京畿」句，故既引伏記，復云爾也。案：所校是也。各本皆誤。〉

〈注「善貸且善成」：茶陵本無「且」下「善」字，是也。袁本亦衍。〉

〈晨裝摶魯颸：案：「魯」當作「曾」。袁本云善作「魯」。茶陵本云五臣作「曾」。各本所見皆非，「魯」但傳寫誤。何校改「曾」，陳同，是也。〉

〈注「又曰莊子曰摶扶搖而上征颸已見上文」：案：「又曰」下當有脫文，「征」字衍。袁本與此同誤。茶陵本刪「又曰」二字，「征颸已見上文」六字作「楚辭曰溢颸風而上征」九字，乃複出前在郡臥病呈沈尚書注耳。何校全依茶陵改，非。〉

道路憶山中
〈五言〉

謝靈運

采菱調易急，江南歌不緩。〈楚辭曰：涉江採菱發揚荷。王逸曰：楚人歌曲也。古樂府江南辭曰：江南可採蓮。〉楚人心昔絕，越客腸今斷。〈楚人，屈原也。越客，自謂也。沈約宋書曰：靈運本在陳郡，父祖並葬始寧縣，並有故宅，遂籍會稽，故稱越客焉。〉斷絕雖殊念，俱為歸慮款。〈廣雅曰：款，扣也。〉存鄉爾思積，憶山我憤懣。〈王逸楚辭注曰：言己情憤懣也。〉追尋棲息時，偃臥任縱誕。〈崔寔答陸機詩曰：棲息高丘。范曄後漢書曰：光武共嚴光偃臥，縱恣而傲誕。〉得性非外求，自已為誰纂？〈言得性之理，非在外求，取足自止，為誰之所繼哉？言不為人之所繼也。莊子，南郭子綦曰：夫吹萬不同，而使其自已也；咸其自取，怒者其誰也！司馬彪曰：已，止也，使各得其性而止也。爾雅曰：纂，繼也。〉不怨秋夕長，常苦夏日短。濯流激浮湍，息陰倚密竿。〈字林曰：竿，竹挺也，古寒切。今協韻，為古旦切。〉懷故叵新歡，含悲忘春㬉。言春㬉當喜，為含悲而忘之。書曰：叵，不可也。莊子曰：煖然似春。悽悽明月吹，惻惻廣陵散。〈古樂府有明月皎夜光。應璩與劉孔才書曰：聽廣陵之清散。〉殷勤訴危柱，慷慨命促管！〈危柱，謂琴也。孫氏箜篌賦曰：陵危柱以頡頏。促管，謂笛也。阮籍樂論曰：琵琶箏笛，間促而聲高也。〉

文選考異

〈注「縱恣而傲誕」：案：「縱」上當有「縱誕」二字。各本皆脫。〉

入彭蠡湖口
〈五言〉

謝靈運

客遊倦水宿，風潮難具論。洲島驟迴合，圻岸屢崩奔。〈孔安國尚書傳曰：海曲謂之島。〉乘月聽哀狖，浥露馥芳蓀。〈乘月，猶乘日也。廣雅曰：言乘月而遊，以聽哀狖之響；濕露而行，為翫芳叢之馥。狖，蜼也。說文曰：浥，濕也。〉春晚綠野秀，巖高白雲屯。千念集日夜，萬感盈朝昏。攀崖照石鏡，牽葉入松門。〈張僧鑒潯陽記曰：石鏡山東，有一圓石，懸崖明淨，照人見形。顧野王輿地志曰：自入湖三百三十里，窮於松門東西四十里，青松遍於兩岸。〉三江事多往，九派理空存。〈尚書曰：三江既入。又曰：九江孔殷。江賦曰：流九派乎潯陽。〉露物吝珍怪，異人祕精魂。〈孔安國尚書傳曰：吝，惜也。高唐賦曰：珍怪奇偉。毛萇詩傳曰：祕，閉也。江賦曰：納隱淪之列真，挺異人乎精魂。〉金膏滅明光，水碧綴流溫。〈穆天子傳曰：河伯示汝黃金之膏。山海經曰：耿山多水碧。郭璞曰：碧亦玉也。流溫，言水玉溫潤也。〉徒作千里曲，絃絕念彌敦。〈言奏曲冀以消憂，絃絕而念逾甚，故曰徒作也。琴賦曰：千里別鶴。演連珠曰：繁會之音，生乎絕絃。〉

文選考異

〈注「廣雅曰」：何校三字改入下「狖蜼也」上。陳云長楊賦注可據。今案：此疑中間本無「言乘月而遊」至「為翫芳叢之馥」四句，後來添入，乃致舛錯失次也。各本皆誤。〉

〈露物吝珍怪：案：「露」當作「靈」。袁本、茶陵本作「靈」，云善作「露」。案：各本所見皆非也。「靈物」與下「異人」偶句，非善獨作「露」，但傳寫誤。〉

入華子崗是麻源第三谷
〈五言謝靈運山居圖曰：華子崗，麻山第三谷。故老相傳，華子期者，祿里弟子，翔集此頂，故華子為稱也。〉

謝靈運

南州實炎德，桂樹凌寒山。〈楚辭曰：嘉南州之炎德，麗桂樹之冬榮。〉銅陵映碧潤，石磴瀉紅泉。〈銅陵，銅山也。楊雄蜀都賦曰：橘林銅陵。靈運山居賦曰：訊丹沙於紅泉。靈運自注云：即近山所出。然銅陵亦近山。〉既枉隱淪客，亦棲肥遯賢。〈桓子新論曰：周易曰：肥遯無不利。〉險逕無測度，天路非術阡。〈爾雅曰：山絕險。家語，孔子曰：人藏其心，不可測度。仲長子昌言曰：蕩蕩乎若昇天路，而不知夫所登也。〉遂登群峰首，邈若升雲煙。〈論衡曰：天審氣，氣如雲。曹子建述仙詩曰：遊將升雲煙。〉羽人絕髣彿，丹丘徒空筌。〈楚辭曰：仰羽人於丹丘，留不死之舊鄉。筌，捕魚之器，莊子以喻言也。〉圖牒復摩滅，碑版誰聞傳？〈蘇林漢書注曰：牒，譜也。孔安國論語注曰：版，邦國之圖籍也。〉莫辯百世後，安知千載前。且申獨往意，乘月弄潺湲。〈淮南王莊子略要曰：江海之士，山谷之人，輕天下，細萬物而獨往者也。司馬彪曰：獨往，任自然不復顧世也。〉恒充俄頃用，豈為古今然！〈言古之獨往，必輕天下，不顧於世。而己之獨往，常充俄頃之間，豈為尊古卑今而然哉！小雅曰：充，猶備也。江賦曰：千里俄頃。何休公羊注曰：俄者，須臾之間也。司馬彪莊子注曰：常，久也。莊子曰：尊古卑今，學者之流也。郭象曰：古無所尊，今無所卑，而學者尊古卑今，失其原矣。〉

文選考異

〈注「祿里弟子」：茶陵本「里」下有「先生」二字，何校添，陳同。案：此不當添，「祿里」即「祿里先生」矣。袁本亦無。〉

〈銅陵映碧潤：案：「潤」當作「澗」。袁本、茶陵本作「澗」，云善作「潤」。案：各本所見皆非也。「潤」字不可通，但傳寫誤。〉

〈注「桓子新論曰」：陳云下脫「天下神人五二曰隱淪」九字，見江賦注。今案：蓋注本云「隱淪，見江賦」，或記「桓子新論」於旁，而誤改之如此也。各本皆誤。〉

〈險逕無測度：案：「逕」當作「陘」，注引爾雅「山絕陘」可證也。袁、茶陵二本作「徑」，其所載五臣濟注云「言山徑高險」，是五臣「徑」，善「陘」，二本以「徑」字亂善，而不著校語。尤本作「逕」，同字耳。各本又皆改去注中「陘」字，乃誤之甚者也。見下條。〉

〈注「山絕險」：案「險」當作「陘」，各本皆誤。此所引釋山文，郭注云「連山中斷絕也。」〉

〈注「遊將升雲煙」：陳云「遊」，「逝」誤，是也。各本皆偽。〉

〈注「仰羽人於丹丘」：陳云「仰」，「仍」誤，是也。各本皆偽。〉

〈恒充俄頃用：案：「恒」當作「常」，注引司馬彪莊子注曰「常，久也」，可證。前道路憶山中詩「常苦夏日短」，袁、茶陵二本亦作「恒」，有校語云善作「常」。此蓋同彼，各本失更著校語，遂以五臣亂善，而正文與注不相應矣。〉




Chinese text: This work was published before January 1, 1923, and is in the
public domain worldwide because the author died at least 100 years ago.
