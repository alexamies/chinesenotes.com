詩乙
詠史
詠史詩
〈五言〉

王仲宣

主条目：詠史詩 (王粲)
自古無殉死，達人共所知。〈禮記曰：陳乾昔寢疾，屬其子曰：如我死，使吾二婢子夾我。乾昔死，其子曰：殉葬非禮也。杜預左氏傳注曰：以人從葬為殉。鶡冠子曰：達人大觀。〉
秦穆殺三良，惜哉空爾為。〈左氏傳曰：秦伯任好卒，以子車氏三子奄息、仲行、鍼虎為殉，皆秦之良也。毛萇詩傳曰：三良，三善臣。賈逵國語注曰：惜，痛也。鄭玄禮記注曰：爾，語助也。〉
結髮事明君，受恩良不訾。〈漢書曰：霍光以結髮內侍。又，王生謂蓋寬饒曰：用不訾之軀。良，信也。賈逵國語注曰：訾，量也。〉
臨歿要之死，焉得不相隨？〈劉德漢書注曰：黃鳥之詩，刺秦穆公要之從死。〉
妻子當門泣，兄弟哭路垂。
臨穴呼蒼天，涕下如綆〈古杏〉縻〈美悲切。垂，邊也。毛詩曰：臨其穴，惴惴其慄。彼蒼者天，殲我良人。鄭玄曰：穴，謂塚壙也。說文曰：綆，汲井綆也。縻，牛轡也。〉
人生各有志，終不為此移。
同知埋身劇，心亦有所施。〈說文曰：劇，甚也。包咸論語注曰：施，行也。〉
生為百夫雄，死為壯士規。〈毛詩曰：維此奄息，百夫之特。鄭玄曰：百夫之中最雄俊者也。漢書，項羽謂樊噲曰：壯士也。〉
黃鳥作悲詩，至今聲不虧。〈毛詩序曰：黃鳥，哀三良也。王逸楚辭注曰：虧，歇也。〉

三良詩
〈五言〉

曹子建

主条目：三良詩
功名不可為，忠義我所安。〈言功立不由於己，故不可為也。呂氏春秋曰：功名之立，天也。鄭玄禮記注曰：名，令聞也。孝經注曰：死君之難為盡忠。謚法曰：能制命曰義。我，謂三良也。〉
秦穆先下世，三臣皆自殘。〈列女傳，柳下惠妻誄曰：愷悌君子，永能厲兮。吁嗟惜哉！乃下世兮。賈逵國語注曰：沒身為殘。〉
生時等榮樂，既沒同憂患。〈應劭漢書注曰：秦穆與群臣飲酒，酒酣，公曰：生共此樂，死共此哀。奄息等許諾。及公薨，皆從死。〉
誰言捐軀易？殺身誠獨難。〈說文曰：捐，棄也。〉
攬涕登君墓，臨穴仰天歎。〈楚辭曰：美人兮攬涕而伫。臨穴，已見上文。說文曰：歎，太息也。〉
長夜何冥冥？一往不復還。〈李陵詩曰：嚴父潛長夜，慈母去中堂。東觀漢記，鄧太后報鄧閶曰：長歸冥冥，往而不反。〉
黃鳥為悲鳴，哀哉傷肺肝！〈禮記曰：親始死，惻怛之心，傷腎、乾〉〈肝、焦肺。古歌曰：大憂摧人肺肝心。〉

文選考異

〈注「嚴父潛長夜」：袁本、茶陵本「潛」作「憯」，是也。〉

詠史八首
〈五言〉

左太沖

主条目：詠史詩 (左思)
弱冠弄柔翰，卓犖觀群書。〈禮記曰：人生二十曰弱冠。王粲車渠椀賦曰：援柔翰以作賦。孔融薦禰衡表曰：英才卓躒。躒與犖同。班固漢書司馬遷贊曰：劉向、楊雄，博極群書。〉
著論準過秦，作賦擬子虛。〈賈誼作過秦論。司馬相如作子虛賦。〉
邊城苦鳴鏑，羽檄飛京都。〈長楊賦曰：永無邊城之災。漢書曰：冒頓乃作為鳴鏑，習勒騎射。音義曰：箭鏑也，如今鳴箭也。漢書，高祖曰：吾以羽檄徵天下兵。〉
雖非甲冑士，疇昔覽穰苴。〈尚書曰：善敹乃甲冑。左氏傳，羊斟曰：疇昔之羊子為政。史記曰：司馬穰苴者，田完之苗裔也。齊景公以為將軍，將兵扞燕、晉之師。其後田和因自立為齊威王，用兵行威，大放穰苴之法，而諸侯朝齊。威王使大夫追論古者司馬法，而附穰苴其中，因號曰司馬穰苴兵法。〉
長嘯激清風，志若無東吳。〈楚辭曰：臨深水而長嘯。王逸楚辭注曰：激，感也。東吳，謂孫氏也。〉
鉛刀貴一割，夢想騁良圖。〈東觀漢記，班超上疏曰：臣乘聖漢威神，冀傚鉛刀一割之用。韓君章句曰：騁，施也．〉
左眄澄江湘，右盼定羌胡．〈廣雅曰：眄，視也．方言曰：澄，清也．馬融論語注曰：盼，動目貌．〉
功成不受爵，長揖歸田廬．〈漢書曰：酈食其長揖不拜．毛詩曰：中田有廬．漢書，疏廣曰：吾自有舊田廬．〉


鬱鬱澗底松，離離山上苗．〈古詩曰：鬱鬱園中柳．毛萇詩傳曰：離離，垂貌．〉
以彼徑寸莖，蔭此百尺條．〈史記，魏王曰：寡人有徑寸之珠．七發曰：高百尺而無枝．〉
世冑躡高位，英俊沈下僚．〈韓詩內傳曰：所以為世子何？言世世不絕．孔安國尚書傳曰：冑，長子也．謂卿大夫子弟也．廣雅曰：躡，履也．西都賦曰：英俊之域．爾雅曰：僚，官也．〉
地勢使之然，由來非一朝．〈周書，湯曰：吾欲因地勢所有而獻之．列子，俞氏曰：病非一朝一夕之故，其所由來漸矣．〉
金張籍舊業，七葉珥漢貂．〈班固漢書金日磾贊曰：夷狄亡國，羈虜漢庭．七葉內侍，何其盛也．七葉，自武至平也．又張湯傳贊曰：張氏之子孫相繼，自宣、元已來，為侍中、中常侍者凡十餘人．功臣之後，唯有金氏、張氏，親近貴寵，比於外戚．珥，插也．董巴輿服志曰：侍中、中常侍冠武弁，貂尾為飾．〉
馮公豈不偉？白首不見招．〈漢書，馮唐以孝著，為郎中署長，事文帝．帝輦過，問唐曰：父老何自為郎？說文曰：偉，奇也．荀悅漢紀曰：馮唐白首，屈於郎署．〉


吾希段干木，偃息藩魏君．〈廣雅曰：希，庶也．干木，已見魏都賦．幽通賦曰：干木偃息以藩魏．〉
吾慕魯仲連，談笑卻秦軍．〈史記曰：魯仲連好奇偉倜儻，畫策而不肯仕官任職．趙孝成王時，秦使白起圍趙，魏王使將軍新垣衍說趙尊秦昭王為帝．魯連適遊趙，謂平原君曰：梁客新垣衍安在？吾請為君責而歸之．乃見新垣衍，垣衍起再拜謝曰：吾請出，不敢復言．秦將聞之，為卻五十里．〉
當世貴不羈，遭難能解紛．
功成不受賞，高節卓不群。〈史記曰：秦軍引去，平原君欲封魯連，魯連辭謝，終不肯受。平原君乃置酒，酒酣起前，以千金遺魯連，魯連笑曰：所貴於天下之士者，為人排患、釋難、解紛，而不取也。即有取者，是商賈之事，而連不忍為也。遂辭平原君而去。班固說東平王蒼曰：光名宣於當世。鄒陽上書曰：不羈之士，與牛驥同皁。史記曰：魯仲連好持高節，遊於趙。論語，顏回曰：如有所立卓爾。〉
臨組不肯緤，對珪不肯分。〈說文曰：組，綬屬也。王逸楚辭注曰：緤，繫也。禮稽命徵曰：諸侯執珪。解嘲曰：析人之珪。〉
連璽燿前庭，比之猶浮雲。〈將加之官，必授之以印。後仲連為書遺燕將，燕將自殺，田單欲爵之，仲連逃海上。再封，故言連璽。鄭玄周禮注曰：璽，印也。論語，子曰：不義而富且貴，於我如浮雲。〉


濟濟京城內，赫赫王侯居。〈毛詩曰：濟濟多士。毛萇曰：濟濟，多威儀也。吳質書曰：陳威發憤，思入京城。毛詩曰：赫赫師尹。毛萇曰：赫赫，顯盛貌。〉
冠蓋蔭四術，朱輪竟長衢。〈西都賦曰：冠蓋如雲。廣雅曰：術，道也。楊惲書曰：乘朱輪者十人。古詩曰：長衢夾巷。〉
朝集金張館，暮宿許史廬。〈漢書，蓋寬饒曰：上無許、史之屬，下無金、張之託。金、張，已見上文。漢書，孝宣許皇后，元帝母。元帝封外祖父廣漢為平恩侯。又曰：史良娣，宣帝祖母也。兄恭，宣帝立，恭已死，封恭長子高為樂陵侯。〉
南鄰擊鐘磬，北里吹笙竽。〈左氏傳曰：鄭伯有夜飲酒，擊鐘焉。呂氏春秋曰：帝嚳令人擊磬。墨子曰：彈琴瑟，吹笙竽，磬或為鼓。〉
寂寂楊子宅，門無卿相輿。〈說文曰：寂寂，無人聲也。漢書，楊雄自敘曰：雄家素貧，嗜酒，人希至其門。〉
寥寥空宇中，所講在玄虛。〈廣雅曰：寥，深也。空，廓也。楚辭曰：閔空宇之孤子。漢書曰：雄方草創太玄，有以自守。老子曰：玄之又玄，眾妙之門。管子曰：虛無無形謂之道。〉
言論準宣尼，辭賦擬相如。〈漢書曰：時有人問雄者，雄常用法應之，譔為十三卷，象論語，號曰法言。又曰：先是時，蜀有司馬相如，作賦甚弘麗溫雅。雄心壯之，每作賦，常擬以為式。〉
悠悠百世後，英名擅八區。〈論語曰：其或繼周者，雖百世可知也。魏志，程昱曰：劉備有英名。說文曰：擅，專也。解嘲曰：天下之士，咸營於八區。〉


皓天舒白日，靈景耀神州。〈廣雅曰：皓，明也。傅玄三都賦曰：白日舒靈景於天。地理書曰：崑崙東南地方五千里，名曰神州。〉
列宅紫宮裏，飛宇若雲浮。〈西京賦曰：正紫宮於未央。桓寬鹽鐵論曰：梓匠營宮室，上成雲氣，下成山林。〉
峨峨高門內，藹藹皆王侯。〈廣雅曰：峨峨，容也。峨與娥同，古字通。漢書，鮑宣曰：豈徒欲使臣重高門之地哉。毛詩曰：藹藹王多吉士。廣雅曰：藹藹，盛也。〉
自非攀龍客，何為欻來遊？〈揚子法言曰：攀龍鱗，附鳳翼。薛綜西京賦注曰：欻者，言忽也。〉
被褐出閶闔，高步追許由。〈家語，子路曰：有人於此，被褐而懷玉，何如？子曰：國無道，隱者可也。晉宮闕名曰：洛陽城閶闔門西向。皇甫謐高士傳曰：許由，武陽城槐里人也。隨沖虛學于齧缺。許由為堯所讓，由是退隱遯，耕於中嶽下。〉
振衣千仞崗，濯足萬里流。〈王粲七釋曰：濯身乎滄浪，振衣乎高嶽。〉


荊軻飲燕市，酒酣氣益振。〈孔安國尚書傳曰：樂酒曰酣。毛萇詩傳曰：震，猶威也。〉
哀歌和漸離，謂若傍無人。〈史記曰：荊軻之燕，與屠狗及高漸離飲於燕市，酒酣以往，高漸離擊筑，荊軻和而歌於市中，相樂也，已而相泣，旁若無人。〉
雖無壯士節，與世亦殊倫。
高眄邈四海，豪右何足陳？〈臣瓚漢書注曰：邈，綿邈也。張衡四愁詩序曰：豪右兼并之家。〉
貴者雖自貴，視之若埃塵。
賤者雖自賤，重之若千鈞。〈埃塵言輕，千鈞喻重也。列子，楊朱曰：貴非所貴，賤非所賤，齊貴齊賤。漢書曰：十六兩為一斤，三十斤為一鈞。〉


主父宦不達，骨肉還相薄。〈史記，或說主父偃曰：太橫。主父偃曰：臣結髮游學四十年，身不得遂，親不以為子，昆弟不收。杜預左氏傳注曰：宦，仕也。呂氏春秋曰：父母之於子也，子之於父母也，此之謂骨肉之親。薄，輕鄙之也。史記曰：君薄淮陽邪？〉
買臣困采樵，伉儷不安宅。〈漢書曰：朱買臣家貧，常刈薪樵，賣以給食。檐束薪，行且誦書。妻亦負戴相隨，數止買臣無謳歌道中，買臣愈益疾歌，妻羞之，求去，買臣笑曰：我年五十當富貴也，今已四十餘矣。汝苦日久，待我富貴，報汝功力。妻恚怒曰：如公等終餓死溝中耳，能何富貴？買臣不能留，即聽去。左氏傳曰：施氏之婦怒施氏曰：己不能庇其伉儷。杜預曰：儷，偶也。伉，敵也。〉
陳平無產業，歸來翳負郭。〈漢書曰：陳平家貧，好讀書，負郭窮巷，以席為門，然門外多長者車轍。方言曰：翳，薆也。郭璞曰：謂蔽薆也，音愛。鄭玄禮記注曰：負之言背也。〉
長卿還成都，壁立何寥廓。〈史記曰：卓文君奔司馬相如，相與馳歸成都，居徒四壁立。郭璞曰：貧窮也。楚辭曰：嗟寥廓而無處。廣雅曰：廓，空也。〉
四賢豈不偉？遺烈光篇籍。〈班固說東平王蒼曰：遺烈著於無窮。漢書曰：吳起、商鞅，垂著篇籍。〉
當其未遇時，憂在填溝壑。〈孟子曰：志士不忘在溝壑。〉
英雄有屯邅，由來自古昔。〈周易曰：屯如邅如。國語曰：古曰在昔。〉
何世無奇才？遺之在草澤。〈孫子曰：何世之無才？何才之無施？〉


習習籠中鳥，舉翮觸四隅。〈說文曰：習習，數飛也。鶡冠子曰：籠中之鳥，空籠不出，鄭玄毛詩箋云：隅，角也。〉
落落窮巷士，抱影守空廬。〈落落，疏寂貌。言士之居窮巷，若鳥之在籠中也。風賦曰：廓抱影而獨倚。〉
出門無通路，枳棘塞中塗。〈王仲宣七哀詩曰：出門無所見。孔叢子，孔子山陵之歌曰：枳棘充路，陟之無緣。〉
計策棄不收，塊若枯池魚。〈東方朔六言曰：計策棄捐不收。王逸楚辭注曰：塊，獨處貌。〉
外望無寸祿，內顧無斗儲。〈國語，叔向曰：絳之富商而無尋尺之祿。鄭玄毛詩箋曰：迴首曰顧。古出東門行曰：盎中無斗米儲，還視架上無懸衣。說文曰：儲，蓄也。謂蓄積以待用也。〉
親戚還相蔑，朋友日夜疏。〈鄭玄毛詩箋曰：蔑，輕也。莊子曰：親友益疏。〉
蘇秦北遊說，李斯西上書。
俛仰生榮華，咄嗟復彫枯。〈史記曰：蘇秦乃西至秦，說惠王，王方誅商鞅，疾辯士弗用。乃東之趙，遂說六國，蘇秦為從約長，并相六國。後去趙之燕，陽為得罪於燕而亡，自燕之齊，齊宣王以為客卿。後齊大夫多與蘇秦爭寵者，而使人刺蘇秦。又曰：李斯西入秦，說秦王，後秦王以斯為客卿。又曰：始皇以斯為丞相，二世下斯吏，斯就五刑。莊子曰：其疾也俛仰之間。文子曰：身有榮華，心有愁悴。蒼頡篇曰：咄，啐也。說文曰：啐，驚也。王弼周易注曰：嗟，憂歎之辭。咄，丁忽切。啐，倉憒切。〉
飲河期滿腹，貴足不願餘。
巢林棲一枝，可為達士模。〈莊子曰：鷦鷯巢林，不過一枝；偃鼠飲河，不過滿腹。〉

文選考異

〈注「賈誼作過秦論司馬相如作子虛賦」：此一節注袁本、茶陵本係「五臣翰曰」下。案：二本是也。尤本誤以五臣竄入善注，殊誤，當削去之。〉

〈注「韓君章句曰」：陳云「韓」下脫「詩薛」二字，是也。各本皆誤。〉

〈注「干木偃息以藩魏」：案：「干」字不當有。各本皆衍。〉

〈注「陳威發憤」：何校「威」改「咸」，陳同。各本皆偽。〉

〈注「長衢夾巷」：陳云「衢」下當有「羅」字。各本皆脫。〉

〈注「峨峨容也」：案：「峨峨」當作「娥娥」。各本皆偽。今廣雅可證。〉

〈注「武陽城槐里人也隨沖虛」：袁本、茶陵本「也隨」作「修道」，是也。案：「武」，依今本高士傳當是「字武仲」三字之脫。〉

〈酒酣氣益振：袁本、茶陵本「振」作「震」，是也。〉

〈注「風賦曰廓抱影而獨倚」：案：「曰」下當有「起於窮巷之間楚辭曰」九字。各本皆脫。所引楚辭「在哀時命」，可證也。〉

〈注「盎中無斗米儲還視架上無懸衣說文曰」：袁本、茶陵本無「儲還視」三字，「曰」下有「顧還視也」四字。案：此蓋所見不同。〉

詠史
〈五言〉

張景陽〈臧榮緒晉書曰：張協，字景陽，載弟也。兄弟並守道不競，以屬詠自娛。少辟公府，後為黃門侍郎。因託疾，遂絕人事，終於家。〉

主条目：詠史詩 (張協)
昔在西京時，朝野多歡娛。〈漢書，劉向上疏曰：眾賢和於朝，萬物和於野，孟子曰：霸者之民，驩虞如也。王逸楚辭注曰：娛，樂也。娛與虞古字通用。〉
藹藹東都門，群公祖二疏。〈毛詩曰：仲山甫出祖。鄭玄曰：祖者，行犯軷之祭也。〉
朱軒曜金城，供帳臨長衢。〈尚書大傳曰：未命為士，不得朱軒。鹽鐵論曰：秦金城千里。供帳，見下注。長衢，已見上文。〉
達人知止足。遺榮忽如無。〈鍾會有遺榮賦。〉
抽簪解朝衣，散髮歸海隅。〈鍾會遺榮賦曰：散髮抽簪，永絕一丘。倉頡篇曰：簪，笄也，所以持冠也。孟子曰：如以朝衣朝冠坐於塗炭也。尚書曰：至于海隅蒼生。〉
行人為隕涕，賢哉此丈夫！〈漢書，楊宣上書曰：行道之人，為之隕涕。毛詩曰：心之憂矣，涕既隕之。〉
揮金樂當年，歲暮不留儲。〈韓康伯周易注曰：揮，散也。歲暮，喻年老也。詩曰：蟋蟀在堂，歲聿其暮。薛君曰：暮，晚也。言君之年歲已晚也。〉
顧謂四坐賓，多財為累愚。〈說文曰：顧，還視也。古詩曰：四坐莫不歎。漢書曰：疏廣，字仲翁，東海人也。明春秋，為太子太傅。兄子受，字公子，亦以賢良為太子家令。廣謂受曰：吾聞知足不辱，知止不殆。今仕至二千石，功成名立，如此不去，懼有後悔。豈如父子相隨出關，歸老故鄉，以壽命終，不亦善乎？遂上疏乞骸骨。上以其年篤老，皆許之，加賜黃金二十斤，皇太子賜五十斤。公卿大夫故人邑子為設祖道供帳東都門外，送車數百兩，辭訣而去。道路觀者曰：賢哉二大夫！或歎息為之下泣。廣既歸鄉里，日令家共具設酒食，請族人故舊賓客，與相娛樂。居歲餘，廣子孫竊謂其昆弟老人廣所愛信者曰：子孫幾及君時頗立產業基址，今日飲食費且盡，宜從丈人所勸說君買田宅。老人即以閑暇時為廣言此計。廣曰：吾豈老誖不念子孫哉？賢而多財，則損其志；愚而多財，則益其過。金者，聖主所以惠養老臣也，故樂鄉黨宗族，共饗其賜，以盡吾餘日，不亦可乎！於是族人悅服，皆以壽終。累，猶負也。累愚，為愚者之累也。〉
清風激萬代，名與天壤俱。〈胡廣書曰：建鴻德，流清風。史記，魯仲連與燕將書曰：業與三王爭流，名與天壤俱弊。〉
咄此蟬冕客，君紳宜見書。〈說文曰：咄，相謂也。蔡邕獨斷曰：太尉已下冠惠文，侍中加貂蟬。論語曰：子張問行，子曰：言忠信，行篤敬。子張書諸紳。〉

文選考異

〈注「終於家」：袁本、茶陵本無此三字，有「協見朝廷貪祿位者眾故詠此詩以刺之」十六字。案：此當以尤所見為是，二本并五臣於善而誤也。何、陳皆取以添改，非。凡題下意揣作者之旨，均屬五臣語，前後可以例推而得者。〉

〈注「鍾會有遺榮賦」又注「鍾會遺榮賦曰」：袁本、茶陵本不另分節，作「鍾會有遺榮賦曰」七字。案：此亦所見不同。〉

覽古
〈五言〉

盧子諒〈徐廣晉紀曰：盧諶，字子諒，范陽人也。有才理。顯宗徵為散騎常侍。段末波愛其才，託以道險，終不遣之。末波死，諶依石季龍。冉閔誅石氏，諶隨閔軍，遇害。〉

主条目：覽古詩 (盧諶)
趙氏有和璧，天下無不傳。〈蔡邕琴操曰：楚明光者，楚王大夫也。昭王得和氏璧，欲以貢於趙王，於是遣明光奉璧之趙。史記，秦王曰：和氏璧，天下共傳寶也。〉
秦人來求市，厥價徒空言。〈史記曰：趙惠王得和氏璧，秦昭王聞之，使人遺趙王書，願以十五城易璧。史記，漢王曰：空言虛語，非所守也。價或作償。〉
與之將見賣，不與恐致患。
簡才備行李，圖令國命全。〈史記曰：趙王得秦王書，與大將軍廉頗諸大臣謀，欲與秦璧，城恐不可得而見欺；欲勿與，即患秦兵之來。計未定，求令報秦者未得。毛萇詩傳曰：將，且也。見賣，謂將賣己也。爾雅曰：簡，擇也。左氏傳，燭之武謂秦伯曰：行李之往來，供其乏困，杜預曰：行李使人。孫卿子曰：人之命在天，國之命在禮。〉
藺生在下位，繆子稱其賢。〈史記曰：宦者令繆賢曰：臣舍人藺相如可使。王召見，問藺相如。周易曰：在下位而不憂。家語曰：顏回以德行著名，孔子稱其賢。〉
奉辭馳出境，伏軾逕入關。〈史記曰：趙王遂令相如奉和璧西入秦。尚書曰：奉辭罰罪。鄭玄禮記注曰：辭，言語也。莊子曰：宣尼伏軾而歎曰：由之難化也。〉
秦王御殿坐，趙使擁節前。〈史記曰：秦王坐章臺見相如，相如奉璧奏秦王，秦王大喜。毛萇詩傳曰：御，進也。鄭玄禮記注曰：節所以明信，輔君命也。令趙使者擁節也。〉
揮袂睨金柱，身玉要俱捐。〈說文曰：揮，奮也。史記曰：相如視秦王無意償趙城，乃前曰：璧有瑕，請指示王。王授璧相如，相如持璧卻立倚柱，怒髮上衝冠，曰：臣觀大王無償趙城意，故臣復取璧。大王必欲急臣，臣頭今與璧俱碎於柱矣。相如持其璧睨柱，欲以擊柱。秦王恐其破璧，乃辭謝，請以十五都與趙。燕丹子曰：荊軻拔匕首擿秦王，決耳，入銅柱，火出。然銅有金，故稱曰金柱。〉
連城既偽往，荊玉亦真還。〈史記曰：相如度秦王特以詐偽為與趙城，實不可得。乃使從者衣褐，裹其璧，從徑道亡，歸璧于趙。秦乃不以城與趙，趙亦終不與璧。〉
爰在澠池會，二主克交歡。〈爾雅曰：爰，曰也。史記曰：秦王欲為好會於澠池，趙王遂與秦王會澠池。又曰：嚴仲子謂聶政曰：故進百金者，得以交足下懽。漢書曰：郭解入關，賢豪交歡。〉
昭襄欲負力，相如折其端。〈史記曰：秦武王死，無子，立異母弟，是為昭襄王。列子曰：不猶愈於負其力乎？漢書曰：秦王政負力怙威。鄭玄周禮注曰：負，恃也。方言曰：端，緒也。〉
眥血下霑衿，怒髮上衝冠。〈說文曰：眥，目眶也。列士傳曰：朱亥瞋目視虎，眥裂血出濺虎。髮上衝冠，已見上注。〉
西缶終雙擊，東瑟不隻彈。〈西缶、東瑟，已見西征賦。〉
捨生豈不易，處死誠獨難。〈幽通賦曰：捨生取誼。史記，太史公曰：非死者難，言處死者難也。〉
稜威章臺顛，彊禦亦不干。〈漢書，武帝報李廣曰：威稜懾于鄰國。毛詩曰：不畏彊禦。孔安國尚書傳曰：干，犯也。〉
屈節邯鄲中，俛首忍迴軒。〈史記曰：趙王以相如功大，拜為上卿，位在廉頗之右。廉頗曰：相如素賤人，吾羞不忍為之下，我見相如必辱之。相如聞，不肯與會。出望見廉頗，相如引車避匿。家語，子貢曰：夫子欲屈節以救父母之國。節，猶操也。〉
廉公何為者？負荊謝厥愆。〈史記曰：於是舍人相與諫相如曰：今君與廉君同列，廉君宣惡言而君畏匿，且庸人尚羞之。相如曰：相如雖駑，獨畏廉將軍哉？顧吾念之，彊秦所以不敢加兵於趙者，徒以吾兩人在也。今兩虎自鬥，其勢必不俱生。吾所以為此也，以先國家之急而後私讎也。廉頗聞之，肉袒負荊，因賓客至藺相如門謝罪，曰：鄙賤之人，不如將軍寬之至也。卒相與歡，為刎頸之交。晉灼漢書注曰：以辭相告曰謝。尚書曰：思免厥愆。孔安國尚書傳曰：愆，過也。〉
智勇蓋當代，弛張使我歎。〈史記，太史公曰：相如其處智勇，可謂兼之矣。禮記，孔子曰：一張一弛，文、武之道也。鄭玄曰：張弛，以弓弩喻人也。說文曰：歎，吟也。謂情有所悅，吟歎而歌詠。〉

文選考異

〈注「史記曰」下至「秦王大喜」：此二十二字袁本、茶陵本無。案：并善注於五臣而脫也。〉

〈注「史記曰」下至「請以十五都與趙」：此一百五字袁本、茶陵本無。案：并善注於五臣而脫也。〉

〈注「吾所以為此也」：袁本、茶陵本「也」作「者」，是也。〉

〈注「不如將軍寬之至也」：袁本、茶陵本「如」作「知」，是也。〉

張子房詩
〈五言宋約宋書曰：姚泓新立，關中亂。義熙十三年正月，公以舟師進討，軍頓留項城，經張良廟也。〉

謝宣遠〈王儉七志曰：高祖遊張良廟，並命僚佐賦詩，瞻之所造，冠于一時。〉

主条目：張子房詩
王風哀以思，周道蕩無章。〈毛詩序曰：關雎、麟趾之化，王者之風。又曰：亡國之音哀以思。毛詩曰：顧瞻周道。又序曰：厲王無道，天下蕩蕩，無綱紀文章。〉
卜洛易隆替，興亂罔不亡。〈尚書曰：予朝至于洛師，卜惟洛食。韋昭國語注曰：替，廢也。漢書，婁敬說高祖曰：昔成王即位，乃營成周，都洛，以為此天下中，有德則易以王，無德則易以亡。又劉向上疏曰：自古及今，未有不亡之國也。〉
力政吞九鼎，苛慝暴三殤。〈力政，謂秦也。墨子曰：反天意者，力政也。如淳漢書注曰：王室微弱，諸侯以力為政，相攻伐也，史記曰：秦取周九鼎寶器而遷西周。禮記曰：孔子過泰山側，婦人哭於墓者而哀，夫子式而聽之，使子貢問之曰：子之哭也，一似重有憂者。而曰：然。昔者吾舅死於虎，吾夫又死焉，今吾子又死焉。夫子曰：何不去也？曰：無苛政。夫子曰：小子識之，苛政猛於虎也。苛，猶虐也。〉
息肩纏民思，靈鑒集朱光。〈東京賦曰：百姓不能忍，是用息肩於漢。毛詩曰：天鑒在下，有命既集。曹植離友詩曰：靈鑒無私。賈逵國語注曰：鑒，察也。南都賦曰：輝朱光於白水。〉
伊人感代工，聿來扶興王。〈伊人，謂張良也。毛詩曰：所謂伊人。感，猶應也。尚書，咎繇曰：無曠庶官，天工人其代之。毛詩曰：聿來胥宇。孔安國尚書傳曰：聿，遂也。陸機遂志賦曰：扶興王以成命，延衰期乎天祿。〉
婉婉幙中畫，輝輝天業昌。〈婉婉，和順貌也。漢書，高祖曰：運籌帷幄之中，吾不如子房。易⼮靈圖曰：攝天之業使之理。鄭玄曰：天業得其理。〉
鴻門消薄蝕，垓下殞攙搶。〈漢書曰：亞父范增說項羽急擊沛公。項伯素善張良，夜馳見良，具告事實。良乃與項伯見沛公曰：早自來謝。沛公翌日從百餘騎見羽鴻門，羽因留沛公飲。范增數目羽擊沛公，羽不應。有頃，公從間道走軍，使張良留謝。又曰：漢王追羽至陽夏，不會，謂張良曰：諸侯不從，柰何？用良計，諸侯皆會，圍羽垓下。薄蝕、攙搶，皆喻羽也。京房易飛候曰：凡日蝕皆於晦朔，不於晦朔蝕者名曰薄。爾雅曰：彗星為攙搶。〉
爵仇建蕭宰，定都護儲皇。〈爵仇，謂封雍齒也。已見幽通賦。漢書曰：良從上出奇計，及立蕭相國。音義曰：何時未為相國，勸高祖立之。漢書，婁敬說上曰：陛下都洛陽，不如入關。上問良，良因勸上。是日車駕西都長安，又曰：欲廢太子，立戚夫人子趙王如意。呂后恐，不知所為。或謂呂后：留侯善畫計。呂后乃使建成侯呂澤劫良。良曰：顧上有所不能致者四人。令太子為書，卑辭安車，請以為客，令上見之，則一助也。於是太子迎四人至。上破黥布歸，愈欲易太子。及置酒，太子侍，四人從。上乃驚曰：吾求公，公逃避我，今公何自從吾兒遊乎？煩公幸卒調護太子。竟不易。不易太子者，良本招此四人之力也。又疏廣曰：太子，國儲副君也。〉
肇允契幽叟，飜飛指帝鄉。〈言初即合契幽叟，晚乃遊心帝鄉。漢書曰：良從容步下邳圯上，有一老父，衣褐至良所，曰：孺子可教，後五日與我可期此。良夜半往，有頃，父亦來，喜，出一編書曰：讀是則為王者師。旦視其書，乃太公兵法。又曰：願棄人間事，欲從赤松子遊耳。迺學道欲輕舉。莊子曰：華封人謂堯曰：千歲厭世，去而上僊，乘彼白雲，至于帝鄉。毛詩曰：肇允彼桃蟲，翻飛維鳥。鄭玄曰：肇，始也。允，信也。薛君韓詩章句曰：翻，飛貌。〉
惠心奮千祀，清埃播無疆。〈周易曰：有孚惠心，勿問元吉。清埃，猶清塵也。李尤武功歌曰：清埃飛，連日月。毛詩曰：惠我無疆。〉
神武睦三正，裁成被八荒。〈神武，謂宋高祖也。尚書，益曰：帝德廣運，乃聖乃神，乃武乃文。孔安國尚書傳曰：睦，和也。漢書曰：三正：子為天正，丑為地正，寅為人正。周易曰：后以財成天地之道，輔相天地之宜。漢書曰：監八方，被八荒。〉
明兩燭河陰，慶霄薄汾陽。〈明兩、慶霄，皆喻宋高祖。燭，幽明也。薄，猶輕易也。河陰、汾陽，堯、舜二帝所居也。言以高祖譬舜，則高祖光明；又以方堯，則堯可輕薄也。周易曰：明兩作離，大人以繼明照于四方。鄭玄曰：明兩者，取君明上下以明德相承，其於天下之事無不見也。孟子曰：舜避丹朱於南河之南。然河南則河陰也。慶霄，即慶雲也。王逸楚辭注曰：海內之政，見四子藐姑射之山，汾水之陽，窅然喪其天下也。〉
鑾旍歷頹寢，飾像薦嘉嘗。〈宋略曰：大軍九月次彭城。鑾旍，鑾旗也。公羊傳：秋祭曰嘗。〉
聖心豈徒甄，惟德在無忘。〈大戴禮曰：神明自得，聖心備矣。鄭玄尚書緯注曰：甄，表也。陸機高祖頌曰：念功惟德。鄭玄毛詩箋曰：惟，思也。〉
逝者如可作，揆子慕周行。〈逝謂死也。死者可起之而令仕，度子之志亦慕此周行。周行，喻宋也。國語曰：趙文子與叔譽遊於九原，曰：死者若可作也，吾誰與歸？毛詩曰：嗟我懷人，寘彼周行。毛萇曰：行，列也。周之列位。〉
濟濟屬車士，粲粲翰墨場。〈漢書音義曰：大駕屬車八十乘。歸田賦曰：揮翰墨以奮藻。賓戲曰：婆娑乎術藝之場。項岱曰：場圃，講經藝之所。〉
瞽夫違盛觀，竦踊企一方。〈瞽夫，宣遠自謂也。毛萇詩傳曰：違，離也。莊子，叔連曰：瞽者無以與乎文章之觀。說文曰：企，舉踵也。毛詩曰：相怨一方。〉
四達雖平直，蹇步愧無良。〈禮記曰：周道四達。尚書曰：王道正直。孔安國曰：王道平直也。說文曰：蹇，跛也。左氏傳曰：孟縶之足，不良能行。毛萇詩傳曰：良，善也。〉
飡和忘微遠，延首詠太康。〈莊子曰：聖人其於人也，故或不言，而飲人以和。郭象曰：各自得斯飲和矣，豈待言哉！微遠，亦自謂也。阮瑀止欲賦曰：飲延首以極視。魏明帝野田黃雀行曰：四夷重譯貢，百姓謳吟詠。太康，琴操，伍子胥歌曰：庶此太康，皆吾力兮。〉

文選考異

〈注「予朝至於洛師卜」：袁本「卜」下有「澗水瀍水」四字。茶陵本有「澗水東瀍水西」六字。案：茶陵本為是。〉

〈注「竟不易不易太子者」：袁本不重「不易」二字，何校去。陳云衍，是也。茶陵本全刪此節注，非。〉

〈注「翻飛維鳥」：茶陵本「翻」作「飜」，下同。案：茶陵本正文下有校語云善作「飜」，則注中二字皆作「飜」為是。袁本亦作「翻」，誤與此同。後謝宣遠答靈運詩「翻飛各異概」，注作「飜」，正文作「翻」。疑正文誤，但彼無校語耳。凡此等，皆舉其例而不勝一一出之者。〉

〈注「燭幽明也」：茶陵本「幽」作「猶」，是也。袁本亦作「幽」，誤與此同。〉

〈注「周易曰」下至「照于四方」：此十六字袁本、茶陵本脫。〉

〈注「孟子曰」：袁本、茶陵本起此至末五十四字脫。〉

〈注「王逸楚辭注曰海內之政」：何校「王逸楚辭注曰」六字改作「莊子堯治天下之民平」九字，非也。陳云「楚辭注曰」下脫「慶雲喻尊顯也莊子堯治天下之民平」共十五字，是也。〉

〈注「見四子」：何校「見」上添「往」字，陳同，是也。〉

〈注「喪其天下也」：何校「也」改「焉」，陳同，是也。袁本、茶陵本所脫止此。〉

〈注「屬車八十乘」：案：「十」下當有「一」字。各本皆脫。〉

〈注「不良能行」：何校「能」改「於」，陳同。各本皆偽。〉

秋胡詩
〈五言列女傳曰：魯秋胡潔婦者，魯秋胡子之妻。秋胡子既納之，五日，去而官於陳，五年乃歸。未至其家，見路傍有美婦人方採桑，秋胡子悅之，下車謂曰：今吾有金，願以與夫人。婦人曰：嘻！夫採桑奉二親，吾不願人之金。秋胡子遂去。歸至家，奉金遺其母。其母使人呼其婦，婦至，乃向採桑者也。秋胡子見之而慚。婦曰：束髮脩身，辭親往仕，五年乃得還，當見親戚。今也乃悅路旁婦人，而下子之裝，以金與之，是忘母，不孝也。妾不忍見不孝之人。遂去而走，自投河而死。〉

顏延年

主条目：秋胡詩
椅梧傾高鳳，寒谷待鳴律。〈毛詩曰：其桐其椅，其實離離。又曰：鳳皇鳴矣，于彼高岡；梧桐生矣，于彼朝陽。司馬紹統贈山壽詩曰：昔也植朝陽，傾枝俟鸞鷟。劉向別錄曰：鄒衍在燕，有谷寒不生五穀，鄒子吹律而溫至生黍也。〉
影響豈不懷，自遠每相匹。〈言椅梧佇鳳鳥之來儀，寒谷資吹律而成煦，類乎影響，豈不相思！故夫婦之儀，自遠相匹。尚書曰：惠迪吉，從逆凶，惟影響。鶡冠子曰：影則隨形，響則應聲。毛萇詩傳曰：懷，思也。〉
婉彼幽閑女，作嬪君子室。〈毛萇詩傳曰：婉然美貌。又曰：窈窕，幽閑也。爾雅曰：嬪，婦也。〉
峻節貫秋霜，明豔侔朝日。〈貫，猶連也。傅玄有女篇曰：容華既以豔，志節擬秋霜。鄭玄周禮注曰：侔，等也。詩曰：東方之日，彼姝者子，在我室兮。薛君曰：詩人言所說者顏色盛美，如東方之日。〉
嘉運既我從，欣願自此畢。〈其一。陸機從梁陳詩曰：在昔蒙嘉運。〉


燕居未及好，良人顧有違。〈毛詩曰：或燕燕居息。又曰：妻子好合。孟子曰：良人出，必厭酒肉。劉熙曰：婦人稱夫曰良人。毛詩曰：行道遲遲，中心有違。鄭玄毛詩箋曰：顧，念也。〉
脫巾千里外，結綬登王畿。〈巾，處士所服。綬，仕者所佩。今欲官於陳，故脫巾而結綬也。東觀漢記曰：江革養母，幅巾屐履。漢書，蕭育與朱博為友，長安諺曰：蕭朱結綬。言其相薦達也。秋胡仕陳而曰王畿。詩緯曰：陳，王者所起也。〉
戒徒在昧旦，左右來相依。〈易歸藏曰：君子戒車，小人戒徒。左氏傳曰：讒鼎之銘曰：昧旦丕顯。〉
驅車出郊郭，行路正威遲。〈古詩曰：驅車策駑馬。毛詩曰：四牡騑騑，周道倭遲。毛萇曰：倭遲，歷遠貌。韓詩曰：周道威夷，其義同。倭，於危切。〉
存為久離別，沒為長不歸。〈其二。蘇武詩曰：生當復來歸，死當長相思。〉


嗟余怨行役，三陟窮晨暮。〈毛詩曰：嗟予子行役，夙夜無已。又曰：陟彼崔嵬，我馬虺隤。又曰：陟彼高岡，我馬玄黃。又曰：陟彼砠矣，我馬瘏矣。〉
嚴駕越風寒，解鞍犯霜露。〈楚辭曰：嚴車駕兮戲遊。鄭玄禮記注曰：越，躐也。漢書，李廣令曰：下馬解鞍。左氏傳，太叔曰：跋涉山川，蒙犯霜露。〉
原隰多悲涼，迴飆卷高樹。〈宋均春秋緯注曰：涼，愁也。〉
離獸起荒蹊，驚鳥縱橫去。〈阮籍詠懷詩曰：離獸東南下。〉
悲哉遊官子，勞此山川路。〈其三。漢書，薄昭與淮南王書曰：亡之諸侯，遊宦事人。毛詩曰：山川悠遠，維其勞矣。〉


超遙行人遠，宛轉年運徂。〈楚辭曰：超逍遙兮今焉薄。又曰：愁脩夜而婉轉。莊子，老聃曰：予年運而往矣，將何以戒我哉？〉
良時為此別，日月方向除。〈李陵詩曰：良時不再至，離別在須臾。毛詩曰：昔我往矣，日月方除。毛萇曰：除陳生新曰除。鄭玄曰：四月為除。廣雅曰：方，始也。〉
孰知寒暑積，僶俛見榮枯。〈僶俛，猶俯俛也。程曉女典曰：春榮冬枯，自然之理。〉
歲暮臨空房，涼風起座隅。〈陸機青青河畔草詩曰：空房來悲風。鵩鳥賦曰：止于坐隅。〉
寢興日已寒，白露生庭蕪。〈其四。毛詩曰：言念君子，載寢載興。宋玉諷賦曰：主人女歌曰：歲已暮兮日已寒。爾雅曰：蕪，草也。〉


勤役從歸願，反路遵山河。
昔醉秋未素，今也歲載華。
蠶月觀時暇，桑野多經過。〈毛詩曰：蠶月條桑。又曰：蜎蜎者蠋，烝在桑野。阮籍詠懷詩曰：趙李相經過。〉
佳人從此務，窈窕援高柯。〈楚辭曰：聞佳人兮召予。薛君韓詩章句曰：窈窕，貞專貌。說文曰：援，引也。〉
傾城誰不顧，弭節停中阿。〈其五。漢書，李延年歌曰：北方有佳人，絕世而獨立，一顧傾人城，再顧傾人國。寧不知傾城國，佳人不再得！楚辭曰：吾令羲和弭節兮。鄭玄毛詩箋曰：中阿，阿中也，大陵曰阿。王逸曰：弭，安也。〉


年往誠思勞，事遠闊音形。〈楚辭曰：年洋洋而日往。曹子建答楊德祖書曰：思子為勞。陸機贈顧彥先詩曰：形影曠不接，所說聲與音，聲音日夜闊，何以慰吾心？〉
雖為五載別，相與昧平生。〈廣雅曰：昧，闇也。五載之別雖久，論情無容不識，直為先昧平生，所以致謬。孔安國論語注曰：平生，猶少時也。〉
捨車遵往路，鳧藻馳目成。〈周易曰：舍車而徒，義弗乘也。往路，所來從之路也。李陵詩曰：行人懷往路。班彪冀州賦曰：感鳧藻以進樂兮。楚辭曰：滿堂兮美人，忽獨與予兮目成。王逸曰：獨與我睨而相親。成，為親也。〉
南金豈不重？聊自意所輕。〈毛詩曰：元龜象齒，大賂南金。鄭玄毛詩箋曰：聊，且略之辭也。〉
義心多苦調，密比金玉聲。〈其六。潘岳從姊誄曰：義心清尚，莫之與鄰。調，猶辭也。毛詩曰：無金玉爾音，而有遐心。〉


高節難久淹，朅來空復辭。〈列女傳曰：齊母乃作詩以砥礪女之心，高其節。劉向七言曰：朅來歸耕永自疏。王逸楚辭注曰：朅，去也。〉
遲遲前塗盡，依依造門基。
上堂拜嘉慶，入室問何之？〈閑居賦曰：太夫人在堂。蘇亥織女詩曰：時來嘉慶集。室，妻之所居。女史箴曰：正位居室。楚辭曰：浮雲兮容與，導余兮何之？〉
日暮行采歸，物色桑榆時。〈物色桑榆，言日晚也。東觀漢記，光武曰：日出之東隅，收之桑榆。〉
美人望昏至，慚歎前相持。〈其七。楚辭曰：美人皓齒嫮以姱。〉


有懷誰能已？聊用申苦難。〈毛詩曰：有懷于衛，靡日不思。鄭玄箋曰：已，止也。〉
離居殊年載，一別阻河關。〈楚辭曰：折疏麻兮瑤華，將以遺兮離居。史記曰：魏王豹至國，即絕河、關。〉
春來無時豫，秋至恆早寒。〈爾雅曰：豫，樂也。〉
明發動愁心，閨中起長歎。〈毛詩曰：明發不寐。曹子建美女篇曰：中夜起長歎。〉
慘悽歲方晏，日落遊子顏。〈其八。言情之慘悽，在乎歲之方晏，日之將落，愈思遊子之顏。楚辭曰：歲既晏兮孰華？鄭玄毛詩箋曰：方，向也。漢書，高祖曰：遊子悲故鄉。〉


高張生絕弦，聲急由調起。〈高張生於絕弦，以喻立節，期於效命。聲急由乎調起，以喻辭切，興於恨深。楊雄解嘲曰：弦者高張急徽。物理論曰：琴欲高張，瑟欲下聲。演連珠曰：繁會之音，生乎絕弦。說苑曰：應侯與賈子坐，聞有琴聲，應侯曰：今日琴一何悲？賈子曰：夫張急調下，故使悲矣。調，猶韻也，謂音聲之和。〉
自昔枉光塵，結言固終始。〈繁欽與魏文帝牋曰：冀事速訖，旋侍光塵。公羊傳曰：結言而退。楚辭曰：解佩纕以結言。周易曰：歸妹，人之終始也。〉
如何久為別，百行愆諸己？〈孔臧與從弟書曰：學者，所以飭百行也。杜預左氏傳注曰：愆，失也。論語曰：君子求諸己。〉
君子失明義，誰與偕沒齒？〈家語，孔子曰：淫亂者生於男女。男女無別，則夫婦失義。昏禮聘享者，所以別男女，明夫婦之義也。論語曰：沒齒無怨言。〉
愧彼行露詩，甘之長川汜。〈其九。貞女不犯霜露而違禮，而我貪生以棄義，比之為劣，故有愧焉。毛詩曰：厭浥行露，豈不夙夜？謂行多露。鄭玄曰：豈不知當早夜成婚禮，謂道中之露太多，故不行耳。爾雅曰：水決復入河為汜。〉

文選考異

〈注「詩曰東方之日」：案：「詩」上當有「韓」字。各本皆脫。〉

〈注「爾雅曰蕪草也」：案：「爾」當作「小」。各本皆偽。小雅載漢藝文志，今孔叢子之第十一也。此所引廣言文。〉

〈昔醉秋未素：袁本、茶陵本「醉」作「辭」，有校語云善作「醉」。案：各本所見皆非也。「醉」但傳寫偽，非善、五臣有異。〉

〈注「日出之東隅」：案：「日出」二字當作「失」。各本皆誤。〉

〈注「歲既晏兮孰華」：案：「華」下當有「予」字。各本皆脫。〉

五君詠五首
〈五言沈約宋書曰：顏延年領步兵，好酒疏誕，不能斟酌當時。劉湛言於彭城王義康，出為永嘉太守。延年甚怨憤，乃作五君詠，以述竹林七賢。山濤、王戎以貴顯被黜。詠嵇康曰：鸞翮有時鎩，龍性誰能馴？詠阮籍曰：物故不可論，途窮能無慟？詠阮咸曰：屢薦不入官，一麾乃出守。詠劉伶曰：韜精日沈飲，誰知非荒宴？此四句蓋自序也。〉

顏延年

主条目：五君詠
阮步兵
〈袁宏竹林名士傳曰：阮籍以步兵校尉缺，廚中有數斛酒，乃求為校尉。大將軍甚奇愛之。〉

阮公雖淪跡，識密鑒亦洞。〈廣雅曰：淪，沒也。識，心之別言。湛然不動謂之心，分別是非謂之識。廣雅曰：鑒，照也。洞，深也。〉
沈醉似埋照，寓辭類託諷。〈臧榮緒晉書曰：籍拜東平相，不以政事為務，沈醉日多。善屬文論，初不苦思，率爾便成。作五言詩詠懷八十餘篇，為世所重。班固漢書述曰：寓言淫麗，託諷終始。〉
長嘯若懷人，越禮自驚眾。〈魏氏春秋曰：籍少時常遊蘇門山，有隱者，莫知姓名，籍從與談太古無為之道，及論五帝三王之義，蘇門生蕭然曾不經聽，籍乃對之長嘯，清韻響亮，蘇門生逌爾而笑。籍既降，蘇門生亦嘯，若鸞鳳之音焉。毛詩曰：嗟我懷人。孫盛晉陽秋曰：阮籍嫂嘗歸家，籍相見與別。或以禮譏之，籍曰：禮豈為我設邪？嵇康司馬長卿讚曰：長卿慢世，越禮自放。賈逵國語注曰：越，踰也。〉
物故不可論，途窮能無慟？〈臧榮緒晉書曰：阮籍踓放誕不拘禮教，發言玄遠，口不評論臧否人物。魏氏春秋曰：籍時率意獨駕，不由徑路，車跡所窮，輒慟哭而返。〉

嵇中散
中散不偶世，本自飡霞人。孫盛晉陽秋曰：嵇康性不偶俗。呂氏春秋曰：沈君筮謂孫叔敖曰：耦世接俗，子不如我。飡霞，謂仙也。楚辭曰：漱正陽而含朝霞。司馬相如大人賦曰：呼吸沆瀣飡朝霞。
形解驗默仙，吐論知凝神。〈顧凱之嵇康讚曰：南海太守鮑靚，通靈士也。東海徐寧師之。寧夜聞靜室有琴聲，怪其妙而問焉，靚曰：嵇叔夜。寧曰：嵇臨命東市，何得在茲？靚曰：叔夜跡示終而實尸解。桓子新論曰：聖人皆形解仙去，言死，示民有終。孫綽嵇中散傳曰：嵇康作養生論，入洛，京師謂之神人。向子期難之，不得屈。莊子曰：藐姑射之山，有神人居焉，其神凝。郭象曰：行若曳枯木，心若聚死灰，是其神凝也。廣雅曰：疑，定也。〉
立俗迕流議，尋山洽隱淪。〈竹林七賢論曰：嵇康非湯、武，薄周、孔，所以迕世。爾雅曰：迕，逆犯也，五故切。非有先生論曰：欲聞流議。神仙傳曰：王烈年已二百三十八歲，康甚愛之，數與共入山遊戲採藥。桓子新論曰：天神人五，二曰隱淪。〉
鸞翮有時鎩，龍性誰能馴？〈嵇康別傳曰：康美音氣，好容色，龍章鳳姿，天質自然。淮南子曰：飛鳥鎩羽。許慎曰：鎩，殘羽也。左氏傳曰：劉累學擾龍于豢龍氏。服虔漢書注曰：擾，馴也。鎩，所例切。〉

劉參軍
〈袁宏竹林名士傳曰：劉靈為建威參軍。〉

劉靈善閉關，懷情滅聞見。〈言道德內充，情欲俱閉，既無外累，故聞見皆滅。臧榮緒晉書曰：靈潛嘿少言。老子曰：善閉者無關鍵而不可開。王弼曰：因物自然，不設不施，故不用關鍵繩約而不可開解。說文曰：懷，藏也。莊子，廣成子曰：目無所見，耳無所聞，汝神遊守形，形乃長生。〉
鼓鍾不足歡，榮色豈能眩？〈鍾鼓以悅耳，榮色以悅目，今聞見既滅，聲色俱喪，故鼓鍾不足以為歡，豈榮色之能眩也。賈逵國語注曰：眩，惑也，戶遍切。〉
韜精日沈飲，誰知非荒宴？〈廣雅曰：韜，藏也。賈逵國語注曰：精，明也。臧榮緒晉書曰：靈常乘鹿車，攜一壺酒，尚書曰：羲和沈湎于酒。孔安國曰：沈，謂醉冥也。毛詩曰：好樂無荒。鄭玄曰：荒，廢亂也。〉
頌酒雖短章，深衷自此見。〈頌酒，即酒德頌也。衷，謂中心也。蒼頡篇曰：衷，別外之辭也。〉

阮始平
〈袁宏竹林名士傳曰：阮咸，字仲容，籍之兄子也。與籍俱為竹林之遊。官止始平太守。〉

仲容青雲器，實稟生民秀。〈青雲，言高遠也。史記，太史公曰：夫閭巷之人，欲砥行立名者，非附青雲之士，惡能施於後代哉！禮記曰：人者五行之秀。廣雅曰：秀，美也。〉
達音何用深？識微在金奏。〈傅暢晉諸公贊曰：中護軍長史阮咸唱議，荀勗所造樂，聲高則悲，亡國之音哀以思，今聲不合雅，懼非德政中和之善，必古今長短之所致。後掘地得古銅尺，歲久欲腐壞，以此尺度於勗，今尺短四分，時人明咸為解。班固匈奴傳贊曰：遠見識微。周官曰：鍾師掌金奏，凡樂事以鍾鼓奏九夏。杜預左氏傳注曰：擊鍾而奏樂。〉
郭弈已心醉，山公非虛覯。〈名士傳曰：阮咸哀樂至過絕於人。太原郭弈見之心醉，不覺歎服。列子曰：有神巫自齊而來，處於鄭，命曰季咸，列子見之而心醉。向秀曰：迷惑其道也。山濤啟事曰：咸若在官之職，必妙絕於時。鄭玄毛詩箋曰：覯，見也。〉
屢薦不入官，一麾乃出守。〈曹嘉之晉紀曰：山濤舉咸為吏部郎，三上，武帝不能用也。尚書曰：學古入官。麾，指麾也。言為勗所指麾也。傅暢諸公讚曰：勗性自矜，因事左遷咸為始平太守。〉

向常侍
向秀甘淡薄，深心託豪素。〈說文曰：淡薄，味也。文賦曰：唯豪素之所擬。〉
探道好淵玄，觀書鄙章句。〈謂注莊子也。世說曰：初注莊子者數十家，莫能究其指要。向秀於舊注外為解義，妙析奇致，大暢玄風。王逸姘蚩曰：窮聖人之祕奧，測六義之淵玄。王逸楚辭注曰：鄙，恥也。漢書曰：費直治易，長於卦筮，無章句。〉
交呂既鴻軒，攀嵇亦鳳舉。〈向秀別傳曰：秀常與嵇康偶鍛於洛邑，與呂子灌園於山陽，收其餘利以供酒食之費。王仲宣贈蔡子篤詩曰：歸鴈載軒。軒，飛貌。張衡髑髏賦曰：星迴日運，鳳舉龍驤。〉
流連河裏遊，惻愴山陽賦。〈漢書，班伯曰：式號式謼，大雅所以流連也。服虔曰：荒，樂也。魏氏春秋曰：康寓居河內之山陽，與河內向秀相友善，遊於竹林。思舊賦曰：濟黃河以汎舟，經山陽之舊居。〉

文選考異

〈注「詠劉伶曰」：案：「伶」當作「靈」。各本皆誤。袁、茶陵二本後正文亦作「伶」，詳其注中凡所載五臣曰則為「伶」字，而善注三見，仍皆為「靈」字。然則必五臣「伶」、善「靈」而失著校語。尤所見正文獨不誤，此處因向同善注而亂耳。又案：二本酒德頌注，亦善是「靈」字，五臣是「伶」字。〉

〈注「天神人五」：陳云「神」上脫「下」字，是也。各本皆脫。〉

〈注「汝神遊守形」：袁本、茶陵本「遊」作「將」，是也。〉

〈注「聲高則悲」：何校「高」下添「聲高」二字，陳同，茶陵本有。案：尤本此處脩改，以字數計之，蓋初刻重一「高」字，是也。袁本無，與脩改者同。〉

〈注「阮咸哀樂至」：袁本、茶陵本「至」下有「到」字，是也。〉

詠史
〈五言〉

鮑明遠

主条目：詠史詩 (鮑昭)
五都矜財雄，三川養聲利。〈漢書曰：王莽於五都立均官，更名雒陽、邯鄲、臨淄、宛、成都市長，皆為五均司市帥。鄭玄尚書大傳注曰：矜，夸也。漢書曰：班壹當孝惠、高后時，以財雄邊。戰國策云：張儀曰：爭名於朝，爭利於市。今三川周室，天下之朝市。韋昭曰：有河、洛、伊，故曰三川。〉
百金不市死，明經有高位。〈史記，陶朱公曰：吾聞千金之子，不死於市。漢書夏侯勝常謂諸生曰：士病不明經，經術苟明，其取青紫如俯拾地芥。〉
京城十二衢，飛甍各鱗次。〈西都賦曰：立十二之通門。吳都賦曰：飛甍舛互。李尤辟雍賦曰：攢羅鱗次。〉
仕子彯華纓，遊客竦輕轡。〈七啟曰：華組之纓。楚辭曰：竦余駕乎八冥。廣雅曰：竦，上也。〉
明星晨未稀，軒蓋已雲至。〈毛詩曰：明星有爛。鄭玄曰：明，爛然也。說文曰：希，疏也。希與稀通。說苑曰：翟璜乘車載華蓋，田子方怪而問之，對曰：吾祿厚，得此軒蓋。尚書中候曰：青雲浮至。〉
賓御紛颯沓，鞍馬光照地。〈孔安國尚書傳曰：御，侍也。吳質答東阿王書曰：情踊躍於鞍馬。〉
寒暑在一時，繁華及春媚。〈周易曰：日月運行，一寒一暑。應璩與曹長思書曰：春生者，繁華也。〉
君平獨寂漠，身世兩相棄。〈言身棄世而不仕，世棄身而不任。漢書曰：蜀有嚴君平，卜於成都市，日閱數人，得百錢足自養，則閉肆下簾而授老子。楚辭曰：野寂寞其無人。莊子曰：夫欲勉為形者，莫如棄世，棄世則無累矣。〉

文選考異

〈注「野寂寞其無人」：案：「寞」當作「漠」，正文作「漠」，後赴洛詩「寂漠聲必沈」，袁、茶陵二本云善作「漠」，五臣作「寞」，是其大較也。此正文二本皆作「寞」，而不著校語，非。〉

詠霍將軍北伐
〈五言〉

虞子陽〈虞羲集序曰：羲字子陽。會稽人也。七歲能屬文。後始安王引為侍郎，尋兼建安征虜府主簿功曹，又兼記室參軍事。天監中卒。〉

主条目：詠霍將軍北伐
擁旄為漢將，汗馬出長城。〈班固涿邪山祝文曰：仗節擁旄，鉦人伐鼓。漢書公孫弘曰：臣愚駑無汗馬之勞。史記曰：秦使蒙恬築長城。〉
長城地勢嶮，萬里與雲平。
涼秋八九月，虜騎入幽并。〈宋子候詩曰：高秋八九月，白露變為霜。〉
飛狐白日晚，瀚海愁陰生。〈漢書，酈食其曰：距飛狐之口。臣瓚曰：飛狐在代郡西南，塞名。漢書曰：霍去病率師登臨瀚海。如淳曰：瀚海，海名。說文曰：陰雲覆日。〉
羽書時斷絕，刁斗晝夜驚。〈羽書，即羽檄也。楚漢春秋曰：黥布反，羽書至，上大怒。漢書曰：李廣行無部曲，不擊刁斗自衛。孟康曰：以銅作鐎，受一斗，晝炊飲食，夜擊持行，名曰刁斗，今在滎陽庫中。刁音彫。鐎音遙。〉
乘墉揮寶劍，蔽日弔高旍。〈周易曰：乘其墉，弗克攻。杜預左氏傳注曰：乘，登也。廣雅曰：揮，動也。越絕書曰：楚王使風湖子、歐冶子、干將作劍，曰太阿。晉、鄭聞而求之，不得，圍楚之城，三年不解。於是楚王引太阿之劍，登城而麾之，三軍為之破敗。史記曰：陸賈寶劍直百金。楚辭曰：旌蔽日兮歊若雲。〉
雲屯七萃士，魚麗六郡兵。〈晉陸機從軍行曰：胡馬如雲屯。穆天子傳曰：天子賜七萃之士。郭璞曰：萃，聚也。亦猶傳有七輿大夫，皆眾聚集有智力者為王爪牙也。左氏傳曰：王伐鄭，鄭原繁為魚麗之陣。漢書曰：趙充國以六郡良家子善騎射，補羽林。服虔曰：金城、隴西、天水、安定、北地、上郡也。〉
胡笳關下思，羌笛隴頭鳴。〈李陵書曰：胡笳互動。沈約宋書有胡漢舊箏笛錄，有曲不記所出。長笛賦曰：近世雙笛從羌起。〉
骨都先自讋，日逐次亡精。〈漢書，匈奴有骨都侯。又曰：匈奴讋焉。文穎曰：恐，懼也。讋，之涉切。漢書，匈奴有日逐王。西京賦曰：喪精亡魂。〉
玉門罷斥候，甲第始修營。〈漢書曰：龍勒有玉門關。又曰：李廣遠斥候，未嘗遇害。又曰：賜霍光甲第一區。又曰：上為霍去病治第，令視之，對曰：匈奴未滅，臣無以家為！〉
位登萬庾積，功立百行成。〈論語曰：子華使於齊，冉子為其母請粟，子曰：與之庾。包咸曰：十六斗為庾。百行，已見上文。〉
天長地自久，人道有虧盈。〈老子曰：天長地久。莊子曰：天與地無窮，人死者有時。爾雅曰：虧，毀也。〉
未窮激楚樂，已見高臺傾。〈楚辭曰：宮庭震驚發激楚。王逸曰：激楚，清聲也。言樂眾並會，復作激楚之聲也。桓子新論琴道：雍門周說孟嘗君曰：禾秋萬歲後，高臺既已傾，曲池又已平。〉
當令麟閣上，千載有雄名！〈漢書，甘露三年，單于始入朝，上思股肱之美，乃圖畫其人於麒麟閣，法其形貌，敘其姓名。〉

文選考異

〈注「楚王使風湖子」：陳云別本「湖」作「胡」。案：今未見七命注引作「胡」。考越絕書今本作「胡」，吳越春秋作「湖」，他書所引互有出入耳。〉

百一
百一詩
〈五言張方賢楚國先賢傳曰：汝南應休璉作百一篇詩，譏切時事，遍以示在事者，咸皆怪愕，或以為應焚棄之，何晏獨無怪也。然方賢之意，以有百一篇，故曰百一。李充翰林論曰：應休璉五言詩百數十篇，以風規治道，蓋有詩人之旨焉。又孫盛晉陽秋曰：應璩作五言詩百三十篇，言時事頗有補益，世多傳之。據此二文，不得以一百一篇而稱百一也。今書七志曰：應璩集謂之新詩，以百言為一篇，或謂之百一詩。然以字名詩，義無所取。據百一詩序云：時謂曹爽曰：公今聞周公巍巍之稱，安知百慮有一失乎？百一之名，蓋興於此也。〉

應休璉〈文章錄曰：璩字休璉，博學好屬文，明帝時歷官散騎侍郎。曹爽多違法度，璩為詩以諷焉。典著〉〈作，卒。文章志曰：璩，汝南人也。詩序曰：下流，應侯自誨也。〉

主条目：百一詩
下流不可處，君子慎厥初。〈論語曰：紂之不善，不如是之甚也，是以君子惡居下流，天下之惡皆歸焉。尚書，仲虺曰：慎厥終，惟其始。〉
名高不宿著，易用受侵誣。〈韓子曰：說之以名高。史記曰：灌夫亦得竇嬰通列侯宗室為名高。三略曰：侵誣下民，國內諠譁。〉
前者隳官去，有人適我閭。〈高唐賦曰：長吏隳官，賢士失志。〉
田家無所有，酌醴焚枯魚。〈漢書，楊惲書曰：田家作苦。蔡邕與袁公書曰：酌麥醴，燔乾魚，欣然樂在其中矣。〉
問我何功德，三入承明廬。〈璩初為侍郎，又為常侍，又為侍中，故云三入。陸機洛陽記曰：吾常怪謁帝承明廬，問張公，張公云：魏明帝在建始殿，朝會皆由承明門。然直廬在承明門側。〉
所占於此土，是謂仁智居。〈言今所占之土，是謂仁智之所居乎？亦問者之辭也。爾雅曰：隱，占也。郭璞曰：隱度之也。占，之鹽切。論語曰：智者樂水，仁者樂山。〉
文章不經國，筐篋無尺書。〈典論論文曰：文章經國之大業。新序，孫叔敖曰：府庫之藏金玉，筐篚之橐簡書。說文曰：筐篋，笥也，口頰切。漢書曰：廣武君曰：奉咫尺之書以使燕。〉
用等稱才學，往往見歎譽？〈言文章既不經國，筐篋又無尺書，乃用何等而稱才學，往往而見譽？問者之辭也。〉
避席跪自陳，賤子實空虛。〈孝經曰：曾子避席。漢書曰：王邑請召賓，邑稱賤子。〉
宋人遇周客，慚愧靡所如。〈言己妄竊崇班，心常懷恥，類宋人之遇周客，慚愧而無所如。闞子曰：宋之愚人，得燕石於梧臺之側，藏之以為大寶。周客聞而觀焉。主人齋七日，端冕玄服以發寶，革匱十重，巾十襲，客見免而掩口，盧胡而笑曰：此特燕石也，其與瓦甓不殊。主人大怒曰：商賈之言，醫匠之心。藏之愈固，守之彌謹。杜預左氏傳曰：如，從也。〉

文選考異

〈注「筐篋笥也」：案：「筐」字不當有。後任彥昇哭范僕射、謝惠連擣衣注引皆無，可證。各本皆衍。〉

〈注「免而掩口」：袁本、茶陵本「免」作「俛」，是也。〉

遊仙
遊仙詩
〈五言〉

何敬宗〈臧榮緒晉書曰：何劭，字敬宗，陳國人也。博學多聞，善屬篇章。初為相國掾，稍遷尚書左僕射，薨。〉

主条目：遊仙詩 (何劭)
青青陵上松，亭亭高山柏。〈古詩曰：青青陵上柏。劉公幹贈從弟詩曰：亭亭山上松。亭亭，高貌。〉
光色冬夏茂，根柢無凋落。〈莊子曰：受命於地，唯松柏獨在，冬夏青青。爾雅曰：柢，本也。焦貢易林曰：溫山松柏，常茂不凋落。〉
吉士懷貞心，悟物思遠託。
揚志玄雲際，流目矚巖石。〈尚書曰：庶常吉士。七啟曰：抗志雲際。思玄賦曰：流目眺夫衡阿。〉
羨昔王子喬，友道發伊洛。
迢遞陵峻岳，連翩御飛鶴。〈列仙傳曰：王喬者，周靈王太子晉也，好吹笙作鳳鳴，遊伊、洛之間，道人浮丘公接以上嵩高山，三十餘年後，求之於山上，見桓良曰：告我家，七月七日，待我於緱山頭。果乘白鶴駐山頭，望之不得到，舉手謝時人。數日而去。立祠緱氏山下。文子曰：三皇五帝，輕天下，細萬物，上與道為友，下與化為人。張湛曰：上能友於道。友或為反。呂氏春秋曰：君子反道以修德。思玄賦曰：繽連翩兮紛暗曖。說文曰：御，使馬也。〉
抗跡遺萬里，豈戀生民樂？〈廣雅曰：抗，舉也。楚辭曰：悲申屠之抗跡。〉
長懷慕仙類，眩然心綿邈。〈王逸楚辭注曰：綿綿，細微之思也。又曰：邈，遠也。〉

文選考異

〈何敬宗：袁本、茶陵本「宗」作「祖」，注同。案：此似所見不同，然「祖」字是也。贈張華詩雜詩皆作「祖」。傅長虞贈詩序亦作「祖」，皆可證。〉

〈注「列仙傳曰」下至「立祠緱氏山下」：此一百字袁本無。茶陵本有。案：蓋善自作「王子喬已見遊天台山賦」，袁脫去此一句耳。茶陵例複出，未可為據。〉

〈眩然心綿邈：案：「眩」當作「眇」。袁本、茶陵本作「眇」，云善作眩。今詳善注非有明文，「眩」字於義無取，當是傳寫之偽耳。各本所見皆非。〉

遊仙詩七首
五言凡遊仙之篇皆所以滓穢塵網，錙銖纓紱，飡霞倒景，餌玉玄都。而璞之制，文多自敘。雖志狹中區，而辭無俗累，見非前識，良有以哉！

郭景純

主条目：遊仙詩 (郭璞)
京華遊俠窟，山林隱遯棲。〈西京賦曰：都邑遊俠，張、趙之倫。莊子曰：徐無鬼見魏武侯，武侯曰：先生居山林久矣。郭璞山海經注曰：山居為棲。又曰：遯者，退也。周易曰：龍德而隱，遯世無悶。〉
朱門何足榮？未若託蓬萊。〈東方朔十洲記曰：臣故捨韜隱而赴王庭，藏養生而侍朱門矣。史記曰：李少君謂武帝曰：臣常遊海上，見安期生仙者，通蓬萊中也。〉
臨源挹清波，陵崗掇丹荑。〈毛萇詩傳曰：挹，斟也。又曰：掇，拾也，都活切。本草經曰：赤芝，一名丹芝，食之延年。凡草之初生，通名曰荑，故曰丹荑。〉
靈谿可潛盤，安事登雲梯。〈靈谿，谿名也。庾仲雍荊州記曰：大城西九里有靈谿水。雲梯，言仙人昇天，因雲而上，故曰雲梯。墨子曰：公輸般為雲梯，必取宋。張湛列子注曰：班，輸為梯，可以陵虛。〉
漆園有傲吏，萊氏有逸妻。〈史記曰：莊子者，蒙人也，名周，嘗為蒙漆園吏。楚威王聞莊周賢，使使厚幣迎，許以為相。莊周笑謂楚使者曰：亟去，無污我。列女傳曰：萊子逃世，耕於蒙山之陽。或言之楚，楚王遂駕至老萊之門。楚王曰：守國之孤，願變先生。老萊曰：諾。妻曰：妾之居亂世，為人所制，能免於患乎？妾不能為人所制！投其畚而去。老萊乃隨而隱。〉
進則保龍見，退為觸藩羝。〈進，謂求仙也；退，謂處俗也。周易曰：九二，見龍在田，龍德而正中者也。又曰：羝羊觸藩，羸其角不能退，不能遂無攸利。〉
高蹈風塵外，長揖謝夷齊。〈左氏傳曰：魯人之皋，使我高蹈。莊子曰：孔子彷徨塵垢之外。說文曰：謝，辭別也。史記曰：伯夷、叔齊，孤竹君之子也。父欲立叔齊，及卒，叔齊讓伯夷，伯夷曰：父命也。遂逃去。叔齊亦不肯立而逃。義不食周粟，隱於首陽山。〉


青谿千餘仞，中有一道士。〈庾仲雍荊州記曰：臨沮縣有青溪山，山東有泉，泉側有道士精舍。郭景純嘗作臨沮縣，故遊仙詩嗟青溪之美。〉
雲生梁棟間，風出窗戶裏。
借問此何誰？云是鬼谷子。〈史記曰：蘇秦東事師於齊而習於鬼谷先生。徐廣曰：潁川陽城有鬼谷。鬼谷子序曰：周時有豪士隱於鬼谷者，自號鬼谷子，言其自遠也。然鬼谷之名，隱者通號也。〉
翹跡企潁陽，臨河思洗耳。〈廣雅曰：翹，舉也。呂氏春秋曰：昔堯朝許由於沛澤之中，請屬天下於夫子，許由遂之潁川之陽。琴操曰：堯大許由之志，禪為天子。由以其言不善，乃臨河而洗其耳。〉
閶闔西南來，潛波渙鱗起。〈閶闔風已見西京賦。高誘曰：兌為閶闔風。周易曰：風行水上渙。〉
靈妃顧我笑，粲然啟玉齒。〈靈妃，宓妃也。毛詩曰：顧我則笑。鄭玄曰：顧，猶視也。穀梁傳曰：軍人粲然皆笑。莊子曰：女商謂徐無鬼曰：吾所以說君者，吾未嘗啟齒。司馬彪曰：啟齒，笑也。〉
蹇脩時不存，要之將誰使？〈楚辭曰：吾令豐隆乘雲兮，求宓妃之所在；解佩纕以結言兮，吾令蹇脩以為理。王逸曰：古賢蹇脩而媒理也。廣雅曰：將，欲也。〉


翡翠戲蘭苕，容色更相鮮。〈言珍禽芳草，遞相輝映，可悅之甚也。蘭苕，蘭秀也。〉
綠蘿結高林，蒙籠蓋一山。〈陸機毛詩草木疏曰：松蘿蔓松而生，枝正青。毛詩曰：蔦與女蘿，施于松柏。毛萇曰：女蘿，松蘿也。〉
中有冥寂士，靜嘯撫清絃。〈冥，玄默也。〉
放情陵霄外，嚼橤挹飛泉。楚辭曰：放遊志乎雲中。淮南子曰：大丈夫乘雲陵霄，與造化逍遙。魏文帝典論曰：飢飡瓊橤，渴飲飛泉。
赤松臨上遊，駕鴻乘紫煙。〈列仙傳曰：赤松子者，神農時雨師也。服水玉，教神農，能入火不燒。至崑崙山上，常止西王母石室中，隨風雨上下。漢武內傳，王母侍者歌曰：遂乘萬龍椿，馳騁眄九野。嵇康答難曰：偓佺以柏實方目，赤松以水玉乘煙。古白鴻頌曰：茲亦耿介，矯翮紫煙。〉
左挹浮丘袖，右拍洪崖肩。〈列仙傳曰：浮丘公接王子喬以上嵩高山。說文曰：拍，拊也，普白切。西京賦曰：洪崖立而指麾。神仙傳曰：衛叔卿與數人博，其子度曰：向與博者為誰？叔卿曰：是洪崖先生。〉
借問蜉蝣輩，寧知龜鶴年？〈大戴禮夏小正曰：蜉蝣朝生而暮死。養生要論曰：龜鶴壽有千百之數，性壽之物也。道家之言，鶴曲頸而息，龜潛匿而噎，此其所以為壽也。服氣養性者法焉。〉


六龍安可頓，運流有代謝。〈楚辭曰：貫鴻濛以東朅兮，維六龍於扶桑。王逸曰：結我車轡於扶桑以留日，幸得延年壽也。莊子，黃帝曰：陰陽四時運行，各得其序，淮南子曰：二者代謝舛馳。高誘曰：代，更也。謝，敘也。〉
時變感人思，已秋復願夏。〈爾雅曰：感，動也。〉
淮海變微禽，吾生獨不化。〈國語，趙簡子歎曰：雀入于海為蛤，雉入于淮為蜃，黿鼉魚鱉，莫不能化，唯人不能，哀夫！〉
雖欲騰丹谿，雲螭非我駕。〈魏文帝典論曰：夫生之必死，成之必敗。然而惑者，望乘風雲，冀與螭龍共駕，適不死之國。國即丹谿，其人浮遊列缺，翱翔倒景，然死者相襲，丘壟相望，逝者莫反，潛者莫形，足以覺也。〉
愧無魯陽德，迴日向三舍。〈淮南子曰：魯陽公與韓遘難，戰酣日暮，援戈而麾之，日為之反三舍。許慎曰：二十八宿，一宿為一舍。〉
臨川哀年邁，撫心獨悲吒。〈論語，子在川上曰：逝者如斯。尚書曰：日月逾邁。孔安國曰：如日月之並過。儀禮曰：婦人拊心不哭。吒，歎聲也。楚辭曰：憂不暇兮寢食，吒增歎兮如雷。〉


逸翮思拂霄，迅足羨遠遊。〈逸、迅、思、拂霄及遠遊，以喻仙者願輕舉而高蹈。〉
清源無增瀾。安得運吞舟？〈清源不能行運吞舟之魚，以喻塵俗不足容乎仙者。劉公幹贈徐幹詩曰：方塘含清源。楚辭曰：谿谷嶄巖水增波。韓詩外傳，孟子曰：夫吞舟之魚，不居潛澤；度量之士，不居污世。〉
珪璋雖特達，明月難闇投。〈珪璋、明月，皆喻仙也。言珪璋雖有特達之美，而明月皆喻難闇投，以喻仙者雖有超俗之譽，非無捕影之譏。禮記，孔子曰：珪璋特達，德也。鄒陽上書曰：明月之珠，夜光之璧，以闇投人於道，眾莫不案劍相眄者。〉
潛穎怨青陽，陵苕哀素秋。〈言世俗不娛求仙，而怨天施之偏，又歎浮生之促，類潛穎怨青陽之晚臻。陵苕哀素秋之早至也。潛穎，在幽潛而結穎也。鄒潤甫遊仙詩曰：潛穎隱九泉，女蘿緣高松。義與此同。爾雅曰：春為青陽。又曰：苕，陵苕也。素秋已見上文。〉
悲來惻丹心，零淚緣纓流。〈悲俗遷謝，故惻心流涕。周易曰：謂我心惻。諸葛亮與李平教曰：詳思斯戒，明吾丹心。淮南子曰：雍門子以哭見孟嘗君，流涕霑纓。〉


雜縣寓魯門，風煖將為災。〈國語曰：海鳥曰爰居，止於魯東門外三日，臧文仲使國人祭之。展禽曰：越哉臧文仲之為政也。今海鳥至，已不知而祀之，以為國典，難以言仁且知矣。今茲海其有災乎？夫廣川之鳥獸，常知風而避其災也。是歲也，海多大風，冬煖。文仲曰：信吾過也。賈逵注曰：爰居，雜縣也。〉
吞舟涌海底，高浪駕蓬萊。
神仙排雲出，但見金銀臺。〈吞舟之魚，已見上文。漢書，齊威、宣、燕昭使人入海，求蓬萊、方丈、瀛州。此三神山者，仙人及不死之藥皆在焉，而黃金白銀為宮闕，未至望之如雲。〉
陵陽挹丹溜，容成揮玉杯。〈列仙傳曰：陵陽子明者，銍鄉人也。好釣魚。於涎溪釣得白魚，腸中有書，教子明服食之法。子明遂上黃山，採玉石脂服之。三年，龍來迎去。抱朴子曰：流丹者，石芝赤精，蓋石流黃之類也。事見太一玉英。列仙傳曰：容成公者，自稱黃帝師，見於周穆王，能善補導之事，髮白復黑，齒落復生。事老子，亦云老子師。揮，謂以手揮之。神仙傳曰：茅君學道於齊，不見使人，金案玉杯，自來人前。〉
姮娥揚妙音，洪崖頷其頤。〈淮南子曰：羿請不死之藥於西王母，常娥竊而奔月。許慎曰：常娥，羿妻也。逃月中。蓋虛上夫人是也。史記，蘇秦曰：妙音美人，以充後宮。洪崖，已見上。列子曰：頷其頤則歌合律。廣雅曰：頷，動也，五感切。〉
升降隨長煙，飄颻戲九垓。〈列仙傳曰：甯封子者，黃帝時人也。積火自燒，而隨煙上下。淮南子曰：盧敖游乎北海，至于蒙穀之上，見一士焉。盧敖仰視之，乃與語曰：唯敖為背群離黨，窮觀於六合之外者，非敖而已。今卒睹夫子，於是始可與敖為交乎？士笑曰：今子遊始於此，而語窮六合，豈不亦遠哉！然子處矣，吾與汗漫期於九垓之上，吾不可以久居。士舉臂而竦身，遂入雲中。盧敖視之，弗見乃止。〉
奇齡邁五龍，千歲方嬰孩。〈鄭玄禮記注曰：齡，年也。遁甲開山圖，榮氏解曰：五龍，皇后君也。昆弟五人，皆人面而龍身。長曰角龍，木仙也；次曰徵龍，火仙也；次曰商龍，金仙也；次曰羽龍，水仙也；次曰宮龍，土仙也。父與諸子同得仙，治在五方。孔安國論語注曰：方，比方也。釋文曰：人初生曰嬰兒。說文曰：孩，小兒笑也。〉
燕昭無靈氣，漢武非仙才。〈燕昭使人入海求蓬萊，已見上文。漢武內傳，西王母曰：劉徹好道，然形慢神穢。雖當語之以至道，殆恐非仙才也。〉


晦朔如循環，月盈已見魄。〈說文曰：朔，月一日始也。晦，月盡也。尚書大傳曰：三王之統，若循連環。禮記曰：四時和而後月生，是以三五而盈，三五而闕。尚書曰：惟三月哉生魄。孔安國曰：十六日明消而魄生也。〉
蓐收清西陸，朱羲將由白。〈禮記曰：孟秋之月，其神蓐收。司馬彪續漢書曰：日行北陸謂之冬，西陸謂之秋。朱羲，日也。楚辭曰：吾令羲和弭節兮。王逸曰：羲和，日御也。河圖曰：立秋、秋分，月從白道。漢書云：月有九行，立秋、秋分，西從白道。左傳曰：分同道，謂春分、秋分，日月同道也。〉
寒露拂陵苕，女蘿辭松柏。〈淮南子曰：斗指辛則寒露。陵苕，已見上文。毛詩曰：蔦與女蘿，施于松柏。毛萇曰：蔦，寄生也。女蘿，松蘿也。〉
蕣榮不終朝，蜉蝣豈見夕？〈潘岳朝菌賦序曰：朝菌者，時人以為蕣華，莊生以為朝菌。其物向晨而結，絕日而殞。毛萇詩傳曰：蜉蝣朝生夕死。〉
圓丘有奇草，鍾山出靈液。〈外國圖曰：圓丘有不死樹，食之乃壽。東方朔十州記曰：北海外有鍾山，自生千歲芝及神草。靈液，謂玉膏之屬也。曹植苦寒行曰：靈液飛波，蘭桂參天。〉
王孫列八珍，安期鍊五石。〈王孫列八珍以傷生，安期鍊五石以延壽，言優劣殊也。漢書，漂母謂韓信曰：吾哀王孫而進食。周禮曰：食醫掌和王八珍之齊。列仙傳曰：安期生自言千歲。抱朴子曰：五石者，丹砂、雄黃、白礬石、曾青、礠石也。〉
長揖當塗人，去來山林客。〈當塗，即當仕路也。漢書，武帝制曰：守文法以戴翼其世者甚眾。山林，已見上文。孟子曰：公孫丑問曰：夫子當路於齊，管、晏之功，可復許乎？趙岐曰：當仕路也。〉

文選考異

〈注「而辭無俗累」：案：「無」當作「兼」。各本皆偽。〉

〈注「郭璞山海經注曰山居為棲又曰遯者退也周易曰龍德而隱遯世無悶」：陳云「又曰遯者退也」此六字當在「遯世無悶」下，「郭璞山海經注曰山居為棲」此十一字又當在「退也」句下。案：所校是也。各本皆倒。蓋「周易曰」十一字與「郭璞」云云十一字，互換其處耳。〉

〈注「妾之居亂世」：袁本、茶陵本「之」作「聞」，是也。〉

〈注「而媒理也」：何校「而」改「為」，陳同。各本皆偽。〉

〈注「淮南子曰」下至「日為之反三舍」：此二十六字袁本、茶陵本作「魯陽麾日見淮南子」八字。〉

〈注「而明月皆喻難闇投」：袁本、茶陵本「皆喻」作「之珠」，是也。〉

〈注「與李平教曰」：陳云「平」下當有「子豐」二字。據蜀志注、通鑑校，是也。各本皆脫。〉

〈姮娥揚妙音：陳云「姮」當作「恒」。今案：善注引淮南子「常娥」為注，其下不云「常娥」之即「恒娥」，似善自為「常」字。袁本、茶陵本所載五臣良注云「姮娥」，是五臣乃為「姮」字，而各本亂之也。陳改「恒」，未是。〉

〈注「漢武內傳」下至「殆恐非仙才也」：此三十字袁本作「漢武非仙才見漢武內傳」。茶陵本與此同。〉

〈注「守文法」：陳云「文」下脫「之君當塗之士欲則先王之」十一字，是也。各本皆脫。〉


Chinese text: This work was published before January 1, 1923, and is in the
public domain worldwide because the author died at least 100 years ago.
