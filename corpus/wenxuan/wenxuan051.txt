史論下
後漢書二十八將傳論
主条目：後漢書二十八將傳論
　　范蔚宗

　　論曰：中興二十八將，前世以為上應二十八宿，未之詳也。〈中興，謂漢有王莽篡位，後光武復興，為中興也。天有二十八宿，將以輔君洽化者也。〉然咸能感會風雲，奮其智勇，〈周易曰：雲從龍，風從虎。史記，太史公曰：相如其處智勇，可謂兼之。〉稱為佐命，亦各志能之士也。〈李陵書曰：其餘佐命立功之士。〉

　　議者多非光武不以功臣任職，至使英姿茂績，委而勿用。〈謝承後漢書序曰：申徒蟠英姿磊落。潘岳楊肈誄曰：茂績惟嘉。〉然原夫深圖遠筭，固將有以為爾。若乃王道既衰，降及霸德，猶能授受惟庸，勳賢兼序，如管隰之迭升桓世，先趙之同列文朝，可謂兼通矣。〈左氏傳，寺人披曰：齊桓公置射鉤而使管仲相。又曰：齊桓，衛姬之子，有寵於僖公，有鮑叔牙、隰朋以為輔佐。又曰：晉蒐于被盧，命趙衰為卿，讓於先軫。杜預曰：先軫，晉下軍之佐原軫也。〉降自秦漢，世資戰力，至於翼扶王室，皆武人屈起。亦有鬻繒盜狗輕猾之徒，〈漢書曰：灌嬰，睢陽販繒者也。高祖為沛公，以中涓從，後剖符食潁陰，至丞相。又曰：樊噲，沛人也，以屠狗為事。高祖為沛公，以舍人從，後封舞陽侯。〉或崇以連城之賞，或任以阿衡之地，〈班固漢書贊曰：藩國大者，跨州兼郡，連城數十。毛詩曰：實惟阿衡，左右商王。毛萇曰：阿衡，伊尹也。〉故勢疑則隙生，力侔則亂起。蕭樊且猶縲紲，信越終見葅戮，不其然乎！〈李陵書曰：昔蕭樊囚執，韓彭葅醢。〉自茲以降，訖于孝武，宰輔五世，莫非公侯。遂使縉紳道塞，賢能蔽壅，〈司馬相如封禪書曰：因雜縉紳先生之略術。臣瓚曰：縉，赤色；紳，大帶也。〉朝有世及之私，下多抱關之怨。〈禮記曰：大人世及以為禮。漢書曰：蕭望之，署小苑東門候，王仲翁謂望之曰：不肯錄錄，反抱關為？〉其懷道無聞，委身草莽者，亦何可勝言。〈論語，陽貨謂孔子曰：懷其寶而迷其邦。淮南子曰：今至人生於亂世，含德懷道而死者衆，天下莫知，貴其不言也。〉故光武鑒前事之違，存矯枉之志，〈班固漢書贊曰：漢興，懲強秦之敗，大啟九國，可謂矯枉過其正也。〉雖寇鄧之高勳，耿賈之鴻烈，分土不過大縣數四，所加特進朝請而已。〈范曄後漢書曰：寇恂，字子翼，封雍奴侯。邑萬戶，為執金吾。鄧禹，字仲華，為大司徒，封高密侯，食邑四縣。耿弇，字伯昭，封好畤侯，食二縣，以列侯奉朝請。賈復，字君文，封膠東侯，食六縣，以列侯加位特進。蔡邕獨斷曰：諸侯功德優盛，朝廷所異者，賜位特進，位在三公下。孟康漢書注曰：律，春曰朝，秋曰請。〉觀其治平臨政，課職責咎，將所謂導之以法，齊之以刑者乎！〈論語，子曰：導之以政，齊之以刑，民免而無恥。〉

　　若格之功臣，其傷已甚。何者？直繩則虧喪恩舊，撓情則違廢禁典，〈范曄後漢書，第五倫上疏曰：臣愚以為貴戚可封侯以富之，不當職事以任之。何者？繩以法則傷恩，私以親則違憲。〉選德則功不必厚，舉勞則人或未賢，參任則群心難塞，並列則其弊未遠。〈言選德棄功，參差雜用，即怨望必多，故云難塞。若論功棄德，並列於朝，即葅戮相仍，故云未遠。〉不得不校其勝否，即事相權。〈言尊功而不尊德，此功權於德；任德而不任功，此德權於功。漢書曰：量資弊，權輕重，於是有母權子而行，有子權母而行。韋昭曰：重為母，輕為子。衡，平也。〉故高秩厚禮，允答元功，峻文深憲，責成吏職。漢書曰：翟方進為相，峻文深𧥮，中傷者尤多。建武之世，〈建武，光武年號。〉侯者百數，若夫數公者，則與參國議，分均休咎，其餘並優以寬科，完其封祿，莫不終以功名，延慶于後。〈范曄後漢書，郎顗上疏曰：攘災延慶，號令天下。〉昔留侯以為高祖悉用蕭曹故人，郭伋亦議南陽多顯，鄭興又戒功臣專任。〈漢書曰：上望見諸將往往數人偶語，上曰：此何語？張良曰：此謀反耳。陛下起布衣，與此屬取天下，已為天子，而所封皆蕭、曹故人，所誅者皆平生仇怨，故相聚謀反耳。范曄後漢書曰：光武以郭伋為并州牧，過京師謝恩，帝即引見。伋因言：選補衆職，當簡天下賢俊，不宜專用南陽人。帝納之。又曰：鄭興，字少贛，河南人。徵為太中大夫，上疏曰：道路流言，咸曰朝廷欲用功臣，功臣用，則人位謬矣。〉夫崇恩偏授，易啟私溺之失，至公均被，必廣招賢之路，意者不其然乎！〈班固漢書引曰：崇恩德以撫海內。仲長子昌言曰：人主臨之以至公。〉

　　永平中，顯宗追感前世功臣，〈顯宗，明帝。〉乃圖畫二十八將於南宮雲臺，其外又有王常李通竇融卓茂，〈范曄後漢書曰：王常，字顏卿，潁川人，封山桑侯，拜為橫野大將軍，位次與諸將絕席。又曰：李通，字次元，南陽人，封固始侯，拜大司空。又曰：竇融，字周公，扶風人，封安豐侯，為衛尉。又曰：卓茂，字子康，南陽人，為密令。世祖即位，以茂為太傅。〉合三十二人。故依本第，係之篇末，以志功次云爾。

文選考異

固將有以為爾：茶陵本「為」作「焉」。袁本作「為」，與此同。案：今范書作「焉」，何校改「焉」。
勳賢兼序：茶陵本「兼」作「皆」。袁本作「兼」，與此同。案：今范書作「皆」，疑善「皆」、五臣「兼」，二本失著校語，而此以五臣亂善也。下文可謂兼通矣。善同范書有「兼」，五臣無「兼」，殆改此為「兼」，而刪之以相避歟？
注「縉赤色」：案：「赤」下當有「白」字。各本及章懷注皆脫。酒德頌注引有者是也。
即事相權：茶陵本「即」下有「以」字，袁本無。案：今范書有，二本不著校語，無以考之。
注「衡平也」：案：「衡」上當有「權」字。各本皆脫。此韋漢志注以解「權輕重」之「權」，言衡平者，謂衡用權而平也。其注周語云「權，稱也」，義亦同。又韋齊語注云「權，平也」，或此「衡」為「權」字之誤。}}

宦者傳論
〈宦者，養也，養閹人使其看宮人。此是小臣，後漢用之尊重，故集為傳論。〉

主条目：宦者傳論
　　范蔚宗

　　易曰：「天垂象，聖人則之。」宦者四星，在皇位之側，〈仲長子昌言曰：天文，宦者四星，在帝座傍，而周禮有其官職。〉故周禮置官，亦備其數。閽者守中門之禁，〈周禮曰：閽人掌守王宮中之門禁，鄭玄曰：中門，於外內為中。〉寺〈侍〉人掌女宮之戒。〈周禮曰：寺人掌王之內人及女宮之戒令。〉又云：「王之正內者五人。」〈周禮曰：寺人，王之正內五人。鄭玄曰：正內，路寢也。〉月令：「仲冬，閹尹審門閭，謹房室。」〈禮記文也。鄭玄曰：閹尹，主領閹竪之官也。於周則為內宰，掌治王之內政、宮令、誡出入及關閉之屬也。重閉外內門。〉詩之小雅，亦有巷伯剌讒之篇。〈毛詩小雅曰：巷伯，刺幽王也。寺人傷於讒，而作是詩也。毛萇曰：巷伯，內小臣也。〉然宦人之在王朝者，其來舊矣。將以其體非全氣，情志專良，通關中人，易以役養乎？〈老子曰：未知牝牡之合而全作。王弼曰：作，長也。無物以損其身，故全長也。漢書曰：元帝以石顯久典事，中人無外黨，精專可信任，遂委以政。應劭漢官儀曰：掖庭，後宮所處。中宮，謂諸中人。〉然而後世因之，才任稍廣。其能者，則勃貂管蘇有功於楚晉，〈左氏傳曰：呂郤畏偪，焚公宮而殺晉侯。寺人披請見，公見之，以難告。又曰：晉侯問原守於寺人勃鞮，對曰：昔趙衰以壺餐從徑，餧而弗食，故使處原。杜預曰：勃鞮，披也。史記以勃鞮為履貂上。新序曰：楚恭王有疾，告諸大夫曰：管蘇犯我以義，違我以禮，與處不安，不見不思，然而有德焉，吾死之後，爵之於朝。申侯順吾所欲，行吾所樂，與處則安，不見則思，然未嘗有得焉，必速遣之。〉景監繆賢著庸於秦趙。〈史記曰：商鞅入秦，因孝公寵臣景監以求見。又曰：藺相如為趙宦者令繆賢舍人，趙求人使報秦者，未得，宦者令繆賢曰：臣舍人藺相如可使。〉及其弊也，豎刁亂齊，伊戾禍宋。〈左氏傳曰：齊桓公卒，易牙入，與寺人貂因內寵以殺群吏，而立公子無虧，孝公奔宋。杜預曰：寺人，內閹官豎刁也。史記曰：豎貂為豎刁，並音凋。左氏傳曰：楚客聘於晉，過宋，太子知之，請野享之，公使往。伊戾請從。至則為坎用牲，加書徵之，而騁告平公曰：太子將為亂，既與楚客盟矣。公使視之，則信有焉。太子死，公徐聞其罪，乃烹伊戾。〉

　　漢興，仍襲秦制，置中常侍官。然亦引用士人，以參其選，皆銀璫左貂，給事殿省。〈范曄後漢書，朱穆曰：案漢故事，中常侍或用士人。建武以後，乃悉用宦者，假貂璫之飾，任常伯之職。〉及高后稱制，乃以張卿為大謁者，出入臥內，受宣詔令。〈漢書高后紀曰：太后臨朝稱制。蔡邕曰：天子命令之別，二曰制書，然制非皇后所行，故曰稱也。漢書劉澤傳，田生求事呂氏所幸大謁者張釋卿。如淳曰：奄人曰。呂后紀云張釋，劉澤傳又曰張卿。然則張釋字子卿。今漢書或為釋卿，誤也。仲長子昌言曰：宦豎傅近房臥之內，交錯婦人之間。〉文帝時，有趙談北宮伯子，頗見親幸。〈漢書曰：孝文時宦者，則趙談、北宮伯子。〉至於孝武，亦愛李延年。〈漢書曰：孝武時，宦者李延年。〉帝數宴後庭，或潛遊離館，故請奏機事，多以宦人主之。〈漢書曰：蕭望之以武帝遊燕後庭，故用宦者，非國舊制。仲長子昌言曰：至於武皇遊燕後庭，置中書之官，領受軍事。漢官解故曰：機事所總，號令攸發。胡廣曰：機密之事。〉元帝之世，史游為黃門令，勤心納忠，有所補益。〈漢書曰：急就一篇，元帝黃門令史游作。董巴輿服志曰：禁門曰黃闥，中人主之。〉其後弘恭石顯以佞險自進，卒有蕭周之禍，損穢帝德焉。〈漢書曰：前將軍蕭望之及光祿大夫周堪建議，以為宜罷中書宦官，應古不近刑人，由是大與石顯忤，後皆害焉。望之自殺，堪廢錮，不得復進用。〉

　　中興之初，宦官悉用閹人，不復雜調他士。〈如淳漢書注曰：調，選也。〉至永平中，始置員數，中常侍四人，小黃門十人。和帝即祚幼弱，而竇憲兄弟專總權威，〈范曄後漢書曰：孝和皇帝諱肈，肅宗子也，年十歲。竇太后詔曰：竇憲，朕之元兄，當以舊典輔斯職焉。〉內外臣僚，莫由親接，所與居者，惟閹官而已。故鄭衆得專謀禁中，終除大憝〈徒對反，史記曰：景帝居禁中。如淳漢書注曰：省中，本為禁中。蔡邕曰：禁中者，門戶有禁，非侍御不得入，故曰禁中。尚書曰：元惡大憝。〉遂享分土之封，超登宮卿之位。於是中官始盛焉。〈范曄後漢書曰：鄭衆，字季產，南陽人。和帝初，竇憲圖作不軌，衆遂首謀誅之，以功遷大長秋。封鄛鄉侯。〉

　　自明帝以後，迄乎延平，〈范曄後漢書曰：安帝年號延平。〉委用漸大，而其資稍增，中常侍至有十人，小黃門亦二十人，改以金璫右貂，兼領卿署之職。鄧后以女主臨政，而萬機殷遠，〈和熹鄧后，已見皇后紀論。〉朝臣圖議，無由參斷帷幄，稱制下令，不出房闈之間，不得不委用刑人，寄之國命。〈范曄後漢書，朱穆曰：自和熹太后以女主稱制，不接公卿，乃以閹人為常侍、小黃門通命兩宮。〉手握王爵，口含天憲，〈范曄後漢書，諫議大夫劉陶上疏訟朱穆曰：今權宦傾擅朝室，手握王爵，口含天憲，非所以崇尊顯之高業，守和平之隆祚。〉非復掖庭永巷之職，閨牖房闈之任也。〈漢書曰：掖庭八丞。又曰：永巷官皆取其領事之號，或曰永巷，則曰永巷僕射，〉其後孫程定立順之功，曹騰參建桓之策，〈范曄後漢書曰：孫程，字稚卿，涿郡人。安帝時為中黃門。時江京等廢皇太子為濟陰王，明年帝崩，立北鄉侯為天子。十月，北鄉侯疾篤。程謂濟陰王謁者長興渠曰：王以嫡統，遂至廢黜。若北鄉不起，共斬江京，事乃可成。渠然之。北鄉薨，程與十八人謀於西鍾下，皆截衣為誓，斬江京，迎濟陰王立之，是為順帝，封程浮陽侯。又曰：順帝諱保，安帝之子。又曰：曹騰遷中常侍，桓帝立，騰以定策封費亭侯，大長秋。〉續以五侯合謀，梁冀受鉞，〈范曄後漢書曰：單超，河南人；徐璜，下邳人；具瑗，魏郡人；左悺，河南人；唐衡，潁川人。桓帝呼超、悺入室，謂曰：梁將軍兄弟專國，今欲誅之，於常侍意如何？超等對曰：誠國姦賊，當誅日久。五人遂定其議。帝囓超臂出血為盟，於是詔收冀，悉誅之。超封新豐侯；璜，武原侯；瑗，東武侯，悺，上蔡侯，衡，汝陽侯。五人同日封，故俗謂之五侯。〉跡因公正，恩固主心，故中外服從，上下屏氣。〈屏氣，言恐懼也。論語曰：屏氣似不息者。范曄後漢書曰：陽球既誅王甫，權門聞之，莫不屏氣。〉或稱伊霍之勳，無謝於往載；或謂良平之畫，復興於當今。〈伊尹、霍光；張良、陳平。〉雖時有忠公，而競見排斥。舉動迴山海，呼吸變霜露。阿旨曲求。則寵光三族；直情忤意，則參夷五宗。漢之綱紀大亂矣。〈陳琳檄曰：所愛光五宗，所惡滅三族。〉

　　若夫高冠長劍，紆朱懷金者，布滿宮闥；〈枚乘兔園賦曰：高冠扁焉，長劍閈焉。法言曰：或問使我紆朱懷金，其樂不可量也。李軌曰：朱，紱也。〉苴〈子余〉茅分虎，南面臣民者，蓋以十數。〈尚書緯曰：天子社，東方青，南方赤，西方白，北方黑，上冒以黃土，封諸侯各取方土。苴以白茅以為社。漢舊儀曰：郡分銅虎符三。〉府署第館，基列於都鄙；子弟支附，過半於州國。南金、和寶、冰紈、霧縠之積，盈牣〈刃〉珍藏；〈毛詩曰：元龜象齒，大賂南金。韓子曰：楚人和氏得玉璞於楚山之中，奉而獻之王，使玉人理其璞而得寶焉。漢書曰：齊地織作冰紈。臣瓚曰：紈之細密，如堅冰也。子虛賦，雜纖羅，垂霧縠。〉嬙媛、侍兒、歌童、舞女之玩，充備綺室。〈左氏傳，子西曰：今聞夫差宿有妃嬙嬪御焉。杜預曰：妃嬙，貴者也。嬙音墻。漢書曰：初，袁盎為吳相時，從史盜私盎侍兒。文穎曰：婢也。仲長子昌言曰：為音樂則歌兒舞女，千曹而迭起。左氏傳，晏子謂齊侯曰：高臺深池，撞鍾舞女。〉狗馬飾彫文，土木被緹繡。漢書，東方朔曰：土木衣綺繡，狗馬被繢𦋺。佞倖傳曰：董賢起大第闕下，土木之功，窮極伎巧，柱檻衣以綈錦。皆剝割萌黎，競恣奢欲。搆害明賢，專樹黨類。其有更相援引，希附權彊者，皆腐身薰子，以自衒達。〈班固漢書曰：司馬遷述曰：嗚呼史遷薰骨以行刑！韋昭曰：古者腐刑必薰合之。〉同弊相濟，故其徒有繁，〈潘元茂九錫文曰：同惡相濟。尚書曰：簡賢附勢，實繁有徒。〉敗國蠹政之事，不可殫書。所以海內嗟毒，志士窮棲，〈韋昭國語注曰：山居曰棲。〉寇劇緣間，搖亂區夏。〈劉騊駼與李子竪書曰：下車負乘，劇賊未禽。韓詩曰：讒言緣間而起。〉雖忠良懷憤，時或奮發，而言出禍從，旋見孥戮。〈尚書曰：予則孥戮汝。〉因復大考鉤黨，轉相誣染。〈東觀漢記曰：靈帝時，故太僕杜密、故長樂少府李膺各為鉤黨。尚書曰：下本州考治。時上年十三，問諸常侍曰：何鉤黨？諸常侍對曰：鉤黨人即黨人也。即可其奏。〉凡稱善士。莫不罹被災毒。〈桓子新論曰：居家循理，鄉里和順，出入恭敬，言語謹遜，謂之善士。〉竇武何進，位崇戚近，乘九服之囂怨，協群英之勢力，〈周書曰：乃辨九服之國。謝承後漢書曰：黃向對策，以為群英之表。〉而以疑留不斷，至於殄敗。斯亦運之極乎！〈范曄後漢書曰：竇武，字游平，扶風人也。女立為皇后，武為大將軍，謀誅中官。曹節等矯詔將兵誅武。又曰：何進，字遂高，南陽人也。女弟立為皇后，為大將軍。靈帝崩，袁紹說進令誅中官，謀泄。張驤、趙忠等因進入省，共殺進。應劭風俗通曰：秦因愚弱之極運。〉雖袁紹龔行，芟夷無餘，〈范曄後漢書曰：袁紹勒兵斬趙忠，捕宦官，無少長悉斬之。張讓投河而死。尚書曰：今予恭行天之罰。左氏傳，君子曰：周任有言，為國家者，見惡如農夫之務去草焉。芟夷蘊崇之，絕其本根，勿使能殖。〉然以暴易亂，亦何云及！〈史記，伯夷歌曰：登彼西山兮，言采其薇。以暴易亂兮，不知其非。〉自曹騰說梁冀，竟立昏弱。〈曹騰、梁冀，已見上文。昏弱，謂桓帝也。〉魏武因之，遂遷龜鼎。〈魏武，曹操也。龜鼎，國之守器，以喻帝位也。尚書曰：寧王遺我大寶龜，紹天明即命。左氏傳，王孫滿曰：桀有昏德，鼎遷於商。商紂暴虐，鼎遷於周。〉所謂「君以此始，必以此終」，信乎其然矣！〈左氏傳曰：晉荀林父及楚子戰於邲，楚子見左廣，將從之乘。屈蕩尸之曰：君以此始，必以此終。〉

文選考異

注「掌守王宮中之門禁」：茶陵本「之門」作「門之」，章懷注同，是也。袁本亦誤倒。
王之正內者五人：何校去「者」字。陳云「者」字衍。案：皆據周禮序官校也。今范書亦有，恐此是蔚宗自為文，不全同所引也。
注「史記以勃鞮為履貂上」：何校「貂上」二字改「鞮」字：陳同。案：所校非也，此當衍「上」字。答任少卿書引史記「履貂曰」可證。又何改正文「貂」為「鞮」，更非。范書亦作「貂」。章懷注：「勃貂即寺人披也，一名勃鞮，字伯楚。」是蔚宗自作「貂」。
注「寺人內閹官豎刁也」：案：「刁」當作「貂」。各本皆誤。此所引起「僖二年齊寺人貂」之注也。
注「史記曰豎貂為豎刁」：案：「曰」當作「以」，各本皆誤。
注「公徐聞其罪」：陳云「其」下脫「無」字，是也。各本皆脫。
惟閹官而已：茶陵本「官」作「宦」。袁本作「官」，與此同。案：今范書作「宦」，似「宦」字是也。
注「安帝年號延平」：何校「安」改「殤」，是也。各本皆誤。
小黃門亦二十人：茶陵本無「亦」字，云五臣有。袁本有，用五臣也。案：今范書無，此以五臣亂善。袁不著校語，亦非。
朝臣圖議：茶陵本「圖」作國。袁本作「圖」，與此同。案：今范書作「國」，疑善「國」、五臣「圖」，二本失著校語，而此以五臣亂善也。
注「郡分銅虎符三」：袁本、茶陵本「分」作「國」，是也。
基列於都鄙：袁本云善作「基」。茶陵本云五臣作「棋」。今范書作「棋」，章懷有注。何校依之改。陳云作「棋」為是。案：此各本所見傳寫誤，善亦不作「基」也。
盈牣珍藏：茶陵本「牣」作「仞」，云五臣作「牣」。袁本作「牣」，用五臣也。案：今范書作「仞」，此以五臣亂善。袁不著校語，亦非。
注「班固漢書曰」：陳云「曰」字衍，是也。各本皆衍。
注「薰骨以行刑」：何校「骨」改「胥」，陳同。又云「行」字衍，是也。各本皆誤。
注「與李子豎書曰」：茶陵本「豎」作「堅」，是也。袁本亦誤「豎」。
注「尚書曰下本州考治」：陳云「曰」，「白」誤，是也。各本皆偽。
注「張驤趙忠等」：何校「驤」改「讓」，陳同。又下節注中袁、茶陵二本亦作「驤」，尤改作「讓」。案：今范書作「讓」。「讓」字是也。
注「今予恭行天之罰」：案：「予」下當有「惟」字，「恭」當作「龔」。各本皆誤。檄蜀文引「予惟龔行天之罰」，亦非，當互訂。又案：後述高紀「恭行天罰」注「恭行已見上文」，依今班書，亦當是「龔」之誤也。
注「屈蕩尸之曰」：袁本「尸」作「戶」，是也。茶陵本亦誤「尸」。案：開成石經是「戶」字。

逸民傳論
〈何晏論語注曰：逸民，言節行超逸。〉

主条目：逸民傳論
　　范蔚宗

　　易稱「遯之時義大矣哉」。〈易曰：艮下乾上，遯。彖曰：遯之時義大矣哉。孔子曰：遯，逃也。謂去代不求利，是其大也。〉又曰：「不事王侯，高尚其事。」〈周易蠱卦上九爻辭。〉是以堯稱則天，而不屈潁陽之高；〈論語，子曰：唯天為大，唯堯則之。呂氏春秋曰：昔堯朝許由於沛澤之中，請屬天下於夫子。許由遂之潁水之陽。〉武盡美矣，終全孤竹之絜。〈論語曰：子謂武盡美矣。未盡善也。史記，伯夷、叔齊、孤竹君之子也。武王已平殷亂，天下宗周，而伯夷、叔齊恥之，義不食周粟，隱於首陽山。〉自茲以降，風流彌繁，〈琴賦曰：體制風流，莫不相襲。〉長往之軌未殊，而感致之數匪一。〈西征賦曰：悟山潛之逸士，卓長往而不返。〉或隱居以求其志，或迴避以全其道，〈論語，孔子曰：隱居以求其志，行義以達其道。又曰：賢者避世，其次避地。〉或靜己以鎮其躁，或去危以圖其安，〈言或靜默隱居，以鎮心之躁競；或去彼危難，以謀己之安全也。〉或垢俗以動其概，或疵物以激其清。〈言或垢穢時俗以動其概，或疵點萬物以發其清。概，猶操也。〉然觀其甘心畎畝之中，憔悴江海之上，〈莊子曰：舜以天下讓其友北人無擇。北人無擇曰：異哉，后之為人也，居於畎畝之中，而遊堯、舜之門，不若是而已。又曰：就藪澤，處閑曠，此江海之士，避世之人也，閑暇者之所好也。〉豈必親魚鳥樂林草哉，亦云介性所至而已。〈世說，簡文入華林園，顧謂左右曰：覺鳥獸禽魚，自來親人爾。〉故蒙恥之賓，屢黜不去其國；〈列女傳曰：柳下惠死，妻誄之曰：蒙恥救民，德彌大兮。雖過三黜，終不獘兮。〉蹈海之節，千乘莫移其情。〈史記曰：魯仲連謂新垣衍曰：秦即為帝，則連蹈東海死耳。又曰：魯連下聊城，田單歸而欲爵之，魯連逃隱於海上。〉適使矯易去就，則不能相為矣。〈論語曰：長沮、桀溺耦而耕，孔子過之，使子路問津焉。桀溺曰：與從避人之士，豈若從避世之士哉。子路行以告。夫子曰：天下有道，丘不與易也。漢書，賈誼上書曰：胡、越之人雖死不相為者，教習然也。〉彼雖硜硜有類沽名者，〈論語曰：子擊磬於衛，有荷蕢而過孔氏之門者。曰：有心哉！擊磬乎？既而曰：鄙哉！硜硜乎，莫己知也已。又，子貢曰：有美玉於斯，韞櫝而藏諸？求善價而沽諸？孔子曰：沽之哉！沽之哉！我待價者也。〉然而蟬蛻〈稅〉囂埃之中，自致寰區之外，〈淮南子曰：蟬飲而不食，三十日而蛻。〉異夫飾智巧以逐浮利者乎！〈淮南子曰：古之人同氣于天地，與一世而優遊。及偽之生，飾智以驚愚，設詐以巧上。〉荀卿有言曰「志意修則驕富貴，道義重則輕王公」也。〈荀卿子曰：志意修則驕富貴矣，道義重則輕王公矣，內省則外物輕矣。〉

　　漢室中微，王莽篡位，士之蘊藉〈慈夜〉義憤甚矣。〈東觀漢記曰：桓榮溫恭有蘊藉，明經義。文穎曰：謂寬博有餘也。〉是時裂冠毀冕，相攜持而去之者，蓋不可勝數。〈范曄後漢書曰：胡剛清高有志節，值王莽居攝，解其衣冠，縣府門而去，遂亡命交趾，隱於屠肆之間。左氏傳，王使詹桓伯辭於晉侯曰：伯父若裂冠毀冕，拔本塞源。毛詩序曰：百姓莫不相攜持而去焉。〉揚雄曰：「鴻飛冥冥，弋人何篡焉。」言其違患之遠也。〈法言曰：鴻飛冥冥，弋人何篡焉。宋衷曰：篡，取也。鴻高飛，冥冥薄天，雖有弋人執矰繳，何所施巧而取焉。喻賢者深居，亦不罹暴亂之害。今篡或為慕，誤也。〉光武側席幽人，求之若不及，〈國語，越王夫人去笄側席而坐。韋昭曰：側猶特也。禮，憂者側席而坐。班固漢書公孫弘贊曰：上方欲用文武，求之如不及。〉旌帛蒲車之所徵賁〈彼義〉，相望於巖中矣。〈言招士或旌以帛也。漢書曰：武帝以枚乘年老，乃以安車蒲輪徵乘。周易曰：賁于丘園，東帛箋箋。〉若薛方逄〈步江〉萌聘而不肯至，〈漢書曰：薛方，字子容，王莽以安車迎方，方因使者辭謝曰：堯、舜在上，下有巢、許。今明主方隆唐、虞之德，亦猶小臣欲守箕山之節也。使者以聞。莽說其言，不強致也。世祖即位，徵方。於道病卒。范曄後漢書曰：逄萌，字子康，北海人也。王莽殺其子宇，萌將家屬入海，客於遼東。光武即位，徵萌，託以老耄，迷路東西，語使者曰：朝廷所以徵我者，以其有益於政，尚不知方面所在，安能濟時乎？即便駕歸。連徵不起，以壽終。〉嚴光周黨王霸至而不能屈。〈范曄後漢書曰：嚴光，一名遵，會稽人。與光武同遊學。及光武即位，聘之三反而後至。舍於北軍，車駕即日幸其館。光臥不起，帝即其臥所，撫光腹曰：咄咄子陵，不可相助為政邪？又眠不應，良久，乃張目熟視曰：昔唐堯著德，巢父洗耳。士故有志，何至相迫乎！又曰：周黨，字伯況，太原人。建武中，徵為議郎，以病去職，遂將妻子居于澠池。後復徵，不得已，乃著短布單衣，縠皮綃頭巾，待見尚書。及光武引見，黨伏而不謁，自陳願守所志，帝乃許焉。又曰：王霸，字仲儒，太原人。建武中，徵到尚書，拜，稱名不稱臣。有司問其故，霸曰：天子有所不臣，諸侯有所不友。以病歸。隱居守志。〉群方咸遂，志士懷仁，〈郭象莊子注曰：一方得而群方失。論語，子曰：志士仁人，無求生以害仁。禮記曰：君子有禮，故物無不懷仁。〉斯固所謂舉逸人則天下歸心者乎？〈論語，子曰：舉逸人，天下之人歸心焉。〉肅宗亦禮鄭均而徵高鳳。以成其節。〈范曄後漢書曰：肅宗孝章皇帝諱炟，顯宗第五子。又曰：鄭均，字仲虞，東平任城人。建初六年，公車特徵，再遷尚書，數納忠言，肅宗敬重之，以疾乞骸骨。又曰：高鳳，字文通，南陽人。建初中，將作大匠任隗舉鳳直言。到公車，託病逃歸，隱身漁釣，終於家。〉自後帝德稍衰，邪孽當朝，處子耿介，與卿相等列，〈束廣微補亡詩曰：堂堂處子。楚辭曰：獨耿介而不隨俗。〉至乃抗憤而不顧，多失其中行焉。〈論語，子曰：不得中行而與之，必也狂狷乎！〉蓋錄其絕塵不及，同夫作者，列之此篇。〈莊子，顏回問於仲尼曰：夫子步亦步，夫子趨亦趨，夫子馳亦馳，奔逸絕塵，而瞠乎若後耳。司馬彪曰：言不可及也。論語，子曰：作者七人。包咸曰：七人，謂長沮、桀溺、丈人、石門、荷蕢、儀封人、楚狂接輿。〉

文選考異

注「而遊堯舜之門」：案：「舜」字不當有。各本皆衍。章懷注無。
注「避世之人也」：案：「也」字不當有。各本皆衍。章懷注無。
弋人何篡焉：袁本、茶陵本「人」作「者」。案：今范書亦作「者」，「者」字是也。尤蓋依所見法言改耳。此注引法言，袁、茶陵仍作「者」，其宋衷注乃云「弋人」，「弋人」不出正文，蔚宗及善與尤所見自不同，改之非是。
注「縠皮綃頭巾」：案：「縠」當作「榖」，巾字不當有。各本皆誤。章懷注「以榖樹皮為綃頭」也。
與卿相等列：袁本「與」上有「羞」字，云善無。茶陵本云五臣有。案：今范書有。依文義，似各本所見皆傳寫誤脫之也。
注「獨耿介而不隨俗」：案：「俗」字不當有。各本皆衍。此所引九辨文也。元文「隨」下有「兮」，善引在句末者多節去。

宋書謝靈運傳論
〈沈休文修宋書百卷，見靈運是文士，遂于傳不作此書，說文之利害，辭之是非。〉

主条目：宋書謝靈運傳論
　　沈休文

　　史臣曰：民稟天地之靈，含五常之德，剛柔迭用，喜慍分情。〈漢書曰：夫人肖天地之貌，懷五常之性，聰明精粹，有生之最靈者也。應劭曰：肖，類也。頭圓象天，足方象地。又曰：凡民函五常之性，而剛柔不同。史記曰：況懷五常，含好惡。鄭玄禮記注曰：五常，五行也。孔安國尚書傳曰：五行之德，王者相承以取法。禮記曰：何謂七情？喜、怒、哀、懼、愛、惡、欲。〉夫志動於中，則歌詠外發，〈毛詩序曰：情動於中，而形於言，嗟嘆之不足，故永歌之。又曰：情發於聲，聲成文，謂之音。〉六義所因，四始攸繫，升降謳謠，紛披風什。〈毛詩序曰：詩有六義焉：一曰風，二曰賦，三曰比，四曰興，五曰雅，六曰頌。又曰：是謂四始，詩之至也。毛詩題曰：鹿鳴之什。說者云：詩每十篇同卷，故曰什也。〉雖虞夏以前，遺文不睹，〈虞書有帝庸作歌，夏書有五子之歌，已前不見歌文。〉稟氣懷靈，理或無異。〈古猛虎行曰：稟氣有豐約，受形有短長。〉然則歌詠所興，宜自生民始也。

　　周室既衰，風流彌著，〈幽、厲之時，多有諷刺，在下祖習，如風之散，如水之流，故曰彌著。〉屈平宋玉導清源於前，賈誼相如振芳塵於後，〈孫卿子曰：君子養源，源清則流清。陸機大暑賦曰：播芳塵之馥馥。〉英辭潤金石，高義薄雲天。〈仲長子昌言曰：英辭雨下。吳越春秋，樂師謂越王曰：君王德可刻之於金石。淮南子曰：夫道潤乎草木，浸乎金石。法言曰：或問屈原、相如之賦孰愈？曰：原也過以浮，如也過以虛。過浮者蹈雲天，過虛者華無根。然原上援稽古，下引鳥獸，其著意，子雲、長卿亮不可及。〉自茲以降，情志愈廣。王褒劉向楊班崔蔡之徒，〈范曄後漢書曰：崔駰年十三，能通百家言，善屬文，與班固、傅毅同時齊名。又曰：蔡邕少博學，好辭章。楊，楊子雲。班，班孟堅。〉異軌同奔，遞相師祖。〈禮記曰：仲尼祖述堯、舜。〉然清辭麗曲，時發乎篇，而蕪音累氣，固亦多矣。〈賈逵國語注曰：蕪，穢也。累，猶負也。〉若夫平子豔發，文以情變，絕唱高蹤，久無嗣響。〈平子，張衡字也。〉至于建安，曹氏基命，三祖陳王，咸蓄盛藻，〈續晉陽秋曰：及至建安，而詩章大盛。尚書曰：王如不敢及天基命定命。建安，獻帝年號。魏志曰：明帝青龍四年，有司奏武皇帝為魏太祖，文皇帝為魏高祖，明皇帝為魏列祖也。〉甫乃以情緯文，以文被質。〈鄭玄周禮注曰：甫，始也。言始將情意以緯於文。〉

　　自漢至魏，四百餘年，辭人才子，文體三變。相如工為形似之言，二班長於情理之說，〈二班，叔皮、孟堅也。〉子建仲宣以氣質為體。並摽能擅美，獨映當時。是以一世之士，各相慕習，源其飆流所始，莫不同祖風騷。〈續晉陽秋曰：自司馬相如、王褒、揚雄諸賢代尚詩賦，皆體則風騷，詩摠百家之言。飆流即風流，已見上文。廣雅曰：祖，法也。〉徒以賞好異情，故意製相詭。〈說文曰：詭，變也。〉

　　降及元康，潘陸特秀，〈元康，晉惠帝年號也。續晉陽秋曰：逮乎西朝之末，潘、陸之徒，有文質而宗師不異。〉律異班賈，體變曹王，縟旨星稠，繁文綺合。〈論衡曰：德彌盛者文彌縟。又曰：或能陳得失，奏便宜，應經傳，文如星月，若谷子雲、唐子高者，並為高第。漢書，宣帝曰：辭賦譬如女工有綺縠也。〉綴平臺之逸響，采南皮之高韻，〈漢書曰：梁孝王廣治睢陽城為複道，自宮連屬於平臺三十餘里，招延四方豪傑。逸響，謂司馬相如之文。南皮，魏文帝所遊也。高韻，謂應、徐之文也。〉遺風餘烈，事極江右。〈史記曰：宣王法文武遺風。春秋元命苞曰：文王積善所潤之餘烈。江右，西晉也。〉在晉中興，玄風獨扇，為學窮於柱下，博物止乎七篇。〈續晉陽秋曰：正始中，王弼、何晏好莊子玄勝之談，而俗遂貴焉。老子為柱下史。莊子內篇其數有七。〉馳騁文辭，義殫乎此。自建武暨于義熙，歷載將百，〈建武，晉愍帝年號。義熙，晉安帝年號。〉雖比響聯辭，波屬雲委，〈答賓戲曰：馳辨如濤波。仲長統昌言曰：妙句雲布。孝經鉤命決曰：雲委霧散，殊錯沈浮。〉莫不寄言上德，託意玄珠，〈孫綽子曰：莊子多寄言，渾沌得宗，罔象得珠。老子德經曰：上德不德，是以有德。莊子曰：黃帝遊乎赤水之北，登乎崑崙之丘，而南還歸，遺其玄珠。郭象曰：此明得真之所由。〉遒麗之辭，無聞焉爾。〈孫綽集序曰：綽文藻遒麗。公羊傳曰：紀子伯者何，無聞焉爾。〉仲文始革孫許之風，叔源大變太元之氣。〈仲文，殷仲文也。續晉陽秋曰：許詢有才藻，善屬文，詢及太原孫綽，轉相祖尚，又加以三世之辭，而風、騷之體盡矣。詢、綽並為一時文宗，自此作者悉化之。至義熙中，謝混始改之。叔源，混字也。太元，晉武帝年號。〉

　　爰逮宋氏，顏謝騰聲，靈運之興會摽舉，延年之體裁明密，〈興會，情興所會也。鄭玄周禮注曰：興者，託事於物也。體裁，制也。謝承後漢書曰：魏朗為河內太守，明密法令也。〉並方軌前秀，垂範後昆。〈尚書曰：垂裕後昆。〉若夫敷衽論心，商搉前藻，〈楚辭曰：跪敷衽以陳辭。陸機樂府篇曰：商搉為此歌。〉工拙之數，如有可言。夫五色相宣，八音協暢，〈文賦曰：暨音聲之迭代，若五色之相宣。〉由乎玄黃律呂，各適物宜。〈周易曰：象其物宜，是故謂之象。〉欲使宮羽相變，低昂舛節，若前有浮聲，則後須切響。一簡之內，音韻盡殊；兩句之中。輕重悉異。妙達此旨，始可言文。至於先士茂製，諷高歷賞，〈言諷詠之者，咸以為高，歷載辭人，所共傳賞。〉子建函京之作，仲宣灞岸之篇，〈曹子建贈丁儀王粲詩曰：從軍度函谷，驅馬過西京。王仲宣七哀詩云：南登霸陵岸，回首望長安。〉子荊零雨之章，正長朔風之句，〈孫子荊陟陽候詩曰：晨風飄岐路，零雨被秋草。王正長雜詩曰：朔風動秋草。邊馬有歸心。〉並直舉胸情，非傍詩史，正以音律調韻，取高前式。自靈均以來，多歷年代，〈靈均，屈原字也。尚書，周公曰：殷禮陟配天，多歷年所。〉雖文體稍精，而此秘未睹。至於高言妙句，音韻天成，皆暗與理合，匪由思至。張蔡曹王，曾無先覺，〈論語曰：抑亦先覺者是賢乎？〉潘陸顏謝，去之彌遠。世之知音者，有以得之，此言非謬。如曰不然，請待來哲。〈西征賦曰：如其禮樂，以俟來哲。〉

文選考異

注「懷五常之性聰明精粹」：袁本、茶陵本無此九字。
注「應劭曰肖類也頭圓象天足方象地」：袁本、茶陵本無此十四字。
注「明皇帝為魏列祖也」：茶陵本「列」作「烈」，是也。袁本亦誤。
甫乃以情緯文：茶陵本無「文」字，云五臣有「物」字。袁本有「物」字，云善無。案：此尤延之所校添也。今宋書是「文」字。
源其飆流所始：袁本云善作「源」。茶陵本云五臣作「原」。何云疑作「原」。今宋書是「原」字。
注「詩總百家之言」：陳云「詩總」當作「傍綜」，見世說注，是也。
注「潘陸之徒有文質」：陳云「有文質」當作「雖時有質文」，是也。各本皆誤。案：亦據世說文學篇注也。
注「好莊子玄勝之談」：陳云「子」當從世說注作「老」，是也。各本皆誤。
注「謝混始改之」：案：「之」字不當有。世說注無。各本皆衍。
注「太元晉武帝年號」：何校「武」上添「孝」字，是也。袁本亦脫。茶陵本并入五臣亦脫。
仲宣灞岸之篇：案：「灞」當作「霸」，詳袁本所載濟注，乃善「霸」、五臣「灞」，各本所見以五臣亂善。前七哀詩及此注俱為「霸」字，不誤。又今宋書亦是「霸」字。
注「靈均屈原字也」：袁本、茶陵本無此六字，所載五臣濟注有之。案：此尤誤取增多也。

恩倖傳論
〈約言當時遇幸會者，即得好官。又以晉、宋之間，皆取門戶，不任才能，故作此論。〉

主条目：恩倖傳論
　　沈休文

　　夫君子小人，類物之通稱。蹈道則為君子，違之則為小人。〈莊子曰：天下盡殉也。彼其所殉仁義也，則俗謂之君子；其所殉貨財也，則俗謂之小人。〉屠釣，卑事也；板築，賤役也。太公起為周師，傅說去為殷相。〈尉繚子曰：太公屠牛朝歌。史記曰：太公望呂尚以漁釣奸周西伯。戰國策，范雎謂秦王曰：呂尚之遇文王，立為太師。尚書曰：高宗夢得說，乃審厥象，俾以形旁求於天下。說築傅巖之野，惟肖，爰立作相。〉非論公侯之世，鼎食之資，〈家語曰：子路南遊於楚，列鼎而食。〉明敭幽仄，唯才是與。〈尚書曰：明明敭仄陋。〉

　　逮于二漢，茲道未革，胡廣累世農夫，伯始致位公相；黃憲牛毉之子，叔度名動京師。〈范曄後漢書曰：胡廣，字伯始，南陽人。六世祖剛，值王莽居攝，亡命交趾，莽敗乃歸鄉里。廣少孤貧，法雄察廣孝廉，試以章奏為天下第一，旬月拜尚書郎。凡一履司空，再作司徒，三登太尉。又曰：黃憲，字叔度，南陽人。世貧賤，父為牛毉。同郡陳蕃臨朝而歎曰：叔度若在，吾不敢先佩印綬。漢書曰：鄭子真名震乎京師。〉且士子居朝，咸有職業，雖七葉珥貂，見崇西漢，〈左太沖詠史詩曰：金、張藉舊業，七葉珥漢貂。〉而侍中身奉奏事，又分掌御服，〈應劭漢書注曰：入侍天子，故曰侍中。晉令曰：侍中除書表奏皆掌署之。應劭漢官儀曰：侍中出則佩璽抱劍。〉東方朔為黃門侍郎，執戟殿下。〈漢書曰：東方朔初為常侍郎，後奏泰階之事，拜為太中大夫、給事中。嘗醉，小遺殿上，詔免為庶人。復為中郎。百官表，郎中令屬官中有郎，比六百石；侍郎，比四百石。又黃門有給事黃門。漢官儀云：給事黃門侍郎，位次侍中、給事中，故曰給事黃門。然侍郎、黃門侍郎二官全別，沈以為同，悞也。答客難曰：官不過侍郎，位不過執戟，非黃門侍郎，明矣。〉郡縣掾吏，並出豪家，負戈宿衛，皆由勢族，〈掾吏，卑位。負戈，賤役。豪家世族，咸亦為之。言無貴賤之異也。子虛賦曰：幸得宿衛，十有餘年。〉非若晚代分為二塗者也。〈二塗，謂士庶也。言仕子不居賤職，庶族不涉清階。〉

　　漢末喪亂，魏武始基。〈國語曰：后稷始基靖民。尚書曰：太王肇基王跡。〉軍中倉卒，權立九品，蓋以論人才優劣，非謂世族高卑。〈列子曰：子華之門徒，皆世族也。〉因此相沿，遂為成法。自魏至晉，莫之能改，〈言魏、晉二朝，咸遵魏武之法。〉州都郡正，以才品人，〈傅子曰：魏司空陳群始立九品之制，郡置中正，平人才之高下，各為輩目；州置州都，而摠其義。〉而舉世人才，升降蓋寡。徒以憑籍世資，用相陵駕，〈人才不甚懸殊，故因世資以成貴也。〉都正俗士，斟酌時宜，品目少多，隨事俯仰，〈言法壞之漸也。都正既皆俗士，不能校其材藝，乃隨時斟酌，定其品差。〉劉毅所云下品無高門，上品無賤族者也。〈臧榮緒晉書曰：劉毅為尚書左僕射，上疏陳九品之獘，曰：上品無寒門，下品無勢族。言勢族之人，不居下品；寒門之子，不居上班。〉歲月遷訛，斯風漸篤，凡厥衣冠，莫非二品，〈言衣冠之族，皆居二品之中。〉自此以還，遂成卑庶。〈衣冠以外，皆同下科。〉周漢之道，以智役愚，臺隸參差，用成等級。〈左氏傳曰：人有十等，輿臣隸，隸臣僚，僚臣僕，僕臣臺。〉魏晉以來，以貴役賤，士庶之科，較〈古學〉然有辨。〈太玄經曰：君子之道，較然見矣。〉夫人君南面，九重奧〈烏到〉絕，〈楚辭曰：豈不鬱陶而思君兮，君之門以九重。〉陪奉朝夕，義隔卿士，堦闥之任，宜有司存。〈論語，曾子曰：籩豆之事，則有司存。〉既而恩以狎生，信由恩固，〈爾雅曰：狎，習也。〉無可憚之姿，有易親之色。孝建泰始，主威獨運，〈沈約宋書曰：孝建，武帝年號；泰始，明帝年號。〉空置百司，權不外假，而刑政糾雜，理難遍通，耳目所寄，事歸近習。〈禮記月令曰：仲冬省婦事，無得淫，雖有貴戚近習，無有不禁。鄭玄曰：貴戚，姑姊妹也。近習，天子所親幸也。〉賞罰之要，是謂國權，出納王命，由其掌握，於是方塗結軌，輻湊同奔。〈莊子曰：車軌結乎千里之外。文子曰：群臣輻湊。張湛曰：如衆輻之集於轂。〉人主謂其身卑位薄，以為權不得重。曾不知鼠憑社貴，狐藉虎威，〈晏子春秋，景公問晏子曰：理國亦有常乎？對曰：讒佞之人，隱在君側，猶社鼠不熏也，去此乃治矣。戰國策，荊宣王問群臣曰：吾聞北方之畏昭奚恤也，何如？群臣莫對。江乙對曰：虎求百獸而食之，得狐。狐曰：子無敢食我。天帝命我長百獸，今子食我，是逆天命。子以我為不信，吾為子先行，子隨我後，觀百獸之畏我。虎不知百獸之畏己而走也，以為畏狐也。今王之地，方五千里，帶甲百萬，而專屬之於昭奚恤。故北方之畏昭奚恤，其實畏王之甲兵也，猶百獸之畏虎。〉外無逼主之嫌，內有專用之功，勢傾天下，未之或悟，挾朋樹黨，政以賄成，〈左氏傳曰：襄十年，王朝卿士王叔陳生與伯輿爭政。大夫瑕禽曰：今自王叔之相也，政以賄成。〉鈇鉞瘡痏，搆於床笫〈側里〉之曲，〈西京賦曰：所惡成瘡痏。左氏傳，趙孟曰：床笫之言不踰閾。杜預曰：笫，簀也。〉服冕乘軒，出於言笑之下，〈左氏傳，衛太子謂渾良夫曰：服冕乘軒，三死無與。〉南金北毳，來悉方艚〈徂刀〉，素縑丹魄，至皆兼兩音亮，北毳，𤟤貂之屬。艚，船也，丹魄，虎魄也。色赤，故曰丹。孔安國尚書傳曰：車稱兩。西京許史，蓋不足云，晉朝王石，未或能比。〈漢書，孝宣許皇后，元帝母，元帝封外祖父廣漢為平恩侯。又曰：史良娣，宣帝祖母也。兄恭。宣帝立，恭已死，封恭長子高為樂陵侯。王隱晉書曰：王愷，字君夫，世祖舅，自以外戚，晉氏政寬，又性至豪險。又曰：石崇貪而好利，富擬王者。〉及太宗晚運，慮經盛衰，〈沈約宋書曰：明帝廟號太宗。法言曰：聖人之法，未嘗不關盛衰焉。〉權倖之徒，慴憚〈丁達〉宗戚，欲使幼主孤立，永竊國權。〈六代論曰：君孤立於上，臣弄權於下。〉搆造同異，興樹禍隙，帝弟宗王，相繼屠勦。〈尚書曰：天用勦絕其命。孔安國曰：勦，截也。截絕，謂滅之也。〉民忘宋德，雖非一塗，寶祚夙傾，實由於此。〈寶祚，猶寶命也。〉嗚呼！漢書有恩澤侯表，又有佞倖傳。今采其名，列以為恩倖篇云。

文選考異

且士子居朝：袁本「士」作「仕」，云善作「士」。茶陵本云五臣作「仕」。何校「士」改「任」。陳云今宋書作「任」，為是。案：所校是也。「士」、「仕」皆傳寫誤。下注云「言仕子不居賤職」，可見善並非作「士」，蓋初誤作「仕」，後又誤作「士」。
注「中有郎比六百石」：案：「中有」當作「有中」。各本皆倒。
郡縣掾吏：何校「吏」改「史」。陳云今宋書作「史」。案：所校是也。「吏」，傳寫誤。
未之或悟：袁本云善作「悟」，茶陵本云五臣作「寤」。案：今宋書是「悟」字。但「寤」即「悟」，不知者每改之，未必善與五臣異。王命論「悟戌卒之言」，「英雄誠知覺寤」，一改一未改，最為可證也。

史述贊
史述贊三首
主条目：史述贊三首
班孟堅

述高紀第一
皇矣漢祖，纂堯之緒。〈漢書曰：劉向頌高祖云：漢帝本系，出自唐帝，降及于周，在秦作劉。爾雅曰：纂，繼也。〉
寔天生德，聰明神武。〈項岱曰：聽於無聞曰聰，照臨四方曰明，以內知外曰神，克定禍亂，闢土斥疆曰武。論語，子曰：天生德於予。周易曰：古之聰明叡智，神武而不殺者夫。〉
秦人不綱，網漏于楚。〈項岱曰：秦重歛殘人，天下叛之，故貶言人耳。綱，以喻網，網無綱，無所成，故漏也。言秦人不能整其綱維，令網目漏也。于楚，謂陳涉反而不能誅，故高祖因而起。〉
爰茲發跡，斷蛇奮旅。
神母告符，朱旗乃舉。〈漢書曰：高祖夜經澤中，有大蛇當徑，拔劍斬蛇，蛇分為兩，後人來至蛇所，有一嫗夜哭曰：吾子白帝子，化為蛇，今者赤帝子斬之。又曰：高祖立為沛公，旗幟皆赤。〉
粵〈于厥〉蹈秦郊，嬰來稽首。〈元年冬十月，沛公至霸上，秦王子嬰素軍白馬，降于軹道。〉
革命創制，三章是紀。〈周易曰：湯、武革命，順乎天而應乎人。漢書曰：高祖謂秦父老曰：與父老約法三章耳。殺人者死，傷人及盜抵罪。應劭曰：抵，至也。除秦酷政，但至於罪。〉
應天順民，五星同晷。〈晷，光景也。應劭曰：東井，秦之分野，五星所在，其下以義取天下之象也。〉
項氏畔換，黜我巴漢，〈漢書曰：項羽背約，更立沛公為漢王，王巴蜀、漢中。韋昭曰：畔換，跋扈也。〉
西土宅心，戰士憤怨。〈尚書曰：逷矣西土之人。又曰：惟克厥宅心。郭璞三蒼解詁曰：西土，謂長安也。〉
乘舋而運，席卷三秦。〈左氏傳，士會謂晉侯曰：會聞用師，觀舋而動。春秋握誠圖曰：諸侯冰散席卷，各爭恣志。漢書曰：韓信陳三秦易并之計。應劭曰：章邯為雍王，司馬欣為塞王，董翳為翟王，分王秦地，故曰三秦。〉
割據河山，保此懷民。〈保，安也。懷，歸也。言漢據河山之固，民懷歸者能保乂之。漢書，田肯賀上曰：秦帶河阻山，懸隔千里。尚書曰：黎民懷之。〉
股肱蕭曹，社稷是經。〈蕭何、曹參也。禮記，衛獻公曰：有柳莊者，非寡人之臣，社稷之臣。〉
爪牙信布，腹心良平，〈韓信、英布、張良、陳平也。毛詩曰：予王之爪牙。又曰：赳赳武夫，公侯腹心。〉
恭行天罰，赫赫明明。〈恭行，已見上文。毛詩曰：赫赫明明，王命卿士。〉

述成紀第十
孝成皇皇，臨朝有光。〈項岱曰：皇皇，華色盛也。〉
威儀之盛，如珪如璋。〈項岱曰：珪璋，玉之妙好雕鏤者。毛詩曰：顒顒昂昂，如珪如璋。〉
閫闈恣趙，朝政在王。〈閫闈，闥門之內也。門內恣趙昭儀姊妹，以元舅侍中封陽平侯王鳳為大將軍，領尚書事。〉
炎炎燎火，光允不陽。〈項岱曰：允，信也。內損於飛鷰，外見壅於王鳳等，信不得陽也。張晏曰：天子之威，盛若燎火之陽，今委政王氏，不亦熾乎！〉

述韓英彭盧吳傳第四
信惟餓隸，布實黥徒。〈漢書曰：韓信家貧，從下鄉南昌亭長寄食，亭長苦之，乃晨炊蓐食，食時往，不為具食。信知之，自絕去。又曰：黥布姓英。少時，客相之，當刑而王。及坐法黥，欣然笑曰：人相我當刑而王，幾是乎？〉
越亦狗盜，芮尹江湖。〈漢書曰：彭越嘗漁鉅野澤中，為盜。沛公攻昌邑，越助之。說苑曰：管仲，故城陰之狗盜。漢書曰：吳芮，秦時鄱陽令也。甚得江湖問心。號曰鄱君。音義曰：尹，正也。〉
雲起龍驤，化為侯王。
割有齊楚，跨制淮梁。〈韓信初為齊王，後楚王。黥布為淮南王。彭越為梁王。〉
綰自同閈〈胡旦〉，鎮我北疆。〈應劭曰：閈音扞。南楚汝沛名里門曰閈。綰為燕王，故曰北疆。〉
德薄位尊，非祚惟殃。〈周易曰：德薄而位尊，智小而謀大。左氏傳，舟之僑曰：無德而祿，殃也。〉
吳克忠信，胤嗣乃長。〈漢書曰：芮為長沙王，薨，子忠嗣，自芮後傳位五世，無子，國除。〉

文選考異

述高紀第一：袁本、茶陵本校語云善本如此，五臣本列在後。案：各本所見皆非也。此連述贊為文，非用為標題，善亦不得在前，蓋傳寫誤移之，而五臣尚未經移耳。後二首同。
注「論語子曰」：袁本「論」上有「善曰」二字，是也。後「言秦人不能整其綱維」上，「毛詩曰禺禺昂昂」上同。茶陵本在每節首，非。
注「各爭恣志」：袁本「志」作「忘」。茶陵本亦作「志」，與此同。案：皆非也，當作「妄」。過秦論注引作「妄」。
光允不陽：袁本「光」作「亦」，云善作「光」。茶陵本云五臣作「亦」。案：今班書作「亦」，「亦」字是也。「光」傳寫誤。
注「不亦熾乎」：案：當作「不炎熾矣」。各本皆誤，顏注所引可證。
後漢書光武紀贊
主条目：後漢書光武紀贊
　　范蔚宗

　　贊曰：炎政中微，大盜移國。〈東觀漢記序曰：漢以炎精布曜。中微，謂平世衰也。魯靈光殿賦序曰：遭漢中微，盜賊奔突。〉九縣飆迴，三精霧塞。〈三精，日、月、星也。孝經援神契曰：天地至貴，精不兩明。宋均曰：天精為日，地精為月。河圖曰：德布精，上為衆星。〉民厭淫詐，神思反德。世祖誕命，靈貺自甄。〈尚書曰：我文考誕膺天命。春秋元命苞曰：通三靈之貺，交錯同端。鄭玄尚書緯注曰：甄，表也。〉沈機先物，深略緯文。〈說文曰：機，主發之機也。周書曰：經緯天地曰文矣。〉尋邑百萬，貔虎為群。長轂雷野，高旗彗〈蘇沒〉雲。〈漢書曰：劉聖公為天子，以光武為偏將軍，徇昆陽。光武令王常留守，光武出收兵。王莽遣大司徒王尋、大司空王邑將兵百萬，旌旗輜車千里不絕，又驅諸猛獸虎豹犀象之屬以助威武，圍城數重。光武遂進。尋、邑亦遣兵合戰，光武奔之，斬首數千級，光武乃與敢死士三千人衝中堅，尋、邑陣亂，遂殺王尋。鬻子曰：紂虎旅百萬。穀梁傳曰：長轂五百乘。范寗曰：長轂，兵車也。東都主人曰：戈鋋彗雲。〉英威既振，新都自焚。〈漢書曰：莽封為新都侯。又曰：更始兵到，城中少年子弟自燒室門，呼曰：反虜王莽，何不出降？莽避火宣室，火輒隨之。〉虔劉庸代。紛紜梁趙。〈范曄後漢書曰：梁王劉永擅命睢陽。又曰：公孫述稱王，王巴蜀。又曰：卜者王郎為天子，都邯鄲。又曰：彭寵自立為燕王。代，即燕也。〉三河未澄，四關重擾。〈二河，洛陽也。四關，長安也。范曄後漢書曰：赤眉賊入函谷關，敗更始，光武乃遣鄧禹引兵西，乘更始、赤眉之亂。時更始大司馬朱鮪等屯洛陽，光武令馮異守孟津以拒之。〉神旌乃顧，遞行天討。金湯失險，車書共道。〈鹽鐵論曰：秦金城千里。氾勝之書曰：神農之教，雖石城湯池，無粟者不能守也。禮記，子曰：今天下車同軌，書同文。〉靈慶既啟，人謀咸贊。〈靈慶，謂天符也。易繫辭曰：人謀鬼謀，百姓與能。王弼曰：人謀，謂衆議。西都賓曰：天啟之心，人惎之謀。〉明明廟謀，赳赳雄斷。〈廟謀，廟筭也。楊雄連珠曰：兼聰獨斷，聖王之法也。〉於〈烏〉赫有命，系我皇漢。〈毛詩曰：有命自天。蔡邕獨斷曰：光武以再命復漢之祚。〉

文選考異

注「中微謂平世衰也」：袁本、茶陵本無此七字
沈機先物：茶陵本「先」作「生」，云五臣作「先」。袁本云善作「生」。案：今范書作「先」，「先」字是也，善亦不得作「生」，各本所見皆傳寫誤。
深略緯文：袁本「文」作「天」。茶陵本作「文」，與此同，何云兩漢刊誤補遺云「文選作天」云云。今案：袁本正與所稱同，下無校語，蓋善、五臣皆是「天」字，茶陵及此作「文」者，後來轉依今范書誤改之耳。茶陵亦無校語也。「天」與「甄」協，最是。
注「旌旗輜車」：陳云「車」，「重」誤，是也。各本皆誤。
注「城中少年子弟自燒室門」：案：「子」當作「朱」，「自燒」當作「燒作」。各本皆誤。
注「兼聰獨斷」：案：「聰」當作「聽」。各本皆誤。


Chinese text: This work was published before January 1, 1923, and is in the
public domain worldwide because the author died at least 100 years ago.
