詩己
雜詩上
古詩一十九首
〈五言並云古詩，蓋不知作者，或云枚乘，疑不能明也。詩云：驅馬上東門。又云：遊戲宛與洛。此則辭兼東都，非盡是乘明矣。昭明以失其姓氏，故編在李陵之上。〉

主条目：古詩一十九首
行行重行行
行行重行行，與君生別離。〈楚辭曰：悲莫悲兮生別離。〉
相去萬餘里，各在天一涯。〈廣雅曰：涯，方也。〉
道路阻且長，會面安可知？〈毛詩曰：溯洄從之，道阻且長。薛綜西京賦注曰：安，焉也。〉
胡馬依北風，越鳥巢南枝。〈韓詩外傳曰：詩曰：代馬依北風，飛鳥棲故巢。皆不忘本之謂也。〉
相去日已遠，衣帶日已緩。〈古樂府歌曰：離家日趍遠，衣帶日趍緩。〉
浮雲蔽白日，遊子不顧反。〈浮雲之蔽白日，以喻邪佞之毀忠良。故遊子之行，不顧反也。文子曰：日月欲明，浮雲蓋之。陸賈新語曰：邪臣之蔽賢，猶浮雲之鄣日月。古楊柳行曰：讒邪害公正，浮雲蔽白日。義與此同也。鄭玄毛詩箋曰：顧，念也。〉
思君令人老，歲月忽已晚。
棄捐勿復道，努力加餐飯。
青青河畔草
青青河畔草，鬱鬱園中柳。〈鬱鬱，茂盛也。〉
盈盈樓上女，皎皎當窗牖。〈草生河畔，柳茂園中，以喻美人當窗牖也。廣雅曰：嬴，容也。盈與嬴同，古字通。〉
娥娥紅粉粧，纖纖出素手。〈方言曰：秦、晉之間，美貌謂之娥。韓詩曰：纖纖女手，可以縫裳。薛君曰：纖纖，女手之貌。毛萇曰：摻摻，猶纖纖也。〉
昔為倡家女，今為蕩子婦。〈史記曰：趙王遷，母倡也。說文曰：倡，樂也。謂作妓者。〉
蕩子行不歸，空床難獨守。〈列子曰：有人去鄉土遊於四方而不歸者，世謂之為狂蕩之人也。〉
青青陵上柏
青青陵上柏，磊磊诙中石。〈言長存也。莊子，仲尼曰：受命於地，唯松柏獨也，在冬夏常青青。楚詞曰：石磊磊兮葛蔓蔓。字林曰：磊磊，眾石也。〉
人生天地間，忽如遠行客。〈言異松石也。尸子，老萊子曰：人生於天地之間，寄也。寄者固歸。列子曰：死人為歸人，則生人為行人矣。韓詩外傳曰：枯魚銜索，幾何不蠹？二親之壽，忽如過客。〉
斗酒相娛樂，聊厚不為薄。〈鄭玄毛詩箋曰：聊，粗略之辭也。〉
驅車策駑馬，遊戲宛與洛。〈廣雅曰：駑，駘也，謂馬遲鈍者也。漢書，南陽郡有宛縣。洛，東都也。〉
洛中何鬱鬱，冠帶自相索。〈春秋說題辭曰：齊俗，冠帶以禮相提。賈逵國語注曰：索，求也。〉
長衢羅夾巷，王侯多第宅。〈魏王奏事曰：出不由里，門面大道者名曰第。〉
兩宮遙相望，雙闕百餘尺。〈蔡質漢官典職曰：南宮北宮，相去七里。〉
極宴娛心意，戚戚何所迫。〈楚辭曰：居戚戚而不可解。〉
今日良宴會
今日良宴會，歡樂難具陳。〈毛萇詩傳曰：良，善也。陳，猶說也。〉
彈箏奮逸響，新聲妙入神。〈劉向雅琴賦曰：窮音之至入於神。〉
令德唱高言，識曲聽其真。〈左氏傳，宋昭公曰：光昭先君之令德。莊子曰：是以高言不止於眾人之口。廣雅曰：高，上也，謂辭之美者。真，猶正也。〉
齊心同所願，含意俱未申。〈所願，謂富貴也。〉
人生寄一世，奄忽若飆塵。〈人生若寄，已見上注。方言曰：奄，遽也。爾雅曰：飄颻謂之猋。爾雅，或為此飆。〉
何不策高足，先據要路津。〈高，上也，亦謂逸足也。〉
無為守窮賤，轗軻長苦辛。〈楚辭曰：年既過太半，然埳軻不遇也。轗與埳同，苦闇切。軻，苦賀切。〉
西北有高樓
西北有高樓，上與浮雲齊。〈此篇明高才之人，仕宦未達，知人者稀也。西北，乾位，君之居也。〉
交疏結綺牎，阿閣三重階。〈薛綜西京賦注曰：疏，刻穿之也。說文曰：綺，文繒也。此刻鏤以象之。尚書中候曰：昔黃帝軒轅，鳳皇巢阿閣。周書曰：明堂咸有四阿，然則閣有四阿，謂之阿閣。鄭玄周禮注曰：四阿，若今四注者也。薛綜西京賦注曰：殿前三階也。〉
上有絃歌聲，音響一何悲！〈論語曰：子游為武城宰，聞絃歌之聲。說苑，應侯曰：今日之琴，一何悲也？〉
誰能為此曲？無乃杞梁妻。〈琴操曰：杞梁妻嘆者，齊邑杞梁殖之妻所作也。殖死，妻嘆曰：上則無父，中則無夫，下則無子，將何以立吾節，亦死而已。援琴而鼓之，曲終，遂自投淄水而死。〉
清商隨風發，中曲正徘徊。〈宋玉長笛賦曰：吟清商，追流徵。〉
一彈再三歎，慷慨有餘哀。〈說文曰：歎，太息也。又曰：慷慨，壯士不得志於心也。〉
不惜歌者苦，但傷知音稀。〈賈逵國語注曰：惜，痛也。孔安國論語注曰：稀，少也。〉
願為雙鳴鶴，奮翅起高飛！〈楚辭曰：將奮翼兮高飛。廣雅曰：高，遠也。〉
涉江采芙蓉
涉江采芙蓉，蘭澤多芳草。
采之欲遺誰？所思在遠道。〈楚辭曰：折芳馨兮遺所思。〉
還顧望舊鄉，長路漫浩浩。〈鄭玄毛詩箋曰：回首曰顧。〉
同心而離居，憂傷以終老。〈周易曰：二人同心。楚辭曰：將以遺兮離居。毛詩曰：假寐永歎，維憂用老。〉
明月皎夜光
明月皎夜光，促織鳴東壁。〈春秋考異郵曰：立秋趣織鳴。宋均曰：趣織，蟋蟀也。立秋女功急，故趣之。禮記曰：季夏，蟋蟀在壁。〉
玉衡指孟冬，眾星何歷歷。〈春秋運斗樞曰：北斗七星，第五曰玉衡。淮南子曰：孟秋之月，招搖指申。然上云促織，下云秋蟬，明是漢之孟冬，非夏之孟冬矣。漢書曰：高祖十月至霸上，故以十月為歲首。漢之孟冬，今之七月矣。〉
白露沾野草，時節忽復易。〈禮記曰：孟秋之月，白露降。列子曰：寒暑易節。〉
秋蟬鳴樹間，玄鳥逝安適。〈禮記曰：孟秋，寒蟬鳴。又曰：仲秋之月，玄鳥歸。鄭玄曰：玄鳥，鷰也。謂去蟄也。呂氏春秋曰：國危甚矣，若將安適？高誘曰：適，之也。復云秋蟬、玄鳥者，此明實候，故以夏正言之。〉
昔我同門友，高舉振六翮。〈論語曰：有朋自遠方來，不亦樂乎？鄭玄曰：同門曰朋。韓詩外傳，蓋桑曰：夫鴻鶴一舉千里，所恃者六翮耳。〉
不念攜手好，棄我如遺跡。〈毛詩曰：惠而好我，攜手同車。國語，楚鬥且語其弟曰：靈王不顧於民，一國棄之，如遺跡焉。〉
南箕北有斗，牽牛不負軛。〈言有名而無實也。毛詩曰：維南有箕，不可以簸楊；維北有斗，不可以挹酒漿。睆彼牽牛，不以服箱。〉
良無盤石固，虛名復何益？〈良，信也。聲類曰：盤，大石也。〉
冉冉孤生竹
冉冉孤生竹，結根泰山阿。〈竹結根於山阿，喻婦人託身於君子也。風賦曰：緣太山之阿。〉
與君為新婚，兔絲附女蘿。〈毛萇詩傳曰：女蘿，松蘿也。毛詩草木疏曰：今松蘿蔓松而生，而枝正青；兔絲草蔓聯草上，黃赤如金，與松蘿殊異。此古今方俗，名草不同。然是異草，故曰附也。〉
兔絲生有時，夫婦會有宜。〈蒼頡篇曰：宜得其所也。〉
千里遠結婚，悠悠隔山陂。〈說文曰：陂，阪也。〉
思君令人老，軒車來何遲？
傷彼蕙蘭花，含英揚光輝。
過時而不采，將隨秋草萎。〈楚辭曰：秋草榮其將實，微霜下而夜殞。〉
君亮執高節，賤妾亦何為！〈爾雅曰：亮，信也。〉
庭中有奇樹
庭中有奇樹，綠葉發華滋。〈蔡質漢官典職曰：宮中種嘉木奇樹。〉
攀條折其榮，將以遺所思。〈遺所思，已見上文。〉
馨香盈懷袖，路遠莫致之。〈王逸楚辭注曰：在衣曰懷。毛詩曰：豈不爾思，遠莫致之。說文曰：致，送詣也。〉
此物何足貢，但感別經時。〈賈逵國語注曰：貢，獻也。物或為榮，貢或作貴。〉
迢迢牽牛星
迢迢牽牛星，皎皎河漢女。〈牽牛，已見上文。毛詩曰：維天有漢，監亦有光。跂彼織女，終日七襄。雖則七襄，不成報章。毛萇曰：河漢，天河也。〉
纖纖擢素手，札札弄機杼。〈纖纖，已見上文。〉
終日不成章，泣涕零如雨。〈不成章，已見上句注。毛詩曰：瞻望弗及，泣涕如雨。〉
河漢清且淺，相去復幾許。
盈盈一水間，脈脈不得語。〈爾雅曰：脈，相視也。郭璞曰，脈脈，謂相視貌也。〉
迴車駕言邁
迴車駕言邁，悠悠涉長道。〈毛詩曰：駕言出遊。又曰：悠悠南行，順彼長道。〉
四顧何茫茫，東風搖百草。〈莊子曰：方將四顧。王逸楚辭注曰：茫茫，草木彌遠，容貌盛也。〉
所遇無故物，焉得不速老？
盛衰各有時，立身苦不早。
人生非金石，豈能長壽考？〈韓子曰：雖與金石相獘，兼天下，未有日也。〉
奄忽隨物化，榮名以為寶。〈化，謂變化而死也。不忍斥言其死，故言隨物而化也。莊子曰：聖人之生也天行，其死也物化。〉
東城高且長
東城高且長，逶迤自相屬。〈城高且長，故登之以望也。王逸楚辭注曰：逶迤，長貌也。〉
迴風動地起，秋草萋已綠。
四時更變化，歲暮一何速？〈周易曰：四時變化而能久成。毛詩曰：歲聿云暮。尸子曰：人生也亦少矣，而歲往之亦速矣。〉
晨風懷苦心，蟋蟀傷局促。〈毛詩曰：锦彼晨風，鬱彼北林。未見君子，憂心欽欽。蒼頡篇曰：懷，抱也。毛詩序曰：蟋蟀，刺晉僖公儉不中禮。漢書，景帝曰：局促效轅下駒。〉
蕩滌放情志，何為自結束。
燕趙多佳人，美者顏如玉。〈燕、趙，二國名也。楚辭曰：聞佳人兮召予。神女賦曰：苞溫潤之玉顏。〉
被服羅裳衣，當戶理清曲。〈如淳漢書注曰：今樂家五日一習樂，為理樂也。〉
音響一何悲，絃急知柱促。
馳情整中帶，沈吟聊躑躅。〈中帶，中衣帶。整帶將欲從之。毛萇詩傳曰：丹朱中衣。說文，躑躅，住足也。躑躅與蹢躅同。〉
思為雙飛鷰，銜泥巢君屋。
驅車上東門
驅車上東門，遙望郭北墓。〈上東門，已見阮籍詠懷詩。應劭風俗通曰：葬於郭北。北首，求諸幽之道也。〉
白楊何蕭蕭，松柏夾廣路。〈白虎通曰：庶人無墳，樹以楊柳。楚辭曰：風颯颯兮木蕭蕭。仲長子昌言曰：古之葬者，松柏梧桐，以識其墳也。〉
下有陳死人，杳杳即長暮。〈莊子曰：人而無人道，是之謂陳人也。郭象曰：陳，久也。楚辭曰：去白日之昭昭，襲長夜之悠悠。〉
潛寐黃泉下，千載永不寤。〈服虔左氏傳注曰：天玄地黃，泉在地中，故言黃泉。〉
浩浩陰陽移，年命如朝露。〈神農本草曰：春夏為陽，秋冬為陰。莊子曰：陰陽四時運行。漢書，李陵謂蘇武曰：人生如朝露。〉
人生忽如寄，壽無金石固。〈如寄，已見上文。〉
萬歲更相送，聖賢莫能度。
服食求神仙，多為藥所誤。
不如飲美酒，被服紈與素。〈范子曰：白紈素出齊。〉
去者日以疏
去者日以疏，生者日以親。〈呂氏春秋曰：死者彌久，生者彌疏。〉
出郭門直視，但見丘與墳。〈白虎通曰：葬於城郭外何，死生異別，終始異居。〉
古墓犁為田，松柏摧為薪。
白楊多悲風，蕭蕭愁殺人。〈楚辭曰：哀江介之悲風。又曰：秋風兮蕭蕭。〉
思還故里閭，欲歸道無因。
生年不滿百
生年不滿百，常懷千歲憂。〈孫卿子曰：人生無百歲之壽，而有千歲之信士，何也？曰：以夫千歲之法自持者，是乃千歲之信士矣。〉
晝短苦夜長，何不秉燭遊？
為樂當及時，何能待來茲。〈呂氏春秋曰：今茲美禾，來茲美麥。高誘曰：茲，年。〉
愚者愛惜費，但為後世嗤。〈說文曰：嗤，笑也。〉
仙人王子喬，難可與等期。〈列仙傳曰：王子喬者，太子晉也，道人浮丘公接以上嵩高山。〉
凜凜歲云暮
凜凜歲云暮，螻蛄夕鳴悲。〈說文曰：凜，寒也。歲暮，已見上注。方言曰：南楚或謂螻蛄為螻。廣雅曰：螻，螻蛄也。螻，力侯切。蛄，鼓胡切。〉
涼風率已厲，遊子寒無衣。〈禮記曰：孟秋之月涼風至。杜預左氏傳注曰：厲，猛也。毛詩曰：無衣無褐，何以卒歲？〉
錦衾遺洛浦，同袍與我違。〈毛詩曰：角枕粲兮，錦衾爛兮。又曰：豈曰無衣，與子同袍。〉
獨宿累長夜，夢想見容輝。
良人惟古懽，枉駕惠前綏。〈良人念昔之懽愛，故枉駕而迎己。惠以前綏，欲令升車也。故下云攜手同車。孟子曰：齊人一妻一妾而處室者，其良人出，必厭酒肉。劉熙曰：婦人稱夫曰良人。禮記曰：婿出，御婦車，而婿授綏，御輪三周。〉
願得常巧笑，攜手同車歸。〈毛詩曰：巧笑倩兮，攜手同歸，見上注。〉
既來不須臾，又不處重闈。〈楚辭曰：何須臾而忘反。〉
亮無晨風翼，焉能凌風飛？〈爾雅曰：晨風，鸇也。莊子曰：鵲凌風而起。〉
眄睞以適意，引領遙相睎。
徙倚懷感傷，垂涕沾雙扉。
孟冬寒氣至
孟冬寒氣至，北風何慘慄？〈毛詩曰：二之日栗冽。毛萇曰：栗冽，寒氣也。〉
愁多知夜長，仰觀眾星列。
三五明月滿，四五詹兔缺。〈禮記曰：地秉陰竅於山川，播五行於四時，和而后月生也，是以三五而盈，三五而闕。春秋元命苞曰：月之為言闕也。兩說以詹諸與兔。然詹與占同，古字通。〉
客從遠方來，遺我一書札。〈說文曰：札，牒也。〉
上言長相思，下言久離別。
置書懷袖中，三歲字不滅。〈韓詩外傳曰：趙簡子少子名無恤，簡子自為書牘使誦之。居三年，簡子坐青臺之上，問書所在，無恤出其書於左袂，令誦習焉。〉
一心抱區區，懼君不識察。〈李陵與蘇武書曰：區區之心，竊慕此爾。廣雅曰：區區，愛也。〉
客從遠方來
客從遠方來，遺我一端綺。〈綺，已見上文。〉
相去萬餘里，故人心尚爾。〈鄭玄毛詩箋曰：尚，猶也。字書曰：爾，詞之終耳。〉
文綵雙鴛鴦，裁為合懽被。
著以長相思，緣以結不解。〈鄭玄儀禮注曰：著，謂充之以絮也。著，張慮切。鄭玄禮記注曰：緣，飾邊也。緣，以絹反。〉
以膠投漆中，誰能別離此？〈韓詩外傳，子夏曰：實之與實，如膠與漆，君子不可不留意也。〉
明月何皎皎
明月何皎皎，照我羅床幃。〈毛詩曰：月出皎兮。〉
憂愁不能寐，攬衣起徘徊。〈毛詩曰：耿耿不寐。〉
客行雖云樂，不如早旋歸。〈毛詩曰：言旋言歸。〉
出戶獨彷徨，愁思當告誰？〈毛詩序曰：彷徨不忍去。〉
引領還入房，淚下沾裳衣。〈引領，已見上文。〉
文選考異

〈注「驅馬上東門」：案：「馬」當作「車」。各本皆誤。〉

〈各在天一涯：袁本、茶陵本有校語云善作「一天涯」。案：此所見不同。李陵詩云「各在天一隅」，蘇武詩云「各在天一方」，句例相似。恐「一天」誤倒，或尤校改正之也。〉

〈注「飄颻謂之猋」：案「飄」當作「(夫風)」。各本皆偽。「(夫風)颻」即「扶搖」字，釋文可證。〉

〈注「然埳軻不遇也」：案：「軻」下當有「而留滯王逸曰埳軻」八字，此所引七諫文。又案上句「年既已過太半兮」，「已」字亦當有。各本皆誤脫，不可讀，今訂正之。〉

〈注「宋玉長笛賦曰」：案：「長」字不當有。各本皆衍。〉

〈注「脈相視也」：案：「視」字不當有。各本皆衍。此釋詁文，「脈」即「覛」，釋文可證。魯靈光殿賦注引「脈，相視也」，亦衍。「脈」、「覛」同字也。〉

〈注「順彼長道」：案：「順」上當有「又曰」二字。各本皆脫。〉

〈注「漢書景帝曰」：陳云「景」，「武」誤，是也。各本皆誤。〉

〈注「白紈素出齊」：案：「白」字不當有。各本皆衍。前怨歌行注引無。〉

〈仙人王子喬：袁本、茶陵本有校語云「仙」，善作「小」。案：此所見不同，「小」字當傳寫誤，「仙」字為是，或尤校改正之。〉

〈眄睞以適意引領遙相睎：袁本有校語云善無此二句。茶陵本有而無校語。案：此尤與茶陵合，與袁不合，亦即所見不同也。但依文義恐不當有。〉

〈四五詹兔缺：案：「詹」當作「占」。注云「然詹與占同，古字通」。善意謂元命苞之「詹」與此詩之「占」同，而古字通也。其作「占」明甚。後七命注所引，正是「占」字。各本所見善作「詹」，皆誤用元命苞「詹」改正文「占」，而注語不可通。重刻茶陵又并改注「占」為「蟾」，而善之「占」字幾亡矣。幸袁、尤二本注不誤，得以考正。又「詹諸」字說文及淮南子說林訓皆如此，與元命苞正同。五臣乃必改為「蟾」字，甚矣其不通乎古也。〉

〈注「爾詞之終耳」：袁本、茶陵本「耳」作「也」。案：各本衍「之終」二字。後和王主簿怨情詩「故人心尚爾」句注引作「爾詞也」可證。〉

與蘇武三首
〈五言〉

李少卿〈漢書曰：李陵，字少卿，少時為侍中建章監。善射，愛人。降匈奴，為右校王，病死。〉

良時不再至，離別在須臾。〈論語摘輔像讖曰：時不再及。宋均曰：及，亦至也。須臾，已見上文。〉
屏營衢路側，執手野踟躕。〈國語，申胥曰：昔楚靈王獨行屏營。毛詩曰：執子之手。又曰：搔首踟躕。〉
仰視浮雲馳，奄忽互相踰。
風波一失所，各在天一隅。〈言浮雲之馳，奄忽相踰，飄颻不定。逮乎因風波蕩，各在天之一隅。以喻人之客遊，飛薄亦爾。〉
長當從此別，且復立斯須。〈禮記，君子曰：禮樂不可斯須去身。鄭玄曰：斯須，猶須臾也。〉
欲因晨風發，送子以賤軀。〈晨風，早風。言欲因風發而己乘之以送子也。楚辭曰：乘回風兮遠遊。〉


嘉會難再遇，三載為千秋。〈琴操曰：鄒虞者，邵國之女所作也。古者役不踰時，不失嘉會。〉
臨河濯長纓，念子悵悠悠。〈夫冠纓，仕子之所服，濯之以遠遊。今因遠遊而感逝川，故增別念也。〉
遠望悲風至，對酒不能酬。
行人懷往路，何以慰我愁？〈毛萇詩傳曰：懷，思也。〉
獨有盈觴酒，與子結綢繆。〈毛詩曰：綢繆束薪。毛萇曰：綢繆，纏綿之貌也。〉


攜手上河梁，遊子暮何之？〈楚辭曰：浮雲兮容與，導予兮何之也。〉
徘徊蹊路側，悢悢不得辭。〈廣雅曰：悢悢，恨也。〉
行人難久留，各言長相思。
安知非日月，弦望自有時。〈劉熙釋名曰：弦，月半之名也。其形一旁曲，一旁直，若張弓弛弦也。望，月滿之名也。月大十六日，月小十五日。日在東，月在西，遙相望也。〉
努力崇明德，皓首以為期。〈周易曰：利用安身，以崇德也。毛萇詩傳曰：崇，終也。尚書曰：先王既勤用明德。聲類曰：顥，白首貌也。皓與顥古字通。〉
文選考異

〈悢悢不得辭：袁本、茶陵本「得」作「能」。案：此蓋所見不同，或善與五臣之異，今無以考之。〉

〈注「若張弓弛弦也」：案：「弛」當作「施」。各本皆誤。〉


詩四首
〈五言〉

蘇子卿〈漢書曰：蘇武，字子卿，為栘中監。使匈奴十九年，歸拜為典屬國，病卒。〉

骨肉緣枝葉，結交亦相因。〈骨肉，謂兄弟也。漢書，帝謂燕王旦曰：今王骨肉至親。古詩曰：結交莫羞貧。〉
四海皆兄弟，誰為行路人？〈論語，子夏謂司馬牛曰：四海之內，皆為兄弟。君子何患乎無兄弟？家語曰：子游見行路之人，云魯司鐸火也。〉
況我連枝樹，與子同一身。
昔為鴛與鴦，今為參與辰。〈毛詩曰：鴛鴦于飛，畢之羅之。鄭玄曰：言其止則相偶，飛則為雙。尚書大傳曰：書之論事，離離若參辰之錯行。法言曰：吾不睹參辰之相比也。宋衷曰：辰，龍星也。參，虎星也。我不見龍虎俱見。〉
昔者常相近，邈若胡與秦。〈淮南子曰：肝膽胡、越。許慎曰：胡在北方，越居南方。然胡、秦之義，猶胡、越也。〉
惟念當離別，恩情日以新。
鹿鳴思野草，可以喻嘉賓。〈毛詩曰：呦呦鹿鳴，食野之苹。我有嘉賓，鼓瑟吹笙。〉
我有一憷酒，欲以贈遠人。
願子留斟酌，敘此平生親。


黃鵠一遠別，千里顧徘徊。〈韓詩外傳曰：田饒謂魯哀公曰：夫黃鵠一舉千里。〉
胡馬失其群，思心常依依。〈胡馬，已見上文。依依，思戀之貌也。〉
何況雙飛龍，羽翼臨當乖。〈雙龍，喻己及朋友也。〉
幸有絃歌曲，可以喻中懷。
請為遊子吟，泠泠一何悲！〈琴操曰：楚引者，楚游子龍丘高出游三年，思歸故鄉，望楚而長歎，故曰楚引。蒼頡篇曰：吟，嘆也。〉
絲竹厲清聲，慷慨有餘哀。〈禮記曰：絲竹，樂之器也。王逸楚辭注曰：厲，烈也。謂清烈也。古詩曰：慷慨有餘哀。〉
長歌正激烈，中心愴以摧。
欲展清商曲，念子不能歸。〈清商，已見上文。〉
俛仰內傷心，淚下不可揮。〈爾雅曰：揮，竭也。郭璞曰：揮，振，去水亦為竭。莊子曰：俛仰之間。家語曰：公文伯卒，敬姜曰：二三子無揮涕也。〉
願為雙黃鵠，送子俱遠飛。


結髮為夫妻，恩愛兩不疑。〈結髮，始成人也。謂男年二十，女年十五時取笄冠為義也。漢書，李廣曰：結髮而與匈奴戰也。〉
歡娛在今夕，嬿婉及良時。〈孟子曰：霸者之人，歡娛如也。毛詩曰：今夕何夕。又曰：嬿婉之求。〉
征夫懷往路，起視夜何其？〈毛詩曰：駪駪征夫。又曰：夜如何其，夜未央。毛萇曰：其，辭也。〉
參辰皆已沒，去去從此辭。〈參辰已沒，言將曉也。〉
行役在戰場，相見未有期。〈毛詩曰：嗟余子行役。戰國策曰：綴甲勵兵，效勝於戰場。〉
握手一長歎，淚為生別滋。〈史記，繆賢曰：燕王私握臣手。生別，已見上文。〉
努力愛春華，莫忘歡樂時。〈春華，喻少時也。〉
生當復來歸，死當長相思。


燭燭晨明月，馥馥我蘭芳。〈蒼頡篇曰：燭，照也。韓詩曰：馥芬孝祀。薛君曰：馥，香貌也。〉
芬馨良夜發，隨風聞我堂。〈秋月既明，秋蘭又馥，遊子感時，彌增戀本也。〉
征夫懷遠路，遊子戀故鄉。〈漢書，高祖曰：遊子悲故鄉。〉
寒冬十二月，晨起踐嚴霜。〈漢書，武帝太初元年，改從夏正，此或改正之後也。楚辭曰：冬又申之以嚴霜。〉
俯觀江漢流，仰視浮雲翔。
良友遠離別，各在天一方。〈江、漢流不息，浮雲去靡依。以喻良友各在一方，播遷而無所托。楚辭曰：仰浮雲而永歎。〉
山海隔中州，相去悠且長。〈楚辭曰：蹇誰留兮中州。〉
嘉會難兩遇，懽樂殊未央。〈嘉會，已見上文。〉
願君崇令德，隨時愛景光。〈令德，已見上文。景光，即光景也。楚辭曰：借光景以往來。〉
文選考異

〈注「公文伯卒」：茶陵本「公」下有「父」字，是也。袁本亦脫。〉

四愁詩四首
〈并序〉

張平子

張衡不樂久處機密，陽嘉中，出為河間相。時國王驕奢，不遵法度，〈范曄後漢書順帝紀曰：改元嘉七年為陽嘉元年，改陽嘉五年為永和元年。又曰：順帝初，衡復為太史令。陽嘉元年，造候風地動儀。永和初，出為河間相。而此云陽嘉中，誤也。范曄後漢書曰：和帝申貴人生河間孝王開，立四十二年，順帝永建六年薨。子惠王政嗣，傲很不奉法憲。然考其年月，此是惠王也。〉又多豪右并兼之家。〈漢書曰：魏郡豪右李竟。文類曰：有權勢豪右大家也。漢書曰：禁兼并之塗。李奇曰：謂大家役小民，富者兼役貧民也。〉衡下車，治威嚴，能內察屬縣，〈漢書曰：班伯為定襄太守，其下車作威，吏民竦息。〉姦滑行巧劫，皆密知名，下吏收捕，盡服摛。諸豪俠遊客，悉惶懼逃出境。郡中大治，爭訟息，獄無繫囚。時天下漸獘，鬱鬱不得志，〈楚辭曰：心鬱鬱之憂思，獨永歎而增傷。鄭玄考工記注曰：鬱，不舒散也。〉為四愁詩。屈原以美人為君子，以珍寶為仁義，以水深雪雰為小人。思以道術相報，貽於時君，而懼讒邪不得以通。其辭曰：

主条目：四愁詩
一思曰：

我所思兮在太山，欲往從之梁父艱。〈言王者有德，功成則東封泰山，故思之。太山以喻時君，梁父以喻小人也。漢書曰：有太山郡。又武帝登封太山之梁父。音義曰：梁父，太山下小山也。〉
側身東望涕霑翰。〈楚辭曰：願側身而無所。韋昭漢書注曰：翰，筆也。〉
美人贈我金錯刀，何以報之英瓊瑤。〈漢書曰：王莽鑄大錢，又造錯刀，以金錯其文。續漢書曰：佩刀，諸侯王黃金錯鐶。謝承後漢書曰：詔賜應奉金錯把刀。毛詩曰：投我以木桃，報之以瓊瑤。又曰：尚之以瓊英乎而。〉
路遠莫致倚逍遙，何為懷憂心煩勞？〈古詩曰：路遠莫致之。〉

二思曰：

我所思兮在桂林，欲往從之湘水深。〈漢書曰：鬱林郡，故秦桂林郡。海南經曰：桂林八樹在番禺東。又曰：湘水出零陵。舜死蒼梧，葬九疑，故思明君。〉
側身南望涕沾襟。〈楚辭曰：泣歔欷而沾襟。〉
美人贈我金琅玕，何以報之雙玉盤。〈尚書禹貢曰：厥貢惟球琳琅玕。古詩曰：委身玉盤中，歷年冀見食。應劭漢官儀曰：封禪壇有白玉盤。〉
路遠莫致倚惆悵，何為懷憂心煩傷？〈楚辭曰：惆悵兮而私自憐。〉

三思曰：

我所思兮在漢陽，欲往從之隴阪長。〈漢書曰：天水郡，明帝改曰漢陽。應劭曰：天水有大阪，名曰隴阪。秦州記曰：隴阪九曲，不知高幾里。〉
側身西望涕沾裳。〈古長歌行曰：泣涕忽沾裳。〉
美人贈我貂襜褕，何以報之明月珠。〈蔡雍獨斷曰：侍中中常侍加貂蟬。說文曰：直裾謂之襜褕。淮南子曰：隨侯之珠。高誘曰：明月珠也。〉
路遠莫致倚踟躕，何為懷憂心煩紆？〈楚辭曰：志紆鬱其難釋。王逸曰：紆，屈也。〉

四思曰：

我所思兮在鴈門，欲往從之雪紛紛。〈漢書有鴈門郡，楚辭曰：雪紛紛而薄木。〉
側身北望涕沾巾。〈說文曰：佩巾也。〉
美人贈我錦繡段，何以報之青玉案。〈錦繡，有五采成文章。玉案，君所憑倚。喻大臣亦為天子所恃。禮記曰：春服青玉。楚漢春秋，淮陰侯曰：臣去項歸漢，漢王賜臣玉案之食。〉
路遠莫致倚增歎，何為懷憂心煩惋？〈楚辭曰：吒增歎兮如雷。〉
文選考異

〈注「改元嘉七年」：茶陵本「元嘉」作「永建」，是也。袁本亦誤「元嘉」。〉

〈注「魏郡豪右李竟」：案：「右」字不當有。各本皆衍。此所引宣帝紀文，又見於霍光傳，俱無「右」字。善意取文穎之注以解「豪右」自在下，不知者誤并添此。〉

〈注「文類曰」：袁本「類」作「穎」，是也。茶陵本亦誤「類」。〉

〈屈原以美人為君子：何校「屈」上添「依」字。茶陵本云五臣有「依」字。袁本云善無「依」字。案：各本所見，蓋傳寫脫耳。何云五臣有「依」字，就校語而云然。〉

〈注「漢書曰有太山郡」：案：「曰」字不當有。各本皆衍。〉

〈注「漢書曰天水郡」：何校「漢」上添「續」字，是也。各本皆脫。〉

〈注「說文曰佩巾也」：陳云「曰」下脫「巾」字，是也。各本皆脫。〉

雜詩
〈五言雜者，不拘流例，遇物即言，故云雜也。〉

王仲宣

日暮遊西園，冀寫憂思情。
曲池揚素波，列樹敷丹榮。〈楚辭曰：坐堂伏檻臨曲池。列女傳，津吏女歌曰：水揚波兮杳冥冥。〉
上有特棲鳥，懷春向我鳴。〈毛詩曰：有女懷春。〉
褰衽欲從之，路嶮不得征。〈說文曰：衽，衣衿也。衿音今。〉
徘徊不能去，佇立望爾形。〈毛詩曰：瞻望弗及，佇立以泣。〉
風飆揚塵起，白日忽已冥。〈鄭玄毛詩箋曰：冥，夜也。〉
迴身入空房，託夢通精誠。〈幽通賦曰：精誠發於宵寐。〉
人欲天不違，何懼不合并？〈尚書，王曰：人之所欲，天必從之。〉

雜詩
〈五言〉

劉公幹

職事相填委，文墨紛消散。〈漢書，功臣皆曰：蕭何徒恃文墨，顧居臣上。〉
馳翰未暇食，日昃不知晏。〈翰墨，已見上。尚書曰：自朝至于日昃，不遑暇食。〉
沈迷簿領書，回回自昏亂。〈簿領，謂文簿而記錄之。史記曰：問上林尉諸禽獸簿。司馬彪莊子注曰：領，錄也。楚辭曰：腸回回兮盤紆。〉
釋此出西城，登高且遊觀。
方塘含白水，中有鳧與鴈。〈楚辭曰：乘白水而高鶩。毛詩曰：弋鳧與鴈。〉
安得肅肅羽？從爾浮波瀾。〈毛詩曰：鴻鴈于飛，肅肅其羽。〉

雜詩二首
〈五言集云：枹中作。下篇云：於黎陽作。〉

魏文帝

漫漫秋夜長，烈烈北風涼。〈楚辭曰：終長夜之曼曼。毛詩曰：冬日烈烈。又曰：北風其涼。〉
展轉不能寐，披衣起彷徨。〈毛詩曰，展轉不寐。彷徨，已見上文。〉
彷徨忽已久，白露沾我裳。〈白露，已見上文。說苑曰：孺子不覺露之沾裳。〉
俯視清水波，仰看明月光。
天漢迴西流，三五正從橫。〈河圖括地象曰：河精上為天漢。毛詩曰：嘒彼小星，三五在東。毛萇曰：三心五噣，四時更見也。〉
草蟲鳴何悲，孤鴈獨南翔。〈毛詩曰：喓喓草蟲，趯趯阜螽。毛萇曰：草蟲，常羊也。楚辭曰：鴈雍雍而南遊。〉
鬱鬱多悲思，綿綿思故鄉。〈古詩曰：綿綿思遠道。〉
願飛安得翼，欲濟河無梁。〈葛龔與梁相張府君牋曰：悠悠夢想，願飛無翼。楚辭曰：江河廣而無梁。〉
向風長歎息，斷絕我中腸。〈楚辭曰：向長風而舒情。〉


西北有浮雲，亭亭如車蓋。〈亭亭，迥遠無依之貌也。易通卦驗曰：太陽雲出，張如車蓋。〉
惜哉時不遇，適與飄風會。〈何休公羊傳注曰：適，遇也。〉
吹我東南行，南行至吳會。〈當時實至廣陵，未至吳會。今言至者，據已入其地也。〉
吳會非我鄉，安能久留滯？〈楚辭曰：然埳軻而留滯。〉
棄置勿復陳，客子常畏人。
文選考異

〈南行至吳會：袁本、茶陵本「南」作「行」，云善作「南」。案：上句言東南行，則下不得單言南行，甚明。各本所見，皆傳寫誤也。非善如此。〉


朔風詩
〈四言〉

曹子建

主条目：朔風詩
仰彼朔風，用懷魏都。
願騁代馬，倏忽北徂。〈代馬，已見上文。〉
凱風永至，思彼蠻方。〈毛萇詩傳曰：南風謂之凱風。禮記曰：南方曰蠻。毛詩曰：用纯蠻方。〉
願隨越鳥，侴飛南翔。〈古詩曰：越鳥巢南枝。〉
四氣代謝，懸景運周。〈爾雅曰：四氣和謂之玉燭。淮南子曰：二者代謝舛馳。周易曰：懸象著明。〉
別如俯仰，脫若三秋。〈毛詩曰：一日不見，如三秋兮。〉
昔我初遷，朱華未希。
今我旋止，素雪雲飛。〈毛詩曰：昔我往矣，楊柳依依。今我來思，雨雪霏霏。希與稀同，古字通也。〉
俯降千仞，仰登天阻。〈莊子曰：千仞之高，不足以極其深。天阻，山也。范曄後漢書，郭林宗論蘇不韋曰：城闕天阻，宮府幽絕。〉
風飄蓬飛，載離寒暑。〈商君書曰：夫飛蓬遇飄風而行千里，乘風之勢也。毛詩曰：載離寒暑。〉
千仞易陟，天阻可越。
昔我同袍，今永乖別。〈同袍，已見上文。〉
子好芳草，豈忘爾貽？〈古詩曰：蘭澤多芳草。〉
繁華將茂，秋霜悴之。〈方言曰：悴，傷也。〉
君不垂眷，豈云其誠？〈言君雖不垂眷，己則豈得不言其誠。蒼頡篇曰：豈，冀也。〉
秋蘭可喻，桂樹冬榮。〈蘭以秋馥，可以喻言。桂以冬榮，可以喻性。楚辭曰：秋蘭兮青青。又曰：麗桂樹之冬榮。〉
絃歌蕩思，誰與消憂？〈言絃歌可以蕩滌悲思，誰與共奏以消憂也。〉
臨川暮思，何為汎舟？〈言臨川日暮，而又相思，何為汎舟而不濟以相從乎？國語曰：秦汎舟乎河。〉
豈無和樂，遊非我鄰。〈言豈無和樂以蕩思乎？為遊非我鄰，故不奏也。〉
誰忘汎舟？愧無榜人。〈言豈忘汎舟以相從乎？愧無榜人，所以不濟也。榜人，喻良朋也。張揖漢書注云：榜人，船長也。〉
文選考異

〈素雪雲飛：袁本、茶陵本「雲」作「云」，云善作「雲」。案：各本所見皆傳寫誤。「素雪」與「朱華」偶句，「云飛」與「未希」偶句。假令作「雲」，殊乖文義，非善如此也。〉

〈注「范曄後漢書」：袁本、茶陵本無此五字。案：無者是也。善有其例，說已見前。〉

〈注「毛詩曰載離寒暑」：案：當作「寒暑已見鸚鵡賦」。袁本正如此，但誤在上節注末，而此仍複出，則非。茶陵本誤與此同。〉


雜詩六首
〈五言此六篇並託喻傷政急，朋友道絕，賢人為人竊勢。別京已後，在郢城思鄉而作。〉

曹子建

高臺多悲風，朝日照北林。〈新語曰：高臺，喻京師。悲風，言教令。朝日，喻君之明。照北林，言狹，比喻小人。新序曰：高堂百仞。〉
之子在萬里，江湖迥且深。〈江湖，喻小人隔蔽。毛詩曰：之子于征。爾雅曰：迥，遠也。〉
方舟安可極？離思故難任。〈爾雅曰：大夫方舟。郭璞曰：併兩船也。毛萇詩傳曰：極，至也。〉
孤鴈飛南遊，過庭長哀吟。〈鴈南遊，已見上文。〉
翹思慕遠人，願欲託遺音。〈翹，猶懸也。〉
形影忽不見，翩翩傷我心。


轉蓬離本根，飄颻隨長風。〈說苑曰：魯哀公曰：秋蓬惡其本根，美其枝葉，秋風一起，根本拔矣。〉
何意迴飆舉，吹我入雲中。〈爾雅曰：扶搖謂之猋。飆與猋同。〉
高高上無極，天路安可窮。〈呂氏春秋曰：風乎其高無極也。仲長子昌言曰：蕩蕩乎若昇天路而不知其所登，子若昇天路也。〉
類此遊客子，捐軀遠從戎。
毛褐不掩形，薇藿常不充。〈淮南子曰：布衣掩形，鹿裘禦寒。言貧人冬則羊裘短褐，不掩形也。列女傳，曾子謂黔婁妻曰：先生在時，食不充虛，衣不蓋形。文子曰：聖人食足以充虛接氣，衣足以蓋形禦寒。〉
去去莫復道，沈憂令人老。〈宋玉笛賦曰：武毅發沈憂。古詩曰：思君令人老。〉


西北有織婦，綺縞何繽紛。〈小雅曰：繒之精者曰縞，古老切。〉
明晨秉機杼，日昃不成文。〈言憂甚而志亂。〉
太息終長夜，悲嘯入青雲。
妾身守空閨，良人行從軍。〈良人，謂夫也。〉
自期三年歸，今已歷九春。〈一歲三春，故以三年為九春，言已過期也。纂要曰：九十日故九春。〉
飛鳥繞樹翔，噭噭鳴索群。〈楚辭曰：聲噭噭以寂寥。〉
願為南流景，馳光見我君。


南國有佳人，容華若桃李。〈楚辭曰：受命不遷生南國。謂江南也。佳人，已見上文。毛詩曰：何彼襛矣，華如桃李。〉
朝遊江北岸，日夕宿湘沚。〈毛萇詩傳曰：沚，渚也。〉
時俗薄朱顏，誰為發皓齒。〈楚辭曰：容則秀雅稚朱顏。又曰：美人皓齒嫮以姱。〉
俛仰歲將暮，榮耀難久恃。〈歲暮，已見上文。邊讓章華臺賦曰：體迅輕鴻，榮耀春華。〉


僕夫早嚴駕，吾將遠行遊。〈楚辭曰：僕夫懷兮心悲。又曰：嚴車駕兮出戲遊。又曰：願輕舉兮遠遊。〉
遠遊欲何之，吳國為我仇。〈說苑，楚王謂淳于髡曰：吾有仇在吳國，子能為吾報之乎？〉
將騁萬里塗，東路安足由？〈廣雅曰：由，行也。〉
江介多悲風，淮泗馳急流。〈楚辭曰：哀江介之悲風。泗，水名也。孟子曰：禹排淮、泗而注之江也。〉
願欲一輕濟，惜哉無方舟。
閑居非吾志，甘心赴國憂。〈漢書曰：司馬相如稱疾閑居。范曄後漢書，梁竦歎曰：閑居可以養志。毛詩曰：甘心首疾。〉


飛觀百餘尺，臨牖御櫺軒。〈古詩曰：雙闕百尺。爾雅曰：觀謂之闕。御，猶憑也。說文曰：櫺，楯欄也。韋昭漢書注曰：軒，檻上板也。〉
遠望周千里，朝夕見平原。
烈士多悲心，小人媮自閑。〈風俗通曰：烈士者，有不易之分。〉
國讎亮不塞，甘心思喪元。〈塞，謂杜絕也。孟子曰：勇士不忘喪其元。〉
拊劍西南望，思欲赴太山。〈左氏傳曰：子朱怒，撫劍從之。太山，東岳，接吳之境。西，喻蜀。責躬詩曰：願蒙矢石，建旗東岳，意與此同也。〉
絃急悲聲發，聆我慷慨言。〈古詩曰：音響何太悲，絃急知柱促。〉
文選考異

〈注「此六篇」下至「在郢城思鄉而作」：案：此三十字於善注例不類，必亦并善於五臣而如此，其中兼多偽錯，各本盡同，無可校正。何校「郢」改「鄄」，陳同。〉

〈天路安可窮：袁本、茶陵本有校語云「可」，善作「何」。案：二本所見非也。「何」但傳寫誤。〉

〈注「武毅發沈憂」：案：「憂」下當有「結」字。各本皆脫。此以三句為一句。〉

〈注「生南國」：何校下添「兮南國」三字。案：依善例當添「王逸曰南國」五字，各本皆脫。〉

〈注「音響何太悲」：案：「何太」當作「一何」。各本皆誤。〉


情詩
〈五言〉

曹子建

微陰翳陽景，清風飄我衣。〈春秋說題辭曰：陽精為日。楚辭曰：陽杲杲兮朱光。〉
遊魚潛淥水，翔鳥薄天飛。〈言得所也。大戴禮曰：魚遊于水，鳥飛于雲。〉
眇眇客行士，遙役不得歸。〈言不如魚鳥也。楚辭曰：安眇眇兮，無所歸薄。〉
始出嚴霜結，今來白露晞。〈嚴霜，已見上文。毛詩曰：蒹葭淒淒，白露未晞。〉
遊子歎黍離，處者歌式微。〈毛詩曰：彼黍離離，彼稷之苗；行邁靡靡，中心搖搖。又曰：式微式微，胡不歸？〉
慷慨對嘉賓，悽愴內傷悲。〈毛詩曰：我有嘉賓。又曰：我心傷悲。〉

雜詩
〈四言〉

嵇叔夜

微風清扇，雲氣四除。〈漢書，張竦為陳崇作奏曰：日不移晷，霍然四除。〉
皎皎亮月，麗于高隅。〈古詩曰：明月何皎皎。亮，明也。周禮曰：城隅之制九雉。〉
興命公子，攜手同車。〈攜手同車，已見上文。〉
龍驥翼翼，揚鑣踟躕。〈毛詩曰：四牡翼翼。舞賦曰：揚鑣飛沫。〉
肅肅宵征，造我友廬。〈毛詩曰：肅肅宵征。〉
光燈吐輝，華幔長舒。
鸞觴酌醴，神鼎烹魚。〈毛詩曰：且以酌醴。又曰：誰能烹魚。〉
絃超子野，歎過綿駒。〈杜預左氏傳注曰：子野，師曠字也。孟子，淳于髡曰：昔綿駒處高唐，而齊右善歌。〉
流詠太素，俯讚玄虛。〈列子曰：太初，形之始。太素，質之始。老子曰：玄之又玄，眾妙之門。管子曰：虛無形，謂之道。史記，太史公曰：老子所貴道，虛無應用，變化無方。〉
孰克英賢，與爾剖符。〈言詠讚妙道，遊心恬漠，誰能以英賢之德，與爾分符而仕乎？班固漢書述曰：漢興柔遠，與爾剖符。然文雖出彼，而意微殊。東觀漢記，韋彪上議曰：二千石皆以選出京師，剖符典千里。〉
文選考異

〈注「虛無形」：案：「虛」下當有「而」字。各本皆脫。遊天台山賦注引有。〉


雜詩
〈五言〉

傅休奕〈臧榮緒晉書曰：傅玄，字休奕，北地人，勤學善屬文，州舉秀才，稍遷至司隸校尉，卒。〉

志士惜日短，愁人知夜長。〈論語，子曰：志士仁人，無求生以害仁。古詩曰：愁多知夜長，仰觀眾星列。〉
攝衣步前庭，仰觀南鴈翔。〈漢書，沛公攝衣迎酈食其。〉
玄景隨形運，流響歸空房。
清風何飄颻，微月出西方。〈禮記曰：月生於西。〉
繁星依青天，列宿自成行。
蟬鳴高樹間，野鳥號東箱。〈古詩曰：秋蟬鳴樹間。王逸楚辭注曰：牆序之東為東箱也。〉
纖雲時髣彿，渥露沾我裳。〈曹植魏德論曰：纖雲不形，陽光赫戲。劉楨詩曰：皦月垂素光，玄雲為髣彿。露沾裳，已見上文。〉
良時無停景，北斗忽低昂。
常恐寒節至，凝氣結為霜。〈曾子曰：陰氣勝則凝為霜。〉
落葉隨風摧，一絕如流光。

雜詩
〈五言〉

張茂先

晷度隨天運，四時互相承。〈說文曰：晷，景也。孫卿子曰：四時代御。〉
東壁正昏中，固陰寒節升。〈禮記，仲冬之月，日昏東壁中。左氏傳，申豐曰：深山窮谷，固陰沍寒。〉
繁霜降當夕，悲風中夜興。〈毛詩曰：正月繁霜。〉
朱火青無光，蘭膏坐自凝。〈古詩曰：朱火然其中，青煙颺其間。楚辭曰：蘭膏明燭華容備。王逸注曰：以蘭香煉膏也。無故自凝曰坐。〉
重衾無暖氣，挾纊如懷冰。〈左氏傳曰：楚子圍蕭，申公巫臣曰：師人多寒。王巡三軍，拊而勉之。三軍之士，皆如挾纊。孔安國尚書傳曰：纊，細綿也。〉
伏枕終遙昔，寤言莫予應。〈韓詩曰：寤寐無為，展轉伏枕。廣雅曰：昔，夜也。毛詩曰：獨寐寤言。〉
永思慮崇替，慨然獨撫膺。〈楚辭曰：永思兮內傷。國語，藍尹亹曰：君子獨居，思前世之崇替。列子曰：撫膺而恨。〉
文選考異

〈注「日昏東壁中」：袁本無「日」字，是也。茶陵本亦衍。〉


情詩二首
〈五言〉

張茂先

清風動帷簾，晨月照幽房。
佳人處遐遠，蘭室無容光。〈古詩曰：盧家蘭室桂為梁。曹植離別詩曰：人遠精魂近，寤寐夢容光。〉
襟懷擁靈景，輕衾覆空床。〈擁，猶抱也。〉
居歡愒夜促，在慼怨宵長。〈一云居歡惜夜促。爾雅曰：愒，貪也，苦蓋切。〉
拊枕獨嘯歎，感慨心內傷。

遊目四野外，逍遙獨延佇。〈楚辭曰：忽反顧以遊目。又曰：結幽蘭而延佇。〉
蘭蕙緣清渠，繁華蔭綠渚。
佳人不在茲，取此欲誰與？
巢居知風寒，穴處識陰雨。〈春秋漢含孳曰：穴藏先知雨，陰曀未集，魚已噞喁。巢居之鳥先知風，樹木搖，鳥已翔。韓詩曰：鸛鳴于垤，婦歎于室。薛君曰：鸛，水鳥。巢處知風，穴處知雨。天將雨而蟻出壅土，鸛鳥見之，長鳴而喜。〉
不曾遠別離，安知慕儔侶？
園葵詩
〈五言〉

陸士衡〈晉書，趙王倫篡位，遷帝於金墉城。後諸王共誅倫，復帝位。齊王冏譖機為倫作禪文，賴成都王穎救之免，故作此詩，以葵為喻謝穎。〉

種葵北園中，葵生鬱萋萋。
朝榮東北傾，夕穎西南晞。〈淮南子曰：聖人之於道，猶葵之與日，雖不與終始哉，其鄉之誠也。高誘曰：鄉，仰也。誠，實也。〉
零露垂鮮澤，朗月耀其輝。〈毛詩曰：零露瀼瀼。〉
時逝柔風戢，歲暮商猋飛。〈管子曰：東方曰春，柔風甘雨乃至。楚辭曰：商風肅而害之。〉
曾雲無溫液，嚴霜有凝威。〈鄭玄毛詩箋曰：曾，重也。漢書曰：孫寶曰：當從天氣以成嚴霜之威。〉
幸蒙高墉德，玄景蔭素蕤。〈爾雅曰：牆謂之墉。說文曰：蕤，草木華盛貌也。〉
豐條並春盛，落葉後秋衰。
慶彼晚彫福，忘此孤生悲。
文選考異

〈注「救之免」：袁本、茶陵本「免」下有「死」字，是也。〉


思友人詩
〈五言〉

曹顏遠〈臧榮緒晉書曰：曹攄，字顏遠，譙國人。篤志好學，參南國中郎將，遷高密王左司馬。流人王逌等寇掠城邑，攄與戰，軍敗而死。〉

主条目：思友人詩
密雲翳陽景，霖潦淹庭除。〈周易曰：密雲不雨。左氏傳曰：凡雨自三日以往為霖。說文曰：潦，雨水也。又曰：除，殿階也。〉
嚴霜彫翠草，寒風振纖枯。〈鄭玄禮記注曰：振，動也。〉
凜凜天氣清，落落卉木疏。〈古詩曰：凜凜歲云暮。杜篤首陽山賦曰：長松落落。毛萇詩傳曰：卉，草也。〉
感時歌蟋蟀，思賢詠白駒。〈毛詩曰：蟋蟀在堂，歲聿其暮。又曰：皎皎白駒，食我場苗。縶之維之，以永今朝。毛萇曰：賢者有乘白駒而去。鄭玄曰：絆之繫之，欲留也。〉
情隨玄陰滯，心與迴飆俱。
思心何所懷，懷我歐陽子。〈顏遠贈歐陽堅石詩曰：嗟我良友，惟彥之選。然此歐陽，即堅石也。〉
精義測神奧，清機發妙理。〈周易曰：精義入神，以致用也。廣雅曰：奧，藏也。機，樞機也。〉
自我別旬朔，微言絕于耳。〈論語崇爵纖曰：子夏共撰仲尼微言，以當素王。劉子駿書曰：夫子沒而微言絕。禮記曰：聲不絕于耳。〉
褰裳不足難，清陽未可俟。〈毛詩曰：子惠思我，褰裳涉溱。又曰：有美一人，清陽婉兮；邂逅相遇，適我願兮。毛萇曰：清陽，眉目之間也。〉
延首出階檐，佇立增想似。〈阮瑀止欲賦曰：佇延首以極視兮，意謂是而復非。莊子，徐無鬼曰：夫越之流人，去國數日，見其所知而喜；去國旬月，見所嘗見於國中而喜；及期年也，見似人者而喜矣。不亦去人茲久者，思人茲深乎？〉
文選考異

〈心與迴飆俱：茶陵本「飆」作「飄」，云五臣作「飆」。袁本云善作「飄」。案：「飄」字於義未當，恐二本所見傳寫誤，或尤校改正之也。〉


感舊詩
〈五言此篇感故舊相輕，人情逐勢。〉

曹顏遠

主条目：感舊詩
富貴他人合，貧賤親戚離。〈鶡冠子曰：家富疏族聚，居貧兄弟離。〉
廉藺門易軌，田竇相奪移。〈史記曰：藺相如出，望見廉頗，相如引車避匿。於是舍人相與諫曰：臣去親戚而事君者，徒慕君之高義也。今君與廉君同列，廉君宣惡言而君畏之匿，恐懼殊甚，且庸人尚羞之，況於將相乎？臣等不肖，請辭去。漢書曰：竇太后怒，免丞相竇嬰、太尉田蚡，嬰、蚡以侯居家。蚡雖不任職，以太后故親幸，數言事，多效。士趨勢利者，皆去嬰而歸蚡也。〉
晨風集茂林，棲鳥去枯枝。〈毛詩曰：锦彼晨風，鬱彼北林。國語，優施歌曰：暇豫之吾吾，不如鳥烏。鳥皆集於苑，己獨集于枯。黃石公兵書曰：樹杌者，鳥不棲也。〉
今我唯困蒙，郡士所背馳。〈周易曰：困蒙，吝。〉
鄉人敦懿義，濟濟蔭光儀。〈春秋說題辭曰：秉懿誠之義，思至忠之功。鸚鵡賦曰：侍君子之光儀。〉
對賓頌有客，舉觴詠露斯。〈毛詩曰：有客宿宿，有客信信，言授之縶，以縶其馬。又曰：湛湛露斯，匪陽不晞；厭厭夜飲，不醉無歸。今鄉人情重，皆頌詠此詩。〉
臨樂何所歎，素絲與路歧。〈禮記曰：執紼不笑，臨樂不歎。淮南子曰：楊子見逵路而哭之，為其可以南可以北。墨子見練絲而泣之，為其可以黃可以黑。高誘曰：閔其別與化也。〉
文選考異

〈注「此篇感故舊相輕人情逐勢」：案：此十一字不當有，乃五臣注也。袁本、茶陵本所載此上之「善曰」，「善」字誤耳。尤延之取以添入，非。〉

〈注「鳥皆集於苑」：案：「鳥」當作「人」。各本皆誤。〉

〈郡士所背馳：案：「郡」當作「群」。茶陵本云五臣作「群」。袁本云善作「郡」。各本所見皆傳寫誤。何云當從五臣作「群」，陳同。皆就校語而云然，其實善亦作「群」。〉


雜詩
〈五言〉

何敬祖〈贈答，何在陸前，而此居後，誤也。〉

秋風乘夕起，明月照高樹。〈賈逵國語注曰：乘，陵也。陵，亦侵也。〉
閑房來清氣，廣庭發暉素。〈暉素，月光也。古長歌行曰：昭昭素明月，暉光燭我床。〉
靜寂愴然歎，惆悵出遊顧。〈惆悵，已見上文。〉
仰視垣上草，俯察階下露。〈垣草易彫，階露易隕。言可傷也。〉
心虛體自輕，飄颻若仙步。〈言既悟二物，故當全形養生。列子曰：南郭子貌充心虛。張湛曰：心虛則形全。劉梁七舉曰：霍爾體輕。〉
瞻彼陵上柏，想與神人遇。〈古詩曰：青青陵上柏。文子曰：天地之間，有神人真人。〉
道深難可期，精微非所慕。〈魏武帝秋胡行曰：道深未可得，名山歷觀行。禮記曰：德產之緻也精微。鄭玄曰：緻，密也。〉
勤思終遙夕，永言寫情慮。〈尚書曰：歌永言。〉
文選考異

〈注「古長歌行曰」：案：「長」當作「傷」，見第二十七卷。各本皆誤。〉


雜詩
〈五言〉

王正長〈臧榮緒晉書曰：王讚，字正長，義陽人也。博學有俊才，辟司空掾，歷散騎侍郎，卒。〉

朔風動秋草，邊馬有歸心。〈蔡琰詩曰：北風厲兮肅泠泠，胡笳動兮邊馬鳴。〉
胡寧久分析，靡靡忽至今。〈毛詩曰：胡寧忍予。又曰：行邁靡靡。〉
王事離我志，殊隔過商參。〈毛詩曰：王事靡盬。左氏傳，子產曰：高辛氏有二子，伯曰閼伯，季曰實沈，不相能。后帝不臧，遷閼伯于商丘，主辰，商人是因，故辰為商星。遷實沈于大夏，主參，唐人是因，其季世曰唐叔虞，故參為晉星。參辰更見，已見上文。〉
昔往鶬鶊鳴，今來蟀蟋吟。〈毛詩曰：春日遲遲，倉庚喈喈。聖主得賢臣頌曰：蟋蟀俟秋吟。〉
人情懷舊鄉，客鳥思故林。〈文子曰：鳥飛反鄉，依其所生。〉
師涓久不奏，誰能宣我心？〈韓子曰：衛靈公將之晉，至濮水之上而宿，夜分而聞有鼓新聲者，而說之，召師涓而告之曰：有鼓新聲者，其狀似鬼神，子為我聽而寫之。師涓曰：諾。因端坐撫琴而寫之。師涓明日報曰：臣得之矣。〉

雜詩
〈五言〉

棗道彥〈今書七志曰：棗據，字道彥，潁川人。弱冠，辟大將軍府，遷尚書郎。太尉賈充為伐吳都督，請為從事中郎，遷中庶子，卒。〉

吳寇未殄滅，亂象侵邊疆。〈左氏傳，晉侯問於士弱曰：吾聞之宋災，於是乎知有天道可必乎？對曰：國亂無象，不可知也。〉
天子命上宰，作蕃于漢陽。〈上宰，賈充也。毛詩曰：价人為藩。毛萇曰：价，善也。藩，屏也。左氏傳，晉欒貞子曰：漢陽諸姬，楚實盡之。穀梁傳曰：水北曰陽。漢陽，漢水之陽也。〉
開國建元士，玉帛聘賢良。〈周易曰：大君有命，開國承家，小人勿用。禮記曰：天子八十一元士。王逸楚辭注曰：天下賢人，將持玉帛聘而遺之。呂氏春秋曰：聘名士。高誘曰：聘，問之也。將與興化致治也。〉
予非荊山璞，謬登和氏場。〈韓子曰：楚人和氏得璞玉於楚山之中。〉
羊質復虎文，燕翼假鳳翔。〈楊子法言曰：敢問質。曰：羊質而虎皮，見草而悅，見豺而戰也。〉
既懼非所任，怨彼南路長。〈曹子建贈白馬王詩曰：怨彼東路長。〉
千里既悠邈，路次限關梁。〈楚辭曰：關梁閉而不通。〉
僕夫罷遠涉，車馬困山岡。〈僕夫，已見上文。〉
深谷下無底，高巖暨穹蒼。〈列子，夏革曰：渤海之東，有大壑焉，實惟無底之谷。杜預左氏傳注曰：暨，至也。爾雅曰：穹蒼，天也。〉
豐草停滋潤，霧露沾衣裳。〈毛詩曰：湛湛露斯，在彼豐草。露沾衣裳，已見上文。〉
玄林結陰氣，不風自寒涼。〈高唐賦曰：玄木冬榮。〉
顧瞻情感切，惻愴心哀傷。〈廣雅曰：感，傷也。〉
士生則懸弧，有事在四方。〈禮記曰：國君太子，生三日，卜士負之，射人以桑弧蓬矢六，射天地四方。又，孔子曰：士使之射，不能則辭以疾，懸弧之義也。韓詩內傳曰：男子生，桑弓蓬矢六，射上下四方，明當有事天地四方也。〉
安得恒逍遙，端坐守閨房。
引義割外情，內感實難忘。〈非有先生論曰：引義以正身。〉
文選考異

〈注「於是乎知有天道可必乎」：陳云當重「天道」二字，是也。各本皆脫。〉

〈注「价人為藩」：袁本「為」作「維」。茶陵本作「惟」。案：「維」字是也。〉

〈羊質復虎文：袁本、茶陵本「復」作「服」，是也。〉


雜詩
〈五言〉

左太沖〈沖于時賈充徵為記室，不就，因感人年老，故作此詩。〉

秋風何洌洌，白露為朝霜。〈毛詩曰：蒹葭蒼蒼，白露為霜。〉
柔條旦夕勁，綠葉日夜黃。
明月出雲崖，皦皦流素光。〈劉楨詩曰：皦月垂素光。〉
披軒臨前庭，嗷嗷晨鴈翔。〈軒，長廊之涜也。毛詩曰：鴻鴈于飛，哀鳴嗷嗷。〉
高志局四海，塊然守空堂。〈尸子曰：八極為局。淮南子曰：塊然獨處。〉
壯齒不恒居，歲暮常慨慷。〈廣雅曰：歲，年也。〉
文選考異

〈注「沖于時」下至「故作此詩」：案：此二十字於例不類，非善之舊，必亦并五臣也，今無以考之。〉


雜詩
〈五言〉

張季鷹〈今書七志曰：張翰，字季鷹，吳郡人也。文藻新麗，齊王冏辟為東曹掾，睹天下亂，東歸，卒於家。〉

暮春和氣應，白日照園林。
青條若摠翠，黃華如散金。
嘉卉亮有觀，顧此難久书。〈西京賦曰：嘉卉灌叢。爾雅曰：书，樂也。毛萇詩傳曰：书，樂之久者也。〉
延頸無良塗，頓足託幽深。〈呂氏春秋曰：天下莫不延頸舉踵。頓，猶止也。吳季重與曹丕書曰：雖云幽深，視險若夷。〉
榮與壯俱去，賤與老相尋。
歡樂不照顏，慘愴發謳吟。
謳吟何嗟及，古人可慰心。〈毛詩曰：啜其泣矣，何嗟及矣。又曰：我思古人，實獲我心。又曰：仲山甫永懷，以慰其心。〉

雜詩十首
〈五言〉

張景陽

秋夜涼風起，清氣蕩暄濁。
蜻蛚吟階下，飛蛾拂明燭。〈易通卦驗曰：立秋，蜻蛚鳴。崔豹古今注曰：飛蛾，善拂燈火也。〉
君子從遠役，佳人守煢獨。〈君子，謂夫也。毛詩曰：未見君子。佳人，已見上文。〉
離居幾何時，鑽燧忽改木。〈離居，已見上文。論語曰：鑽燧改火。禮含文嘉曰：燧人始鑽木取火，炮生為熟。鄒子曰：春取榆柳之火，夏取棗杏之火，季夏取桑柘之火，秋取柞楢之火，冬取槐檀之火。〉
房櫳無行跡，庭草萋以綠。〈說文曰：櫳，房室之疏也。古詩曰：秋草萋以綠。〉
青苔依空牆，蜘蛛網四屋。〈淮南子曰：窮谷之洿，生以蒼苔。說文曰：(上知下黽)练，练蝥也。魏文帝詩曰：蜘蛛繞戶牖，野草當階生。論衡曰：蜘蛛結絲以網飛蟲，人之用計，安能過之。〉
感物多所懷，沈憂結心曲。〈古詩曰：感物懷所思。沈憂，已見上文。毛詩曰：亂我心曲。〉


大火流坤維，白日馳西陸。〈毛詩曰：七月流火。毛萇曰：火，大火也。淮南子曰：坤維在西南。又曰：斗指西南維為立秋。續漢書曰：日行西陸謂之秋。杜預左傳注曰：陸，道也。〉
浮陽映翠林，迴飆扇綠竹。〈陽，日也。〉
飛雨灑朝蘭，輕露棲叢菊。
龍蟄暄氣凝，天高萬物肅。〈周易曰：龍蛇之蟄，以求伸也。禮記曰：仲秋之月，蟄蟲壞戶。廣雅曰：凝，止也。楚辭曰：悲哉秋之為氣，天高而氣清。毛詩曰：九月肅霜。毛萇曰：肅，縮也。霜降而收縮萬物也。尸子曰：西方為秋。秋，肅也。萬物草木肅，敬禮之至也。〉
弱條不重結，芳蕤豈再馥。〈文子曰：冬冰可折，夏條可結，時難得而易失。〉
人生瀛海內，忽如鳥過目。〈史記，鄒衍曰：中國名赤縣中州也。中國外如赤縣州者九，乃所謂九州也。於是有瀛海環之，人民禽獸莫能相通者，如一區中者，乃為一州。如此者九，乃有大瀛海環之。其外天地之外也。〉
川上之歎逝，前脩以自勗。〈論語，子在川上曰：逝者如斯。楚辭曰：蹇吾法夫前脩兮，非世俗之所服。蔡琰詩曰：竭心自勗厲。〉


金風扇素節，丹霞啟陰期。〈西方為秋而主金。故秋風曰金風也。河圖曰：崑崙山有五色水，赤水之氣，上蒸為霞，陰而赫然。魏文帝芙蓉池詩曰：丹霞夾明月。〉
騰雲似涌煙，密雨如散絲。
寒花發黃采，秋草含綠滋。
閑居玩萬物，離群戀所思。〈閑居，已見上文。禮記，子夏曰：吾離群索居，亦已久矣。〉
案無蕭氏牘，庭無貢公綦。〈漢書曰：蕭育與朱博為友，著聞當世，時人為之語曰：蕭、朱結綬，王、貢彈冠。往者有王陽、貢公。說文曰：牘，書版也。班婕妤賦曰：俯視兮丹墀，思君兮履綦。晉灼曰：綦，履跡也。〉
高尚遺王侯，道積自成基。〈周易曰：不事王侯，高尚其事。文子曰：積道德者，天與之，地助之。莊子曰：無為無治，謂之道基。〉
至人不嬰物，餘風足染時。〈莊子曰：不離於真，謂之至人。又南伯子綦曰：吾與之乘天地之誠，而不以物與之相嬰。〉


朝霞迎白日，丹氣臨湯谷。〈丹氣，謂赤水之氣也。淮南子曰：日出湯谷。〉
翳翳結繁雲，森森散雨足。〈毛詩曰：曀曀其陰。毛萇曰：如常陰曀然。翳與曀古字通。論衡曰：初出為雲，繁雲為翳。蔡雍霖賦曰：瞻玄雲之晻晻，懸長雨之森森。〉
輕風摧勁草，凝霜竦高木。〈楚辭曰：漱凝霜之紛紛。〉
密葉日夜疏，叢林森如束。
疇昔歎時遲，晚節悲年促。〈左氏傳，羊斟曰：疇昔之羊，子為政。鄒陽上書曰：至其晚節末路。〉
歲暮懷百憂，將從季主卜。〈史記曰：司馬季主者，楚人也，卜於長安東市，宋忠與賈誼遊於市中，謁司馬季主，請卜。〉


昔我資章甫，聊以適諸越。〈章甫，以喻明德。諸越，以喻流俗也。莊子曰：宋人資章甫而適諸越，越人敦髮文身，無所用之。司馬彪曰：敦，斷也。資，取也。章甫，冠名也。諸，於也。爾雅曰：適，往也。〉
行行入幽荒，歐駱從祝髮。〈史記曰：東海王搖者，其先越王勾踐之後也，姓騶氏。搖率越人佐漢，漢立搖為東海王，都東甌，世俗號為東甌王。徐廣曰：騶一作駱。穀梁傳曰：吳，夷狄之國，祝髮文身。范甯曰：祝，斷也。鄭玄毛詩曰：從，隨也。〉
窮年非所用，此貨將安設？〈冠無所設，以喻德無所效也。西京賦曰：窮年忘歸。〉
瓴甋夸璵璠，魚目笑明月。〈言流俗之失也。爾雅曰：瓴甋謂之甓。左氏傳曰：季平子卒，陽虎將以璵璠斂。雒書曰：秦失金鏡，魚目入珠。明月珠，已見上文。〉
不見郢中歌，能否居然別？
陽春無和者，巴人皆下節。〈宋玉對問曰：客有歌於郢中者，其始曰下里巴人，國中屬而和者數千人；其為陽春白雪，國中屬而和者不過數十人。是其曲彌高者，其和彌寡。尹文子曰：形之與名，居然別矣。楚辭曰：攬騑轡而下節。〉
流俗多昏迷，此理誰能察！〈禮記曰：不從流俗。鄭玄曰：流俗，失俗也。〉


朝登魯陽關，狹路峭且深。〈庾仲雍荊州記曰：其北有四關，魯陽、伊關之屬也。〉
流澗萬餘丈，圍木數千尋。〈酈元水經注曰：魯陽關水出魯陽關分頭山。說苑曰：齊王曰：大國之樹必巨圍。應劭漢書注曰：八尺曰尋。〉
咆虎響窮山，鳴鶴聒空林。〈說文曰：咆，嗥也。杜預左傳注曰：聒，讙也。〉
淒風為我嘯，百籟坐自吟。〈漢書，息夫躬絕命辭曰：秋風為我吟。莊子，子游曰：地籟則眾竅是。無故自吟曰坐也。〉
感物多思情，在險易常心。
朅來戒不虞，挺轡越飛岑。〈劉向七言曰：朅來歸耕永自疏。周易曰：君子以治戎器戒不虞。〉
王陽驅九折，周文走岑崟。〈漢書曰：琅邪王陽為益州刺史，行部至邛僰九折阪，嘆曰：奉先人遺體，柰何數乘此險？以病去。及王遵為刺史，至其阪，問吏曰：此非王陽所畏道耶？吏對曰：是。遵叱其馭曰：驅之。王陽為孝子，王遵為忠臣，然此言王陽驅九折，蓋驅馬而去之也。公羊傳曰：百里奚與蹇叔子送其子而戒之曰：爾即死，必殽之廞巖，是文王之所避風雨者也。何休曰：其處阻險，故文王過之，驅馳常若避風雨也。〉
經阻貴勿遲，此理著來今。〈漢書，杜業上書曰：深思往事，以戒來今。〉


此鄉非吾地，此郭非吾城。
羈旅無定心，翩翩如懸旌。〈左氏傳，陳敬仲曰：羈旅之臣。戰國策，楚王曰：寡人心搖搖然如懸旌，終無所泊。〉
出睹軍馬陣，入聞鞞鼓聲。〈禮記曰：君子聽鼓鞞之聲，則思將帥之臣。陣或為塵。周禮注曰：鞞，小鼓也。〉
常懼羽檄飛，神武一朝征。〈漢書，高祖曰：吾以羽檄徵天下兵。班固漢書高紀述曰：實天生德，聰明神武。〉
長鋏鳴鞘中，烽火列邊亭。〈楚辭曰：帶長鋏之陸離。王逸曰：長鋏，劍名也。曹植結客篇曰：利劍鳴手中，一擊兩尸僵。說文曰：烽燧候表，邊有警則舉也。〉
舍我衡門依，更被縵胡纓。〈毛詩曰：衡門之下，可以棲遲。莊子，趙太子悝曰：吾王所好劍士，皆蓬頭突鬢，垂縵胡之纓。〉
疇昔懷微志，帷幕竊所經。〈帷，謂謀於帷帳也。兵書曰：將軍於營張幕也。〉
何必操干戈，堂上有奇兵。〈呂氏春秋曰：士尹鲶為荊使於宋。司城子罕觴之。南面之牆犨於其前而不直，西家潦注於庭下而不止。問其故，子罕曰：南家，鞔工也，吾徙之。其父曰：吾恃鞔而食三葉矣，今徙，求鞔者不知吾處，吾將不食，故不徙也。西家高，吾宮卑，潦注吾宮也今，故不禁也。荊適興兵攻宋，尹鲶歸諫而止。孔子聞之曰：夫修之廟堂之上，折衝千里之外，其司城子罕之謂乎？高誘曰：犨，出也。鞔，履也。孫武兵法曰：奇正還相生，若環之無端也。〉
折衝樽俎間，制勝在兩楹。〈晏子春秋曰：晉平公使范昭觀齊國政，景公觴之。范昭起曰：願得君之樽為壽。公令左右酌樽以獻，晏子命徹去之。范昭不悅而起觯，顧太師曰：為我奏成周之樂。太師曰：盲臣不習也。范昭歸，謂平公曰：齊未可并，吾欲試其君，晏子知之；吾欲犯其樂，太師知之。於是輟伐齊謀。孔子聞之曰：善哉，不出樽俎之間，而折衝千里之外，晏子之謂也。高誘呂氏春秋注曰：折衝者，衝車所以衝突也，敵之軍能陷破也；欲攻己者，折還其衝車於千里之外，不敢來也。孫子兵法曰：水因地而制行，兵因敵而制勝，李奇漢書注曰：制，折也。漢書，杜鄴說王音曰：所接雖在楹階俎豆之間，其於為國折衝厭難，豈不遠哉！兩楹，賓主之位也。〉
巧遲不足稱，拙速乃垂名。〈孫子兵法曰：兵聞拙速，不睹工久。陸賈新語曰：建大功於天下者，必垂名於萬世也。〉


述職投邊城，羈束戎旅間。〈尚書大傳曰：古者諸侯之於天子，五年一朝，見其身，述其職。述其職者，述其所職也。長楊賦曰：永無邊城之患。〉
下車如昨日，望舒四五圓。〈下車，已見上文。楚辭曰：前望舒使先驅。王逸曰：望舒，月御。〉
借問此何時？胡蝶飛南園。〈莊子曰：莊周夢為胡蝶，栩栩然。司馬彪曰：蝶，蛺蝶也。〉
流波戀舊浦，行雲思故山。
閩越衣文蛇，胡馬願度燕。〈漢書曰：漢立無諸為閩越王，王閩中。蘇武書曰：越人衣文蛇，代馬依北風。君子於其國也，悽愴傷於心。度燕，即依北風也。〉
土風安所習？由來有固然。〈左氏傳，晉侯曰：鍾儀樂操土風。東京賦曰：凡人心是所學，體安所習。魯連子，譚子曰：物之必至，理固然也。〉


結宇窮岡曲，耦耕幽藪陰。〈論語曰：長沮、桀溺耦而耕。鄭玄周禮注曰：藪，大澤也。〉
荒庭寂以閑，幽岫峭且深。
淒風起東谷，有渰興南岑。〈毛詩曰：有渰萋萋，興雨祁祁。毛萇曰：渰，雲興貌。渰與弇同，音奄。說文曰：山有穴曰岫。〉
雖無箕畢期，膚寸自成霖。〈尚書曰：月之從星，則以風雨。孔安國曰：月□經于箕則多風，離于畢則多雨。公羊傳曰：觸石而出，膚寸而合，不崇朝而遍天下者，唯太山雲也。何休曰：膚寸，四指為膚。〉
澤雉登壟雊，寒猿擁條吟。〈莊子曰：澤雉十步一啄，百步一飲。〉
溪壑無人跡，荒楚鬱蕭森。〈長笛賦曰：人跡罕到。說文曰：森林，叢木也。〉
投耒循岸垂，時聞樵采音。〈左氏傳曰：楚公子棄疾過鄭，楚芻牧樵采不入田，不樵樹，不采蓺。杜預曰：蓺，種也。〉
重基可擬志，迴淵可比心。〈春秋運斗樞曰：山者地基。顧子曰：登高使人意遐，臨深使人志清。〉
養真尚無為，道勝貴陸沈。〈曹植辨問曰：君子隱居以養真也。王逸楚辭注曰：守真，玄默也。莊子曰：天無為以之清，地無為以之寧，故兩無為相合，萬物皆化，人孰得無為哉。韓子解老子曰：所以貴無為無思為虛者，謂其意無所制也。慎子曰：夫道，所以使賢無柰不肖何也，所以使智無柰愚何也，若此則謂之道勝矣。又曰：道勝則名不彰。莊子曰：孔子之楚，舍於蟻丘之漿，其鄰有夫妻臣妾登極者，仲尼曰：是陸沈者也，是其市南宜僚邪！郭象曰：人中隱者，譬如無水而沈也。〉
遊思竹素園，寄辭翰墨林。〈風俗通曰：劉向為孝成皇帝典校書籍，皆先書竹為易刊定，可繕寫者以上素也。今東觀書，竹素也。歸田賦曰：揮翰墨以奮藻。長楊賦曰：籍翰林以為主人。〉


黑蜧躍重淵，商羊舞野庭。〈淮南子曰：犧牛騂毛，宜於廟牲。其於致雨，不若黑蜧。高誘曰：黑蜧，黑蛇也，潛於神泉，能致雲雨。家語曰：齊有一足之鳥，飛集公朝，下止於殿前，舒翅而跳。齊侯大怪之，使使聘魯，訪諸孔子。孔子曰：此名曰商羊，水祥也。昔童兒有屈其一腳，振訊兩臂而跳，且謠曰：天將大雨，商羊鼓觯。今齊有之，其應至矣。告趣治溝渠，修隄防，將有大水為災。須臾大霖，水溢汎諸國，傷害民人，唯齊備不敗也。〉
飛廉應南箕，豐隆迎號屏。〈楚辭曰：後飛廉兮使奔屬。飛廉，風伯也。楚辭曰：吾令豐隆乘雲兮。王逸曰：豐隆，雲師也。楚辭曰：屏號起雨，何以興之？王逸曰：屏，屏翳，雨師名也。號，呼也。興，起也。言雨師呼則雲起而雨下也。〉
雲根臨八極，雨足灑四溟。〈淮南子曰：八紘之外有八極，八極之雲，是雨天下。高誘曰：八極，八方之極也。四溟，四海也。〉
霖瀝過二旬，散漫亞九齡。〈言今赋雨霖瀝，已過二旬，水流散漫，亞乎九齡也。鄭玄詩譜曰：堯之末，洪水九年，萬國不粒。〉
階下伏泉涌，堂上水衣生。〈高誘淮南子注曰：蒼苔，水衣也。〉
洪潦浩方割，人懷昏墊情。〈尚書曰：湯湯洪水方割。孔安國曰：割，害也。水方為害也。尚書，禹曰：洪水滔天，浩浩懷山襄陵，下民昏墊。孔安國曰：昏，瞀；墊，溺。皆病水災。〉
沈液漱陳根，綠葉腐秋莖。〈漱，蕩也。鄭玄毛詩箋曰：陳根可拔。〉
里無曲突煙，路無行輪聲。〈漢書，徐福上書曰：曲突徙薪無恩澤。〉
環堵自頹毀，垣閭不隱形。〈禮記曰：儒有環堵之室。廣雅曰：墉，垣牆也。釋名曰：墉，容也。所以蔽隱形容也。〉
尺燼重尋桂，紅粒貴瑤瓊。〈說文曰：燼，薪也。戰國策曰：蘇秦之楚，三月乃得見王，談卒辭行，楚王曰：先生不遠千里而臨寡人，曾弗肯留，願聞其說。對曰：楚國食貴於玉，薪貴於桂，謁者難見於鬼，王難見於帝。今令臣食玉炊桂，因鬼見帝，其可得乎？漢書曰：太倉之粟，紅腐而不可食也。〉
君子守固窮，在約不爽貞。〈論語曰：子路慍見曰：君子亦有窮乎？子曰：君子固窮。左氏傳，晉成(魚尃)曰：居利思義，在約思純。爾雅曰：爽，差也。周易曰：貞，正也。〉
雖榮田方贈，慚為溝壑名。〈說苑曰：子思居衛，縕袍無裏，二旬九食。田子方使人遺狐白之裘，恐其不受，因謂之曰：吾假人遂忘之，吾與人如棄之。子思辭曰：伋聞忘與不如遺棄物於溝壑，伋雖貧，不忍身為溝壑，故不敢當。卒不肯受。〉
取志於陵子，比足黔婁生。〈孟子章句曰：陳仲子豈不誠廉士哉！居於陵，三日不食，耳無聞，目無見，井上有李實，螬食者過半矣，匐匍往，將而食之，三咽，然後耳有聞，目有見也。仲子織屨，妻辟纑以易之。劉熙曰：陳仲子，齊一介士也。螬，蟲也。李實有蟲食之過半，言仲子目無見也。仲子自織屨，妻紡纑，以易食也。緝續其麻曰辟，練絲曰纑也。列女傳曰：黔婁先生死，曾子弔之曰：先生何以為謚？妻曰：以康為謚。曾子曰：先生在時，食不充虛，衣不蓋形，何樂於此，而謚為康乎？妻曰：先生，君嘗欲授之政，以為國相，而辭不為，是其有餘貴也；君嘗賜之粟三十鍾，先生不受，是其有餘富也；其謚為康不宜何也？皇甫謚高士傳曰：黔婁先生者，齊人也，修清節，不求進。〉
文選考異

〈迴飆扇綠竹：案：「飆」當作「猋」。茶陵本云五臣作「飆」。袁本云善作「猋」。尤誤以五臣亂善也。「猋」、「飆」同字，鮑明遠放歌行注云「爾雅，或為此猋。飆與猋同，古字通也」。古詩十九首注云「爾雅，或為此飆」。園葵詩「歲暮商猋飛」與此，善皆不更注，因前已詳也。五臣一概盡改「猋」為「飆」，非。餘倣此求之。〉

〈注「名赤縣中州也」：陳云「中」，「神」誤，是也。各本皆誤。〉

〈注「無為無治」：袁本下「無」字作「而」，是也。茶陵本亦誤「無」。〉

〈注「如常陰曀然」：案：「曀」字當重。各本皆脫。〉

〈歐駱從祝髮：案：「歐」當作「甌」。茶陵本云五臣作「甌」。袁本云善作「歐」。詳二本注中皆為「甌」字，是。善亦作「甌」。各本所見正文「歐」乃傳寫誤。考史記東越列傳作「甌」，漢書同，不得作「歐」也。〉

〈注「鄭玄毛詩曰」：茶陵本「詩」下有「箋」字，是也。何校添，陳同。袁本亦脫。〉

〈注「及王遵為刺史」：陳云注中「遵」並當作「尊」。案：此依漢書校，各本皆作「遵」。漢高祖功臣頌注引王遵贊，似善不與顏同也。〉

〈入聞鞞鼓聲：袁本、茶陵本有校語云「聞」，善作「閒」。案：「閒」字為傳寫偽，自不待言，此必尤校改正之。〉

〈捨我衡門依：袁本、茶陵本「依」作「衣」，云善作「依」。何校云當從五臣作「衣」。案：五臣之作「衣」，其所注有明文，而此字善不注，仍無以考之。但「依」字於義未當，恐各本所見亦傳寫偽耳。〉

〈注「潦注吾宮也今」：案：「今」當作「利」。各本皆偽。此所引在呂氏春秋召類篇。〉

〈有渰興南岑：陳云據注「渰」與「弇」同，則詩中「渰」字當作「弇」，兼有三十一卷江文通擬張黃門詩并注參證。案：所校是也。「弇」字見釋文。又韓詩作「弇」，見外傳，王伯厚詩考中采之。雜體詩，袁、茶陵二本校語云五臣作「渰」，彼良注及此向注皆是「渰」字。必五臣因「渰與弇同」之語，改此為「渰」。後來以之亂善，遂失著校語也。〉

〈注「月□經于箕」：袁本、茶陵本無空格，此初有衍字而去之。〉

〈注「楚芻牧」：茶陵本「楚」作「禁」，是也。袁本亦誤「楚」。〉

〈注「練絲曰纑也」：袁本、茶陵本「絲」作「麻」，是也。〉


Chinese text: This work was published before January 1, 1923, and is in the
public domain worldwide because the author died at least 100 years ago.
