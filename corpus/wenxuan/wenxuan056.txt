論五
廣絕交論
〈劉璠梁典曰：劉峻見任昉諸子西華兄弟等流離不能自振，生平舊交，莫有收卹。西華冬月著葛布帔練裙，路逢峻。峻泫然矜之，乃廣朱公叔絕交論。到溉見其論，抵几於地，終身恨之。〉

主条目：廣絕交論
　　劉孝標

　　客問主人曰：「朱公叔絕交論，為是乎？為非乎？」〈此假言也，為是為非，疑而問之也。范曄後漢書曰：朱穆，字公叔，為侍御史。感俗澆薄，慕尚敦篤，著絕交論以矯之。稍遷至尚書，卒贈益州刺史。〉主人曰：「客奚此之問？」〈奚，何也，何故有此問也。未詳其意，故審覆之也。〉客曰：「夫草蟲鳴則阜螽躍，雕虎嘯而清風起。〈欲明交道不可絕，故陳四事以喻之。毛詩曰：喓喓草蟲，趯趯阜螽。鄭玄曰：草蟲鳴則阜螽跳躍而從之，異類相應也。雕虎，已見思玄賦。淮南子曰：虎嘯而谷風至，龍舉而景雲屬。許慎曰：虎，陰中陽獸，與風同類也。〉故絪縕相感，霧涌雲蒸；嚶鳴相召，星流電激。〈元氣相感，霧涌雲蒸以相應；鳥鳴相召，星流電激以相從。言感應之遠也。周易曰：天地絪縕，萬物化醇。淮南子曰：山雲蒸而柱礎潤。毛詩曰：伐木丁丁，鳥鳴嚶嚶。鄭玄云：其鳴之志，似於友道然。曹植辯問曰：游說之士，星流電耀。答賓戲曰：游說之徒，風颺電激。〉是以王陽登則貢公喜，罕生逝而國子悲。〈此明良朋也。良朋之道，情同休戚，故貢禹喜王陽之登朝，子產悲子皮之永逝也。漢書曰：王吉與貢禹為友，世稱王陽在位，貢禹彈冠，言其趣舍同也。罕生，子皮；國子，子產也。左氏傳曰：子產聞子皮卒，哭且曰：吾以無為為善，唯夫子知我也。〉且心同琴瑟，言鬱郁於蘭茞〈齒〉；道協膠漆，志婉孌於塤篪。〈心和琴瑟，則言香蘭茞；道合膠漆，則志順塤篪。言和順之甚也。毛詩曰：妻子好合，如鼓瑟琴。曹子建王仲宣誄曰：好和琴瑟。鬱郁，香也。上林賦曰：芳芳漚鬱，酷烈淑郁。楚辭曰：蘭茞幽而獨芳。周易曰：同心之言，其臭如蘭。范曄後漢書曰：陳重字景公，雷義字仲預。重少與義友，鄉里為之語曰：膠漆自謂堅，不如雷與陳。班固漢書贊曰：婉孌董公。塤篪，已見鸚鵡賦。〉聖賢以此鏤金版而鐫盤盂，書玉牒而刻鍾鼎。〈聖賢以良朋之道，故著簡策而傳之。太公金匱曰：屈一人之下，申萬人之上。武王曰：請著金版。墨子曰：琢之盤盂，銘於鍾鼎，傳於後世。玉牒，已見上。〉若乃匠人輟成風之妙巧，伯子息流波之雅引。〈此言良朋之難遇也。莊子曰：莊子送葬，過惠子之墓，謂從者曰：郢人堊墁其鼻端若蠅翼，使匠石斲之。匠石運斤成風，斲之，盡堊而鼻不傷，郢人立不失容。宋元君聞之，召匠石曰：嘗試為寡人為之。匠石曰：臣則嘗能斲之。雖然，臣質死久矣。自夫子之死也，吾無以為質矣，吾無與言也。伯牙及雅引，已見上文。〉范張款款於下泉，尹班陶陶於永夕。〈范曄後漢書曰：范式字巨卿，少與張劭為友。劭字元伯。元伯卒，式忽夢見元伯呼曰：巨卿，吾以某日死，當以某時葬，永歸黃泉。子未我忘，豈能相及？式怳然覺悟，便服朋友之服，數其葬日，馳往赴之。既至壙，將窆而柩不進，其母撫之曰：元伯豈有望邪？遂停柩。移時乃見素車白馬號哭而來，其母望之，必范巨卿。既至，叩喪言曰：行矣元伯！死生各異，永從此辭。式執引，柩乃前。式遂留冢次，修墳種樹，然後乃去。司馬遷書曰：試欲效其款款之愚。王仲宣七哀詩曰：悟彼下泉人。東觀漢記曰：尹敏與班彪相厚，每相與談，常晏暮不食，晝即至冥，夜徹旦。彪曰：相與久語，為俗人所怪。然鍾子期死，伯牙破琴，曷為陶陶哉！〉駱驛縱橫，煙霏雨散，巧歷所不知，心計莫能測。〈駱驛縱橫，不絕也。煙霏雨散，衆多也。魯靈光殿賦曰：縱橫駱驛，各有所趣。陸機列仙賦曰：騰煙霧之霏霏。劇秦美新曰：霧集雨散。莊子曰：巧歷不能得，而況凡乎？漢書曰：桑弘羊，雒陽賈人子，以心計年十三侍中。〉而朱益州汩彝敘，粵謨訓，捶直切，絕交游。比黔首以鷹鸇，媲人靈於豺虎。蒙有猜焉，請辨其惑。」〈言朋友之義，備在典謨，公叔亂常道而絕之，故以為疑也。尚書曰：彝倫攸敘。又曰：聖有謨訓。家語，孔子曰：祁奚對平公云，羊舌大夫信而好直其切也。王肅曰：言其切直也。爾雅曰：丁丁嚶嚶，□相切直也。列子曰：公孫穆屏親昵，絕交游。司馬遷書曰：交遊莫救，視鷹鸇豺虎，貪殘而無親也。黔首，已見過秦論。左氏傳，太史克曰：見無禮於其君者，誅之，如鷹鸇之逐鳥雀。爾雅曰：媲，妃也。尚書曰：惟人萬物之靈。杜夷幽求子曰：不仁之人，心懷豺虎。長楊賦曰：蒙切惑焉。論語，子張曰：敢問崇德辨惑。〉

　　主人听〈魚謹〉然而笑曰：「客所謂撫絃徽音，未達燥濕變響；張羅沮澤，不睹鴻鴈雲飛。〈言朋友之道，隨時盛衰，醇則志協斷金，醨則昌言交絕。今以絕交為惑，是未達隨時之義，猶撫絃者未知變響，張羅者不睹雲飛，謬之甚也。上林賦曰：亡是公听然而笑。鄭玄禮記注曰：撫，以手按之也。許慎淮南子注曰：鼓琴循絃，謂之徽也。韓詩外傳曰：趙遣使於楚，臨去，趙王謂之曰：必如吾言辭。時趙王方鼓琴，使者因跪曰：大王鼓琴，未有如今日之悲也。請記其處，後將法焉。王曰：不可。夫時有燥濕，絃有緩急，徽柱推移，不可記也。使者曰：臣愚，謂借此以譬之，何者？楚之去趙二千餘里，變改萬端，亦猶絃不可記也。難蜀父老曰：鷦敕已翔乎寥廓之宇，而羅者猶視乎藪澤，悲夫！沮澤，已見蜀都賦。吳都賦曰：雲飛水宿。〉蓋聖人握金鏡，闡風烈，龍驩蠖屈，從道汙隆。〈言聖人懷明道而闡風教，如龍蠖之驤屈，蓋從道之汙隆也。春秋孔錄法曰：有人卯金刀，握天鏡。雒書曰：秦失金鏡。鄭玄曰：金鏡，喻明道也。春秋考異郵曰：後雖殊世，風烈猶合於持方。宋均曰：持方，受命者名也。班固漢書韓彭述曰：雲起龍驤，化為侯王。蠖屈，已見潘正叔贈王元況詩。禮記，子思曰：道隆則從而隆，道汙則從而汙。鄭玄曰：汙，猶殺也。〉日月聯璧，贊亹亹之弘致；雲飛電薄，顯棣華之微旨。若五音之變化，濟九成之妙曲。此朱生得玄珠於赤水，謨神睿而為言。〈日月聯璧，謂太平也；雲飛電薄，謂衰亂也。王者設教，從道汙隆，太平則明亹亹微妙之弘致，道衰則顯棣華權道之微旨。然則隨時之義，理非一塗也。若五音之變化，乃濟九成之妙曲。今朱公叔絕交，是得矯時之義，此猶得玄珠於赤水，謨神睿而為言，謂窮妙理之極也。易坤靈圖曰：至德之萌，日月若聯璧。周易曰：定天下之吉凶，成天下之亹亹者，莫善於蓍龜。王弼曰：亹亹，微妙之意也。鄭玄周禮注曰：致，至也。漢書，高祖歌曰：大風起兮雲飛揚。淮南子曰：陰陽相薄為雷，激而為電。論語曰：棠棣之華，偏其反而。何晏曰：逸詩也。棠棣之華，反而後合。賦此詩以言權反而後至於大順也。長笛賦曰：五音代轉。尚書曰：簫韶九成，鳳皇來儀。莊子曰：黃帝遊於赤水之北，遺其玄珠，乃使象罔求而得之。司馬彪曰：赤水，水假名。玄珠，喻道也。孔安國尚書傳曰：謨，謀也。睿，聖也。〉至夫組織仁義，琢磨道德，驩其愉樂，恤其陵夷。〈此言良友每事相成，道德資以琢磨，仁義因之組織，居憂共戚，處樂同驩。仲長統昌言曰：道德仁義，天性也。織之以成其物，練之以成其情。禮記曰：如切如瑳，道學也，如琢如磨，自修也。白虎通曰：朋友之交，樂則思之，患則死之。陵夷，已見五等論。〉寄通靈臺之下，遺跡江湖之上，風雨急而不輟其音，霜雪零而不渝其色，斯賢達之素交，歷萬古而一遇。〈良朋款誠終始若一，故寄通神於心府之下，遺跡相忘於江湖之上也。莊子曰：萬惡不可內於靈臺。司馬彪曰：心為神靈之臺也。李陵書曰：人之相知，貴相知心。莊子曰：魚相忘於江湖，人相忘於道術。郭象曰：各自足，故相忘也。今引江湖，唯取相忘之義也。不輟其音，已見辨命論。莊子曰：天寒既至，霜雪既降，吾是以知松柏之茂也。素，雅素也。萬古一遇，難逢之甚也。〉逮叔世民訛，狙詐飆起，谿谷不能踰其險，鬼神無以究其變，競毛羽之輕，趨錐刀之末。〈上明良朋，此明損友也。左氏傳，叔向曰：三辟之興，皆叔世也。毛詩曰：民之訛言。鄭玄曰：訛，偽也。漢書曰：狙詐之兵。音義曰：狙，伺人之閒隙也。答賓戲曰：游說之徒，風颮電激，並起而救之。莊子，孔子曰：凡人之心，險於山川，難知於天。董仲舒士不遇賦曰：生不丁三代之盛隆兮，丁三季之末俗。鬼神不能正人事之變戾，聖賢亦不能開愚夫之違惑。葛龔集曰：龔以毛羽之身，戴丘山之施。左氏傳，叔向曰：錐刀之末，將盡爭之。〉於是素交盡，利交興，天下蚩蚩，鳥驚雷駭。〈毛詩曰：氓之蚩蚩。廣雅曰：蚩，亂也。崔寔正論曰：秦時赭衣塞路，百姓鳥驚無所歸。淮南子曰：月行日動，電奔雷駭也。〉然則利交同源，派流則異，較〈角〉言其略，有五術焉：〈廣雅曰：較，明也。韓詩曰：報我不術，薛君曰：術，法也。〉

　　「若其寵鈞董石，權壓梁竇，〈董賢、石顯，已見西京賦。權，猶勢也。范曄後漢書曰：梁冀，字伯卓，為大將軍，專擅威柄，凶恣日積。竇憲，已見范曄宦者論。〉雕刻百工，鑪捶〈朱靡〉萬物。吐漱興雲雨，呼噏下霜露。九域聳其風塵，四海疊其燻灼。〈雕刻鑪捶，喻造物也。覆載天地，刻雕衆形，而不為巧。尚書曰：百工惟時。莊子曰：黃帝之忘其智，皆在鑪捶之間。聲類曰：爐，火所居也。李顗莊子音義曰：捶，排口鐵以灼火也。范曄後漢書曰：舉動迴山海，呼吸變霜露。九域，已見潘元茂九錫文。爾雅曰：聳，懼也。夏侯湛東方朔畫贊曰：彷彿風塵，用垂頌聲。毛萇詩傳曰：疊，懼也。西征賦曰：當恭、顯之任勢也。燻灼四方，震燿都鄙。〉靡不望影星奔，藉響川騖，雞人始唱，鶴蓋成陰，高門旦開，流水接軫。〈蔡伯喈郭林宗碑曰：于時紳佩之士，望形表而影附，聆嘉聲而響和者，猶百川之歸巨海，鱗介之宗龜龍也。周禮曰：雞人，凡國事為期，則告之時。鄭玄曰：象雞知時也。劉楨魯都賦曰：蓋如飛鶴，馬似遊魚。高門，已見辨命論。范曄後漢書，明德馬后曰：前過濯龍門上，見外家問起居者，車如流水馬如龍也。〉皆願摩頂至踵，隳膽抽腸，約同要離焚妻子，誓殉荊卿湛〈沈〉七族。是日勢交，其流一也。〈孟子曰：墨子兼愛，摩頂放踵。趙岐曰：放，至也。鄒陽上書曰：見情素，隳肝膽。李顒詩曰：焦肺枯肝，抽腸裂膈。鄒陽上書曰：荊軻沈七族，要離焚妻子，豈足為大王道哉！〉

　　「富埒陶白、貲巨程羅，山擅銅陵，家藏金穴，出平原而聯騎，居里閈而鳴鍾。〈陶朱公，已見過秦論。程鄭，已見蜀都賦。漢書曰：白圭，周人也。樂觀時變，天下言治生者祖白圭。又曰：成都羅褒，貲至鉅萬。又曰，鄧通，蜀郡人也。文帝賜通蜀嚴道銅山，得鑄錢。鄧氏錢布天下。楊雄蜀都賦曰：西有鹽泉鐵冶，橘林銅陵。范曄後漢書曰：光武帝郭皇后弟況，為大鴻臚，數賞賜金錢，京師號況家為金穴。連騎、鳴鍾，已見西京賦。應劭漢書注曰：里門曰閈。〉則有窮巷之賓，繩樞之士，冀宵燭之末光，邀潤屋之微澤；魚貫鳧躍，䬃沓鱗萃，分鴈鶩之稻粱，霑玉斝之餘瀝。漢書曰：陳平家貧，負郭窮巷，以席為門。過秦論曰：陳涉甕牖繩樞之子。戰國策曰：甘茂去秦，且之齊。出關，遇蘇子，曰：君聞夫江上之處女乎？夫江上之處女，有家貧而無燭者，處女相與語，欲去之。家貧無燭者將去矣，謂處女曰：妾以無燭之故，常先掃室布席，何愛餘明之照四壁者？處女以為然，留之。今臣棄逐於秦，出關，願為足下掃室布席，幸無我逐也。賈逵國語注曰：邀，求也。禮記曰：富潤屋，德潤身。貫魚，已見鮑昭出自薊北門行。潘岳哀辭曰：望歸瞥見，鳧藻踴躍。張衡羽獵賦曰：輕車䬃沓。西京賦曰：鳥集鱗萃。魯連子曰：君鴈鶩有餘粟。韓詩外傳，田饒謂魯哀公曰：黃鵠止君園池，啄君稻粱。說文曰：斝，玉爵也。史記，淳于髡曰：親有嚴客，持酒於前，時賜餘瀝。銜恩遇，進款誠，援青松以示心，指白水而旌信。是曰賄交，其流二也。〈陸士龍為顧彥先贈婦詩曰：銜恩非望始。遇，謂以恩相接也，秦嘉婦詩曰：何用敘我心？惟思致款誠。禮記曰：其在人也，如松柏之有心。周松執友論曰：推誠歲寒，功標松竹。左氏傳，晉公子曰：所不與舅氏同心者，有如白水。〉

　　「陸大夫宴喜西都，郭有道人倫東國，公卿貴其籍甚，搢紳羨其登仙。〈漢書曰：高祖拜陸賈為太中大夫，陳平以錢五百萬遺賈為食飲費。賈以此遊公卿間，名聲籍甚。音義曰：狼籍，甚盛也。西征賦曰：陸賈之優游宴喜。范曄後漢書曰：郭泰字林宗，博通墳籍，善談論。游洛陽，後歸鄉，諸儒送之，與李膺同舟而濟，衆賓望之，以為神仙。舉有道，不應。林宗雖善人倫，不為危言覈論。東國，洛陽也。〉加以顩〈羌錦〉頤蹙頞，涕唾流沫，騁黃馬之劇談，縱碧雞之雄辯，〈解嘲曰：蔡澤顩頤折頞，涕唾流沫，西揖強秦之相而奪其位，時也。莊子曰：惠施其言黃馬驪牛三，辯者以此與惠施相應，終身無窮。司馬彪曰：牛馬以二為三，兼與別也。曰馬曰牛，形之三也；曰黃曰驪，色之三也；曰黃馬曰驪牛，形與色之三也。蜀都賦曰：劇談戲論，扼捥抵掌。馮衍與鄧禹書曰：衍以為寫神輸意，則聊城之說，碧雞之辯，不足難也。王褒碧雞頌曰：持節使者敬移金精神馬，剽剽碧雞，歸來歸來，漢德無疆。黃龍見兮白虎仁，歸來歸來，可以為倫。歸來翔兮，何事南荒也。〉敘溫郁則寒谷成暄，論嚴苦則春叢零葉，飛沈出其顧指，榮辱定其一言。〈毛萇詩傳曰：燠，煖也。郁與燠古字通也。寒谷，已見顏延年秋胡詩。王逸楚辭注曰：嚴，壯也，風霜壯謂之嚴。說文曰：苦，猶急也。張升反論曰：噓枯則冬榮，吹生則夏落。荀爽與李膺書曰：任其飛沈，與時抑揚。莊子曰：手撓顧指，四方之民，莫不俱至。周易曰：樞機之發，榮辱之主。〉於是有弱冠王孫，綺紈公子，道不挂於通人，聲未遒於雲閣，攀其鱗翼，丐其餘論，附駔〈子朗〉驥之旄端，軼歸鴻於碣石。是曰談交，其流三也。〈弱冠，已見辯亡論。漢書，漂母謂韓信曰：吾哀王孫而進食。又曰：班伯與王、許子弟為群，在於綺襦紈蔥之間。論衡曰：夫能該一經者為儒生，博覽古今者為通人。應劭漢書注曰：遒，好也。應瑒釋賓曰：子猶不能騰雲閣，攀天衢。楊子法言曰：攀龍鱗，附鳳翼。子虛賦曰：願聞先生之餘論。說文曰：駔，壯馬也。張敞集曰：蒼蠅之飛，不過十步；託驥之尾，乃騰千里之路。何休公羊傳注曰：軼，過也。淮南子曰：馮遲，大丙之御也，過歸鴻於碣石也。〉

　　「陽舒陰慘，生民大情；憂合驩離，品物恆性。〈西京賦曰：人在陽時則舒，在陰時則慘。莊子曰：藏天下於天下而不得所遯，是恆物之大情也。相呴以沫，憂合也；相忘江湖，驩離也。周易曰：品物咸亨。〉故魚以泉涸而呴沫，鳥因將死而鳴哀。〈莊子曰：泉涸，魚相與處於陸，相呴以濕，相濡以沫。論語，曾子曰：鳥之將死，其鳴也哀。〉同病相憐，綴河上之悲曲；恐懼置懷，昭谷風之盛典。〈吳越春秋曰：伯噽來奔於吳，子胥請以為大夫。吳大夫被離承宴問子胥曰：何見而信伯噽乎？子胥曰：吾之怨與噽同。子聞河上之歌者乎？同病相憐，同憂相救，驚翔之鳥，相隨而集；瀨下之水，回復俱流。誰不愛其所近，悲其所思者乎？詩谷風曰：將恐將懼，寘予于懷。〉斯則斷金由於湫隘，刎頸起於苫蓋。〈周易曰：二人同心，其利斷金。左氏傳曰：景公欲更晏子之宅，曰：子之宅湫隘囂塵。漢書曰：張耳、陳餘相與為刎頸之交。左氏傳，范宣子數戎子駒支曰：乃祖吾離被苫蓋。〉是以伍員濯溉於宰嚭〈浦几〉，張王撫翼於陳相。是曰窮交，其流四也。〈言宰嚭由伍員濯溉而榮顯，嚭既貴而譖員；陳餘因張耳撫翼而奮飛，餘既尊而襲耳。故曰窮交也。毛詩曰：可以濯溉。說文曰：濯，浣也。毛萇詩曰：溉，灌也。在於貧賤，類乎泥滓，縻之好爵，同於濯溉。史記曰：伍子胥者，楚人，名員。楚王誅員父奢，子胥往吳。闔廬既立，得志，以子胥為行人。楚又誅大臣伯州犁，州犁之孫亡奔吳，亦以嚭為大夫。吳越春秋曰：帛否來奔於吳王，闔廬問伍子胥：帛否何如人也？伍子胥對：帛否者，楚州犁孫。楚平王誅州犁，否因懼出奔，聞臣在吳而來。吳王因子胥請帛否以為大夫，與之謀於國事。史記曰：闔廬死，夫差既立，以伯嚭為太宰。吳敗越於會稽，大夫種厚幣遺吳太宰請和，將許之，子胥諫不聽。太宰既與子胥有隙，因讒子胥。王乃使賜子胥屬鏤之劍，乃自刎。左氏傳曰：哀公會吳槖睪，吳子使太宰嚭請尋盟。然本或作伯喜，或作帛否，或作太宰嚭，字雖不同，其人一也。班固漢書述曰：張、陳之交，好如父子，攜手遯秦，撫翼俱起。〉

　　「馳騖之俗，澆薄之倫，無不操權衡，秉纖纊。衡所以揣其輕重，纊所以屬其鼻息。若衡不能舉，纊不能飛，雖顏冉龍翰鳳雛，曾史蘭薰雪白，〈阮子政論曰：交遊之黨，為馳騖之所廢。淮南子曰：澆天下之淳。許慎曰：澆，薄也。漢書曰：衡，平也。權，重也。衡所以任權而鈞物平輕重也。鄭衆考工注曰：稱錘曰權。鄭玄尚書注曰：稱上曰衡。尚書曰：厥篚織纊。說文曰：揣，量也。儀禮曰：屬纊以候氣。運命論曰：顏、冉大賢。魏志，崔琰曰：邴原、張範，所謂龍翰鳳翼。習鑿齒襄陽記曰：舊目諸葛孔明為臥龍，龐士元為鳳雛。曾，曾參；史，史魚也。莊子曰：削曾、史之行，鉗楊、墨之口。魏都賦曰：信陵之名蘭芬也。葛龔薦郝彥文曰：雪白冰折，皦然曜世也。〉舒向金玉淵海，卿雲黼黻河漢，〈言舒、向之辭同於淵海也。論衡曰：儒，世之金玉。又曰：劉子駿，漢朝之智囊，筆墨之淵海。言卿、雲之文，類於河、漢也。論衡曰：繡之未刺，錦之未織，恆絲庸帛，何以異哉！加五綵之巧，施針縷之飾，文章玄耀，黼黻華蟲。學士有文章，猶絲帛之有五色之巧也。又曰：漢諸儒作書者，以司馬長卿、楊子雲河漢也，其餘涇渭也。〉視若游塵，遇同土梗，莫肯費其半菽，罕有落其一毛。〈游塵土梗，喻輕賤也。左太沖詠史詩曰：視之若埃塵。嵇含司馬誄曰：命危朝露，身輕游塵。莊子，魏文侯曰：吾所學者，真土梗耳。司馬彪曰：梗，土之榛梗也。漢書，項羽曰：歲飢人貧，卒食半菽。孟子曰：楊氏為我，拔一毛而利天下不為也。〉若衡重錙銖，纊微彯〈飄〉撇〈匹滅，〉雖共工之蒐慝，驩兠之掩義，南荊之跋扈，東陵之巨猾，〈錙銖，已見任彥升彈曹景宗文。侯瑾箏賦曰：微風彯撆，泠氣輕浮。左氏傳，季孫行父曰：少昊氏有子，靖譖庸回，伏讒蒐慝。杜預曰：謂共工也。蒐，隱；慝，惡也。左氏傳，季孫行父曰：帝鴻氏有子，掩義隱賊，好行凶德。杜預曰：謂驩兠也。南荊，謂楚也。演連珠曰：南荊有寡和之歌。韓子，莊周子謂楚莊王曰：莊蹻為盜於境內，吏不能禁。西京賦曰：睢盱跋扈。東陵，盜跖也。已見任昉王儉集序。東京賦曰：巨猾間舋。蹻，其略切。〉皆為匍匐逶迤，折枝䑛痔，金膏翠羽將其意，脂韋便辟〈婢亦〉導其誠。〈說文曰：逶迤，邪行去也。史記曰：蘇秦笑謂嫂：何前踞而後恭？嫂逶迤蒲服而謝曰：見季子位高金多也。孟子曰：為長者折枝，語人曰：吾不能。是不為也，非不能也。趙岐曰：折枝，案摩折手節解罷枝也。莊子謂宋人曹商曰：秦王有病召醫，破癕潰痤者得車一乘，舐痔者得車五乘，子豈療其痔邪？金膏，已見江賦。漢書曰：繇王閩侯亦遺江都王建犀甲翠羽。毛詩序曰：又實幣帛以將其厚意。鄭玄曰：將，助也。楚辭曰：如脂如韋。王逸曰：柔弱曲也。論語，孔子曰：損者三友：友便僻，損矣。〉故輪蓋所游，必非夷惠之室；苞苴所入，實行張霍之家。謀而後動，毫芒寡忒。是曰量交，其流五也。〈禮記曰：苞苴，簞笥問人者。鄭玄曰：苞苴，裹魚肉者也。或以葦，或以茅。張，張安世；霍，霍光也。答賓戲曰：銳思毫芒之內。〉

　　「凡斯五交，義同賈〈古〉鬻，故桓譚譬之於闤闠，林回喻之於甘醴。〈杜預左氏傳注曰：賈，買也。鄭衆周禮注曰：鬻，賣也。譚集及新論並無以市喻交之文。戰國策，譚拾子謂孟嘗君曰：得無怨齊士大夫乎？孟嘗君曰：然。譚拾子曰：富貴則就之，貧賤則去之。請以市喻：市朝則滿，夕則虛。非朝愛市而夕憎之也。求存故往，亡故去，願君勿怨。然此以市喻交，疑拾誤為桓，遂居譚上耳。莊子，林回曰：君子之交淡若水，小人之交甘如醴。司馬彪曰：林回，人姓名也。〉夫寒暑遞進，盛衰相襲，或前榮而後悴，或始富而終貧，或初存而末亡，或古約而今泰，循環翻覆，迅若波瀾。〈周易曰：寒往則暑來，暑往則寒來。盛衰，已見琴賦。說文曰：襲，因也。說苑，雍門周對孟嘗君曰：臣之能令悲者，先貴而後賤，古富而今貧。笙賦曰：有始泰終約，前榮後悴。尚書大傳曰：三王之統。若循連環，周則復始，窮則反本。陸機樂府詩曰：休咎相乘躡，翻覆若波瀾。〉此則殉利之情未嘗異，變化之道不得一。由是觀之，張陳所以凶終，蕭朱所以隙末，斷焉可知矣。〈言貪利情同，譎詐殊道也。范曄後漢書，王丹曰：交道之難，未易言也。張、陳凶其終，蕭、朱隙其末，故知全之者鮮矣。漢書，蕭育字次君，朱博字子元，育少與博為友，故長安語曰：蕭、朱結綬，王、貢彈冠，言相薦達也。後育為九卿，博先至丞相，與博有隙也。〉而翟公方規規然勒門以箴客，何所見之晚乎？〈莊子曰：規規然自失也。漢書曰：下邽翟公為廷尉，賓客亦復填門。及廢，門外可設爵羅。後復為廷尉，賓客欲往，翟公大署其門曰：一死一生，乃知交情；一貧一富，乃知交態；一貴一賤，交情乃見。穀梁傳曰：至城下，然後知，何知之晚也！〉

　　「因此五交，是生三釁：〈杜預左氏傳注曰：釁，瑕隙也。〉敗德殄義，禽獸相若，一釁也。〈尚書曰：侮慢自賢，反道敗德。史記，衛平曰：天有五色，以辨白黑，人民莫知辨也，與禽獸相若也。〉難固易攜，讎訟所聚，二釁也。〈杜預左氏傳注曰：攜，離也。〉名陷饕餮，貞介所羞，三釁也。〈饕餮，已見上。漢書贊曰：勢利之交，古人羞之。〉古人知三釁之為梗，懼五交之速尤。〈毛萇詩傳曰：梗，病也。又曰：速，召也。〉故王丹威子以檟楚，朱穆昌言而示絕，有旨哉！有旨哉！〈有梁之初，淳風已喪，俗多馳競，人尚浮華，故敘叔世之交情，刺當時之輕薄。朱生示絕，良會其宜。重言之者，歎美之至。范曄後漢書曰：王丹，字仲回。其子有同門生喪親，家在中山，白丹欲奔慰，丹怒而撻之，令寄縑以祠焉。禮記曰：夏楚二物，收其威也。鄭玄曰：夏，槄也；楚，荊也。夏與檟古今字也。昌言，已見王元長策秀才文。孫綽子曰：莊多寄言，渾沌得宗，罔象得珠，旨哉言乎！〉

　　「近世有樂安任昉，海內髦傑，早綰銀黃，夙昭民譽。〈漢書，上以書敕責楊僕曰：懷銀黃，垂三組，夸鄉里。左氏傳曰：晉悼公即位，六官之長，皆民譽也。〉遒文麗藻，方駕曹王；英跱俊邁，聯橫許郭。類田文之愛客，同鄭莊之好賢。〈孫綽集序曰：綽文藻遒麗。方駕，已見西京賦。曹、王，子建、仲宣也。魏志曰：崔琰謂司馬朗：子之弟，剛斷英跱。裴松之案：跱或作特。竊謂英特為是。辯亡論曰：武將連衡。范曄後漢書曰：許劭少峻名節，好人倫，多所賞識，故天下言拔士者咸稱許、郭。史記曰：孟嘗君名文，姓田氏。在薛招致諸侯賓客，食客數千人。漢書曰：鄭當時字莊，為大司農。每朝候上問說，未嘗不言天下長者。班固述曰：莊之推賢，於茲為德。〉見一善則盱衡扼腕，遇一才則揚眉抵掌。雌黃出其脣吻，朱紫由其月旦。〈孟子曰：舜聞一善言，見一善行，若決江河，沛然莫之能禦。盱衡，已見魏都賦。扼腕，已見蜀都賦。大戴禮曰：孔子愀然揚眉。戰國策曰：蘇秦說趙王，抵掌而言。孫盛晉陽秋曰：王衍，字夷甫，能言，於意有不安者，輒更易之，時號口中雌黃。東觀漢記：汝南太守宗資等任用善士，朱紫區別。范曄後漢書曰：許子將與從兄靖俱有高名，好共覈論鄉黨人物，月旦輒更品題，故汝南俗有月旦評焉。〉於是冠蓋輻湊，衣裳雲合，輜軿擊轊〈為歲〉，坐客恆滿。蹈其閫閾，若升闕里之堂；入其隩隅，謂登龍門之阪。〈西都賓曰：冠蓋如雲。漢書曰：郡國輻湊，浮食者多。解嘲曰：天下之士，雷動雲合。范曄後漢書曰：袁紹賓客所歸，輜軿比轂，填接街陌。說文曰：軿，車前衣。車後為輜。史記，蘇秦曰：臨菑之塗，車轂相擊。說文曰：輜，車軸端。范曄後漢書，孔融曰：座上客恆滿。鄭玄禮記注曰：閫、閾，皆門限也。闕里，孔子所居也。升堂入隩，已見孔融薦禰衡表。范曄後漢書曰：李膺，字元禮，獨持風裁，士有被其容接者，名為登龍門。〉至於顧眄增其倍價，剪拂使其長鳴，彯組雲臺者摩肩，趍走丹墀者疊迹。〈戰國策，蘇代說淳于髡曰：客有謂伯樂曰：臣有駿馬欲賣之，比三旦而立於市，人莫與言。願子還而視之，去而顧之，臣請獻一朝之費。伯樂乃旋視之，去而顧之，一旦而馬價十倍。又汗明說春申君曰：夫驥服鹽車，上太行，中阪遷延，負轅不能上。伯樂遭之，下車攀而哭之。驥於是迎而鳴者，何也？彼見伯樂之知己。今僕居鄙俗之日久矣，君獨無湔拔僕也。湔拔、剪拂，音義同也。長鳴，已見劉琨答盧諶詩。雲臺，已見辯命論。史記，蘇秦說齊王曰：臨菑之塗，人肩相摩。漢典職儀曰：以丹漆地，故稱丹墀。吳都賦曰：躍馬疊跡。〉莫不締恩狎，結綢繆，想惠莊之清塵，庶羊左之徽烈。〈過秦論曰：合從締交。禮記曰：賢者狎而敬之。鄭玄曰：狎，習也，近也。李陵詩曰：獨有盈觴酒，與子結綢繆。淮南子曰：惠施死而莊子寢說。言世莫可為語也。楚辭曰：日聞赤松之清塵。烈士傳曰：陽角哀、左伯桃為死友，聞楚王賢，往尋之。道遇雨雪，計不俱全，乃并衣糧與角哀，入樹中死。應璩與王將軍書曰：雀鼠雖愚，猶知徽烈。〉及瞑目東粵，歸骸洛浦。繐帳猶懸，門罕漬酒之彥；墳未宿草，野絕動輪之賓。〈東粵，謂新安，昉死所也。洛浦，謂歸葬揚州也。莊子曰：夫差瞑目東粵。楚詞曰：歸骸舊邦莫誰語。魏武遺令曰：於臺堂上施六尺床，繐帳。謝承後漢書曰：徐稚，字孺子，前後州郡選舉，諸公所辟，雖不就，有死喪負笈赴弔。常於家預炙雞一隻，一兩綿漬酒，日中曝乾以裹雞，徑到所赴冢隧外，以水漬之，使有酒氣。升米飯，白茅藉，以雞置前。醊酒畢，留謁即去，不見喪主。禮記曰：朋友之墓，有宿草而不哭焉。動輪，范式也，已見上文。〉藐爾諸孤，朝不謀夕，流離大海之南，寄命嶂癘之地。〈諸孤，昉子也。劉璠梁典曰：昉有子東里、西華、南客、北叟，並無術學，墜其家業。左氏傳，晉獻公曰：以是藐諸孤。又，趙孟曰：朝不謀夕，何可長也。李陵與蘇武書曰：流離辛苦，幾死朔北之野。范曄後漢書，朱勃上書曰：士人飢困，寄命漏刻。蔣子萬機論曰：許文休東渡江，乃在嶂氣之南。梁典不言昉子遠之交、桂，今言大海之南者，蓋言流離之甚也。〉自昔把臂之英，金蘭之友，曾無羊舌下泣之仁，寧慕郈成分宅之德。〈此謂到洽兄弟也。劉孝標與諸弟書曰：任既假以吹噓，各登清貫。任云亡未幾，子姪漂流溝渠，洽等視之，攸然不相存贍。平原劉峻疾其苟且，乃廣朱公叔絕交論焉。東觀漢記曰：朱暉同縣張堪有名德，每與相見，常接以友道。暉以堪宿成名德，未敢安也。堪至把暉臂曰：欲以妻子託朱生。堪後物故，南陽餓，暉聞堪妻子貧窮，乃自往候視。見其困厄，分所有以賑給之，歲送穀五十斛，帛五疋，以為常。羊舌氏，叔向也。春秋外傳曰：叔向見司馬侯之子，撫而泣之曰：自此父之死也，吾蔑與比事君也。昔者此其父始之，我終之，我始之，夫子終之。孔叢子曰：郈成子自魯聘晉，過于衛，右宰轂臣止而觴之，陳樂而不作，酣畢而送以璧，成子不辭。其僕曰：不辭，何也？成子曰：夫止而觴我，親我也；陳樂不作，告我哀也；送我以璧，託我也。由此觀之，衛其亂矣。行三十里而聞衛亂作，右宰轂臣死之。成子於是迎其妻子，還其璧，隔宅而居之。〉

　　「嗚呼！世路險巇〈許宜〉，一至於此！太行孟門，豈云嶃絕。〈盧諶詩曰：山居是所樂，世路非我欲。楚詞曰：何周道之平易兮，然蕪穢而險巇。王逸曰：險巇，猶顛危也。孟門、太行，二山名也。史記曰：殷紂之國，左孟門，右太行也。〉是以耿介之士，疾其若斯，裂裳裹足，棄之長騖。獨立高山之頂，歡與麋鹿同群，皦皦然絕其雰濁，誠恥之也，誠畏之也。」〈耿介之士，峻自謂也。韓子曰：耿介之士寡，而商賈之人多。墨子曰：公輸欲以楚攻宋，墨子聞之，自魯往，裂裳裹足，十日至郢。曹植應詔詩曰：弭節長騖。郭象莊子注曰：亢然獨立高山之頂。楚詞曰：高山崔巍兮水湯湯，死日將至兮與麋鹿同坑。論語，子曰：鳥獸不可與同群。孔安國曰：隱居山林，是同群也。范曄後漢書曰：皦皦者易汙。楚詞曰：吸精氣而吐雰濁兮。說文曰：雰亦氛字。〉

文選考異

注「劉璠梁典曰」：袁本、茶陵本無此五字。：案：此節注袁并善入五臣，茶陵并五臣入善，皆非。
注「慕尚敦篤」：袁本、茶陵本「慕」作「莫」，是也。
注「芳芳漚鬱」：袁本、茶陵本下「芳」字作「香」，是也。
注「班固漢書贊曰」：陳云「贊」，「述」誤，是也。各本皆誤。
注「試欲效其款款之愚」：陳云「試」，「誠」誤，是也。各本皆偽。
注「年十三」：袁本、茶陵本無此三字。
注「□相切直也」：袁本、茶陵無空格，是也。此初有衍字，後脩去之。
注「論語子張曰敢問崇德辨惑」：袁本「論」上有「已見七命」四字，茶陵本無。案：依善例當作「辨惑已見七命」六字，不複出「論語」以下云云。各本皆非。
注「棠棣之華」：茶陵本「棠」作「唐」，下同，是也。袁本亦誤「棠」，何、陳校改「唐」。
然則利交同源：袁本云善有「則」字。茶陵本云五臣無「則」字。案：各本所見皆非也，「則」不當有，但傳寫衍。梁書任昉傳所載亦無「則」字。
注「雕刻鑪捶喻造物也」：袁本、茶陵本無此八字。
注「以灼火也」：袁本、茶陵本「也」下有「之瑞切」三字。案：真善音也。正文下「朱靡」二字，乃五臣音。尤去此存彼，非。
注「秦嘉婦詩曰」：案：「婦」上當有「贈」字。各本皆脫。
注「惟思致款誠」：袁本、茶陵本「惟」作「遺」，是也。
注「蔡澤顩頤折頞」：袁本「顩」作「頷」。茶陵本與此同。案：依袁本疑善正文亦作「頷」。今各本皆作「顩」，蓋五臣亂之。梁書亦作「顩」。善與彼多異，如「論嚴苦」，彼作「枯」；「有旨哉有旨哉」，彼不重；「英跱俊邁」，彼作「特」。善注明文俱相乖互，難以為證。
注「論語曾子曰鳥之將死其鳴也哀」：袁本、茶陵本無此十三字。案：此因已見五臣而節去。
注「詩谷風曰將恐將懼寘予于懷」：袁本、茶陵本無此十二字。案：此因已見五臣而節去。
注「毛萇詩曰溉」：何校「詩」下添「傳」字，陳同。各本皆脫。
注「以伯嚭為太宰」：袁本、茶陵本「嚭」作「喜」。案：二本是也。下注所謂「或作伯喜」，即指此。考史記伍子胥列傳索隱有「喜音噽」之語，是善引與小司馬正合，不如今本史記作「嚭」也。上注所引亦以嚭為大夫嚭，必本作「喜」。各本皆誤，當依此訂正。
注「乃自刎」：袁本、茶陵本「刎」作「剄」，是也。
注「厥篚織纊」：何校「織」改「纖」，陳同，是也。各本皆誤。
注「屬纊以候氣」：案：「候」當作「俟」，下當有「絕」字。各本皆脫誤。
注「信陵之名蘭芬也」：何校「蘭」上添「若」字，陳同，是也。各本皆脫。
注「班固述曰莊之推賢於茲為德」：袁本、茶陵本作「班固贊曰鄭當時之推賢也」。案：二本是也。此引本傳贊，尤校改，甚非。
注「說文曰輜車軸端」：案：「輜」當作「轊」。各本皆偽。
注「驥於是迎而鳴者」：袁本、茶陵本「迎」作「仰」，是也。
注「烈士傳曰」：袁本「烈」作「列」，是也。茶陵本亦誤「烈」。
注「陽角哀」：茶陵本「陽」作「羊」，袁本與此同。案：「陽」字是也。古「陽」、「羊」通用。蓋正文善「陽」、五臣「羊」，各本亂之。茶陵并改注者，非。梁書作「羊」，彼固多異也。
寄命嶂癘之地：袁本、茶陵本「嶂」作「鄣」。案：袁、茶陵二本所載五臣向注字作「鄣」，其善注仍作「嶂」字。然則善「嶂」、五臣「鄣」也，二本失著校語。梁書作「瘴俗」。何云三國志皆用「嶂」。
注「劉孝標與諸弟書曰」：案：「標」當作「綽」，各本皆誤。本傳云：孝綽諸弟時隨藩皆在荊、雍，乃與書論共洽不平者十事，其辭皆鄙到氏云云。此所引即其一事也。孝綽，彭城人。故下稱孝標云「平原劉峻」，不知者妄改，絕無可通。今特訂正。
注「攸然不相存贍」：袁本、茶陵本「攸」作「悠」，是也。}}

連珠
〈傅玄敘連珠曰：所謂連珠者，興於漢章之世，班固、賈逵、傅毅三子受詔作之。其文體辭麗而言約，不指說事情，必假喻以達其旨，而覽者微悟，合於古詩諷興之義。欲使歷歷如貫珠，易看而可悅，故謂之連珠。〉

演連珠五十首
主条目：演連珠五十首
　　陸士衡

　　劉孝標注

　　臣聞日薄星迴，穹天所以紀物；山盈川沖，后土所以播氣。〈天地所以施生，日薄於天，星迴於漢，穹蒼所以紀陰陽之節；在山則實，在地則化，所以散剛柔之氣也。善曰：禮記曰：季冬之月，日窮于次，月窮於紀，星迴於天，數將幾終，歲且更始。國語，太子晉曰：山，土之聚也；川，氣之通也。天地成而聚於高，歸物於下，疏為川谷，以導其氣也。字書曰：沖，虛也。鄭玄考工記注曰：播，散也。〉五行錯而致用，四時違而成歲。〈夫五行四時，佐天地造物者也。然水火相殘，金木相代，而共成陶鈞之致；春秋異候，寒暑繼節，而俱濟一歲之功也。善曰：莊子曰：四時殊氣，天不私，故歲成；五官殊職，君不私，故國治也。〉是以百官恪居，以赴八音之離；明君執契，以要克諧之會。〈三才理通，趣舍不異，天地既然，人理得不效之哉！所以臣敬治其職，膺金石之別響；君執契居中，納鏗鏘之合韻。善曰：左氏傳，閔子騫曰：敬恭朝夕，恪居官次。老子曰：聖人執左契而不責於人，有德司契，無德司徹。尚書曰：八音克諧。呂氏春秋曰：宮、徵、商、羽、角，各處其處，音皆調均而不可以相違，此所以無不受也。賢主之立官，有似於此。百官各處其職，治其事以待主，主無不安矣。〉

　　臣聞任重於力，才盡則困；用廣其器，應博則凶。是以物勝權而衡殆，形過鏡則照窮。〈夫錙銖之衡，懸千斤之重；徑尺之鏡，照尋丈之形。用過其力，傷其本性，故在權則衡危，於鏡則照暗也。善曰：勝或為稱。爾雅曰：稱，舉也。一曰：稱亦勝也。吳錄，子胥曰：越未能與我爭稱負也。〉故明主程才以效業，貞臣底力而辭豐。〈由衡危鏡凶，哲人所以為戒。故主則程其才而授官，臣則辭其豐而致力，此唐、虞所以緝熙，稷契所以垂美也。善曰：說文曰：程，品也。廣雅曰：效，驗也。王肅尚書注曰：底，致也。〉

　　臣聞髦俊之才，世所希乏；丘園之秀，因時則揚。是以大人基命，不擢才於后土；明主聿興，不降佐於昊蒼。〈此章言賢人雖希，而無世不有。故亡殷三仁辭職，隆周十亂入朝。故明主之興，非天地特為生賢才，在引而用之為貴爾。善曰：毛萇詩傳曰：髦，俊也。周易曰：六五，賁于丘園，束帛戔戔。王肅曰：失位無應，隱處丘園。蓋象衡門之人，道德彌明，必有束帛之聘。戔戔，委積之貌也。鄭玄曰：秀，士有德行道藝者也。尚書曰：王如不敢及天基命定命。〉

　　臣聞世之所遺，未為非寶；主之所珍，不必適治。是以俊乂之藪，希蒙翹車之招；金碧之巖。必辱鳳舉之使。〈言末代闇主，崇神棄賢，故俊乂無翹車之徵，金碧有鳳舉之使也。善曰：毛萇詩傳曰：適，之也。陳敬仲曰：翹翹車乘，招我以弓，豈不欲往，畏我友朋。漢書曰：或言益州有金馬、碧雞之神，可醮而致。於是遣諫大夫王褒使持節而求之。班固功德論曰：朱軒之使，鳳舉於龍堆之表。〉

　　臣聞祿放於寵，非隆家之舉；官私於親，非興邦之選。是以三卿世及，東國多衰弊之政；五侯並軌，西京有陵夷之運。〈寵，謂五侯；親，謂三卿。言三桓專魯，而哀公見逐；五侯用權，而漢氏以亡。善曰：孔安國論語注曰：放，依也。論語，孔子曰：政逮大夫四世，夫三桓子孫微矣。孔安國曰：三桓，謂仲孫、叔孫、季孫也。東國，謂魯也。法言曰：夷、惠無仲尼，西山之餓夫，東國之黜臣。漢書曰：成帝悉封舅王譚、王商、王立、王根、王逢時列侯，五人同日封，故世謂之五侯。廣雅曰：軌，跡也。陵夷，已見上文。春秋命歷敘曰：五德之運，應錄次相代也。〉

　　臣聞靈輝朝覯，稱物納照；時風夕灑，程形賦音。是以至道之行，萬類取足於世；大化既洽，百姓無匱於心。〈言□至道均被，萬物取而咸足；淳化普洽，百姓用而不匱。猶靈耀覯而品物納光，清風流而百籟含響也。善曰：淮南子曰：猶條風之時灑。許慎曰：灑，猶汎也。〉

　　臣聞頓網探淵，不能招龍；振綱羅雲，不必招鳳。是以巢箕之叟，不眄丘園之幣；洗渭之民，不發傅巖之夢。〈古之隱人結巢以居，故曰巢父，或言即許由也。洗耳，一說巢父也。記籍不同，未能詳孰是。又傅說築於傅巖，而精通武丁。言巢、許冥心長往，故無發夢之符。善曰：頓，猶整也。說文曰：振，舉也。陸云洗渭，而劉之意云洗耳。據劉之意，則以洗渭為洗耳乎？呂氏春秋曰：昔者堯朝許由於沛澤之中，曰：請屬天下於夫子。許由遂之箕山之下，潁水之陽。琴操曰：堯大許由之志，禪為天子。由以其言不善，乃臨河而洗耳。李陵詩曰：許由不洗耳，後世有何徵？魏子曰：昔者許由之立身也，恬然守志存己，不甘祿位，洗耳不受帝堯之讓，謙退之高也。益部耆舊傳，秦密對王商曰：昔堯優許由，非不弘也。洗其兩耳。皇甫謐逸士傳曰：巢父者，堯時隱人也。及堯讓位乎許由也，由以告巢父焉，巢父責由曰：汝何不隱汝光？何故見若身、揚若名令聞？若汝，非友也。乃擊其膺而下之。由悵然不自得，乃過清泠之水洗其耳。皇甫謐高士傳云：巢父聞許由之為堯所讓也，以為污，乃臨池水而洗耳。譙周古史考曰：許由，堯時人也，隱箕山，恬泊養性，無欲於世。堯禮待之，終不肯就。時人高其無欲，遂崇大之，曰：堯將以天下讓許由，由恥聞之，乃洗其耳。或曰：又有巢父與許由同志。或曰：許由夏常居巢，故一號巢父。不可知也。凡書傳言許由則多，言巢父者少矣。范曄後漢書，嚴子陵謂光武曰：昔唐堯著德，巢父洗耳。士故有志，何至相迫乎？然書傳之說洗耳，參差不同。陸既以巢箕為許由，洗耳為巢父，且復水名不一，或亦洗於渭乎？〉

　　臣聞鑑之積也無厚，而照有重淵之深；目之察也有畔，而視〈視〉周天壤之際。何則？應事以精不以形，造物以神不以器。是以萬邦凱樂，非悅鍾鼓之娛；天下歸仁，非感玉帛之惠。〈鏡質薄而能照，目形小而能視，以其精明也。故聖人以至精感人，至神應物，為樂不假鍾鼓之音，為禮不待玉帛之惠，此所感之至也。善曰：廣雅曰：鑑謂之鏡。莊子曰：千金之珠，在九重之淵。又曰：壺子曰：吾示之以天壤。司馬彪曰：壤，地也。論語，子曰：禮云禮云，玉帛云乎哉！樂云樂云，鍾鼓云乎哉！〉

　　臣聞積實雖微，必動於物；崇虛雖廣，不能移心。是以都人冶容，不悅西施之影；乘馬班如，不輟太山之陰。〈美女之影，不惑荒媱之人；高山之陰，不止不進之馬：虛實之驗在茲也。善曰：冶容，已見陸機樂府詩。潛夫論曰：夫圖西施、毛嬙，可說於心，而不若醜妻陋妾而可御於前也。周易曰：乘馬班如。王肅曰：班如，盤桓不進也。呂氏春秋曰：審堂下之陰，而知日月之行。高誘曰：陰，晷影之候也。〉

　　臣聞應物有方，居難則易；藏器在身，所乏者時。是以充堂之芳，非幽蘭所難；繞梁之音，實縈絃所思。〈此章言賢明有才，不遇知者，所以自古為難。芬芳之氣罕有，而幽蘭豐其氣；才明之術所希，而賢人懷其術。然則縈曲之絃，無繞梁以盡妙；不世之姿，寡明時以取窮。善曰：，劉云縈曲之絃，謂絃被縈曲而不申者也。言縈曲之絃，思繞梁以盡妙，以喻藏器之士，候明時以效績。鄭玄論語注曰：方，常也。何休公羊傳曰：充，滿也。周易曰：君子藏器於身。尸子曰：繞梁之鳴，許史鼓之，非不樂也；墨子以為傷義，是弗聽也。〉

　　臣聞智周通塞，不為時窮；才經夷險，不為世屈。是以凌飆之羽，不求反風；耀夜之目，不思倒日。〈鳶鵲能飛，不假風力，鴟鴞夜見，豈藉還曜。此與聖人通塞而不窮，夷險而不屈，何以異哉？善曰：莊子曰：鵲巢於高榆之顛，巢折，凌風而起。淮南子曰：鴟鵂夜撮蚤察毫末，晝出，瞑目而不見丘山。言殊性也。高誘曰：鴟鵂謂之老菟。鵂音休。蚤音爪。〉

　　臣聞忠臣率志，不謀其報；貞士發憤，期在明賢。是以柳莊黜殯，非貪瓜衍之賞；禽息碎首，豈要先茅之田！〈夫黜尸以明諫，觸車以進賢，並發之於忠誠，豈有求而然哉？善曰：韓詩外傳曰：昔衛大夫史魚病且死，謂其子曰：我數言蘧伯玉之賢而不能進，彌子瑕不肖而不能退，死不當居喪正堂，殯我於室足矣。衛君問其故，子以父言聞於君，乃召蘧伯玉而貴之，彌子瑕退之，徙殯於正堂，成禮而後去。可謂生以身諫，死以尸諫。然經籍唯有史魚黜殯，非是柳莊，豈為書典散亡，而或陸氏謬也？左氏傳曰：晉侯賞桓子狄臣千室，亦賞士伯以瓜衍之縣，曰：吾獲狄土，子之功；微子，吾喪伯氏矣。韓詩外傳曰：禽息，秦人，知百里奚之賢，薦之於穆公，為私而加刑焉。公後知百里之賢，乃召禽息謝之。禽息對曰：臣聞忠臣進賢不私顯，烈士憂國不喪志。奚陷刑，臣之罪也。乃對使者以首觸楹而死。以上卿之禮葬之。論衡曰：傳言禽息薦百里奚，繆公出，當門仆頭碎首以達其友。應劭漢書注曰：繆公出，當車，以頭擊門。而劉云觸車；未詳其旨。左氏傳曰：襄公以再命，命先茅之縣賞胥臣，曰：舉郤缺，子之功也。杜預曰：先茅絕後，故取其縣以賞胥臣也。〉

　　臣聞利眼臨雲，不能垂照，朗璞蒙垢，不能吐輝。是以明哲之君，時有蔽壅之累；俊乂之臣，屢抱後時之悲。〈言讒人在朝，君臣否隔。明君時有蔽壅，喻利眼臨雲而息照；俊乂後時而屢歎，喻朗玉蒙垢而掩輝。善曰：論衡曰：日月猶人之有目。任子云：日月，天下眼目，而人不知德。抱朴子云：日月之蝕，乃至於盡。天何為當故壞其眼目，以行譴人乎？尸子曰：鄭人謂玉未理者為璞。〉

　　臣聞郁烈之芳，出於委灰；繁會之音，生於絕絃。是以貞女要名於沒世，烈士赴節於當年。〈香以燔質而發芳，絃以特絕而流響，喻貞女沒身而譽立，烈士效節而名彰也。善曰：上林賦曰：酷烈淑郁。王逸楚辭注曰：委，棄也。楚辭曰：五音紛其繁會。〉

　　臣聞良宰謀朝，不必借威；貞臣衛主，脩身則足。是以三晉之強，屈於齊堂之俎；千乘之勢，弱於陽門之哭。〈晏嬰立威於樽俎，子罕慟哭於介夫，終使晉人輟謀，齊、宋不撓，良宰貞臣有效於斯者也。善曰：晏子春秋曰：晉平公使范昭觀齊國政。景公觴之。范昭起曰：願得君之樽為壽。公命左右酌樽以獻，晏子命撤去之。范昭不悅而起舞，顧太師曰：為我奏成周之樂。太師曰：盲臣不習也。范昭歸，謂平公曰：齊未可并。吾欲試其君，晏子知之；吾欲犯其樂，太師知之。於是輟伐齊謀。孔子聞曰：善。不出樽俎之間，而折衝千里之外，晏子之謂也。禮記曰：晉人之覘宋者反報於晉侯曰：陽門之介夫死，而子罕哭之哀，而人說。殆不可伐也。孔子聞之曰：善哉，覘國乎！史記曰：韓哀侯、魏武侯、趙敬侯共滅晉，叁分其地，故曰三晉。陸氏從後通言爾，非謂平公之日，已有三晉之名也。〉

　　臣聞赴曲之音，洪細入韻；蹈節之容，俯仰依詠。是以言苟適事，精麤可施；士苟適道，修短可命。〈此言取其正事而已，豈復係門閥乎？婁敬一言，漢以遷都；醜女暫說，齊以為后。亦猶鼓缶而會時，搖頭而韻曲也。善曰：高誘呂氏春秋注曰：適，中適也。〉

　　臣聞因雲灑潤，則芬澤易流；乘風載響，則音徽自遠。是以德教俟物而濟，榮名緣時而顯。〈此言物有因而易彰也。善曰：乘，猶因也。孔安國尚書傳曰：載，行也。孫卿曰：吾嘗順風而呼，聲非加疾，而聞者彰。君子生非異也，善假於物也。〉

　　臣聞覽影偶質，不能解獨；指跡慕遠，無救於遲。是以循虛器者，非應物之具；翫空言者，非致治之機。〈此言為事非虛，立功須實。故三章設而漢隆，玄言流而晉滅，此其驗也。〉

　　臣聞鑽燧吐火，以續湯谷之晷；揮翮生風，而繼飛廉之功。是以物有微而毗著，事有瑣而助洪。〈物有小而益大，不可忽也。若緹縈獻書而除肉刑，此其例也。善曰：論語，宰予曰：鑽燧改火。楚辭曰：後飛廉使奔屬。王逸曰：飛廉，風伯也。〉

　　臣聞春風朝煦，蕭艾蒙其溫；秋霜宵墜，芝蕙被其涼。是故威以齊物為肅，德以普濟為弘。〈春秋不以善惡殊其彫榮，人君不以貴賤革其賞罰。故詩云：柔亦不茹，剛亦不吐也。善曰：薛君韓詩章句曰：煦，暖也。〉

　　臣聞巧盡於器，習數則貫；道繫於神，人亡則滅。是以輪匠肆目，不乏奚仲之妙；瞽叟清耳，而無伶倫之察。〈此言事在外則易致；妙在內則難精。奚仲巧見於器，故輪工能繼其致也；伶倫妙在其神，故樂人不傳其術也。善曰：杜預左氏傳注曰：肆，極也。世本曰：奚仲作車。尸子曰：造車者，奚仲也。伶倫，已見上文。〉

　　臣聞性之所期，貴賤同量；理之所極，卑高一歸。是以准月稟水，不能加涼；晞日引火，不必增輝。〈言物雖貴賤殊流，高卑異級，至其極也，殊塗共歸。雖方諸稟水於月，而不加於水之涼；陽燧取火於日，不加於火之輝也。善曰：周禮曰：司烜氏掌以夫遂取明火於日，以鑒取明水於月，以共祭祀之明齍明燭共明水。鄭玄曰：夫遂，陽燧也。鑒，鏡屬也。取水者，世謂之方諸。鄭司農曰：夫，發聲也。明齍，謂以明水滫滫粢盛黍稷。烜音燬。〉

　　臣聞絕節高唱，非凡耳所悲；肆義芳訊，非庸聽所善。是以南荊有寡和之歌，東野有不釋之辯。〈商鞅言帝王之術，而孝公以之睡。此其義也。善曰：孔安國尚書傳曰：肆，陳也。宋玉集，楚襄王問於宋玉曰：先生有遺行歟？宋玉對曰：唯，然，有之。客有歌於郢中者，其始曰下俚巴人，國中屬而和者數千人；既而陽春白雪，含商吐角，絕節赴曲，國中唱而和之者彌寡。呂氏春秋曰：孔子行於東野，馬逸，食野人稼，野人留其馬。子貢說而請之，野人終不聽。於是鄙人馬圉乃復往說曰：子耕東海至於西海，吾馬何得不食子苗？野人大悅，解馬還之。〉

　　臣聞尋煙染芬，薰息猶芳，徵音錄響，操終則絕。何則？垂於世者可繼，止乎身者難結。是以玄晏之風恆存，動神之化已滅。〈周孔以禮樂訓世，故其跡可尋；倪惠以堅白為辭，故其辯難繼。是以唐虞遠而淳風流存，蘇張近而解環易絕也。善曰：字書曰：薰，火煙上出也。曹植魏德論曰：玄晏之化，豐洽之政。尚書，益曰：至諴感神。〉

　　臣聞託闇藏形，不為巧密；倚智隱情，不足自匿。是以重光發藻，尋虛捕景；大人貞觀，探心昭忒。〈善曰：日月發輝，既尋虛而捕影，欲藏形而託暗，豈得施其巧密乎？以喻聖人正見，既探心而明惑，欲隱情而倚智，豈足自匿其事乎？善曰：鄧析子曰：藏形匿影。鬼谷子曰：藏形其有欲也，不能隱其情。重光，日也。尚書五行傳曰：明王踐位，則日儷其精，重光以見吉祥。說文曰：捕，取也。思玄賦曰：朝貞觀而夕化。應劭曰：貞，正也。易曰：天地之道，貞觀者也。仲長子昌言曰：探心測意，世加甚焉。〉

　　臣聞披雲看霄，則天文清；澄風觀水，則川流平。是以四族放而唐劭，二臣誅而楚寧。〈凶邪亂正，亦由浮雲蔽天，疾風激水。故舜流四凶而朝穆穆，楚戮費鄢而王道洽也。善曰：尚書，舜流共工于幽州，放驩兠于崇山，竄三苗於三危，殛鯀于羽山，四罪而天下咸服。小雅曰：劭，美也。二臣，費無極與鄢將師也，已見李蕭遠運命論。〉

　　臣聞音以比耳為美，色以悅目為歡。是以衆聽所傾，非假百里之操；萬夫婉孌，非俟西子之顏。故聖人隨世以擢佐，明主因時而命官。〈物之企競，由乎不足；政之不治，才不合時故也。心苟目足，不假美女之麗；用會其朝，不勞稷契之賢矣。善曰：楊雄答客難曰：工聲調於比耳。張衡舞賦曰：既娛心以悅目。孟子曰：西子蒙不潔，則人皆掩鼻而過之。趙岐曰：西子，古好女西施也。〉

　　臣聞出乎身者，非假物所隆；牽乎時者，非克己所勗。是以利盡萬物，不能叡童昏之心；德表生民，不能救棲遑之辱。〈善曰：下愚由性，非假物所移；弊俗係時，非克己能正。是以放勛化被四表，不革丹朱之心；仲尼德冠生人，不救棲遑之辱。善曰：漢劉向上疏曰：雖有堯、舜之聖，不能化丹朱。答賓戲曰：聖哲之洽，棲棲遑遑，孔席不煖，墨突不黔。〉

　　臣聞動循定檢，天有可察；應無常節，身或難照。是以望景揆日，盈數可期；撫臆論心，有時而謬。〈檢，謂定檢，不瀾漫也。此言晷景有節，尺圭可以知其數；深情難測，淵識不能知其心。故光武蔽於龐萌，魏武失之張邈。善曰：趙岐孟子章指曰：言循性守故，天道可知；妄改常心，乖性命之指。蒼頡篇曰：檢，法度也。〉

　　臣聞傾耳求音，視優聽苦；澄心徇物，形逸神勞。是以天殊其數，雖同方不能分其慼；理塞其通，則並質不能共其休。〈耳之與目，同在於身，而苦樂有殊，不能相救；良由造化隔其通，七竅理其用也。善曰：莊子曰：棄生以徇物。又曰：譬如耳目鼻口，皆有所明，不能相通。猶百官衆技，皆有所長，時有所用也。〉

　　臣聞遯世之士，非受匏瓜之性；幽居之女，非無懷春之情。是以名勝欲，故偶影之操矜；窮愈達，故凌霄之節厲。〈名則傳之不朽，窮則身居萬全，故謂之勝。所以烈士貞女，棄彼而取此也。善曰：周易曰：遯世無悶。王逸楚辭注曰：遯，隱也。論語，子曰：吾豈匏瓜也哉？焉能繫而不食！禮記曰：幽居而不淫。漢書，蒯通曰：婦人有幽居守寡者。毛詩曰：有女懷春，吉士誘之。廣雅曰：矜，急也。厲，高也。〉

　　臣聞聽極於音，不慕鈞天之樂；身足於蔭，無假垂天之雲。是以蒲密之黎，遺時雍之世；豐沛之士，忘桓撥之君。〈搖頭鼓缶，秦之樂也。秦人樂之，此故不願天帝之音。故子路之惠政，卓茂之仁恕，豐、沛之甄復，三者自足其樂矣，豈復思時雍桓撥之治哉！善曰：身蔭既足，故無假垂天之雲。垂天，言雲之大也。莊子曰：北溟有魚，名之曰鯤。化為鵬，怒而飛，翼若垂天之雲。家語曰：子路為蒲宰，夫子入其境而歎。子貢執轡而問曰：夫子未見由而三稱善，何也？曰：吾入其境，田疇甚易，草萊甚辟，此恭敬以信，故其人盡力也；入其邑，墟屋甚嚴，樹木甚茂，此忠信以寬，故其民不偷也；至其庭甚閑，此明察以斷，其民不擾也。密令卓茂，已見孔德璋北山移文。尚書堯典曰：黎民於變時雍。豐、沛謂漢也。桓撥謂殷也。毛詩曰：玄王桓撥。毛萇曰：玄王，契也。或者以密為宓子賤。但子賤為政，雖則有聞，以邑對姓，恐文非體也。〉

　　臣聞飛轡西頓，則離朱與矇瞍收察；懸景東秀，則夜光與武夫匿耀。是以才換世則俱困，功偶時而並劭。〈運若時來，則賢明易興；數逢澆季，則愚聖一揆。故堯在朝而舜登庸，哀公居位而仲尼逐也。善曰：飛轡、懸景，皆謂日也。日有御，故云轡也。頓，猶舍也。西頓，謂已夕也。東秀，謂旦明也。廣雅曰：秀，出也。慎子曰：離朱之明。韓詩曰：矇瞍奏公。薛君曰：無珠子曰矇，珠子具而無見曰瞍。大戴禮云：日歸于西，起明于東；月歸于東，起明于西。鄒陽上書曰：夜光之璧。戰國策曰：白骨疑象，碔砆類玉。〉

　　臣聞示應於近，遠有可察；託驗於顯，微或可包。是以寸管下傃，天地不能以氣欺；尺表逆立，日月不能以形逃。〈寸管，黃鍾九寸之律，以灰飛，所以辨天地之數，即示近之義也。以夏至立丈二表於陽城，表觀其晷影，以知日月之度，斯所謂託驗於顯者也。善曰：司馬彪續漢書曰：候氣之法，為室三重，戶閉，塗舋必周，密布緹幔。室中以木為案，每律各一，內庳外高，從其方位，加律上，以葭灰抑其內端，案歷而候之。氣至者灰去。其氣所動者其灰散，人及風所動者其灰聚。鄭玄禮記注曰：傃，猶向也。周禮曰：土圭之法，測土深，正日景，以求地中。日至之景，尺有五寸，謂之地中，四時之所交也，風雨之所會也，陰陽之所和也。〉

　　臣聞絃有常音，故曲終則改；鏡無畜影，故觸形則照。是以虛己應物，必究千變之容；挾情適事，不觀萬殊之妙。〈常音，謂君臣宮商之音。夫絃節有恆，清濁之聲難越；對物有恆，則應化之功不廣。然明鏡無心，物來斯照；聖人玄同，感至皆應。是以滯有之與懷豁，道難得而校也。善曰：文子曰：事猶琴瑟，每終改調。淮南子曰：鏡不設形，故能形也。高誘曰：鏡不豫設人形貌，清明以待人形，形見則見之。鵩鳥賦曰：千變萬化，未始有極。淮南子曰：隔而不通，分為萬殊。〉

　　臣聞柷敔希聲。以諧金石之和；鼙鼓疏擊，以節繁絃之契。是以經治必宣其通，圖物恆審其會。〈夫道上環中，理貴特會。希發而節樂者，繫一柷之功也；一契而御衆者，聖人之能也。善曰：廣雅曰：疏，遲也。〉

　　臣聞目無嘗音之察，耳無照景之神。故在乎我者，不誅之於己；存乎物者，不求備於人。〈言為政之道，恕己及物也。耳目在身，施之異務，不以通塞之故而誅之於己，是以存乎物者豈求其備哉？善曰：杜預左氏傳注曰：嘗，試也。論語，周公曰：無求備於一人。孔安國尚書傳曰：誅，猶痛責之甚也。〉

　　臣聞放身而居，體逸則安；肆口而食，屬厭則充。是以王鮪登俎，不假吞波之魚；蘭膏停室，不思銜燭之龍。〈此欲令各當其所，而無企羨之心，抑亦在鵬鷃之義也。善曰：杜預左氏傳注曰：肆，放也。左氏傳，閻沒汝寬曰：及饋之畢，願以小人之腹，而為君子之心，屬厭而已。鄭玄周禮注曰：充，猶足也。周禮曰：春獻王鮪。劉邵趙都賦曰：巨鼇冠山，陵魚吞舟，吸潦吐波，氣成雲霧，楚辭曰：蘭膏明燭華容備。王逸曰：以蘭香練膏也。楚辭曰：日安不到，燭龍何照？王逸曰：言天西北有幽冥無日之國，有龍銜燭而照之也。〉

　　臣聞衝波安流，則龍舟不能以漂；〈善曰：楚辭曰：衝風起兮橫波。王逸曰：衝，隧也。言及遇隧風，大波涌起。楚辭曰：使江水兮安流。淮南子曰：龍舟鷁首，天子之乘。廣雅曰：漂，激也。〉震風洞發，則夏屋有時而傾。〈善曰：法言曰：吾不見震風能動聾瞶也。洞，疾貌也。楚辭曰：夏屋廣大沙堂秀。莊子云：風謂蛇曰：折大木，飛大屋，唯我也。〉何則﹖牽乎動則靜凝，〈言舟牽乎水，波靜而舟定，故曰靜凝也。善曰：屋雖靜，而為動之所牽，則靜止而為動也。鄭玄儀禮注曰：凝，止也，自定之貌也。〉係乎靜則動貞。〈言屋係乎地，風動而屋傾，是動貞也。善曰：舟雖動，而為靜之所係，則動正而為靜也。周易曰：貞，正也。然此文勢與上句稍殊，不可以文而害意也。〉是以淫風大行，貞女蒙冶容之悔；淳化殷流，盜跖挾曾史之情。〈此謂物無常性，惟化所珍。故水本驚蕩，風靜則安；屋本貞堅，風來則傾。亦由貞專之女，值淫奔之俗，或有桑中之心；凶虐之人，被淳風之化，當挾賢士之義。善曰：言舟本搖蕩，流靜則安。流為水及風，誤也。悔當為誨。曾，曾參；史，史魚。〉

　　臣聞達之所服，貴有或遺；窮之所接，賤而必尋。是以江漢之君。悲其墜屨；少原之婦，哭其亡簪。〈言人居窮則志篤，處達則恩輕。是以楚君施轡，激三軍之澆俗；少原流慟，誚輕薄之頹風。善曰：賈子曰：楚昭王與吳人戰，軍敗走，昭王亡其踦屨，已行三十步，後還取之。左右曰：大王何惜於此？昭王曰：楚國雖貧，豈無此一踦屨哉？吾悲與之偕出而不與之偕反。於是楚俗無相棄者。韓詩外傳曰：孔子出遊少原之野，有婦人中澤而哭，甚哀。孔子怪之，使弟子問焉。婦人對曰：向者刈蓍薪而亡吾簪，是以哀。孔子曰：刈蓍薪而亡蓍簪，有何悲也？婦人曰：非傷亡簪，吾所以悲者，不忘故也。〉

　　臣聞觸非其類，雖疾弗應；感以其方，雖微則順。是以商飆漂山，不興盈尺之雲；谷風乘條，必降彌天之潤。故暗於治者，唱繁而和寡；審乎物者，力約而功峻。〈商風漂蕩，本無興雲之候；暗君政亂，不能懷百姓之心。至谷風習習，必陰必雨；明主在上，則天下自安也。善曰：毛詩曰：習習谷風，維風及雨。毛萇詩傳曰：乘，升也。洪範五行傳曰：雲起於山而彌於天。鄭玄周禮注曰：彌，遍也。〉

　　臣聞煙出於火，非火之和；情生於性，非性之適。故火壯則煙微，性充則情約。是以殷墟有感物之悲，周京無佇立之跡。〈殷墟，謂紂也。周京，幽王也。棄性逐欲，遂令身死，國家為墟。故微子視麥秀而悲殷，周大夫見禾黍而悲感者也。善曰：夫性者生之質，情者性之欲。故性充則國興，情侈則國亂。二王皆棄性而縱欲，所以滅亡也。或者以詩序云彷徨不忍去，而疑佇立之跡。然序又云盡為禾黍，豈得佇立哉？〉

　　臣聞適物之技，俯仰異用；應事之器，通塞異任。是以鳥栖雲而繳飛，魚藏淵而網沈。賁鼓密而含響，朗笛疏而吐音。〈賢聖之道，動合物宜，隨俗污隆，用行其正，取其濟物而已。由求鳥必高其繳，須魚必沈其網也。善曰：爾雅曰：大鼓謂之鼖。賁與鼖古字同。鄭玄禮記注曰：密之言閉也。說文曰：疏，通也。〉

　　臣聞理之所守，勢所常奪；道之所閉，權所必開。是以生重於利，故據圖無揮劍之痛；義貴於身，故臨川有投跡之哀。〈善曰：性命之道，含靈所惜。以利方生，則生重利，不以利喪生，是理之所守，道之所閉也；以身方義，則義貴身，而以義棄身，是勢之所奪，權所必開也。是以據圖無揮劍之痛，以利輕於生；臨川有投跡之哀，以身輕於義。文子曰：左手據天下之圖，而右手刎其喉，愚者不為，身貴乎天下也。死君之難者視死若歸，義重於身故也。天下，大利也，比身則小；身，所重也，比義則輕。臨川自投，謂北人無擇也，已見桓溫薦譙元彥表。〉

　　臣聞通於變者，用約而利博；明其要者，器淺而應玄。是以天地之賾，該於六位；萬殊之曲，窮於五絃。〈事得其要，雖寡而用博。易之六爻，該綜萬象；琴之五絃，備括衆聲。善曰：廣雅曰：玄，遠也。小雅曰：賾，深也。周易曰：大明終始，六位時乘。五絃，琴也。蔡邕琴操曰：伏羲氏作琴，絃有五，象五行。〉

　　臣聞圖形於影，未盡纖麗之容；察火於灰，不睹洪赫之烈。是以問道存乎其人，觀物必造其質。〈此言令人尋本而棄末也。善曰：法言曰：或問經難易，曰：其人存則易，亡則難。〉

　　臣聞情見於物，雖遠猶疏；神藏於形，雖近則密。是以儀天步晷，而脩短可量；臨淵揆水，而淺深難察。〈天布列象物，所以知其度，此即遠猶疏；淵之積水，人所不能測，此即藏於器也。善曰：儀，猶法象也。鄭玄尚書大傳注曰：步，推也。說文曰：晷，日景也。慎子曰：離朱之明，察毫末於百步之外；下於水尺而不能見淺深。非目不明也，其勢難睹也。〉

　　臣聞虐暑熏天，不減堅冰之寒；涸陰凝地，無累陵火之熱。是以吞縱之強，不能反蹈海之志；漂鹵之威，不能降西山之節。〈言勢有極也。虐暑、涸陰之隆，不能易火、冰之性；吞縱、漂鹵之威，不能移貞介之節。善曰：淮南子曰：夫寒之與煖相反，寒地坼水凝，火弗為衰，其勢暴也。見下文。吞縱，謂秦也。六國為縱，而秦滅之，故曰吞縱。過秦曰：秦有并吞八荒之心。史記曰：魏將軍新垣衍說趙，使尊秦為帝。魯連曰：彼秦者，棄禮義而上首功之國也。即肆然而為帝，則連有蹈東海而死耳，吾不忍為之民。尚書序曰：武王伐殷。尚書曰：前徒倒戈，攻于後，以北，血流漂杵。過秦曰：伏尸百萬，流血漂櫓。說文曰：漂，浮也。史記曰：武王伐紂，伯夷、叔齊叩馬諫曰：以臣伐君，可謂仁乎？左右欲兵之，太公曰：此義人也。扶而去之。武王以平殷亂，伯夷、叔齊恥之，隱於首陽山。及餓且死，作歌，其辭曰：登彼西山兮採其薇。〉

　　臣聞理之所開，力所常達；數之所塞，威有必窮。是以烈火流金，不能焚景，沈寒凝海，不能結風。〈金為火所流，海為寒所凝，此是理開而常達也。然則能流金而不能焚景，能凝海而不能結風，此理閉而所窮也。善曰：高誘呂氏春秋注曰：數，術也。〉

　　臣聞足於性者，天損不能入；貞於期者，時累不能淫。是以迅風陵雨，不謬晨禽之察；勁陰殺節，不凋寒木之心。〈夫冒霜雪而松柏不凋，此由是堅實之性也。天雖損，無害也。雞善伺晨，雖陰晦而不輟其鳴，此謂時累不能滛也。善曰：莊子曰：孔子謂顏回曰：無受天損易，無受人益難。滛，猶侵也。法言曰：震風陵雨，然後知夏屋帡幪。李軌曰：陵雨，暴雨也。帡，莫經切。幪，莫公切。〉

文選考異

注「天地所以施生」：案：「生」當作「化」。各本皆誤。
注「在地則化」：案：「地」當作「川」，「化」當作「虛」。各本皆誤。
注「以導其氣也」：袁本、茶陵本「導」作「通」，無「其」字。案：此蓋尤校改之也。
注「然水火相殘」：袁本、茶陵本「殘」作「踐」，是也。
注「閔子騫曰」：案：「騫」當作「馬」。袁本亦誤。茶陵本改為「公鉏然之」，大謬。
注「而不可以相違」：袁本、茶陵本「違」作「為」，是也。
注「陳敬仲曰」：袁本、茶陵本作「毛詩曰」。案：此尤校改之也。
注「漢書曰成帝」下至「故世謂之五侯」：袁本此三十二字作「五侯已見鮑明遠數詩」，是也。茶陵本複出，非。
注「言□至道均被」：袁本、茶陵本「言□」作「善曰」。案：尤改「善曰」入下而誤衍「言」字。下注「首空」二字者三處，皆尤改。此亦當同彼矣。
注「而可御於前也」：何校去「而」字，陳同。各本皆衍。
注「陰晷影之候也」：袁本、茶陵本無「之候」二字，是也。
注「候明時以效績」：袁本、茶陵本「候」作「願」，是也。
注「何休公羊傳曰」：案：「傳」下當有「注」字。各本皆脫。
注「尸子曰」下至「是弗聽也」：袁本此二十五字作「繞梁已見張景陽七命」是也。茶陵本複出，非。
注「晝出瞑目」：陳云「瞑」，「瞋」誤，是也。各本皆偽。
注「子以父言聞於君乃召蘧伯玉」：袁本、茶陵本無「於」字、「乃」字。
注「可謂生以身諫」：袁本、茶陵本無「可謂」二字。
注「薦之於穆公」：袁本、茶陵本無「於」字。
注「晏子春秋曰」下至「晏子之謂也」：袁本此一百二十八字作「齊堂之俎已見張景陽雜詩」，是也。茶陵本複出，非。
注「孫卿曰」：案：「卿」下當有「子」字。各本皆脫。
瞽叟清耳：袁本、茶陵本「叟」作「史」。案：此尤誤改也。
注「謂以明水滫滫粢盛黍稷」：袁本、茶陵本二「滫」字作「滌」。案：此當作「滫滌」，尤校補「滫」而誤并改「滌」耳。
注「善曰日月發輝」：案：「善曰」二字不當有。袁、茶陵二本誤在注首，尤移入下而仍衍此，非。
非假百里之操：案：五臣「百」作「北」。袁、茶陵二本校語云「善」作「百」，五臣作「北」。「百里」不可通，此必有誤。疑「里」當作「牙」。劉及善無注，以「百牙」自不煩注耳。
注「善曰下愚由性」：案：「善曰」二字不當有，說已見前。
注「戰國策曰白骨疑象碔砆類玉」：袁本此十二字作「武夫已見上文」是也。茶陵本複出，非。
注「繫一柷之功也」：案：「繫」當作「擊」，「一」字不當有。各本皆誤衍。
注「言為政之道恕己及物也」：袁本、茶陵本無「道」字。
注「誅猶痛責之甚也」：袁本、茶陵本無「猶痛之甚」四字。
注「衝風起兮橫波」：案：「橫」上當有「水」字。各本皆脫。
注「唯化所珍」：陳云「珍」疑「甄」。今案：當作「移」。各本皆誤。
注「流為水及風」：案：「流」字不當有。各本皆衍。
注「史史魚」：袁本「魚」下有「並已見上文」五字，是也。茶陵本複出，非。尤刪削，益非。
注「而悲感者也」：案：「悲」字不當有，「者」當作「周」。各本皆誤。此以「感周」與上句「悲殷」對文。
注「或者以詩序云」：袁本、茶陵本無「或者以」三字。案：此注各本皆有誤，無以正之。
注「善曰性命之道」：何校去「善曰」二字，是也。各本皆誤。
注「文子曰」：何校「文」上添「善曰」二字，陳同，是也。各本皆誤。
注「蔡邕琴操曰」下至「象五行」：袁本此十六字作「已見上文」，是也。茶陵本所複出云云，皆非。


Chinese text: This work was published before January 1, 1923, and is in the
public domain worldwide because the author died at least 100 years ago.
