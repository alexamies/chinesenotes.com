文選序
梁昭明太子撰

式觀元始，眇覿玄風，冬穴夏巢之時，茹毛飲血之世，世質民淳，斯文未作。逮乎伏羲氏之王〈去聲〉天下也，始畫八卦，造書契，以代結繩之政，由是文籍生焉。《易》曰：「觀乎天文，以察時變。觀乎人文，以化成天下。」文之時義遠矣哉！若夫椎〈直追〉輪爲大輅〈音路〉之始，大輅甯有椎輪之質；增冰爲積水所成，積水曾〈作能〉微增冰之凜〈力錦〉，何哉？蓋踵〈音腫〉其事而增華，變其本而加厲。物卽有之，文亦宜然。隨時變改，難可詳悉。

嘗試論之曰：《詩序》云：「詩有六義焉：一曰風，二曰賦，三曰比，四曰興〈去聲〉，五曰雅，六曰頌。」至於今之作者，異乎古昔。古詩之體，今則全取賦名。荀宋表之於前，賈馬繼之於末。自茲以降，源流寔繁。述邑居，則有「憑虛」、「亡〈音無〉是」之作。戒畋游，則有《長楊》《羽獵》之制。若其紀一事，詠一物，風雲草木之興〈去聲〉，魚蟲禽獸之流，推而廣之，不可勝載矣！又楚人屈原，含忠履潔，君匪從流，臣進逆耳，深思遠慮，遂放湘南。耿介之意卽傷，壹鬱之懷靡愬。臨淵有懷沙之志，吟澤有憔悴之容。騷人之文，自茲而作。

詩者，蓋志之所之也。情動於中，而形於言。《關雎》〈七余〉《麟趾》〈音止〉，正始之道著。桑間濮〈音卜〉上，亡國之音表。故《風》《雅》之道，粲然可觀。自炎漢中葉，厥塗漸異：退傅有「在鄒」之作，降〈下江〉將著「河梁」之篇。四言五言，區以別〈入聲〉矣。又少則三字，多則九言，各體互興，分鑣〈彼嬌〉幷驅〈丘遇〉。頌者，所以游揚德業，襃贊成功。吉甫有「穆〈音目〉若」之談，季子有「至矣」之歎，舒布爲詩，卽言如彼。總成爲頌，又亦若此。次則箴〈音針〉興於補闕，戒出於弼匡，論〈去聲〉則析〈洗激反〉理精微，銘則序事清潤，美終則誄發，圖像則贊興。又詔誥教令之流，表奏牋記之列，書誓符檄〈胡激〉之品，弔祭悲哀之作，答客指事之制，三言八字之文，篇辭引〈以進反〉序，碑碣誌狀，衆制鋒起，源流間〈去聲〉出。譬陶匏〈蒲包〉異器，幷爲入耳之娛。黼黻不同，俱爲悅目之玩。作者之致，蓋云備矣！

余監〈音緘〉撫餘閑，居多暇日。歷觀文囿，泛覽辭林，未嘗不心遊目想，移晷忘倦〈音軌〉。自姬漢以來，眇焉悠邈，時更〈平聲〉七代，數〈去聲〉逾千祀。詞人才子，則名溢於〈匹沼〉縹囊。飛文染翰，則卷盈乎緗〈音相〉帙。自非略其蕪穢，集其清英，蓋欲兼功太半，難矣！若夫姬公之籍，孔父之書，與日月俱懸，鬼神爭奧，孝敬之准式，人倫之師友，豈可重以〈去聲〉芟〈音衫〉夷，加之剪截？老莊之作，管孟之流，蓋以立意爲宗，不以能文爲本，今之所撰，又以略諸。若賢人之美辭，忠臣之抗直，謀夫之話〈下快反〉，辨士之端，冰釋泉湧，金相玉振，所謂坐狙〈七余〉丘，議稷下，仲連之卻秦軍，食〈音異〉其〈音饑〉之下齊國，留侯之發八難，曲逆之吐六奇，蓋乃事美一時，語流千載，概〈古害〉見墳籍，旁出子史，若斯之流，又亦繁博。雖傳之簡牘，而事異篇章，今之所集，亦所不取。至於記事之史，擊年之書，所以襃貶是非，紀別〈入聲〉異同，方之篇翰，亦已不同。若其贊論〈去聲〉之綜〈作宋〉緝〈此立〉辭采，序述之錯比〈避〉文華，事出於沈思，義歸乎翰藻，故與夫篇什，雜而集之。遠自周室，迄于聖代，都爲三十卷，名曰《文選》云耳。

凡次文之體，各以彙〈于貴〉聚。詩賦體卽不一，又以類分。類分之中，各以時代相次。

唐李崇賢上文選注表
〈文林郎守太子右內率府錄事參軍崇賢館直學士臣〉李善

臣善言：竊以道光九野，縟景緯以照臨；德載八埏，麗山川以錯峙。垂象之文斯著，含章之義聿宣。協人靈以取則，基化成而自遠。故羲繩之前，飛葛天之浩唱；媧簧之後，掞叢雲之奧詞。步驟分途，星躔殊建。球鍾愈暢，舞詠方滋。楚國詞人，禦蘭芬於絕代；漢朝才子，綜鞶帨於遙年。虛玄流正始之音，氣質馳建安之體。長離北度，騰雅詠於圭陰；化龍東騖，煽風流於江左。爰逮有梁，宏材彌劭。昭明太子業膺守器，譽貞問寢。居肅成而講藝，開博望以招賢。搴中葉之詞林，酌前修之筆海。周巡綿嶠，品盈尺之珍；楚望長瀾，搜徑寸之寶。故撰斯一集，名曰《文選》。後進英髦，咸資準的。

伏惟陛下經緯成德，文思垂風。則大居尊，耀三辰之珠璧；希聲應物，宣六代之雲英。孰可撮壤崇山，導涓宗海。臣蓬衡蕞品，樗散陋姿，汾河委筴，夙非成誦。崇山墜簡，未議澄心。握玩斯文，載移涼燠。有欣永日，實昧通津。故勉十舍之勞，寄三餘之暇，弋釣書部，原言注緝，合成六十卷，殺青甫就，輕用上聞。享帚自珍，緘石知謬，敢有塵於廣內，庶無遺於小說。謹詣闕奉進，伏原鴻慈，曲垂照覽。謹言。顯慶三年九月日，上表。

宋刻原序
貴池在蕭梁時寔爲昭明太子封邑，血食千載，威靈赫然，水旱疾疫，無禱不應。廟有文選閣，宏麗壯偉，而獨無是書之板，蓋缺典也。往歲邦人嘗欲募衆力爲之，不成。今是書流傳於世，皆是五臣注本。五臣特訓釋旨意，多不原用事所出。獨李善淹貫該洽，號爲精詳。雖四明贛上各嘗刊勒，往往裁節語句，可恨。袤因以俸餘鋟木，會池陽袁史君助其費，郡文學周之綱督其役，逾年乃克成。卽摹本藏之閣上，以其板寘之學宮，以慰邦人所以尊事昭明之意云。淳熙辛丑上巳日晉陵尤袤題。

重刻宋淳熙本文選序
〈賜進士出身通奉大夫江南蘇松常鎮太等處承宣布政使司布政使〉胡克家撰

《文選》於孟蜀時，毋昭裔已爲鏤板，載《五代史補》。然其所刻何本，不可考也。宋代大都盛行五臣，又幷善爲六臣，而善注反微矣。淳熙中，尤延之在貴池倉使，取善注讎校鋟木。厥後單行之本，咸從之出。經數百年轉展之手，訛舛日滋，將不可讀。恭逢國家文運昭回，聖學高深，苞函藝府。受書之士，均思熟精選理，以潤色鴻業。而佳本罕覯，誦習爲難，甯非缺事歟。

往歲顧千里、彭甘亭見語，以吳下有得尤槧者，因卽屬兩君遴手影摹，校刊行世。逾年工成，雕造精緻，勘對嚴審，雖尤氏眞本，殆不是過焉。從此讀者開卷快然，非敢云是舉卽崇賢功臣，抑亦學海文林之一助已。

其善注之幷合五臣者，與尤殊別。凡資參訂，卽所不廢；又尋究尤本，輒有致疑。鉤稽探索，頗具要領，宜諗來者。撰次爲《考異》十卷，詳著義例，附列於後，而別爲之敘云。嘉慶十四年二月卽望序。

文選考異序
〈賜進士出身通奉大夫江南蘇松常鎮太等處承宣布政使司布政使〉胡克家撰

《文選》之異，起於五臣。然使有五臣而不與善注合幷，若合幷矣，而未經合幷者具在，卽任其異而勿考，當無不可也。

今世間所存，僅有袁本，有茶陵本，及此次重刻之淳熙辛丑尤延之本。夫袁本、茶陵本固合幷者，而尤本仍非未經合幷也。何以言之，觀其正文，則善與五臣已相羼雜，或沿前而有訛，或改舊而成誤，悉心推究，莫不顯然也。觀其注，則題下篇中，各嘗闌入呂向、劉良，頗得指名，非特意主增加，他多誤取也。觀其音，則當句每未刊五臣，注內間兩存善讀，割裂卽時有之，刪削殊復不少。崇賢舊觀，失之彌遠也。然則數百年來徒據後出單行之善注，便云顯慶勒成，已爲如此，豈非大誤。卽何義門、陳少章齗齗於片言隻字，不能挈其綱維，皆繇有異而弗知考也。

余夙昔鑽研，近始有悟，參而會之，徵驗不爽。又訪於知交之通此學者，元和顧君廣圻、鎮洋彭君兆蓀，深相剖晰，僉謂無疑。遂乃條舉件系，編撰十卷，諸凡義例，反覆詳論，幾於二十萬言。苟非體要，均在所略。不敢秘諸篋衍，用貽海內好學深思之士，庶其有取於斯。嘉慶十四年二月下旬序。


Chinese text: This work was published before January 1, 1923, and is in the
public domain worldwide because the author died at least 100 years ago.
