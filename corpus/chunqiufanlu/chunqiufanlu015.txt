郊義第六十六

　　郊義：春秋之法，王者歲一祭天於郊，四祭於宗廟，宗廟因於四時之易，郊因於新歲之初，聖人有以起之，其以祭，不可不親也。天者，百神之君也，王者之所最尊也，以最尊天之故，故易始歲更紀，即以其初郊，郊必以正月上辛者，言以所最尊首一歲之事，每更紀者，以郊郊祭首之，先貴之義，尊天之道也。

郊祭第六十七

　　春秋之義，國有大喪者，止宗廟之祭，而不止郊祭，不敢以父母之喪廢事天地之禮也。父母之喪，至哀痛悲苦也，尚不敢廢郊也，庸足以廢郊者，故其在禮亦曰：喪者不祭，唯祭天為越喪而行事。夫古之畏敬天而重天郊如此甚也，今群臣學士不探察曰：「萬民多貧，或頗饑寒，足郊乎！」是何言之誤，天子父母事天，而子孫畜萬民，民未遍飽，無用祭天者，是猶子孫未得食，無用食父母也，言莫逆於是，是其去禮遠也。先貴而後賤，庸貴於天子，天子號天之子也，奈何受為天子之號，而無天子之禮，天子不可不祭天也，無異人之不可以不食父，為人子而不事父者，天下莫能以為可，今為天之子而不事天，何以異是。是故天子每至歲首，必先郊祭以享天，乃敢為地，行子禮也；每將興師，必先郊祭以告天，乃敢征伐，行子道也。文王受命而王天下，先郊乃敢行事，而興師伐崇，其詩曰：「芃芃棫樸，薪之槱之。濟濟辟王，左右趨之。濟濟辟王，左右奉璋。奉璋峨峨，髦士攸宜。」此郊辭也。其下曰：「淠彼涇舟，烝徒橶之。周王於邁，六師及之。」此伐辭也。其下曰：「文王受命，有此武功，既伐于崇，作邑於豐。」以此辭者，見文王受命則郊，郊乃伐崇，伐崇之時，民何處央乎！

四祭第六十八

　　古者歲四祭，四祭者，因四時之生庸而祭其先祖父母也。故春曰祠，夏曰礿，秋曰嘗，冬曰蒸，此言不失其時以奉祭先祖也，過時不祭，則失為人子之道也。祠者，以正月始食韭也，礿者，以四月食麥也，嘗者，以七月嘗黍稷也，蒸者，以十月進初稻也，此天之經也，地之義也，孝子孝婦緣天之時，因地之利，地之菜茹瓜果，藝之稻麥黍稷，菜生穀熟，永思吉日，供具祭物，齋戒沐浴，潔清致敬，祀其先祖父母，孝子孝婦不使時過已，處之以愛敬，行之以恭讓，亦殆免於罪矣。

　　已受命而王，必先祭天，乃行王事，文王之伐崇是也，詩曰：「濟濟辟王，左右奉璋。奉璋峨峨，髦士攸宜。」此文王之郊也。其下之辭曰：「淠彼涇舟，烝徒橶之。周王于邁，六師及之。」此文王之伐崇也。上言奉璋，下言伐崇，以是見文王之先郊而後伐也。文王受命則郊，郊乃伐崇，崇國之民方困於暴亂之君，未得被聖人德澤，而文王已郊矣，安在德澤未洽者不可以郊乎！

郊祀第六十九

　　周宣王時，天下旱，歲惡甚，王憂之，其詩曰：「倬彼雲漢，昭回於天。王曰：『嗚呼！何辜今之人！天降喪亂，餓饉薦臻。靡神不舉，靡愛斯牲。珪璧既卒，甯莫我聽！旱既太甚，蘊隆蟲蟲。不殄禋祀，自郊徂宮。上下奠瘞，靡神不宗。后稷不克，上帝不臨，耗射下土，甯刃我躬』」宣王自以為不能乎后稷，不中乎上帝，故有此災，有此災，愈恐懼而謹事天，天若不予是家，是家者安得立為天子，立為天子者，天予是家，天予是家者，天使是家，天使是家者，是家天之所予也，天之所使也，天已予之，天已使之，其間不可以接天，何哉？故春秋凡譏郊，未嘗譏君德不成於郊也，乃不郊而祭山川，失祭之敘，逆於禮，故必譏之，以此觀之，不祭天者，乃不可祭小神也。郊因先卜，不吉，不敢郊；百神之祭不卜，而郊獨卜，郊祭最大也。春秋譏喪祭，不譏喪郊，郊不辟喪，喪尚不辟，況他物。郊祝曰：「皇皇上天，照臨下土，集地之靈，降甘風雨，庶物群生，各得其所，靡今靡古，維予一人某，敬拜皇天之祜。」夫不自為言，而為庶物群生言，以人心庶天無尤焉，天無尤焉，而辭恭順，宜可喜也。右郊祀九句，九句者，陽數也。

順命第七十

　　父者，子之天也，天者，父之天也，無天而生，未之有也。天者，萬物之祖，萬物非天不生，獨陰不生，獨陽不生，陰陽與天地參然後生，故曰：父之子也可尊，母之子也可卑，尊者取尊號，卑者取卑號，故德侔天地者，皇天右而子之，號稱天子；其次有五等之爵以尊之，皆以國邑為號；其無德於天地之間者，州、國、人、民；甚者不得繫國邑，皆絕骨肉之屬，離人倫，謂之閽盜而已，無名姓號氏於天地之間，至賤乎賤者也；其尊至德，巍巍乎不可以加矣，其卑至賤，冥冥其無下矣。春秋列序位，尊卑之陳，累累乎可得而觀也，雖闇至愚，莫不昭然，公子慶父罪亦不當繫於國，以親之故，為之諱，而謂之齊仲孫，去其公子之親也，故有大罪不奉其天命者，皆棄其天倫。人於天也，以道受命，其於人，以言受命；不若於道者，天絕之，不若於言者，人絕之；臣子大受命於君，辭而出疆，唯有社稷國家之危，猶得發辭而專安之盟是也。天子受命於天，諸侯受命於天子，子受命於父，臣妾受命於君，妻受命於夫，諸所受命者，其尊皆天也，雖謂受命於天亦可。天子不能奉天之命，則廢而稱公，王者之後是也；公侯不能奉天子之命，則名絕而不得就位，衛侯朔是也；子不奉父命，則有伯討之罪，衛世子蒯聵是也；臣不奉君命，雖善，以叛言，晉趙鞅入於晉陽以叛是也；妾不奉君之命，則媵女先至者是也；妻不奉夫之命，則絕夫不言及是也；曰不奉順於天者，其罪如此。

　　孔子曰：「畏天命，畏大人，畏聖人之言。」其祭社稷、宗廟、山川、鬼神，不以其道，無災無害；至於祭天不享，其卜不從，使其牛口傷，鼷鼠食其角，或言食牛，或言食而死，或食而生，或不食而自死，或改卜而牛死，或卜而食其角，過有深淺薄厚，而災有簡甚，不可不察也；猶郊之變因其災，而之變應而無為也，見百事之變之所不知而自然者，勝言與！以此見其可畏，專誅絕者，其唯天乎！臣殺君，子殺父，三十有餘，諸其賤者則損，以此觀之，可畏者，其唯天命、大人乎！亡國五十有餘，皆不事畏者也，況不畏大人，大人專誅之，君之滅者，何日之有哉！魯宣違聖人之言，變古易常，而災立至，聖人之言可不慎！此三畏者，異恉而同致，故聖人同之，俱言其可畏也。
郊事對第七十一
　　廷尉臣湯昧死言，臣湯承制以郊事問故膠西相仲舒。臣仲舒對曰：「所聞古者天子之禮，莫重於郊，郊常以正月上辛者，所以先百神而最居前，禮三年喪，不祭其先而不敢廢郊，郊重於宗廟，天尊於人也。王制曰：『祭天地之牛繭栗，宗廟之牛握，賓客之牛尺。』此言德滋美而牲滋微也。春秋曰：『魯祭周公，用白牡。』色白、貴純也。『帝牲在滌三月。』牲貴肥潔而不貪其大也。凡養牲之道，務在肥潔而已，駒犢未能勝芻豢之食，莫如令食其母便。」臣湯謹問仲舒：「魯祀周公用白牡，非禮也。」臣仲舒對曰：「禮也。」臣湯問：「周天子用騂犅，群公不毛。周公、諸公也，何以得用純牲？」仲舒對曰：「武王崩，成王立，而在襁褓之中，周公繼文武之業，成二聖之功，德漸天地，澤被四海，故成王賢而貴之，詩云：『無德不報。』故成王使祭周公以白牡，上不得與天子同色，下有異於諸侯。臣仲舒愚以為報德之禮。」臣湯問仲舒：「天子祭天，諸侯祭土，魯何緣以祭郊？」臣仲舒對曰：「周公傅成王，成王遂及聖，功莫大於此，周公，聖人也，有祭於天道，故成王令魯郊也。」臣湯問仲舒：「魯祭周公用白牡，其郊何用？」臣仲舒對曰：「魯郊用純騂犅，周色上赤，魯以天子命郊，故以騂。」臣湯問仲舒：「祠宗廟或以鳧當鳧，鳧非鳧，可用否？」仲舒對曰：「鶩非鳧，鳧非鶩也。臣聞孔子入太廟，每事問，慎之至也。陛下祭躬親，齋戒沐浴，以承宗廟，甚敬謹，奈何以鳧當鶩，鶩當鳧，名實不相應，以承太廟，不亦不稱乎！臣仲舒愚以為不可。臣犬馬齒衰，賜骸骨，伏陋巷，陛下乃幸使九卿問臣以朝廷之事，臣愚陋，曾不足以承明詔，奉大對。臣仲舒昧死以聞。」