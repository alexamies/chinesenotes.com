	《淮南子》二十一卷，〈內府藏本。〉漢淮南王劉安撰，高誘註。安事蹟具《漢書》本傳。《漢書‧藝文志》雜家︰「《淮南》內二十一篇。外三十三篇。」顏師古註曰︰「《內篇》論道，《外篇》雜說。」今所存者二十一篇，蓋內篇也。高誘序言︰「此書大較歸之於道，號曰《鴻烈》。」故《舊唐志》有何誘《淮南鴻烈音》一卷，言《鴻烈》之音也；《宋志》有《淮南鴻烈解》二十一卷，亦《鴻烈》之解也。而註其下曰「淮南王安撰」，似乎解亦安撰者。諸書引用，遂併《淮南子》之本文，亦題曰《淮南鴻烈解》，誤之甚矣。晁公武《讀書志》稱︰「《崇文總目》亡三篇，李淑《邯鄲圖書志》亡二篇。其家本惟存《原道》、《俶眞》、《天文》、《墜形》、《時則》、《覽冥》、《精神》、《本經》、《主術》、《繆稱》、《齊俗》、《道應》、《氾論》、《詮言》、《兵略》、《說林》、《說山》十七篇，亡其四篇。」高似孫《子略》稱讚《淮南》二十篇。是在宋已鮮完本。惟洪邁《容齋隨筆》稱今所存者二十一卷，與今本同。然白居易《六帖》引「烏鵲塡河」事，云出《淮南子》，而今本無之。則尚有脫文也。公武謂許愼註稱記上，陳振孫謂今本題許愼註。而詳序文，卽是高誘，殆不可曉。廬泉劉績又謂記上猶言標題進呈，並非愼爲之註。然《隋志》、《唐志》、《宋志》皆許氏、高氏二註並列。陸德明《莊子釋文》引《淮南子》註稱許愼，李善《文選》註、殷敬順《列子釋文》引《淮南子》註，或稱高誘，或稱許愼，是原有二註之明證。後愼註散佚，傳刻者誤以誘註題愼名也。觀書中稱景古影字，而愼《說文》無影字，其不出於愼審矣。誘涿郡人，盧植之弟子。建安中辟司空掾，歷官東郡濮陽令，遷河東監。並見於自序中。愼則和帝永元中人，遠在其前，何由記上？誘註劉績之說，蓋徒附會其文，而未詳考時代也。
	