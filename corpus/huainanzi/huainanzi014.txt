太清問於無窮子曰：“子知道乎？”無窮子曰：“吾弗知也。”又問于無為“吾知道有數。”曰：“其數奈何？”無為曰：“吾知道之可以弱，可以強；可以柔，可以剛；可以陰，可以陽；可以窈，可以明；可以包裹天地，可以應待無方。此吾所以知道之數也。”太清又問於無始曰：“向者，吾道於無窮，曰：‘吾弗知之。” 又問于無為，無為曰：‘吾知道。’曰：‘子之知道，亦有數乎？’無為曰：‘吾知道有數。’曰：‘其數奈何？’無為曰：‘吾知道之可以弱，可以強；可以柔，可以剛；可以陰，可以陽；可以窈，可以明；可以包裹天地，可以應待無方。吾所以知道之數也。’若是，則無為知與無窮之弗知，孰是孰非？”無始曰：“弗知之深，而知之淺；弗知內，而知之外；弗知精，而知之粗。”太清仰而歎曰：“然則不知乃知邪？知乃不知邪？孰知知之為弗知，弗知之為知邪？”無始曰：“道不可聞，聞而非也；道不可見，見而非也；道不可言，言而非也。孰知形之不形者乎？”故老子曰：“天下皆知善之為善，斯不善也。”故“知者不言，言者不知”也。

白公問於孔子曰：“人可以微言？”孔子不應。白公曰：“若以石投水中，何如？”曰：“吳、越之善沒者能取之矣。”曰：“若以水投水，何如？”孔子曰：“ 菑、澠之水合，易牙嘗而知之。”白公曰：“然則人固不可以微言乎？”孔子曰：“何謂不可？誰知言之謂者乎？夫知言之謂者，不以言言也。爭魚者濡，逐獸者趨，非樂之也。故至言去言，至為無為，夫淺知之所爭者，末矣。”白公不得也，故死於浴室。故老子曰：“言有宗，事有君。夫唯無知，是以不吾知也。”白公之謂也。

惠子為惠王為國法，已成而示諸先生，先生皆善之，奏之惠王。惠王甚說之。以示翟煎，曰：“善”！惠王曰：“善，可行乎？”翟煎曰：“不可。”惠王曰：“善而不可行，何也？”翟煎對曰：“今夫舉大木者，前呼邪許，後亦應之。此舉重勸力之歌也，豈無鄭、衛激楚之音哉？然而不用者，不若此其宜也。治國有禮，不在文辯。”故老子曰：“法令滋彰，盜賊多有。”此之謂也。

田駢以道術說齊王，王應之曰：“寡人所有，齊國也。道術雖以除患，願聞國之政。”田駢對曰：“臣之言無政，而可以為政。譬之若林木無材，而可以為材。願王察其所謂，而自取齊國之政焉已。雖無除其患害，天地之間，六合之內，可陶冶而變化也。齊國之政，何足問哉！”此老聃之所謂“無狀之狀，無物之象”者也。若王之所問者，齊也；田駢所稱者，材也。材不及林，林不及雨，雨不及陰陽，陰陽不及和，和不及道。

白公勝得荊國，不能以府庫分人。七日，石乙入曰：“不義得之，又不能佈施，患必至矣！不能予人，不若焚之，毋令人害我！”白公弗聽也。九日，葉公入，乃發大府之貨以予眾，出高庫之兵以賦民，因而攻之。十有九日而禽白公。夫國非其有也，而欲有之，可謂至貪也；不能為人，又無以自為，可謂至愚矣！譬白公之嗇也，何以異於梟之愛其子也？故老子曰：“持而盈之，不如其已。揣而銳之，不可長保也。”

趙簡子以襄子為後，董閼於曰：“無恤賤，今以為後，何也？”簡子曰：“是為人也，能為社稷忍羞。”異日，知伯與襄子飲，而批襄子之首。大夫請殺之。襄子曰：“先君之立我也，曰：能為社稷忍羞。豈曰能刺人哉！”處十月，知伯圍襄子于晉陽，襄子疏隊而擊之，大敗知伯，破其首以為飲器。故老子曰：“知其雄，守其雌，其為天下谿。”

齧缺問道於被衣，被衣曰：“正女形，壹女視，天和將至。攝女知，正女度，神將來舍。德將來附若美，而道將為女居。憃乎若新生之犢，而無求其故。”言未卒，齧缺繼以仇夷。被衣行歌而去，曰：“形若槁骸，心如死灰。直實不知，以故自持。墨墨恢恢，無心可與謀。彼何人哉！”故老子曰：“明白四達。能以無知乎！”

趙襄子攻翟而勝之，取尤人、終人。使者來謁之，襄子方將食，而有憂色。左右曰：“一朝而兩城下，此人之所喜也。今君有憂色，何也？”襄子曰：“江、河之大也，不過三日，飄風暴雨，日中不須臾。今趙氏之德行無所積，今一朝兩城下，亡其及我乎！”孔子聞之，曰：“趙氏其昌乎！”夫憂，所以為昌也；而喜，所以為亡也。勝非其難也，持之者其難也。賢主以此持勝，故其福及後世。齊、楚、吳、越，皆嘗勝矣，然而卒取亡焉，不能乎持勝也。唯有道之主能持勝。孔子勁杓國門之關，而不肯以力聞。墨子為守攻，公輸般服，而不肯以兵知。善持勝者，以強為弱。故老子曰：“道沖，而用之又弗盈也。”

惠孟見宋康王，蹀足謦欬，疾言曰：“寡人所說者，勇有功也，不說為仁義者也客將何以教寡人？”惠孟對曰：“臣有道於此，人雖勇，刺之不入。雖巧有力，擊之不中。大王獨無意邪？”宋王曰：“善。此寡人之所欲聞也。”惠孟曰：“夫刺之而不入，擊之而不中，此猶辱也。臣有道於此，使人雖有勇弗敢刺，雖有力不敢擊，夫不敢刺不敢擊，非無其意也。臣有道於此，使人本無其意也。夫無其意，未有愛利之也。臣有道於此，使天下丈夫、女子，莫不歡然皆欲愛利之心。此其賢于勇有力也，四累之上也。大王獨無意邪！”宋王曰：“此寡人所欲得也。”惠孟對曰：“孔、墨是已。孔丘、墨翟，無地而為君，無官而為長。天下丈夫、女子，莫不延頸舉踵，而願安利之者。今大王，萬乘之主也。誠有其志，則四境之內皆得其利矣。此賢于孔、墨也遠矣。”宋王無以應。惠孟出。宋王謂左右曰：“辯矣！客之以說勝寡人也。”故老子曰：“勇於不敢則活。”由此觀之，大勇反為不勇耳。昔堯之佐九人，舜之佐七人，武王之佐五人；堯、舜、武王於九、七、五者，不能一事焉。然而垂拱受成功者，善乘人之資耳。故人與驥逐走，則不勝驥；托于車上，則驥不能勝人。北方有獸，其名曰蹶，鼠前而兔後，趨則頓，走則顛，常為蛩蛩駏驉取甘草以與之。蹶有患害，蛩蛩駏驉必負而走。此以其能，托其所不能。故老子曰：“夫代大匠斫者，希不傷其手。”

薄疑說衛嗣君以王術。嗣君應之曰：“予所有者，千乘也。願以受教。”薄疑對曰：“烏獲舉千鈞，又況一斤乎？”杜赫以安天下說周昭文君，文君謂杜赫曰：“願學所以安周。”赫對曰：“臣之所言不可，則不能安周；臣之所言可，則周自安矣。”此所謂弗安而安者也。故老子曰：“大制無割，故致數輿無輿也。”

魯國之法，魯人為人妾于諸侯，有能贖之者，取金於府。子贛贖魯人于諸侯。來，而辭不受金。孔子曰：“賜失之矣。夫聖人之舉事也，可以移風易俗，而受教順可施後世，非獨以適身之行也。今國之富者寡而貧者眾，贖而受金，則為不廉；不受金，則不復贖人。自今以來，魯人不復贖人于諸侯矣。”孔子亦可謂知禮矣。故老子曰：“見小曰明。”

魏武侯問于李克曰：“吳之所以亡者，何也？”李克對曰：“數戰而數勝。”武侯曰：“數戰數勝，國之福。其獨以亡，何故也？”對曰：“數戰則民疲，數勝則主驕。以驕主使疲民，而國不亡者，天下鮮矣！驕則恣，恣則極物；疲則怨，怨則極慮；上下俱極，吳之亡猶晚矣！夫差之所以自剄於幹遂也。”老子曰：“功成名遂，身退，天之道也。”

甯越欲幹齊桓公，困窮無以自達，於是為商旅，將任車，以商于齊，暮宿于郭門之外。桓公郊迎客，夜開門，辟任車，爝火甚盛，從者甚眾，甯越飯牛車下，望見桓公而悲。擊牛角而疾商歌。桓公聞之，撫其仆之手曰：“異哉！歌者非常人也。”命後車載之。桓公及至，從者以請。桓公贛之衣冠而見，說以為天下。桓公大說，將任之。君臣爭之曰：“客，衛人也。衛之去齊不遠，君不若使人問之。問之而故賢者也，用之未晚。”桓公曰：“不然。問之，患其有小惡也。以人之小惡而忘人之大美，此人主之所以失天下之士也。”凡聽必有驗，一聽而弗複問，合其所以也。且人固難合也，權而用其長者而已矣。當是舉也，桓公得之矣。故老子曰：“天大、地大、道大、王亦大，域中有四大，而王處其一焉。”以言其能包裹之也。

大王亶父居邠，翟人攻之。事之以皮帛、珠玉而弗受。曰“翟人之所求者地。無以財物為也。”大王亶父曰：“與人之兄居而殺其弟，與人之父處而殺其子，吾弗為。皆勉處矣！為吾臣，與翟人奚以異？且吾聞之也，不以其所養害其養。”杖策而去。民相連而從之，遂成國於岐山之下。大王亶父可謂能保生矣。雖富貴，不以養傷身；雖貧賤，不以利累形。今受其先人之爵祿，則必重失之。所自來者久矣，而輕失之，豈不惑哉！故老子曰：“貴以身為天下，焉可以托天下；愛以身為天下，焉可以寄天下矣！”

中山公子牟謂詹子曰：“身處江海之上，心在魏闕之下，為之奈何？”詹子曰：“重生。重生則輕利。”中山公子牟曰：“雖知之，猶不能自勝。”詹子曰：“不能自勝，則從之；從之，神無怨乎！不能自勝而強弗從者，此之謂重傷。重傷之人，無壽類矣。”故老子曰：“知和曰常，知常曰明，益生曰祥，心使氣曰強。”是故 “用其光，複歸其明也。”

楚莊王問詹何曰：“治國奈何？”對曰：“何明於治身，而不明于治國？”楚王曰：“寡人得立宗廟社稷，願學所以守之。”詹何對曰：“臣未嘗聞身治而國亂者也，未嘗聞身亂而國治者也。故本任於身，不敢對以末。”楚王曰：“善。”故老子曰：“修之身，其德乃真也。”

桓公讀書於堂，輪扁斫輪於堂下。釋其椎鑿，而問桓公曰：“君之所讀者，何書也？”桓公曰：“聖人之書。”輪扁曰：“其人焉在？”桓公曰：“已死矣。”輪扁曰：“是直聖人之糟粕耳。”桓公曰悖然作色而怒曰：“寡人讀書，工人焉得而譏之哉！有說則可，無說則死！”輪扁曰：“然。有說。臣試以臣之斫輪語之。大疾則苦而不入，大徐則甘而不固，不甘不苦，應於手，厭於心，而可以至妙者，臣不能以教臣之子，而臣之子亦不能得之於臣。是以行年七十，老而為輪。今聖人之所言者，亦以懷其實，窮而死，獨其糟粕在耳。”故老子曰：“道可道，非常道；名可名，非常名。”

昔者，司城子罕相宋，謂宋君曰：“夫國家之安危，百姓之治亂，在君行賞罰。夫爵賞賜予，民之所好也，君自行之；殺戮刑罰，民之所怨也，臣請當之。”宋君曰：“善。寡人當其美，子受其怨。寡人自知不為諸侯笑矣。”國人皆知殺戮之專，制在子罕也，大臣親之，百姓畏之，居不至期年，子罕遂卻宋君而專其政。故老子曰：“魚不可脫于淵，國之利器，不可以示人。”

王壽負書而行，見徐馮于周，徐馮曰：“事者，應變而動，變生於時，故知時者無常行。書者，言之所出也。言出於知者，知者藏書。”於是王壽乃焚書而舞之。故老子曰：“多言數窮，不如守中。”

令尹子佩請飲莊王。莊王許諾。子佩疏揖，北面立于殿下。曰：“昔者君王許之，今不果往。意者臣有罪乎？”莊王曰：“吾聞子具于強台。強台者，南望料山，以臨方皇，左江而右淮，其樂忘死，若吾薄德之人，不可以當此樂也。恐留而不能反。”故老子曰：“不見可欲，使心不亂。”

晉公子重耳出亡，過曹，無禮焉。厘負羈之妻謂厘負羈曰：“君無禮于晉公子，吾觀其從者，皆賢人也。若以相夫子反晉國，必伐曹，子何不先加德焉？”厘負羈遺之壺飯而加璧焉。重耳受其飯而反其璧。及其反國，起師伐曹，克之。令三軍無入厘負羈之裏。故老子曰：“曲則全，枉則正。”

越王勾踐與吳戰而不勝，國破身亡，困於會稽。忿心張膽，氣如湧泉，選練甲卒，赴火若滅。然而請身為臣，妻為妾，親執戈，為吳兵先馬走，果禽之於幹遂。故老子曰：“柔之勝剛也，弱之勝強也，天下莫不知，而莫之能行。”越王親之，故霸中國。

趙簡子死，未葬，中牟入齊。已葬五日，襄子起兵攻圍之。未合而城自壞者數十丈。襄子擊金而退之。軍吏諫曰：“君誅中牟之罪，而城自壞，是天助我，何故去之？”襄子曰：“吾聞之叔向曰：‘君子不乘人於利，不迫人於險。’使之治城，城治而後攻之。”中牟聞其義，乃請降。故老子曰：“夫唯不爭，故天下莫能與之爭。”

秦穆公謂伯樂曰：“子之年長矣。子姓有可使求馬者乎？”對曰：“良馬者，可以形容筋骨相也。相天下之馬者，若滅若失，若亡其一。若此馬者，絕塵弭轍。臣之子皆下材也，可告以良馬，而不可告以天下之馬。臣有所與供儋纏采薪者方九堙，此其于馬，非臣之下也。請見之。”穆公見之，使之求馬。三月而反報曰：“已得馬矣。在於沙丘。”穆公曰：“何馬也？”對曰：“牡而黃。”使人往取之，牝而驪。穆公不說。召伯樂而問之曰：“敗矣。子之所使求者。毛物、牝牡弗能知，又何馬之能知？”伯樂喟然大息曰：“一至此乎！是乃其所以千萬臣而無數者也。若堙之所觀者，天機也。得其精而忘其粗，在內而忘其外，見其所見而不見其所不見，視其所視而遺其所不視。若彼之所相者，乃有貴乎馬者！”馬至，而果千里之馬。故老子曰：“大直若屈，大巧若拙。”

吳起為楚令尹，適魏。問屈宜若曰：“王不知起之不肖，而以為令尹。先生試觀起之為人也。”屈子曰：“將奈何？”吳起曰：“ 將衰楚國之爵，而平其制祿；損其有餘，而綏其不足；砥礪甲兵，時爭利於天下。”屈子曰：“宜若聞之，昔善治國家者，不變其故，不易其常。今子將衰楚國之爵，而平其制祿；損其有餘，而綏其不足；是變其故，易其常也。行之者不利。宜若聞之曰：‘怒者，逆德也，兵者兇器也。爭者人之所本也。’今子陰謀逆德，好用兇器，始人之所本，逆之至也。且子用魯兵，不宜得志于齊，而行志焉；子用魏兵，不宜得志于秦，而得志焉。宜若聞之，非禍人不能成禍。吾固惑吾王之數逆天道，戾人理，至今無禍。差須夫子也。”吳起惕然曰：“尚可更乎？”屈子曰：“成形之徒，不可更也。子不若敦愛而篤行之。”老子曰：“挫其銳，解其紛，和其光，同其塵。”

晉伐楚，三舍不止。大夫請擊之。莊王曰：“先君之時，晉不伐楚。及孤之身，而晉伐楚，是孤之過也。若何其辱群大夫？”曰：“先臣之時，晉不伐楚。今臣之身，而晉伐楚，此臣之罪也。請三擊之。”王俯而泣，涕沾襟，起而拜群大夫。晉人聞之，曰：“君臣爭以過為在己，且輕下其臣，不可伐也。”夜還師而歸。老子曰：“能受國之垢，是謂社稷主。”

宋景公之時，熒惑在心。公懼，召子韋而問焉。曰：“熒惑在心，何也？”子韋曰：“熒惑，天罰也；心，宋分野，禍且當君。雖然，可移于宰相。”公曰：“宰相，所使治國家也。而移死焉。不祥。”子韋曰：“可移於民。”公曰：“民死，寡人誰為君乎？寧獨死耳！”子韋曰：“可移於歲。”公曰“歲，民之命；歲饑，民必死矣。為人君而欲殺其民以自活也，其誰以我為君者乎？是寡人之命，固已盡矣！子韋無複言矣。”子韋還走，北面再拜曰：“敢賀君。天之處高而聽卑。君有君人之言三，天必有三賞君。今夕星必徙三舍，君延年二十一歲。”公曰：“子奚以知之？”對曰：“君有君人之言三，故有三賞，星必三徙舍。舍行七裏，三七二十一，故君移年二十一歲。臣請伏于陛下以伺之。星不徙，臣請死之。”公曰：“可”。是夕也，星果三徙舍。故老子曰：“能受國之不祥，是謂天下王。”

昔者，公孫龍在趙之時，謂弟子曰：“人而無能者，龍不能與遊。”有客衣褐帶索而見曰：“臣能呼。”公孫龍顧謂弟子曰：“門下故有能呼者乎？”對曰：“無有。”公孫龍曰：“與之弟子籍。”後數日，往說燕王。至於河上，而航在一汜，使善呼者呼之。一呼而航來。故曰：聖人之處世，不逆有伎能之士。故老子曰：“ 人無棄人，物無棄物，是謂襲明。”

子發攻蔡，逾之。宣王郊迎，列田百頃，而封之執圭。子發辭不受。曰：“治國立政，諸侯入賓，此君之德也；發號施令，師未合而失敵遁，此將軍之威也；兵陳戰而勝敵者，此庶民之力也。夫乘民之功勞，而取其爵祿者，非仁義之道也。”故辭而弗受。故老子曰：“功成而不居。夫惟不居，是以不去。”

晉文公伐原，與大夫期三日。三日而原不降。文公令去之。軍吏曰：“原不過一二日將降矣。”君曰：“吾不知原三日而不得下也。以與大夫期，盡而不疲，失信得原，吾弗為也。”原人聞之，曰：“有君若此，可弗降也？”遂降。溫人聞，亦請降。故老子曰：“窈兮冥兮，其中有精，其精甚真，其中有信。”故“美言可以市尊，美行可以加人”。

公儀休相魯，而嗜魚。一國獻魚，公儀子弗受。其弟子諫曰：“夫子嗜魚。弗受，何也？”答曰：“夫唯嗜魚，故弗受。夫受魚而免於相，雖嗜魚，不能自給魚；毋受魚而不免於相，則能長自給魚。”此明于為人為己者也。故老子曰：“後其身而身先，外其身而身存。非以其無私邪？故能成其私。”一曰：知足不辱。

狐丘丈人謂孫叔敖曰：“人有三怨，子知之乎？”孫叔敖曰：“何謂也？”對曰：“爵高者，士妒之；官大者，主惡之；祿厚者，怨處之。”孫叔敖曰：“吾爵益高，吾志益下；吾官益大，吾心益小；吾祿益厚，吾施益博。是以免三怨，可乎？”故老子曰：“貴必以賤為本，高必以下為基。”

大司馬捶鉤者，年八十矣，而不失鉤芒。大司馬曰：“子巧邪？有道邪？”曰：“臣有守也。臣年二十好捶鉤，於物無視也。非鉤無察也。”是以用之者，必假於弗用也，而以長得其用。而況持而不用者乎？物孰不濟焉！故老子曰：“從事於道者，同於道。”

文王砥德修政，三年而天下二垂歸之。紂聞而患之，曰：“餘夙興夜寐，與之競行，則苦心勞形，縱而置之，恐伐餘一人。”崇侯虎曰：“周伯昌行仁義而善謀，太子發勇敢而不疑，中子旦恭儉而知時。若與之從，則不堪其殃；縱而赦之，身必危亡。冠雖弊，必加於頭。及未成，請圖之。”屈商乃拘文王於羑裏。於是散宜生乃以千金求天下之珍怪，得騶虞、雞斯之乘，玄玉百工，大貝百朋，玄豹、黃羆、青豻、白虎文皮千合，以獻於紂。因費仲而通。紂見而說之，乃免其身，殺牛而賜之。文王歸，乃為玉門，築靈台，相女童，擊鐘鼓，以待紂之失也。紂聞之，曰：“周伯昌改道易行，吾無憂矣。”乃為炮烙，剖比干，剔孕婦，殺諫者。文王乃遂其謀。故老子曰：“知其榮，守其辱，為天下穀。”

成王問政于尹佚曰：“吾何德之行，而民親其上？”對曰：“使之時而敬順之。”王曰：“其度安在？”曰：“如臨深淵，如履薄冰。”王曰：“懼哉！王人乎。” 尹佚曰：“天地之間，四海之內，善之則吾畜也，不善則吾仇也。昔夏、商之臣反仇桀、紂，而臣湯、武，宿沙之民皆自攻其君，而歸神農，此世之所明知也。如何其無懼也？”故老子曰：“人之所畏，不可不畏也。”

蹠之徒問蹠曰：“盜亦有盜乎？”蹠曰：“奚適其無道也！夫意而中藏者，聖也；入先者，勇也；出後者，義也；分均者，仁也；知可否者，智也。五者不備，而能成大盜者，天下無之。”由此觀之，盜賊之心，必托聖人之道而後可行。故老子曰：“絕聖棄智，民利百倍。”

楚將子發好求技道之士。楚有善為偷者，往見曰：“聞君求技道之士。臣，偷也，願以技齎一卒。”子發聞之，衣不給帶，冠不暇正，出見而禮之。左右諫曰：“偷者，天下之盜也。何為之禮？”君曰：“此非左右之所得與。”後無幾何，齊興兵伐楚，子發將師以當之，兵三卻。楚賢良大夫皆盡其計而悉其誠，齊師愈強。於是市偷進請曰：“臣有薄技，願為君行之。”子發曰：“諾”。不問其辭而遣之。偷則夜解齊將軍之幬帳而獻之。子發因使人歸之。曰：“卒有出薪者，得將軍之帷，使歸之于執事。”明又複往，取其枕。子發又使人歸之。明日又複往，取其簪。子發又使歸之。齊師聞之，大駭。將軍與軍吏謀曰：“今日不去，楚君恐取吾頭。” 乃還師而去。故曰：無細而能薄，在人君用之也。故老子曰：“不善人，善人之資也。”

顏回謂仲尼曰：“回益矣。”仲尼曰：“何謂也？”曰：“回忘禮樂矣。”仲尼曰：“可矣。猶未也。”異日複見，曰：“回益矣。”仲尼曰：“何謂也？”曰：“回忘仁義也。”仲尼曰：“可矣。猶未也。”異日複見。曰：“回坐忘矣。”仲尼遽然曰：“何謂坐忘？”顏回曰：“墮支體，黜聰明，離形去知，洞於化通。是謂坐忘。”仲尼曰：“洞則無善也，化則無常矣。而夫子薦賢。丘請從之後。”故老子曰：“載營魄抱一，能無離乎！專氣至柔，能如嬰兒乎！”

秦穆公興師，將以襲鄭。蹇叔曰：“不可。臣聞襲國者，以車不過百里，以人不過三十裏，為其謀未及發洩也，甲兵未及銳弊也，糧食未及乏絕也，人民未及疲病也。皆以其氣之高與其力之盛至，是以犯敵能威。今行數千里，又數絕諸侯之地；以襲國，臣不知其可也。君重圖之。”穆公不聽。蹇叔送師，衰絰而哭之。師遂行，過周而東。鄭賈人弦高矯鄭伯之命，以十二牛勞秦師而賓之。三師乃懼而謀曰：“吾行數千里以襲人，未至而人已知之。其備必先成，不可襲也。”還師而去。當此之時，晉文公適薨，未葬。先軫言於襄公曰：“昔吾先君與穆公交，天下莫不聞，諸侯莫不知，今君薨未葬，而不吊吾喪，而不假道，是死吾君而弱吾孤也。請擊之。”襄公許諾。先軫舉兵而與秦師遇於殽。大破之，禽其三帥以歸。穆公聞之，素服廟臨，以說於眾。故老子曰：“知而不知，尚矣；不知而知，病也！”

齊王后死，王欲置後而未定。使群臣議。薛公欲中王之意，因獻十珥而美其一。旦日，因問美珥之所在。因勸立以為王后。齊王大說，遂尊重薛公。故人主之意欲見於外，則為人臣之所制。故老子曰：“塞其兌，閉其門，終身不勤。”

盧敖游乎北海，經乎太陰，入乎玄闕，至於蒙穀之上。見一士焉，深目而玄鬢，淚注而鳶肩，豐上而殺下。軒軒然方迎風而舞。顧見盧敖，慢然下其臂，遁逃乎碑。盧敖就而視之，方倦龜殼而食蛤梨。盧敖與之語曰：“唯敖為背群離黨，窮觀於六合之外者，非敖而已乎？敖幼而好遊，至長不渝。周行四極，唯北陰之未窺。今卒睹夫子於是，子殆可與敖為友乎？”若士者，齤然而笑曰：“嘻！子，中州之民，寧肯而遠至此，此猶光乎日月而載列星，陰陽之所行，四時之所生，其比夫不名之地，猶窔奧也。若我南遊乎岡㝗之野，北息乎沉墨之鄉，西窮窅冥之党，東關鴻蒙之光，此其下無地而上無天，聽焉無聞，視焉無眴。此其外猶有汰沃之汜。其餘一舉而千萬裏，吾猶未能之在。今子游始於此，乃語窮觀，豈不亦遠哉！然子處矣！吾與汗漫期於九垓之外，吾不可以久駐。”若士舉臂而竦身，遂入雲中。盧敖仰而視之，弗見，乃止駕，柸治，悖若有喪也。曰：“吾比夫子，猶黃鵠與壤蟲也。終日行，不離咫尺，而自以為遠。豈不悲哉！”故莊子曰：“小年不及大年，小知不及大知，朝菌不知晦朔，蟪蛄不知春秋。”此言明之有所不見也。

季子治亶父三年，而巫馬期絻衣短褐，易容貌，往觀化焉。見得魚釋之。巫馬期問焉，曰：“凡子所為魚者，欲得也。今得而釋之，何也？”漁者對曰：“季子不欲人取小魚也。所得者小魚，是以釋之。”巫馬期歸，以報孔子曰：“季子之德至矣。使人暗行，若有嚴刑在其側者。季子何以至於此？”孔子曰：“丘嘗問之以治，言曰：‘誡于此者刑於彼。’季子必行此術也。”故老子曰：“去彼取此。”

罔兩問于景曰：“昭昭者，神明也？”景曰：“非也。”罔兩曰：“子何以知之？”景曰：“扶桑受謝，日照宇宙，昭昭之光，輝燭四海，闔戶塞牖，則無由入矣。若神明，四通並流，無所不極，上際於天，下蟠於地。化育萬物而不可為象，俯仰之間而撫四海之外。昭昭何足以明之！”故老子曰：“天下之至柔，馳騁天下之至堅。”

光耀問於無有曰：”子果有乎？其果無有乎？”無有弗應也。光耀不得問，而就視其狀貌，冥然、忽然，視之不見其形，聽之不聞其聲，搏之不可得，望之不可極也。光耀曰：“貴矣哉！孰能至於此乎！予能有無矣，未能無無也；及其為無無，又何從至於此哉！”故老子曰：“無有入於無間，吾是以知無為之有益也。”

白公勝慮亂。罷朝而立，倒杖策，錣上貫頤，血流至地而弗知也。鄭人聞之，曰：“頤之忘，將何不忘哉！”此言精神之越于外，智慮之蕩於內，則不能漏理其形也。是故神之所用者遠，則所遺者近也。故老子曰：“不出戶以知天下，不窺牖以見天道。其出彌遠，其知彌少。”此之謂也。

秦皇帝得天下，恐不能守，發邊戍，築長城，修關梁，設障塞，具傳車，置邊吏。然劉氏奪之，若轉閉錘。昔者武王伐紂，破之牧野，乃封比干之墓，表商容之閭，柴箕子之門，朝成湯之廟，發钜橋之粟，散鹿台之錢，破鼓折枹，馳弓絕弦，去舍露宿以示平易，解劍帶笏以示無仇。于此天下歌謠而樂之，諸侯執幣相朝，三十四世不奪。故老子曰：“善閉者，無關鍵而不可開也；善結者，無繩約而不可解也。”

尹需學禦，三年而無得焉。私自苦痛，常寢想之。中夜，夢受秋駕于師。明日往朝，師望之，謂之曰：“吾非愛道於子也，恐子不可予也。今日教子以秋駕。”尹需反走，北面再拜曰：“臣有天幸，今夕固夢受之。”故老子曰：“致虛極，守靜篤，萬物並作，吾以觀其複也。”

昔孫叔敖三得令尹，無喜志；三去令尹，無憂色。延陵季子，吳人願一以為王而不肯；許由，讓天下而弗受；晏子與崔杼盟，臨死地不變其儀；此皆有所遠通也。精神通於死生，則物孰能惑之！荊有佽非，得寶劍於幹隊，還反度江，至於中流，陽侯之波，兩蛟挾繞其船，佽非謂枻船者曰：“嘗有如此而得活者乎？”對曰：“未嘗見也。”於是佽非瞑目，勃然攘臂拔劍曰：“武士可以仁義之禮說也，不可劫而奪也。此江中之腐肉朽骨，棄劍而已。余有奚愛焉！”赴江刺蛟，遂斷其頭，船中人盡活。風波畢除，荊爵為執圭。孔子聞之，曰：“夫善哉！腐肉朽骨棄劍者，佽非之謂乎！”故老子曰：“夫唯無以生為者，是賢於貴生焉。”

齊人淳于髡以從說魏王，魏王辯之。約車十乘，將使荊，辭而行。人以為從未足也，複以衡說，其辭若然。魏王乃止其行而疏其身。失從心志，而又不能成衡之事。是其所以固也。夫言有宗，事有本，失其宗本，技能雖多，不若其寡也。故周鼎著倕，而使齧其指，先王以見大巧之不可也。故慎子曰：“匠人知為門，能以門，所以不知門也，故必杜，然後能門”。

墨者有田鳩者，欲見秦惠王。約車申轅，留于秦，周年不得見。客有言之楚王者，往見楚王，楚王甚悅之。予以節，使于秦。至，因見。予之將軍之節。惠王見而說之。出舍，喟然而歎，告從者曰：“吾留秦三年不得見，不識道之可以從楚也。”物故有近之而遠，遠之而近者。故大人之行，不掩以繩，至所極而已矣。此所謂《管子》“梟飛而維繩”者。

灃水之深千仞，而不受塵垢，投金鐵針焉，則形見於外。非不深且清也，魚鱉龍蛇莫之肯歸也。是故石上不生五穀，禿山不遊麋鹿，無所陰蔽隱也。昔趙文子問于叔向曰：“晉六將軍，其孰先亡乎？”對曰：“中行、知氏。”文子曰：“何乎？”對曰：“其為政也，以苛以察，以切為明，以刻下為忠，以計多為功，譬之猶廓革者也。廓之，大則大矣，裂之道也。”故老子曰：“其政悶悶，其民純純，其政察察，其民缺缺。”

景公謂太卜曰：“子之道何能？”對曰：“能動地。”晏子往見公，公曰：“寡人問太卜曰：‘子之道何能？’對曰：‘能動地。’地可動乎？”晏子默然不對。出，見太卜，曰：“昔吾見句星在房、心之間，地其動乎？”太卜曰：“然”。晏子出。太卜走往見公曰：“臣非能動地，地固將動也。”田子陽聞之，曰：“晏子默然不對者，不欲太卜之死；往見太卜者，恐公之欺也。晏子可謂忠於上而惠於下矣。”故老子曰：“方而不割，廉而不劌。”

魏文侯觴諸大夫于曲陽，飲酒酣，文侯喟然歎曰：“吾獨無豫讓以為臣乎？”蹇重舉白而進之，曰：“請浮君。”君曰：“何也？”對曰：“臣聞之，有命之父母，不知孝子；有道之君，不知忠臣。夫豫讓之君，亦何如哉？”文侯受觴而飲釂不獻。曰：“無管仲、鮑叔以為臣，故有豫讓之功。”故老子曰：“國家昏亂有忠臣。 ”

孔子觀桓公之廟，有器焉，謂之宥卮。孔子曰：善哉！予得見此器。”顧曰：“弟子取水。”水至，灌之。其中則正，其盈則覆。孔子造然革容曰：“善哉，持盈者乎！”子貢在側曰：“請問持盈。”曰：“益而損之。”曰：’何謂益而損之？”曰：“夫物盛而衰，樂極則悲，日中而移，月盈而虧。是故聰明睿智，守之以愚；多聞博辯，守之以陋；武力毅勇，守之以畏；富貴廣大，守之以儉；德施天下，守之以讓。此五者，先王所以守天下而弗失也；反此五者，未嘗不危也。”故老子曰：“服此道者不欲盈。夫唯不盈，故能弊而不新成。”

武王問太公曰：“寡人伐紂天下，是臣殺其主而下伐其上也。吾恐後世之用兵不休，鬥爭不已，為之奈何？”太公曰：“甚善，王之問也！夫未得獸者，唯恐其創之小也；已得之，唯恐傷肉之多也。王若欲久持之，則塞民於兌，道全為無用之事，煩擾之教，彼皆樂其業，供其情，昭昭而道冥冥，於是乃去其瞀而載之木，解其劍而帶之笏。為之三年之喪，令類不蕃，高辭卑讓，使民不爭。酒肉以通之，竽瑟以娛之，鬼神以畏之，繁文滋禮以弇其質，厚葬久喪以亶其家，含珠鱗、施綸組以貧其財，深鑿高壟以盡其力，家貧族少，慮患者貧，以此移風，可以持天下弗失。”故老子曰：“化而欲作，吾將鎮之以無名之樸也。”


Chinese text: This work was published before January 1, 1923, and is in the public domain worldwide because the author died at least 100 years ago.