楚辭卷第十四

哀時命第十四

哀時命之不及古人兮，夫何予生之不遘時！

往者不可扳援兮，徠者不可與期。

志憾恨而不逞兮，杼中情而屬詩。

夜炯炯而不寐兮，懷隱憂而歷茲。

心鬱鬱而無告兮，眾孰可與深謀！

欿愁悴而委惰兮，老冉冉而逮之。

居處愁以隱約兮，志沈抑而不揚。

道壅塞而不通兮，江河廣而無梁。

願至崑崙之懸圃兮，采鍾山之玉英。

攬瑤木之橝枝兮，望閬風之板桐。

弱水汨其為難兮，路中斷而不通。

勢不能凌波以徑度兮，又無羽翼而高翔。

然隱憫而不達兮，獨徙倚而彷徉。

悵惝罔以永思兮，心紆軫宗而增傷。

倚躊躇以淹留兮，日饑饉而絕糧。

廓抱景而獨倚兮，超永思乎故鄉。

廓落寂而無友兮，誰可與玩此遺芳？

白日晼晼其將入兮，哀余壽之弗將。

車既弊而馬罷兮，蹇邅徊而不能行。

身既不容於濁世兮，不知進退之宜當。

冠崔嵬而切雲兮，劍淋離而從橫。

衣攝葉以儲與兮，左袪挂於榑桑；

右衽拂於不周兮，六合不足以肆行。

上同鑿枘於伏戲兮，下合矩矱於虞唐。

願尊節而式高兮，志猶卑夫禹、湯。

雖知困其不改操兮，終不以邪枉害方。

世並舉而好朋兮，壹斗斛而相量。

眾比周以肩迫兮，賢者遠而隱藏。

為鳳皇作鶉籠兮，雖翕翅其不容。

靈皇其不寤知兮，焉陳詞而效忠。

俗嫉妒而蔽賢兮，孰知余之從容？

願舒志而抽馮兮，庸詎知其吉凶？

璋珪雜於甑窐兮，隴廉與孟娵同宮。

舉世以為恆俗兮，固將愁苦而終窮。

幽獨轉而不寐兮，惟煩懣而盈匈。

魂眇眇而馳騁兮，心煩冤之□□。

志欿憾而不憺兮，路幽昧而甚難。

塊獨守此曲隅兮，然欿切而永歎。

愁修夜而宛轉兮，氣涫沸沛其若波。

握剞劂而不用兮，操規矩而無所施。

騁騏驥於中庭兮，焉能極夫遠道？

置□狖於櫺檻兮，夫何以責其捷巧？

駟跛虌而上山兮，吾固知其不能陞。

釋管晏而任臧獲兮，何權衡之能稱？

□簬雜於黀蒸兮，機蓬矢以射革。

負檐荷以丈尺兮，欲伸要而不可得。

外迫脅於機臂兮，上牽聯於矰隿。

肩傾側而不容兮，固□腹而不得息。

務光自投於深淵兮，不獲世之塵垢。

孰魁摧之可久兮，願退身而窮處。

鑿山楹而為室兮，下被衣於水渚。

霧露濛濛其晨降兮，雲依斐而承宇。

虹霓紛其朝霞兮，夕淫淫而淋雨。

怊茫茫而無歸兮，悵遠望此曠野。

下垂釣於谿谷兮，上要求於僊者。

與赤松而結友兮，比王僑而為耦。

使梟楊先導兮，白虎為之前後。

浮雲霧而入冥兮，騎白鹿而容與。

魂聇聇以寄獨兮，汨徂往而不歸。

處卓卓而日遠兮，志浩蕩而傷懷。

鸞鳳翔於蒼雲兮，故矰繳而不能加。

蛟龍潛於旋淵兮，身不挂於罔羅。

知貪餌而近死兮，不如下游乎清波。

寧幽隱以遠禍兮，孰侵辱之可為。

子胥死而成義兮，屈原沈於汨羅。

雖體解其不變兮，豈忠信之可化。

志怦怦而內直兮，履繩墨而不頗。

執權衡而無私兮，稱輕重而不差。

摡塵垢之枉攘兮，除穢累而反真。

形體白而質素兮，中皎潔而淑清。

時厭飫而不用兮，且隱伏而遠身。

聊竄端而匿跡兮，嗼寂默而無聲。

獨便悁而煩毒兮，焉發憤而筊抒。

時曖曖其將罷兮，遂悶歎而無名。

伯夷死於首陽兮，卒夭隱而不榮。

太公不遇文王兮，身至死而不得逞。

懷瑤象而佩瓊兮，願陳列而無正。

生天墜之若過兮，忽爛漫而無成。

邪氣襲余之形體兮，疾憯怛而萌生。

願壹見陽春之白日兮，恐不終乎永年。


Chinese text: This work was published before January 1, 1923, and is in the public domain worldwide because the author died at least 100 years ago.