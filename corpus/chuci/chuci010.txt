青春受謝，白日昭只。
春氣奮發，萬物遽只。
冥凌浹行，魂無逃只。
魂魄歸來！無遠遙只。
魂乎歸來！無東無西，無南無北只。
東有大海，溺水浟浟只。
螭龍並流，上下悠悠只。
霧雨淫淫，白皓膠只。
魂乎無東！湯谷寂寥只。
魂乎無南！南有炎火千里，蝮蛇蜒只。
山林險隘，虎豹蜿只。
鰅鳙短狐，王虺騫只。
魂乎無南！蜮傷躬只。
魂乎無西！西方流沙，漭洋洋只。
豕首縱目，被發鬤只。
長爪踞牙，誒笑狂只。
魂乎無西！多害傷只。
魂乎無北！北有寒山，趠龍赩只。
代水不可涉，深不可測只。
天白顥顥，寒凝凝只。
魂乎無往！盈北極只。
魂魄歸來！閒以靜只。
自恣荊楚，安以定只。
逞志究欲，心意安只。
窮身永樂，年壽延只。
魂乎歸來！樂不可言只。
五穀六仞，設菰梁只。
鼎臑盈望，和致芳只。
內鶬鴿鵠，味豺羹只。
魂乎歸來！恣所嘗只。
鮮蠵甘雞，和楚酷只。
醢豚苦狗，膾苴蒪只。
吳酸蒿蔞，不沾薄只。
魂兮歸來！恣所擇只。
炙鴰烝鳧，煔鶉陳只。
煎鰿臛雀，遽爽存只。
魂乎歸來！麗以先只。
四酎並孰，不澀嗌只。
清馨凍飲，不歠役只。
吳醴白櫱，和楚瀝只。
魂乎歸來！不遽惕只。
代秦鄭衛，鳴竽張只。
伏戲駕辯，楚勞商只。
謳和揚阿，趙蕭倡只。
魂乎歸來！定空桑只。
二八接舞，投詩賦只。
叩鍾調磬，娛人亂只。
四上競氣，極聲變只。
魂乎歸來！聽歌譔只。
朱唇皓齒，嫭以姱只。
比德好閒，習以都只。
豐肉微骨，調以娛只。
魂乎歸來！安以舒只。
嫮目宜笑，娥眉曼只。
容則秀雅，稚朱顏只。
魂乎歸來！靜以安只。
姱修滂浩，麗以佳只。
曾頰倚耳，曲眉規只。
滂心綽態，姣麗施只。
小腰秀頸，若鮮卑只。
魂乎歸來！思怨移只。
易中利心，以動作只。
粉白黛黑，施芳澤只。
長袂拂面，善留客只。
魂乎歸來！以娛昔只。
青色直眉，美目媔只。
靨輔奇牙，宜笑嘕只。
豐肉微骨，體便娟只。
魂乎歸來！恣所便只。
夏屋廣大，沙堂秀只。
南房小壇，觀絕霤只。
曲屋步壛，宜擾畜只。
騰駕步游，獵春囿只。
瓊轂錯衡，英華假只。
茞蘭桂樹，郁彌路只。
魂乎歸來！恣志慮只。
孔雀盈園，畜鸞皇只！ 鵾鴻群晨，雜鶖鶬只。
鴻鵠代游，曼鷫鹴只。
魂乎歸來！鳳凰翔只。
曼澤怡面，血氣盛只。
永宜厥身，保壽命只。
室家盈廷，爵祿盛只。
魂乎歸來！居室定只。
接徑千里，出若雲只。
三圭重侯，聽類神祇。
察篤夭隱，孤寡存只。
魂兮歸來！正始昆只。
田邑千畛，人阜昌只。
美冒眾流，德澤章只。
先威後文，善美明只。
魂乎歸來！賞罰當只。
名聲若日，照四海只。
德譽配天，萬民理只。
北至幽陵，南交阯只。
西薄羊腸，東窮海只。
魂乎歸來！尚賢士只。
發政獻行，禁苛暴只。
舉傑壓陛，誅譏罷只。
直贏在位，近禹麾只。
豪傑執政，流澤施只。
魂乎歸來！國家為只。
雄雄赫赫，天德明只。
三公穆穆，登降堂只。
諸侯畢極，立九卿只。
昭質既設，大侯張只。
執弓挾矢，揖辭讓只。
魂乎來歸！尚三王只。


Chinese text: This work was published before January 1, 1923, and is in the public domain worldwide because the author died at least 100 years ago.