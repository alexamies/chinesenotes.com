惜誓第十一

　　惜余年老而日衰兮，歲忽忽而不反。登蒼天而高舉兮，歷眾山而日遠。觀江河之紆曲兮，離四海之沾濡；攀北極而一息兮，吸沆瀣以充虛。飛朱鳥使先驅兮，駕太一之象輿；蒼龍蚴虬於左驂兮，白虎騁而為右騑；建日月以為蓋兮，載玉女於後車；馳騖於沓冥之中兮，休息虖昆侖之墟。 　　樂窮極而不厭兮，願從容虖神明；涉丹水而駝騁兮，右大夏之遺風。黃鵠之一舉兮，知山川之紆曲，再舉兮，睹天地之圜方；臨中國之眾人兮，托回飇乎尚羊。乃至少原之壄兮，赤松王喬皆在旁；二子擁瑟而調均兮，余因稱虖清商。澹然而自樂兮，吸眾氣而翱翔；念我長生而久僊兮，不如反余之故鄉。

　　黃鵠後時而寄處兮，鴟梟群而制之；神龍失水而陸居兮，為螻蟻之所裁。夫黃鵠、神龍猶如此兮，況賢者之逢亂世哉？

　　壽冉冉而日衰兮，固儃回而不息；俗流從而不止兮，眾枉聚而矯直。或偷合而苟進兮，或隱居而深藏；苦稱量之不審兮，同權槩而就衡。或推迻而苟容兮，或直言之諤諤；傷誠是之不察兮，并紉茅絲以為索。

　　方世俗之幽昏兮，眩白黑之美惡；放山淵之龜玉兮，相與貴夫礫石。梅伯數諫而至醢兮，來革順志而用國；悲仁人之盡節兮，反為小人之所賊。比干忠諫而剖心兮，箕子被髮而佯狂；水背流而源竭兮，木去根而不長；非重軀以慮難兮，惜傷身之無功。

　　已矣哉！獨不見夫鸞鳳之高翔兮，乃集大皇之壄；循四極而回周兮，見盛德而後下。彼聖人之神德兮，遠濁世而自藏。使麒麟可得羈而係兮，又何以異虖犬羊？


Chinese text: This work was published before January 1, 1923, and is in the public domain worldwide because the author died at least 100 years ago.