《林部》 Lín Radical

林：平土有叢木曰林。从二木。凡林之屬皆从林。
𣞤：豐也。从林；𡘲。或說規模字。从大、𠦜，數之積也；林者，木之多也。𠦜與庶同意。《商書》曰：「庶草繁無。」
鬱：木叢生者。从林，𩰪省聲。
楚：叢木。一名荊也。从林疋聲。
棽：木枝條棽儷皃。从林今聲。
楙：木盛也。从林矛聲。
麓：守山林吏也。从林鹿聲。一曰林屬於山為麓。《春秋傳》曰：「沙麓崩。」
棼：複屋棟也。从林分聲。
森：木多皃。从林从木。讀若曾參之參。
梵：出自西域釋書，未詳意義。

<p>Source: Chinese Text Project <a href="http://ctext.org/shuo-wen-jie-zi">http://ctext.org/shuo-wen-jie-zi</a></p>