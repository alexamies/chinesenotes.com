《黽部》 Mǐn Radical

黽：鼃黽也。从它，象形。𪓑頭與它頭同。凡𪓑之屬皆从𪓑。
鼈：甲蟲也。从𪓑敝聲。
黿：大鼈也。从𪓑元聲。
鼃：蝦蟇也。从𪓑圭聲。
鼀：圥鼀，詹諸也。其鳴詹諸，其皮鼀鼀，其行圥圥。从黽从圥，圥亦聲。
𪓿：𪓰𪓿，詹諸也。《詩》曰：「得此𪓰𪓿。」言其行𪓿𪓿。从黽爾聲。
鼉：水蟲。似蜥易，長大。从黽單聲。
𪓷：水蟲也。薉貉之民食之。从黽奚聲。
䵶：𪓷屬，頭有兩角，出遼東。从黽句聲。
蠅：營營青蠅。蟲之大腹者。从黽从虫。
䵹：䵹鼄，蟊也。从黽，𥏼省聲。
鼄：䵹鼄也。从黽朱聲。
鼂：匽鼂也。讀若朝。楊雄說：匽鼂，蟲名。杜林以為朝旦，非是。从黽从旦。
鼇：海大鼈也。从黽敖聲。

<p>Source: Chinese Text Project <a href="http://ctext.org/shuo-wen-jie-zi">http://ctext.org/shuo-wen-jie-zi</a></p>