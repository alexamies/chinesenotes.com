《曰部》 Yuē Radical

曰：詞也。从口乙聲。亦象口气出也。凡曰之屬皆从曰。
𣆑：告也。从曰从冊，冊亦聲。
曷：何也。从曰匃聲。
曶：出气詞也。从曰，象气出形。《春秋傳》曰：「鄭太子曶。」
朁：曾也。从曰兓聲。《詩》曰：「朁不畏明。」
沓：語多沓沓也。从水从曰。遼東有沓縣。
曹：獄之兩曹也。在廷東。从㯥，治事者；从曰。

<p>Source: Chinese Text Project <a href="http://ctext.org/shuo-wen-jie-zi">http://ctext.org/shuo-wen-jie-zi</a></p>