《毛部》 Máo Radical

毛：眉髮之屬及獸毛也。象形。凡毛之屬皆从毛。
𣯍：毛盛也。从毛隼聲。《虞書》曰：「鳥獸𣯍髦。」
㲦：獸豪也。从毛倝聲。
毨：仲秋，鳥獸毛盛，可選取以為器用。从毛先聲。讀若選。
𣯩：以毳為𦇧，色如虋。故謂之𣯩。虋，禾之赤苗也。从毛㒼聲。《詩》曰：「毳衣如𣯩。」
氊：撚毛也。从毛亶聲。
毦：羽毛飾也。从毛耳聲。
氍：氍毹、毾㲪，皆氊緂之屬，蓋方言也。从毛瞿聲。
毹：氍毹也。从毛俞聲。
毾：毾㲪也。从毛𦐇聲。
㲪：毾㲪也。从毛登聲。
毬：鞠丸也。从毛求聲。
氅：析鳥羽為旗纛之屬。从毛敞聲。

<p>Source: Chinese Text Project <a href="http://ctext.org/shuo-wen-jie-zi">http://ctext.org/shuo-wen-jie-zi</a></p>