《缶部》 Fǒu Radical

缶：瓦器。所以盛酒𤖅。秦人鼓之以節謌。象形。凡缶之屬皆从缶。
䍍：未燒瓦器也。从缶𣪊聲。讀若筩莩。
匋：瓦器也。从缶，包省聲。古者昆吾作匋。案：《史篇》讀與缶同。
罌：缶也。从缶賏聲。
𦉈：小口罌也。从缶𠂹聲。
䍌：小缶也。从缶咅聲。
缾：𦉥也。从缶幷聲。
𦉥：汲缾也。从缶雝聲。
䍇：下平缶也。从缶乏聲。讀若𦐇。
罃：備火，長頸缾也。从缶，熒省聲。
缸：瓦也。从缶工聲。
𦈸：瓦器也。从缶或聲。
䍎：瓦器也。从缶薦聲。
䍃：瓦器也。从缶肉聲。
𦉢：瓦器也。从缶霝聲。
䍄：缺也。从缶占聲。
缺：器破也。从缶，決省聲。
罅：裂也。从缶虖聲。缶燒善裂也。
罄：器中空也。从缶殸聲。殸，古文磬字。《詩》云：「缾之罄矣。」
罊：器中盡也。从缶𣪠聲。
缿：受錢器也。从缶后聲。古以瓦，今以竹。
罐：器也。从缶雚聲。

<p>Source: Chinese Text Project <a href="http://ctext.org/shuo-wen-jie-zi">http://ctext.org/shuo-wen-jie-zi</a></p>