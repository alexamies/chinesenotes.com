《𠬞部》 Gǒng Radical

𠬞：竦手也。从𠂇从又。凡廾之屬皆从廾。今變隸作廾。
奉：承也。从手从廾，𡴀聲。
丞：翊也。从廾从卩从山。山高，奉承之義。
奐：取奐也。一曰大也。从廾，夐省。
弇：蓋也。从廾从合。
𢍰：引給也。从廾睪聲。
𢍉：舉也。从廾甶聲。《春秋傳》曰：「晉人或以廣墜，楚人𢍉之。」黃顥說：廣車陷，楚人為舉之。杜林以為騏麟字。
异：舉也。从廾㠯聲。《虞書》曰：「岳曰：异哉！」
弄：玩也。从廾持玉。
𢌻：兩手盛也。从廾𡴆聲。
𢍏：摶飯也。从廾釆聲。釆，古文辦字。讀若書卷。
𢌳：持弩拊。从廾、肉。讀若逵。
戒：警也。从廾持戈，以戒不虞。
兵：械也。从廾持斤，并力之皃。
龏：慤也。从廾龍聲。
弈：圍棊也。从廾亦聲。《論語》曰：「不有博弈者乎！」
具：共置也。从廾，从貝省。古以貝為貨。

<p>Source: Chinese Text Project <a href="http://ctext.org/shuo-wen-jie-zi">http://ctext.org/shuo-wen-jie-zi</a></p>