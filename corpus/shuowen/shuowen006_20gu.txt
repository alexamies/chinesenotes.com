《鼓部》 Gǔ Radical

鼓：郭也。春分之音，萬物郭皮甲而出，故謂之鼓。从壴，支象其手擊之也。《周禮》六鼓：靁鼓八面，靈鼓六面，路鼓四面，鼖鼓、臯鼓、晉鼓皆兩面。凡鼓之屬皆从鼓。
鼛：大鼓也。从鼓咎聲。《詩》曰：「鼛鼓不勝。」
鼖：大鼓謂之鼖。鼖八尺而兩面，以鼓軍事。从鼓，賁省聲。
鼙：騎鼓也。从鼓卑聲。
𪔳：鼓聲也。从鼓隆聲。
鼘：鼓聲也。从鼓𣶒聲。《詩》曰：「鼗鼓鼘鼘。」
鼞：鼔聲也。从鼓堂聲。《詩》曰：「擊鼓其鼞。」
䶀：鼓聲也。从鼓合聲。
𪔪：鼓無聲也。从鼓咠聲。
𪔕：鼓鼙聲。从鼓缶聲。

<p>Source: Chinese Text Project <a href="http://ctext.org/shuo-wen-jie-zi">http://ctext.org/shuo-wen-jie-zi</a></p>