《夊部》 Suī Radical

夊：行遲曳夊夊，象人兩脛有所躧也。凡夊之屬皆从夊。
夋：行夋夋也。一曰倨也。从夊允聲。
𡕨：行故道也。从夊，畗省聲。
夌：越也。从夊从𡴆。𡴆，高也。一曰夌约也。
致：送詣也。从夊从至。
憂：和之行也。从夊𢚧聲。《詩》曰：「布政憂憂。」
愛：行皃。从夊㤅聲。
𡰿：行𡰿𡰿也。从夊，闕。讀若僕。
竷：繇也舞也。樂有章。从章从夅从夊。《詩》曰：「竷竷舞我。」
𡕢：瑙蓋也。象皮包覆瑙，下有兩臂，而夊在下。讀若范。
夏：中國之人也。从夊从頁从𦥑。𦥑，兩手；夊，兩足也。
畟：治稼畟畟進也。从田、人，从夊。《詩》曰：「畟畟良耜。」
㚇：斂足也。鵲鵙醜，其飛也㚇。从夊兇聲。
夒：貪獸也。一曰母猴，似人。从頁，巳、止、夊，其手足。
夔：神魖也。如龍，一足，从夊；象有角、手、人面之形。
夎：拜失容也。从夊坐聲。

<p>Source: Chinese Text Project <a href="http://ctext.org/shuo-wen-jie-zi">http://ctext.org/shuo-wen-jie-zi</a></p>