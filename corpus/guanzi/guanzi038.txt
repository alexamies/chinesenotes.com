　　管子曰：令有時，無時，則必視順天之所以來，五漫漫，六惛惛，庸知之哉？唯聖人知四時。不知四時，乃失國之基。不知五穀之故，國家乃路故天曰信明，地曰信聖，四時曰正，其王信明聖，其臣乃正。何以知其王之信明信聖也曰慎使能而善聽信之。使能之謂明，聽信之謂聖，信明聖者，皆受天賞，使不能為惛，惛而忘也者，皆受天禍。是故上見成事而貴功，則民事接勞而不謀。上見功而賤，則為人下者直，為人上者驕。是故陰陽者，天地之大理也，四時者，陰陽之大經也。刑德者，四時之合也。刑德合於時，則生福；詭則生禍。

　　然則春夏秋冬將何行？東方曰星，其時曰春。其氣曰風。風生木與骨，其德喜嬴，而發出節時，其事號令，修除神位，謹禱獘梗，宗正陽，治隄防，耕芸樹藝。正津梁，修溝瀆，甃屋行水，解怨赦罪，通四方。然則柔風甘雨乃至。百姓乃壽，百蟲乃蕃，此謂星德。星者掌發為風，是故春行冬政則雕，行秋政則霜，行夏政則欲，是故春三月以甲乙之日發五政：一政、曰論幼孤，舍有罪。二政、曰賦爵列，授祿位。三政、曰凍解修溝瀆，復亡人。四政、曰端險阻，修封疆，正千伯。五政、曰無殺麑夭，毋蹇華絕芋。五政苟時，春雨乃來。

　　南方曰日，其時曰夏，其氣曰陽，陽生火與氣，其德施舍修樂，其事號令，賞賜賦爵，受祿順鄉，謹修神祀，量功賞賢，以動陽氣。九暑乃至，時雨乃降，五穀百果乃登，此謂日德。

　　中央曰土，土德實輔四時入出，以風雨節土益力，土生皮肌膚，其德和平用均，中正無私。實輔四時，春嬴育，夏養長，秋聚收，冬閉藏。大寒乃極，國家乃昌，四方乃服，此謂歲德。日掌賞，賞為暑，歲掌和，和為雨。夏行春政則風，行秋政則水，行冬政則落，是故夏三月以丙刃之日發五政：一政、曰求有功發勞力者而舉之。二政、曰開久墳，發故屋，辟故窌，以假貸。三政、曰令禁扇去笠毋扱免，除急漏田廬。四政、曰求有德賜布施於民者而賞之。五政、曰令禁罝設禽獸，毋殺飛鳥，五政苟時，夏雨乃至。

　　西方曰辰，其時曰秋，其氣曰陰，陰生金與甲，其德憂哀、靜正、嚴順，居不敢淫佚，其事號令，毋使民淫暴，順旅聚收，量民資以畜聚，賞彼群幹，聚彼群材，百物乃收，使民毋怠。所惡其察，所欲必得。我信則克。此謂辰德。辰掌收，收為陰。秋行春政則榮，行夏政則水，行冬政則耗，是故秋三月以庚辛之日發五政：一政、曰禁博塞，圉小辯，鬥譯跽。二政、曰毋見五兵之刃。三政、曰慎旅農，趣聚收。四政、曰補缺塞坼。五政、曰修牆垣，周門閭，五政苟時，五穀皆入。

　　北方曰月，其時曰冬，其氣曰寒，寒生水與血，其德淳越溫怒周密，其事號令，修禁徙民，令靜止。地乃不泄。斷刑致罰，無赦有罪，以符陰氣。大寒乃至，甲兵乃強，五穀乃熟，國家乃昌，四方乃備，此謂月德。月掌罰，罰為寒，冬行春政則泄，行夏政則雷，行秋政則旱，是故冬三月以壬癸之日發五政：一政、曰論孤獨，恤長老。二政、曰善順陰，修神祀，賦爵祿，授備位。三政、曰效會計，毋發山川之藏。四政、曰捕姦遁，得盜賊者有賞。五政、曰禁頡徙、止流民、圉分異。五政苟時，冬事不過，所求必得，所惡必伏。

　　是故春凋秋榮，冬雷夏有霜雪，此皆氣之賊也刑德易節失次，則賊氣速至，賊氣速至，則國多災殃，是故聖王務時而寄政焉。作教而寄武，作祀而寄德焉，此三者聖王所以合於天地之行也。日掌陽，月掌陰，星掌和，陽為德，陰為刑，和為事，是故日食，則失德之國惡之。月食，則失刑之國惡之。彗星見，則失和之國惡之。風與日爭明，則失生之國惡之。是故聖王日食則修德，月食則修刑，彗星見則修和，風與日爭明則修生，此四者聖王所以免於天地之誅也。信能行之，五穀蕃息，六畜殖，而甲兵強，治積則昌，暴虐積則亡。

　　道生天地，德出賢人，道生德，德生正。正生事，是以聖王治天下，窮則反，終則始；德始於春，長於夏，刑始於秋，流於冬，刑德不失，四時如一，刑德離鄉，時乃逆行。作事不成，必有大殃。月有三政，王事必理，以為久長。不中者死，失理者亡。國有四時，固執王事。四守有所，三政執輔。


Chinese text: This work was published before January 1, 1923, and is in the public domain worldwide because the author died at least 100 years ago.