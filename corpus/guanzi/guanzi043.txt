　　聖君任法而不任智，任數而不任說，任公而不任私，任大道而不任小物，然後身佚而天下治。失君則不然，舍法而任智，故民舍事而好譽。舍數而任說，故民舍實而好言。舍公而好私，故民離法而妄行。舍大道而任小物，故上勞煩，百姓迷惑，而國家不治。聖君則不然，守道要，處佚樂，馳騁弋獵，鐘鼓竽瑟，宮中之樂，無禁圉也，不思不慮，不憂不圖，利身體，便形軀，養壽命，垂拱而天下治。是故人主有能用其道者不事心，不勞意，不動力，而土地自辟，囷倉自實，蓄積自多，甲兵自彊，群臣無軸偽，百官無姦邪，奇術技藝之人，莫敢高言孟行，以過其情，以遇其主矣。

　　昔者堯之治天下也，猶埴之在埏也。唯陶之所以為。猶金之在罏，恣冶之所以鑄。其民引之而來，推之而往，使之而成，禁之而止，故堯之治也，善明法禁之令而已矣。黃帝之治天下也，其民不引而來，不推而往，不使而成，不禁而止。故黃帝之治也，置法而不變，使民安其法者也。

　　所謂仁義禮樂者皆出於法，此先聖之所以一民者也。周書曰：國法不一，則有國者不祥。民不道法則不祥國更立法以典民則祥，群臣不用禮義教訓則不祥。百官服事者離法而治則不祥。故曰：法者，不可恆也。存亡治亂之所從出，聖君所以為天下大儀也。君臣上下貴賤皆發焉，故曰：法古之法也。世無請謁任舉之人，無間識博學辯說之士，無偉服，無奇行，皆囊於法以事其主。故明王之所恆者二：一曰明法而固守之。二曰禁民私而收使之，此二者，主之所恆也。夫法者，上之所以一民使下也。私者，下之所以侵法亂主也；故聖君置儀設法而固守之，然故諶杵習士，聞識博學之人不可亂也。眾彊富貴私勇者不能侵也，信近親愛者不能離也，珍怪奇物不能惑也，萬物百事非在法之中者不能動也；故法者天下之至道也，聖君之實用也。

　　今天下則不然，皆有善法而不能守也，然故諶杵習士，聞識博學之士，能以其智亂法惑上，眾彊富貴私勇者，能以其威犯法侵陵；鄰國諸侯能以其權置子立相；大臣能以其私附百姓，翦公財以祿私士，凡如是而求法之行，國之治，不可得也。聖君則不然，卿相不得翦其私，群臣不得辟其所親愛。聖君亦明其法而固守之，群臣修通輻湊，以事其主；百姓輯睦聽令道法以從其事故曰：有生法，有守法，有法於法。夫生法者君也，守法者臣也，法於法者民也，君臣上下貴賤皆從法，此謂為大治。

　　故主有三術：夫愛人不私賞也，惡人不私罰也，置儀設法以度量斷者，上主也。愛人而私賞之，惡人而私罰之。倍大臣，離左右，專以其心斷者，中主也。臣有所愛而為私賞之，有所惡而為私罰之，倍其公法，損其正心，專聽其大臣者，危主也。故為人主者，不重愛人，不重惡人，重愛曰失德，重惡曰失威，威德皆失，則主危也。

　　故明王之所操者六：生之殺之，富之貧之，貴之賤之；此六柄者，主之所操也。主之所處者四：一曰文、二曰武、三曰威、四曰德，此四位者，主之所處也。藉人以其所操，命曰奪柄。藉人以其所處，命曰失位；奪柄失位，而求令之行，不可得也。法不平，令不全，是亦奪柄失位之道也；故有為枉法，有為毀令，此聖君之所以自禁也。故貴不能威，富不能祿，賤不能事，近不能親，美不能淫也。植固而不動，奇邪乃恐。奇革而邪化，令往而民移。故聖君失度量，置儀法，如天地之堅，如列星之固，如日月之明，如四時之信，然故令往而民從之，而失君則不然，法立而還廢之，令出而後反之，枉法而從私，毀令而不全，是貴能威之，富能祿之，賤能事之，近能親之，美能淫之也，此五者，不禁於身，是以群臣百姓，人挾其私，而幸其主，彼幸而得之，則主日侵。彼幸而不得，則怨日產。夫日侵而產怨，此人君之所宜慎也。

　　凡為主而不得用其法，不能適其意，顧臣而行，離法而聽貴臣，此所謂貴而威之也。富人用金玉事主而來焉，主離法而聽之，此所謂富而祿之也。賤人以服約卑敬悲色告愬其主，主因離法而聽之。此所謂賤而事之也。近者以偪近親愛有求其主，主因離法而聽之，此謂近而親之也。美者以巧言令色請其主，主因離法而聽之，此所謂美而淫之也。

　　治世則不然，不知親疏遠近貴賤美惡，以度量斷之，其殺戮人者不怨也，其賞賜人者不德也。以法制行之，如天地之無私也，是以官無私論，士無私議，民無私說，皆虛其匈以聽於上。上以公正論，以法制斷，故任天下而不重也。今亂君則不然，有私視也，故有不見也，有私聽也，故有不聞也，有私慮也，故有不知也。夫私者，壅蔽失位之道也，上舍公法而聽私說，故群臣百姓皆設私立方，以教於國。群黨比周，以立其私。請謁任舉，以亂公法，人用其心，以幸於上，上無度量以禁之，是以私說日益，而公法日損，國之不治，從此產矣。

　　夫君臣者，天地之位也。民者，眾物之象也，各立其所職以待君令，群臣百姓安得各用其心而立私乎。故遵主令而行之，雖有傷敗無罰。非主令而行之，雖有功利，罪死，然故下之事上也，如響之應聲也，臣之事主也，如影之從形也。故上令而下應，主行而臣從，此治之道也。夫非主令，而行有功利，因賞之，是教妄舉也。遵主令而行之，有傷敗而罰之，是使民慮利害而離法也。群臣百姓人慮利害，而以其私心舉措，則法制毀而令不行矣。


Chinese text: This work was published before January 1, 1923, and is in the public domain worldwide because the author died at least 100 years ago.