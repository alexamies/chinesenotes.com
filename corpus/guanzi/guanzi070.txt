　　桓公曰：「地數可得聞乎？」管子對曰：「地之東西二萬八千里，南北二萬六千里，其出水者八千里，受水者八千里，出銅之山四百六十七山，出鐵之山三千六百九山，此之所以分壤樹穀也。戈矛之所發，刀幣之所起也，能者有餘，拙者不足。封於泰山，禪於梁父。封禪之王，七十二家，得失之數，皆在此內，是謂國用。」桓公曰：「何謂得失之數皆在此？」管子對曰：「昔者桀霸有天下，而用不足。湯有七十里之薄，而用有餘。天非獨為湯雨菽粟，而地非獨為湯出財物也。伊尹善通移輕重，開闔決塞，通於高下徐疾之筴，坐起之費時也。黃帝問於伯高曰：『吾欲陶天下而以為一家，為之有道乎？』伯高對曰：『請刈其莞而樹之，吾謹逃其蚤牙。則天下可陶而為一家。』黃帝曰：『若此言可得聞乎？』伯高對曰：『上有丹沙者，下有黃金。上有慈石者，下有銅金。上有陵石者，下有鉛錫赤銅。上有赭者，下有鐵。』此山之見榮者也。苟山之見其榮者，君謹封而祭之。距封十里而為一壇，是則使乘者下行，行者趨，若犯令者罪死不赦。然則與折取之遠矣。修教十年，而葛盧之山發而出水，金從之，送尤受而制之以為劍鎧矛戟，是歲相兼者諸侯九，雍狐之山發而出水，金從之，蚩尤受而制之，以為雍狐之戟芮戈，是歲相兼者諸侯十二，故天下之君，頓戟一怒，伏尸滿野，此見戈之本也。」

　　桓公問於管子曰：「請問天財所出？地利所在？」管子對曰：「山上有赭者，其下有鐵。上有鉛者，其下有銀。一曰。上有鉛者，其下有鉒銀，上有丹沙者，其下有鉒金。上有慈石者，其下有銅金。此山之見榮者也。苟山之見榮者，謹封而為禁，有動封山者，罪死而不赦。有犯令者，左足入，左足斷。右足入，右足斷。然則其與犯之遠矣。此天財地利之所在也。」桓公問於管子曰：「以天財地利立功成名於天下者，誰子也？」管子對曰：「文武是也。」桓公曰：「若此言何謂也？」管子對曰：「夫玉起於牛氏邊山，金起於汝漢之右洿，珠起於赤野之末光，此皆距周七千八百里，其涂遠而至難。故先王各用於其重，珠玉為上幣，黃金為中幣，刀布為下幣。令疾則黃金重，令徐則黃金輕，先王權度其號令之徐疾，高下其中幣，而制下上之用，則文武是也。」

　　桓公問於管子曰：「吾欲守國財，而毋稅於天下，而外因天下可乎？」管子對曰：「可，夫水瞠而流渠，令疾而物重。先王理其號令之徐疾，內守國財，而外因天下矣。」桓公問於管子曰：「其行事奈何？」管子對曰：「夫昔者武王有巨橋之粟，貴糴之數」，桓公曰：「為之奈何？」管子對曰：「武王立重泉之戍，令曰：『民自有百鼓之粟者不行』，民舉所最粟，以避重泉之戍，而國穀二什倍，巨橋之粟亦二什倍。武王以巨橋之粟二什倍而市繒帛，軍五歲毋籍衣於民；以巨橋之粟二什倍而衡黃金百萬，終身無籍於民，准衡之數也。」

　　桓公問於管子曰：「今亦可以行此乎？」管子對曰：「可。夫楚有汝漢之金，齊有渠展之鹽，燕有遼東之煮，此三者亦可以當武王之數。十口之家，十人娀鹽。百口之家，百人娀鹽。凡食鹽之數，一月丈夫五升少半，婦人三升少半，嬰兒二升少半。鹽之重，升加分耗而釜五十。升加一耗而釜百，升加十耗而釜千，君伐菹薪，煮泲水為鹽，正而積之三萬鍾，至陽春，請籍於時。」桓公曰：「何謂籍於時？」管子曰：「陽春農事方作，令民毋得築垣牆，毋得繕冢墓，丈夫毋得治宮室，毋得立臺榭，北海之眾毋得聚庸而煮鹽，然鹽之賈必四什倍。君以四什之賈，修河濟之流。南輸梁趙宋衛濮陽。惡食無鹽則腫，守圉之本，其用鹽獨重。君伐菹薪，煮泲水以籍於天下，然則天下不減矣。

　　桓公問於管子曰：「吾欲富本而豐五穀可乎？」管子對曰：「不可，夫本富而財物眾不能守，則稅於天下。五穀興豐，巨錢而天下貴，則稅於天下。然則吾民常為天下虜矣。夫善用本者，若以身濟於大海，觀風之所起，天下高則高，天下下則下，天下高我下，則財利稅於天下矣。」

　　桓公問於管子曰：「事盡於此乎？」管子對曰：「未也，夫齊衢處之本，通達所出也，游子勝商之所道，人求本者，食吾本粟，因吾本幣。騏驥黃金，然後出令有徐疾。物有輕重，然後天下之寶壹為我用。善者用非有，使非人。」


Chinese text: This work was published before January 1, 1923, and is in the public domain worldwide because the author died at least 100 years ago.