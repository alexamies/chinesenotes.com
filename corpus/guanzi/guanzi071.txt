　　齊桓公問於管子曰：「自燧人以來，其大會可得而聞乎？」管子對曰：「燧人以來未有不以輕重為天下也。共工之王，水處什之七，陸處什之三，乘天勢以隘制天下。至於黃帝之王，謹逃其爪牙，不利其器，燒山林，破增藪，焚沛澤，逐禽獸，實以益人。然後天下可得而牧也。至於堯舜之王，所以化海內者，北用禺氏之玉，南貴江漢之珠，其勝禽獸之仇，以大夫隨之。」桓公曰：「何謂也？」管子對曰：「令諸侯之子將委質者，皆以雙武之皮，卿大夫豹飾，列大夫豹幨。大夫散其邑粟，與其財物，以市虎豹之皮，故山林之人刺其猛獸，若從親戚之仇。此君冕服於朝，而猛獸勝於外，大夫已散其財物，萬人得受其流，此堯舜之數也。」

　　桓公曰：「事名二，正名五，而天下治。」「何謂事名二」？對曰：「天筴，陽也。壤筴，陰也，此謂事名二。」曰：「何謂正名五」。對曰：「權也、衡也、規也、矩也、准也，此謂正名五。其在色者，青黃白黑赤也。其在聲者，宮商角徵羽也。其在味者，醉辛鹹苦甘也。二五者，童山竭澤，人君以數制之人。味者，所以守民口也。聲者，所以守民耳也。色者，所以守民目也。人君失二五者，亡其國。大夫失二五者，亡其勢。民失二五者，亡其家，此國之至機也，謂之國機。」

　　輕重之法曰：「自言能為司馬而不能為司馬者，殺其身以釁其鼓。自言能治田土而不能治田土者，殺其身以釁其社，自言能為官而不能為官者，劓以為門父，故無敢姦能誣祿，至於君者矣，故相任寅為官都，重門擊柝不能去，亦隨之以法。」

　　桓公問於管子曰：「請問大准。」管子對曰：「大准者，天下皆制我而無我焉，此謂大准。」桓公曰：「何謂也？」管子對曰：「今天下起兵加我，臣之能謀厲國定名者，割壤而封。臣之能以車兵進退成功立名者，割壤而封。然則是天下盡封君之臣也，非君封之也；天下已封君之臣十里矣，天下每動，重封君之民二十里。君之民非富也，鄰國富之。鄰國每動，重富君之民，貧者重貧，富者重富，大准之數也。」桓公曰：「何謂也？」管子對曰：「今天下起兵加我，民棄其耒耜，出持戈於外，然則國不得耕，此非天凶也，此人凶也；君朝令而夕求具，民肆其財物，與其五穀。為讎厭而去，賈人受而廩之，然則國財之一分在賈人。師罷，民反其事，萬物反其重，賈人出其財物，國幣之少分廩於賈人，若此，則幣重三分，財物之輕重三分，賈人市於三分之閒，國之財物，盡在賈人，而君無筴焉，民更相制。君無有事焉，此輕重之大准也。」

　　管子曰：人君操本，民不得操末，人君操始，民不得操卒，其在涂者，籍之於衢塞，其在穀者，守之春秋，其在萬物者，立貲而行，故物動則應之，故豫奪其涂，則民無遵。君守其流，則民失其高。故守四方之高下，國無游賈，貴賤相當，此謂國衡。以利相守，則數歸於君矣。

　　管子曰：「善正商任者，省有肆。省有肆，則市朝閒，市朝閒，則田野充，田野充，則民財足，民財足，則君賦斂焉不窮。今則不然，民重而君重，重而不能輕。民輕而君輕，輕而不能重。天下善者不然，民重則君輕，民輕則君重，此乃財餘以滿不足之數也；故凡不能調民利者，不可以為大治；不察於終始，不可以為至矣。動左右以重相因，二十國之筴也。鹽鐵二十國之筴也。錫金二十國之筴也。五官之數，不籍於民。」

　　桓公問於管子曰：「輕重之數惡終？」管子對曰：「若四時之更舉，無所終。國有患憂，輕重五穀以調用，積餘臧羨以備賞，天下賓服，有海內，以富誠信仁義之士，故民高辭讓，無為奇(心在)者。彼輕重者，諸侯不服，以出戰。諸侯賓服，以行仁義。」

　　管子曰：「一歲耕，五歲食，粟賈五倍。一歲耕，六歲食，粟賈六倍。二年耕，而十一年食。夫富能奪，貧能予，乃可以為天下。且為天下者，處茲行茲，若此，而天下可壹也。夫天下者，使之不使，用之不用。故善為天下者，毋曰使之，使不得不使。毋曰用之，用不得不用也。」

　　管子曰：「善為國者，如金石之相舉，鈞重則金傾。故治權則勢重，治道則勢贏。今穀重於吾國，輕於天下，則諸侯之自泄，如源水之就下，故物重則至，輕則去，有以重至而輕處者，我動而錯之，天下即已於我矣。物臧則重，發則輕。散則多，幣重則民死利，幣輕則決而不用，故輕重調於數而止。

　　五穀者，民之司命也。刀幣者，溝瀆也，號令者，徐疾也。「令重於寶，社稷重於親戚，胡謂也？」對曰：「夫城郭拔，社稷不血食，無生臣。親沒之後，無死子，此社稷之所以重於親戚者也。故有城無人，謂之守平虛。有人而無甲兵而無食，謂之與禍居。」

　　桓公問管子曰：「吾聞海內玉幣有七筴，可得而聞乎。」管子對曰：「陰山之礝(石昏)，一筴也。燕之紫山白金，一筴也。發朝鮮之文皮，一筴也。汝、漢水之右衢黃金，一筴也。江陽之珠，一筴也。秦明山之曾青，一筴也。禺氏邊山之玉，一筴也。此謂以寡為多，以狹為廣；天下之數，盡於輕重矣。」

　　桓公問於管子曰：「陰山之馬，具駕者千乘，馬之平賈萬也。金之平賈萬也，吾有伏金千斤，為此奈何？」管子對曰：「君請使與正籍者皆以幣還於金，吾至四萬，此一為四矣。吾非埏埴搖鑪櫜而立黃金也，今黃金之重一為四者數也。珠起於赤野之末光，黃金起於汝漢水之右衢。玉起於禺氏之邊山。此度去周七千八百里，其涂遠，其至阨，故先王度用其重而因之，珠玉為上幣，黃金為中幣，刀布為下幣。先王高下中幣，利下上之用。百乘之國，中而立市，東西南北度五十里，一日定慮，二日定載，三日出竟，五日而反。百乘之制，輕重毋過五日。百乘為耕，田萬頃，為戶萬戶，為開口十萬人；為分者萬人，為輕車百乘，為馬四百匹。千乘之國，中而立市，東西南北度百五十餘里，二日定慮，三日定載，五日出竟，十日而反。千乘之制，輕重毋過一旬，千乘為耕，田十萬頃，為戶十萬戶，為開口百萬人，為當分者十萬人，為輕車千乘，為馬四千匹。萬乘之國，中而立市，東西南北度五百里，三日定慮，五日定載，十日出竟，二十日而反。萬乘之制，輕重毋過二旬，萬乘為耕，田百萬頃，為戶百萬戶，為開口千萬人，為當分者百萬人，為輕車萬乘，為馬四萬匹。」

　　管子曰：「匹夫為鰥，匹婦為寡，老而無子者為獨，君問其若有子弟師役而死者，父母為獨，上必葬之，衣衾三領，木必三寸，鄉吏視事，葬於公壤。若產而無弟兄，上必賜之匹馬之壤，故親之殺其子以為上用，不苦也。君終歲行邑里，其人力同而宮室美者，良萌也，力作者也，脯二束，酒一石，以賜之。力足，蕩遊不作，老者譙之，當壯者遣之邊戍。民之無本者貸之容彊，故百事皆舉，無留力失時之民，此皆國筴之數也。

　　上農挾五，中農挾四，下農挾三。上女衣五，中女衣四，下女衣三，農有常業，女有常事。一農不耕，民有為之飢者，一女不織，民有為之寒者。飢寒凍餓，必起於糞土，故先王謹於其始。事再其本，民無𥼷者賣其子。三其本，若為食。四其本，則鄉里給。五其本，則遠近通，然後死得葬矣。事不能再其本，而上之求焉無止，然則姦涂不可獨遵，貨財不安於拘，隨之以法，則中內摲民也。輕重不調，無𥼷之民不可責理，鬻子不可得使。君失其民，父失其子，亡國之數也。」管子曰：「神農之數曰：『一穀不登，減一穀，穀之法什倍。二穀不登，減二穀，穀之法再什倍，夷疏滿之。無食者予之陳，無種者貸之新。』故無什倍之賈，無倍稱之民。」


Chinese text: This work was published before January 1, 1923, and is in the public domain worldwide because the author died at least 100 years ago.