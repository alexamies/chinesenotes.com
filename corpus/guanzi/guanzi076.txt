　　桓公問於管子曰：「輕重安施？」管子對曰：「自理國虙戲以來，未有不以輕重而能成其王者也。」公曰：「何謂？」管子對曰：「虙戲作造六峜，以迎陰陽，作九九之數，以合天道，而天下化之。神農作樹五穀淇山之陽，九州之民，乃知穀食，而天下化之。黃帝作鑽鐩生火，以熟葷臊，民食之無茲𦝩之病，而天下化之。黃帝之王，童山竭澤。有虞之王，燒曾藪，斬群害，以為民利，封土為社，置木為閭，民始知禮也。當是其時，民無慍惡不服，而天下化之。夏人之王，外鑿二十虻，韘十七湛，疏三江，鑿五湖，道四涇之水，以商九州之高，以治九藪，民乃知城郭門閭室屋之築，而天下化之。殷人之王，立皁牢，服牛馬，以為民利，而天下化之。周人之王，循六𢚏，合陰陽，而天下化之。」公曰：「然則當世之王者何行而可？」管子對曰：「并用而毋俱盡也。」公曰：「何謂？」管子對曰：「帝王之道備矣，不可加也，公其行義而已矣。」公曰：「其行義奈何？」管子對曰：「天子幼弱，諸侯亢強，聘享不上，公其弱強繼絕，率諸侯以起周室之祀。」公曰：「善。」

　　桓公曰：「魯梁之於齊也，千穀也，蜂螫也，齒之有脣也。今吾欲下魯梁，何行而可？」管子對曰：「魯梁之民俗為綈，公服綈，令左右服之，民從而服之，公因令齊勿敢為，必仰於魯梁，則是魯梁釋其農事而作綈矣。」桓公曰：「諾。」即為服於泰山之陽，十日而服之。管子告魯梁之賈人曰：「子為我致綈千匹，賜子金三百斤，什至而金三千斤，則是魯梁不賦於民而財用足也。」魯梁之君聞之，則教其民為綈，十三月而管子令人之魯梁，魯梁郭中之民，道路揚塵，十灸不相見，絏繑而踵相隨，車轂齺騎，連伍而行。管子曰：「魯梁可下矣。」公曰：「奈何？」管子對曰：「公宜服帛，率民去綈閉關，毋與魯梁通使。」公曰：「諾。」後十月，管子令人之魯梁，魯梁之民，餓餒相及，應聲之正，無以給上。魯梁之君，即令其民去綈修農穀，不可以三月而得，魯梁之人，糴十百，齊糶十錢。二十四月，魯梁之民歸齊者十分之六，三年，魯梁之君請服。

　　桓公問管子曰：「民飢而無食，寒而無衣，應聲之正，無以給上，室屋漏而不居，牆垣壞而不築，為之奈何？」管子對曰：「沐涂樹之枝也。」桓公曰：「諾。」令謂左右伯沐涂樹之枝，左右伯受沐涂樹之枝。闊其年，民被白布，清中而外瘺，應聲之正，有以給上，室屋漏者得居，牆垣壞者得築。公召管子問曰：「此何故也？」管子對曰：「齊者，夷萊之國也，一樹而百乘息其下者，以其不𡌔也。眾鳥居其上，刃壯者胡丸操彈居其下，終日不歸。父老拊枝而論，終日不歸。歸市者亦惰倪，終日不歸。今吾沐涂樹之枝，日中無尺寸之陰，出入者長時，行者疾走，父老歸而治生，刃壯者歸而薄業，彼臣歸其三不歸，此以鄉不資也。」

　　桓公問於管子曰：「萊莒與柴田相并，為之奈何？」管子對曰：「萊莒之山生柴，君其率白徒之卒，鑄莊山之金以為幣，重萊莒之柴賈。」萊莒之君聞之，告左右曰：「金幣者，人之所重也。柴者，吾國之奇出也。以吾國之奇出，盡齊之重寶，則齊可并也。」萊莒即釋其耕農而治柴，管子即令隰朋反農。二年，桓公止柴，萊莒之糴三百七十，齊糶十錢，萊莒之民降齊者十分之七，二十八月，萊莒之君請服。

　　桓公問於管子曰：「楚者，山東之強國也，其人民習戰鬥之道，舉兵伐之，恐力不能過，兵弊於楚，功不成於周，為之奈何？」管子對曰：「即以戰鬥之道與之矣。」公曰：「何謂也？」管子對曰：「公貴買其鹿。」桓公即為百里之城，使人之楚買生鹿，楚生鹿當一而八萬，管子即令桓公與民通輕重，藏穀什之六，令左司馬伯公將白徒而鑄錢於莊山，令中大夫王邑載錢二千萬求生鹿於楚。楚王聞之，告其相曰：「彼金錢，人之所重也，國之所以存，明王之所以賞有功也。禽獸者，群害也，明王之所棄逐也，今齊以其重寶貴買吾群害，則是楚之福也，天且以齊私楚也，子告吾民，急求生鹿，以盡齊之寶」，楚民即釋其耕農而田鹿。管子告楚之賈人曰：「子為我致生鹿二十，賜子金百斤，什至而金千斤也，則是楚不賦於民而財用足也。」楚之男子居外，女子居涂，隰朋教民藏粟五倍。楚以生鹿藏錢五倍。管子曰：「楚可下矣。」公曰：「奈何？」管子對曰：「楚錢五倍，其君且自得，而修穀，錢五倍，是楚強也。」桓公曰：「諾。」因令人閉關不與楚通使，楚王果自得而修穀，穀不可三月而得也，楚糴四百，齊因令人載粟處芊之南，楚人降齊者十分之四，三年而楚服。

　　桓公問於管子曰：「代國之出何有？」管子對曰：「代之出，狐白之皮，公其貴買之。」管子曰：「狐白應陰陽之變，六月而壹見，公貴買之，代人忘其難得，喜其貴買，必相率而求之，則是齊金錢不必出，代民必去其本而居山林之中；離枝聞之，必侵其北；離枝侵其北，代必歸於齊，公因令齊載金錢而往。」桓公曰：「諾。」即令中大夫王師北將人徒，載金錢，之代谷之上，求狐白之皮。代王聞之，即告其相曰：「代之所以弱於離枝者，以無金錢也；今齊乃以金錢求狐白之皮，是代之福也，子急令民求狐白之皮，以致齊之幣，寡人將以來離枝之民。」代人果去其本，處山林之中，求狐白之皮，二十四月而不得一；離枝聞之，則侵其北，代王聞大恐，則將其士卒葆於代谷之上。離枝遂侵其北，王即將其士卒願以下齊。齊未亡一錢幣，修使三年而代服。

　　桓公問於管子曰：「吾欲制衡山之術，為之奈何？」管子對曰：「公其令人貴買衡山之械器而賣之，燕代必從公而買之，秦趙聞之，必與公爭之，衡山之械器，必倍其賈，天下爭之，衡山械器，必什倍以上。」公曰：「諾」。因令人之衡山求買械器，不敢辨其貴賈。齊修械器於衡山十月，燕代聞之，果令人之衡山求買械器。燕代修三月，秦國聞之，果令人之衡山求買械器。衡山之君告其相曰：「天下爭吾械器，令其買再什以上」，衡山之民，釋其本而修械器之巧。齊即令隰朋漕粟於趙，趙糴十五，隰朋取之石五十，天下聞之，載粟而之齊；齊修械器十七月，修糶五月，即閉關不與衡山通使，燕代秦趙即引其使而歸；衡山械器盡，魯削衡山之南，齊削衡山之北，內自量無械器以應二敵，即奉國而歸齊矣。


Chinese text: This work was published before January 1, 1923, and is in the public domain worldwide because the author died at least 100 years ago.