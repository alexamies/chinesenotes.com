　　凡兵之所以先爭，聖人賢士，不為愛尊爵。道術知能，不為愛官職。巧伎勇力，不為愛重祿。聰耳明目，不為愛金財。故伯夷叔齊，非於死之日而後有名也，其前行多修矣。武王非於甲子之朝而後勝也，其前政多善矣。故小征千里徧知之，築堵之牆，十人之聚，日五閒之。大征徧知天下。日一閒之。散金財，用聰明也，故善用兵者，無溝壘而有耳目。兵不呼儆，不苟聚，不妄行，不強進，呼儆則敵人戒。苟聚則眾不用。妄行則群卒困，強進則銳士挫，故凡用兵者，攻堅則軔乘瑕則神，攻堅則瑕者堅乘瑕則堅者瑕。故堅其堅者，瑕其瑕者。屠牛坦朝解九牛，而刀可以莫鐵，則刃游閒也。故天道不行，屈不足從。人事荒亂，以十破百。器備不行，以且擊倍。故軍爭者不行於完城，有道者不行於無君。故莫知其將至也，至而不可圉。莫知其將去也，去而不可止。敵人雖眾，不能止。待治者所道富也，而治未必富也，必知富之事，然後能富。富者所道強也，而富未必強也，必知強之數，然後能強。強者所道勝也，而強未必勝也，必知勝之理；然後能勝。勝者所道制也，而勝未必制也，必知制之分，然後能制。是故治國有器，富國有事，強國有數，勝國有理，制天下有分。


Chinese text: This work was published before January 1, 1923, and is in the public domain worldwide because the author died at least 100 years ago.