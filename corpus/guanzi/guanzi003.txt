形勢第二〈自天地以及萬物，關諸人事，莫不有形勢焉。夫勢必因形而立，故形端者勢必直，狀危者勢必傾。觸類莫不然，可以一隅而反。〉
作者：管仲
經言二
山高而不崩，則祈羊至矣。淵深而不涸，則沈玉極矣。〈極，至也。山不崩，淵不涸，興雨之祥，故羊、玉而祈祭。烹羊以祭，故曰祈羊。〉天不變其常，地不易其則，春秋冬夏不更其節，古今一也。〈今之天地即古之天地，今之四時即古之四時，故曰古今一也。〉蛟龍得水而神可立也，虎豹託幽而威可載也，〈至德處盛位，天下可平。載，行也。〉風雨無鄉而怨怒不及也。〈鄉，方也。既無方所，故無從而怨怒也。〉貴有以行令，賤有以忘卑，〈貴而行令，令乃行。賤而忘卑，卑可移。〉壽夭貧富無徒歸也。〈皆有理在焉。〉銜命者，君之尊也；受辭者，名之運也。〈言受君之辭以出命，則名必運。運，行也。〉

上無事則民自試，〈試，用也。〉抱蜀不言而廟堂既脩。〈抱，持也。蜀，祠器也。君人者，但抱祠器，以身率道，雖復靜然不言，廟堂之政既以修理矣。〉檻鵠鏘鏘，唯民歌之。〈感德化也。〉濟濟多士，殷民化之。紂之失也，〈戒紂之失，故化文王。〉飛蓬之閒，不在所賓；燕雀之集，道行不顧。〈蓬飛因風動搖不定，喻二三之聲問，明主所不賓敬。燕爵翔集，事之常細也，故行道之人忽而不顧。謂小事非大人所宜知。〉犧牷圭璧不足以享鬼神，〈鬼神享德，不在圭璧。〉主功有素，寶幣奚爲！〈主能立功，可謂有素。有素，則諸侯不敢犯，寶玉幣帛何所爲乎！〉羿之道非射也，造父之術非馭也，奚仲之巧非斵削也。〈羿之射，貴其肆武服戎，不在其落鳥中鵠。造父之馭，貴其軍容致遠，不在轍跡徧天下也。奚仲之巧，貴其九車以載，不在斵削成光鑑也。〉召遠者使無爲焉，親近者言無事焉，唯夜行者獨有也。〈遠使無爲，所以優遠方也。親於近者，貴於恩厚，不在於虛。夜行，謂陰行其德，則人不與之爭，故獨有之也。〉

平原之隰，奚有於高？〈言不隰之澤，雖有小封，不成於高。喻人有大失，小善不成其美。隰，下澤也。〉大山之隈，奚有於深？〈隈，山曲也。言山既大矣，雖有小隈，不成爲深。喻人有高行，雖有小過，非不肖也。〉訾讆之人，勿與任大。〈訾，毁賢；讆，譽惡也。如此之人，任之則亂大邦也。〉譕臣者可以遠舉，〈言行莫先，謂之譕臣。有大言行者，可與圖國之遠也。〉顧憂者可與致道。〈顧憂，謂忠事勤臣道。有如此者，可致於道者也。〉其計也速，而憂在近者，往而勿召也。〈小人之計，得之雖速，禍敗尋至，則憂及之。此人親近，推之令去，不須召也。〉舉長者，可遠見也。〈舉用長利，衆皆見之，故曰遠見。〉裁大者，衆之所比也。〈裁，斷也。能斷大事，衆必比之。〉美人之懷，定服而勿厭也。〈欲令人貴美而懷歸者，須安定服行道德，必有疲厭。〉必得之事不足賴也，必諾之言不足信也。〈言人於事，莫爲疑動，言必得應諾，如此，虛誕者耳，不足賴信也。〉小謹者不大立，訾食者不肥體。〈言人無弘量，但有小謹，不能大立也。訾，惡也。惡食之人，憂嫌致瘠，故不能肥體。〉有無棄之言者，必參於天地也。〈言無可棄，動爲法則，若天地之無不容載，故曰參之天地。〉

墜岸三仞，人之所大難也，而猿猱飲焉，故曰：伐矜好專，舉事之禍也。〈猿遇墜岸而能飲。喻智者逢禍而能息也。〉不行其野，不違其馬。〈馬有識道之性，不違馬而自得塗。喻未經其事，問其所經。〉能予而無取者，天地之配也。〈天地施生，不求所報。與而不取，可以配天地也。〉怠倦者不及，〈倦怠之人，觸塗廢滯，故多不及。〉無廣者疑神。神者在內，不及者在門。〈無得以己不及，疑神不神。神雖無形，常在於內，故曰在內也。不及外見，故曰在門也。〉在內者將假，在門者將待。〈將假，謂神將借己也。待，謂須自厲以待。〉曙戒勿怠，後稺逢殃。〈每曙而戒，所以戒眥之事。以待曙戒，戒勿爲倦怠也。〉朝忘其事，夕失其功。邪氣襲內，正色乃衰。君不君則臣不臣，父不父則子不子。上失其位則下踰其節，上下不和，令乃不行。衣冠不正則賓者不肅，進退無儀則政令不行，且懷且威則君道備矣。

莫樂之則莫哀之，〈常能樂人，及其有難，人必哀之也。〉莫生之則莫死之。〈常能生人，及其有危，人必死之。〉往者不至，來者不極。〈此往情不至，則彼來意不然也。〉道之所言者一也，而用之者異。〈道之所言，其理不二，但用之不同，其事遂異也。〉有聞道而好爲家者，一家之人也。〈雖聞道，但好理家，此但一家之人耳。言無廣遠。〉有聞道而好爲鄉者，一鄉之人也。有聞道而好爲國者，一國之人也。有聞道而好爲天下者，天下之人也。〈此亦仁者見之謂之仁，智者見之謂之智也。〉有聞道而好定萬物者，天下之配也。〈此君子體斯道也。〉道往者其人莫來，道來者其人莫往，道之所設，身之化也。〈道者，均彼我，忘是非，故無來往之體。然道之所設，身必與之化也。〉持滿者與天，安危者與人。失天之度，雖滿必涸；上下不和，雖安必危。〈能持滿者，則與天合。能安危者，則與人合。不合於天，雖漢必涸。不合於人，雖安必危。〉欲王天下而失天之道，天下不可得而王也。得天之道，其事若自然；失天之道，雖立不安。其道既得，莫知其爲之；其功既成，莫知其澤之。藏之無刑，天之道也。

疑今者察之古，不知來者視之往。萬事之生也，異趣而同歸，古今一也。生棟覆屋，怨怒不及。弱子下瓦，慈母操箠。〈言人以生棟造舍，雖至覆屋，但自咎而已，不敢怨及他人。至弱子下瓦，所損不多，慈母便操箠而怒之。喻人主過由己作，雖大而吞聲；過發他人，雖小而振怒也。〉天道之極，遠者自親；〈天道平分，遠近無二，故遠者自親也。〉人事之起，近親造怨。〈人事則愛惡相攻，故有近親造怨也。〉萬物之於人也，無私近也，無私遠也，〈動物則有識而無知，植物則有生而無識，故於人也，無私遠近。〉巧者有餘，而拙者不足。〈萬物既無私於人，故巧者用之有餘，拙者用之不足。〉其功順天者天助之，其功逆天者天違之。天之所助，雖小必大；天之所違，雖成必敗。順天者有其功，逆天者懷其凶，不可復振也。

烏鳥之狡，雖善不親。〈狡，謂猜也。言烏鳥之性多猜，初雖相善，後終不親。〉不重之結，雖固必解。道之用也，貴其重也。毋與不可，毋彊不能，毋告不知。與不可，彊不能，告不知，謂之勞而無功。見與之交，幾於不親；〈見，謂不忘而恃之也。與，親與也。〉見哀之役，幾於不結；〈役而哀之，雖有惻然，見而不忘，故彼不結也。〉見施之德，幾於不報。〈雖有恩施之德，然見而不忘，故彼不報也。〉四方所歸，心行者也。〈必行能不見，則四方歸之。〉獨王之國，勞而多禍。〈獨王，謂無四鄰之援也。〉獨國之君，卑而不威。自媒之女，醜而不信。未之見而親焉，可以往矣。〈未見而親，親必無終，故可往矣。〉久而不忘焉，可以來矣。日月不明，天不易也。山高而不見，地不易也。〈日月無不明，假令不明，是天有雲氣而不易也。山高無不見，假令不見，是地多嶮阻不平易也。〉言而不可復者，君不言也。行而不可再者，君不行也。〈謂臣有忠言，不可復言者，則由君不言故也。臣有善行，不可再行者，則由君不行也。〉凡言而不可復，行而不可再者，有國者之大禁也。


Note: Text contains comments

Chinese text: This work was published before January 1, 1923, and is in the public domain worldwide because the author died at least 100 years ago.