　　凡人主者，猛毅則伐，懦弱則殺，猛毅者何也？輕誅殺人之謂猛毅。懦弱者何也，重誅殺人之謂懦弱。此皆有失彼此。凡輕誅者殺不辜，而重誅者失有皋，故上殺不辜，則道正者不安；上失有皋，則行邪者不變。道正者不安，則才能之人去亡；行邪者不變，則群臣朋黨；才能之人去亡，則宜有外難，群臣朋黨，則宜有內亂。故曰猛毅者伐，懦弱者殺也。君之所以卑尊，國之所以安危者，莫要於兵。故誅暴國必以兵，禁辟民必以刑。然則兵者外以誅暴，內以禁邪。故兵者尊主安國之經也，不可廢也。若夫世主則不然。外不以兵，而欲誅暴，則地必虧矣。內不以刑，而欲禁邪，則國必亂矣。故凡用兵之計，三驚當一至，三至當一軍，三軍當一戰；故一期之師，十年之蓄積殫；一戰之費，累代之功盡；今交刃接兵而後利之，則戰之自勝者也。攻城圍邑，主人易子而食之，析骸而爨之，則攻之自拔者也。是以聖人小征而大匡，不失天時，不空地利，用日維夢，其數不出於計。故計必先定而兵出於竟，計未定而兵出於竟，則戰之自敗，攻之自毀者也。得眾而不得其心，則與獨行者同實。兵不完利，與無操者同實，甲不堅密，與俴者同實。弩不可以及遠，與短兵同實。射而不能中，與無矢者同實。中而不能入，與無鏃者同實。將徒人，與俴者同實。短兵待遠矢，與坐而待死者同實。故凡兵有大論。必先論其器，論其士，論其將，論其主，故曰：「器濫惡不利者，以其士予人也，士不可用者，以其將予人也；將不知兵者，以其主予人也；主不積務於兵者，以其國予人也；故一器成，往夫具，而天下無戰心。二器成，驚夫具，而天下無守城。三器成，游夫具，而天下無聚眾。」所謂無戰心者，知戰必不勝，故曰無戰心。所謂無守城者，知城必拔，故曰無守城。所謂無聚眾者，知眾必散，故曰無聚眾。


Chinese text: This work was published before January 1, 1923, and is in the public domain worldwide because the author died at least 100 years ago.