　　一者本也。二者器也。三者充也。治者四也。教者五也。守者六也。立者七也。前者八也。終者九也。十者，然後具五官於六府也。五聲於六律也。

　　六月日至，是故人有六多，六多所以街天地也。天道以九制，地理以八制，人道以六制。以天為父，以地為母，以開乎萬物，以總一統，通乎九制六府三充，而為明天子。修概水上，以待乎天，菫反五藏，以視不親。治祀之下，以觀地位。貨曋神廬，合於精氣。已合而有常，有常而有經。審合其聲，修十二鍾。以律人情，人情已得，萬物有極。然後有德。

　　故通乎陽氣，所以事天也。經緯日月，用之於民。通乎陰氣，所以事地也。經緯星曆，以視其離。通若道然後有行，然則神筮不靈。神龜不卜，黃帝澤參，治之至也。昔者黃帝得送尤而明於天道，得大常而察於地利，得奢龍而辯於東方，得祝融而辯於南方，得大封而辯於西方，得后土而辯於北方，黃帝得六相而天地治，神明至。送尤明乎天道，故使為當時。大常察乎地利，故使為廩者。奢龍辯乎東方，故使為土師。祝融辨乎南方，故使為司徒，大封辨於西方，故使為司馬。后土辨乎北方，故使為李，是故春者土師也，夏者司徒也，秋者司馬也，冬者李也。昔黃帝以其緩急，作五聲，以政五鍾。令其五鍾，一曰青鍾，大音，二曰赤鍾，重心，三曰黃鍾，灑光，四曰景鍾，昧其明，五曰黑鍾，隱其常。五聲既調，然後作立五行，以正天時。五官以正人位，人與天調，然後天地之美生。

　　日至，睹甲子木行御，天子出令，命左右士師內御，總別列爵，論賢不肖士吏，賦秘賜賞於四境之內，發故粟以田數。出國衡，順山林，禁民斬木，所以愛草木也。然則在解而凍釋，草木區萌，贖蟄蟲卵菱，春辟勿時，苗足本。不癘雛鷇，不夭麑䴠，毋傅速。亡傷繈褓，時則不凋。七十二日而畢。

　　睹丙子，火行御，天子出令，命行人內御。令掘溝澮津舊塗，發臧任君賜賞，君子修游馳以發地氣，出皮幣，命行人修春秋之禮於天下，諸侯通，天下遇者兼和。然則天無疾風，草木發奮，鬱氣息。民不疾而榮華蕃。七十二日而畢。

　　睹戊子，土行御，天子出令，命左右司徒內御，不誅不貞，農事為敬。大揚惠言，寬死刑，緩罪人。出國司徒令，命順民之功力以養五穀，君子之靜居，而農夫修其功力極。然則天為粵宛。草木養長，五穀蕃實秀大。六畜犧牲具。民足財，國富，上下親，諸侯和。七十二日而畢。

　　睹庚子，金行御，天子出令，命祝宗選禽獸之禁，五穀之先熟者，而薦之祖廟與五祀，鬼神饗其氣焉，君子食其味焉。然則涼風至，白露下，天子出令，命左右司馬，衍組甲厲兵，合什為伍以修於四境之內。諛然告民有事，所以待天地之殺斂也。然則晝炙陽，夕下露，地競環，五穀鄰熟。草木茂實，歲農豐，年大茂。七十二日而畢。

　　睹壬子，水行御，天子出令，命左右使人內御御其氣，足則發而止，其氣不足，則發撊瀆盜賊，數劋竹箭，伐檀柘，令民出獵禽獸，不釋巨少而殺之，所以貴天地之所閉藏也。然則羽卵者不段，毛胎者不𦢌，𣎜婦不銷棄，草木根本美。七十二日而畢。

　　睹甲子，木行御，天子不賦，不賜賞，而大斬伐傷。君危，不殺，太子危，家人夫人死，不然，則長子死。七十二日而畢，睹丙子，火行御，天子敬行急政，旱札苗死民厲。七十二日而畢，睹戊子，土行御，天子修宮室，築臺榭，君危，外築城郭，臣死。七十二日而畢，睹庚子，金行御，天子攻山擊石，有兵作戰而敗士死，喪執政。七十二日而畢，睹壬子，水行御，天子決塞動大水，王后夫人薨；不然，則羽卵者段，毛胎者𦢌，𣎜婦銷棄，草木根本不美，七十二日而畢也。


Chinese text: This work was published before January 1, 1923, and is in the public domain worldwide because the author died at least 100 years ago.