　　桓公問管子曰：「請問乘馬？」管子對曰：「國無儲，在令。」桓公曰：「何謂國無儲，在令？」管子對曰：「一農之量，壤百畝也，春事二十五日之內。」桓公曰：「何謂春事二十五日之內？」管子對曰：「日至六十日而陽凍釋，七十日而陰凍釋，陰凍釋而秇稷，百日不秇稷，故春事二十五日之內耳也；今君立扶臺，五衢之眾皆作，君過春而不止，民失其二十五日，則五衢之內阻棄之地也。起一人之繇，百畝不舉。起十人之繇，千畝不舉。起百人之繇，萬畝不舉。起千人之繇，十萬畝不舉。春已失二十五日，而尚有起夏作，是春失其地，夏失其苗。秋起繇而無止，此之謂穀地數亡；穀失於時，君之衡藉而無止，民食什伍之穀，則君已藉九矣。有衡求幣焉，此盜暴之所以起，刑罰之所以眾也，隨之以暴，謂之內戰。」桓公曰：「善哉！」

　　「筴乘馬之數求盡也，彼王者不奪民時，故五穀興豐，五穀興豐，則士輕祿，民簡賞。彼善為國者，使農夫寒耕暑耘，力歸於上；女勤於纖微，而織歸於府者；非怨民心，傷民意，高下之筴，不得不然之理也。」桓公曰：「為之柰何？」管子曰：「虞國得筴乘馬之數矣。」桓公曰：「何謂筴乘馬之數？」管子曰：「百畝之夫予之筴，率二十七日為子之春事，資子之幣，春秋子穀大登，國穀之重去分，謂農夫曰：『幣之在子者，以為穀而廩之州里。』國穀之分在上，國穀之重再十倍，謂遠近之縣里邑百官皆當奉器械備，曰：『國無幣，以穀準幣，國穀之櫎，一切什九。』還穀而應穀，國器皆資，無藉於民。此有虞之筴乘馬也。」


Chinese text: This work was published before January 1, 1923, and is in the public domain worldwide because the author died at least 100 years ago.