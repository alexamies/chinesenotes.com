　　桓公問管子曰：「有虞筴乘馬已行矣，吾欲立筴乘馬。為之柰何？」管子對曰：「戰國修其城池之功，故其國常失其地用，王國則以時行也。」桓公曰：「何謂以時行？」管子對曰：「出準之令，守地用，人筴，故開闔皆在上，無求於民。霸國守分，上分下游於分之閒而用足。王國守始，國用一不足，則加一焉。國用二不足，則加二焉。國用三不足，則加三焉。國用四不足，則加四焉。國用五不足，則加五焉。國用六不足，則加六焉。國用七不足，則加七焉。國用八不足，則加八焉。國用九不足，則加九焉。國用十不足，則加十焉。人君之守高下，歲藏三分，十年則必有三年之餘；若歲凶旱水泆，民失本，則修宮室臺榭，以前無狗、後無彘者為庸；故修宮室臺榭，非麗其樂也，以平國筴也；今至於其亡筴乘馬之君，春秋冬夏，不知時終始；作功起眾，立宮室臺榭，民失其本事，君不知其失諸春筴，又失諸夏秋之筴數也，民無𥼷賣子數矣；猛毅之人淫暴，貧病之民，乞請君行律度焉，則民被刑僇而不從於主上，此筴乘馬之數亡也。乘馬之準，與天下齊準，彼物輕則見泄，重則見射，此鬥國相泄，輕重之家相奪也；至於王國，則持流而止矣。」桓公曰：「何謂持流？」管子對曰：「有一人耕而五人食者，有一人耕而四人食者，有一人耕而三人食者，有一人耕而二人食者，此齊力而功地，田筴相圓，此國筴之時守也。君不守以筴，則民且守於上，此國筴流已。」

　　桓公曰：「乘馬之數，盡於此乎？」管子對曰：「布織財物，皆立其貲，財物之貲，與幣高下，穀獨貴獨賤。」桓公曰：「何謂獨貴獨賤。」管子對曰：「穀重而萬物輕，穀輕而萬物重。」公曰：「賤筴乘馬之數柰何？」管子對曰：「郡縣上臾之壤，守之若干。閒壤，守之若干。下壤，守之若干；故相壤定籍，而民不移。振貧補不足，下樂上。故以上壤之滿，補下壤之眾，章四時，守諸開闔，民之不移也。如廢方於地此之謂筴乘馬之數也。


Chinese text: This work was published before January 1, 1923, and is in the public domain worldwide because the author died at least 100 years ago.