　　建當立有，以靖為宗，以時為寶，以政為儀，和則能久，非吾儀，雖利不為。非吾當，雖利不行。非吾道，雖利不取。上之隨天，其次隨人。人不倡不和，天不始不隨。故其言也不廢，其事也不隨。原始計實。本其所生。知其象，則索其形，緣其理，則知其情。索其端，則知其名。故苞物眾者莫大於天地，化物多者莫多於日月，民之所急，莫急於水火。然而天不為一物枉其時明君聖人，亦不為一人枉其法。天行其所行，而萬物被其利。聖人亦行其所行，而百姓被其利。是故萬物均既誇眾矣。是以聖人之治也，靜身以待之，物至而名自治之。正名自治之，奇身名廢。名正法備，則聖人無事。不可常居也，不可廢舍也，隨變斷事也，知時以為度。大者寬，小者局。物有所餘，有所不足。

　　兵之出，出於人，其人入，入於身。兵之勝，從於適。德之來，從於身。故曰祥於鬼者義於人，兵不義不可。強而驕者損其強，弱而驕者前死亡。強而卑義，信其強。弱而卑義，免於罪。是故驕之餘卑。卑之餘驕。

　　道者，一人用之，不聞有餘。天下行之，不聞不足，此謂道矣。小取焉，則小得福，大取焉，則大得福。盡行之，而天下服，殊無取焉。則民反其身，不免於賊。左者出者也，右者入者也，出者而不傷人，入者自傷也。不日不月，而事以從。不卜不筮，而謹知吉凶。是謂寬乎形，徒居而致名。去善之言，為善之事，事成而顧反無名。能者無名，從事無事。審量出入，而觀物所載。

　　庸能法無法乎？始無始乎？終無終乎？弱無弱乎？故曰美哉岪岪。故曰有中有中，庸能得夫中之衷乎？故曰功成者隳，名成者虧。故曰孰能棄名與功，而還與眾人同。庸能棄功與名，而還反無成，無成有貴其成也，有成有貴其無成也。日極則仄，月滿則虧。極之徒仄，滿之徒虧，巨之徒滅庸能己無己乎？效夫天地之紀。

　　人言善，亦勿聽。人言惡，亦勿聽。持而待之，空然勿兩之，淑然自清。無以旁言為事成。察而徵之，無聽辯，萬物歸之，美惡乃自見。

　　天或維之，地或載之；天莫之維，則天以墜矣；地莫之載，則地以沈矣；夫天不墜，地不沈，夫或維而載之也夫。又況於人，人有治之，辟之若夫雷鼓之動也，夫不能自搖者，夫或搖之。夫或者何？若然者也；視則不見，聽則不聞。灑乎天下滿，不見其塞。集於顏色，知於肌膚。責其往來，莫知其時。薄乎其方也，駼乎其圜也，駼駼乎莫得其門。故口為聲也，耳為聽也，目有視也，手有指也，足有履也，事物有所比也。

　　當生者生，當死者死。言有西有東，各死其鄉，置常立儀，能守貞乎？常事通道，能官人乎？故書其惡者，言其薄者。上聖之人，口無虛習也，手無虛指也。物至而命之耳。發於名聲，凝於體色，此其可諭者也。不發於名聲，不凝於體色，此其不可諭者也。及至於至者，教存可也，教亡可也。故曰：濟於舟者和於水矣，義於人者祥其神矣。

　　事有適，而無適，若有適，觿解，不可解而後解。故善舉事者，國人莫知其解。為善乎，毋提提，為不善乎，將陷於刑。善不善，取信而止矣。若左若右，正中而已矣。縣乎日月無已也愕愕者不以天下為憂，刺刺者不以萬物為筴，庸能棄刺刺而為愕愕乎？難言憲術，須同而出。無益言，無損言，近可以免，故曰：知何知乎？謀何謀乎？審而出者，彼自來。自知曰稽知人曰濟。知苟適可，為天下周。內固之一，可為長久。論而用之，可以為天下王。

　　天之視而精。四璧而知請。壤土而與生，能若夫風與波乎？唯其所欲適。故子而代其父曰義也，臣而代其君曰篡也，篡何能歌，武王是也。故曰庸能去辯與巧，而還與眾人同道。故曰思索精者明益衰，德行修者王道狹，臥名利者寫生危知周於六合之內者，吾知生之有為阻也。持而滿之，乃其殆也。名滿於天下，不若其已也。名進而身退，天之道也。滿盛之國，不可以仕任。滿盛之家，不可以嫁子，驕倨傲暴之人，不可與交。

　　道之大如天，其廣如地，其重如石，其輕如羽，民之所以知者寡，故曰何道之近，而莫之與能服也。棄近而就遠，何以費力也。故曰：欲愛吾身，先知吾情君親六合，以考內身。以此知象，乃知行情既知行情，乃知養生。左右前後，周而復所，執儀服象，敬迎來者。今夫來者必道其道，無頡無衍，命乃長久。和以反中，形性相葆。一以無貳，是謂知道。將欲服之，必一其端，而固其所守。責其往來，莫知其時，索之於天，與之為期。不失其期，乃能得之。故曰吾語若大明之極。大明之明，非愛人不予也，同則相從，反則相距也。吾察反則相距，吾以故知古從之同也。


Chinese text: This work was published before January 1, 1923, and is in the public domain worldwide because the author died at least 100 years ago.