　　或以平虛請論七主之過，得六過一是，以還自鏡，以知得失以繩七臣，得六過一是。嗚呼美哉，成事疾。申主任勢守數以為常，周聽近遠以續明。皆要審，則法令固。賞罰必，則下服度。不備待而得和，則民反素也。惠王豐賞厚賜以竭藏，赦姦縱過以傷法；藏竭則主權衰，法傷則姦門闓。故曰泰則反敗矣。侵主好惡反法以自傷，喜決難知以塞明，從狙而好小察，事無常而法令申，不𠵦，則國失勢。芒主目伸五色，耳常五聲。四鄰不計，司聲不聽，則臣下恣行，而國權大傾，不𠵦，則所惡及身，勞主不明分職，上下相干，臣主同，則刑振以豐，豐振以刻。去之而亂，臨之而殆，則後世何得？振主喜怒無度，嚴誅無赦，臣下振怒，不知所錯，則人反其故不𠵦，則法數日衰，而國失固。芒主通人情以質疑，故臣下無信，盡自治其事，則事多。多則昏，昏則緩急俱植。不𠵦，則所見不善，餘力自失而罰，故主虞而安，吏肅而嚴，民樸而親，官無邪吏，朝無姦臣，下無侵爭，世無刑民。

　　故一人之治亂在其心，一國之存亡在其主。天下得失，道一人出，主好本，則民好墾草萊，主好貨，則人賈市，主好宮室，則工匠巧，主好文采，則女工靡，夫楚王好小腰，而美人省食。吳王好劍，而國士輕死。死與不食者，天下之所共惡也，然而為之者何也？從主之所欲也，而況愉樂音聲之化乎？夫男不田，女不緇，工技力於無用，而欲土地之毛，倉庫滿實，不可得也。土地不毛，則人不足；人不足，則逆氣生；逆氣生，則令不行。然彊敵發而起，雖善者不能存。何以效其然也？曰：昔者桀紂是也，誅賢忠，近讒賊之士，而貴婦人，好殺而不勇，好富而忘貧，馳獵無窮，鼓樂無厭，瑤臺玉餔不足處，馳車千駟不足乘，材女樂三千人，鍾石絲竹之音不絕，百姓罷乏，君子無死，卒莫有人，人有反心。遇周武王，遂為周氏之禽，此營於物而失其情者也，愉於淫樂而忘後患者也；故設用無度，國家踣，舉事不時，必受其菑。夫倉庫非虛空也，商宦非虛壞也，法令非虛亂也，國家非虛亡也。彼時有春秋，歲有敗凶，政有急緩。政有急緩，故物有輕重，歲有敗凶，故民有義不足。時有春秋，故穀有貴賤，而上不調淫，故游商得以什伯其本也。百姓之不田，貧富之不訾，皆用此作。城郭不守，兵士不用，皆道此始。夫亡國踣家者，非無壤土也，其所事者非其功也。夫凶歲雷旱，非無雨露也，其燥溼非其時也。亂世煩政，非無法令也，其所誅賞者非其人也，暴主迷君，非無心腹也，其所取舍非其術也。故明主有六務四禁，六務者何也？一曰節用，二曰賢佐，三曰法度，四曰必誅，五曰天時，六曰地宜。四禁者何也？春無殺伐，無割大陵，倮大衍，伐大木，斬大山，行大火，誅大臣，收穀賦；夏無遏水，達名川，塞大谷，動土功，射鳥獸；秋毋赦過釋罪緩刑；冬無賦爵賞祿，傷伐五穀。故春政不禁，則百長不生；夏政不禁，則五穀不成；秋政不禁，則姦邪不勝；冬政不禁，則地氣不藏。四者俱犯，則陰陽不和，風雨不時，大水漂州流邑，大風漂屋折樹，火暴焚地燋草。天冬雷，地冬霆。草木夏落而秋榮，蟄蟲不藏。宜死者生，宜蟄者鳴，苴多螣蟆，山多蟲螟。六畜不蕃，民多夭死，國貧法亂，逆氣下生，故曰：「臺榭相望者，亡國之廡也。馳車充國者，追寇之馬也。羽劍珠飾者，斬生之斧也。文采纂組者，燔功之窑也。」明王知其然，故遠而不近也，能去此取彼，則人主道備矣。

　　夫法者，所以興功懼暴也。律者，所以定分止爭也。令者，所以令人知事也。法律政令者，吏民規矩繩墨也。夫矩不正，不可以求方。繩不信，不可以求直。法令者，君臣之所共立也。權勢者，人主之所獨守也。故人主失守則危，臣吏失守則亂，罪決於吏則治。權斷於主則威。民信其法則親。是故明王審法慎權，上下有分。夫凡私之所起，必生於主。夫上好本，則端正之士在前。上好利，則毀譽之士在側。上多喜善，賞不隨其功，則士不為用。數出重法，而不克其罪，則姦不為止。明王知其然，故見必然之政，立必勝之罰。故民知所必就，而知所必去，推則往，召則來，如墜重於高，如瀆水於地，故法不煩而吏不勞，民無犯禁，故百姓無怨於上；上亦法臣法，斷名決，無誹譽。故君法則主位安，臣法則貨賂止，而民無姦，嗚呼美哉。名斷言澤。

　　飾臣：克親貴以為名，恬爵祿以為高。好名則無實，為高則不御。故記曰：「無實則無勢，失轡則馬焉制？」

　　侵臣：事小察以折法令，好佼反而行私請；故私道行則法度侵，刑法繁則姦不禁，主嚴誅則失民心。

　　亂臣：多造鍾鼓、眾飾婦女以惛上。故上惛則隟不計，而司聲直祿，是以諂臣貴而法臣賤，此之謂微孤。

　　愚臣：深罪厚罰以為行，重賦斂，多兌道以為上，使身見憎而主受其謗。故記稱之曰「愚忠讒賊」，此之謂也。

　　姦臣：痛言人情以驚主，開罪黨以為讎。除讎則罪不辜；罪不辜，則與讎居，故善言可惡以自信，而主失親。

　　亂臣：自為辭功祿，明為下請厚賞。居為非母，動為善棟。以非買名，以是傷上，而眾人不知，之謂微攻。


Chinese text: This work was published before January 1, 1923, and is in the public domain worldwide because the author died at least 100 years ago.