　　入國四旬，五行九惠之教，一曰老老、二曰慈幼、三曰恤孤、四曰養疾、五曰合獨、六曰問病、七曰通窮、八曰振困、九曰接絕。

　　所謂老老者，凡國都皆有掌老。年七十已上，一子無征，三月有饋肉。八十已上，二子無征，月有饋肉。九十已上，盡家無征，日有酒肉。死，上共棺槨。勸子弟精膳食，問所欲，求所嗜，此之謂老老。

　　所謂慈幼者，凡國都皆有掌幼，士民有子，子有幼弱不勝養為累者。有三幼者，婦無征，四幼者盡家無征，五幼又予之葆，受二人之食，能事而後止，此之謂慈幼。

　　所謂恤孤者，凡國都皆有掌孤，士人死，子孤幼，無父母所養，不能自生者，屬之其鄉黨知識故人，養一孤者，一子無征。養二孤者，二子無征。養三孤者，盡家無征。掌孤數行問之，必知其食飲飢寒，身之膌胜而哀憐之，此之謂恤孤。

　　所謂養疾者，凡國都皆有掌疾，聾盲、喑啞、跛躄、偏枯、握遞，不耐自生者，上收而養之。疾，官而衣食之，殊身而後止，此之謂養疾。

　　所謂合獨者，凡國都皆有掌媒；丈夫無妻曰鰥，婦人無夫曰寡，取鰥寡而合和之，予田宅而家室之，三年然後事之，此之謂合獨。

　　所謂問病者，凡國都皆有掌病，士人有病者，掌病以上令問之；九十以上，一日一問。八十以上，二日一問。七十以上，三日一問。眾庶五日一問。病甚者以告，上身問之。掌病行於國中，以問病為事，此之謂問病。

　　所謂通窮者，凡國都皆有掌窮，若有窮夫婦無居處，窮賓客絕糧食，居其鄉黨，以聞者有賞，不以聞者有罰，此之謂通窮。

　　所謂振困者，凡國都皆有掌困。歲凶庸，人訾厲，多死喪、弛刑罰，赦有罪，散倉粟以食之，此之謂振困。

　　所謂接絕者，凡國都皆有掌絕，士民死上事，死戰事，使其知識故人，受資於上，而祠之，此之謂接絕也。


Chinese text: This work was published before January 1, 1923, and is in the public domain worldwide because the author died at least 100 years ago.