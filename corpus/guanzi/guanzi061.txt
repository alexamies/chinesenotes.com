　　明主者，明於術數而不可欺也，審於法禁而不可犯也，察於分職而不可亂也；故群臣不敢行其私，貴臣不得蔽其賤，近者不得塞其遠，孤寡老弱不失其所職，境內明辨而不相踰越，此之謂治國；故明法曰：「所謂治國者，主道明也。」

　　明主者，上之所以一民使下也。私術者，下之所以侵上亂主也，故法廢而私行，則人主孤特而獨立，人臣群黨而成朋；如此，則主弱而臣強，此之謂亂國；故明法曰：「所謂亂國者，臣術勝也。」

　　明主在上位，有必治之勢，則群臣不敢為非；是故群臣之不敢欺主者，非以愛主也，以畏主之威勢也；百姓之爭用，非以愛主也，以畏主之法令也；故明主操必勝之數，以治必用之民；處必尊之勢，以制必服之臣；故令行禁止，主尊而臣卑；故明法曰：「尊君卑臣，非計親也，以勢勝也。」

　　明主之治也，縣爵祿以勸其民；民有利於上，故主有以使之；立刑罰以威其下，下有畏於上，故主有以牧之；故無爵祿則主無以勸民；無刑罰則主無以威眾；故人臣之行理奉命者，非以愛主也，且以就利而避害也。百官之奉法無姦者，非以愛主也，欲以受爵祿而避刑罰也；故明法曰：「百官論職，非惠也，刑罰必也。」

　　人主者，擅生殺，處威勢，操令行禁止之柄，以御其群臣，此主道也。人臣者，處卑賤，奉主令，守本任，治分職，此臣道也；故主行臣道則亂，臣行主道則危，故上下無分，君臣共道，亂之本也，故明法曰：「君臣共道則亂。」

　　人臣之所以畏恐而謹事主者，以欲生而惡死也；使人不欲生，不惡死，則不可得而制也；夫生殺之柄專在大臣，而主不危者，未嘗有也；故治亂不以法斷而決於重臣，生殺之柄不制於主而在群下，此寄生之主也；故人主專以其威勢予人，則必有劫殺之患；專以其法制予人，則必有亂亡之禍；如此者，亡主之道也。故明法曰：「專授則失。」

　　凡為主而不得行其令，廢法而恣群臣，威嚴已廢，權勢已奪，令不得出，群臣弗為用，百姓弗為使，竟內之眾不制，則國非其國，而民非其民，如此者，滅主之道也，故明法曰：「令本不出謂之滅。」

　　明主之道，卑賤不待尊貴而見，大臣不因左右而進，百官條通，群臣顯見。有罰者，主見其罪。有賞者，主知其功。見知不悖，賞罰不差，有不蔽之術，故無壅遏之患；亂主則不然，法令不得至於民，疏遠鬲閉，而不得聞，如此者，壅遏之道也，故明法曰：「令出而留，謂之壅。」

　　人臣之所以乘而為姦者，擅主也；臣有擅主者，則主令不得行，而下情不上通，人臣之力，能鬲君臣之閒而使美惡之情不揚，聞禍福之事不通徹，人主迷惑而無從悟，如此者，塞主之道也；故明法曰：「下情不上通，謂之塞。」

　　明主者，兼聽獨斷，多其門戶；群臣之道，下得明上，賤得言貴，故姦人不敢欺；亂主則不然，聽無術數，斷事不以參伍，故無能之士上通，邪枉之臣專國，主明蔽而聰塞，忠臣之欲謀諫者不得進，如此者，侵主之道也；故明法曰：「下情上而道止。謂之侵。」

　　人主之治國也，莫不有法令；賞罰具，故其法令明，而賞罰之所立者當，則主尊顯而姦不生；其法令逆，而賞罰之所立者不當，則群臣立私而壅塞之，朋黨而劫殺之；故明法曰：「滅塞侵壅之所生，從法之不立也。」

　　法度者，主之所以制天下而禁姦邪也，所以牧領海內而奉宗廟也。私意者，所以生亂長姦而害公正也，所以壅蔽失正而危亡也；故法度行則國治，私意行則國亂。明主雖心之所愛，而無功者不賞也；雖心之所憎，而無罪者弗罰也；案法式而驗得失，非法度不留意焉；故明法曰：「先王之治國也，不淫意於法之外。」

　　明主之治國也，案其當宜，行其正理，故其當賞者，群臣不得辭也。其當罰者，群臣不敢避也。夫賞功誅罪，所以為天下致利除害也。草茅弗去，則害禾穀。盜賊弗誅，則傷良民。夫舍公法而行私惠，則是利姦邪而長暴亂也。行私惠而賞無功，則是使民偷幸而望於上也。行私惠而赦有罪，則是使民輕上而易為非也。夫舍公法，用私惠，明主不為也；故明法曰：「不為惠於法之內」。

　　凡人主莫不欲其民之用也，使民用者，必法立而令行也；故治國使眾莫如法，禁淫止暴莫如刑；故貧者非不欲奪富者財也，然而不敢者，法不使也。強者非不能暴弱也，然而不敢者，畏法誅也；故百官之事，案之以法，則姦不生。暴慢之人，誅之以刑，則禍不起。群臣並進，筴之以數，則私無所立；故明法曰：「動無非法者，所以禁過而外私也。」

　　人主之所以制臣下者，威勢也；故威勢在下，則主制於臣。威勢在上，則臣制於主；夫蔽主者，非塞其門，守其戶也，然而令不行，禁不止，所欲不得者，失其威勢也；故威勢獨在於主，則群臣畏敬。法政獨出於主，則天下服德；故威勢分於臣，則令不行。法政出於臣，則民不聽；故明主之治天下也，威勢獨在於主，而不與臣共，法政獨制於主，而不從臣出；故明法曰：「威不二錯，政不二門。」

　　明主者，一度量，立表儀，而堅守之，故令下而民從。法者，天下之程式也，萬事之儀表也。吏者，民之所懸命也；故明主之治也，當於法者賞之，違於法者誅之，故以法誅罪，則民就死而不怨。以法量功，則民受賞而無德也，此以法舉錯之功也；故明法曰：「以法治國，則舉錯而已。」

　　明主者，有法度之制，故群臣皆出於方正之治，而不敢為姦；百姓知主之從事於法也，故吏之所使者有法，則民從之；無法，則止；民以法與吏相距，下以法與上從事，故軸偽之人不得欺其主，嫉妒之人不得用其賊心，讒諛之人不得施其巧，千里之外，不敢擅為非；故明法曰：「有法度之制者，不可巧以軸偽。」

　　權衡者，所以起輕重之數也，然而人不事者，非心惡利也，權不能為之多少其數，而衡不能為之輕重其量也；人知事權衡之無益，故不事也；故明主在上位，則官不得枉法，吏不得為私，民知事吏之無益，故財貨不行於吏，權衡平正而待物，故姦軸之人不得行其私；故明法曰：「有權衡之稱者。不可以欺輕重。」

　　尺寸尋丈者，所以得長短之情也，故以尺寸量短長，則萬舉而萬不失矣；是故尺寸之度，雖富貴眾強，不為益長；雖貧賤卑辱，不為損短，公平而無所偏，故姦軸之人不能誤也；故明法曰：「有尋丈之數者，不可差以長短。」

　　國之所以亂者，廢事情而任非譽也，故明主之聽也，言者責之以其實，譽人者試之以其官，言而無實者誅，吏而亂官者誅，是故虛言不敢進；不肖者不敢受官。亂主則不然，聽言而不督其實，故群臣以虛譽進其黨，任官而不責其功，故愚污之吏在庭；如此，則群臣相推以美名，相假以功伐，務多其佼，而不為主用，故明法曰：「主釋法以譽進能，則臣離上而下比周矣，以黨舉官，則民務佼而不求用矣。」

　　亂主不察臣之功勞，譽眾者則賞之，不審其罪過，毀眾者則罰之。如此者，則邪臣無功而得賞，忠臣無罪而有罰。故功多而無賞，則臣不務盡力；行正而有罰，則賢聖無從竭能；行貨財而得爵祿，則污辱之人在官；寄託之人不肖而位尊，則民倍公法而趨有勢，如此，則愨愿之人失其職，而廉潔之吏失其治；故明法曰：「官之失其治也，是主以譽為賞而以毀為罰也。」

　　平吏之治官也，行法而無私，則姦臣不得其利焉，此姦臣之所務傷也。人主不參驗其罪過，以無實之言誅之，則姦臣不能無事貴重而求推譽，以避刑罰而受祿賞焉；故明法曰：「喜賞惡罰之人，離公道而行私術矣。」

　　姦臣之敗其主也，積漸積微，使主迷惑而不自知也；上則相為候望於主，下則買譽於民，譽其黨而使主尊之，毀不譽者而使主廢之；其所利害者，主聽而行之。如此，則群臣皆忘主而趨私佼矣。故明法曰：「比周以相為慝，是故忘主私佼以進其譽。」

　　主無術數，則群臣易欺之，國無明法，則百姓輕為非，是故姦邪之人用國事，則群臣仰利害也；如此，則姦人為之視聽者多矣，雖有大義，主無從知之；故明法曰：「佼眾譽多，外內朋黨，雖有大姦，其蔽主多矣。」

　　凡所謂忠臣者，務明法術，日夜佐主，明於度數之理以治天下者也。姦邪之臣，知法術明之必治也，治則姦臣困而法術之士顯；是故邪之所務事者，使法無明，主無悟，而己得所欲也，故方正之臣得用，則姦邪之臣困傷矣，是方正之與姦邪不兩進之勢也。姦邪在主之側者，不能勿惡也，惟惡之，則必候主閒而日夜危之，人主不察而用其言，則忠臣無罪而困死，姦臣無功而富貴，故明法曰：「忠臣死於非罪，而邪臣起於非功。」

　　富貴尊顯，久有天下，人主莫不欲也。令行禁止，海內無敵，人主莫不欲也。蔽欺侵凌，人主莫不惡也，失天下，滅宗廟，人主莫不惡也。忠臣之欲明法術以致主之所欲而除主之所惡者，姦臣之擅主者，有以私危之，則忠臣無從進其公正之數矣。故明法曰：「所死者非罪，所起者非功，然則為人臣者重私而輕公矣。」

　　亂主之行爵祿也，不以法令案功勞；其行刑罰也，不以法令案罪過，而聽重臣之所言；故臣欲有所賞，主為賞之；臣欲有所罰，主為罰之，廢其公法，專聽重臣，如此，故群臣皆務其黨，重臣而忘其主，趨重臣之門而不庭，故明法曰：「十至於私人之門，不一至於庭。 」

　　明主之治也，明於分職，而督其成事；勝其任者處官，不勝其任者廢免；故群臣皆竭能盡力以治其事。亂主則不然，故群臣處官位，受厚祿，莫務治國者，期於管國之重而擅其利，牧漁其民以富其家；故明法曰：「百慮其家，不一圖其國。」

　　明主在上位，則竟內之眾盡力以奉其主，百官分職致治，以安國家。亂主則不然，雖有勇力之士，大臣私之，而非以奉其主也；雖有聖智之士，大臣私之，非以治其國也；故屬數雖眾，不得進也；百官雖具，不得制也；如此者，有人主之名而無其實；故明法曰：「屬數雖眾，非以尊君也。百官雖具，非以任國也，此之謂國無人。」

　　明主者，使下盡力而守法分，故群臣務尊主而不敢顧其家，臣主之分明，上下之位審，故大臣各處其位而不敢相貴；亂主則不然，法制廢而不行，故群臣得務益其家，君臣無分，上下無別，故群臣得務相貴；如此者，非朝臣少也，眾不為用也；故明法曰：「國無人者，非朝臣衰也，家與家務相益，不務尊君也，大臣務相貴，而不任國也。」

　　人主之張官置吏也，非徒尊其身，厚奉之而已也。使之奉主之法，行主之令，以治百姓，而誅盜賊也。是故其所任官者大，則爵尊而祿厚；其所任官者小，則爵卑而祿薄；爵祿者，人主之所以使吏治官也；亂主之治也，處尊位，受厚祿，養所與佼，而不以官為務，如此者，則官失其能矣；故明法曰：「小臣持祿養佼，不以官為事，故官失職。」

　　明主之擇賢人也，言勇者試之以軍，言智者試之以官，試於軍而有功者則舉之，試於官而事治者則用之；故以戰功之事定勇怯，以官職之治定愚智，故勇怯愚智之見也，如白黑之分。亂主則不然，聽言而不試，故妄言者得用，任人而不官，故不肖者不困；故明主以法案其言而求其實，以官任其身而課其功，專任法不自舉焉；故明法曰：「先王之治國也，使法擇人，不自舉也。」

　　凡所謂功者，安主上利萬民者也；夫破軍殺將，戰勝攻取，使主無危亡之憂，而百姓無死虜之患，此軍士之所以為功者也。奉主法，治竟內，使強不凌弱，眾不暴寡，萬民驩盡其力而奉養其主，此吏之所以為功也。匡主之過，救主之失，明理義以道其主，主無邪僻之行，蔽欺之患，此臣之所以為功也；故明主之治也，明分職而課功勞，有功者賞，亂法者誅，誅賞之所加，各得其宜，而主不自與焉；故明法曰：「使法量功，不自度也。」

　　明主之治也，審是非，察事情，以度量案之，合於法則行，不合於法則止；功充其言則賞，不充其言則誅；故言智能者，必有見功而後舉之；言惡敗者，必有見過而後廢之；如此，則士上通而莫之能妒，不肖者困廢而莫之能舉；故明法曰：「能不可蔽，而敗不可飾也。」

　　明主之道，立民所欲，以求其功，故為爵祿以勸之。立民所惡，以禁其邪，故為刑罰以畏之。故案其功而行賞，案其罪而行罰；如此，則群臣之舉無功者不敢進也，毀無罪者不能退也，故明法曰：「譽者不能進，而誹者不能退也。」

　　制群臣，擅生殺，主之分也。縣令仰制，臣之分也。威勢尊顯，主之分也。卑賤畏敬，臣之分也。令行禁止，主之分也。奉法聽從，臣之分也。故君臣相與，高下之處也。如天之與地也，其分晝之不同也，如白之與黑也。故君臣之閒明別，則主尊臣卑，如此，則下之從上也，如響之應聲；臣之法主也，如景之隨形；故上令而下應，主行而臣從，以令則行，以禁則止，以求則得，此之謂易治；故明法曰：「君臣之閒，明別則易治。」

　　明主操術任臣下，使群臣效其智能，進其長技，故智者效其計，能者進其功，以前言督後事，所效當則賞之，不當則誅之。張官任吏治民，案法試課成功，守法而法之，身無煩勞而分職，故明法曰：「主雖不身下為，而守法為之可也。」


Chinese text: This work was published before January 1, 1923, and is in the public domain worldwide because the author died at least 100 years ago.