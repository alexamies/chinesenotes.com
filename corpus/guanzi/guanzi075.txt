　　桓公曰：「寡人欲西朝天子，而賀獻不足，為此有數乎」？管子對曰：「請以令城陰里。使其牆三重而門九襲。」因使玉人刻石而為璧。尺者萬泉，八寸者八千，七寸者七千，珪中四千，瑗中五百。璧之數已具，管子西見天子曰：「弊邑之君，欲率諸侯而朝先王之朝，觀於周室，請以令使天下諸侯，朝先王之廟，觀於周室者，不得不以彤弓石璧；不以彤弓石璧者，不得入朝。」天子許之曰『諾』。號令於天下，天下諸侯載黃金珠玉五穀文采布泉輸齊，以收石璧。石璧流而之天下，天下財物流而之齊，故國八歲而無籍，陰里之謀也。

　右石璧謀

　　桓公曰：「天子之養不足，號令賦於天下，則不信諸侯，為此有道乎？」管子對曰：「江淮之閒，有一茅而三脊，母至其本，名之曰菁茅，請使天子之吏環封而守之。夫天子則封於太山，禪於梁父。號令天下諸侯曰：『諸從天子封於太山禪於梁父者，必抱菁茅一束以為禪籍，不如令者，不得從天子』，天下諸侯載其黃金爭秩而走，江淮之菁茅，坐長而十倍其賈，一束而百金。故天子三日即位。天下之金四流而歸周若流水，故周天子七年不求賀獻者，菁茅之謀也。」

　右菁茅謀

　　桓公曰：「寡人多務，令衡籍吾國之富商、蓄賈、稱貸家，以利吾貧萌，農夫不失其本事，反此有道乎？」管子對曰：「惟反之以號令為可耳」，桓公曰：「行事奈何？」管子對曰：「請使賓胥無馳而南，隰朋馳而北，甯戚馳而東，鮑叔馳而西。四子之行定，夷吾請號令謂四子曰：『子皆為我君視四方稱貸之閒，其受息之氓幾何千家，以報吾。』鮑叔馳而西，反報曰：「西方之氓者，帶濟負河，菹澤之萌也，獵漁取薪，蒸而為食。其稱貸之家，多者千鍾，少者六七百鍾，其出之鍾也一鍾，其受息之萌九百餘家」。賓胥無馳而南，反報曰：「南方之萌者，山居谷處，登降之萌也，上斲輪軸，下采杼栗，田獵而為食，其稱貸之家，多者千萬，少者六七百萬，其出之中伯伍也，其受息之萌八百餘家」。甯戚馳而東，反報曰：「東方之萌，帶山負海，若處，上斷福，漁獵之萌也，治葛縷而為食，其稱貸之家刃惠高國，多者五千鍾，少者三千鍾，其出之中鍾五釜也，其受息之萌八九百家。」隰朋馳而北，反報曰：「北方之萌者。衍處負海，煮泲為鹽，梁濟取魚之萌也。薪食，其稱貸之家，多者千萬，少者六七百萬，其出之中，伯二十也，受息之氓，九百餘家。凡稱貸之家，出泉參千萬，出粟參數千萬鍾，受子息之民參萬家。四子已報，管子曰：「不棄我君之有萌，中一國而五君之正也，然則欲國之無貧，兵之無弱，安可得哉。」桓公曰：「為此有道乎。」管子曰：「惟反之以號令為可，請以令賀獻者皆以鐻枝蘭鼓，則必坐長什倍其本矣。君之棧臺之職，亦坐長什倍。請以令召稱貸之家，君因酌之酒，太宰行觴。」桓公舉衣而問曰：「寡人多務，令衡籍吾國，聞子之假貸吾貧萌，使有以終其上令。寡人有鐻枝蘭鼓，其賈中純萬泉也，願以為吾貧萌決其子息之數，使無券契之責。」稱貸之家皆齊首而稽顙曰：「君之憂萌至於此，請再以拜獻堂下。」桓公曰：「不可，子使吾萌春有以傳耜，夏有以決芸，寡人之德子無所寵，若此而不受，寡人不得於心」；故稱貸之家皆再拜受。所出棧臺之職，未能參千純也，而決四方子息之數，使無券契之責；四方之萌聞之，父教其子，兄教其弟，曰：「夫墾田發務，上之所急，可以無庶乎？君之憂我至於此。此之謂反準。」

　　管子曰：「昔者癸度居人之國，必四面望於天下，天下高亦高，天下高我獨下，必失其國於天下。」桓公曰：「若此言曷謂也。」管子對曰：「昔萊人善染練，茈之於萊純骸，緺綬之於萊亦純錙也，其周中十金。萊人知之，聞纂茈空，周且斂馬，作見於萊人操之，萊有推馬，是自萊失綦茈而反準於馬也。故可因者因之，可乘者乘之。此因天下以制天下，此之謂國準。」

　　桓公曰：「齊西，水潦而民飢，齊東，豐庸而糶賤，欲以東之賤被西之貴，為之有道乎？」管子對曰：「今齊西之粟，釜百泉，則鏂二十泉也，齊東之粟，釜十泉，則鏂二泉也，請以令籍人三十泉，得以五穀菽粟決其籍，若此，則齊西出三斗而決其籍，齊東出三釜而決其籍，然則釜十之粟，皆實於倉廩。西之民飢者得食，寒者得衣，無本者予之陳，無種者予之新，若此，則東西之相被，遠近之準平矣。」

　　桓公曰：「衡數吾已得聞之矣，請問國準？」管子對曰：「孟春且至，溝瀆阮而不遂，谿谷報上之水不安於藏，內毀室屋，壞牆垣，外傷田野，殘禾稼；故君謹守泉金之謝，物且為之舉。大夏，帷蓋衣幕之奉不給，謹守泉布之謝，物且為之舉。大秋，甲兵求繕，弓弩求弦，謹絲麻之謝，物且為之舉。大冬，任甲兵，糧食不給，黃金之賞不足，謹守五穀黃金之謝，物且為之舉。已守其謝，富商蓄賈不得如故，此之謂國準。」

　　龍鬥於馬謂之陽，牛山之陰，管子入復於桓公曰：「天使使者臨君之郊，請使大夫初飭左右玄服天之使者乎。」天下聞之曰：「神哉齊桓公！天使使者臨君之郊。」不待舉兵而朝者八諸侯，此乘天威而動天下之道也；故智者役使鬼神，而愚者信之。

　　桓公終神。管子入復桓公曰：「地重，投之哉兆，國有榷。風重，投之哉兆。國有槍星，其君必辱。國有彗星，必有流血。畜丘之戰，彗之所出，必服天下之仇。今彗星見於齊之分，請以令朝功臣世家，號令於國中曰：『彗星出，寡人恐服天下之仇，請有五穀菽粟布帛文采者。皆勿敢左右，國且有大事，請以平賈取之功臣之家。』人民百姓皆獻其穀菽粟泉金，歸其財物，以佐君之大事，此謂乘天菑而求民鄰財之道也。」

　　桓公曰：「大夫多并其財而不出，腐朽五穀而不散。」管子對曰：「請以令召城陽大夫而請之。」桓公曰：「何哉？」管子對曰：「城陽大夫，嬖寵被絺綌，鵝鶩含餘粖。齊鍾鼓之聲，吹笙箎，同姓不入，伯叔父母，遠近兄弟，皆寒而不得衣，飢而不得食。」「子欲盡忠於寡人能乎，故子毋復見寡人」；滅其位，杜其門而不出；功臣之家，皆爭發其積藏，出其資財，以予其遠近兄弟，以為未足，又收國中之貧病孤獨老不能自食之萌皆與得焉，故桓公推仁立義，功臣之家，兄弟相戚，骨肉相親，國無飢民。此之謂繆數。

　　桓公曰：「崢丘之戰，民多稱貸，負子息，以給上之急，度上之求，寡人欲復業產，此何以洽？」管子對曰：「惟繆數為可耳。」桓公曰：「諾」，令左右州曰：『表稱貸之家。皆堊白其門，而高其閭。」州通之師執折箓曰：「君且使使者。」桓公使八使者式璧而聘之，以給鹽菜之用，稱貸之家皆齊首稽顙而問曰：「何以得此也。」使者曰：「君令曰：寡人聞之詩曰：『愷悌君子，民之父母也』，寡人有崢丘之戰，吾聞子假貸吾貧萌，使有以給寡人之急，度寡人之求，使吾萌春有以倳耜，夏有以決芸而給上事，子之力也，是以式璧而聘子，以給鹽菜之用，故子中民之父母也。」貸稱之家皆折其券而削其書。發其積藏，出其財物，以賑貧病，分其故貲，故國中大給，崢丘之謀也，此之謂繆數。

　　桓公曰：「四郊之民貧，商賈之民富。寡人欲殺商賈之民以益四郊之民，為之奈何？」管子對曰：「請以令決瓁洛之水，通之杭莊之間。」桓公曰：「諾。」行令未能一歲，四郊之民殷然益富，商賈之民廓然益貧，桓公召管子而問曰：「此其故何也？」管子對曰：「決瓁洛之水，通之杭莊之間，則屠酤之汁肥流水，則蟁虻、巨雄、蓑燕、小鳥，皆歸之，宜昏飲，此水上之樂也，賈人蓄物而賣為讎，買為取。市未央畢而委舍其守列，投蟁蛇巨雄，新冠五尺，請挾彈懷丸游水上，彈蓑燕小鳥，被於暮；故賤賣而貴買，四郊之民賣賤，何為不富哉？商賈之人何為不貧乎？」桓公曰：「善。」

　　桓公曰：「五衢之民，衰然多衣弊而屨穿。寡人欲使帛布絲纊之賈賤，為之有道乎？」管子曰：「請以令沐途旁之樹枝，使無尺寸之陰。」桓公曰：「諾。」行令未能一歲，五衢之民皆多衣帛完屨；桓公召管子而問曰：「此其何故也？」管子對曰：「途旁之樹，未沐之時，五衢之民，男女相好，往來之市者，罷市，相睹樹下，談語終日不歸。男女當壯，扶輦推輿，相睹樹下，戲笑超距，終日不歸。父兄相睹樹下，論議玄語，終日不歸，是以田不發，五穀不播，麻桑不種，璽縷不治，內嚴一家而三不歸，則帛布絲纊之賈安得不貴？」桓公曰：「善。」

　　桓公曰：「糶賤，寡人恐五穀之歸於諸侯，寡人欲為百姓萬民藏之，為此有道乎？」管子曰：「今者夷吾過市，有新成囷京者二家，君請式璧而聘之。」桓公曰：「諾。」行令半歲，萬民聞之，舍其作業，而為囷京以藏菽粟五穀者過半，桓公問管子曰：「此其何故也？」管子曰：「成囷京者二家，君式璧而聘之，各顯於國中，國中莫不聞，是民上則無功顯名於百姓也，功立而名成，下則實其囷京，上以給上為君，一舉而名實俱在也，民何為也。」

　　桓公問管子曰：「請問王數之守終始，可得聞乎？」管子曰：「正月之朝，穀始也，日至百日，黍秫之始也，九月歛實平，麥之始也。」

　　管子問於桓公曰：「敢問齊方于幾何里？」桓公曰：「方五百里。」管子曰：「陰雍長城之地，其於齊國三分之一，非穀之所生也。𣴿龍夏，其於齊國四分之一也，朝夕外之，所墆齊地者五分之一，非穀之所生也。然則吾非託食之主耶？」桓公遽然起曰：「然則為之奈何？」管子對曰：「動之以言，潰之以辭，可以為國基。且君幣籍而務，則賈人獨操國趣。君穀籍而務，則農人獨操國固。君動言操辭，左右之流，君獨因之，物之始，吾已見之矣。物之終，吾已見之矣。物之賈，吾已見之矣。」

　　管子曰：「長城之陽，魯也，長城之陰，齊也。三敗，殺君二重臣，定社稷者吾，此皆以孤突之地封者也，故山地者山也，水地者澤也。薪芻之所生者斥也。」公曰：「託食之主，及吾地，亦有道乎？」管子對曰：「守其三原。」公曰：「何謂三原？」管子對曰：「君守布，則籍於麻，十倍其賈，布五十倍其賈，此數也。君以織籍籍於系，未為系籍，系撫織再十倍其賈，如此則云五穀之籍，是故籍於布則撫之系，籍於穀則撫之山，籍於六畜則撫之術，籍於物之終始而善御以言。」公曰：「善。」

　　管子曰：「以國一籍臣，右守布萬兩，而右麻籍四十倍其賈，術布五十倍其賈，公以重布決諸侯賈，如此而有二十齊之故；是故輕軼於賈穀制畜者，則物軼於四時之輔。善為國者，守其國之財，湯之以高下，注之以徐疾，一可以為百，未嘗籍求於民，而使用若河海，終則有始，此謂守物而御天下也。」公曰：「然則無可以為有乎？貧可以為富乎？」管子對曰：「物之生未有刑，而王霸立其功焉；是故以人求人，則人重矣。以數求物，則物重矣。」公曰：「若此言何謂也？」管子對曰：「舉國而一，則無貲，舉國而十，則有百，然則吾將以徐疾御之，若左之授右，若右之授左，是以外內不踡，終身無。 王霸之不求於人，而求之終始，四時之高下，令之徐疾而已矣。源泉有竭，鬼神有歇，守物之終始，身不竭，此謂源究。」


Chinese text: This work was published before January 1, 1923, and is in the public domain worldwide because the author died at least 100 years ago.