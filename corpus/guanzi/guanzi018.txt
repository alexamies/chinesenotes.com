　　明一者皇，察道者帝，通德者王。謀得兵勝者霸，故夫兵雖非備道至德也，然而所以輔王成霸。今代之用兵者不然，不知兵權者也；故舉兵之日而境內貧，戰不必勝，勝則多死，得地而國敗，此四者，用兵之禍者也。四禍其國，而無不危矣。大度之書曰：「舉兵之日，而境內不貧，戰而必勝，勝而不死，得地而國不敗，為此四者若何？」舉兵之日，而境內不貧者，計數得也。戰而必勝者，法度審也。勝而不死者，教器備利而敵不敢校也。得地而國不敗者，因其民也，因其民，則號制有發也，教器備利，則有制也。法度審，則有守也。計數得，則有明也。治眾有數。勝敵有理。察數而知理，審器而識勝，明理而勝敵。定宗廟，遂男女，官四分，則可以定威德，制法儀，出號令，然後可以一眾治民。兵無主，則不蚤知敵。野無吏，則無蓄積。官無常，則下怨上。器械不巧，則朝無定。賞罰不明。則民輕其產。故曰：蚤知敵，則獨行。有蓄積，則久而不匱。器械巧，則伐而不費。賞罰明，則勇士勸也。三官不繆，五教不亂，九章著明，則危危而無害，窮窮而無難。故能致遠以數，縱彊以制。三官：一曰鼓，鼓所以任也。所以起也，所以進也。二曰金，金所以坐也，所以退也，所以免也。三曰旗。旗所以立兵也，所以利兵也，所以偃兵也。此之謂三官。有三令而兵法治也。五教：一曰教其目以形色之旗。二曰教其身以號令之數。三曰教其足以進退之度，四曰教其手以長短之利。五曰教其心以賞罰之誠。五教各習，而士負以勇矣。九章：一曰舉日章，則晝行。二曰舉月章，則夜行。三曰舉龍章，則行水。四曰舉虎章，則行林。五曰舉鳥章，則行陂。六曰舉蛇章，則行澤。七曰舉鵲章，則行陸。八曰舉狼章，則行山。九曰舉韟章，則載食而駕。九章既定，而動靜不過。三官五教九章，始乎無端，卒乎無窮。始乎無端者，道也。卒乎無窮者，德也。道不可量，德不可數也。不可量，則眾彊不能圖。不可數，則偽軸不敢嚮。兩者備施，則動靜有功。徑乎不知，發乎不意。徑乎不知，故莫之能禦也。發乎不意，故莫之能應也，故全勝而無害。因便而教，准利而行。教無常，行無常。兩者備施，動乃有功。器成教施，追亡逐遁若飄風，擊刺若雷電。絕地不守，恃固不拔。中處而無敵，令行而不留。器成教施，散之無方，聚之不可計。教器備利，進退若雷電，而無所疑匱。一氣專定，則傍通而不疑。厲士利械，則涉難而不匱。進無所疑，退無所匱，敵乃為用。凌山阬，不待鉤梯。歷水谷，不須舟楫。徑於絕地，攻於恃固。獨出獨入，而莫之能止。寶不獨入，故莫之能止。寶不獨見，故莫之能斂。無名之至盡，盡而不意，故不能疑神。畜之以道，則民和。養之以德，則民合。和合故能諧；諧故能輯。諧輯以悉，莫之能傷。定一至，行二要，縱三權，施四教，發五機，設六行，論七數，守八應，審九器，章十號。故能全勝大勝。無守也，故能守勝。數戰則士罷，數勝則君驕，夫以驕君使罷民，則國安得無危，故至善不戰。其次一之。破大勝彊，一之至也。亂之不以變，乘之不以詭，勝之不以軸，一之實也。近則用實，遠則施號。力不可量，彊不可度，氣不可極，德不可測，一之原也。眾若時雨，寡若飄風，一之終也。利適，器之至也。用敵，教之盡也。不能致器者，不能利適。不能盡教者，不能用敵。不能用敵者窮，不能致器者困。遠用兵，則可以必勝。出入異塗，則傷其敵。深入卮之，則士自修。士自修，則同心同力。善者之為兵也，使敵若據虛，若搏景。無設無形焉，無不可以成也。無形無為焉，無不可以化也。此之謂道矣。若亡而存，若後而先，威不足以命之。


Chinese text: This work was published before January 1, 1923, and is in the public domain worldwide because the author died at least 100 years ago.