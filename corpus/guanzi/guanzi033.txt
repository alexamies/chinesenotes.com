　　問曰：古之時與今之時同乎？曰：「同。」其人同乎？不同乎？曰：「不同。」可與政其誅。俈堯之時，混吾之美在下，其道非獨出人也。山不童而用贍，澤不獘而養足。耕以自養，以其餘應良天子，故平。牛馬之牧不相及，人民之俗不相知，不出百里而來足，故卿而不理，靜也。其獄一踦腓一踦屨而當死。今周公斷指滿稽，斷首滿稽，斷足滿稽，而死民不服，非人性也，敝也。地重人載，毀敝而養不足，事末作而民興之；是以下名而上實也，聖人者，省諸本而游諸樂，大昏也，博夜也。

　　問曰：「興時化若何？」莫善於侈靡；賤有實，敬無用，則人可刑也。故賤粟米而如敬珠玉，好禮樂而如賤事業。本之殆也，珠者陰之陽也，故勝火。玉者陰之陰也，故勝水。其化如神。故天子臧珠玉，諸侯臧金石，大夫畜狗馬，百姓臧布帛。不然，則強者能守之，智者能牧之，賤所貴而貴所賤。不然，鰥寡獨老不與得焉，均之始也。

　　政與教庸急？管子曰：夫政教相似而殊方，若夫教者，標然若秋雲之遠，動人心之悲；藹然若夏之靜雲，乃及人之體，𩿊然若謞之靜。動人意以怨，蕩蕩若流水，使人思之。人所生往，教之始也，身必備之。辟之若秋雲之始見，賢者不肖者化焉。敬而待之，愛而使之，若樊神山祭之。賢者少。不肖者多。使其賢，不肖惡得不化。今夫政則少則，若夫成形之徵者也，去則少可使人乎。

　　用貧與富，何如而可，曰：甚富不可使，甚貧不知恥，水平而不流，無源則遫竭，雲平而雨不甚，無委雲，雨則遫已。政平而無威，則不行。愛而無親則流。親左有用，無用則辟之，若相為有兆怨。上短下長，無度而用，則危本不稱。而祀譚次祖，犯詛渝盟傷言。敬祖禰，尊始也。齊約之信，論行也。尊天地之理，所以論威也。薄德之君之府囊也。必因成形而論於人，此政行也。

　　可以王乎？請問用之若何？必辨於天地之道，然後功名可以殖。辨於地利，而民可富。通於侈靡，而士可戚。君親自好事，強以立斷，仁以好任。人君壽以政年，百姓不夭厲，六畜鞍育，五穀鞍熟，然後民力可得用。鄰國之君俱不賢，然後得王。

　　俱賢若何？曰：忽然易卿而移，忽然易事而化，變而足以成名。承獘而民勸之，慈種而民富，應言待感，與物俱長，故日月之明，應風雨而種。天之所覆，地之所載，斯民之良也，不有而醜天地，非天子之事也。民變而不能變，是梲之傅革，有革而不能革，不可服。民死信，諸侯死化。

　　請問諸侯之化獘？獘也者，家也。家也者，以因人之所重而行之。吾君長來獵君長虎豹之皮用。功力之君上金玉幣，好戰之君上甲兵。甲兵之本，必先於田宅。今吾君戰則請行民之所重，飲食者也，侈樂者也，民之所願也，足其所欲，贍其所願，則能用之耳。今使衣皮而冠角食野草，飲野水，庸能用之？傷心者不可以致功。故嘗至味，而罷至樂。而雕卵然後瀹之，雕橑然後爨之。丹沙之穴不塞，則商賈不處。富者靡之，貧者為之，此百姓之怠生百振而食非，獨自為也。為之畜化，用其臣者，予而奪之，使而輟之，徒以而富之，父繫而伏之，予虛爵而驕之。收其春秋之時而消之，有集禮我而居之。時舉其強者以譽之。強而可使服事。辯以辯辭，智以招請，廉以摽人，堅強以乘六，廣其德以輕上，位不能使之而流徙，此謂國亡之郤。故法而守常，尊禮而變俗，上信而賤文，好緣而好駔，此謂成國之法也。為國者，反民性，然後可以與民戚，民欲佚，而教以勞。民欲生，而教以死。勞教定而國富，死教定而威行。

　　聖人者，陰陽理，故平外而險中；故信其情者傷其神，美其質者傷其文，化之美者應其名，變其美者應其時，不能兆其端者菑及之。故緣地之利，承從天之指，辱舉其死，開國閉辱，知其緣地之利者，所以參天地之吉綱也；承從天之指者，動必明。辱舉其死者，與其失人同公事，則道必行。開其國門者，玩之以善言。柰其斝辱，知神次者，操犧牲與其珪璧，以執其斝。家小害，以小勝大。員其中，辰其外。而復畏強，長其虛，而物正以視其中情。

　　公曰：國門則塞，百姓誰敢敖，胡以備之？擇天下之所宥，擇鬼之所當，擇人天之所戴，而前付其身，此所以安之也。強與短而立，齊國之若何？高予之名而舉之，重予之官而危之，因責其能以隨之，猶傶則疏之，毋使人圖之，猶疏則數之，毋使人曲之，此所以為之也。

　　大有臣甚大，將反為害。吾欲優患除害，將小能察大。為之奈何？潭根之毋伐，固事之毋入，深𪑟之毋涸，不儀之毋助，章明之毋滅，生榮之毋失，十言者不勝此一，雖凶必吉，故平以滿無事，而總以待有事，而為之若何？積者立餘日而侈，美車馬而馳，多酒醴而靡，千歲毋出食，此謂本事。縣人有主，人此治用。然而不治，積之市，一人積之下，一人積之上，此謂利無常。百姓無寶，以利為首。一上一下，唯利所處。利然後能通，通然後成國。利靜而不化，觀其所出，從而移之。

　　視其不可使，因以為民等。擇其好名，因使長民，好而不已，是以為國紀。功未成者，不可以獨名，事未道者，不可以言名，功成然後可以獨名，事道然後可以言名，然後可以承致酢，先其士者之為自犯，後其民者之為自贍。輕國位者國必敗，疏貴戚者謀將泄，毋仕異國之人，是為失經。毋數變易，是為敗成。大臣得罪，勿出封外，是為漏情。毋數據大臣之家而飲酒，是為使國大消。三堯在臧於縣，返於連比，若是者，必從是𤴇亡乎！辟之若尊譚未勝其本，亡流而下，不平令，苟下不治，高下者不足以相待，此謂殺。

　　事立而壞，何也？兵遠而畏，何也？民已聚而散，何也？輟安而危，何也？功成而不信者，殆。兵強而無義者，殘。不謹於附近而欲求遠者，兵不信，略近臣合於其遠者，立，亡國之起，毀國之族，則兵遠而不畏。國小而修大，仁而不利，猶有爭名者，累哉是也。樂聚之力，以兼人之強，以待其害，雖聚必散。大王不恃眾而自恃，百姓自聚，供而後利之，成而無害。疏戚而好外。企以仁而謀泄，賤寡而好大，此所以危。

　　眾而約。實取而言讓。行陰而言陽，利人之有禍，言人之無患，吾欲獨有是，若何？是故之時陳財之道，可以行，今也利散而民察，必放之身然後行。公曰謂何，長喪以𪑺其時，重送葬以起身財，一親往，一親來，所以合親也，此謂眾約。問用之若何？巨瘞堷，所以使貧民也。美壟墓，所以文明也。巨棺槨，所以起木工也。多衣衾，所以起女工也。猶不盡，故有次畜也，有差樊，有瘞藏，作此相食，然後民相利，守戰之備合矣。

　　鄉殊俗，國異禮，則民不流矣，不同法，則民不困。鄉丘老不通睹，誅流散，則人不眺。安鄉樂宅享祭，而謳吟稱號者皆誅，所以留民俗也。斷方井田之數，乘馬甸之眾，制之陵谿，立鬼神而謹祭，皆以能別為食數，示重本也。故地廣千里者，祿重而祭尊，其君無餘，地與他若一者，從而艾之，君始者，艾若一者，從乎殺，與于殺若一者。從者艾，艾若一者，從于殺，與于殺若一者，從無封始，王事者上，王者上事，霸者生功，言重本，是為十禺。分免而不爭，言先人而自後也。官禮之司，昭穆之離，先後功器，事之治，尊鬼而守故，戰事之任，高功而下死，本事食功而省利，勸臣上義而不能與小利。五官者，人爭其職，然後君聞。祭之時，上賢者也。故君臣掌，君臣掌，則上下均，此以知上賢無益也，其亡茲適。上賢者亡，而役賢者昌，上義以禁暴，尊祖以敬祖，聚宗以朝殺，示不輕為主也。載祭明置，高子聞之，以告中寢諸子，中寢諸子告寡人，舍朝不鼎饋，中寢諸子告宮中女子曰，公將有行，故不送公，公言無行，女安聞之，曰：聞之中寢諸子，索中寢諸子而問之，寡人無行，女安聞之，吾聞之先人，諸侯舍於朝不鼎饋者，非有外事，必有內憂。公曰：吾不欲與汝及若。女言至焉，不得毋與女及若言，吾欲致諸侯，諸侯不至若何哉？女子不辯於致諸侯，自吾不為污殺之事人，布織不可得而衣，故雖有聖人惡用之。

　　能摩故道新道，定國家然後化時乎。國貧而鄙富，苴美於朝市國；國富而鄙貧，莫盡如市。市也者，勸也，勸者所以起本，善而末事起，不侈，本事不得立。選賢舉能不可得，惡得伐不服用。百夫無長，不可臨也；千乘有道，不可修也。夫紂在上，惡得伐不得，鈞則戰，守則攻。百蓋無築，千聚無社，謂之陋。一舉而取天下，有一事之時也。萬諸侯鈞，萬民無聽，上位不能為功更制，其能王乎？

　　緣故修法，以政治道，則約殺子。吾君故取，夷吾謂替。公曰：何若？對曰：以同，其日久臨，可立而待，鬼神不明。囊橐之食無報，明厚德也。沈畜，示輕財也。先立象而定期，則民從之。故為禱。朝縷綿，明輕財而重名。公曰同臨，所謂同者，其以先後智渝者也。鈞同財，爭依則說，十則從服，萬則化成功而不能識。而民期然後成形而更名則臨矣。

　　請問為邊若何？對曰：夫邊日變，不可以常知觀也。民未始變而是變，是為自亂。請問諸邊而參其亂，任之以事，因其謀，方百里之地。樹表相望者。丈夫走禍婦人備食，內外相備。春秋一日，敗曰千金，稱本而動，候人不可重也。唯交於上，能必於邊之辭。行人可不有私，不有私，所以為內因也。使能者有主矣，而內事。

　　萬世之國，必有萬世之實，必因天地之道，無使其內，使其外，使其小，毋使其大，棄其國寶，使其大，貴一與而聖稱其寶，使其小，可以為道。能則專，專則佚。椽能踰，則椽於踰。能宮。則不守而不散，眾能伯，不然將見對。君子者，勉於糾人者也，非見糾者也。故輕者輕，重者重，前後不慈。凡輕者，操實也。以輕則可使，重不可起輕，輕重有齊，重以為國，輕以為死。毋全祿貧國，而用不足。毋全賞好德，惡亡使常。

　　請問先合於天下而無私怨，犯強而無私害，為之若何？對曰：國雖強，令必忠以義，國雖弱，令必敬以哀。強弱不犯，則人欲聽矣。先人而自後，而無以為仁也。加功於人而勿得，所橐者遠矣，所爭者外矣。明無私交，則無內怨。與大則勝，私交眾則怨殺夷吾也。如以予人財者，不如無奪時。如以予人食者，不如毋奪其事。此謂無內外之患。事故也，君臣之際也，禮義者，人君之神也，且君臣之屬也，親戚之愛，性也。使君親之察同索屬故也，使人君不安者，屬際也，不可不謹也。賢不可威，能不可留，杜事之於前，易也。水鼎之汨也，人聚之，壤地之美也，人死之，若江湖之大也，求珠貝者不令也。逐神而遠熱，交觶者不處，兄遺利，夫事左中國之人，觀危國過君而弋其能者，豈不幾於危社主哉？利不可法，故民流，神不可法，故事之。天地不可留，故動化，故從新。是故得天者，高而不崩。得人者，卑而不可勝，是故聖人重之，人君重之，故至貞生至信，至言往至絞，生至自有道，不務以文勝情，不務以多勝少。不動則望有廧，旬身行。法制度量，王者典器也。執故義道，畏變也，天地若夫神之動化變者也，天地之極也。能與化起而王用，則不可以道山也。仁者善用，智者善用，非其人，則與神往矣。

　　衣食之於人也，不可以一日違也。親戚可以時大也，是故聖人萬民艱處而立焉。人死則易云，生則難合也，故一為賞，再為常，三為固然。其小行之，則俗也。久之，則禮義。故無使下當上必行之。然後移商人於國，非用人也，不擇鄉而處，不擇君而使。出則從利，入則不守。國之山林也，則而利之，市塵之所及，二依其本，故上侈而下靡。而君臣相上下相親，則君臣之財不私藏，然則貪動枳而得食矣。徙邑移市，亦為數一。

　　問曰：多賢可云？對曰：魚鱉之不食咡者，不出其淵。樹木之勝霜雪者，不聽於天，士能自治者，不從聖人，豈云哉。夷吾之聞之也，不欲強能，不服智而不牧。若旬虛期於月，津若出於一明，然則可以虛矣。故阨其道而薄其所予，則士云矣。不擇人而予之，謂之好人，不擇人而取之。謂之好利。審此兩者，以為處行，則云矣。不方之政，不可以為國。曲靜之言，不可以為道。節時於政，與時往矣。不動以為道，齊以為行。避世之道，不可以進取，陽者進謀，幾者應感。再殺則齊，然後鉉可請也。對曰：「夫鉉謀者天地之虛滿也，合離也。春秋冬夏之勝也。然有知強弱之所尤，然後應諸侯取交。故知安危國之所存，以時事天，以天事神。以神事鬼。故國無罪而君壽，而民不殺，智鉉謀而雜櫜刃焉。其滿為感，其虛為亡，滿虛之合，有時而為實，時而為動，地陽時貸，其冬厚則夏熱，其陽厚則陰寒。是故王者謹於日至，故知虛滿之所在以為政令。已殺生，其合而未散，可以決事。將合可以禺，其隨行以為兵。分其多少。以為曲政。

　　請問形有時而變乎？對曰：陰陽之分定，則甘苦之草生也。從其宜，則酸鹹和焉。而形色定焉，以為聲樂。夫陰陽進退，滿虛亡時，其散合可以視歲，唯聖人不為歲。能知滿虛，奪餘滿，補不足。以通政事，以贍民常。地之變氣，應其所出。水之變氣，應之以精。受之以豫。天之變氣，應之以正。且夫天地精氣有五，不必為沮。其前而反，其重陔動毀之進退，即此數之難得者也，此形之時變也。沮平氣之陽，若如辭靜，餘氣之潛然而動，愛氣之潛然而哀，胡得而治動。對曰：得之衰時，位而觀之。佁美然後有煇。修之心，其殺以相待。故有滿虛哀樂之氣也。故書之帝八，神農不與存。為其無位，不能相用。

　　問鉉之合滿安臧。二十歲而可廣，十二歲而聶廣，百歲傷神。周鄭之禮移矣，則周律之廢矣。則中國之草木有移於不通之野者。然則人君聲服變矣。則臣有依駟之祿。婦人為政，鐵之重反旅金。而聲好下曲，食好鹹苦，則人君日退前，則谿陵山谷之神之祭更，應國之稱號亦更矣。視之亦變，觀之風氣，古之祭，有時而星，有時而星熹，有時而熰，有時而朐，鼠應廣之實，陰陽之數也。華若落之，名祭之號也。是故天子之為國圖具其樹物也。


Chinese text: This work was published before January 1, 1923, and is in the public domain worldwide because the author died at least 100 years ago.