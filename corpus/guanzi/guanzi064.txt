　　桓公問管子曰：「事之至數可聞乎？」管子對曰：「何謂至數？」桓公曰：「秦奢教我曰：『帷蓋不修，衣服不眾，則女事不泰。俎豆之禮不致牲，諸侯太牢，大夫少牢，不若此，則六畜不育。非高其臺榭，美其宮室，則群材不散。』此言何如？」管子曰：「非數也。」桓公曰：「何謂非數？」管子對曰：「此定壤之數也，彼天子之制壤方千里，齊諸侯方百里，負海子七十里，男五十里，若胸臂之相使也；故准徐疾贏不足，雖在下也，不為君憂；彼壤狹而欲舉與大國爭者。農夫寒耕暑耘，力歸於上，女勤於緝績徽織，功歸於府者，非怨民心，傷民意也。非有積蓄，不可以用人；非有積財，無以勸下。秦奢之數，不可用於危隘之國。」桓公曰：「善。」

　　桓公又問管子曰：「佚田謂寡人曰：『善者用非其有，使非其人，何不因諸侯權以制天下。』」管子對曰：「佚田之言非也，彼善為國者，壤辟舉，則民留處。倉廩實，則知禮節。且無委致圍，城脆致衝。夫不定內不可以持天下，佚田之言非也。」管子曰：「歲藏一，十年而十也。歲藏二，五年而十也。穀十而守五，綈素滿之，五在上，勝無義，練士勝敺眾，凡十勝者盡有之，故發如風雨，動如雷霆，獨出獨入，莫之能禁止，不待權輿，故佚田之言非也。」桓公曰：「 善。」


Chinese text: This work was published before January 1, 1923, and is in the public domain worldwide because the author died at least 100 years ago.