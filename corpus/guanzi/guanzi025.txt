　　桓公將東游，問於管仲曰：我游猶軸轉斛，南至琅邪。司馬曰：「亦先王之游已。」何謂也？管仲對曰：「先王之游也，春出，原農事之不本者，謂之游。秋出，補人之不足者，謂之夕。夫師行而糧食其民者，謂之亡。從樂而不反者，謂之荒。先王有游夕之業於人，無亡荒之行於身。」桓公退再拜命曰：「寶法也。」管仲復於桓公曰：「無翼而飛者聲也，無根而固者情也，無方而富者生也，公亦固情謹聲，以嚴尊生。此謂道之榮。桓公退。再拜，請若此言。管仲復於桓公曰：「任之重者莫如身，塗之畏者莫如口，期而遠者莫如年。以重任行畏塗至遠期。唯君子乃能矣。」桓公退，再拜之曰：「夫子數以此言者教寡人。」管仲對曰：「滋味動靜，生之養也。好惡喜怒哀樂，生之變也。聰明當物，生之德也。是故聖人齊滋味而時動靜，御正六氣之變。禁止聲色之淫。邪行亡乎體，違言不存口。靜無定生，聖也。仁從中出，義從外作。仁故不以天下為利，義故不以天下為名。仁故不代王，義故七十而致政。是故聖人上德而下功，尊道而賤物。道德當身故不以物惑。是故，身在草茅之中，而無懾意，南面聽天下，而無驕色。如此，而後可以為天下王。所以謂德者。不動而疾，不相告而知，不為而成，不召而至，是德也。故天不動，四時云下，而萬物化；君不動，政令陳下，而萬功成；心不動，使四肢耳目，而萬物情。寡交多親，謂之知人。寡事成功，謂之知用。聞一言以貫萬物，謂之知道。多言而不當，不如其寡也。博學而不自反，必有邪。孝弟者，仁之祖也。忠信者，交之慶也。內不考孝弟，外不正忠信，澤其四經而誦學者，是亡其身者也。」桓公明日弋在廩，管仲隰朋朝，公望二子，弛弓脫釬，而迎之曰：「今夫檻鵠春北而秋南，而不失其時，夫唯有羽翼以通其意於天下乎？今孤之不得意於天下，非皆二子之憂也。」桓公再言，二子不對，桓公曰：「孤既言矣，二子何不對乎？」管仲對曰：「今夫人患勞，而上使不時，人患飢，而上重斂焉。人患死，而上急刑焉，如此，而又近有色，而遠有德。雖檻鵠之有翼，濟大水之有舟楫也，其將若君何？」桓公蹙然逡遁。管仲曰：「昔先王之理人也，蓋人患勞，而上使之以時，則人不患勞也。人患飢，而上薄斂焉，則人不患飢矣。人患死，而上寬刑焉，則人不患死矣。如此，而近有德而遠有色，則四封之內，視君其猶父母邪，四方之外，歸君其猶流水乎。公輟射援綏而乘，自御，管仲為左，隰朋參乘，朔月三日，進二子於里官。再拜頓首曰：「孤之聞二子之言也，耳加聰而視加明，於孤不敢獨聽之，薦之先祖。」管仲隰朋再拜頓首曰：「如君之王也，此非臣之言也，君之教也。」於是管仲與桓公盟誓為令曰：「老弱勿刑。參宥而後弊，關箭而不正市正而不布。山林梁澤，以時禁發，而不正也。」草封澤鹽者之歸之也譬若市人。三年教人，四年選賢以為長，五年始興車踐乘，遂南伐楚，門傅施城。北伐山戎，出冬蔥與戎叔，布之天下，果三匡天子而九合諸侯。

　　桓公外舍，而不鼎饋。中婦諸子謂宮人盍不出從乎？君將有行，宮人皆出從。公怒曰：「庸謂我有行者？」宮人曰：「賤妾聞之中婦諸子。」公召中婦諸子曰：「女焉聞吾有行也？」對曰：「妾人聞之，君外舍而不鼎饋，非有內憂，必有外患。今君外舍而不鼎饋，君非有內憂也，妾是以知君之將有行也。」公曰：「善！此非吾所與女及也。而言乃至焉，吾是以語女。吾欲致諸侯而不至，為之奈何？」中婦諸子曰：「自妾之身之不為人持接也，未嘗得人之布織也。意者更容不審耶？」明日，管仲朝，公告之，管仲曰：「此聖人之言也，君必行也。」

　　管仲寢疾，桓公往問之曰：「仲父之疾甚矣，若不可諱也不幸而不起此疾，彼政我將安移之？」管仲未對。桓公曰：「鮑叔之為人何如？」管子對曰：「鮑叔君子也，千乘之國，不以其道，予之，不受也。雖然，不可以為政，其為人也，好善而惡惡已甚，見一惡終身不忘。」桓公曰：「然則庸可？」管仲對曰：「隰朋可，朋之為人，好上識而下問，臣聞之，以德予人者，謂之仁；以財予人者，謂之良；以善勝人者，未有能服人者也。以善養人者，未有不服人者也。於國有所不知政，於家有所不知事，則必朋乎。且朋之為人也，居其家不忘公門，居公門不忘其家，事君不二其心，亦不忘其身，舉齊國之幣。握路家五十室，其人不知也，大仁也哉，其朋乎！」公又問曰：「不幸而失仲父也，二三大夫者，其猶能以國寧乎？」管仲對曰：「君請矍已乎，鮑叔牙之為人也好直，賓胥無之為人也好善，寧戚之為人也能事，孫在之為人也善言。」公曰：「此四子者，其庸能一人之上也？寡人并而臣之，則其不以國寧，何也。」對曰：「鮑叔之為人也好直，而不能以國詘，賓胥無之為人也好善，而不能以國詘。寧戚之為人也能事，而不能以足息。孫在之為人也善言，而不能以信默臣聞之，消息盈虛，與百姓詘信，然後能以國寧，勿已者，朋其可乎！朋之為人也，動必量力，舉必量技。」言終，喟然而歎曰：「天之生朋，以為夷吾舌也，其身死，舌焉得生哉？」管仲曰：「夫江黃之國近於楚，為臣死乎，君必歸之楚而寄之。君不歸，楚必私之，私之而不救也，則不可，救之，則亂自此始矣。」桓公曰：「諾。」管仲又言曰：「東郭有狗啀啀，旦暮欲齧我，猳而不使也，今夫易牙，子之不能愛，將安能愛君？君必去之。」公曰：「諾。」管子又言曰：「北郭有狗啀啀，旦暮欲齧我，猳而不使也，今夫豎刁，其身之不愛，焉能愛君，君必去之。」公曰：「諾。」管子又言曰：「西郭有狗啀啀，旦暮欲齧我，猳而不使也，今夫衛公子開方，去其千乘之太子，而臣事君，是所願也得於君者，將欲過其千乘也，君必去之。」桓公曰：「諾。」管子遂卒。卒十月，隰朋亦卒。桓公去易牙豎刁衛公子開方。五味不至，於是乎復反易牙。宮中亂，復反豎刁。利言卑辭不在側，復反衛公子開方。桓公內不量力，外不量交，而力伐四鄰。公薨，六子皆求立，易牙與衛公子，內與豎刁，因共殺群吏而立公子無虧，故公死七日不歛，九月不葬，孝公奔宋，宋襄公率諸侯以伐齊，戰於甗，大敗齊師，殺公子無虧，立孝公而還。襄公立十三年，桓公立四十二年。


Chinese text: This work was published before January 1, 1923, and is in the public domain worldwide because the author died at least 100 years ago.