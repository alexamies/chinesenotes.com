　　版法者，法天地之位，象四時之行，以治天下。四時之行，有寒有暑，聖人法之，故有文有武。天地之位，有前有後，有左有右，聖人法之，以建經紀。春生於左，秋殺於右，夏長於前，冬藏於後。生長之事，文也；收藏之事，武也；是故文事在左，武事在右，聖人法之。以行法令，以治事理。凡法事者，操持不可以不正；操持不正，則聽治不公；聽治不公，則治不盡理。事不盡應；治不盡理，則疏遠微賤者無所告𧪜，事不盡應，則功利不盡舉；功利不盡舉，則國貧疏遠。微賤者無所告𧪜則下饒；故曰：「凡將立事，正彼天植」；天植者，心也；天植正，則不私近親，不孽疏遠；不私近親，不孽疏遠，則無遺利，無隱治；無遺利，無隱治，則事無不舉，物無遺者。欲見天心，明以風雨，故曰：「風雨無違，遠近高下，各得其嗣。」

　　萬物尊天，而貴風雨，所以尊天者，為其莫不受命焉也。所以貴風雨者，為其莫不待風而動，待雨而濡也，若使萬物釋天而更有所受命，釋風而更有所仰動，釋雨而更有所仰濡，則無為尊天而貴風雨矣；今人君之所尊安者，為其威立而令行也；其所以能立威行令者，為其威利之操莫不在君也；若使威利之操不專在君，而有所分散，則君日益輕，而威利日衰，侵暴之道也。故曰：「三經既飭，君乃有國。」

　　乘夏方長，審治刑賞，必明經紀。陳義設法，斷事以理。虛氣平心，乃去怒喜。若倍法棄令，而行怒喜，禍亂乃生，上位乃殆；故曰：「喜無以賞，怒無以殺；喜以賞，怒以殺，怨乃起，令乃廢。驟令而不行，民心乃外；外之有徒，禍乃始牙。眾之所忿，寡不能圖。」

　　冬既閉藏，百事盡止，往事畢登，來事未起。方冬無事，慎觀終始，審察事理。事有先易而後難者，有始不足見而終不可及者，此常利之所以不舉，事之所以困者也。事之先易者，人輕行之；人輕行之，則必困難成之事。始不足見者，人輕棄之，人輕棄之，則必失不可及之功。夫數困難成之事，而時失不可及之功，衰耗之道也。是故，明君審察事理，慎觀終始，為必知其所成，成必知其所用，用必知其所利害；為而不知所成，成而不知所用，用而不知所利害，謂之妄舉；妄舉者，其事不成，其功不立；故曰：「舉所美，必觀其所終。廢所惡，必計其所窮。」

　　凡人君者，欲民之有禮義也；夫民無禮義，則上下亂而貴賤爭；故曰：「慶勉敦敬以顯之，富祿有功以勸之，爵貴有名以休之。」

　　凡人君者，欲眾之親上鄉意也，欲其從事之勝任也，而眾者不愛，則不親；不親，則不明。不教順，則不鄉意；是故明君兼愛以親之，明教順以道之，便其勢，利其備，愛其力，而勿奪其時以利之；如此，則眾親上鄉意，從事勝任矣；故曰：「兼愛無遺」，是謂君心必先順教，萬民鄉風。旦暮利之，眾乃勝任。治之本二：一曰人，二曰事，人欲必用，事欲必工。人有逆順，事有稱量。人心逆，則人不用。事失稱量，則事不工。事不工則傷，人不用則怨；故曰：「取人以己，成事以質。」成事以質者，用稱量也。取人以己者，度恕而行也。度恕者，度之於己也。己之所不安，勿施於人；故曰：審用財，慎施報，察稱量。故用財不可以嗇，用力不可以苦，用財嗇則費，用力苦則勞矣。奚以知其然也？用力苦則事不工，事不工而數復之，故曰勞矣。用財嗇則不當人心，不當人心則怨起，用財而生怨，故曰：「費怨起而不復反，眾勞而不得息，則必有崩阤堵壞之心，故曰：「民不足，令乃辱。民苦殃，令不行。施報不得，禍乃始昌。禍昌而不悟，民乃自圖。」

　　凡國無法，則眾不知所為。無度，則事無機。有法不正，有度不直，則治辟，治辟則國亂；故曰：「正法直度，罪殺不赦。殺僇必信，民畏而懼。武威既明，令不再行。」

　　凡民者莫不惡罰而畏罪，是以人君嚴教以示之，明刑罰以致之；故曰：「頓卒怠倦以辱之，罰罪有過以懲之，殺僇犯禁以振之。」

　　治國有三器，亂國有六攻，明君能勝六攻而立三器，則國治，不肖之君不能勝六攻而立三器，故國不治。三器者何也？曰：「號令也、斧鉞也、祿賞也。」六攻者何也？親也、貴也、貨也、色也、巧佞也、玩好也。三器之用何也？曰：「非號令無以使下，非斧鉞無以畏眾，非祿賞無以勸民。」六攻之敗何也？曰：「雖不聽而可以得存，雖犯禁而可以得免，雖無功而可以得富；夫國有不聽而可以得存者，則號令不足以使下。有犯禁而可以得免者，則斧鉞不足以畏眾。有無功而可以得富者，則祿賞不足以勸民；號令不足以使下，斧鉞不足以畏眾，祿賞不足以勸民，則人君無以自守也；然則明君柰何？明君不為六者變更號令，不為六者疑錯斧鉞，不為六者益損祿賞；故曰：「植固而不動，倚邪乃恐。倚革邪化，令往民移。」

　　凡人君者，覆載萬民而兼有之，燭臨萬族而事使之；是故以天地日月四時為主為質，以治天下。天覆而無外也。其德無所不在；地載而無棄也，安固而不動；故莫不生殖，聖人法之，以覆載萬民，故莫不得其職性，得其職性；則莫不為用；故曰：「法天合德，象地無親。」日月之明無私，故莫不得光，聖人法之，以燭萬民，故能審察，則無遺善。無隱姦。無遺善，無隱姦，則刑賞信必；刑賞信必，則善勸而姦止；故曰：「參於日月四時之行，信必而著明，聖人法之，以事萬民，故不失時功，故曰：「伍於四時」。凡眾者，愛之則親，利之則至，是故明君設利以致之，明愛以親之；徒利而不愛，則眾至而不親；徒愛而不利，則眾親而不至；愛施俱行，則說君臣，說朋友、說兄弟、說父子、愛施所設，四固不能守；故曰：「說在愛施。」

　　凡君所以有眾者，愛施之德也愛有所移，利有所并，則不能盡有；故曰：「有眾在廢私。」

　　愛施之德，雖行而無私，內行不修，則不能朝遠方之君；是故正君臣上下之義，飾父子兄弟夫妻之義，飾男女之別，別疏數之差，使君德臣忠，父慈子孝，兄愛弟敬，禮義章明，如此，則近者親之，遠者歸之，故曰：「召遠在修近。」

　　閉禍在除怨。非有怨乃除之，所事之地常無怨也。凡禍亂之所生，生於怨咎，怨咎所生，生於非理，是以明君之事眾也必經，使之必道，施報必當，出言必得，刑罰必理，如此，則眾無鬱怨之心，無憾恨之意。如此，則禍亂不生，上位不殆，故曰：「閉禍在除怨也。」

　　凡人君所以尊安者，賢佐也；佐賢，則君尊國安民治；無佐，則君卑國危民亂；故曰：備長存乎任賢，凡人者莫不欲利而惡害，是故與天下同利者，天下持之。擅天下之利者，天下謀之。天下所謀，雖立必隳。天下所持，雖高不危。故曰：「安高在乎同利。」

　　凡所謂能以所不利利人者，舜是也；舜耕歷山，陶河濱，漁雷澤，不取其利，以教百姓，百姓舉利之。此所謂能以所不利利人者也。所謂能以所不有予人者，武王是也；武王伐紂，士卒往者，人有書社，入殷之日，決鉅橋之粟，散鹿臺之錢，殷民大說，此所謂能以所不有予人者也。

　　桓公謂管子曰：「今子教寡人法天合德，合德長久，合德而兼覆之，則萬物受命。象地無親，無親安固，無親而兼載之，則諸生皆殖。參於日月無私，葆光無私，而兼照之，則美惡不隱，然則君子之為身無好無惡然已乎？」管子對曰：「不然，夫學者所以自化，所以自撫，故君子惡稱人之惡，惡不忠而怨妒，惡不公議而名當稱，惡不位下而位上，惡不親外而內放，此五者，君子之所恐行，而小人之所以亡，況人君乎？」


Chinese text: This work was published before January 1, 1923, and is in the public domain worldwide because the author died at least 100 years ago.