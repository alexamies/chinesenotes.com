　　桓公曰：「天下之朝夕可定乎？」管子對曰：「終身不定。」桓公曰：「其不定之說可得聞乎？」管子對曰：「地之東西二萬八千里，南北二萬六千里，天子中而立，國之四面，萬有餘里，民之入正籍者，亦萬有餘里，故有百倍之力而不至者，有十倍之力而不至者。有倪而是者，則遠者疏疾怨上，邊竟諸侯受君之怨，民與之為善，缺然不朝。是天子塞其涂，熟穀者去，天下之可得而霸。」桓公曰：「行事奈何？」管子對曰：「請與之立壤列，天下之旁，天子中立。地方千里，兼霸之壤三百有餘里，佌諸侯度百里，負海子男者度七十里，若此，則如胸之使臂，臂之使指也。否則，小不能分於民，準徐疾，羨不足，雖在下不為君憂。夫海出泲無止，山生金木無息，草木以時生，器以時靡幣，泲水之鹽以日消，終則有始，與天壤爭，是謂立壤列也。」

　　武王問於癸度曰：「賀獻不重，身不親於君，左右不足友，不善於群臣，故不欲收穡戶籍而給左右之用，為之有道乎？」癸度對曰：「吾國者衢處之國也，遠秸之所通，游客蓄商之所道，財物之所遵；故苟入吾國之粟，因吾國之幣，然後載黃金而出；故君請重重而衡輕輕，鉉物而相因，則國筴可成；故謹毋失其度未與民可治。」武王曰：「行事奈何？」癸度曰：「金出於汝漢之右衢，珠出於赤野之末光，玉出於禺氏之旁山，此皆距周七千八百餘里，其涂遠，其至阨，故先王度用於其重，因以珠玉為上幣，黃金為中幣，刀布為下幣，故先王善高中下幣，制上下之用，而天下足矣。」

　　桓公曰：「衡謂寡人曰：『一農之事，必有一耜、一銚、一鎌、一鎒、一椎、一銍，然後成為農。一車必有一斤、一鋸、一釭、一鑽、一鑿、一銶、一軻，然後成為車。一女必有一刀一錐一箴一鉥。然後成為女。請以令斷山木鼓山鐵，是可以毋籍而用足。』」管子對曰：「不可，今發徒隸而作之，則逃亡而不守，發民，則下疾怨上。邊竟有兵，則懷宿怨而不戰，未見山鐵之利，而內敗矣，故善者不如與民量其重，計其贏，民得其七，君得其三，有雜之以輕重，守之以高下，若此，則民疾作而為上虜矣。」

　　桓公曰：「請問壤數？」管子對曰：「河𡌧諸侯，萬鍾之國也，磧山諸侯之國也，河𡌧諸侯常不勝磧山諸侯之國者，豫戒者也。」桓公曰：「若此言何謂也？」管子對曰：「夫河𡌧諸侯萬鍾之國也，故穀眾多，而不理，固不得有。至於磧山諸侯之國，則斂蔬藏菜，此之謂豫戒。」桓公曰：「壤數盡於此乎？」管子對曰：「未也，昔狄諸侯，萬鍾之國也，故粟十鍾而骸金；程諸侯，磧山之國也，故粟五釜而錙金，故狄諸侯十鍾而不得倳戟，程諸侯五釜而得倳戟，或十倍而不足，或五分而有餘者，通於輕重高下之數也。國有十歲之蓄，而民食不足者，皆以其事業望君之祿也，君有山海之財，而民用不足者，皆以其事業交接於上者也；故租籍君之所宜得也，正籍者君之所強求也，亡君廢其所宜得，而斂其所強求，故下怨上而令不行。民奪之則怒，予之則喜，民情固然，先王知其然，故見予之所，不見奪之理，故五穀粟米者，民之司命也。黃金刀布者，民之通貨也，先王善制其通貨，以御其司命，故民力可盡也。」

　　管子曰：「泉雨五尺，其君必辱。食稱之國必亡，待五穀者眾也；故樹木之勝霜露者，不受令於天。家足其所者，不從聖人。故奪然後予，高然後下，喜然後怒，天下可舉。」

　　桓公曰：「強本節用，可以為存乎？」管子對曰：「可以為益愈，而未足以為存也，昔者紀氏之國，強本節用者，其五穀豐滿而不能理也，四流而歸於天下，若是，則紀氏其強本節用，適足以使其五穀盡而不能理，為天下虜，是以其國亡而身無所處；故可以益愈，而不足以為存；故善為國者，天下下，我高。天下輕，我重，天下多，我寡。然後可以朝天下。」

　　桓公曰：「寡人欲毋殺一士，毋頓一戟而辟方都二，為之有道乎？」管子對曰：「涇水十二空，汶淵洙疾滿三之於，乃請以令使九月種麥，日至日穫，則時雨未下而利農事矣。」桓公曰諾，令以九月種麥，日至而穫，量其艾，一收之積，中方都二，故此所謂善因天時，辯於地利，而辟方都之道也。

　　管子入復桓公曰：「終歲之租金四萬二千金，請以一朝素賞軍士。」桓公曰：「諾。」以令至鼓，期於泰舟之野期軍士。桓公乃即壇而立，甯戚、鮑叔、隰朋、易牙、賓胥無皆差肩而立，管子執枹而揖軍士曰：「誰能陷陳破眾者，賜之百金。」三問不對，有一人秉劍而前，問曰：「幾何人之眾也？」管子曰：「千人之眾。」其人曰：「千人之眾，臣能陷之。」賜之百金。管子又曰：「兵接弩張，誰能得卒長者，賜之百金。」問曰：「幾何人卒之長也？」管子曰：「千人之長」，其人曰：「千人之長，臣能得之。」賜之百金。管子又曰：「誰能聽旌旗之所指，而得執將首者，賜之千金。言能得者壘千人，賜之人千金。其餘言能外斬首者，賜之人十金。」一朝素賞四萬二千金。廓然虛。桓公惕然太息曰：「吾曷以識此。」管子對曰：「君勿患，且使外為名於其內，鄉為功於其親，家為德於其妻子。若此，則士必爭名報德，無北之意矣。吾舉兵而攻，破其軍，并其地，則非特四萬二千金之利也。」五子曰：「善。」桓公曰：「諾。」乃誡大將曰：「百人之長，必為之朝禮，千人之長，必拜而送之，降兩級。其有親戚者，必遺之酒四石，肉四鼎。其無親戚者，必遺其妻子酒三石，肉三鼎。」行教半歲，父教其子，兄教其弟，妻諫其夫。曰：「見禮若此其厚，而不死列陳，可以反於鄉乎？」桓公終舉兵攻萊，戰於莒必市里，鼓旗未相望，眾少未相知，而萊人大遁，故遂破其軍，兼其地，而虜其將，故未列地而封，未出金而賞，破萊軍，并其地，禽其君，此素賞之計也。」

　　桓公曰：「曲防之戰，民多假貸而給上事者，寡人欲為之出賂，為之奈何？」管子對曰：「請以令，令富商蓄賈百符而一馬，無有者，取於公家。若此，則馬必坐長而百倍其本矣，是公家之馬不離其牧皂，而曲防之戰賂足矣。」

　　桓公問於管子曰：「崇弟蔣弟刃惠之功，世吾歲罔，寡人不得籍斗升焉，去一。菹菜鹹鹵斥澤，山閒㙗𡔁不為用之壤，寡人不得籍斗升焉，去一。列稼緣封十五里之原，強耕而自以為落，其民寡人不得籍斗升焉，去一。則是寡人之國五分而不能操其二，是有萬乘之號而無千乘之用也。以是與天子提衡，爭秩於諸侯，為之有道乎？」管子對曰：「唯籍於號令為可耳。」桓公曰：「行事奈何？」管子對曰：「請以令發師置屯籍農，十鍾之家不行，百鍾之家不行，千鍾之家不行，行者不能百之一，千之十，而囷窌之數，皆見於上矣；君案囷窌之數令之曰：『國貧而用不足，請以平價取之，子皆案囷窌而不能挹損焉。』君直幣之輕重，以決其數，使無券契之責，則積藏囷窌之粟皆歸於君矣，故九州無敵，竟上無患，令曰：『罷師歸農，無所用之。』管子曰：「天下有兵，則積藏之粟足以備其糧，天下無兵，則以賜貧甿，若此，則菹菜鹹鹵斥澤，山閒㙗𡔁之壤無不發草，此之謂籍於號令。」

　　管子曰：「滕魯之粟釜百，則使吾國之粟釜千，滕魯之粟四流而歸我，若下深谷者；非歲凶而民飢也，辟之以號令，引之以徐疾，施平，其歸我若流水。」

　　桓公曰：「吾欲殺正商賈之利，而益農夫之事，為此有道乎？」管子對曰：「粟重而萬物輕，粟輕而萬物重，兩者不衡立，故殺正商賈之利，而益農夫之事，則請重粟之價金三百，若是，則田野大辟，而農夫勸其事矣。」桓公曰：「重之有道乎？」管子對曰：「請以令與大夫城藏，使卿諸侯藏千鍾，令大夫藏五百鍾，列大夫藏百鍾，富商蓄賈藏五十鍾。內可以為國委，外可以益農夫之事。」桓公曰：「善。」下令卿諸侯、令大夫城藏；農夫辟其五穀，三倍其賈，則正商失其事，而農夫有百倍之利矣。

　　桓公問於管子曰：「衡有數乎？」管子對曰：「衡無數也，衡者使物一高一下，不得常固。」桓公曰：「然則衡數不可調耶？」管子對曰：「不可調，調則澄。澄則常，常則高下不貳，高下不貳，則萬物不可得而使固。」桓公曰：「然則何以守時？」管子對曰：「夫歲有四秋，而分有四時，故曰：農事且作，請以什伍農夫賦耜鐵，此之謂春之秋。大夏且至，絲纊之所作，此之謂夏之秋。而大秋成，五穀之所會，此之謂秋之秋。大冬營室中，女事紡績緝縷之所作也，此之謂冬之秋。故歲有四秋，而分有四時。已有四者之序，發號出令，物之輕重相什而相伯，故物不得有常固，故曰衡無數。」桓公曰：「皮、幹、筋、角、竹、箭、羽毛、齒、革不足，為此有道乎？」管子曰：「惟曲衡之數為可耳。」桓公曰：「行事奈何？」管子對曰：「請以令為諸侯之商賈立客舍，一乘者有食，三乘者有芻菽，五乘者有伍養，天下之商賈歸齊若流水。」


Chinese text: This work was published before January 1, 1923, and is in the public domain worldwide because the author died at least 100 years ago.