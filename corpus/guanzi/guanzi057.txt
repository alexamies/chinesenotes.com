　　先生施教，弟子是則。溫恭自虛，所受是極。見善從之，聞義則服。溫柔孝悌，毋驕恃力。赤毋虛邪，行必正直。游居有常，必就有德。顏色整齊，中心必式。夙興夜寐，衣帶必飾。朝益暮習，小心翼翼。一此不解，是謂學則。

　　少者之事，夜寐蚤作。既拚盥漱，執事有恪。攝衣共盥，先生乃作。沃盥徹盥，汎拚正席，先生乃坐。出入恭敬，如見賓客。危坐鄉師，顏色毋怍。受業之紀，必由長始。一周則然，其餘則否。始誦必作，其次則已。

　　凡言與行，思中以為紀。古之將興者，必由此始。後至就席，狹坐則起。若有賓客，弟子駿作。對客無讓，應且遂行。趨進受命，所求雖不在，必以命反。反坐復業，若有所疑，奉手問之。師出皆起。至於食時，先生將食，弟子饌饋。攝衽盥漱，跪坐而饋。置醬錯食，陳膳毋悖。凡置彼食，鳥獸魚鱉，必先菜羹。羹胾中別，胾在醬前。其設要方，飯是為卒。左酒右醬，告具而退。奉手而立，三飯二斗。左執虛豆，右執挾匕。周還而貳，唯嗛之視，同嗛以齒。周則有始。柄尺不跪。是謂貳紀。先生已食，弟子乃徹，趨走進漱，拚前斂祭。先生有命，弟子乃食，以齒相要，坐必盡席。飯必奉攬，羹不以手。亦有據膝，毋有隱肘。既食乃飽，循咡覆手。振衽掃席，已食者作。摳衣而降，旋而鄉席，各徹其餽，如於賓客。既徹并器，乃還而立。凡拚之道，實水于盤，攘臂袂及肘。堂上則播灑，室中握手。執箕膺揲，厥中有帚。入戶而立，其儀不忒。執帚下箕，倚于戶側。凡拚之紀，必由奧始。俯仰磬折，拚毋有徹。拚前而退，聚於戶內。坐板排之，以葉適己，實帚于箕。先生若作，乃興而辭。坐執而立，遂出棄之。既拚反立，是協是稽。暮食復禮。昏將舉火，執燭隅坐。錯總之法，橫于坐所。櫛之遠近，乃承厥火。居句如矩，蒸閒容蒸，然者處下，奉(木宛)以為緒。右手執燭，左手正櫛，有墮代燭。交坐毋倍尊者，乃取厥櫛，遂出是去。先生將息，弟子皆起。敬奉枕席，問所何趾。俶衽則請，有常有否。先生既息，各就其友。相切相磋，各長其儀。周則復始，是謂弟子之紀。


Chinese text: This work was published before January 1, 1923, and is in the public domain worldwide because the author died at least 100 years ago.