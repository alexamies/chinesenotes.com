　　桓公問管子曰：「請問權數？」管子對曰：「天以時為權，地以財為權，人以力為權，君以令為權；失天之權，則人地之權亡。」桓公曰：「何為失天之權則人地之權亡？」管子對曰：「湯七年旱，禹五年水，民之無𥼷賣子者，湯以莊山之金鑄幣，而贖民之無𥼷賣子者；禹以歷山之金鑄幣，而贖民之無𥼷賣子者，故天權失，人地之權皆失也；故王者歲守十分之參三年與少半，成歲三十一年而藏十一年與少半，藏參之一，不足以傷民，而農夫敬事力作，故天毀地，凶旱水泆，民無入於溝壑乞請者也，此守時以待天權之道也。」

　　桓公曰：「善，吾欲行三權之數。為之奈何？」管子對曰：「梁山之陽，綪絤夜石之幣，天下無有。」管子曰：「以守國穀歲守一分，以行五年，國穀之重，什倍異日。」管子曰：「請立幣，國銅以二年之粟顧之，立黔落，力重與天下調。彼重則見射，輕則見泄，故與天下調。泄者失權也，見射者失筴也。不備天權，下相求備，准下陰相隸。此刑罰之所起，而亂之本也。故平則不平，民富則不如貧，委積則虛矣，此三權之失也已。」桓公曰：「守三權之數奈何？」管子對曰：「大豐則藏分，阨亦藏分。」桓公曰：「阨者所以益也，何以藏分？」管子對曰：「隘則易益也，一可以為十，十可以為百，以阨守豐，阨之准數一上十，豐之筴數十去九，則吾九為餘於數，筴豐則三權皆在君，此之謂國權。」

　　桓公問於管子曰：「請問國制？」管子對曰：「國無制，地有量。」桓公曰：「何謂國無制地有量？」管子對曰：「高田十石，閒田五石，庸田三石，其餘皆屬諸荒田。地量百畝，一夫之力也，粟賈一，粟賈十，粟賈三十，粟賈百，其在流筴者，百畝從中千畝之筴也，然則百乘從千乘也，千乘從萬乘也，故地有量，國無筴。」桓公曰：「善。今欲為大國，大國欲為天下，不通權筴，其無能者矣。」

　　桓公曰：「今行權數奈何？」管子對曰：「君通於廣狹之數，不以狹畏廣。通於輕重之數，不以少畏多，此國筴之大者也。」桓公曰：「善，蓋天下，視海內，長譽而無止，為之有道乎？」管子對曰：「有，軌守其數，准平其流，動於未形，而守事已成，物一也，而十是九為用。徐疾之數，輕重之筴也，一可以為十，十可以為百。引十之半而藏四。以五操事，在君之決塞。」桓公曰：「何謂決塞？」管子曰：「君不高仁，則國不相被，君不高慈孝，則民簡其親而輕過，此亂之至也。則君請以國筴十分之一者，樹表置高，鄉之孝子聘之幣，孝子兄弟眾寡，不與師旅之事。樹表置高，而高仁慈孝，財散而輕，乘輕而守之以筴，則十之五有在上，鉉五如行事，如日月之終復，此長有天下之道，謂之准道。」

　　桓公問於管子曰：「請問教數？」管子對曰：「民之能明於農事者，置之黃金一斤，直食八石。民之能蕃育六畜者，置之黃金一斤，直食八石，民之能樹蓺者，置之黃金一斤，直食八石。民之能樹瓜瓠葷菜百果使蕃袬者，置之黃金一斤，直食八石。民之能已民疾病者，置之黃金一斤，直食八石，民之知時，曰歲且阨，曰某穀不登，曰某穀豐者，置之黃金一斤，直食八石。民之通於蠶桑，使蠶不疾病者，皆置之黃金一斤，直食八石。謹聽其言而藏之官，使師旅之事無所與，此國筴之者也。國用相靡而足，相困揲而𠸆。然後置四限高下，令之徐疾敺屏，萬物守之以筴，有五官技。」桓公曰：「何謂五官技？」管子曰：「詩者所以記物也，時者所以記歲也，春秋者所以記成敗也。行者道民之利害也，易者所以守凶吉成敗也，卜者卜凶吉利害也，民之能此者，皆一馬之田，一金之衣，此使君不迷妄之數也，六家者既見其時，使豫先蚤閑之日受之，故君無失時，無失筴，萬物興豐，無失利，遠占得失，以為末教，詩記人無失辭，行殫道無失義，易守禍福凶吉不相亂，此謂君柄。」

　　桓公問於管子曰：「權柄之數，吾已得聞之矣，守國之固奈何？」曰：「能皆已官，時皆已官，得失之數，萬物之終始，君皆已官之矣，其餘皆以數行。」桓公曰：「何謂以數行？」管子對曰：「穀者民之司命也，智者民之輔也，民智而君愚，下富而君貧，下貧而君富，此之謂事名二，國機，徐疾而已矣。君道，度法而已矣。人心，禁繆而已矣。」桓公曰：「何謂度法？何謂禁繆？」管子對曰：「度法者，量人力而舉功。禁繆者，非往而戒來，故禍不萌通，而民無患咎。」

　　桓公曰：「請問心禁？」管子對曰：「晉有臣不忠於其君，慮殺其主，謂之公過，諸公過之家，毋使得事君，此晉之過失也。齊之公過，坐立長差，惡惡乎來刑，善善乎來榮，戒也，此之謂國戒。」

　　桓公問管子曰：「輕重准施之矣，筴盡於此乎？」管子曰：「未也，將御神用寶。」桓公曰：「何謂御神用寶？」管子對曰：「北郭有掘闕而得龜者，此檢數百里之地也。」桓公曰：「何謂得龜百里之地？」管子對曰：「北郭之得龜者，令過之平盤之中。」君請起十乘之使，百金之提，命北郭得龜之家曰：「賜若服中大夫，東海之子類於龜，託舍於若，賜若大夫之服，以終而身。勞若以百金」。之龜為無貲，而藏諸泰臺。一日而釁之以四牛，立寶日無貲。還四年，伐孤竹。刃氏之家粟。可食三軍之師。行五月，召刃氏而命之曰：「吾有無貲之寶於此，吾今將有大事，請以寶為質於子，以假子之邑粟。」刃氏北鄉再拜入粟，不敢受寶質。桓公命刃氏曰：「寡人老矣，為子者不知此數，終受吾質。」刃氏歸，革築室賦籍藏龜。還四年，伐孤竹。謂刃氏之粟，中食三軍五月之食。桓公立貢數，文行中七年，龜中四千金，黑白之子當千金，凡貢制，中二齊之壤，筴也用貢。國危出寶，國安行流。桓公曰：「何謂行流？」管子對曰：「物有豫，則君失筴而民失生矣，故善為天下者，操於二豫之外。」桓公曰：「何謂二豫之外？」管子對曰：「萬乘之國，不可以無萬金之蓄飾。千乘之國，不可以無千金之蓄飾。百乘之國，不可以無百金之蓄飾，以此與令進退，此之謂乘時。」


Chinese text: This work was published before January 1, 1923, and is in the public domain worldwide because the author died at least 100 years ago.