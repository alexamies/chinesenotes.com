　　凡將立事，正彼天植，風雨無違。遠近高下，各得其嗣。三經既飭，君乃有國。喜無以賞，怒無以殺；喜以賞，怒以殺，怨乃起，令乃廢，驟令不行，民心乃外。外之有徒，禍乃始牙。眾之所忿，置不能圖。舉所美，必觀其所終。廢所惡，必計其所窮。慶勉敦敬以顯之，富祿有功以勸之，爵貴有名以休之。兼愛無遺，是謂君心。必先順教，萬民鄉風。旦暮利之，眾乃勝任。取人以己，成事以質。審用財，慎施報，察稱量；故用財不可以嗇，用力不可以苦。用財嗇則費，用力苦則勞。民不足，令乃辱。民苦殃，令不行。施報不得，禍乃始昌。禍昌不寤，民乃自圖。正法直度，罪殺不赦。殺僇必信，民畏而懼。武威既明，令不再行，頓卒怠倦以辱之，罰罪宥過以懲之，殺僇犯禁以振之。植固不動，倚邪乃恐。倚革邪化，令往民移。法天合德，象法無親。參於日月，佐於四時。悅在施有，眾在廢私。召遠在修近，閉禍在除怨。修長在乎任賢，高安在乎同利。


Note: Text contains comments

Chinese text: This work was published before January 1, 1923, and is in the public domain worldwide because the author died at least 100 years ago.