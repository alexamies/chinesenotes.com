　　昔者桓公問管仲曰：「寡人請問度地形而為國者，其何如而可？」管仲對曰：「夷吾之所聞，能為霸王者，蓋天子聖人也，故聖人之處國者，必於不傾之地，而擇地形之肥饒者，鄉山左右，經水若澤。內為落渠之寫，因大川而注焉。乃以其天材地利之所生，養其人以育六畜。天下之人，皆歸其德而惠其義。乃別制斷之。州者謂之術。不滿術者謂之里。故百家為里，里十為術，術十為州，州十為都，都十為霸國。不如霸國者國也，以奉天子，天子有萬諸侯也，其中有公侯伯子男焉。天子中而處，此謂因天之固，歸地之利。內為之城，城外為之郭，郭外為之土閬。地高則溝之，下則隄之，命之曰金城，樹以荊棘，上相穡著者，所以為固也。歲修增而毋已，時修增而毋已，福及孫子，此謂人命萬世無窮之利，人君之葆守也。臣服之以盡忠於君，君體有之以臨天下，故能為天下之民先也。此宰之任，則臣之義也。故善為國者，必先除其五害。人乃終身無患害而孝慈焉。

　　桓公曰：「願聞五害之說。」管仲對曰：「水，一害也。旱，一害也。風霧雹霜，一害也。厲，一害也。蟲，一害也。此謂五害。五害之屬，水最為大。五害已除，人乃可治。」桓公曰：「願聞水害。」管仲對曰：「水有大小，又有遠近，水之出於山而流入於海者，命曰經水。水別於他水，入於大水及海者，命曰枝水。山之溝，一有水，一毋水者，命曰谷水。水之出於他水，溝流於大水及海者，命曰川水。出地而不流者，命曰淵水。此五水者，因其利而往之可也，因而扼之可也。而不久常有危殆矣。桓公曰：「水可扼而使東西南北及高乎？」管仲對曰：「可。夫水之性，以高走下，則疾，至於(水剽)石。而下向高，即留而不行；故高其上領，瓴之尺有十分之三，里滿四十九者，水可走也。乃迂其道而遠之，以勢行之。水之性，行至曲，必留退，滿則後推前。地下則平行，地高即控。杜曲則擣毀，杜曲瞠則躍。躍則倚，倚則環，環則中，中則涵，涵則塞，塞則移，移則控，控則水妄行。水妄行則傷人，傷人則困，困則輕法，輕法則難治，難治則不孝，不孝則不臣矣；故五害之屬，傷殺之類，禍福同矣，知備此五者，人君天地矣。」

　　桓公曰：「請問備五害之道。」管子對曰：「請除五害之說，以水為始，請為置水官，令習水者為吏，大夫、大夫佐各一人，率部校長官佐各財足，乃取水左右各一人，使為都匠水工。令之行水道，城郭、隄川、溝池、官府、寺舍及洲中當繕治者，給卒財足。令曰：常以秋歲末之時閱其民，案家人、比地、定什伍口數，別男女大小，其不為用者，輒免之。有錮病不可作者，疾之。可省作者，且事之。並行以定甲士，當被兵之數，上其都。都以臨下，視有餘不足之處，輒下水官，水官亦以甲士當被兵之數。與三老、里有司、伍長、行里，因父母案行，閱具備水之器。以冬無事之時，籠、臿、板、築、各什六，士車什一，雨軬什二，食器兩具，人有之。錮藏里中，以給喪器。後常令水官吏與都匠因三老、里有司、伍長、案行之，常以朔日始出具閱之，取完堅。補弊久。去苦惡。常以冬少事之時，令甲士以更次益薪，積之水旁，州大夫將之，唯毋後時。其積薪也，以事之已。其作土也，以事未起，天地和調，日有長久。以此觀之，其利百倍。故常以毋事具器，有事用之，水常可制，而使毋敗，此謂素有備而豫具者也。」

　　桓公曰：「當何時作之。」管子曰：「春三月，天地乾燥，水糾列之時也，山川涸落，天氣下，地氣上，萬物交通，故事已，新事未起，草木荑，生可食，寒暑調，日夜分，分之後，夜日益短，晝日益長，利以作土功之事，土乃益剛，令甲士作隄大水之旁，大其下，小其上，隨水而行。地有不生草者，必為之囊，大者為之隄，小者為之防，夾水四道，禾稼不傷。歲埤增之，樹以荊棘，以固其地；雜之以柏楊，以備決水，民得其饒，是謂流膏。令下貧守之，往往而為界，可以毋敗。當夏三月，天地氣壯，大暑至，萬物榮華，利以疾薅，殺草蟉。使令不欲擾，命曰不長。不利作土功之事，放農焉。利皆耗十分之五，土功不成。當秋三月，山川百泉踊，雨下降，山水出，海路距，雨露屬，天地湊汐，利以疾作，收斂毋留，一日把，百日餔，民毋男女皆行於野，不利作土功之事，濡濕日生，土弱難成，利耗什分之六，土工之事亦不立。當冬三月，天地閉藏，暑雨止，大寒起，萬物實熟，利以填塞空郤，繕邊城，塗郭術，平度量，正權衡，虛牢獄，實廥倉，君修樂，與神明相望，凡一年之事畢矣，舉有功，賞賢，罰有罪，頡有司之吏而第之。不利作土工之事，利耗什分之七。土剛不立。晝日益短，而夜日益長，利以作室，不利以作堂。四時以得，四害皆服。」

　　桓公曰：「寡人悖，不知四害之服，奈何？」管仲對曰：「冬作土功，發地藏，則夏多暴雨，秋霖不止。春不收枯骨朽脊，伐枯木而去之，則夏旱至矣，夏有大露原煙，噎下百草，人采食之，傷人，人多疾病而不止，民乃恐殆；君令五官之吏與三老、里有司、伍長、行里順之，令之家起火為溫，其田及宮中皆蓋井，毋令毒下。及食器將飲傷人，有下蟲傷禾稼。凡天菑害之下也，君子謹避之，故不八九死也。大寒大暑，大風大雨，其至不時者，此謂四刑。或遇以死，或遇以生，君子避之，是亦傷人，故吏者所以教順也，三老、里有司、伍長者，所以為率也。五者已具，民無願者，願其畢也。故常以冬日順三老、里有司、伍長，以冬賞罰，使各應其賞而服其罰，五者不可害，則君之法犯矣，此示民而易見，故民不比也。」

　　桓公曰：「凡一年之中十二月，作土功，有時則為之，非其時而敗，將何以待之？」管仲對曰：「常令水官之吏，冬時行隄防，可治者。章而上之都，都以春少事作之，已作之後，常案行，隄有毀，作大雨，各葆其所可治者趣治，以徒隸給大雨，隄防可衣者衣之，衝水可据者据之，終歲以毋敗為固，此謂備之常時。禍何從來？所以然者，獨水蒙壤自塞而行者，江河之謂也。歲高其隄，所以不沒也。春冬取土於中，秋夏取土於外，瘺水入之，不能為敗。」桓公曰：「善！仲父之語寡人畢矣；然則寡人何事乎哉？前為寡人教側臣。」


Chinese text: This work was published before January 1, 1923, and is in the public domain worldwide because the author died at least 100 years ago.