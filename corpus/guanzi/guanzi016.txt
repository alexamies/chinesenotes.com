　　凡君國之重器莫重於令，令重則君尊；君尊則國安。令輕則君卑，君卑則國危；故安國在乎尊君，尊君在乎行令，行令在乎嚴罰；罰嚴令行，則百吏皆恐；罰不嚴，令不行，則百吏皆喜。故明君察於治民之本，本莫要於令，故曰：「虧令者死，益令者死，不行令者死，留令者死，不從令者死」，五者死而無赦，惟令是視；故曰：「令重而下恐」。為上者不明，令出雖自上，而論可與不可者在下。夫倍上令以為威，則行恣於己以為私，百吏奚不喜之有。且夫令出雖自上，而論可與不可者在下，是威下繫於民也。威下繫於民，而求上之毋危，不可得也。令出而留者無罪，則是教民不敬也。令出而不行者毋罪，行之者有罪，是皆教民不聽也。令出而論可與不可者在官，是威下分也。益損者毋罪，則是教民邪途也。如此，則巧佞之人，將以此成私為交，比周之人，將以此阿黨取與。貪利之人，將以此收貨聚財。懦弱之人，將以此阿貴事富。便辟伐矜之人，將以此買譽成名。故令一出，示民邪途五衢，而求上之毋危，下之毋亂，不可得也。菽粟不足，末生不禁，民必有飢餓之色，而工以雕文刻鏤相稚也，謂之逆。布帛不足，衣服毋度，民必有凍寒之傷，而女以美衣錦繡綦組相稚也，謂之逆。萬乘藏兵之國，卒不能野戰應敵，社稷必有危亡之患，而士以毋分役相稚也謂之逆。爵人不論能，祿人不論功，則士無為行制死節。而群臣必通外請謁，取權道，行事便辟，以貴富為榮華以相稚也，謂之逆。朝有經臣，國有經俗，民有經產。何謂朝之經臣？察身能而受官，不誣於上；謹於法令以治，不阿黨；竭能盡力，而不尚得；犯難離患，而不辭死；受祿不過其功，服位不侈其能，不以毋實虛受者，朝之經臣也。何謂國之經俗？所好惡，不違於上；所貴賤，不逆於令，毋上拂之事，毋下比之說，毋侈泰之養，毋踰等之服。謹於鄉里之行，而不逆於本朝之事者，國之經俗也。何謂民之經產？畜長樹蓺，務時殖穀，力農墾草，禁止末事者，民之經產也。故曰：「朝不貴經臣，則便辟得進。毋功虛取，奸邪得行。毋能上通。」國不服經俗，則臣下不順，而上令難行。民不務經產，則倉廩空虛，財用不足。便辟得進，毋功虛取，姦邪得行，毋能上通，則大臣不和。臣下不順，上令難行，則應難不捷，倉廩空虛，財用不足，則國毋以固守，三者見一焉，則敵國制之矣。故國不虛重，兵不虛勝，民不虛用，令不虛行。凡國之重也，必待兵之勝也，而國乃重。凡兵之勝也，必待民之用也，而兵乃勝。凡民之用也，必待令之行也，而民乃用。凡令之行也，必待近者之勝也，而令乃行。故禁不勝於親貴，罰不行於便辟，法禁不誅於嚴重，而害於疏遠，慶賞不施於卑賤二三，而求令之必行，不可得也。能不通於官，受祿賞不當於功，號令逆於民心，動靜詭於時變，有功不必賞，有罪不必誅，令焉不必行，禁焉不必止，在上位無以使下，而求民之必用，不可得也。將帥不嚴威，民心不專一，陳士不死制，卒士不輕敵，而求兵之必勝，不可得也。內守不能完，外攻不能服，野戰不能制敵，侵伐不能威四鄰，而求國之重，不可得也。德不加於弱小，威不信於彊大。征伐不能服天下，而求霸諸侯，不可得也。威有與兩立，兵有與分爭，德不能懷遠國，令不能一諸侯，而求王天下，不可得也。地大國富，人眾兵彊，此霸王之本也，然而與危亡為鄰矣。天道之數，人心之變。天道之數，至則反，盛則衰。人心之變，有餘則驕。驕則緩怠。夫驕者驕諸侯，驕諸侯者，諸侯失於外。緩怠者，民亂於內。諸侯失於外，民亂於內，天道也，此危亡之時也。若夫地雖大，而不並兼，不擾奪。人雖眾，不緩怠，不傲下。國雖富，不侈泰，不縱欲。兵雖彊，不輕侮諸侯。動眾用兵，必為天下政理；此正天下之本，而霸王之主也。凡先王治國之器三，攻而毀之者六。明王能勝其攻，故不益於三者，而自有國正天下，亂王不能勝其攻，故亦不損於三者，而自有天下而亡。三器者何也？曰：「號令也、斧鉞也、祿賞也。」六攻者何也？曰：「親也、貴也、貨也、色也、巧佞也、玩好也。」三器之用何也？曰：「非號令毋以使下，非斧鉞毋以威眾，非祿賞毋以勸民。」六攻之敗何也？曰：「雖不聽而可以得存者，雖犯禁而可以得免者，雖毋功而可以得富者。」凡國有不聽而可以得存者，則號令不足以使下。有犯禁而可以得免者，則斧鉞不足以威眾。有毋功而可以得富者，則祿賞不足以勸民。號令不足以使下，斧鉞不足以威眾，祿賞不足以勸民，若此，則民毋為自用；民毋為自用，則戰不勝，戰不勝，而守不固，守不固，則敵國制之矣。然則先王將若之何？曰：「不為六者變更於號令，不為六者疑錯於斧鉞，不為六者益損於祿賞；」若此，則遠近一心；遠近一心，則眾寡同力；眾寡同力，則戰可以必勝，而守可以必固，非以並兼攘奪也，以為天下政治也，此正天下之道也。


Note: Text contains comments

Chinese text: This work was published before January 1, 1923, and is in the public domain worldwide because the author died at least 100 years ago.