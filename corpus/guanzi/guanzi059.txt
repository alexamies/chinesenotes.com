　　人君唯毋聽寢兵，則群臣賓客莫敢言兵，然則內之不知國之治亂，外之不知諸侯強弱，如是，則城郭毀壞，莫之築補，甲獘兵彫，莫之修繕。如是，則守圉之備毀矣。遼遠之地謀，邊竟之士修，百姓無圉敵之心；故曰：「寢兵之說勝，則險阻不守。」

　　人君唯毋聽兼愛之說，則視天下之民如其民，視國如吾國，如是，則無并兼攘奪之心，無覆軍敗將之事然則射御勇力之士不厚祿，覆軍殺將之臣不貴爵，如是，則射御勇力之士出在外矣，我能毋攻人可也，不能令人毋攻我，被求地而予之，非吾所欲也，不予而與戰，必不勝也。被以教士，我以敺眾，彼以良將，我以無能，其敗必覆軍殺將，故曰：「兼愛之說勝，則士卒不戰。」

　　人君唯無好全生，則群臣皆全其生，而生又養生，養何也？曰：「滋味也，聲色也」，然後為養生，然則從欲妄行，男女無別，反於禽獸，然則禮義廉恥不立，人君無以自守也，故曰：「全生之說勝，則廉恥不立。」

　　人君唯無聽私議自貴，則民退靜隱伏，窟穴就山，非世閒上，輕爵祿而賤有司，然則令不行，禁不止，故曰：「私議自貴之說勝，則上令不行。」

　　人君唯無好金玉貨財，必欲得其所好，然則必有以易之，所以易之者何也？大官尊位；不然，則尊爵重祿也，如是，則不肖者在上位矣。然則賢者不為下，智者不為謀，信者不為約，勇者不為死，如是，則敺國而捐之也；故曰：「金玉貨財之說勝，則爵服下流。」

　　人君唯毋聽群徒比周，則群臣朋黨，蔽美揚惡，然則國之情偽不見於上，如是，則朋黨者處前，寡黨者處後；夫朋黨者處前，賢不肖不分，則爭奪之亂起，而君在危殆之中矣；故曰：「群徒比周之說勝，則賢不肖不分。」

　　人君唯毋聽觀樂玩好，則敗，凡觀樂者，宮室臺池，珠玉聲樂也；此皆費財盡力，傷國之道也，而以此事君者，皆姦人也，而人君聽之，焉得毋敗？然則府倉虛，蓄積竭；且姦人在上，則壅遏賢者而不進也，然則國適有患，則優倡侏儒起而議國事矣，是敺國而捐之也；故曰：「觀樂玩好之說勝，則姦人在上位。」

　　人君唯毋聽請謁任譽，則群臣皆相為請，然則請謁得於上，黨與成於鄉，如是，則貨財行於國，法制毀於官，群臣務佼而求用，然則無爵而貴，無祿而富；故曰：「請謁任譽之說勝，則繩墨不正。」

　　人君唯無聽諂諛飾過之言，則敗，奚以知其然也？夫諂臣者，常使其主不悔其過，不更其失者也。故主惑而不自知也，如是，則謀臣死而諂臣尊矣，故曰：「諂讒飾過之說勝，則巧佞者用。」


Chinese text: This work was published before January 1, 1923, and is in the public domain worldwide because the author died at least 100 years ago.