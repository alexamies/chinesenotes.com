　　管子曰：「道之在天者日也，其在人者心也。」故曰：「有氣則生，無氣則死，生者以其氣。有名則治，無名則亂，治者以其名。」樞言曰：「愛之利之，益之安之。」四者道之出。帝王者用之而天下治矣。帝王者，審所先所後，先民與地，則得矣。先貴與驕，則失矣。是故先王慎貴在所先所後。人主不可以不慎貴，不可以不慎民，不可以不慎富，慎貴在舉賢，慎民在置官，慎富在務地。故人主之卑尊輕重，在此三者，不可不慎。國有寶有器有用，城郭險阻蓄藏，寶也。聖智，器也。珠玉，末用也。先王重其寶器，而輕其末用。故能為天下生而不死者二，立而不立者四。喜也者、怒也者、惡也者、欲也者、天下之敗也。而賢者寶之，為善者非善也故善無以為也，故先王貴善。王主積于民，霸主積于將戰士，衰主積于貴人，亡主積于婦女珠玉，故先王慎其所積。疾之疾之，萬物之師也。為之為之，萬物之時也。強之強之，萬物之指也。凡國有三制，有制人者，有為人之所制者，有不能制人，人亦不能制者。何以知其然，德盛義尊，而不好加名於人，人眾兵強，而不以其國造難生患。天下有大事，而好以其國後，如此者，制人者也。德不盛，義不尊，而好加名于人；人不眾，兵不強，而好以其國造難生患；恃與國，幸名利，如此者，人之所制也。人進亦進，人退亦退；人勞亦勞，人佚亦佚，進退勞佚，與人相苟，如此者，不能制人，人亦不能制也。愛人甚而不能利也，憎人甚而不能害也。故先王貴當，貴周。周者不出于口，不見于色，一龍一蛇，一日五化之謂周，故先王不以一過二，先王不獨舉，不擅功。先王不約束，不結紐，約束則解，結紐則絕。故親不在約束結紐。先王不貨交，不列地，以為天下。天下不可改也，而可以鞭箠使也。時也利也。出為之也。餘目不明，餘耳不聰。是以能繼天子之容。官職亦然。時者得天，義者得人，既時且義，故能得天與人。先王不以勇猛為邊竟，則邊竟安。邊竟安，則鄰國親。鄰國親，則舉當矣。人故相憎也，人之心悍。故為之法。法出于禮，禮出于治，治禮道也，萬物待治禮而後定。凡萬物，陰陽兩生而參視，先王因其參而慎所入所出。以卑為卑，卑不可得，以尊為尊，尊不可得，桀舜是也，先王之所以最重也。得之必生，失之必死者，何也？唯無得之，堯舜禹湯文武孝己，斯待以成，天下必待以生，故先王重之。一日不食，比歲歉。三日不食，比歲饑。五日不食，比歲荒。七日不食，無國土，十日不食，無疇類盡死矣。先王貴誠信，誠信者，天下之結也。賢大夫不恃宗至，士不恃外權。坦坦之利不以功，坦坦之備不為用。故存國家，定社稷，在卒謀之閒耳。聖人用其心，沌沌乎博而圜，豚豚乎莫得其門，紛紛乎若亂絲，遺遺乎若有從治。故曰：欲知者知之，欲利者利之，欲勇者勇之，欲貴者貴之。彼欲貴，我貴之，人謂我有禮。彼欲勇，我勇之，人謂我恭。彼欲利，我利之，人謂我仁。彼欲知，我知之，人謂我愍，戒之戒之，微而異之。動作必思之，無令人識之，卒來者必備之，信之者仁也，不可欺者智也。既智且仁，是謂成人。賤固事貴，不肖固事賢。貴之所以能成其貴者，以其貴而事賤也，賢之所以能成其賢者，以其賢而事不肖也。惡者美之充也，卑者尊之充也，賤者貴之充也，故先王貴之。天以時使，地以材使，人以德使，鬼神以祥使，禽獸以力使。所謂德者，先之之謂也，故德莫如先，應適莫如後。先王用一陰二陽者霸，盡以陽者王，以一陽二陰者削，盡以陰者亡。量之不以少多稱之不以輕重，度之不以短長，不審此三者，不可舉大事。能戒乎？能敕乎？能隱而伏乎？能而稷乎？能而麥乎？春不生而夏無得乎，眾人之用其心也，愛者憎之始也，德者怨之本也，唯賢者不然。先王事以合交，德以合人，二者不合，則無成矣，無親矣。凡國之亡也，以其長者也。人之自失也，以其所長者也，故善游者死于梁池，善射者死于中野。命屬于食，治屬于事。無善事而有善治者，自古及今，未嘗之有也。眾勝寡，疾勝徐，勇勝怯，智勝愚，善勝惡，有義勝無義，有天道勝無天道，凡此七勝者貴眾，用之終身者眾矣。人主好佚欲，亡其身失其國者殆。其德不足以懷其民者殆。明其刑而賤其士者殆。諸侯假之威，久而不知極已者殆。身彌老不知敬其適子者殆。蓄藏積陳朽腐，不以與人者殆。凡人之名三，有治也者，有恥也者，有事也者。事之名二，正之察之，五者而天下治矣。名正則治，名倚則亂，無名則死，故先王貴名。先王取天下，遠者以禮，近者以體，體禮者，所以取天下，遠近者，所以殊天下之際。日益之而患少者惟忠，日損之而患多者惟欲。多忠少欲，智也，為人臣者之廣道也。為人臣者，非有功勞于國也，家富而國貧，為人臣者之大罪也。為人臣者，非有功勞于國也，爵尊而主卑，為人臣者之大罪也。無功勞于國而貴富者，其唯尚賢乎？眾人之用其心也，愛者憎之始也，德者怨之本也。生其事親也，妻子具，則孝衰矣。其事君也，有好業，家室富足，則行衰矣。爵祿滿，則忠衰矣，唯賢者不然，故先王不滿也。人主操逆人臣操順。先王重榮辱，榮辱在為，天下無私愛也，無私憎也，為善者有福，為不善者有禍，禍福在為，故先王重為。明賞不費明刑不暴，賞罰明，則德之至者也，故先王貴明。天道大而帝王者用愛惡。愛惡天下可祕，愛惡重閉必固。釜鼓滿，則人概之，人滿，則天概之，故先王不滿也。先王之書，心之敬執也，而眾人不知也。故有事事也，毋事亦事也。吾畏事，不欲為事，吾畏言，不欲為言，故行年六十而老吃也。


Note: Text contains comments

Chinese text: This work was published before January 1, 1923, and is in the public domain worldwide because the author died at least 100 years ago.