　　霸王之形，象天則地，化人易代，創制天下。等列諸侯，賓屬四海，時匡天下，大國小之，曲國正之，彊國弱之，重國輕之，亂國并之，暴王殘之，僇其罪，卑其列，維其民，然後王之。夫豐國之謂霸，兼正之國之謂王，夫王者有所獨明，德共者不取也，道同者不王也。夫爭天下者，以威易危暴，王之常也。君人者有道，霸王者有時，國修而鄰國無道。霸王之資也。夫國之存也，鄰國有焉；國之亡也，鄰國有焉。鄰國有事，鄰國得焉，鄰國有事，鄰國亡焉。天下有事，則聖王利也。國危，則聖人知矣。夫先王所以王者，資鄰國之舉不當也。舉而不當，此鄰敵之所以得意也。

　　夫欲用天下之權者，必先布德諸侯。是故先王有所取有所與，有所詘有所信，然後能用天下之權。夫兵幸於權，權幸於地。故諸侯之得地利者，權從之。失地利者，權去之。夫爭天下者，必先爭人。明大數者得人，審小計者失人。得天下之眾者王，得其且者霸，是故聖王卑禮以下天下之賢而王之，均分以釣天下之眾而臣之。故貴為天子，富有天下，而伐不謂貪者，其大計存也。以天下之財，利天下之人，以明威之振。合天下之權，以遂德之行，結諸侯之親。以姦佞之罪，刑天下之心。因天下之威，以廣明王之伐。攻逆亂之國，賞有功之勞，封賢聖之德，明一人之行，而百姓定矣。夫先王取天下也術術乎大德哉，物利之謂也。夫使國常無患，而名利並至者，神聖也。國在危亡，而能壽者，明聖也。是故先王之所師者，神聖也。其所賞者，明聖也。夫一言而壽國，不聽而國亡，若此者，大聖之言也。夫明王之所輕者馬與玉，其所重者政與軍；若失主不然，輕與人政，而重予人馬，輕予人軍，而重與人玉，重宮門之營，而輕四境之守，所以削也。

　　夫權者，神聖之所資也，獨明者，天下之利器也，獨斷者，微密之營壘也。此三者，聖人之所則也。聖人畏微，而愚人畏明。聖人之憎惡也內，愚人之憎惡也外。聖人將動，必知愚人，至危易辭。聖人能輔時，不能違時，知者善謀，不如當時精時者日少而功多。夫謀無主則困，事無備則廢。是以聖王務具其備而慎守其時，以備待時，以時興事，時至而舉兵，絕堅而攻國，破大而制地，大本而小標。地近而攻遠。以大牽小，以彊使弱，以眾致寡德利百姓，威振天下，令行諸侯而不拂，近無不服，遠無不聽，夫明王為天下正理也，按彊助弱。圉暴止貪，存亡定危，繼絕世，此天下之所載也。諸侯之所與也。百姓之所利也，是故天下王之。知蓋天下，繼最一世，材振四海，王之佐也。

　　千乘之國得其守，諸侯可得而臣，天下可得而有也。萬乘之國失其守，國非其國也。天下皆理，己獨亂，國非其國也，諸侯皆令，己獨孤，國非其國也。鄰國皆險，己獨易。國非其國也，此三者，亡國之徵也。夫國大而政小者，國從其政。國小而政大者。國益大，大而不為者復小，彊而不理者復弱。眾而不理者復寡。貴而無禮者復賤。重而凌節者復輕。富而驕肆者復貧。故觀國者觀君，觀軍者觀將，觀備者觀野，其君如明，而非明也。其將如賢，而非賢也。其人如耕者，而非耕也。三守既失。國非其國也。地大而不為，命曰土滿。人眾而不理，命曰人滿。兵威而不止，命曰武滿。三滿而不止，國非其國也。地大而不耕，非其地也。卿貴而不臣，非其卿也。人眾而不親，非其人也。

　　夫無土而欲富者憂。無德而欲王者危。施薄而求厚者孤。夫上夾而下苴，國小而都大者弒。主尊臣卑，上威下敬，令行人服，理之至也。使天下兩天子。天下不可理也。一國而兩君，一國不可理也。一家而兩父，一家不可理也。夫令不高不行，不摶不聽，堯舜之人，非生而理也。桀紂之人，非生而亂也，故理亂在上也。夫霸王之所始也，以人為本，本理則國固，本亂則國危；故上明則下敬，政平則人安；士教和，則兵勝敵。使能則百事理，親仁則上不危，任賢則諸侯服。

　　霸王之形，德義勝之，智謀勝之，兵戰勝之，地形勝之，動作勝之，故王之。夫善用國者，因其大國之重，以其勢小之，因彊國之權，以其勢弱之，因重國之形，以其勢輕之。彊國眾，合彊以攻弱，以圖霸。彊國少，合小以攻大，以圖王。彊國眾，而言王勢者，愚人之智也。彊國少，而施霸道者，敗事之謀也。夫神聖視天下之形，知動靜之時，視先後之稱，知禍福之門。彊國眾，先舉者危，後舉者利。彊國少，先舉者王，後舉者亡。戰國眾，後舉可以霸。戰國少，先舉可以王。

　　夫王者之心方而不最，列不讓賢，賢不齒弟擇眾，是貪大物也，是以王之形大也。夫先王之爭天下也，以方心，其立之也，以整齊。其理之也，以平易。立政出令，用人道。施爵祿，用地道。舉大事，用天道。是故先王之伐也，伐逆不伐順，伐險不伐易，伐過不伐及。四封之內，以正使之。諸侯之會。以權致之。近而不服者，以地患之。遠而不聽者，以刑危之，一而伐之，武也。服而舍之，文也。文武具，滿德也。夫輕重彊弱之形，諸侯合則彊，孤則弱；驥之材而百馬伐之，驥必罷矣。彊最一伐，而天下共之，國必弱矣。彊國得之也以收小，其失之也以恃彊。小國得之也以制節，其失之也以離彊。夫國小大有謀，彊弱有形，服近而彊遠，王國之形也。合小以攻大，敵國之形也。以負海攻負海，中國之形也。折節事彊以避罪，小國之形也。自古以至今，未嘗有先能作難，違時易形，以立功名者。無有常先作難，違時易形，無不敗者也。夫欲臣伐君。正四海者，不可以兵獨攻而取也，必先定謀慮，便地形，利權稱，親與國，視時而動，王者之術也。夫先王之伐也，舉之必義，用之必暴，相形而知可，量力而知攻，攻得而知時。是故先王之伐也，必先戰而後攻，先攻而後取地。故善攻者料眾以攻眾，料食以攻食，料備以攻備，以眾攻眾，眾存不攻。以食攻食，食存不攻，以備攻備，備存不攻。釋實而攻虛，釋堅而攻膬，釋難而攻易。

　　夫摶國不在敦古。理世不在善攻，霸王不在成曲。夫舉失而國危，刑過而權倒，謀易而禍及，計得而彊信。功得而名從，權重而令行，固其數也。

　　夫爭彊之國，必先爭謀爭刑爭權，令人主一喜一怒者，謀也。命國一輕一重者，刑也。令兵一進一退者，權也。故精於謀，則人主之願可得而令可行也。精於刑，則大國之地可奪，彊國之兵可圉也。精於權，則天下之兵可齊，諸侯之君可朝也。夫神聖視天下之刑，知世之所謀，知兵之所攻，知地之所歸，知令之所加矣。夫兵攻所憎而利之，此鄰國之所不親也。權動所惡而實寡歸者彊。擅破一國，彊在後世者王，擅破一國，彊在鄰國者亡。


Chinese text: This work was published before January 1, 1923, and is in the public domain worldwide because the author died at least 100 years ago.