　　大城不可以不完，郭周不可以外通，里域不可以橫通。閭閈不可以毋闔。宮垣關閉，不可以不修。故大城不完，則亂賊之人謀。郭周外通，則姦遁踰越者作。里域橫通，則攘奪竊盜者不止。閭閈無闔，外內交通，則男女無別。宮垣不備，關閉不固，雖有良貨，不能守也。故形勢不得為非，則姦邪之人愨愿。禁罰威嚴，則簡慢之人整齊。憲令著明，則蠻夷之人不敢犯。賞慶信必，則有功者勸。教訓習俗者眾，則君民化變而不自知也。是故明君在上位，刑省罰寡，非可刑而不刑，非可罪而不罪也。明君者，閉其門，塞其塗，弇其跡，使民毋由接於淫非之地。是以民之道正行善也若性然。故罪罰寡而民以治矣 。

　　行其田野，視其耕芸，計其農事，而飢飽之國可以知也。其耕之不深，芸之不謹，地宜不任，草田多穢，耕者不必肥，荒者不必墝，以人猥計其野，草田多而辟田少者，雖不水旱，飢國之野也。若是而民寡，則不足以守其地，若是而民眾，則國貧民飢。以此遇水旱，則眾散而不收；彼民不足以守者，其城不固。民飢者不可以使戰。眾散而不收，則國為丘墟。故曰：有地君國，而不務耕耘，寄生之君也。故曰：行其田野，視其耕芸，計其農事，而飢飽之國可知也。

　　行其山澤，觀其桑麻，計其六蓄之產，而貧富之國可知也。夫山澤廣大，則草木易多也。壤地肥饒，則桑麻易植也。薦草多衍，則六畜易繁也。山澤雖廣，草木毋禁，壤地雖肥。桑麻毋數；薦草雖多，六畜有征，閉貨之門也。故曰：「時貨不遂」。金玉雖多，謂之貧國也。故曰：「行其山澤，觀其桑麻，計其六畜之產，而貧富之國可知也。」

　　入國邑，視宮室，觀車馬衣服，而侈儉之國可知也。夫國城大而田野淺狹者，其野不足以養其民。城域大而人民寡者，其民不足以守其城。宮營大而室屋寡者，其室不足以實其宮。室屋眾而人徒寡者，其人不足以處其室。囷倉寡而臺榭繁者，其藏不足以共其費。故曰：「主上無積而宮室美，氓家無積而衣服脩，乘車者飾觀望，灸行者雜文采，本資少而末用多者，侈國之俗也。」國侈則用費，用費則民貧，民貧則姦智生，姦智生則邪巧作；故姦邪之所生，生於匱不足；匱不足之所生，生於侈；侈之所生，生於毋度；故曰：「審度量，節衣服，儉財用，禁侈泰，為國之急也。」不通於若計者，不可使用國。 故曰：「入國邑，視宮室，觀車馬衣服，而侈儉之國可知也。」

　　課凶饑，計師役，觀臺榭，量國費，而實虛之國可知也。凡田野萬家之眾，可食之地，方五十里，可以為足矣。萬家以下，則就山澤可矣。萬家以上，則去山澤可矣。彼野悉辟而民無積者，國地小而食地淺也。田半墾而民有餘食而粟米多者，國地大而食地博也。國地大而野不辟者，君好貨而臣好利者也。辟地廣而民不足者，上賦重，流其藏者也，故曰：「粟行於三百里，則國毋一年之積；粟行於四百里，則國毋二年之積；粟行於五百里，則眾有飢色；」其稼亡三之一者，命曰小凶。小凶三年而大凶，大凶，則眾有大遺苞矣。什一之師，什三毋事，則稼亡三之一。稼亡三之一，而非有故蓋積也，則道有損瘠矣。什一之師，三年不解，非有餘食也，則民有鬻子矣。故曰：「山林雖近。草木雖美，宮室必有度，禁發必有時，是何也？曰：「大木不可獨伐也，大木不可獨舉也，大木不可獨鉉也，大木不可加之薄牆之上。」故曰：「山林雖廣，草木雖美，禁發必有時；國雖充盈，金玉雖多，宮室必有度；江海雖廣，池澤雖博，魚鱉雖多，罔罟必有正。」船網不可一財而成也。非私草木愛魚鱉也，惡廢民於生穀也。故曰：「先王之禁山澤之作者，博民於生穀也。」彼民非穀不食，穀非地不生，地非民不動，民非作力毋以致財，天下之所生，生於用力；力之所生，生於勞身，是故主上用財毋已，是民用力毋休也，故曰：「臺榭相望者，其上下相怨也」。民毋餘積者，其禁不必止，眾有遺苞者，其戰不必勝。道有損瘠者，其守不必固。故令不必行，禁不必止，戰不必勝，守不必固，則危亡隨其後矣；故曰：「課凶飢，計師役，觀臺榭，量國費，實虛之國可知也。」

　　入州里，觀習俗，聽民之所以化其上。而治亂之國可知也。州里不鬲，閭閈不設，出入毋時，早晏不禁，則攘奪竊盜，攻擊殘賊之民，毋自勝矣。食谷水，巷鑿井，場容接，樹木茂，宮牆毀壞，門戶不閉，外內交通，則男女之別毋自正矣。鄉毋長游，里毋士舍，時無會同，喪烝不聚，禁罰不嚴，則齒長輯睦，毋自生矣。故帳禮不謹，則民不修廉，論賢不鄉舉，則士不及行，貨財行於國，則法令毀於官。請謁得於上，則黨與成於下。鄉官毋法制，百姓群徒不從；此亡國弒君之所自生也。故曰：「入州里，觀習俗，聽民之所以化其上者，而治亂之國可知也。」

　　入朝廷，觀左右，求本朝之臣，論上下之所貴賤者，而彊弱之國可知也。功多為上，祿賞為下，則積勞之臣，不務盡力。治行為上，爵列為下，則豪桀材臣，不務竭能。便辟左右，不論功能，而有爵祿，則百姓疾怨。非上賤爵輕祿。金玉貨財商賈之人，不論志行，而有爵祿也，則上令輕，法制毀。權重之人，不論才能，而得尊位，則民倍本行而求外勢。彼積勞之臣，不務盡力。則兵士不戰矣。豪桀材人不務竭能，則內治不別矣。百姓疾怨，非上賤爵輕祿，則上毋以勸眾矣。上令輕，法制毀，則君毋以使臣，臣毋以事君矣。民倍本行而求外勢，則國之情偽竭在敵國矣。故曰：「入朝廷，觀左右，求本朝之臣，論上下之所貴賤者，而彊弱之國可知也。」

　　置法出令，臨眾用民，計其威嚴寬惠，行於其民與不行於其民可知也。法虛立而害疏遠，令一布而不聽者存，賤爵祿而毋功者富，然則眾必輕令，而上位危。故曰：「良田不在戰士，三年而兵弱。賞罰不信，五年而破。上賣官爵，十年而亡。倍人倫而禽獸行，十年而滅。」戰不勝，弱也。地四削，入諸侯，破也。離本國，徙都邑，亡也。有者異姓，滅也。故曰：「置法出令，臨眾用民，計其威嚴寬惠，而行於其民不行於其民可知也。」

　　計敵與，量上意，察國本，觀民產之所有餘不足，而存亡之國可知也。敵國彊而與國弱，諫臣死而諛臣尊，私情行而公法毀，然則與國不恃其親，而敵國不畏其彊，豪傑不安其位，而積勞之人不懷其祿。悅商販而不務本貨，則民偷處而不事積聚。豪傑不安其位，則良臣出，積勞之人不懷其祿，則兵士不用。民偷處而不事積聚，則囷倉空虛，如是而君不為變。然則攘奪竊盜，殘賊進取之人起矣。內者廷無良臣，兵士不用，囷倉空虛，而外有彊敵之憂，則國居而自毀矣。故曰：「計敵與，量上意，察國本，觀民產之所有餘不足，而存亡之國可知也。故以此八者觀人主之國，而人主毋所匿其情矣。」


Note: Text contains comments

Chinese text: This work was published before January 1, 1923, and is in the public domain worldwide because the author died at least 100 years ago.