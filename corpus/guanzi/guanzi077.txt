　　清神生心，心生規，規生矩，矩生方，方生正，正生曆，曆生四時，四時生萬物，聖人因而理之，道徧矣。

　　以冬日至始，數四十六日，冬盡而春始，天子東出其國四十六里而壇，服青而絻青，搢玉總，帶玉監，朝諸侯卿大夫列士，循於百姓，號曰祭日。犧牲以魚，發號出令曰：「生而勿殺，賞而勿罰，罪獄勿斷，以待期年，教民樵室鑽鐩，墐灶泄井，所以壽民也。耟耒耨懷，鉊鈶九獯，權渠繉紲，所以御春夏之事也。必具教民為酒食，所以為孝敬也。」民生而無父母，謂之孤子。無妻無子，謂之老鰥。無夫無子，謂之老寡，此三人者，皆就官而眾，可事者，不可事者，食如言而勿遺。多者為功，寡者為罪，是以路無行乞者也。路有行乞者，則相之罪也，天子之春令也。

　　以冬日至始，數九十二日，謂之春至；天子東出其國，九十二里而壇，朝諸侯卿大夫列士，循於百姓，號曰祭星。十日之內，室無處女，路無行人，苟不樹藝者，謂之賊人。下作之地，上作之天，謂之不服之民，處里為下陳，處師為下通，謂之役夫。三不樹而主使之，天子之春令也。

　　以春日至始，數四十六日，春盡而夏始，天子服黃而靜處，朝諸侯卿大夫列士，循於百姓，發號出令曰：「毋聚大眾，毋行大火，毋斷大木，誅大臣，毋斬大山，毋戮大衍，滅三大而國有害也。」天子之夏禁也。

　　以春日至始，數九十二日，謂之夏至，而麥熟，天子祀於太宗，其盛以麥；麥者，穀之始也。宗者，族之始也。同族者人，殊族者處。皆齊大材，出祭王母，天子之所以主始而忌諱也。

　　以夏日至始，數四十六日，夏盡而秋始，而黍熟，天子祀於太祖，其盛以黍；黍者，穀之美者也。祖者，國之重者也。大功者太祖，小功者小祖，無功者無祖，無功者皆稱其位而立沃，有功者觀於外。祖者，所以功祭也，非所以戚祭也。天子之所以異貴賤而賞有功也。

　　以夏日至始，數九十二日謂之秋至，秋至而禾熟，天子祀於太惢，西出其國，百三十八里而壇，服白而絻白，搢玉總，帶錫監，吹塤箎之風，動金石之音，朝諸侯卿大夫列士，循於百姓，號曰祭月。犧牲以彘，發號出令曰：「罰而勿賞，奪而勿予，罪獄誅而勿生，終歲之罪，毋有所赦，作衍牛馬之實在野者王」，天子之秋計也。

　　以秋日至始，數四十六日，秋盡而冬始，天子服黑絻黑而靜處，朝諸侯卿大夫列士，循於百姓，發號出令曰：「毋行大火，毋斬大山，毋塞大水，毋犯天之隆」，天子之冬禁也。

　　以秋日至始，數九十二日，天子北出九十二里而壇，服黑而絻黑，朝諸侯卿大夫列士，號曰發繇，趣山人斷伐，具械器。趣菹人薪藋葦，足蓄積。三月之後，皆以其所有易其所無，謂之大通。三月之蓄。凡在趣耕而不耕，民以不令，不耕之害也。宜芸而不芸，百草皆存，民以僅存，不芸之害也。宜穫而不穫，風雨將作，五穀以削，士民零落，不穫之害也。宜藏而不藏，霧氣陽陽，宜死者生，宜蟄者鳴，不藏之害也。張耜當弩，銚耨當劍戟。穫渠當脅𩊆，蓑笠當𢫕櫓，故耕械具則戰械備矣。


Chinese text: This work was published before January 1, 1923, and is in the public domain worldwide because the author died at least 100 years ago.