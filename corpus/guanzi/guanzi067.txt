　　桓公問管子曰：「請問官國軌？」管子對曰：「田有軌，人有軌，用有軌，鄉有軌，人事有軌，幣有軌，縣有軌，國有軌，不通於軌數，而欲為國，不可。」

　　桓公曰：「行軌數奈何？」對曰：「某鄉田若干，人事之准若干，穀重若干，曰：某縣之人若干，田若干，幣若干而中用，穀重若干而中幣？終歲度人食其餘若干，曰：某鄉女勝事者，終歲績其功業若干，以功業直時而櫎之，終歲人己衣被之後，餘衣若干，別群軌，相壤宜。」

　　桓公曰：「何謂別群軌，相壤宜？」管子對曰：「有莞蒲之壤，有竹箭檀柘之壤，有汜下漸澤之壤，有水潦魚鱉之壤，今四壤之數，君皆善官而守之，則籍於財物，不籍於人畝。十畝之壤，君不以軌守，則民且守之，民有過移長力，不以本為得，此君失也。」

　　桓公曰：「軌意安出？」管子對曰：「不陰據其軌，皆下制其上。」桓公曰：「此若言何謂也。」管子對曰：「某鄉田若干，食者若干。某鄉之女事若干，餘衣若干。」謹行州里曰：「田若干，人若干，人眾田不度食若干。」曰：「田若干，餘食若干，必得軌程，此調之泰軌也。然後調立環乘之幣，田軌之有餘於其人食者，謹置公幣焉，大家眾，小家寡。」山田閒田曰：「終歲其食不足於其人若干，則置公幣焉，以滿其准重，歲豐年，五穀登，謂高田之萌曰：『吾所寄幣於子者若干，鄉穀之櫎若干，請為子什減三，穀為上，幣為下，高田撫閒田，山田不被穀十倍，山田以君寄幣，振其不贍，未淫失也。高田以時撫於主上，坐長加十也。女貢織帛，苟合于國奉者，皆置而券之，以鄉櫎市准。』」曰：「上無幣有穀，以穀准幣。環穀而應筴，國奉決穀。反准賦軌幣，穀廩重有加十。」謂大家委貲家曰：「上且修游，人出若干幣。」謂鄰縣曰：「有實者皆勿左右，不贍，則且為人馬假其食民。」鄰縣四面皆櫎穀，坐長而十倍。上下令曰：「貲家假幣，皆以穀准幣。直幣而庚之。穀為下，幣為上。百都百縣，軌據穀，坐長十倍。環穀而應假幣，國幣之九在上，一在下。幣重而萬物輕，斂萬物，應之以幣。幣在下，萬物皆在上，萬物重十倍。官府以市櫎出，萬物隆而止。國軌布於未形，據其已成，乘令而進退，無求於民，謂之國軌。」

　　桓公問於管子曰：「不籍而贍國，為之有道乎？」管子對曰：「軌守其時，有官天財。何求於民？」桓公曰：「何謂官天財？」管子對曰：「泰春，民之功繇。泰夏，民令之所止，令之所發。泰秋，民令之所止，令之所發。泰冬，民令之所止，令之所發，此皆民所以時守也。此物之高下之時也，此民之所以相并兼之時也，君守諸四務。」

　　桓公曰：「何謂四務？」管子對曰：「泰春，民之且所用者，君已廩之矣。泰夏，民之且所用者，君已廩之矣。泰秋，民之且所用者，君已廩之矣。泰冬，民之且所用者，君已廩之矣。泰春功布日，春縑衣，夏單衣，捍、寵、纍、箕、勝、籯、屑、糗若干，日之功，用人若干，無貲之家，皆假之械器、勝、籯、屑、糗、公衣，功已而歸，公衣折券。故力出於民，而用出於上。春十日，不害耕事。夏十日，不害芸事。秋十日，不害斂實。冬二十日，不害除田。此之謂時作。」桓公曰：「善。吾欲立軌官，為之奈何？」管子對曰：「鹽鐵之筴，足以立軌官。」桓公曰：「奈何？」管子對曰：「龍夏之地，布黃金九千，以幣貲金，巨家以金，小家以幣。周岐山至於崢丘之西塞丘者，山邑之田也，布幣稱貧富而調之，周壽陵而東至少沙者，中田也。據之以幣，巨家以金，小家以幣，三壤已撫，而國穀再什倍。梁渭陽瑣之牛馬滿齊衍，請敺之顛齒，量其高壯，曰為國師旅。戰車敺就，斂子之牛馬。上無幣，請以穀視市擴而庚子牛馬，為上粟二家，二家散其粟，反准牛馬歸於上。」

　　管子曰：「請立貲於民，有田倍之，內毋有其外，外皆為貲壤。被鞍之馬千乘，齊之戰車之具。具於此，無求於民。此去丘邑之籍也。國穀之朝夕在上，山林廩械器之高下在上，春秋冬夏之輕重在上，行田疇，田中有木者，謂之穀賊。宮中四榮，樹其餘曰害女功。宮室械器，非山無所仰，然後君立三等之租於山，曰：『握以下者為柴楂，把以上者為室奉，三圍以上，為棺槨之奉。柴楂之租若干，室奉之租若干，棺槨之租若干。』」

　　管子曰：「鹽鐵撫軌，穀一廩十，君常操九。民衣食而繇下，安無怨咎。去其田賦，以租其山。巨家重葬其親者，服重租。小家菲葬其親者，服小租。巨家美修其宮室者，服重租。小家陋為室廬者，服小租。上立軌於國民之貧富，如加之以繩，謂之國軌。」


Chinese text: This work was published before January 1, 1923, and is in the public domain worldwide because the author died at least 100 years ago.