　　夫管仲之匡天下也，其施七尺。

　　瀆田悉徙，五種無不宜，其立后而手實。其木宜蚖菕與杜松，其草宜楚棘，見是土也，命之曰五施，五七三十五尺，而至於泉，呼音中角，其水倉，其民彊。

　　赤壚，歷彊肥，五種無不宜，其麻白，其布黃，其草宜白茅與雚，其木宜赤棠，見是土也，命之曰四施，四七二十八尺，而至於泉，呼音中商，其水白而甘，其民壽。

　　黃唐，無宜也，唯宜黍秫也，宜縣澤，行廧落，地潤數毀，難以立邑置廧，其草宜黍秫與茅，其木宜櫄、𢺕、桑。見是土也，命之曰三施，三七二十一尺，而至於泉。呼音中宮，其泉黃而糗，流徙。

　　斥埴，宜大菽與麥。其草宜萯雚，其木宜杞。見是土也，命之曰再施，二七十四尺，而至於泉，呼音中羽。其泉鹹，水流徙。

　　黑埴，宜稻麥。其草宜苹蓨，其木宜白棠，見是土也，命之曰一施，七尺而至於泉，呼音中徵，其水黑而苦。

　　凡聽徵如負豬豕，覺而駭。凡聽羽如鳴馬在野，凡聽宮如牛鳴窌中，凡聽商如離群羊，凡聽角如雉登木以鳴，音疾以清。凡將起五音，凡首，先主一而三之。四開以合九九，以是生黃鐘小素之首以成宮，三分而益之以一，為百有八，為徵，不無有三分而去其乘，適足，以是生商，有三分而復於其所，以是成羽，有三分去其乘，適足，以是成角。

　　墳延者六施，六七四十二尺，而至於泉，陝之芳七施，七七四十九尺，而至於泉，祀陝八施，七八五十六尺，而至於泉，杜陵九施，七九六十三尺，而至於泉。延陵十施，七十尺，而至於泉。環陵十一施，七十七尺，而至於泉。蔓山十二施，八十四尺，而至於泉，付山十三施，九十一尺，而至於泉。付山白徒十四施，九十八尺，而至於泉，中陵十五施，百五尺，而至於泉。青山十六施，百一十二尺，而至於泉。青龍之所居，庚泥，不可得泉。赤壤𠢕山十七施，百一十九尺，而至於泉。其下清商，不可得泉。𨹫山白壤十八施，百二十六尺，而至於泉。其下駢石，不可得泉，徙山十九施，百三十三尺，而至於泉。其下有灰壤，不可得泉。高陵土山二十施，百四十尺，而至於泉。

　　山之上命之曰縣泉，其地不乾，其草如茅與走，其木乃樠。鑿之二尺，乃至於泉。山之上命曰復呂，其草魚腸與蕕，其木乃柳。鑿之三尺，而至於泉。山之上命之曰泉英，其草蘄白昌，其木乃楊，鑿之五尺，而至於泉。山之材，其草兢與薔，其木乃格，鑿之二七十四尺，而至於泉。山之側，其草葍與蔞，其木乃品榆，鑿之三七二十一尺，而至於泉。

　　凡草土之道，各有穀造。或高或下，各有草土。葉下於𩏴，𩏴下於莧，莧下於蒲，蒲下於葦，葦下於雚，雚下於蔞，蔞下於荓，荓下於蕭，蕭下於薜，薜下於萑，萑下於茅，凡彼草物，有十二衰，各有所歸。


　　九州之土，為九十物，每州有常，而物有次。

　　群土之長，是唯五粟，五粟之物，或赤、或青、或白、或黑、或黃，五粟五章，五粟之狀，淖而不肕，剛而不觳，不濘車輪，不污手足，其種大重細重，白莖白秀，無不宜也。五粟之土，若在陵在山，在隫在衍，其陰其陽，盡宜。桐柞莫不秀長，其榆其柳，其檿其桑，其柘其櫟，其槐其楊，群木蕃滋數大，條直以長。其澤則多魚，牧則宜牛羊，其地其樊，俱宜竹箭、藻龜、楢檀，五臭生之，薜荔白芷，蘪蕪椒連。五臭所校，寡疾難老，士女皆好，其民工巧，其泉黃白，其人夷姤。五粟之土，乾而不挌，湛而不澤，無高下葆澤以處，是謂粟土。

　　粟土之次曰五沃，五沃之物，或赤、或青、或黃、或白、或黑、五沃五物，各有異則，五沃之狀，剽怷橐土，蟲易全處，怷剽不白，下乃以澤，其種大苗細苗，赨莖黑秀，箭長。五沃之土，若在丘在山，在陵在岡，若在陬陵之陽，其左其右，宜彼群木，桐柞枎櫄，及彼白梓，其梅其杏，其桃其李，其秀生莖起，其棘其棠，其槐其楊，其榆其桑，其杞其枋，群木數大，條直以長，其陰則生之楂蔾，其陽則安樹之五麻，若高若下，不擇疇所，其麻大者如箭如葦，大長以美，其細者如雚如蒸，欲有與各，大者不類，小者則治；揣而藏之，若眾練絲。五臭疇生，蓮與蘪蕪，槁本白芷。其澤則多魚，牧則宜牛羊。其泉白青，其人堅勁，寡有疥騷，終無痟酲。五沃之土，乾而不斥，湛而不澤。無高下葆澤以處，是謂沃土。

　　沃土之次曰五位，五位之物，五色雜英，各有異章。五位之狀，不塥不灰，青怷以菭及，其種大葦無，細葦無，赨莖白秀。五位之土，若在岡在陵，在隫在衍，在丘在山，皆宜竹箭，求黽楢檀，其山之淺，有蘢與斥。群木安逐，條長數大。其桑其松，其杞其茸，種木胥容，榆桃柳楝。群藥安生，薑與桔梗，小辛大蒙。其山之梟，多桔符榆。其山之末，有箭與苑。其山之旁，有彼黃虻，及彼白昌，山蔾葦芒。群藥安聚，以圉民殃。其林其漉，其槐其楝，其柞其穀，群木安逐，鳥獸安施。既有麋麃，又且多鹿，其泉青黑，其人輕直，省事少食。無高下葆澤以處，是謂位土。

　　位土之次曰五蘟，五蘟之狀，黑土黑菭，青怵以肥，芬然若灰。其種櫑葛，赨莖黃秀恚目，其葉若苑。以蓄殖果木，不若三土以十分之二，是謂蘟土。

　　蘟土之次曰五壤，五壤之狀，芬然若澤若屯土，其種大水腸，細水腸，赨莖黃秀，以慈忍水旱，無不宜也。蓄殖果木，不若三土以十分之二，是謂壤土。

　　壤土之次曰五畜，五畜之狀，捍然如米，以葆澤，不離不坼。其種忍蘟，忍葉如雚葉，以長狐茸，黃莖黑莖黑秀，其粟大，無不宜也。蓄殖果木，不如三土以十分之二。

　　凡上土三十物，種十二物。


　　中土曰五怷，五怷之狀，廩焉如壏，潤濕以處，其種大稷細稷，赨莖黃秀，慈忍水旱。細粟如麻，蓄殖果木，不若三土以十分之三。

　　怷土之次曰五躖，五躖之狀，彊力剛堅，其種大邯鄲，細邯鄲。莖葉如枎櫄，其粟大。蓄殖果木，不若三土以十分之三。

　　躖土之次曰五壏，五壏之狀，芬焉若糠以肥，其種大荔細荔，青莖黃秀，蓄殖果木，不若三土以十分之三。

　　壏土之次曰五剽，五剽之狀，華然如芬以脤，其種大秬細秬。黑莖青秀，蓄殖果木，不若三土以十分之四。

　　剽土之次曰五沙。五沙之狀，粟焉如屑塵厲，其種大萯細萯，白莖青秀以蔓，蓄殖果木，不如三土以十分之四。

　　沙土之次曰五塥，五塥之狀，累然如僕累，不忍水旱，其種大樛杞，細樛杞黑莖黑秀，蓄殖果木，不若三土以十分之四。

　　凡中土三十物，種十二物。


　　下土曰五猶，五猶之狀如糞，其種大華細華，白莖黑秀，蓄殖果木，不如三土以十分之五。

　　猶土之次曰五𢎳，五𢎳之狀如鼠肝，其種青梁，黑莖黑秀，蓄殖果木，不如三土以十分之五。

　　𢎳土之次曰五殖，五殖之狀，甚澤以疏、離坼以轢塉，其種鴈膳，黑實朱跗黃實，蓄殖果木，不如三土以十分之六。

　　五殖之次曰五觳，五觳之狀婁婁然，不忍水旱，其種大菽細菽，多白實，蓄殖果木，不如三土以十分之六。

　　觳土之次曰五鳧，五鳧之狀，堅而不骼，其種陵稻、黑鵝、馬夫。蓄殖果木，不如三土以十分之七。

　　鳧土之次曰五桀，五桀之狀，甚鹹以苦，其物為下，其種白稻長狹，蓄殖果木，不如三土以十分之七。

　　凡下土三十物，其種十二物。


　　凡土物九十，其種三十六。


Chinese text: This work was published before January 1, 1923, and is in the public domain worldwide because the author died at least 100 years ago.