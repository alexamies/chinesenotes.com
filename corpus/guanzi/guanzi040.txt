　　戰而懼水，此謂澹滅小事不從，大事不吉。戰而懼險，此謂迷中，分其師眾，人既迷芒，必其將亡之道。動靜者比於死，動作者比於醜，動信者比於距，動詘者比於避。夫靜與作，時以為主人，時以為客，貴得度。知靜之修，居而自利。知作之從，每動有功。故曰無為者帝，其此之謂矣。逆節萌生，天地未形。先為之政，其事乃不成，繆受其刑。天因人，聖人因天天時不作，勿為客，人事不起，勿為始。慕和其眾，以修天地之從。人先生之，天地刑之。聖人成之，則與天同極。正靜不爭，動作不貳。素質不留，與地同極。未得天極，則隱於德。已得天極，則致其力。既成其功，順守其從，人不能代。成功之道，嬴縮為寶。毋亡天極，究數而止。事若未成，毋改其形，毋失其始。靜民觀時，待令而起。故曰：修陰陽之從，而道天地之常。嬴嬴縮縮，因而為當。死死生生，因天地之形，天地之形，聖人成之。小取者小利，大取者大利，盡行之者有天下，故賢者誠信以仁之，慈惠以愛之，端政象，不敢以先人。中靜不留裕德無求。形於女色，其所處者柔。安靜樂行，德而不爭。以待天下之濆作也。故賢者安徐正靜，柔節先定。行於不敢，而立於不能，守弱節而堅處之。故不犯天時，不亂民功。秉時養人。先德後刑。順於天，微度人。善周者，明不能見也。善明者，周不能蔽也。大明勝大周，則民無大周也。大周勝大明，則民無大明也。大周之先，可以奮信。大明之祖，可以代天下，索而不得，求之招搖之下。獸厭走而有伏網罟一偃一側，不然不得，大文三曾，而貴義與德。大武三曾，而偃武與力。


Chinese text: This work was published before January 1, 1923, and is in the public domain worldwide because the author died at least 100 years ago.