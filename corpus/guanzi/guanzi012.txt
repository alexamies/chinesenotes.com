　　左操五音，右執五味，懷繩與准鉤，多備規軸，減溜大成，是唯時德之節。春采生，秋采蓏，夏處陰，冬處陽，大賢之德長。明乃哲，哲乃明，奮乃苓，明哲乃大行。毒而無怒，怨而無言，欲而無謀。大揆度儀，若覺臥，若晦明，若敖之在堯也。毋訪于佞，毋蓄于諂，毋育于凶，毋監于讒，不正廣其荒，不用其區區。鳥飛准繩，讂充末衡，易政利民，毋犯其凶。毋邇其求，而遠其憂；高為其居，危顛莫之救。可淺可深，可畜可沈，可曲可直，可言可默。天不一時，地不一利；人不一事，可正而視；定而履，深而跡。夫天地一險一易，若鼓之有楟，擿擋則擊。天地萬物之橐，宙合有橐天地。「左操五音，右執五味，」此言君臣之分也。君出令佚，故立于左。臣任力勞，故立于右。夫五音不同聲而能調，此言君之所出令無妄也。而無所不順，順而令行政成。五味不同物而能和，此言臣之所任力無妄也，而無所不得，得而力務財多；故君出令，正其國而無齊其欲，一其愛而無獨與是。王施而無私，則海內來賓矣。臣任力，同其忠而無爭其利，不失其事而無有其名，分敬而無妒，則夫婦和勉矣。君失音則風律必流，流則亂敗。臣離味則百姓不養。百姓不養，則眾散亡。君臣各能其分，則國寧矣。故名之曰不德。「懷繩與准鉤，多備規軸，減溜大成，是唯時德之節。」夫繩扶撥以為正，准壞險以為平，鉤入枉而出直，此言聖君賢佐之制舉也。博而不失，因以備能而無遺國猶是國也，民猶是民也，桀紂以亂亡，湯武以治昌。章道以教，明法以期，民之興善也如此，湯武之功是也。多備規軸者，成軸也。夫成軸之多也，其處大也不究，其入小也不塞。猶跡求履之憲也。夫焉有不適善？適善，備也，僊也是以無乏。故諭教者取辟焉。天淯陽，無計量，地化生，無法涯(去掉水)。所謂是而無非，非而無是，是非有，必交來，苟信是，以有不可先規之，必有不可識慮之，然將卒而不戒。故聖人博聞、多見、畜道、以待物。物至而對形，曲均存矣。減，盡也。溜，發也。言遍環畢，莫不備得，故曰減溜大成。成功之術，必有巨獲。必周於德，審於時，時德之遇，事之會也，若合符然，故曰是唯時德之節。「春采生，秋采蓏，夏處陰，冬處陽」，此言聖人之動靜開闔，詘信浧儒，取與之必因於時也。時則動，不時則靜，是以古之士有意而未可陽也，故愁其治言，含愁而藏之也。賢人之處亂世也，知道之不可行，則沈抑以辟罰，靜默以侔免，辟之也猶夏之就清，冬之就溫焉。可以無及於寒暑之菑矣。非為畏死而不忠也，夫強言以為僇，而功澤不加，進傷為人君嚴之義，退害為人臣者之生，其為不利彌甚。故退身不舍端，修業不息版，以待清明。故微子不與於紂之難，而封於宋，以為殷主，先祖不滅，後世不絕，故曰大賢之德長。「明乃哲，哲乃明，奮乃苓，明哲乃大行」，此言擅美主盛自奮也，以琅湯凌轢人，人之敗也常自此；是故聖人著之簡筴，傳以告後進，曰：「奮盛，苓落也。盛而不落者，未之有也。」故有道者，不平其稱，不滿其量，不依其樂，不致其度。爵尊則肅士，祿豐則務施，功大而不伐，業明而不矜。夫名實之相怨久矣，是故絕而無交。惠者知其不可兩守，乃取一焉，故安而無憂。「毒而無怒」，此言止忿速，濟沒法也。「怨而無言」，言不可不慎也；言不周密，反傷其身。故曰「欲而無謀」。言謀不可以泄，謀泄菑極。夫行忿速，遂沒法，賊發。言輕謀泄，菑必及於身；故曰毒而無怒，怨而無言，欲而無謀。「大揆度儀，若覺臥，若晦明」，言淵色以自詰也，靜默以審慮，依賢可用也。仁良既明，通於可不利害之理，循發蒙也。故曰，若覺臥，若晦明，若敖之在堯也。「毋訪于佞」，言毋用佞人也，用佞人，則私多行。「毋蓄于諂」，言毋聽諂，聽諂則欺上。「毋育于凶」，言毋使暴，使暴則傷民。「毋監于讒」，言毋聽讒，聽讒則失士。夫行私、欺上、傷民、失士、此四者用，所以害君義失正也。夫為君上者，既失其義正，而倚以為名譽。為臣者不忠而邪，以趨爵祿，亂俗敗世，以偷安懷樂，雖廣其威，可損也。故曰不正廣其荒。是以古之人，阻其路，塞其遂，守而物修，故著之簡筴，傳以告後世人曰：其為怨也深，是以威盡焉。「不用其區區」，者虛也，人而無良焉，故曰虛也。凡堅解而不動，陼隄而不行，其於時必失，失則廢而不濟。失植之正而不謬，不可賢也。植而無能，不可善也。所賢美於聖人者，以其與變隨化也。淵泉而不盡，微約而流施。是以德之流潤澤均，加于萬物。故曰聖人參于天地。「鳥飛准繩」，此言大人之義也。夫鳥之飛也，必還山集谷；不還山則困，不集谷則死。山與谷之處也，不必正直，而還山集谷，曲則曲矣，而名繩焉。以為鳥起于北，意南而至于南。起于南，意北而至于北。苟大意得，不以小缺為傷。故聖人美而著之，曰：千里之路，不可扶以繩。萬家之都，不可平以准。言大人之行，不必以先帝，常義立之謂賢。故為上者之論其下也，不可以失此術也。「讂充」，言心也，心欲忠。「末衡」，言耳目也，耳目欲端。中正者，治之本也。耳司聽，聽必順聞，聞審謂之聰。目司視，視必順見。見察謂之明。心司慮，慮必順言，言得謂之知。聰明以知，則博。博而不惛，所以易政也。政易民利，利乃勸，勸則告。聽不順，不審不聰，不審不聰則繆。視不察不明，不察不明則過。言不得不知，不得不知則昏。繆過以昏則憂，憂則所以伎苛，伎苛所以險政，政險民害，害乃怨。怨則凶，故曰：讂充末衡，易政利民也。「毋犯其凶」，言中正以蓄慎也。「毋邇其求」，言上之敗常，貪於金玉馬女，而吝愛於粟米貨財也。厚藉斂于百姓，則萬民懟怨。「遠其憂」，言上之亡其國也。常邇其樂，立優美，而外淫于馳騁田獵，內縱于美色淫聲，下乃解怠惰失，百吏皆失其端。則煩亂以亡其國家矣。「高為其居。危顛莫之救」，此言尊高滿大，而好矜人以麗，主盛處賢，而自予雄也；故盛必失而雄必敗。夫上既主盛處賢，以操士民，國家煩亂，萬民心怨，此其必亡也，猶自萬仞之山播而入深淵，其死而不振也必矣。故曰：毋邇其求，而遠其憂，高為其居，危顛莫之救也。「可淺可深，可畜可沈，可曲可直，可言可默」，此言指意要功之謂也。「天不一時，地不一利，人不一事」，是以著業不得不多，人之名位不得不殊方。明者察于事，故不官于物而旁通于道。道也者，通乎無上，詳乎無窮，鉉乎諸生。是故辯于一言，察于一治，攻于一事者，可以曲說，而不可以廣舉。聖人由此知言之不可兼也，故博為之治，而計其意。知事之不可兼也，故名為之說，而況其功。歲有春秋冬夏，月有上下中旬，日有朝暮，夜有昏晨，半星。辰序各有其司，故曰天不一時。山陵岑巖，淵泉閎流，泉踰瀷而不盡，薄承瀷而不滿。高下肥磽，物有所宜，故曰地不一利。鄉有俗，國有法，食飲不同味，衣服異采。世用器械：規矩繩準，稱量數度，品有所成，故曰人不一事。此各事之儀，其詳不可盡也。「可正而視」，言察美惡，審別良苦，不可以不審。操分不雜，故政治不悔。「定而履」，言處其位，行其路，為其事，則民守其職而不亂，故葆統而好終。「深而跡」，言明墨章書，道德有常，則後世人人修理而不迷，故名聲不息。「夫天地一險一易，若鼓之有楟擿，擋則擊」，言苟有唱之，必有和之，和之不差，因以盡天地之道。景不為曲物直，響不為惡聲美。是以聖人明乎物之性者必以其類來也，故君子繩繩乎慎其所先。「天地萬物之橐，宙合有橐天地」，天地苴萬物，故曰萬物之橐。宙合之意，上通於天之上，下泉於地之下，外出於四海之外，合絡天地，以為一裹。散之至于無閒。不可名而山。是大之無外，小之無內，故曰有橐天地，其義不傳。一典品之不極一薄，然而典品無治也。多內則富，時出則當。而聖人之道，貴富以當。奚謂當，本乎無妄之治，鉉乎無方之事，應變不失之謂當。變無不至，無有應當本錯不敢忿。故言而名之曰宙合。


Note: Text contains comments

Chinese text: This work was published before January 1, 1923, and is in the public domain worldwide because the author died at least 100 years ago.