　　桓公問管子曰：「梁聚謂寡人曰：『古者輕賦稅而肥籍斂，取下無順於此者矣，梁聚之言何如？』」管子對曰：「梁聚之言非也，彼輕賦稅，則倉廩虛。肥籍斂，則械器不奉。械器不奉，則諸侯之皮幣不衣，倉廩虛，則倳賤無祿，外皮幣不衣於天下，內國倳賤，梁聚之言非也。君有山，山有金以立幣。以幣准穀而授祿，故國穀斯在上，穀賈什倍，農夫夜寢蚤起不待見使，五穀什倍。士半祿而死君，農夫夜寢蚤起，力作而無止，彼善為國者，不曰使之，使不得不使。不曰貧之，使不得不用，故使民無有不得不使者，夫梁聚之言非也。」桓公曰：「善。」

　　桓公又問於管子曰：「有人教我，謂之請士。曰：何不官百能？」管子對曰：「何謂百能？」桓公曰：「使智者盡其智，謀士盡其謀，百工盡其巧，若此，則可以為國乎？」管子對曰：「請士之言非也，祿肥則士不死，幣輕則士簡賞，萬物輕則士偷幸，三怠在國，何數之有？彼穀十藏於上，三游於下。謀士盡其慮，智士盡其知，勇士輕其死，請士所謂妄言也。不通於輕重，謂之妄言。」

　　桓公問於管子曰：「昔者周人有天下，諸侯賓服，名教通於天下，而奪於其下，何數也？」管子對曰：「君分壤而貢入，市朝同流。黃金一筴也，江陽之珠一筴也，秦之明山之曾青一筴也，此謂以寡為多，以狹為廣，軌出之屬也。」桓公曰：「天下之數盡於軌，出之屬也？今國穀重什倍而萬物輕，大夫謂賈之子為吾鉉穀而斂財，穀之重一也，今九為餘，穀重而萬物輕，若此，則國財九在大夫矣。國歲反一，財物之九者，皆倍重而出矣。財物在下，幣之九在大夫。然則幣穀羨在大夫也。天子以客行，令以時出，熟穀之人亡，諸侯受而官之，連朋而聚與，高下萬物，以合民用，內則大夫自還而不盡忠，外則諸侯連朋合與，熟穀之人則去亡，故天子失其權也。」桓公曰：「善。」

　　桓公又問管子曰：「終身有天下而勿失，為之有道乎？」管子對曰：「請勿施於天下，獨施之於吾國。」桓公曰：「此若言何謂也？」管子對曰：「國之廣狹，壤之肥墝，有數。終歲食餘有數，彼守國者守穀而已矣。曰某縣之壤廣若干，某縣之壤狹若干，則必積委幣，於是縣州里受公錢，泰秋國穀去參之一，君下令謂郡縣屬大夫，里邑皆籍粟入若干，穀重一也，以藏於上者國穀參分，則二分在上矣。泰春國穀倍重，數也。泰夏，賦穀以市櫎。民皆受上穀以治田土。泰秋，田穀之存予者若干，今上斂穀以幣，民曰無幣，以穀，則民之三有歸於上矣。重之相因，時之化舉，無不為國筴。君用大夫之委以流歸於上，君用民時以歸於君，藏輕出輕以重數也，則彼安有自還之大夫獨委之，彼諸侯之穀十，使吾國穀二十，則諸侯穀歸吾國矣。諸侯穀二十，吾國穀十，則吾國穀歸於諸侯矣。故善為天下者，謹守重流，而天下不吾洩矣。吾國歲非凶也，以幣藏之，故國穀倍重，彼重之相歸，如水之就下。故諸侯之穀至也。是藏一分以致諸侯之一分，利不奪於天下，大夫不得以富侈，以重藏輕國，常有十國之筴也；故諸侯服而無正，臣櫎從而以忠，此以輕重御天下之道也，謂之數應。」

　　桓公問管子曰：「請問國會？」管子對曰：「君失大夫為無伍，失民為失下，故守大夫以縣之筴，守一縣以一鄉之筴，守一鄉以一家之筴。守家以一人之筴。」桓公曰：「其會數奈何？」管子對曰：「幣准之數，一縣必有一縣中田之筴，一鄉必有一鄉中田之筴，一家必有一家直人之用，故不以時守郡為無與，不以時守鄉為無伍。」桓公曰：「行此奈何？」管子對曰：「王者藏於民，霸者藏於大夫，殘國亡家藏於篋。」桓公曰：「何謂藏於民？」請散，棧臺之錢，散諸城陽。鹿臺之布，散諸濟陰，君下令於百姓曰：『民富君無與貧，民貧君無與富』，故賦無錢布，府無藏財，貲藏於民。歲豐五穀登，五穀大輕，穀賈去上歲之分以幣據之。穀為君，幣為下，國幣盡在下，幣輕穀重，上分上歲之二分在下，下歲之二分在上，則二歲者四分在上。則國穀之一分在下，穀三倍重，邦布之籍，終歲十錢。人家受食十畝加十，是一家十戶也。出於國穀筴而藏於幣者也。以國幣之分復布百姓，四減國穀，三在上，一在下，復筴也，大夫聚壤而封，積實而驕，上請奪之以會。」桓公曰：「何謂奪之以會。」管子對曰：「粟之三分在上，謂民萌皆受上粟，度君藏焉，五穀相靡而重，去什三為餘，以國幣准穀反行，大夫無什於重，君以幣賦祿，什在上，君出穀什而去七，君斂三，上賦七，散振不資者，仁義也。五穀相靡而輕，數也，以鄉守重而籍國，數也。出實財，散仁義，萬物輕，數也。乘時進退，故曰：『王者乘時，聖人乘易。』」桓公曰：「善。」

　　桓公問管子曰：「特命我曰：『天子三百領，泰嗇，而散大夫』，准此而行，如何？」管子曰：「非法家也，大夫高其壟，美其室，此奪農事及市庸，此非便國之道也。民不得以織為縿綃，而貍之於地。彼善為國者，乘時徐疾而已矣，謂之國會。」桓公問管子曰：「請問爭奪之事何如？」管子曰：「以戚始。」桓公曰：「何謂用戚始。」管子對曰：「君人之主，弟兄十人，分國為十。兄弟五人，分國為五。三世則昭穆同祖，十世則為祏，故伏尸滿衍，兵決而無止，輕重之家，復游於其間；故曰：『毋予人以壤，毋授人以財。』財終則有始，與四時廢起。聖人理之以徐疾，守之以決塞，奪之以輕重，行之以仁義，故與天壤同數，此王者之大轡也。」

　　桓公問管子曰：「請問幣乘馬？」管子對曰：「始取夫三大夫之家，方六里而一乘，二十七人而奉一乘，幣乘馬者，方六里。田之美惡若干，穀之多寡若干，穀之貴賤若干，凡方六里用幣若干，穀之重，用幣若干，故幣乘馬者，布幣於國，幣為一國陸地之數，謂之幣乘馬。」桓公曰：「行幣乘馬之數奈何？」管子對曰：「士受資以幣，大夫受邑以幣，人馬受食以幣，則一國之穀在上，幣在下。國穀什倍，數也。萬物財物去什二，筴也。皮革筋角，羽毛竹箭，器械財物，苟合于國器君用者，皆有矩券於上，君實鄉州藏焉。曰：某月某日，苟從責者，鄉決州決。故曰：『就庸一日而決』。國筴出於穀軌，國之筴，幣乘馬者也。今刀布藏於官府，巧幣萬物之輕重，皆在賈之，彼幣重而萬物輕，幣輕而萬物重。彼穀重而穀輕，人君操穀幣金衡，而天下可定也，此守天下之數也。」

　　桓公問於管子曰：「准衡輕重國會，吾得聞之矣，請問縣數？」管子對曰：「狼牡以至於馮會之日，龍夏以北，至于海莊，禽獸羊牛之地也，何不以此通國筴哉？」桓公曰：「何謂通國筴？」管子對曰：「馮市門一吏書贅，直事若其事，唐圉牧食之人，養視不失扞殂者，去其都秩，與其縣秩，大夫不鄉贅合游者，謂之無禮義，大夫幽其春秋，列民幽其門山之祠，馮會龍夏牛羊犧牲，月賈十倍異日。此出諸禮義，籍於無用之地。因捫牢筴也，謂之通。」

　　桓公問管子曰：「請問國勢？」管子對曰：「有山處之國，有氾下多水之國，有山地分之國，有水泆之國，有漏壤之國，此國之五勢，人君之所憂也；山處之國，常藏穀三分之一，氾下多水之國，常操國穀三分之一。山地分之國，常操國穀十分之三，水泉之所傷，水泆之國，常操十分之二。漏壤之國，謹下諸侯之五穀，與工雕文梓器以下天下之五穀，此准時五勢之數也。」

　　桓公問管子曰：「今有海內，縣諸侯，則國勢不用已乎。」管子對曰：「今以諸侯為䇡，公州之飾焉，以乘四時，行捫牢之筴。以東西南北相彼，用平而准。故曰：「為諸侯，則高下萬物以應諸侯，徧有天下，則賦幣以守萬物之朝夕，調而已，利有足則行，不滿則有止，王者鄉州以時察之，故利不相傾，縣死其所，君守大奉一，謂之國簿。」


Chinese text: This work was published before January 1, 1923, and is in the public domain worldwide because the author died at least 100 years ago.