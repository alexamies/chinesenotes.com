　　桓公曰：「輕重有數乎？」管子對曰：「輕重無數，物發而應之，聞聲而乘之，故為國不能來天下之財，致天下之民，則國不可成。」桓公曰：「何謂來天下之財？」管子對曰：「昔者桀之時，女樂三萬人，端譟晨樂，聞於三衢，是無不服文繡衣裳者，伊尹以薄之游女，工文繡纂組，一純得粟百鍾於桀之國。夫桀之國者，天子之國也，桀無天下憂，飾婦女鍾鼓之樂，故伊尹得其粟而奪之流，此之謂來天下之財。」桓公曰：「何謂致天下之民？」管子對曰：「請使州有一掌，里有積五窌，民無以與正籍者，予之長假，死而不葬者，予之長度，飢者得食，寒者得衣，死者得葬，不資者得振，則天下之歸我者若流水，此之謂致天下之民。故聖人善用非其有，使非其人，動言搖辭，萬民可得而親。」桓公曰：「善。」

　　桓公問管子曰：「夫湯以七十里之薄，兼桀之天下，其故何也」？管子對曰：「桀者，冬不為杠，夏不束柎，以觀凍溺，弛牝虎充市，以觀其驚駭。至湯而不然，夷競而積粟，飢者食之，寒者衣之，不資者振之，天下歸湯若流水，此桀之所以失其天下也。」桓公曰：「桀使湯得為是，其故何也？」管子曰：「女華者，桀之所愛也，湯事之以千金；曲逆者，桀之所善也，湯事之以千金。內則有女華之陰，外則有曲逆之陽。陰陽之議合，而得成其天子，此湯之陰謀也。」

　　桓公曰：「輕重之數，國准之分，吾已得而聞之矣，請問用兵奈何？」管子對曰：「五戰而至於兵」，桓公曰：「若此言何謂也？」管子對曰：「請戰衡、戰准、戰流、戰權、戰勢，此所謂五戰而至於兵者也。」桓公曰：「善。」

　　桓公欲賞死事之後，曰：「吾國者，衢處之國，饋食之都，虎狼之所棲也。今每戰，輿死扶傷，如孤荼首之孫，仰倳戟之寶，吾無由與之，為之奈何？」管子對曰：「吾國之豪家頡封食邑而居者，君章之以物，則物重，不章以物，則物輕。守之以物，則物重。不守以物，則物輕。故頡封食邑，富商蓄賈，積餘藏羨，跱蓄之家，此吾國之豪也，故君請縞素而就士室，朝功臣世家、頡封食邑、積餘藏羨、跱蓄之家，曰：『城脆致衝，無委攻圍，天下有慮，齊獨不與其謀？子大夫有五穀菽粟者，勿敢左右，請以平賈取之子，與之定其券契之齒，釜鏂之數，不得為侈弇焉。』困窮之民，聞而糴之，釜鏂無止，遠通不推。國粟之粟，坐長而四十倍。君出四十倍之粟，以振孤寡，收貧病，視獨老。窮而無子者，靡得相鬻而養之，勿使赴於溝澮之中，若此，則士爭前戰為顏行，不偷而為用。輿死扶傷，死者過半，此何故也，士非好戰而輕死，輕重之分使然也。」

　　桓公曰：「皮幹筋角之徵甚重，重籍於民，而貴市之，皮幹筋角，非為國之數也。」管子對曰：「請以令高杠柴池，使東西不相睹，南北不相見。」桓公曰：「諾。」行事期年，而皮幹筋角之徵去分，民之藉去分。桓公召管子而問曰：「此何故也。」管子對曰：「杠池平之時，夫妻服簟，輕至百里；今高杠柴池，東西南北不相睹，天酸然雨，十人之力不能上；廣澤遇雨，十人之力不可得而恃，夫舍牛馬之力無所因，牛馬絕罷而相繼死其所者相望，皮幹筋角，徒予人而莫之取，牛馬之賈，必坐長而百倍，天下聞之，必離其牛馬，而歸齊若流；故高杠柴池，所以致天下之牛馬，而損民之籍也，道若祕云，物之所生，不若其所聚。」

　　桓公曰：「弓弩多匡䡔者，而重籍於民，奉繕工而使弓弩多匡䡔者，其故何也？」管子對曰：「鵝鶩之舍近，鵾雞鵠䳈之通遠，鵠鵾之所在，君請式璧而聘之。」桓公曰：「諾。」行事期年，而上無闕者，前無趨人，三月解𠣗，弓弩無匡䡔者。召管子而問曰：「此何故也？」管子對曰：「鵠鵾之所在，君式璧而聘之，菹澤之民聞之，越平而射遠，非十鈞之弩，不能中鵾雞鵠䳈，彼十鈞之弩，不得𩇹擏不能自正，故三月解𠣗，而弓弩無匡䡔者。此何故也？以其家習其所也。」

　　桓公曰：「寡人欲藉於室屋」，管子對曰：「不可，是毀成也。」「欲藉於萬民」，管子曰：「不可，是隱情也。」「欲籍於六畜」，管子對曰：「不可，是殺生也。」「欲藉於樹木。」管子對曰：「不可，是伐生也。」「然則寡人安藉而可？」管子對曰：「君請籍於鬼神。」桓公忽然作色曰：「萬民室屋，六畜樹木，且不可得藉，鬼神乃可得而藉夫？」管子對曰：「厭宜乘勢，事之利得也，計議因權，事之囿大也。王者乘勢，聖人乘幼，與物皆宜？」桓公曰：「行事奈何？」管子對曰：「昔堯之五吏，五官無所食，君請立五厲之祭，祭堯之五吏，春獻蘭，秋斂落原。魚以為脯，鯢以為殽；若此，則澤魚之正，伯倍異日，則無屋粟邦布之籍，此之謂設之以祈祥，推之以禮義也，然則自足，何求於民也？」

　　桓公曰：「天下之國，莫強於越，今寡人欲北舉事孤竹離枝，恐越人之至，為此有道乎？」管子對曰：「君請遏原流，大夫立沼池。令以矩游為樂，則越人安敢至？」桓公曰：「行事奈何？」管子對曰：「請以令隱三川，立員都，立大舟之都，大身之都，有深淵壘十仞。令曰：『能游者賜千金』，未能用金千，齊民之游水，不避吳越。桓公終北舉事於孤竹離枝，越人果至，隱曲薔以水齊，管子有扶身之士五萬人，以待戰於曲薔，大敗越人，此之謂水豫。」

　　齊之北澤燒火，光照堂下。管子入賀桓公曰：「吾田野辟，農夫必有百倍之利矣。」是歲租稅九月而具，粟又美。桓公召管子而問曰：「此何故也？」管子對曰：「萬乘之國，千乘之國，不能無薪而炊，今北澤燒莫之續，則是農夫得居裝而賣其薪蕘，一束十倍，則春有以倳耜，夏有以決芸，此租稅所以九月而具也。」

　　桓公憂北郭民之貧，召管子而問曰：「北郭者，盡屨縷之甿也，以唐園為本利，為此有道乎？」管子對曰：「請以令禁百鍾之家不得事鞽，千鍾之家不得為唐園，去市三百灸者不得樹葵菜，若此，則空閒有以相給資；則北郭之甿，有所讎其手搔之功，唐園之利，故有十倍之利。」

　　管子曰：「陰王之國有三，而齊與在焉」，桓公曰：「若此言可得聞乎？」管子對曰：「楚有汝漢之黃金，而齊有渠展之鹽，燕有遼東之煮，此陰王之國也，且楚之有黃金，中齊有薔石也，苟有操之不工，用之不善，天下倪而是耳，使夷吾得居楚之黃金，吾能令農毋耕而食，女毋織而衣。今齊有渠展之鹽，請君伐菹薪，煮沸火為鹽，正而積之。」桓公曰：「諾。」十月始正，至於正月，成鹽三萬六千鍾。召管子而問曰：「安用此鹽而可？」管子對曰：「孟春既至，農事且起，大夫無得繕冢墓，理宮室，立臺榭，築牆垣，北海之眾，無得聚庸而煮鹽，若此，則鹽必坐長而十倍。」桓公曰：「善，行事奈何？」管子對曰：「請以令糶之梁趙宋衛濮陽，彼盡饋食之國也，無鹽則腫，守圉之國，用鹽獨甚。」桓公曰：「諾。」乃以令使糶之，得成金萬一千餘斤，桓公召管子而問曰：「安用金而可？」管子對曰：「請以令使賀獻出，正籍者必以金，金坐長而百倍。鉉金之重以衡，萬物盡歸於君。故此所謂用，若挹於河海，若輸之給馬，此陰王之業。」

　　管子曰：「萬乘之國，必有萬金之賈。千乘之國，必有千金之賈。百乘之國，必有百金之賈。非君之所賴也，君之所與。故為人君而不審其號令，則中一國而二君二王也。」桓公曰：「何謂一國而二君二王？」管子對曰：「今君之籍取，以正萬物之賈，輕去其分，皆入於商賈，此中一國而二君二王也。故賈人乘其弊以守民之時，貧者失其財，是重貧也。農夫失其五穀，是重竭也。故為人君而不能謹守其山林菹澤草萊，不可以立為天下王。」桓公曰：「若此言何謂也？」管子對曰：「山林菹澤草萊者，薪蒸之所出，犧牲之所起也，故使民求之，使民藉之，因以給之，私愛之於民，若弟之與兄，子之與父也，然後可以通財交殷也，故請取君之游財而邑里布積之，陽春蠶桑且至，請以給其口食筐曲之彊，若此，則絓絲之籍去分而斂矣，且四方之不至，六時制之。春日倳耜，次日獲麥，次日薄芋，次日樹麻，次日絕菹，次日大雨且至，趣芸壅培，六時制之，臣給至於國都，善者鄉因其輕重，守其委廬；故事至而不妄，然後可以立為天下王。」

　　管子曰：「農不耕，民或為之飢。一女不織，民或為之寒；故事再其本，則無賣其子者。事三其本，則衣食足。事四其本，則正籍給，事五其本，則遠近通，死得藏，今事不能再其本，而上之求焉無止，是使姦涂不可獨行，遺財不可包止，隨之以法，則是下艾民，食三升，則鄉有正食而盜，食二升，則里有正食而盜。食一升，則家有正食而盜。今操不反之事，而食四十倍之粟，而求民之毋失，不可得矣；且君朝令而求夕具，有者出其財，無有者賣其衣屨，農夫糶其五穀，三分賈而去，是君朝令一怒，布帛流越而之天下。君求焉而無止，民無以待之，走亡而棲山阜。持戈之士，顧不見親，家族失而不分，民走於山中，而士遁於外，此不待戰而內敗。」

　　管子曰：「今為國有地牧民者，務在四時，守在倉廩。國多財，則遠者來。地辟舉，則民留處。倉廩實，則知禮節。衣食足，則知榮辱。今君躬犁墾田，耕發草土，得其穀矣。民人之食，有人若干灸畝之數，然而有餓餒於衢閭者何也？穀有所藏也。今君鑄錢立幣，與民通移，人有百十之數，然而民有賣子者何也？財有所并也；故為人君不能散積聚，調高下，分並財，君雖彊本趣耕，發草立幣而無止，民猶若不足也。」

　　桓公問於管子曰：「今欲調高下，分并財，散積聚；不然，則世且并兼而無止，蓄餘藏羨而不息，貧賤鰥寡獨老不與得焉，散之有道，分之有數乎？」管子對曰：「唯輕重之家為能散之耳，請以令輕重之家。」桓公曰：「諾。」東車五乘，迎癸乙於周下原。桓公問四因，與癸乙管子寧戚相與四坐。桓公曰：「請問輕重之數。」癸乙曰：「重籍其民者失其下，數欺諸侯者無權與。」管子差肩而問曰：「吾不籍吾民，何以奉車革，不籍吾民，何以待鄰國？」癸乙曰：「唯好心為可耳，夫好心則萬物通，萬物通則萬物鉉，萬物鉉則萬物賤，萬物賤則萬物可因，知萬物之可因而不因者，奪於天下，奪於天下者，國之大賊也。」桓公曰：「請問好心萬物之可因。」癸乙曰：「有餘富無餘乘者，責之卿諸侯。足其所，不賂其游者，責之令大夫；若止，則萬物通；萬物通，則萬物鉉；萬物鉉，則萬物賤；萬物賤，則萬物可因矣。故知三准於筴者，能為天下。不知三准之同筴者，不能為天下；故申之以號令，抗之以徐疾也。民乎其歸我若流水，此輕重之數也。」

　　桓公問於管子曰：「今倳戟十萬，薪菜之靡，日虛十里之衍；頓戟一譟，而靡幣之用，日去千金之積，久之且何以待之？」管子對曰：「粟賈平四十，則金賈四千，粟賈釜四十，則鍾四百也。十鍾四千也，二十鍾者為八千也。金賈四千，則二金中八千也。然則一農之事，終歲耕百畝，百畝之收，不過二十鍾，一農之事，乃中二金之財耳；故粟重黃金輕，黃金重而粟輕，兩者不衡立，故善者重粟之賈。釜四百，則是鍾四千也。十鍾四萬，二十鍾者八萬，金賈四千，則是十金四萬也。二十金者為八萬，故發號出令曰：一農之事，有二十金之筴，然則地非有廣狹，國非有貧富也，通於發號出令，審於輕重之數使然。」

　　管子曰：「湩然擊鼓，士忿怒。鎗然擊金，士帥然筴，桐鼓從之，輿死扶傷，爭進而無止，口滿用，手滿錢，非大父母之仇也，重祿重賞之所使也。故軒冕立於朝，爵祿不隨，臣不為忠。中軍行戰，委予之賞不隨，士不死其列陳；然則是大臣執於朝，而列陳之士執於賞也。故使父不得子其子，兄不得弟其弟，妻不得有其夫。唯重祿重賞為然耳。故不遠道里，而能威絕域之民，不險山川，而能服有恃之國，發若雷霆，動若風雨，獨出獨入，莫之能圉。」

　　桓公曰：「四夷不服，恐其逆政，游於天下，而傷寡人，寡人之行，為此有道乎？」管子對曰：「吳越不朝，珠象而以為幣乎！發朝鮮不朝，請文皮毤。服而以為幣乎！禺氏不朝，請以白璧為幣乎！崑崙之虛不朝，請以璆琳琅玕為幣乎！故夫握而不見於手，含而不見於口，而辟千金者，珠也，然後八千里之吳越可得而朝也。一豹之皮容金而金也，然後八千里之發朝鮮可得而朝也，懷而不見於抱，挾而不見於腋，而辟千金者，白璧也，然後八千里之禺氏可得而朝也。簪珥而辟千金者，璆琳琅玕也，然後八千里之崑崙虛可得而朝也；故物無主，事無接，遠近無以相因，則四夷不得而朝矣。」


Chinese text: This work was published before January 1, 1923, and is in the public domain worldwide because the author died at least 100 years ago.