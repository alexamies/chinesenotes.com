　　桓公問於管子曰：「寡人幼弱惛愚，不通諸侯四鄰之義，仲父不當盡語我昔者有道之君乎？吾亦鑒焉。」管子對曰：「夷吾之所能與所不能，盡在君所矣，君胡有辱令？」桓公又問曰：「仲父，寡人幼弱惛愚，不通四鄰諸侯之義，仲父不當盡告我昔者有道之君乎？吾亦鑒焉。」管子對曰：「夷吾聞之於徐伯曰：『昔者有道之君，敬其山川宗廟社稷，及至先故之大臣。收聚以忠而大富之，固其武臣，宣用其力。聖人在前，貞廉在側。競稱於義，上下皆飾。形正明察，四時不貸。民亦不憂，五穀蕃殖。外內均和，諸侯臣伏。國家安寧，不用兵革。受其幣帛，以懷其德。昭受其令，以為法式。』此亦可謂昔者有道之君也。」桓公曰：「善哉！」

　　桓公曰：「仲父既已語我昔者有道之君矣，不當盡語我昔者無道之君乎？吾亦鑒焉。」管子對曰：「今若君之美好而宣通也，既官職美道，又何以聞惡為？」桓公曰：「是何言邪？以繬緣繬，吾何以知其美也。以素緣素，吾何以知其善也。仲父已語我其善，而不語我其惡，吾豈知善之為善也？」管子對曰：「夷吾聞之於徐伯曰：『昔者無道之君，大其宮室，高其臺榭。良臣不使，讒賊是舍。有家不治，借人為國。政令不善，墨墨若夜。辟若野獸，無所朝處。不修天道，不鑒四方。有家不治，辟若生狂。眾所怨詛，希不滅亡。進其諛優，繁其鐘鼓。流於博塞，戲其工瞽，誅其良臣，敖其婦女。獠獵畢弋，暴遇諸父。馳騁無度，戲樂笑語。式政既輮，刑罰則烈。內削其民，以為攻伐。辟猶漏釜，豈能無竭。』此亦可謂昔者無道之君矣。」桓公曰：「善哉！」

　　桓公曰：「仲父既已語我昔者有道之君與昔者無道之君矣，仲父不當盡語我昔者有道之臣乎？吾以鑒焉。」管子對曰：「夷吾聞之徐伯曰：『昔者有道之臣，委質為臣，不賓事左右，君知則仕，不知則已。若有事，必圖國家，徧其發揮。循其祖德，辯其順逆。推育賢人，讒慝不作。事君有義，使下有禮。貴賤相親，若兄若弟。忠於國家，上下得體。居處則思義，語言則謀謨。動作則事，居國則富。處軍則克，臨難據事，雖死不悔。近君為拂。遠君為輔。義以與交，廉以與處。臨官則治，酒食則慈。不謗其君，不毀其辭。君若有過，進諫不疑。君若有憂，則臣服之。』此亦可謂昔者有道之臣矣。」桓公曰：「善哉！」

　　桓公曰：「仲父既已語我昔者有道之臣矣，不當盡語我昔者無道之臣乎？吾亦鑒焉。」管子對曰：「夷吾聞之於徐伯曰：『昔者無道之臣，委質為臣，賓事左右。執說以進，不蘄亡己。遂進不退，假寵鬻貴。尊其貨賄，卑其爵位。進曰輔之，退曰不可。以敗其君，皆曰非我。不仁群處，以攻賢者。見賢若貨，見賤若過。貪於貨賄，競於酒食。不與善人，唯其所事。倨敖不恭，不友善士。讒賊與鬥，不彌人爭。唯趣人詔。湛琨於酒，行義不從。不修先故，變易國常。擅創為令，迷或其君。生奪之政，保貴寵矜。頡損善士，捕援貨人。入則乘等，出則黨駢。貨賄相入，酒食相親。俱亂其君。君若有過，各奉其身。』此亦可謂昔者無道之臣矣。」桓公曰：「善哉！」


Chinese text: This work was published before January 1, 1923, and is in the public domain worldwide because the author died at least 100 years ago.