牧民第一〈國頌　四維　四順　士經　六親五法〉
作者：管仲
凡有地牧民者，務在四時，〈四時所以生成萬物也。〉守在倉廩。〈食者，人之天也。〉國多財則遠者來，地辟舉則民留處，〈舉，盡也。言地盡闢則人留而安居處也。〉倉廩實則知禮節，衣食足則知榮辱，上服度則六親固，〈服，行也。上行禮度則六親各得其所，故能感恩而結固之。〉四維張則君令行。故省刑之要，在禁文巧；〈文巧者，刑罰所由生。〉守國之度，在飾四維；順民之經，在明鬼神，祗山川，〈鬼神、山川皆有尊卑之序，故敬明之。〉敬宗廟，恭祖舊。〈謂恭承先祖之舊法。〉不務天時則財不生，不務地利則倉廩不盈。野蕪曠則民乃菅，〈菅，當爲姦。〉上無量則民乃妄。文巧不禁則民乃淫，不璋兩原則刑乃繁。〈璋，當爲章。章，明也。兩原，謂妄之原，上無量也；淫之原，不禁文巧也，能明此法者則刑簡。〉不明鬼神則陋民不悟，〈不悟鬼神有尊卑之異也。〉不祗山川則威令不聞，〈言能登封降禪，祗祀山川，則威令遠聞。〉不敬宗廟則民乃上校，〈校，効也。君無所尊，人亦效之。〉不恭祖舊則孝悌不備。四維不張，國乃滅亡。

右國頌〈頌，容也。謂陳爲國之形容。〉
國有四維。一維絶則傾，二維絶則危，三維絶則覆，四維絶則滅。傾可正也，危可安也，覆可起也，滅不可復錯也。何謂四維？一曰禮，二曰義，三曰廉，四曰恥。禮不踰節，義不自進，〈自進，謂不由薦舉也。〉廉不蔽惡，〈隱蔽其惡，非貞廉也。〉恥不從枉。〈詭隨邪枉，無羞之人。〉故不踰節則上位安，不自進則民無巧詐，不蔽惡則行自全，不從枉則邪事不生。

右四維
政之所興，在順民心；政之所廢，在逆民心。民惡憂勞，我佚樂之；民惡貧賤，我富貴之；民惡危墜，我存安之；民惡滅絶，我生育之。能佚樂之則民爲之憂勞，〈君於平康，能佚樂人，及其危，人必爲之憂勞。下三順皆然。〉能富貴之則民爲之貧賤，能存安之則民爲之危墜，能生育之則民爲之滅絶。故刑罰不足以畏其意，殺戮不足以服其心。〈畏意、服心，在於順其所欲，不在刑罰殺戮。〉故刑罰繁而意不恐，則令不行矣。殺戮衆而心不服，則上位危矣。故從其四欲，則遠者自親；行其四惡，則近者叛之。故知予之爲取者，政之寶也。〈謂與之生全，取其死難也。〉

右四順
錯國於不傾之地，積於不涸之倉，〈固，竭也。〉藏於不竭之府，下令於流水之原。使民於不爭之官，明必死之路，開必得之門。不爲不可成，不求不可得，不處不可久，不行不可復。錯國於不傾之地者，授有德也。積於不涸之倉者，務五穀也。藏於不竭之府者，養桑麻育六畜也。下令於流水之原者，令順民心也。使民於不爭之官者，使各爲其所長也。〈各長其所長，則順而悅，故不爭也。〉明必死之路者，嚴刑罰也。開必得之門者，信慶賞也。不爲不可成者，量民力也。不求不可得者，不彊民以其所惡也。不處不可久者，不偷取一世也。〈謂所處必可使百代常行。〉不行不可復者，不欺其民也。〈復，重也。欺民之事，不可重行也。〉故授有德則國安，務五穀則食足，養桑麻、育六畜則民富，令順民心則威令行，使民各爲其所長則用備，嚴刑罰則民遠邪，信慶賞則民輕難，量民力則事無不成，不彊民以其所惡則詐僞不生，不偷取一世則民無怨心，不欺其民則下親其上。

右士經〈士，事也。經，常也。謂陳事之可以常行者也。〉
以家爲鄉，鄉不可爲也。〈言有家之親，斥以爲鄉之疎，必生怨，故不可爲也。下三事同此。〉以鄉爲國，國不可爲也。以國爲天下，天下不可爲也。以家爲家，〈一親也。〉以鄉爲鄉，〈二親也。〉以國爲國，〈三親也。〉以天下爲天下。〈四親也。〉毋曰不同生，遠者不聽。〈謂家也。言有家之親，而謂之曰不與汝同家而生，用此以相疎遠者必不聽。下同。〉毋曰不同鄉，遠者不行。毋曰不同國，遠者不從。如地如天，何私何親？〈五親也。〉如月如日，唯君之節。〈六親也。天地日月，取其耀臨。言人君親下，當如天地日月之無私也。〉御民之轡，在上之所貴。〈言人從上之所貴，若馬之從轡。〉道民之門，在上之所先。〈上所先行，人必行。人必從之，若由門矣。〉召民之路，在上之所好惡。故君求之則臣得之，〈君將求之，臣已先索得之也。〉君嗜之則臣食之，君好之則臣服之，君惡之則臣匿之。〈一法也。〉毋蔽汝惡，毋異汝度，〈汝，君也。〉賢者將不汝助。言室滿室，言堂滿堂，是謂聖王。〈二法也。言堂室事而令滿，取其露見不隱也。〉城郭溝渠不足以固守，兵甲彊力不足以應敵，博地多財不足以有衆。〈言城郭、兵甲、博地不足以固守、應敵、有衆。其固守、應敵、有衆，更在有道者也。〉唯有道者能備患於未形也，故禍不萌。〈三法也。〉天下不患無臣，患無君以使之。天下不患無財，患無人以分之。〈可以分與財者，賢人也。〉故知時者可立以爲長，無私者可置以爲政。審於時而察於用而能備官者，可奉以爲君也。〈四法也。〉緩者後於事，𠫤於財者失所親，信小人者失士。〈五法也。〉

右六親五法


Note: Text contains comments

Chinese text: This work was published before January 1, 1923, and is in the public domain worldwide because the author died at least 100 years ago.