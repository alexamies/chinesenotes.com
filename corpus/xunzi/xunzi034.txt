堯問於舜曰：「我欲致天下，爲之奈何？」〈恐天下未歸，故欲致而取之也。〉對曰：「執一無失，行微無怠，忠信無勌，而天下自來。〈執一，專意也。行微，行細微之事也。言精專不怠而天下自歸，不必致也。〉執一如天地，〈如天地無變易時也。〉行微如日月，〈日月之行，人所不見，似於細微安徐，然而無怠止之時也。〉忠誠盛於內，賁於外，形於四海。〈賁，飾也。形，見也。《禮記》曰「富潤屋，德潤身，心廣體胖，故君子必誠其意也。〉天下其在一隅邪！夫有何足致也？」〈夫物在一隅者，則可舉而致之，今有道，天下盡歸，不在於一隅，焉用致也？有，讀爲又。〉

魏武侯謀事而當，羣臣莫能逮，退朝而有喜色。〈武侯，晉大夫畢萬之後，文侯之子也。〉吳起進曰：「亦嘗有以楚莊王之語聞於左右者乎？」武侯曰：「楚莊王之語何如？」吳起對曰：「楚莊王謀事而當，羣臣莫能逮，退朝而有憂色。申公巫臣進問曰：『王朝而有憂色，何也？』〈巫臣，楚申邑大夫也。〉莊王曰：『不穀謀事而當，羣臣莫能逮，是以憂也。其在中蘬之言也，〈中蘬，與仲虺同，湯左相也。〉曰：「諸侯自爲得師者王，得友者霸，得疑者存，自爲謀而莫己若者亡。」〈疑，謂博聞達識，可決疑惑者。〉今以不穀之不肖而羣臣莫能逮，吾國幾於亡乎！是以憂也。』楚莊王以憂，而君以憙。」武侯逡巡再拜曰：「天使夫子振寡人之過也。」〈振，舉。〉

伯禽將歸於魯，〈伯禽，周公子，成王封爲魯侯。將歸，謂初之國也。〉周公謂伯禽之傅曰：「汝將行，盍志而子美德乎？」〈將行，何不志記汝所傅之子美德以言我？〉對曰：「其爲人寬，好自用，以慎。〈寬，寬弘也。自用，好自務其用也。慎，謹密也。〉此三者，其美德已。」周公曰：「嗚呼！以人惡爲美德乎？君子好以道德，故其民歸道。〈君子好以道德教人，故其民歸逆者衆，非謂寬弘也。〉彼其寬也，出無辨矣，女又美之。〈彼伯禽既無道德，但務寬容，此乃出於善惡無別，汝何以爲美也？孔曰「寬則得衆」，亦謂人愛悅歸之也。〉彼其好自用也，是所以窶小也。〈窶，無禮也。彼伯禽好自用而不諮詢，是乃無禮驕人而器局子也。《書》曰︰「自用則小。」《尚書大傳》曰︰「是其好自用也，以斂益之也。」〉君子力如牛，不與牛争力；走如馬，不與馬争走；知如士，不與士争知。〈士，謂臣下掌事者。不争，言委任。〉彼争者，均者之氣也，女又美之。〈好自，則必不委任而與之争事，争事乃均敵者尚氣之事，非大君之量也。〉彼其慎也，是其所以淺也。〈彼伯禽之慎密，不廣接士，適所以自使知識淺近也。〉聞之曰：無越踰不見士。〈周公聞之古也。越踰，謂過一日也。〉見士問曰：『無乃不察乎？』〈懼其雍蔽，故問無乃有不察之事乎？〉不聞，卽物少至，少至則淺。〈物，事也。不見士則無所聞，無所聞則所知之事亦少，少則意自淺矣。「聞」，或爲「問」也。〉彼淺者，賤人之道也，女又美之。吾語女：我，文王之爲子，〈爲文王之子也。〉武王之爲弟，成王之爲叔父。〈周公先成王薨，未宜知成王之諡，此云「成王」，乃後人所加耳。〉吾於天下不賤矣，然而吾所執贄而見者十人，〈周公自執贄而見者十人。禮，見其所尊敬者，雖君亦執贄，故哀公執贄請見周豐。鄭注《尚書大傳》云︰「十人，公卿之中也。三十人，羣大夫之中也。百人，羣士之中也。」〉還贄而相見者三十人，〈禮，臣見君則不還贄，敵者不敢當則還之，禮尚往來也。《士相見禮》曰︰「主大復見之以其贄，曰︰『曏者吾子辱使某見，請還贄於將命者。』」鄭康成云︰「贄者，所執以至也。君子見於所尊敬，必執贄以將其厚意也。」〉貌執之士者百有餘人，〈執，猶待也。以禮貌接待之士百餘人也。〉欲言而請畢事者千有餘人，〈謂卑賤之士，恐其言之不盡，周公先請其畢辭也。《說苑》曰「周公踐天子之立七年，布衣之士，所執贄而師見者十人，所見者二十人。窮巷白屋，所先見者四十九人，時進善者百人，教士千人，朝者萬人」也。〉於是吾僅得三士焉，以正吾身，以定天下。〈於是千百人之中，僅乃得三士，正身治國。〉吾所以得三士者，亡於十人與三十人中，乃在百人與千人之中。〈十人與三十人，雖尊敬，猶未得賢，至百人千人，然後乃得三人。以明接士不廣，無由得賢也。〉故上士吾薄爲之貌，下士吾厚爲之貌。〈上士，中誠重之，故可薄爲之貌；下士既無執贄之禮，懼失賢士之心，故厚爲之貌，尤加謹敬也。〉人人皆以我爲越踰好士，然故士至，〈人不知則以爲越踰，然士亦以禮貌之故而至也。〉士至而後見物，〈物，事也。〉見物然後知其是非之所在。戒之哉！女以魯國驕人，幾矣！〈幾，危也。周公言我以天下之貴，猶不敢驕士，汝今以魯國之小而遂驕人，危矣！〉夫仰禄之士猶可驕也，〈仰，魚亮反。〉正身之士不可驕也。彼正身之士，舍貴而爲賤，舍富而爲貧，舍佚而爲勞，顏色黎黑而不失其所，〈黎，讀爲梨。謂面如凍梨之色也。〉是以天下之紀不息，文章不廢也。」〈賴守道之士不苟徇人，故得綱紀文章常存也。〉

語曰：「繒丘之封人，〈繒與鄫同。鄫丘，故國。封人，掌疆界者。《漢書‧地理志》繒縣屬東海也。〉見楚相孫叔敖曰：『吾聞之也：處官久者士妒之，禄厚者民怨之，位尊者君恨之。爲相國有此三者而不得罪於楚之士民，何也？』孫叔敖曰：『吾三相楚而心瘉卑，每益禄而施瘉博，位滋尊而禮瘉恭，是以不得罪於楚之士民也。』」

子貢問於孔子曰：「賜爲人下而未知也。」〈下，謙下也。子貢問欲爲人下，未知其益也。〉孔子曰：「爲人下者乎？其猶土也？深抇之而得甘泉焉，〈抇，掘也，故没反。〉樹之而五穀蕃焉，草木殖焉，禽獸育焉，生則立焉，死則入焉，多其功而不息。爲人下者，其猶土也。」

昔虞不用宮之奇而晉并之，萊不用子馬而齊并之，〈宮之奇，虞賢臣，諫不從，以其族行。子馬，未詳其姓名。《左氏傳》曰︰「襄二年，齊侯伐萊，萊人使正輿子賂夙沙衞，以索馬牛，皆百匹。」又六年︰「齊侯伐萊，萊人使王湫帥師及正輿子軍齊師，齊師大敗之，遂滅萊。」或曰︰正輿子字子馬，其不用未聞。《說苑》諸御己諫楚莊王曰︰「曹不用僖負羈而宋并之，萊不用子猛而齊并之。」據年代，齊滅萊在楚莊王後，未詳諸御己之諫也。〉紂刳王子比干而武王得之。不親賢用知，故身死國亡也。

爲說者曰：「孫卿不及孔子。」是不然。孫卿迫於亂世，鰌於嚴刑，上無賢主，下遇曓秦，禮義不行，教化不成，仁者絀約，天下冥冥，行全剌之，諸侯大傾。當是時也，知者不得慮，能者不得治，賢者不得使。故君上蔽而無覩，賢人距而不受。然則孫卿懷將聖之心，蒙佯狂之色，視天下以愚。《詩》曰：「既明且哲，以保其身。」此之謂也。是其所以名聲不白，徒與不衆，光輝不博也。今之學者，得孫卿之遺言餘教，足以爲天下法式表儀，所存者神，所過者化。觀其善行，孔子弗過，世不詳察，云非聖人，奈何！天下不治，孫卿不遇時也。德若堯、禹，世少知之。方術不用，爲人所疑。其知至明，循道正行，足以爲紀綱。嗚呼！賢哉！宜爲帝王。天地不知，善桀、紂，殺賢良。比干剖心，孔子拘匡；接輿避世，箕子佯狂；田常爲亂，闔閭擅强。爲惡得福，善者有殃。今爲說者又不察其實，乃信其名。時世不同，譽何由生？不得爲政，功安能成？志修德厚，孰謂不賢乎！〈自「爲說者」已下，荀卿弟子之辭。〉

Note: Text contains comments

Chinese text: This work was published before January 1, 1923, and is in the public domain worldwide because the author died at least 100 years ago.