魯哀公問於孔子曰：「吾欲論吾國之士，與之治國，敢問如何取之邪？」孔子對曰：「生今之世，志古之道，居今之俗，服古之服，〈志，記識也。服古之服，猶若夫子服逢掖之衣，章甫之冠也。〉舍此而為非者，不亦鮮乎！」〈舍，去。此謂古也。〉哀公曰：「然則夫章甫、絇屨、紳帶而搢笏者，此賢乎？」〈章甫，殷冠。王肅云︰「絇，謂屨頭有拘飾也。」鄭康成云︰「絇之言拘也。以爲行戒，狀如刀衣鼻，在屨頭。」紳，大帶也。搢笏於紳者也。〉孔子對曰：「不必然。夫端衣、玄裳、絻而乘路者，志不在於食葷；〈端衣、玄裳，卽朝玄端也。絻與冕同。鄭云︰「端者，取其正也。」士之衣袂，皆二尺二寸而廣幅，是廣袤等也。其袪尺二寸，大夫以上侈之。侈之者，蓋半而益一焉，則袂三尺三寸，袪尺八寸。路，王者之車，亦車之通名。舍人注《爾雅》云︰「輅，車之大者。」葷，蔥、薤之屬也。〉斬衰、菅屨、杖而啜粥者，志不在於酒肉。〈《儀禮‧喪服》曰︰「斬者何？不緝也。」衰長六尺，博四寸，三升布爲之。鄭注《喪服》云︰「上曰衰，下曰裳。」當心前有衰，後有負板，左右有辟領，孝子哀戚，無不在也。菅，菲也。此言服被於外，亦所以制其心也。〉生今之世，志古之道，居今之俗，服古之服，舍此而為非者，雖有，不亦鮮乎！」哀公曰：「善！」

孔子曰：「人有五儀：〈言人之賢愚，觀其儀法有五也。〉有庸人，有士，有君子，有賢人，有大聖。」哀公曰：「敢問何如斯可謂庸人矣？」孔子對曰：「所謂庸人者，口不道善言，心不知色色；〈色色，謂以己色觀彼之色，知其好惡也。《論語》曰︰「色斯舉矣。」〉不知選賢人善士託其身焉以為己憂，〈不知託賢，但自憂而已。〉勤行不知所務，止立不知所定；〈交，謂接待於物。皆言不能辨是非，倀倀失據也。〉日選擇於物，不知所貴；〈不知可貴重者。〉從物如流，不知所歸；〈爲外物所誘蕩而不返也。〉五鑿為正，心從而壞：如此則可謂庸人矣。」〈鑿，竅也。五鑿，謂耳目鼻口及心之竅也。言五鑿雖似於正，而其心已從外物所誘而壞矣，是庸愚之人也。一曰︰五鑿，五情也。《莊子》曰「六鑿相攘」，司馬彪曰︰「六情相攘奪。」《韓詩外傳》作「五藏爲正」也。〉哀公曰：「善！敢問何如斯可謂士矣？」孔子對曰：「所謂士者，雖不能盡道術，必有率也；雖不能徧美善，必有處也。〈率，循也。雖不能盡徧，必循處一隅。言有所執守也。〉是故知不務多，務審其所知；〈《論語》曰︰「子路有聞，未之能行，唯恐有聞。」〉言不務多，務審其所謂；〈止於辨明事而已矣。〉行不務多，務審其所由。〈由，從也。謂不從不正之道。〉故知既已知之矣，言既已謂之矣，行既已由之矣，則若性命肌膚之不可易也。〈言固守所見，如愛其性命肌膚之不可以他物移易者也。〉故富貴不足以益也，卑賤不足以損也，〈皆謂志不可奪。〉如此，則可謂士矣。」〈士者，修立之稱。一曰︰士，事也。言其善於任事，可以入官也。〉哀公曰：「善！敢問何如斯可謂之君子矣？」孔子對曰：「所謂君子者，言忠信而心不德，〈不自以爲有德。〉仁義在身而色不伐，思慮明通而辭不争，故猶然如將可及者，君子也。」〈猶然，舒遲之貌。所謂「瞻之在前，忽然在後」。《家語》作「油然」，王肅曰︰「不進貌也。」〉哀公曰：「善！敢問何如斯可謂賢人矣？」孔子對曰：「所謂賢人者，行中規繩而不傷於本，言足法於天下而不傷於身，〈本，亦身也。言雖廣大而不傷其身也。所謂「言滿天下無口過，行滿天下無怨惡」。〉富有天下而無怨財，〈富有天下，謂王者之佐也。怨，讀爲蘊。言雖富有天下，而無蘊畜私財也。《家語》作「無宛」。《禮記》曰︰「事大積焉而不苑。」古蘊、苑通，此因誤爲「怨」字耳。〉布施天下而不病貧，〈言廣施德澤，子惠困窮，使家給人足而上不憂貧乏。所謂「百姓與足，君孰不足」。〉如此，則可謂賢人矣。」〈賢者，亞聖之名。《說文》云︰「賢，多才。」〉哀公曰：「善！敢問何如斯可謂大聖矣？」孔子對曰：「所謂大聖者，知通乎大道，應變而不窮，辨乎萬物之情性者也。〈辨別萬物之情性也。〉大道者，所以變化遂成萬物也；情性者，所以理然不、取舍也。〈辨情性，乃能理是非之取舍而不惑。〉是故其事大辨乎天地，〈其事，謂聖人所理化之事。言辨別萬事，如天地之別萬物，各使區分。〉明察乎日月，〈聖人之明察如日月。〉總要萬物於風雨，〈總要，猶統領也。風以動之，雨以潤之。言統領萬物，如風雨之生成也。〉繆繆肫肫，其事不可循，〈「繆」，當爲「膠」，相加之貌。《莊子》云︰「膠膠擾擾。」肫與訰同，雜亂之貌。《爾雅》云︰「訰訰，亂也。」言聖人治萬物錯雜，膠膠訰訰，然而衆人不能循其事。訰，之旬反。〉若天之嗣，其事不可識，〈嗣，繼也。言聖人如天之繼嗣，衆人不能識其意。〉百姓淺然不識其鄰，〈鄰，近也。百姓淺見，不能識其所近，況能識其深乎。所謂「日用而不知」者也。〉若此，則可謂大聖矣。」哀公曰：「善！」

魯哀公問舜冠於孔子，孔子不對。〈哀公不問舜德，徒問其冠，故不對也。〉三問，不對。哀公曰：「寡人問舜冠於子，何以不言也？」孔子曰：「古之王者，有務而拘領者矣，其政好生而惡殺焉，〈務，讀爲冒。拘與句同。曲領也。言雖冠衣拙朴，而行仁政也。《尚書大傳》曰「古之人，衣上有冒而句領者」，鄭康成注云︰「言在德不在服也。古之人，三皇時也。冒，覆項也。句領，繞頸也。」禮，正服方領也。〉是以鳳在列樹，麟在郊野，烏鵲之巢可附而窺也。君不此問而問舜冠，所以不對也。」

魯哀公問於孔子曰：「寡人生於深宮之中，長於婦人之手，寡人未嘗知哀也，未嘗知憂也，未嘗知勞也，未嘗知懼也，未嘗知危也。」孔子曰：「君之所問，聖君之問也。丘，小人也，何足以知之？」〈美大其問，故謙不敢對也。〉曰：「非吾子無所聞之也。」孔子曰：「君入廟門而右，登自胙階，仰視榱棟，俛見几筵，其器存，其人亡，君以此思哀，則哀將焉而不至矣！〈謂祭祀時也。胙與阼同。榱，亦椽也。哀將焉不至，言必至也。〉君昧爽而櫛冠，〈昧，闇。爽，明也。謂初曉尚暗之時。〉平明而聽朝，一物不應，亂之端也，君以此思憂，則憂將焉而不至矣！君平明而聽朝，日昃而退，諸侯之子孫必有在君之末庭者，君以思勞，則勞將焉而不至矣！〈諸侯之子孫，謂奔亡至魯而在者。自平明至日昃，在末庭而脩臣禮，君若思其勞，則勞可知也。以喻哀公亦諸侯之子孫，不戒慎脩德，亦將有此奔亡之勞也。〉君出魯之四門以望魯四郊，亡國之虛則必有數蓋焉，〈虛，讀爲墟。有數蓋焉，猶言有蓋有數焉，倒言之耳。《新序》作「亡國之虛列必有數矣」。〉君以此思懼，則懼將焉而不至矣！且丘聞之：君者舟也，庶人者水也。水則載舟，水則覆舟；君以此思危，則危將焉而不至矣！」

魯哀公問於孔子曰：「紳、委、章甫，有益於仁乎？」〈紳，大帶也。委，委貌，周之冠也。章甫，殷冠也。鄭注《儀禮》云︰「委，安也。所以安正容貌。章，表明也。殷質，言所以表明丈夫也。」〉孔子蹴然曰：「君號然也！〈《莊子音義》︰「崔譔云︰『蹴然，變色貌。』」號，讀爲胡，聲相近，字遂誤耳。《家語》作「君胡然也」。〉資衰、苴杖者不聽樂，非耳不能聞也，服使然也。〈資與齊同。苴杖，竹也。苴，謂蒼白色自死之竹也。〉黼衣、黼裳者不茹葷，非口不能味也，服使然也。〈黼衣、黼裳，祭服也。白與黑爲黼，黑與青爲黻。禮，祭致齊，不茹葷。非不能味，謂非不能知味也。鄭注《周禮‧司服》云︰「玄冕者，衣無文，裳刺黻而已。」〉且丘聞之：好肆不守折，長者不為市。竊其有益與其無益，君其知之矣。」〈好，喜也。言喜於市肆之人，不使所守貨財折耗，而長者亦不能爲此市井盜竊之事，長者不爲市，而販者不爲非。《家語》王肅注云︰「言市肆弗能爲廉，好肆則不折也。人爲市估之行則不守折，人爲長者之行則亦不爲市買之事。竊，宜爲察。」察其有益與其無益，以「竊」字屬下句。〉

魯哀公問於孔子曰：「請問取人？」〈問取人之術也。〉孔子對曰：「無取健，〈健羨之人。〉無取詌，〈未詳。《家語》作「無取鉗」，王肅云︰「謂妄對不謹誠者。」或曰︰捷給鉗人之口者。〉無取口啍。〈啍與諄同。《方言》云︰「齊、魯凡相疾惡謂之諄憎。」諄，之閏反。王肅云︰「啍啍，多言。」或曰︰《詩》云︰「誨爾諄諄。」口諄，謂口教誨，心無誠實者。諄，之偷反。〉健，貪也；詌，亂也；口啍，誕也。〈健羨之人多貪欲，詌忌之人多悖亂，讒疾之人多妄誕。《說苑》曰︰「哀公問於孔子曰︰『人何若爲可取也？』孔子曰︰『無取拑，捷者必兼人，不可爲法也。口叡者多誕而寡信，後恐不驗也。』」《韓詩外傳》云︰「無取健，無取佞，無口讒。健，驕也；佞，謟也；口讒，誕也。」皆大同小異也。〉故弓調而後求勁焉，馬服而後求良焉，士信愨而後求知能焉。士不信愨而有多知能，譬之其豺狼也，不可以身尒也。〈有，讀爲又。伙與邇同。〉語曰：『桓公用其賊，文公用其盜。』〈謂管仲、寺人勃鞮也。盜亦賊也。以喻士信愨則仇讎可用，不信愨則親戚可疏。〉故明主任計不信怒，闇主信怒不任計。〈信，亦任也。〉計勝怒則彊，怒勝計則亡。」定公問於顏淵曰：「東野子畢之善馭乎？」〈東野，氏也。馭與御同。〉顏淵對曰：「善則善矣。雖然，其馬將失。」〈失，讀爲逸，奔也，下同。《家語》作「馬將佚」也。〉定公不悅，入謂左右曰：「君子固讒人乎！。」三日而校來謁，曰：「東野畢之馬失。〈校人，掌養馬之官也。〉兩驂列，兩服入廄。」〈兩服馬在中，兩驂，兩服之外馬。列與裂同。謂外馬擘裂，中馬牽引而入廏。〉定公越席而起曰：「趨駕召顏淵！」顏淵至，〈趨，讀爲促，速也。〉定公曰：「前日寡人問吾子，吾子曰：『東野畢之馭，善則善矣。雖然，其馬將失。』不識吾子何以知之？」顏淵對曰：「臣以政知之。昔舜巧於使民而造父巧於使馬。舜不窮其民，造父不窮其馬，是以舜無失民，造父無失馬。今東野畢之馭，上車執轡，銜體正矣；步驟馳騁，朝禮畢矣；〈銜體，銜與馬體也。步驟馳騁，朝禮畢矣，謂調習其馬，或步驟馳騁，盡朝廷之禮也。〉歷險致遠，馬力盡矣。然猶求馬不已，是以知之也。」定公曰：「善！可得少進乎？」〈定公更請少進其說。〉顏淵對曰：「臣聞之：鳥窮則啄，獸窮則攫，人窮則詐。自古及今，未有窮其下而能無危者也。」


Note: Text contains comments

Chinese text: This work was published before January 1, 1923, and is in the public domain worldwide because the author died at least 100 years ago.