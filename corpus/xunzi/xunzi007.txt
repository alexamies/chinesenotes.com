相，視也，視其骨狀以知吉凶貴賤也。妄誕者以此惑世，時人或矜其狀貌而忽於務實，故荀卿作此篇非之。《漢書》形法家有《相人》二十四卷。〉

相人，古之人無有也，學者不道也。〈道，說。〉古者有姑布子卿，〈姑布姓，子卿名，相趙襄子者。或本無「姑」字。〉今之世，梁有唐舉，〈相李兌、蔡澤者。〉相人之形狀顏色而知其吉凶妖祥，世俗稱之。古之人無有也，學者不道也。〈再三言者，深非之也。〉故相形不如論心，論心不如擇術。〈術，道術也。〉形不勝心，心不勝術。術正而心順之，則形相雖惡而心術善，無害爲君子也；形相雖善而心術惡，無害爲小人也。君子之謂吉，小人之謂凶。故長短、小大、善惡、形相，非吉凶也。古之人無有也，學者不道也。葢帝堯長，帝舜短，文王長，周公短，仲尼長，子弓短。〈子弓，葢仲子也，言子者，著其爲師也。《漢書‧儒林傳》馯臂字子弓，江東人，受《易》者也。然馯臂傳《易》之外，更無所聞，荀卿論說，常與仲尼相配，必非馯臂也。馯音寒。〉昔者衞靈公有臣曰公孫呂，身長七尺，面長三尺，〈句。〉焉廣三寸，鼻目耳具，而名動天下。〈面長三尺，廣三寸，言其狹而長甚也。鼻目耳雖皆具而相去疏遠，所以爲異。名重天下，言天下皆知其賢。或曰：狹長如此，不近人情，恐文句誤脫也。〉楚之孫叔敖，期思之鄙人也，〈杜元凱云：期思，楚邑名，今弋陽期思縣。鄙人，郊野之人也。〉突禿長左，軒較之下，而以楚霸。〈突，謂短髮可凌突人者，故《莊子》說趙劒士蓬頭突鬢。長左，左脚長也。軒較之下，而以楚霸，言修文德，不勞甲兵遠征伐也。《說文》云︰「軒，曲輈也。」鄭注《考工記》云︰「較，兩輢上出式者。」《詩》曰︰「倚重較兮。」〉葉公子高，微小短瘠，行若將不勝其衣。〈葉公，楚大夫沈尹戌之子，食邑於葉，名諸梁，字子高。楚僭稱王，其大夫稱公，白公亦是也。微，細也。葉音攝。〉然白公之亂也，令尹子西、司馬子期皆死焉；〈白公，楚太子建之子，平王之孫。子西，楚平王長庶子公子申。子期，亦平王子公子結。〉葉公子高入據楚，誅白公，定楚國，如反手爾，仁義功名善於後世。故事不揣長，不揳大，不權輕重，亦將志乎爾。〈揳與絜同，約也。謂約計其大小也。絜，戶結反。《莊子》︰「匠石見櫟社樹，絜之百圍。」權，稱也。輕重，體之輕重也。言不論形狀長短、大子、肥瘠，唯在志意修飭耳。〉長短、大小、美惡形相，豈論也哉！且徐偃王之狀，目可瞻馬；〈徐，國名，僭稱王，其狀偃仰而不能俯，故謂之偃王。周穆王使楚誅之。瞻馬，音不能俯視細物，遠望纔見馬。《尸子》曰「徐偃王有筋而無骨」也。〉仲尼之狀，面如蒙倛；〈倛，方相也，其首蒙茸然，故曰蒙倛。《子虛賦》曰︰「蒙公先驅。」韓侍郎云︰「四目爲方相，兩目爲倛。」倛音欺。《慎子》曰︰「毛廧、西施，天下之至姣也，衣之以皮倛，則見之者皆走也。」〉周公之狀，身如斷菑；〈《爾雅》云：「木立死日椔。」椔與菑同。〉皋陶之狀，色如削瓜；〈如削皮之瓜，青緑色。〉閎夭之狀，面無見膚；〈閎夭，文王臣，在十亂之中。言多鬢髯蔽其膚也。〉傅說之狀，身如植鰭；〈植，立也。如魚之立也。〉伊尹之狀，面無須麋；〈麋與眉同。〉禹跳，湯偏，〈《尸子》曰：「禹之勞，十年不窺其家，手不爪，脛不生毛。偏枯之病，步不相過，人曰禹步。」鄭注《尚書大傳》：「湯半體枯。」《呂氏春秋》曰︰「禹通水濬川，顏色黎黑，步不相過。」〉堯、舜參牟子。〈牟與眸同。參眸子，謂有二瞳之相參也。《史記》曰︰「舜目重瞳。」重瞳，葢堯亦然。《尸子》曰：「舜兩眸子，是謂重明，作事成法，出言成章。」當時傳聞，今書傳亦難盡詳究所出也。〉從者將論志意，比類文學邪？直將差長短，辨美惡，而相欺傲邪？〈從者，荀卿門人。問將論志意文學邪？但以好醜相欺傲也？〉古者桀、紂長巨姣美，天下之傑也，筋力越勁，百人之敵也。〈姣，好也。倍萬人曰傑。越，過人也。勁，勇也。〉然而身死國亡，爲天下大僇，後世言惡則必稽焉。〈僇與戮同。稽，考也。後世言惡，必考桀、紂爲證也。〉是非容貌之患也，聞見之不衆，議論之卑爾。〈亦非以容貌害身。言美惡皆非所患，但以聞見不廣，論議不高，故致禍耳。〉今世俗之亂君，鄉曲之儇子，〈《方言》云︰「儇，疾也，慧也。」與「喜而翾」義同，輕薄巧慧之子也。儇，火玄反。〉莫不美麗姚冶，奇衣婦飾，血氣態度擬於女子；〈《說文》曰︰「姚，美好貌。」冶，妖。奇衣，珍異之衣。婦飾，謂如婦人之飾，言輕細也。擬於女子，言柔弱便辟也。〉婦人莫不願得以爲夫，處女莫不願得以爲士，〈士者，未娶妻之稱。《易》曰︰「老婦得其士夫。」〉弃其親家而欲奔之者，比肩竝起。然而中君羞以爲臣，中父羞以爲子，中兄羞以爲弟，中人羞以爲友，〈不必上智，皆知惡也。〉俄則束乎有司而戮乎大市，〈犯刑罰，爲有司所束縛也。〉莫不呼天啼哭，苦傷其今而後悔其始。〈苦傷今之刑戮，悔其始之所爲。〉是非容貌之患也，聞見之不衆，議論之卑爾。然則從者將孰可也？〈問從者形相與志意孰爲益乎？〉

人有三不祥：幼而不肯事長，賤而不肯事貴，不肖而不肯事賢，是人之三不祥也。〈言必有禍災也。〉人有三必窮：爲上則不能愛下，爲下則好非其上，是人之一必窮也。鄉則不若，偝則謾之，是人之二必窮也。〈鄉，讀爲向。若，如也。謾，欺毁也，莫干反。〉知行淺薄，曲直有以相縣矣，然而仁人不能推，知士不能明，是人之三必窮也。〈曲直，猶能不也。言智慮德行至淺薄，其能不與人又相縣遠，不能推讓明白之。言不知己之不及也。知音智。行，下孟反。縣，讀爲懸。〉人有此三數行者，以爲上則必危，爲下則必滅。《詩》曰：「雨雪瀌瀌，宴然聿消。莫肯下隧，式居屢驕。」此之謂也。〈《詩》，《小雅‧角弓》之篇。今《詩》作「見晛曰清」，作「宴然」，葢聲之誤耳。晛，日氣也。隧，讀爲隨。屢，讀爲婁，婁，斂也。言雨雪瀌瀌然，見日氣而自消，喻欲爲善則惡自清矣。幽王曾莫肯下隨於人，用此居處斂其驕慢之過也。〉人之所以爲人者，何已也？〈已與以同。問何以謂之人而貴於禽獸也。〉曰：以其有辨也。〈辨，別也。〉飢而欲食，寒而欲煖，勞而欲息，好利而惡害，是人之所生而有也，是無待而然者也，〈不待學而知也。〉是禹、桀之所同也。然則人之所以爲人者，非特以二足而無毛也，以其有辨也。今夫狌狌形笑，亦二足而無毛也，〈狌狌獸似人而能言，出交阯。形笑者，能言笑也。〉然而君子啜其羹，食其胾。〈胾，臠也。禽獸無辨，故賤而食之。胾，側吏反。〉故人之所以爲人者，非特以其二足而無毛也，以其有辨也。夫禽獸有父子而無父子之親，有牝牡而無男女之別，故人道莫不有辨。辨莫大於分，〈有上下親疏之分也。〉分莫大於禮，〈分生於有禮也。〉禮莫大於聖王。〈聖王，制禮者。言其人存，其政舉。〉聖王有百，吾孰法焉？〈問聖王至多，誰可爲法也？〉故曰：文久而滅，節族久而絶，〈文，禮文。節，制度也。言禮文久則制度滅息，節奏久則廢也。〉守法數之有司極禮而褫。〈褫，解也。有司世世相承，守禮之法數，至於極久，亦下脫。《易》曰︰「或錫之鞶帶，終朝三褫之。」言此者，以喻久遠難詳，不如隨時興治。褫，直吏反。〉故曰：欲觀聖王之跡，則於其粲然者矣，後王是也。〈後王，近時之王也。粲然，明白之貌。言近世明王之法，則是聖王之跡也。夫禮法所興，以救當世之急，故隨時設教，不必拘於舊聞，而時人以爲君必用堯、舜之道，臣必行禹、稷之術，然後可，斯惑也。孔子曰︰「殷因於夏禮，所損益可知也。」故荀卿深陳以後王爲法，審其所貴君子焉。司馬遷曰︰「法後王者，以其近己而俗相類，議卑而易行也。」〉彼後王者，天下之君也，舍後王而道上古，譬之是猶舍己之君而事人之君也。故曰：欲觀千歲則數今日，欲知億萬則審一二，欲知上世則審周道，欲知周道則審其人所貴君子。〈謂己之君也。審，謂詳觀其道也。〉故曰：以近知遠，以一知萬，以微知明。此之謂也。

夫妄人曰：「古今異情，其所以治亂者異道。」而衆人惑焉。彼衆人者，愚而無說，陋而無度者也。〈言其愚陋而不能辨說測度。度，大各反，下同。〉其所見焉，猶可欺也，而況於千世之傳也！〈傳，傳聞也。〉妄人者，門庭之間，猶可誣欺也，而況於千世之上乎！聖人何以不可欺？曰：聖人者，以己度者也。〈以己意度古人之意，故人不能欺，亦不欺人也。〉故以人度人，以情度情，〈以今之人情度古之人情。既云欲惡皆同，豈其治亂有異。〉以類度類，〈類，種類，謂若牛馬也。〉以說度功，〈以言說度其功業也。〉以道觀盡，〈以道觀盡物之理。《儒效篇》曰「涂之百姓，積善而全盡，謂之聖人」也。〉古今一度也。〈古今不殊，盡可以此度彼，安在其古今異情乎？〉類不悖，雖久同理，〈言種類不乖悖，雖久而理同。今之牛馬，與古不殊，何至人而獨異哉？〉故鄉乎邪曲而不迷，觀乎雜物而不惑，以此度之。〈以測度之道明之，故向於邪曲不正之道而不迷，雜物炫燿而不惑。鄉，讀爲向。〉五帝之外無傳人，〈外，謂已前也。無傳人，謂其人事跡後世無傳者。〉非無賢人也，久故也。五帝之中無傳政，非無善政也，久故也。〈中，閒也。五帝，少昊、顓頊、高辛、唐、虞也。〉禹、湯有傳政而不若周之察也，非無善政也，久故也。傳者久則論略，近則論詳，略則舉大，詳則舉小。〈略，謂舉其大綱。詳，周備也。〉愚者聞其略而不知其詳，聞其詳而不知其大也，〈惟聖賢乃能以略知詳，以小知大也。〉是以文久而滅，節族久而絶。

凡言不合先王，不順禮義，謂之姦言，雖辯，君子不聽。〈公孫龍、惠施、鄧析之屬。〉法先王，順禮義，黨學者，〈黨，親比也。〉然而不好言，不樂言，則必非誠士也。〈言，講說也。誠士，謂至誠好善之士。〉故君子之於言也，志好之，行安之，樂言之。故君子必辯。〈辯，謂能談說也。〉凡人莫不好言其所善，而君子爲甚。〈所善，謂己所好尚也。〉故贈人以言，重於金石珠玉；觀人以言，美於黼黻、文章；〈觀人以言，謂使人觀其言。黼黻文章，皆色之美者。白與黑謂之黼，黑與青謂之黻，青與赤謂之文，赤與白謂之章。〉聽人以言，樂於鐘鼓琴瑟。〈使人聽其言。〉故君子之於言無厭。〈無厭倦也。〉鄙夫反是，好其實，不恤其文，〈但好其質而不知文飾，若墨子之屬也。〉是以終身不免埤汙傭俗。〈埤、汙，皆下也，謂鄙陋也。埤與庳同。豬水處謂之汙，亦地之下者也。庳音婢。汙，一孤反。〉故《易》曰：「括囊，無咎無譽。」腐儒之謂也。〈腐儒，如朽腐之物，無所用也。引《易》以喻不談說者。〉

凡說之難，以至高遇至卑，以至治接至亂。〈以先王之至高至治之道，說末世至卑至亂之君，所以爲難也。說音稅。〉未可直至也，遠舉則病繆，近世則病傭。〈未可直至，言必援引古今也。遠舉上世之事則患繆妄，下舉近世之事則患傭鄙也。〉善者於是閒也，亦必遠舉而不繆，近世而不傭，與時遷徙，與世偃仰，緩急嬴絀，〈嬴，餘也。嬴絀，猶言伸屈也。〉府然若渠匽檃栝之於己也，〈府與俯同，就物之貌，或讀爲附。渠匽所以制水，櫽括所以制木，君子制人亦猶此也。〉曲得所謂焉，然而不折傷。〈言談說委曲皆得其意之所謂，然而不折傷其道也。〉故君子之度己則以繩，接人則用抴。〈抴，牽引也。度己，猶正己也。君子正己則以繩墨，接人則牽引而致之，言正己而馴致人也。或曰：「抴」當爲「枻」，枻，楫也。言如以楫櫂進舟船也。度，大各反。枻，以世反。韓侍郎云︰「枻者，檠枻也，正弓弩之器也。」〉度己以繩，故足以爲天下法則矣。接人用抴，故能寬容，因衆以成天下之大事矣。〈成事在衆。〉故君子賢而能容罷，〈罷，弱不任事者，音疲。〉知而能容愚，博而能容淺，粹而能容雜，夫是之謂兼術。〈粹，專一也。兼術，兼容之法。〉《詩》曰：「徐方既同，天子之功。」此之謂也。〈《詩》，《大雅‧常武》之篇。言君子容物，亦猶天子之同徐方也。〉

談說之術：矜莊以莅之，端誠以處之，堅彊以持之，分別以喻之，譬稱以明之，欣驩芬薌以送之，寶之珍之，貴之神之，如是則說常無不受。〈言談說之法如此，人乃信之。芬薌，言至芳絜也。神之，謂自神異其說，不敢慢也。說，竝音稅。稱，尺證反。薌與香同。〉雖不說人，人莫不貴，〈不說猶貴，況其說之。〉夫是之謂爲能貴其所貴。〈不使人賤之也。〉傳曰：「唯君子爲能貴其所貴。」此之謂也。

君子必辯。凡人莫不好言其所善，〈所善，謂所好也。〉而君子爲甚焉。是以小人辯言險而君子辯言仁也。〈仁，謂忠愛之道。〉言而非仁之中也，則其言不若其默也，其辯不若其吶也；〈吶與訥同。或引《禮記》「其言吶吶然」，非。〉言而仁之中也，則好言者上矣，不好言者下也。故仁言大矣。起於上所以道於下，正令是也；〈道與導同。「正」或爲「政」。〉起於下所以忠於上，謀救是也。〈謀救，謂嘉謀匡救。此言談說之益不可以已也如是。〉故君子之行仁也無厭。〈無厭倦時。〉志好之，行安之，樂言之，故言〈所以好言說，由此三者也。行，如字。〉君子必辯。小辯不如見端，〈端，首。〉見端不如見本分。〈分上下貴賤之分。小辯，謂辯說小事則不如見端首，見端首則不如見本分。言辯說止於知本分而已。〉小辯而察，見端而明，本分而理，聖人士君子之分具矣。〈此言能辯說然後聖賢之分具。〉有小人之辯者，有士君子之辯者，有聖人之辯者：不先慮，不早謀，發之而當，成文而類，〈言暗與理會，成文理而不失其類。謂不乖悖也。〉居錯遷徙，應變不窮，〈錯，置也。居錯，安居也。錯，千故反。〉是聖人之辯者也。先慮之，早謀之，斯須之言而足聽，〈斯須發言，已可聽也。〉文而致實，博而黨正，是士君子之辯者也。〈文，謂辯說之詞也。致，至也。黨與讜同，謂直言也。凡辯則失於虛詐，博則失於流蕩，故致實黨正爲重也。〉聽其言則辭辯而無統，〈無根本也。〉用其身則多詐而無功，上不足以順明王，下不足以和齊百姓，然而口舌之均，噡唯則節，〈葢謂騁其口舌之辯也。「噡唯則節」四字未詳，或剩少錯誤耳。〉足以爲奇偉偃卻之屬，〈奇偉，誇大也。偃卻，猶偃仰，卽偃蹇也。言姦雄口辯，適足以自誇大偃蹇而已。〉夫是之謂姦人之雄，聖王起，所以先誅也。然後盜賊次之。盜賊得變，此不得變也。〈變，謂教之使自新也。


Note: Text contains comments

Chinese text: This work was published before January 1, 1923, and is in the public domain worldwide because the author died at least 100 years ago.