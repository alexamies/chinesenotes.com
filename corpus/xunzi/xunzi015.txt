人臣之論：〈論人臣之善惡。〉有態臣者，有篡臣者，有功臣者，有聖臣者。〈解竝在下。〉內不足使一民，外不足使距難，百姓不親，諸侯不信，然而巧敏佞說，〈音悅，或作「侻」。〉善取寵乎上，是態臣者也。〈以佞媚爲容態。〉上不忠乎君，下善取譽乎民，不卹公道通義，朋黨比周，以環主圖私爲務，是篡臣者也。〈環主，環繞其主，不使賢臣得用。圖，謀也。篡臣者，篡奪君政也。〉內足使以一民，外足使以距難，民親之，士信之，上忠乎君，下愛百姓而不倦，是功臣者也。〈民親士信，然後立功也。〉上則能尊君，下則能愛民，政令教化，刑下如影，〈刑，制也。言施政令教化以制其下，如影之隨形，動而輒隨，不使違越也。〉應卒遇變，齊給如響，〈齊，疾也。給，供給也。應事而至，謂之給。夫卒變，人所遲疑，今聖臣應之疾速，如響之應聲。卒，蒼忽反。〉推類接譽，以待無方，曲成制象，是聖臣者也。〈此明應卒遇變之意。無方，無常也。推其比類，接其聲譽，言見其本而知其末也。待之苶常，謂不滯於一隅也。委曲皆成制度法象，言物至而應，無非由法，不苟而行之也。聖者，無所不通之謂也。〉故用聖臣者王，用功臣者彊，用篡臣者危，用態臣者亡。態臣用則必死，篡臣用則必危，〈此言態臣甚於篡臣者，蓋當時多用佞媚變詐之人，深欲戒之，故極言之也。〉功臣用則必榮，聖臣用則必尊。故齊之蘇秦，〈蘇秦初相趙，後仕燕，終死於齊，故曰「齊之蘇秦」。〉楚之州侯，〈楚襄王佞臣也。《戰國策》莊辛諫襄王曰︰「君王左州侯，右夏侯，輦從鄢陵君與壽陵君，戴方府之金，與之馳騁乎雲夢之中，不知穰侯方受令乎秦王，填黽塞之內而投己乎黽塞之外。」《韓子》曰︰「州侯相荊貴，而荊王疑之，因問左右，對曰『無有』，如出一口也。」〉秦之張儀，可謂態臣者也。〈皆變態佞媚之臣。「儀」或作「禄」。〉韓之張去疾，〈蓋張良之祖。《漢書》︰「良，其先韓人。大父開地，相韓召侯、宣惠王、襄哀王。父平，相釐王、悼惠王。五世事韓。」《戰國策》韓有張翠納賂於宣太后。〉趙之奉陽，〈《後語》︰「蘇秦說趙肅侯，肅侯之弟奉陽君爲相，不說蘇秦，蘇秦乃去之。」又《戰國策》蘇秦說趙王曰︰「天下之卿相人臣，乃至布衣之士，莫不高大王之行義，皆願奉教陳忠於前之日久矣。雖然，奉陽君妬，大王不得任事，是以外客游談之士無敢盡忠於前。」盧藏用云︰「奉陽君名成。」又案《後語》︰奉陽君卒，蘇秦乃從燕而來，說肅侯合從之事。而公子成，武靈王時猶不肯古服。卽公子成非奉陽君也。〉齊之孟嘗，可謂篡臣也。〈《史記》曰︰「齊閔王既滅宋，益驕，欲盡滅孟嘗。孟嘗君恐，乃如魏。魏昭王以為相，西合於秦、趙，與燕共伐破齊。後齊襄王立，孟嘗君中立於諸侯，無所屬。齊襄王新立，畏孟嘗君而與連和。」是篡臣也。〉齊之管仲，晉之咎犯，〈咎與舅同。晉文公之舅狐偃，犯，其其字也。〉楚之孫叔敖，可謂功臣矣。殷之伊尹，周之太公，可謂聖臣矣。是人臣之論也，吉凶賢不肖之極也，〈國之吉凶，人君賢不肖，極於論臣也。〉必謹志之而慎自爲擇取焉，足以稽矣。〈志，記也。言必謹記此四臣之安危而慎自擇取，則足以稽考用臣也。〉從命而利君謂之順，從命而不利君謂之諂；逆命而利君謂之忠，逆命而不利君謂之篡；不卹君之榮辱，不卹國之臧否，偷合苟容，以持禄養交而已耳，謂之國賊。〈養交，謂養其與君交接之人，不忤犯使怒也。或曰︰養其外交，若蘇秦、張儀、孟嘗君，所至爲相也。〉君有過謀過事，將危國家、隕社稷之懼也，大臣父兄有能進言於君，用則可，不用則去，謂之諫；有能進言於君，用則可，不用則死，謂之争；有能比知同力，〈比，合也。知，讀爲智。〉率羣臣百吏而相與彊君撟君，〈彊，其亮切。撟與矯同，屈也。〉君雖不安，不能不聽，遂以解國之大患，除國之大害，成於尊君安國，謂之輔；〈事見《平原君傳》。〉有能抗君之命，竊君之重，反君之事，以安國之危，除君之辱，功伐足以成國之大利，謂之拂。〈抗，拒也。戰功曰伐。《左傳》：「郄至驟稱其伐。」拂，讀爲弼。弼，所以輔正弓弩者也。或讀爲咈，違君之意也。謂若信陵君違魏王之命，竊其兵符，殺晉鄙，反軍不救趙之事，遂破秦而存趙。夫輔車相依，今趙存則魏安，故曰「安國之危，除君之辱」也。〉故諫、争、輔、拂之人，社稷之臣也，國君之寶也，明君之所尊厚也，而闇主惑君以爲己賊也。故明君之所賞，闇君之所罰也；闇君之所賞，明君之所殺也。伊尹、箕子，可謂諫矣；〈伊尹諫太甲，箕子諫紂。〉比干、子胥，可謂争矣；平原君之於趙，可謂輔矣；信陵君之於魏，可謂拂矣。《傳》曰：「從道不從君。」此之謂也。故正義之臣設，則朝廷不頗；〈設，謂置於列位。頗，邪也。〉諫、争、輔、拂之人信，則君過不遠；〈信，謂見信於君。或曰︰信，讀爲伸，謂道行也。〉爪牙之士施，則仇讎不作；〈爪牙之士，勇力之臣也。施，謂展其材也。〉邊境之臣處，則疆垂不喪。〈垂與陲同。〉故明主好同而闇主好獨，〈獨，謂自任其智。〉明主尚賢使能而饗其盛，〈盛謂大業。言饗其臣之功業也。〉闇主妬賢畏能而滅其功。〈滅，掩没也。〉罰其忠，賞其賊，夫是之謂至闇，桀、紂所以滅也。

事聖君者，有聽從，無諫争；〈聖君無失。〉事中君者，有諫争，無諂諛；〈中君，可上可下，若齊桓公者也，諂諛則遂成闇君也。〉事曓君者，有補削，無撟拂。〈補，謂彌縫其闕。削，謂除去其惡。言不敢顯諫，闇匡救之也。撟，謂屈其性也。拂，違也。撟拂則身見害，依君有殺賢之名，故不爲也。拂音佛。〉迫脅於亂時，窮居於曓國，而無所避之，則崇其美，揚其善，違其惡，隱其敗，言其所長，不稱其所短，以爲成俗。〈謂危行言遜以避害也。以爲成俗，言如此而不變，若舊俗然也。〉《詩》曰：「國有大命，不可以告人，妨其躬身。」此之謂也。〈逸《詩》。〉

恭敬而遜，聽從而敏，不敢有以私決擇也，〈敏，謂承命而速行，不敢更私自決斷選擇也。〉不敢有以私取與也，以順上爲志，是事聖君之義也。〈但禀命而已。〉忠信而不諛，諫争而不諂，撟然剛折，端志而無傾側之心，〈撟，彊貌。《禮記》曰︰「和而不流，彊哉撟。」剛折，剛直面折也。端志，不邪曲也。〉是案曰是，非案曰非，是事中君之義也。調而不流，柔而不屈，寬容而不亂，〈雖調和而不至流湎，雖柔從而不屈曲，雖寬容而不與爲亂也。〉曉然以至道而無不調和也，〈曉然，明喻之貌。至道，無爲不争之道。以至道則曓君不能加怒，無不調和，言皆不違拂也。〉而能化易，時關內之，是事曓君之義也。〈「關」，當爲「開」，傳寫誤耳。內與納同。言既以沖和事之，則能化易其曓戾之性，時以善道開納之也。或曰︰以道關通於君之心中也。〉若馭樸馬，〈樸馬，未調習之馬，不可遽牽制，必縱緩之。事曓君之難，故重明之也。〉若養赤子，〈赤子，嬰兒也，未有所知，必在順適其性，不驚懼也。〉若食餧人，〈使飢渴於至道，如餧人之欲食。或曰︰餧人，併與之食則必死。今以善道節量與之，不使狂惑也。《莊子》曰︰「人惑則死。」〉故因其懼也，而改其過；〈懼則思德，故因使其改過。〉因其憂也，而辨其故；〈辨其致憂之端則遷善也。〉因其喜也，而入其道；〈欣喜之時，多所聽納，故因以道入之。〉因其怒也，而除其怨：〈怨惡之人，因君怒除去之也。〉曲得所謂焉。〈雖憂懼喜怒之殊，委曲皆得所謂。所謂，卽化易君性也。〉《書》曰：「從命而不拂，微諫而不倦，爲上則明，爲下則遜。」此之謂也。〈《書》，《伊訓》也。〉

事人而不順者，不疾者也；〈不順上意也。疾，速也。不疾，言怠慢也。〉疾而不順者，不敬者也；敬而不順者，不忠者也；忠而不順者，無功者也；有功而不順者，無德者也。故無德之爲道也，傷疾、墮功、滅苦，故君子不爲也。〈傷疾、墮功、減苦，未詳，或恐錯誤耳。「爲」，或爲「違」。〉

有大忠者，有次忠者，有下忠者，有國賊者：以德覆君而化之，大忠也；〈復，報也。以德行之事報白於君，使自化於善。《周禮》「宰夫掌諸臣之復，萬民之逆」也。〉以德調君而輔之，次忠也；〈謂匡救其惡也。〉以是諫非而怒之，下忠也；〈使君有害賢之名，故爲不忠也。〉不卹君之榮辱，不卹國之臧否，偷合苟容，以持禄養交而已耳，國賊也。若周公之於成王也，可謂大忠矣；若管仲之於桓公，可謂次忠矣；若子胥之於夫差，可謂下忠矣；若曹觸龍之於紂者，可謂國賊矣。〈《說苑》曰︰「桀貴爲天子，富有天下，其左師觸龍者，諂諫不正。」此云「紂」，未知孰是。〉

仁者必敬人。凡人非賢則案不肖也。人賢而不敬，則是禽獸也；〈禽獸不知敬賢。〉人不肖而不敬，則是狎虎也。〈狎，輕侮也。言必見害。〉禽獸則亂，狎虎則危，災及其身矣。《詩》曰：「不敢曓虎，不敢馮河。人知其一，莫知其它。戰戰兢兢，如臨深淵，如履薄冰。」此之謂也。〈《詩》，《小雅‧小旻》之篇。曓虎，徒搏。馮河，徒涉。人知其一，莫知其它，言人皆知曓虎馮河立至於害，而不知小人爲害有甚於此也。〉故仁者必敬人。敬人有道：賢者則貴而敬之，不肖者則畏而敬之；賢者則親而敬之，不肖者則疏而敬之。其敬一也，其情二也。若夫忠信端愨而不害傷，則無接而不然，是仁人之質也。〈其敬雖異，至於忠信端愨不傷害，則凡所接物皆然。言嘉善而矜不能，不以人之不肖逆詐待之，而欲傷害之也。質，體也。〉忠信以爲質，端愨以爲統，〈統，綱紀也。言以端愨自處而待物者也。〉禮義以爲文，〈用爲文飾。〉倫類以爲理，〈倫，人倫。類，物之種類。言推近以知遠，以此爲條理也。〉喘而言，臑而動，而一可以爲法則。〈臑，與《勸學篇》蝡同。喘，微言也。臑，微動也。一，皆也。言一動一息之閒皆可以爲法則也。臑，人允反。〉《詩》曰：「不僭不賊，鮮不爲則。」此之謂也。〈《詩》，《大雅‧抑》之篇。言不僭差賊害，則少爲人法則矣。〉

恭敬，禮也；調和，樂也；謹慎，利也；鬬怒，害也。故君子安禮樂利，謹慎而無鬬怒，是以百舉而不過也。小人反是。

通忠之順，〈忠有所雍塞，故通之，然而終歸於順也。〉權險之平，〈權危險之事，使至於平也。或曰︰權，變也。既不可扶持，則變其危險，使治平也。〉禍亂之從聲，〈君雖禍亂，應聲而從之也。〉三者，非明主莫之能知也。〈闇君不知，所以殺害忠賢而身死國亡也。〉争然後善，戾然後功，生死無私，致忠而公，夫是之謂通忠之順，信陵君似之矣。〈諫争君，然後能善，違戾君，然後立功，出身死戰，不爲私事，而歸於至忠至公。信陵君諫魏王，請救趙，不從，遂矯君命破秦，而魏國以安，故似之。〉奪然後義，殺然後仁，上下易位然後貞，〈奪者，不義之名。殺者，不仁之稱。上下易位，則非貞也，而湯、武惡桀、紂之亂天下而奪之，是義也；不忍蒼生之涂炭而殺之，是仁也；雖上下易位，而使賢愚當分，歸於正道，而曲通其情，是貞也。〉功參天地，澤被生民，夫是之謂權險之平，湯、武是也。過而通情，和而無經，〈經，常也。但和順上意而無常守。〉不卹是非，不論曲宜，偷合苟容，迷亂狂生，〈迷亂其君，使生狂也。〉夫是之謂禍亂之從聲，飛廉、惡來是也。傳曰：「斬而齊，枉而順，不同而壹。」〈此言反經合道，如信陵、湯、武者也。所以斬之，取其齊也；所以枉曲之，取其順也；所以不同，取其一也。初雖似乖戾，然終歸於理者也。〉《詩》曰：「受小球大球，爲下國綴旒。」此之謂也。〈《詩》，《商頌‧長發》之篇。球，玉也。鄭玄云︰「綴，猶結也。旒，旌旗之垂者也。言湯既為天所命，則受小玉，謂尺二寸圭也；受大玉，謂珽也，長三尺。執圭搢珽，以與諸侯會同，結定其心，如旌旗之旒縿著焉。」引此以明湯、武取天下，權險之平，爲救下國者也。〉


Note: Text contains comments

Chinese text: This work was published before January 1, 1923, and is in the public domain worldwide because the author died at least 100 years ago.