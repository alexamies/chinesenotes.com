衡聽、顯幽、重明、退姦、進良之術：〈衡，平也。謂不偏聽也。顯幽，謂使幽人明顯，不壅蔽也。重明，謂既明，又使明也。《書》曰︰「德明惟明。」能顯幽則重明矣，能退姦則良進矣。〉朋黨比周之譽，君子不聽；殘賊加累之譖，君子不用；〈殘賊，謂賊害人。加累，以罪惡加累誣人也。〉隱忌雍蔽之人，君子不近；〈隱，亦蔽也。忌，謂妬賢。雍，讀曰擁。〉貨財禽犢之請，君子不許。〈行賂請謁者也。〉凡流言、流說、流事、流謀、流譽、流愬，不官而衡至者，君子慎之。〈流者，無根源之謂。愬，譖也。不官，謂無主首也。衡，讀爲橫。橫至，橫逆而至也。〉聞聽而明譽之，〈君子聞聽流言流說，則明白稱譽。謂顯露其事，不爲隱蔽。如此，則姦人不敢獻其謀也。〉定其當而當，然後士其刑賞而還與之，〈「士」，當爲「事」，行也。言定其當否，既當之後，乃行刑賞，反與之也。謂其言當於善，則事之以賞；當於惡，則事之以刑。當，丁浪反。〉如是則姦言、姦說、姦事、姦謀、姦譽、姦愬莫之試也，忠言、忠說、忠事、忠謀、忠譽、忠愬莫不明通，方起以尚盡矣。〈明通，謂明白通達其意。方起，竝起。尚與上同。上盡，謂盡忠於上也。〉夫是之謂衡聽、顯幽、重明、退姦、進良之術。

川淵深而魚鼈歸之，山林茂而禽獸歸之，刑政平而百姓歸之，禮義備而君子歸之。故禮及身而行修，義及國而政明，能以禮挾而貴名白，天下願，令行禁止，王者之事畢矣。〈挾，讀爲浹。能行禮浹洽者，則貴名明白，天下皆願從之也。〉《詩》曰：「惠此中國，以綏四方。」此之謂也。〈《詩》，《大雅‧民勞》之篇。中國，京師也。四方，諸夏也。引此以明自近及遠也。〉川淵者，魚龍之居也；山林者，鳥獸之居也；國家者，士民之居也。川淵枯則魚龍去之，山林險則鳥獸去之，國家失政則士民去之。無土則人不安居，無人則土不守，無道法則人不至，無君子則道不舉。故土之與人也，道之與法也者，國家之本作也，〈本作，猶本務也。〉君子也者，道法之摠要也，不可少頃曠也。得之則治，失之則亂；得之則安，失之則危；得之則存，失之則亡。故有良法而亂者有之矣，有君子而亂者，自古及今，未嘗聞也。《傳》曰：「治生乎君子，亂生於小人。」此之謂也。

得衆動天。〈得衆則可以動天。言人之所欲，天必從之。〉美意延年。〈美意，樂意也。無憂患則延年也。〉誠信如神。〈誠信則如神明，言物不能欺也。〉夸誕逐魂。〈逐魂，逐去其精魂，猶喪精也。矜夸妄誕，作僞心勞，故喪其精魂。此四者皆言善惡之應也。〉

人主之害，不在乎不言用賢，而在乎誠必用賢。夫言用賢者口也，卻賢者行也，〈無善行則賢不至也。〉口行相反而欲賢者之至，不肖者之退也，不亦難乎！夫耀蟬者務在明其火，振其樹而已，火不明，雖振其樹，無益也。〈南方人照蟬，取而食之。《禮記》有「蜩、范」是也。〉今人主有能明其德者，則天下歸之，若蟬之歸明火也。

臨事接民而以義，變應寬裕而多容，恭敬以先之，政之始也；〈多容，廣納也。〉然後中和察斷以輔之，政之隆也；〈政之崇高，在輔以中和察斷。斷，丁亂反。〉然後進退誅賞之，政之終也。故一年與之始，三年與之終。〈夫不教而殺謂之虐，故爲政之始，寬裕多容，三年政成，然後進退誅賞也。〉用其終爲始，則政令不行而上下怨疾，亂所以自作也。〈先賞罰後德化則亂。〉《書》曰：「義刑義殺，勿庸以即，女惟曰『未有順事』。」言先教也。〈《書》，《康誥》。言雖義刑義殺，亦勿用卽行之，當先教後刑也。雖先後不失，尚謙曰「我未有順事，故使民犯法」，「躬自厚而薄責於人」也。〉

程者，物之準也；〈程者，度量之摠名也。〉禮者，節之準也。〈節，謂君臣之差等也。〉程以立數，禮以定倫，〈言有程則可以立一二之數，有禮則可以定君臣父子之倫也。〉德以敘位，能以授官。〈度其德以序上下之位，考其能以授所任之官，若夔典樂，伯夷典禮之比也。〉凡節奏欲陵，而生民欲寬，〈節奏，謂禮節奏。陵，峻也。侵陵，亦嚴峻之義。生民，謂以德教生養民也。言人君自守禮之節奏，則欲嚴峻不弛慢；養民則欲寬容，不迫切之也。〉節奏陵而文，生民寬而安。〈節奏雖峻，亦有文飾，不至於刻急。〉上文下安，功名之極也，不可以加矣。

君者，國之隆也；父者，家之隆也。〈隆猶尊也。〉隆一而治，二而亂，自古及今，未有二隆争重而能長久者。

師術有四，而博習不與焉：〈術，法也。言有四德則可以爲人師，師法不在博習也。與音豫。〉尊嚴而憚，可以爲師；耆艾而信，可以爲師；〈五十曰艾，六十曰耆。〉誦說而不陵不犯，可以爲師；〈誦，謂誦經；說，謂解說。謂守其誦說，不自陵突觸犯。言行其所學。〉知微而論，可以爲師。〈知精微之理而能講論。論，盧困反。〉故師術有四，而博習不與焉。水深而回，〈回，流旋也。水深不湍峻，則多旋流也。〉樹落則糞本，〈謂木葉落，糞其根也。〉弟子通利則思師。〈思其厚於己也。〉《詩》曰：「無言不讎，無德不報。」此之謂也。〈此言爲善則物必報之也。〉

賞不欲僭，刑不欲濫，賞僭則利及小人，刑濫則害及君子。若不幸而過，寧僭勿濫；與其害善，不若利淫。


Note: Text contains comments

Chinese text: This work was published before January 1, 1923, and is in the public domain worldwide because the author died at least 100 years ago.