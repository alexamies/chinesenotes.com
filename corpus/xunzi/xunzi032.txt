公輸不能加於繩墨，聖人不能加於禮。〈公輸，魯巧人，名班。雖至巧，繩墨之外亦不能加也。〉禮者，衆人法而不知，聖人法而知之。〈衆人皆知禮可以爲法，而不知其義者也。〉

曾子曰：「無內人之疏而外人之親，〈無，禁辭也。內人之疏，外人之親，謂以疏爲內，以親爲外。《家語》曰︰「不比於親而比於疏者，不亦遠乎！」《韓詩外傳》作「無內疏而無外親」也。〉無身不善而怨人，無刑己至而呼天。內人之疏而外人之親，不亦遠乎！〈謂失之遠矣。〉身不善而怨人，不亦反乎！〈反，謂乖悖。〉刑已至而呼天，不亦晚乎！《詩》曰：『涓涓源水，不雝不塞。轂已破碎，乃大其輻。事已敗矣，乃重太息。』其云益乎！」〈源水，水之泉源也。雝，讀爲壅。大其輻，謂壯大其輻也。重大息，嗟歎之甚也。三者皆言不慎其初，追悔無及也。〉

曾子病，曾元持足。曾子曰：「元志之！吾語汝。〈曾元，曾子之子也。〉夫魚鱉黿鼉猶以淵爲淺而堀其中，〈堀與窟同。〉鷹鳶猶以山爲卑而增巢其上，及其得也，必以餌。故君子能無以利害義，則恥辱亦無由至矣。」

子貢問於孔子曰：「君子之所以貴玉而賤珉者，何也？〈珉，石之似玉者。〉爲夫玉之少而珉之多邪？」孔子曰：「惡！賜，是何言也！〈惡音烏。猶言烏謂此義也。〉夫君子豈多而賤之，少而貴之哉！夫玉者，君子比德焉。溫潤而澤，仁也；〈鄭康成云︰「色柔溫潤似仁。」〉栗而理，知也；〈鄭云「栗，堅貌」也。理，有文理也。似智者處事堅固，又有文理。〉堅剛而不屈，義也；〈似義者剛宜不囘也。〉廉而不劌，行也；〈劌，傷也。雖有廉棱而不傷物，似有德行者不傷人。〉折而不撓，勇也；〈雖摧折而不橈屈，似勇者。〉瑕適竝見，情也；〈瑕，玉之病也。適，玉之美澤調適之處也。瑕適竝見，似不匿其情者也。《禮記》曰︰「瑕不掩瑜，瑜不掩瑕，忠也。」〉扣之，其聲清揚而遠聞，其止輟然，辭也。〈扣與叩同。似有辭辨，言發言則人樂聽之，言畢更無繁辭也。《禮記》作「叩之，其聲清越以長，其終屈然，樂也。」〉故雖有珉之雕雕，不若玉之章章。〈雕雕，謂雕飾文采也。章章，素質明著也。〉《詩》曰：『言念君子，溫其如玉。』此之謂也。」〈《詩》，《秦風‧小戎》之篇。引之喻君子比德。〉

曾子曰：「同游而不見愛者，吾必不仁也；〈仁者必能使人愛。〉交而不見敬者，吾必不長也；〈不長厚，故爲人所輕。〉臨財而不見信者，吾必不信也。〈廉潔不聞於人。〉三者在身，曷怨人？〈當反諸己。〉怨人者窮，怨天者無識。〈無識，不知天命也。〉失之己而反諸人，豈不亦迂哉！」

南郭惠子問於子貢曰：「夫子之門，何其雜也？」〈南郭惠子，未詳其姓名，蓋居南郭，因以爲號。《莊子》有南郭子綦。夫子，孔子也。雜，謂賢不肖相雜而至。〉子貢曰：「君子正身以俟，欲來者不距，欲去者不止。且夫良醫之門多病人，檃栝之側多枉木，是以雜也。」

孔子曰：「君子有三恕。有君不能事，有臣而求其使，非恕也；有親不能報，有子而求其孝，非恕也；〈報，孝養也。《詩》曰︰「欲報之德。」〉有兄不能敬，有弟而求其聽令，非恕也。士明於此三恕，則可以端身矣。」

孔子曰：「君子有三思，而不可不思也。少而不學，長無能也；老而不教，死無思也；〈無門人思其德。〉有而不施，窮無與也。〈窮乏之時，無所往託。〉是故君子少思長則學，老思死則教，有思窮則施也。」


Note: Text contains comments

Chinese text: This work was published before January 1, 1923, and is in the public domain worldwide because the author died at least 100 years ago.