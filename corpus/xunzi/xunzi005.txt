君子行不貴苟難，說不貴苟察，〈行，如字。察，聰察。〉名不貴苟傳，唯其當之爲貴。〈當，謂合禮義也。當，丁浪反。〉故懷負石而投河，是行之難爲者也，而申徒狄能之；〈申徒狄恨道不行，發憤而負石自沈於河。《莊子音義》曰︰「殷時人。」《韓詩外傳》曰︰「申徒狄將自投於河，崔嘉聞而止之，不從。」〉然而君子不貴者，非禮義之中也。〈禮義之中，時止則止，時行則行，不必枯槁赴淵也。揚子雲非屈原曰︰「君子遭時則大行，不遇則龍蛇，何必沈身？」〉山淵平，天地比，〈比，謂齊等也。《莊子》曰︰「天與地卑，山與澤平。」《音義》曰︰「以平地比天，則地卑於天，若以宇宙之高，則似天地皆卑。天地皆卑，則山與澤平矣。」或曰︰天無實形，地之上空虛者盡皆天也，是天地長親比相隨，無天高地下之殊也。在高山則天亦高，在深泉則天亦下，故曰天地比。地去天遠近皆相似，是山澤平也。〉齊、秦襲，〈襲，合也。齊在東，秦在西，相去甚遠。若以天地之大包之，則曾無隔異，亦可合爲一國也。〉入乎耳，出乎口，〈未詳所明之意。或曰︰卽山出吅也，言山有耳口也。凡呼於一山，衆山皆應，是山聞人聲而應之，故曰入乎耳，出乎口。或曰：山能吐納雲霧，是有口也。〉鉤有須，〈未詳。自「齊、秦襲，入乎耳，出乎口，鉤有須」，皆淺學所未見。或曰：鉤有須，卽「丁子有尾」也。丁之曲者爲鉤，須與尾皆毛類，是同也。《莊子音義》云：「夫萬物無定形，形無定稱，在上爲首，在下爲尾。世人謂右行曲波爲尾，今丁、子二字，雖左行曲波，亦是尾也。」〉卵有毛，〈司馬彪曰：「胎卵之生，必有毛羽。雞伏鵠卵，卵不爲雞，則生類於鵠也。毛氣成毛，羽氣成羽，雖胎卵未生而毛羽之性已著矣，故曰卵有毛也。」〉是說之難持者也，而惠施、鄧析能之；〈皆異端曲說，故曰難持。惠施，梁相，與莊子同時，其書五車，其道舛駁。鄧析，鄭大夫。劉向云：「鄧析好刑名，操兩可之說，設無窮之辭，數難子產爲政，子產執而戮之。」案《左氏傳》「鄭駟歂殺鄧析而用其竹刑」，而云「子產戮之」，恐誤也。〉然而君子不貴者，非禮義之中也。盜跖貪凶，名聲若日月，與舜、禹俱傳而不息；然而君子不貴者，非禮義之中也。〈吟口，吟咏長在人口也。《說苑》作「盜跖凶貪」。〉故曰：君子行不貴苟難，說不貴苟察，名不貴苟傳，唯其當之爲貴。《詩》曰：「物其有矣，唯其時矣。」此之謂也。〈《詩》，《小雅‧魚麗》之篇。言雖有物，亦須得其時，以喻當之爲貴也。〉

君子易知而難狎，〈坦蕩蕩，故易知；不比黨，故難狎。〉易懼而難脅，〈小心而志不可奪也。〉畏患而不避義死，欲利而不爲所非，〈心以爲非則捨之。〉交親而不比，〈親，謂仁恩。比，謂暱狎。〉言辯而不辭。〈辯足以明事，不至於聘辭。〉蕩蕩乎，其有以殊於世也。〈與俗人有異。〉

君子能亦好，不能亦好；小人能亦醜，不能亦醜。君子能則寬容易直以開道人，〈道與導同。〉不能則恭敬繜絀以畏事人；〈繜與撙同，絀與黜同。謂自撙節貶損。〉小人能則倨傲僻違以驕溢人，〈溢，滿。〉不能則妬嫉怨誹以傾覆人。故曰：君子能則人榮學焉，不能則人樂告之；小人能則人賤學焉，不能則人羞告之。是君子小人之分也。〈分，異也，如字。〉

君子寬而不僈，〈僈與慢同，怠惰也。〉廉而不劌，〈廉，棱也。《說文》云︰「劌，利傷也。」但有廉隅，不至於刃傷也。〉辯而不争，察而不激， 〈但明察而不激切也。〉直立而不勝，堅彊而不曓，〈雖寡立而不能勝，雖堅彊而不兇曓。〉柔從而不流，恭敬謹慎而容，〈不至於孤介也。〉夫是之謂至文。〈言德備。〉《詩》曰：「溫溫恭人，惟德之基。」此之謂也。〈《詩》，《大雅‧抑》之篇。溫溫，寬柔貌。〉

君子崇人之德，揚人之美，非諂諛也；正義直指，舉人之過，非毀疵也；〈疪，病也。或曰：讀爲訾。〉言己之光美，擬於舜、禹，參於天地，非夸誕也；與時屈伸，柔從若蒲葦，非懾怯也；〈蒲葦所以爲席，可卷者也。〉剛强猛毅，靡所不信，非驕曓也。〈信，讀爲伸，不同，古字通用。〉以義變應，知當曲直故也。〈以義隨變而應，其所知當於曲宜也。〉《詩》曰：「左之左之，君子宜之；右之右之，君子有之。」此言君子以義屈信變應故也。〈《詩》，《小雅‧裳裳者華》之篇。以能應變，故左右無不得宜也。〉

君子，小人之反也。〈與小人相反。〉君子大心則敬天而道，小心則畏義而節；〈天而道，謂合於天而順道。〉知則明通而類，〈顯，謂知統類。〉愚則端愨而法；〈愚，謂無機智也。法，謂守法度也。〉見由則恭而止，〈由，用也。止，謂不放縱也。或曰：止，禮也。言恭而有禮也。〉見閉則敬而齊；〈謂閉塞，道不行也。敬而齊，謂自齊整而不怨也。〉喜則和而理，憂則静而理；〈皆當其理。〉通則文而明，〈有文而彰明也。〉窮則約而詳。〈隱約而詳明其道也。〉小人則不然：大心則慢而曓，小心則淫而傾，〈以邪諂事人也。〉知則攫盜而漸，〈漸，進也。謂貪利不知止也。〉愚則毒賊而亂；〈毒，害也。愚而無畏忌也。〉見由則兌而倨，〈兌，說也。言喜於徼幸而倨傲也。〉見閉則怨而險；〈怨上而險賊也。〉喜則輕而翾，〈輕，謂輕佻失據。翾，小飛也。言小人之喜輕佻如小鳥之翾然，音許緣反。或曰︰與懁同。《說文》云：「懁，急也。」〉憂則挫而懾；通則驕而偏，〈偏頗也。〉窮則弃而儑。〈弃，自弃也。「儑」，當爲「濕」。《方言》云︰「濕，憂也。」字書無「儑」字。《韓詩外傳》作「弃而累也。」〉傳曰：「君子兩進，小人兩廢。」此之謂也。

君子治治，非治亂也。曷謂邪？曰：禮義之謂治，非禮義之謂亂也。故君子者，治禮義者也，非治非禮義者也。然則國亂將弗治與？曰：國亂而治之者，非案亂而治之之謂也，去亂而被之以治；〈案，據也。據舊亂而治之也。《荀子》「安」、「案」多爲語助，與此不同也。〉人汙而修之者，〈人有汙穢之行，將修爲善。〉非案汙而修之之謂也，去汙而易之以修。故去亂而非治亂也，去汙而非修汙也。治之爲名，猶曰君子爲治而不爲亂，爲修而不爲汙也。〈治之名號如此。〉

君子絜其辯而同焉者合矣，〈絜，修整也，謂不煩雜〉善其言而類焉者應矣。〈出其言善，千里之外應之。〉故馬鳴而馬應之，非知也，其埶然也。〈知音智。〉故新浴者振其衣，新沐者彈其冠，人之情也。〈言潔其身者，懼外物之汙也，猶賢者必不受不善人之汙者也。〉其誰能以己之潐潐，受人之掝掝者哉！〈潐淮，明察之貌。潐，盡。謂窮盡明於事。《易》曰：「窮理盡性。」「掝」，當爲「惑」。掝掝，惛也。《楚詞》曰：「安能以身之察察，受物之惛惛者乎？」潐，子誚反。〉

君子養心莫善於誠，〈無姦詐則心常安也。〉致誠則無它事矣，〈致，極也。極其誠，則外物不能害。〉唯仁之爲守，唯義之爲行。〈致其誠，在仁義。〉誠心守仁則形，形則神，神則能化矣；〈誠心守於仁愛，則必形見於外，則下尊之如神，能化育之矣。化，謂遷善也。〉誠心行義則理，理則明，明則能變矣。〈義行則事有條理，明而易，人不敢欺，故能變改其惡也。〉變化代興，謂之天德。〈既能變化，則德同於天。馴致於善謂之化，改其舊質謂之變。言始於化，終於變也，猶天道陰陽運行則爲化，春生冬落則爲變也。〉天不言而人推高焉，地不言而人推厚焉，四時不言而百姓期焉。〈期，謂知其時候。〉夫此有常，以至其誠者也。〈至，極也。天地四時所以有常如此者，由極其誠所致。〉君子至德，嘿然而喻，未施而親，不怒而威。〈君子有至德，所以嘿然不言而人自喻其意也。〉夫此順命，以慎其獨者也。〈人所以順命如此者，由慎其獨所致也。慎其獨，謂戒慎乎其所不睹，恐懼乎其所不聞。至誠不欺，故人亦不違之也。〉善之爲道者，不誠則不獨，〈無至誠則不能慎其獨也。〉不獨則不形，〈不能慎其獨，故其德亦不能形見於外。〉不形則雖作於心，見於色，出於言，民猶若未從也，雖從必疑。〈若，如也。無至誠，故雖出令，民猶如未從者，雖彊使之從，亦必疑之也。〉天地爲大矣，不誠則不能化萬物；聖人爲知矣，不誠則不能化萬民；父子爲親矣，不誠則疏；君上爲尊矣，不誠則卑。〈卑，謂不爲在下所尊。〉夫誠者，君子之所守也，而政事之本也。唯所居以其類至，〈所居，所止也。唯其所止至誠，則以類自至。謂天地誠則能化萬物，聖人誠則能化萬民，父子誠則親，君上誠則尊也。〉操之則得之，舍之則失之。〈操，持。〉操而得之則輕，〈持至誠也而得之，則易舉也。《詩》曰：「德輶如毛。」〉輕則獨行，〈舉至誠而不難，則慎獨之事自行矣。〉獨行而不舍則濟矣。〈至誠在乎不已。〉濟而材盡，長遷而不反其初則化矣。〈既濟則材性自盡。長遷不反其初，謂中道不廢也。〉

君子位尊而志恭，心小而道大，所聽視者近而所聞見者遠。是何邪？則操術然也。〈謂以近知遠，以今知古，所持之術如此也。〉故千人萬人之情，一人之情是也；〈人情不相遠。〉天地始者，今日是也；百王之道，後王是也。〈後王，當今之王。言後王之道與百王不殊，行堯、舜則是亦堯、舜也。〉君子審後王之道而論百王之前，若端拜而議。〈端，玄端，朝服也。端拜，猶言端拱。言君子審後王所宜施行之道，而以百王之前比之，若服玄端，拜揖而議。言其從容不勞也。時人多言後世澆醨，難以爲治，故荀明之。〉推禮義之統，分是非之分，〈上分如字，下扶問反。分之使當其分。〉總天下之要，治海內之衆，若使一人，故操彌約而事彌大。〈約，少也。得其宗主也。〉五寸之矩，盡天下之方也。〈矩，正方之器也。〉故君子不下室堂而海內之情舉積此者，則操術然也。〈舉，皆也。〉

有通士者，有公士者，有直士者，有慤士者，有小人者。上則能尊君，下則能愛民，物至而應，事起而辨，若是則可謂通士矣。〈物有至則能應之，事有疑則能辨之。通者，不滯之謂也。〉不下比以闇上，不上同以疾下，〈闇上，掩上之明也。疾與嫉同。〉分争於中，不以私害之，若是，則可謂公士矣。〈謂於事之中有分争者，不以私害之，則可謂公正之士也。〉身之所長，上雖不知，不以悖君，〈不怨君而違悖也。〉身之所短，上雖不知，不以取賞，〈受禄不誣。〉長短不飾，以情自竭，若是，則可謂直士矣。〈不矜其長，不掩其短，但任直道而竭盡其情也。〉庸言必信之，庸行必慎之，〈庸，常也。謂言常信，行常慎。〉畏法流俗而不敢以其所獨甚，〈法，效也。畏效流移之俗，又不敢以其所獨善而甚過人，謂不敢獨爲君子也。〉若是，則可謂慤士矣。〈端慤不貳。〉言無常信，行無常貞，唯利所在，無所不傾，〈利之所在，皆傾意求之。〉若是，則可謂小人矣。

公生明，偏生闇，端慤生通，詐僞生塞，〈多窮塞也。〉誠信生神，〈誠信至則通於神明。《中庸》曰︰「至誠如神。」〉夸誕生惑。〈矜夸妄誕則貪惑於物也。〉此六生者，君子慎之，而禹、桀所以分也。〈所以分賢愚也。〉

欲惡取舍之權：〈舉下事也。〉見其可欲也，則必前後慮其可惡也者；見其可利也，則必前後慮其可害也者；而兼權之，孰計之，〈權，所以平輕重者。孰，甚也，猶成孰也。〉然後定其欲惡取舍。如是，則常不失陷矣。凡人之患，偏傷之也。〈偏，謂見其一隅。〉見其可欲也，則不慮其可惡也者；見其可利也，則不慮其可害也者。是以動則必陷，爲則必辱，是偏傷之患也。

人之所惡者，吾亦惡之。〈賢人欲惡之，不必異於衆人也。〉夫富貴者則類傲之，〈富貴之類，不論是非，皆傲之也。〉夫貧賤者則求柔之，〈見貧賤者，皆柔屈就之也。〉是非仁人之情也，是姦人將以盜名於晻世者也，險莫大焉。〈姦人盜富貴分賤之名於昏闇之世。晻與暗同。〉故曰：盜名不如盜貨。田仲、史鰌不如盜也。〈田仲，齊人，處於陵，不食兄禄，辭富貴，爲人灌園，號曰於陵仲子。史鰌，衞大夫，字子魚，賣直也。


Note: Text contains comments

Chinese text: This work was published before January 1, 1923, and is in the public domain worldwide because the author died at least 100 years ago.