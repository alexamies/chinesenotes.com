入孝出弟，人之小行也；〈弟與悌同。謂自卑如弟也。〉上順下篤，人之中行也；〈上順從於君父，下篤愛於卑幼。〉從道不從君，從義不從父，人之大行也。若夫志以禮安，言以類使，則儒道畢矣，〈志安於禮，不妄動也；言發以類，不怪說也。如此，則儒者之道畢矣。〉雖舜，不能加毫末於是矣。孝子所不從命有三：從命則親危，不從命則親安，孝子不從命乃衷；〈衷，善也。謂善發於衷心矣。〉從命則親辱，不從命則親榮，孝子不從命乃義；從命則禽獸，不從命則脩飾，孝子不從命乃敬。〈從命則陷身於禽獸之行，不從命則使親爲脩飾，君子不從命，是乃敬親。〉故可以從命而不從，是不子也；未可以從而從，是不衷也。明於從不從之義，而能致恭敬、忠信、端愨、以慎行之，則可謂大孝矣。傳曰：「從道不從君，從義不從父。」此之謂也。故勞苦彫萃而能無失其敬，〈彫，傷也。萃與顇同。雖勞苦彫萃，不敢解情失敬也。〉災禍患難而能無失其義，則不幸不順見惡而能無失其愛，〈不幸以不順於親而見惡也。〉非仁人莫能行。《詩》曰：「孝子不匱。」此之謂也。

魯哀公問於孔子曰：「子從父命，孝乎？臣從君命，貞乎？」三問，孔子不對。〈不敢違哀公之意，故不對。〉孔子趨出，以語子貢曰：「鄉者君問丘也，曰：『子從父命，孝乎？臣從君命，貞乎？』三問而丘不對，賜以爲何如？」子貢曰：「子從父命，孝矣；臣從君命，貞矣。夫子有奚對焉？」孔子曰：「小人哉！賜不識也。昔萬乘之國有争臣四人，則封疆不削；千乘之國有争臣三人，則社稷不危；百乘之家有争臣二人，則宗廟不毀；父有争子，不行無禮；士有争友，不爲不義。故子從父，奚子孝？臣從君，奚臣貞？審其所以從之之謂孝，之謂貞也。」〈審其可從則從，不可從則不從也。〉

子路問於孔子曰：「有人於此，夙興夜寐，耕耘樹藝，手足胼胝，以養其親，然而無孝之名，何也？」〈樹，栽植。藝，播種。胼，謂手足勞。駢，併也。胝，皮厚也，丁皮反。〉孔子曰：「意者身不敬與？辭不遜與？色不順與？古之人有言曰：『衣與，繆與，不女聊。』〈繆，紕繆也。與，讀爲歟。聊，賴也。言雖與之衣而紕繆不精，則不聊賴於汝也。或曰︰繆，綢繆也。言雖衣服我，綢繆我，而不敬不順，則不賴汝也。《韓詩外傳》作「衣予教予」，《家語》云「人與己不順欺也」，王肅云「人與己事實相通，不相欺也」，皆與此不同。〉今夙興夜寐，耕耘樹藝，手足胼胝，以養其親，無此三者，則何以爲而無孝之名也？」孔子曰：「由志之，吾語女。雖有國士之力，不能自舉其身，非無力也，勢不可也。〈國士，一國勇力之士。〉故入而行不脩，身之罪也；出而名不章，友之過也。故君子入則篤行，出則友賢，何爲而無孝之名也！」

子路問於孔子曰：「魯大夫練而牀，禮邪？」孔子曰：「吾不知也。」〈練，小祥也。《禮記》曰「期而小祥，層堊室，寢有席；又期而大祥，居復寢，中月而禫，禫而牀」也。〉子路出，謂子貢曰：「吾以爲夫子無所不知，夫子徒有所不知。」子貢曰：「女何問哉？」子路曰：「由問魯大夫練而牀，禮邪？夫子曰：『吾不知也。』」子貢曰：「吾將爲女問之。」子貢問曰：「練而牀，禮邪？」孔子曰：「非禮也。」子貢出，謂子路曰：「女謂夫子爲有所不知乎？夫子徒無所不知，女問非也。禮，居是邑，不非其大夫。」〈懼於訕上。〉

子路盛服而見孔子，孔子曰：「由，是裾裾何也？〈裾裾，衣服盛貌。《說苑》作「襜襜」也。〉昔者江出於㟭山，其始出也，其源可以濫觴，及其至江之津也，不放舟、不避風則不可涉也，〈放，讀爲方。《國語》曰「方舟設泭」，韋昭曰︰「方，竝也。編木爲泭。」《說苑》作「方舟，方泭」也。《詩》曰︰「方之舟之。」〉非維下流水多邪？〈維與唯同。言豈不以下流水多，故人畏之邪？言盛服色厲亦然也。《說苑》作「非下衆水之多乎。」〉今女衣服既盛，顏色充盈，天下且孰肯諫女矣？由！」〈告之畢，又呼其名，丁寧之也。〉子路趨而出，改服而入，蓋猶若也。〈猶若，舒和之貌。《禮記》曰「君子蓋猶猶爾」也。〉孔子曰：「由志之，吾語汝。奮於言者華，奮於行者伐，色知而有能者，小人也。〈奮，振矜也；色知，謂所知見於顏色；有能，自有其能；皆矜伐之意。〉故君子知之曰知之，不知曰不知，言之要也；能之曰能之，不能曰不能，行之至也。〈皆在不隱情。〉言要則知，行至則仁。既仁且知，夫惡有不足矣哉！」

子路入，子曰：「由，知者若何？仁者若何？」子路對曰：「知者使人知己，仁者使人愛己。」子曰：「可謂士矣。」〈士者，脩立之稱。〉子貢入，子曰：「賜，知者若何？仁者若何？」子貢對曰：「知者知人，仁者愛人。」子曰：「可謂士君子矣。」顏淵入，子曰：「囘，知者若何？仁者若何？」〈知者，皆讀爲智。〉顏淵對曰：「知者自知，仁者自愛。」子曰：「可謂明君子矣。」

子路問於孔子曰：「君子亦有憂乎？」孔子曰：「君子，其未得也，則樂其意，〈樂其爲治之意。〉既已得之，又樂其治。是以有終生之樂，無一日之憂。小人者，其未得也，則憂不得，既已得之，又恐失之，是以有終身之憂，無一日之樂也。」


Note: Text contains comments

Chinese text: This work was published before January 1, 1923, and is in the public domain worldwide because the author died at least 100 years ago.