孔子觀於魯桓公之廟，有欹器焉。〈《春秋》哀公三年「桓宮、僖宮災」，《公羊傳》曰︰「此皆毁廟也。其言災何？復立也。」或曰︰三桓之祖廟欹器傾。欹，易覆之器。〉孔子問於守廟者曰：「此爲何器？」守廟者曰：「此蓋爲宥坐之器。」〈宥與右同。言人君可置於坐右，以爲戒也。《說苑》作「坐右」。或曰︰宥與侑同，勸也。《文子》曰「三王、五帝有勸戒之器，名侑卮」，注云︰「欹器也。」〉孔子曰：「吾聞宥坐之器者，虛則欹，中則正，滿則覆。」孔子顧謂弟子曰：「注水焉！」弟子挹水而注之，〈挹，酌。〉中而正，滿而覆，虛而欹。孔子喟然而歎曰：「吁！惡有滿而不覆者哉！」子路曰：「敢問持滿有道乎？」孔子曰：「聰明聖知，守之以愚；功被天下，守之以讓；勇力撫世，守之以怯；〈撫，掩也。猶言蓋世矣。〉富有四海，守之以謙。此所謂挹而損之之道也。」〈挹，亦退也。挹而損之，猶言損之又損。〉

孔子爲魯攝相，朝七日而誅少正卯。〈爲司寇而攝相也。朝，謂聽朝也。〉門人進問曰：「夫少正卯，魯之聞人也，夫子爲政而始誅之，得無失乎？」〈聞人，謂有名，爲人所聞知者也。始誅，先誅之也。〉孔子曰：「居！吾語女其故。人有惡者五，而盜竊不與焉：一曰心達而險，二曰行辟而堅，三曰言僞而辯，四曰記醜而博，五曰順非而澤。〈心達而險，謂心通達於事而凶險也。辟，讀曰僻。醜，謂怪異之事。澤，有潤澤也。〉此五者有一於人，則不得免於君子之誅，而少正卯兼有之。故居處足以聚徒成羣，言談足飾邪營衆，强足以反是獨立，此小人之桀雄也，不可不誅也。〈營，讀爲熒。熒衆，惑衆也。强，剛愎也。反是，以非爲是也。獨立，人不能傾之也。〉是以湯誅尹諧，文王誅潘止，周公誅管叔，太公誅華仕，管仲誅付里乙，子產誅鄧析、史付，〈《韓子》曰︰「太公封於齊，東海上有居士曰狂矞、華士昆弟二人，立議曰：『吾不臣天子，不友諸侯，耕而食之，掘而飲之。吾無求於人也，無上之名，無君之禄，不仕而事力。』太公使執殺之，以為首誅。周公從魯聞，發急傳而問之曰：『二子，賢者也，今日饗國殺之，何也？』太公曰：『是昆弟立議曰「吾不臣天子」，是望不得而臣也。「不友諸侯」，是望不得而使也。「耕而食之，掘而飲之，無求於人」，是望不得以賞罰勸禁也。且先王之所以使其臣民者，非爵禄則刑罰也。今四者不足以使之，則望誰為君乎？是以誅之。』」尹諧、潘止、付里乙、史付，事迹竝未聞也。〉此七子者，皆異世同心，不可不誅也。《詩》曰：『憂心悄悄，慍於羣小。』小人成羣，斯足憂也。」〈《詩》，《邶風‧柏舟》之篇。悄悄，憂貌。慍，怒也。〉

孔子爲魯司寇，有父子訟者，孔子拘之，三月不別。〈別，猶決也。謂不辨別其子之罪。〉其父請止，孔子舍之。季孫聞之不說，曰：「是老也欺予，〈老，大夫之尊稱。《春秋傳》曰「使圍將不得爲寡君老」也。〉語予曰：『爲國家必以孝。』今殺一人以戮不孝，又舍之。」冉子以告。孔子慨然歎曰：「嗚呼！上失之，下殺之，其可乎！不教其民而聽其獄，殺不辜也。三軍大敗，不可斬也；獄犴不治，不可刑也，罪不在民故也。〈獄犴不治，謂法令不當也。犴，亦獄也。《詩》曰︰「宜犴宜獄。」「獄」字從二「犬」，象所以守者。犴，胡地野犬，亦善守，故獄謂之犴也。〉嫚令謹誅，賊也；〈嫚與慢同。謹，嚴也。賊，賊害人也。〉今生也有時，歛也無時，暴也；〈言生物有時，而賦斂無時，是陵曓也。〉不教而責成功，虐也。已此三者，然後刑可卽也。〈已，止。卽，就。〉《書》曰：『義刑義殺，勿庸以卽，予維曰未有順事。』言先教也。〈《書》，《康誥》。言周公命康叔，使以義刑義殺，勿用以就汝之心，不使任其喜怒也。維刑殺皆以義，猶自謂未有使人可順守之事，故有抵犯者。自責其教之不至也。〉故先王既陳之以道，上先服之；〈服，行也。謂先自行之，然後教之。〉若不可，尚賢以綦之；若不可，廢不能以單之；〈綦，極也，謂優寵也。單，盡也。盡，謂黜削。「單」，或爲「殫」。〉綦三年而百姓從風矣。〈百姓從化，極不過三年也。〉邪民不從，然後俟之以刑，則民知罪矣。〈百姓既往，然後誅其姦邪也。〉《詩》曰：『尹氏大師，維周之氐，秉國之均，四方是維，天子是庳，卑民不迷。』〈《詩》，《小雅‧節南山》之篇。氐，本也。庳，讀爲毗，輔也。卑，讀爲俾。〉是以威厲而不試，刑錯而不用，此之謂也。〈厲，抗也。試，亦用也。但抗其威而不用也。錯，置也。如置物於地不動也。〉今之世則不然：亂其教，繁其刑，其民迷惑而墮焉，則從而制之，是以刑彌繁而邪不勝。三尺之岸而虛車不能登也，百仞之山任負車登焉，何則？陵遲故也。〈岸，崖也。負，重也。任負車，任重之車也。遲，慢也。陵遲，言兵陵之勢漸慢也。王肅云︰「陵遲，陂池也。」〉數仞之牆而民不踰也，百仞之山而豎子馮而游焉，陵遲故也。今之世陵遲已久矣，而能使民勿踰乎！《詩》曰：『周道如砥，其直如矢。君子所履，小人所視。眷焉顧之，潸焉出涕！』豈不哀哉！」〈《詩》，《小雅‧大東》之篇。言失其砥矢之道，所以陵遲，哀其法度墮壞。〉

《詩》曰：「瞻彼日月，悠悠我思。道之云遠，曷云能來！」〈《詩》，《邶風‧雄雉》之篇。〉子曰：「伊稽首，不其有來乎？」〈稽首，恭敬之至。有所不來者，爲上失其道而人散也。若施德化，使下人稽首歸向，雖道遠，能無來乎？〉

孔子觀於東流之水，子貢問於孔子曰：「君子之所以見大水必觀焉者是何？」孔子曰：「夫水，大徧與諸生而無爲也，似德。〈徧與諸生謂水能徧生萬物。爲其不有其功，似上德不德者。《說苑》作「徧予而無私」。〉其流也埤下，裾拘必循其理，似義。〈埤，讀爲卑。裾與倨同，方也。拘，讀爲鉤，曲也。其流必就卑下，或方或曲，必循卑下之理，似義者無不循理也。《說苑》作「其流卑下，句倨皆循其理，似義」。〉其洸洸乎不淈盡，似道。〈洸，讀爲滉。滉，水至之貌。淈，讀爲屈，竭也。似道之無窮也。《家語》作「浩浩無屈盡之期，似道」也。〉若有決行之，其應佚若聲響，其赴百仞之谷不懼，似勇。〈決行，決之使行也。佚與逸同，奔逸也。若聲響，言若響之應聲也。似勇者，果於赴難也。〉主量必平，似法。〈主，讀爲注。量，謂阬受水之處也。言所經阬坎，注必平之然後過，如正者不假於刑法之禁也。〉盈不求概，似正。〈概，平斗斛之木也。《考工記》曰︰「概而不稅。」言水盈滿則不待概而自平，如正者不假於刑法之禁也。〉淖約微達，似察。〈淖，當爲綽。約，弱也。綽約，柔弱也。雖至柔弱，而侵淫通達於物，似察之見細微也。《說苑》作「綽弱微達」。〉以出以入，以就鮮絜，似善化。〈言萬物出入於水，則必鮮絜，似善化者之使人去惡就美也。《說苑》作「不清以入，鮮絜以出」也。〉其萬折也必東，似志。〈折，縈曲也。雖東西南北，千萬縈折不常，然而必歸於東，似有志不可奪者。《說苑》作「其折必東」也。〉是故見大水必觀焉。」

孔子曰：「吾有恥也，吾有鄙也，吾有殆也：幼不能彊學，老無以教之，吾恥之。〈無才藝以教人也。〉去其故鄉，事君而達，卒遇故人，曾無舊言，吾鄙之。〈舊言，平生之言。卒，倉忽反。〉與小人處者，吾殆之也。」

孔子曰：「如垤而進，吾與之；如丘而止，吾已矣。」今學曾未如肬贅，則具然欲爲人師。〈肬贅，結肉。《莊子》曰︰「以生爲負贅懸肬。」肬音尤。具然，自滿足之貌也。〉

孔子南適楚，戹於陳、蔡之閒，七日不火食，藜羹不糂，〈糂與糝同，蘇覽反。〉弟子皆有飢色。子路進而問之曰：「由聞之：爲善者天報之以福，爲不善者天報之以禍。今夫子累德積義懷美，行之日久矣，奚居之隱也？」〈隱，謂窮約。〉孔子曰：「由不識，吾語女。女以知者爲必用邪？王子比干不見剖心乎！女以忠者爲必用邪？關龍逢不見刑乎！女以諫者爲必用邪？吳子胥不磔姑蘇東門外乎！〈磔，車裂也。姑蘇，吳都名也。〉夫遇不遇者，時也；賢不肖者，材也。君子博學深謀不遇時者多矣。由是觀之，不遇世者衆矣，何獨丘也哉！」且夫芷蘭生於深林，非以無人而不芳。君子之學，非爲通也；〈不爲求通。〉爲窮而不困，憂而意不衰也，知禍福終始而心不惑也。〈皆爲樂天知命。〉夫賢不肖者，材也；爲不爲者，人也；〈爲善、不爲善，在人也。〉遇不遇者，時也；死生者，命也。今有其人不遇其時，雖賢，其能行乎？苟遇其時，何難之有？故君子博學、深謀、修身、端行以俟其時。孔子曰：「由！居！吾語女。昔晉公子重耳霸心生於曹，〈重耳，晉文公名，亡過曹，曹共公聞其駢脅，使其裸浴，薄而觀之。公因此激怒，而霸心生也。〉越王句踐霸心生於會稽，〈謂以甲盾五千棲於會稽也。〉齊桓公小白霸心生於莒。〈小白，齊桓公名，齊亂奔莒，蓋亦爲所不禮。〉故居不隱者思不遠，身不佚者志不廣。〈佚與逸同，謂奔竄也。《家語》作「常逸者」。〉女庸安知吾不得之桑落之下？」〈桑落，九月時也。夫子當時葢曓露居此樹之下。〉

子貢觀於魯廟之北堂，出而問於孔子曰：「鄉者賜觀於太廟之北堂，吾亦未輟，還復瞻被九蓋皆繼，被有說邪？匠過絕邪？」〈北堂，神主所在也。輟，止也。「九」，當爲「北」，傳寫誤耳。「被」，皆當爲「彼」。蓋音盍，戶扇也。皆繼，謂其材木斷絶，相接繼也。子貢問︰北盍皆續續，彼有說邪？匠過誤而遂絶之邪？《家語》作「北蓋皆斷」，王肅云︰「觀北面之蓋，皆繼絶也。」〉孔子曰：「太廟之堂，亦嘗有說。〈言舊曾說，今則無也。〉官致良工，因麗節文，〈致，極也。官致良工，謂初造太廟之時，官極其良工，工則因隨其木之美麗節文而裁制之，所以斷絶。《家語》作「官致良工之匠，匠致良材，盡其巧功，蓋貴文也」。〉非無良材也，蓋曰貴文也。」〈非無良材大木，不斷絶者，蓋所以貴文飾也。此蓋明夫子之博識也。〉


Note: Text contains comments

Chinese text: This work was published before January 1, 1923, and is in the public domain worldwide because the author died at least 100 years ago.