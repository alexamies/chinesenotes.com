仲尼之門人，五尺之豎子言羞稱乎五伯。是何也？曰：然。彼誠可羞稱也。齊桓，五伯之盛者也，〈言盛者猶如此，況其下乎。伯，讀爲霸。或曰：伯，長也，爲諸侯之長。《春秋傳》曰「王命內史叔興父策命晉侯爲侯伯」也。〉前事則殺兄而争國；〈兄，子糾也。〉內行則姑姊妹之不嫁者七人，閨門之內，般樂奢汏，〈般，亦樂也。汏，侈也，音太，下同。〉以齊之分奉之而不足；〈分，半也，用賦稅之之半也。《公羊傳》曰︰「師喪分焉。」〉外事則詐邾，襲莒，并國三十五。〈詐邾，未聞。襲莒，謂桓公與管仲謀伐莒，未發，爲東郭牙先知之是也。并國三十五，謂滅譚、滅遂、滅項之類，其餘所未盡聞也。〉其事行也若是其險汙淫汏也，〈事險而行汙也。行，下孟反。〉彼固曷足稱乎大君子之門哉！

若是而不亡，乃霸，何也？曰：於乎！夫齊桓公有天下之大節焉，夫孰能亡之？〈於乎，讀爲嗚呼，歎美之聲。大節，謂大節義也。〉倓然見管仲之能足以託國也，是天下之大知也。〈倓，安也，安然不疑也。大知，謂知之人之大也。倓，地坎反。〉安忘其怒，出忘其讎，遂立爲仲父，是天下之大決也。〈安，猶內也。出，猶外也。言內忘忿恚之怒，外忘射鉤之讎。仲者，夷吾之字，父者，事之如父，故號爲仲父。大決，謂斷決之大也。〉立以爲仲父，而貴戚莫之敢妬也；〈不敢妬其親密。〉與之高、國之位，而本朝之臣莫之敢惡也；〈高子、國子，世爲齊上卿，今以其位與之。本朝之臣，謂舊臣也。《春秋傳》曰︰「管仲曰︰『有天子之二守國、高在。』」〉與之書社三百，而富人莫之敢距也。〈書社，謂以社之戶口書於版圖。《周禮》︰「二十五家爲社。」距與拒同，敵也。言齊之富人莫有敢敵管仲者也。〉貴賤長少，秩秩焉莫不從桓公而貴敬之，是天下之大節也。〈秩秩，順序之貌。〉諸侯有一節如是，則莫之能亡也；桓公兼此數節者而盡有之，夫又何可亡也？其霸也，宜哉！非幸也，數也。〈其術數可霸，非爲幸遇也。〉然而仲尼之門，五尺之竪子言羞稱五伯，是何也？曰：然。彼非本政教也，非致隆高也，〈致，至極也。〉非綦文理也，〈非極有文章條理也。〉非服人之心也。〈非以義服之也。〉鄉方略，審勞佚，〈鄉，讀爲向，趨也。審勞佚，謂審知使人之勞佚也。〉畜積修鬬而能顛倒其敵者也。〈畜積倉廩，修戰鬬之術，而能傾覆其敵也。〉詐心以勝矣。彼以讓飾争，依乎仁而蹈利者也，〈爲讓所以飾争，非真讓也。行仁所以蹈利，非真仁也。〉小人之傑也，彼固曷足稱乎大君子之門哉！〈前章言五霸救時，故裦美之，此章明王者之政，故言其失。《孟子》曰︰「五霸者，三王之罪人也。」〉彼王者則不然。致賢而能以救不肖，致彊而能以寬弱，戰必能殆之而羞與之鬬，〈必以義服，不力服也。〉委然成文以示之天下，〈委然，俯就之貌。言俯就人，使成文理，以示天下。〉而曓國安自化矣，有災繆者然後誅之。〈有災怪繆戾者然後誅之，非顛倒其敵也。〉故聖王之誅也，綦省矣。〈省，少也，所景反。〉文王誅四，〈四，謂密也，阮也，共也，崇也。《詩》曰︰「密人不恭，敢距大邦，侵阮徂共。」《春秋傳》曰：「文王聞崇德亂而伐之，因壘而降。」《史記》亦說文王征伐，與此小異。誅者，討伐殺戮之通名。〉武王誅二，〈《史記》云︰「武王斬紂與妲己。」《尸子》曰︰「武王親射惡來之口。親斫殷紂之頸，手汙於向，不溫而食。當此之時，猶猛獸者也。」〉周公卒業，〈周公終王業，亦時有小征伐，謂三監、淮夷、商奄也。〉至於成王則安以無誅矣。〈言其化行刑措也。〉故道豈不行矣哉！〈以此言之，道豈不行，人自不行耳，故又以下事明之。〉文王載百里地而天下一，〈所載之地不過百里而天下一，以有道也。〉桀、紂舍之，厚於有天下之埶而不得以匹夫老。〈桀、紂舍道，雖有天下厚重之埶，而不得如庶人壽終。〉故善用之，則百里之國足以獨立矣；不善用之，則楚六千里而爲讎人役。〈善用，謂善用道也。讎人，秦也。楚懷王死於秦，其子襄王又爲秦所制而役使之也。〉故人主不務得道而廣有其埶，是其所以危也。

持寵處位終身不厭之術：〈論人臣處位，可終身行之之術。〉主尊貴之，則恭敬而僔；〈僔與撙同，卑退也。〉主信愛之，則謹慎而嗛；〈嗛與欺同，不足也，言不敢自滿也。《春秋穀梁傳》曰︰「一穀不升謂之嗛。」〉主專任之，則拘守而詳：〈謹守職事，詳明法度。〉主安近之，則慎比而不邪；〈謹慎親比於上，而不囘邪諂佞。〉主疏遠之，則全一而不倍；〈不以疏遠而懷離貳之心。〉主損絀之，則恐懼而不怨。貴而不爲夸，〈夸，奢侈也。〉信而不處謙，〈謙，讀爲嫌。得信於主，不處嫌疑間，使人疑其作威福也。〉任重而不敢專，財利至則善而不及也，必將盡辭讓之義然後受，〈善而不及，而，如也，言己之善寡，如不合當此財利也。〉福事至則和而理，禍事至則静而理，〈理，謂不失其道。和而理，謂不充屈。静而理，謂不隕穫也。〉富則廣施，貧則用節，可貴可賤也，可富可貧也，可殺而不可使爲姦也，〈君雖寵榮屈辱之，終不可使爲姦也。〉是持寵處位終身不厭之術也。雖在貧窮徒處之埶，亦取象於是矣，夫是之謂吉人。〈徒處，徒行。或曰︰獨處也。雖貧賤，其所立志亦取法於此也。〉《詩》云：「媚茲一人，應侯順德。永言孝思，昭哉嗣服。」此之謂也。〈《詩》，《大雅‧下武》之篇。一人，謂君也。應，當。侯，維。服，事也。鄭云︰「媚，愛。茲，此也。可愛乎武王，能當此順德，謂能成其祖考之功也。」「服，事也。明哉武王之嗣，行祖考之事，謂伐紂定天下」也。引此者，明臣事君，亦猶武王之繼祖考也。〉

求善處大重，理任大事，〈大重，謂大位也。〉擅寵於萬乘之國，必無後患之術：莫若好同之，〈好賢人與之同者也。〉援賢博施，除怨而無妨害人。〈除怨，不念舊惡。〉能耐任之，則慎行此道也。〈耐，忍也。慎，讀爲順。言人有賢能者，雖不欲用，必忍而用之，則順己所行之道。耐，乃代反。〉能而不耐任，〈有能者不忍急用之。〉且恐失寵，則莫若早同之，推賢讓能而安隨其後。如是，有寵則必榮，失寵則必無罪，是事君者之寶而必無後患之術也。〈或曰︰《荀子》非王道之書，其言駁雜，今此又言以術事君。曰：不然。夫荀卿生於衰世，意在濟時，故或論王道，或論霸道，或論彊國，在時君所擇，同歸於治者也。若高言堯、舜，則道必不合，何以拯斯民於塗炭乎？故反經合義，曲成其道，若得行其志，治平之後，則亦堯、舜之道也。又荀卿門人多仕於大國，故戒以保身推賢之術，與《大雅》「既明且哲」豈云異哉！〉故知者之舉事也，滿則慮嗛，〈嗛，不足也。當其盈滿，則思其後不足先時而先防之。〉平則慮險，安則慮危，曲重其豫，猶恐及其旤，是以百舉而不陷也。〈委曲重多而備豫之，猶恐其及旤。旤與禍同。〉孔子曰：「巧而好度必節，勇而好同必勝，知而好謙必賢。」此之謂也。〈巧者好作淫靡，故好法度者必得其節。勇者多陵物，故好與人同者必勝之也。〉愚者反是。處重擅權，則好專事而妬賢能，抑有功而擠有罪，志驕盈而輕舊怨，〈擠，推也，言重傷之也。輕舊怨，謂輕報舊怨。〉以𠫤嗇而不行施道乎上，爲重招權於下以妨害人，雖欲無危，得乎哉！〈施道，施惠之道。欲重其威福，故招權使歸於己。〉是以位尊則必危，任重則必廢，擅寵則必辱，可立而待也，可炊而傹也。〈炊與吹同。「傹」，當爲「偃」。言可以氣吹之而僵仆。傹，音竟。〉是何也？則墮之者衆而持之者寡矣。〈墮，許規反。〉

天下之行術：〈可以行於天下之術。〉以事君則必通，以爲仁則必聖，立隆而勿貳也。〈仁，謂仁人。聖，亦通也。以事君則必通達，以爲仁副則必有聖知之名者，在於所立敦厚而專一也。此謂可行天下之術也。〉然後恭敬以先之，忠信以統之，慎謹以行之，端愨以守之，頓窮則從之疾力以申重之。〈以敦厚不貳爲本，然後輔之以恭敬之屬。頓，謂困躓也。疾力，勤力也困戹之時，則尤加勤力而不敢怠惰。申重，猶再三也。〉君雖不知，無怨疾之心；功雖甚大，無伐德之色；省求，多功，愛敬不勌；如是，則常無不順矣。〈省，少也。少所求，卽多立功勞。省，所景反。〉以事君則必通，以爲仁則必聖，夫之謂天下之行術。少事長，賤事貴，不肖事賢，是天下之通義也。有人也，埶不在人上而羞爲人下，是姦人之心也。志不免乎姦心，行不免乎姦道，而求有君子聖人之名，辟之是猶伏而咶天，救經而引其足也。〈辟，讀爲譬。咶與舐同。經，縊也。伏而舐天，愈益遠也。救經而引其足，愈益急也。經音徑。〉說必不行矣，俞務而俞遠。〈俞，讀爲愈。〉故君子時詘則詘，時伸則伸也。〈在下則爲下，必當其分，安有埶不在上而羞爲下之心哉！


Note: Text contains comments

Chinese text: This work was published before January 1, 1923, and is in the public domain worldwide because the author died at least 100 years ago.