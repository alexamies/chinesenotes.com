君子曰：學不可以已。青，取之於藍而青於藍；冰，水爲之而寒於水。〈以喻學則才過其本性也。〉木直中繩，輮以爲輪，其曲中規，雖有槁曓，不復挺者，輮使之然也。〈輮，屈。槁，枯。曓，乾。挻，宜也。《晏子春秋》作「不復贏也」。〉故木受繩則直，金就礪則利，君子博學而日參省乎己，則知明而行無過矣。〈參，三也。曾子曰︰「日三省吾身。」知，讀爲智。行，下孟反。〉故不登高山，不知天之高也；不臨深谿，不知地之厚也；不聞先王之遺言，不知學問之大也。〈大，謂有益於人。〉干、越、夷、貉之子，生而同聲，長而異俗，教使之然也。〈干、越，猶言吳、越。《呂氏春秋》「荊有次非得寶劍於干、越」，高誘曰︰「吳邑也。」貉，東北夷。同聲，謂啼聲同。貉，莫革反。〉《詩》曰：「嗟爾君子，無恆安息。靖共爾位，好是正直。神之聽之，介爾景福。」〈《詩》，《小雅‧小明》之篇。靖，謀。介，助。景，大也。無恆安息，戒之不使懷安也。言能謀恭其位，好正宜之道，則神聽而助之福，引此詩以喻勤學也。〉神莫大於化道，福莫長於無禍。〈爲學則自化道，故神莫大焉。修身則自無禍，故福莫長焉。〉吾嘗終日而思矣，不如須臾之所學也，吾嘗跂而望矣，不如登高之博見也。〈跂，舉足也。〉登高而招，臂非加長也，而見者遠；順風而呼，聲非加疾也，而聞者彰。假輿馬者，非利足也，而致千里；假舟檝者，非能水也，而絶江河。〈能，善。絶，過。〉君子生非異也，善假於物也。〈皆以喻修身在假於學。生非異，言與衆人同也。〉南方有鳥焉，名曰蒙鳩，以羽爲巢而編之以髮，繫之葦苕，風至苕折，卵破子死。巢非不完也，所繫者然也。〈蒙鳩，鷦鷯也。苕，葦之秀也，今巧婦鳥之巢至精密，多繫於葦竹之上是也。「蒙」當爲「蔑」。《方言》云︰「鷦鷯，關而西謂之桑飛，或謂之蔑雀。」或曰︰一名蒙鳩，亦以其愚也。言人不知學問，其所置身亦猶繫葦之危也。《說苑》︰「客謂孟嘗君曰︰『鷦鷯巢於葦苕，箸之髮毛，可謂完堅矣，大風至則苕折卵破子死者何也？其所託者然也。』〉西方有木焉，名曰射干，莖長四寸，生於高山之上，而臨百仞之淵，木莖非能長也，所立者然也。〈《本草》藥名有射干，一名烏扇。陶弘景云︰「花白莖長，如射人之執竿。」又引阮公詩云「射干臨層城」，是生於高處也。據《本草》在《草部》中，又生南陽川谷，此云「西方有木」，未詳。或曰︰「長四寸」卽是草，云木，誤也。蓋生南陽，亦生西方也。射音夜。〉蓬生麻中，不扶而直。蘭槐之根是爲芷。其漸之滫，君子不近，庶人不服，其質非不美也，所漸者然也。〈蘭槐，香草，其根是爲芷也。《本草》︰「白芷一名白茝。」陶弘景云︰「卽《離騷》所謂蘭茝也。」葢苗名蘭茝，根名芷也。弱槐當是蘭茝別名，故云「蘭槐之根是爲芷」也。漸，漬也，染也。滫，溺也。言雖香草，浸漬於溺中，則可惡也。漸，子廉反。滫，思酒反。〉故君子居必擇鄉，遊必就士，所以防邪僻而近中正也。物類之起，必有所始。榮辱之來，必象其德。肉腐出蟲，魚枯生蠹。怠慢忘身，禍災乃作。强自取柱，柔自取束。〈凡物强則以爲柱而任勞，柔則見束而約急，皆其自取也。〉邪穢在身，怨之所構。〈構，結也。言亦所自取。〉施薪若一，火就燥也；〈布薪於地，均若一，火就燥而焚之矣。〉平地若一，水就溼也。草木疇生，禽獸羣焉，物各從其類也。〈疇與儔同，類也。〉是故質的張而弓矢至焉，林木茂而斧斤至焉，〈所謂召禍也。質，射矦。的，正鵠也。〉樹成蔭而衆鳥息焉，醯酸而蜹聚焉。〈喻有德則慕之者衆。〉故言有召禍也，行有招辱也，君子慎其所立乎！〈禍福如此，不可不慎所立。所立，卽謂學也。〉

積土成山，風雨興焉；積水成淵，蛟龍生焉；積善成德，而神明自得，聖心備焉。〈神明自得，謂自通於神明。〉故不積蹞步，無以致千里；〈半步曰蹞。蹞與跬同。〉不積小流，無以成江海。騏驥一躍，不能十步；駑馬十駕，〈言駑馬十度引車，則亦及騏驥之一躍。據下云「駑馬十駕，則亦及之」，此亦當同，疑脫一句。〉功在不舍。鍥而舍之，朽木不折；鍥而不舍，金石可鏤。〈言立功在於不舍。舍與捨同。鍥，刻也，苦結反。《春秋傳》曰「陽虎借邑人之車，鍥其軸」也。〉螾無爪牙之利，筋骨之强，上食埃土，下飲黃泉，用心一也。〈螾與蚓同，蚯蚓也。〉蟹八跪而二螯，非虵蟺之穴無可寄託者，用心躁也。〈跪，足也。《韓子》以刖足爲刖跪。螫，蟹首上如鉞者。許叔重《說文》云「蟹六足二螫」也。〉是故無冥冥之志者無昭昭之明，無惛惛之事者無赫赫之功。〈冥冥、惛惛，皆專默精誠之謂也。〉行衢道者不至，事兩君者不容。〈《爾雅》云︰「四達謂之衢。」孫炎云︰「衢，交道四出也。」或曰︰衢道，兩道也。不至，不能有所至。下篇有「楊朱哭衢涂」。今秦俗猶以兩爲衢，古之遺言歟？〉目不能兩視而明，耳不能兩聽而聰。螣蛇無足而飛，〈《爾雅》云：「螣，螣蛇。」郭璞云「龍類，能興雲霧而遊其中」也。〉梧鼠五技而窮。〈「梧鼠」當爲「鼫鼠」，蓋本誤爲「鼯」字，傳寫又誤爲「梧」耳。技，才能也。言技能雖多而不能如螣蛇專一，故窮。五技，謂能飛不能上屋，能緣不能窮木，能游不能渡谷，能穴不能掩身，能走不能先人。〉《詩》曰：「尸鳩在桑，其子七兮。淑人君子，其儀一兮。其儀一兮，心如結兮。」故君子結於一也。〈《詩》，《曹風‧尸鳩》之篇。毛云︰「尸鳩，鴶鞠也。尸鳩之養七子，旦從上而下，暮從下而上，平均如一。善人君子，其執義亦當如尸鳩之一。執義一則用心堅固。」故曰「心如結」也。〉

昔者瓠巴鼓瑟而流魚出聽，〈瓠巴，古之善鼓琴者，不知何代人。流魚，中流之魚也。《列子》云：「瓠巴鼓琴，鳥舞魚躍。」〉伯牙鼓琴而六馬仰秣。〈伯牙，古之善鼓琴者，亦不知何代人。六馬，天子路車之馬也。《漢書》曰︰「《乾》六車，《坤》六馬。」《白虎通》曰︰「天子之馬六者，示有事於天地四方也。」張衡《西京賦》曰︰「天子駕彫軫，六駿駮。」又曰︰「六玄虯之奕奕，齊騰驤而沛艾。」仰首而秣，聽其聲也。〉故聲無小而不聞，行無隱而不形；〈形，謂有形可見。〉玉在山而草木潤，淵生珠而崖不枯。爲善不積邪，安有不聞者乎？〈崖，岸。枯，燥。〉學惡乎始？惡乎終？〈假設問也。〉曰：其數則始乎誦經，終乎讀禮；〈數，術也。經，謂《詩》、《書》；禮，謂典禮之屬也。〉其義則始乎爲士，終乎爲聖人。〈義，謂學之意，言在乎修身也。〉真積力久則入，〈真，誠也。力，力行也。誠積力久則能入於學也。〉學至乎没而後止也。〈生則不可怠惰。〉故學數有終，若其義則不可須臾舍也。爲之，人也；舍之，禽獸也。故《書》者，政事之紀也；〈《書》所以紀政事。此說《六經》之意。〉《詩》者，中聲之所止也；〈《詩》，謂樂章，所以節聲音，至乎中而止，不使流淫也。《春秋傳》曰︰「中聲以降，五降之後，不容彈矣。」〉《禮》者，法之大分，類之綱紀也。〈禮所以爲典法之大分，統類之綱紀。類，謂禮法所無，觸類而長者，猶律條之比附。《方言》云「齊謂法爲類」也。〉故學至乎《禮》而止矣。夫是之謂道德之極。《禮》之敬文也，〈禮有周旋揖讓之敬，車服等級之文也。〉《樂》之中和也，〈中和，謂使人得中和悅也。〉《詩》、《書》之博也，〈博，謂廣記土風鳥獸草木及政事也。〉《春秋》之微也，〈微，謂襃貶沮勸，微而顯，志而晦之類也。〉在天地之間者畢矣。君子之學也，入乎耳，箸乎心，布乎四體，形乎動静，〈所謂古之學者爲己。入乎耳，箸乎心，謂聞則志而不忘也。布乎四體，謂有威儀潤身也。形動静，謂知所措履也。〉端而言，蝡而動，一可以爲法則。〈端，讀爲喘。喘，微言也。蝡，微動也。一，皆也。或喘息微言，或蝡蠢蝡動，皆可以爲法則。蝡，人允反。或曰︰端而言，謂端莊而言也。〉小人之學也，入乎耳，出乎口。〈所謂「今之學者爲人」，「道聽涂說」也。〉口耳之間則四寸耳，曷足以美七尺之軀哉！〈韓侍郎云︰「則，當爲財，與纔同。」〉古之學者爲己，今之學者爲人。君子之學也，以美其身；小人之學也，以爲禽犢。〈禽犢，餽獻之物也。〉故不問而告謂之傲，〈傲，喧噪也。言與戲傲無異。或曰︰讀爲嗷，口嗷嗷然也。嗷與敖通。〉問一而告二謂之囋。〈「囋」卽「讚」字也。謂以言强讚助之。今贊禮謂之讚，「囋」古字，「口」與「言」多通。〉傲、非也；囋，非也；君子如嚮矣。〈嚮與響同。如響應聲。〉學莫便乎近其人。〈謂賢師也。〉《禮》、《樂》法而不說，〈有大法而不曲說也。〉《詩》、《書》故而不切，〈《詩》、《書》但論先王故事而不委曲切近於人，故曰「學《詩》三百，使於四方，不能專對」也。〉《春秋》約而不速。〈文義隱約，襃貶難明，不能使人速曉其意也。〉方其人之習君子之說，則尊以徧矣，周於世矣。〈當其人習說之時，則尊高而徧周於世事矣，《六經》則不能然矣。〉故曰學莫便乎近其人。學之經莫速乎好其人，隆禮次之。〈學之大經，無速於好近賢人。若無其人，則隆禮爲次之。〉上不能好其人，下不能隆禮，安特將學雜識志，順《詩》、《書》而已耳，則末世窮年，不免爲陋儒而已。〈安，語助，猶言抑也，或作「安」，或作「案」，《荀子》多用此字。《禮記‧三年問》作「焉」。《戰國策》︰「謂趙王曰︰『秦與韓爲上交，秦禍案移於梁矣。秦與梁爲上交，秦禍案攘於趙矣』」《呂氏春秋》︰「吳起謂商文曰︰『今置質爲臣，其主安重；釋璽辭官，其主安輕。』」葢當時人通以「安」爲語助，或方言耳。特，猶言直也。雜識志，謂雜志記之書，百家之說也。言既不能好其人，又不能隆禮，直學雜說，順《詩》、《書》而已，豈免爲陋乎？言不知通變也。〉將原先王，本仁義，則禮正其經緯蹊徑也。〈所成所出皆在於禮也。〉若挈裘領，詘五指而頓之，順者不可勝數也。〈言禮亦爲人之綱領。挈，舉也。詘與屈同。頓，挈也。順者不可勝數，言禮皆順矣。〉不道禮憲，以《詩》、《書》爲之，〈道，言說也。憲，標表也。〉譬之猶以指測河也，以戈舂黍也，以錐飡壺也，不可以得之矣。故隆禮，雖未明，法士也；不隆禮，雖察辯，散儒也。〈散，謂不自檢束，《莊子》以不材木爲散木也。」〉問楛者勿告也，〈楛與苦同，惡也。問楛，謂所問非禮義也。凡器物堅好者謂之功，濫惡者謂之楛。《國語》曰「辨其功苦」，韋昭曰︰「堅曰功，脆曰苦。」故《西京賦》曰「鬻良雜苦」，《史記》曰「器不苦窳」。或曰︰楛，讀爲沽。《儀禮》有「沽功」，鄭玄曰︰「沽，麤也。」〉告楛者勿問也，說楛者勿聽也，有争氣者勿與辯也。故必由其道至，然後接之，非其道則避之。〈道不至則不接。〉故禮恭而後可與言道之方，辭順而後可與言道之理，色從而後可與言道之致。〈致，極也。此謂道至而後接之也。〉故未可與言而言謂之傲，〈傲亦戲傲也。《論語》曰︰「言未及而言謂之躁。」〉可與言而不言謂之隱，不觀氣色而言謂之瞽。故君子不傲，不隱，不瞽，謹順其身。〈瞽者不識人之顏色。〉《詩》曰：「匪交匪舒，天子所予。」此之謂也。〈《詩》，《小雅‧采菽》之篇。「匪交」，當爲「彼交」。言彼與人交接，不敢舒緩，故受天子之賜予也。〉

百發失一，不足謂善射；千里蹞步不至，不足謂善御；〈未能全盡。〉倫類不通，仁義不一，不足謂善學。〈通倫類，謂雖禮法所未該，以其等倫比類而歺之。謂一以貫之，觸類而長也。一仁義，謂造次不離，他術不能亂也。〉學也者，固學一之也。一出焉，一入焉，涂巷之人也。〈或善或否。〉其善者少，不善者多，桀、紂、盜跖也。〈盜跖，柳下季之弟，聚徒九千人，於太山之傍，侵諸侯，孔子說而不入者也。〉全之盡之，然後學者也。〈學然後全盡。〉君子知夫不全不粹之不足以爲美也，故誦數以貫之，〈使習《禮》、《樂》、《詩》、《書》之數以貫穿之。〉思索以通之，〈思求其意也。〉爲其人以處之，〈爲擇賢人與之處也。〉除其害者以持養之，使目非是無欲見也，使口非是無欲言也，使心非是無欲慮也。〈是，猶此也，謂學也。或曰︰是，謂正道也。〉及至其致好之也，目好之五色，耳好之五聲，口好之五味，心利之有天下。〈致，極也。謂不學，極恣其性，欲不可禁也，心利之有天下之富也。或曰︰學成之後，必受榮貴，故能盡其欲也。〉是故權利不能傾也，羣衆不能移也，天下不能蕩也。〈蕩，動也。覆說爲學，學則物不能傾移矣。〉生乎由是，死乎由是，夫是之謂德操。〈死生必由於學，是乃德之操行。〉德操然後能定，能定然後能應，〈我能定，故能應物也。〉能定能應，夫是之謂成人。〈內自定而外應物，乃爲成就之人也。〉天見其明，地見其光，君子貴其全也。〈見，顯也。明，謂日月；光謂水火金玉。天顯其日月之明，而地顯其水火金玉之光，君子則貴其德之全也。〉


Note: Text contains comments

Chinese text: This work was published before January 1, 1923, and is in the public domain worldwide because the author died at least 100 years ago.