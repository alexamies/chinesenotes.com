見善，修然必以自存也；〈修然，整飭貌。言見善必自整飭，使存於身也。〉見不善，愀然必以自省也。〈愀然，憂懼貌。自省其過也。〉善在身，介然必以自好也；〈介然，堅固貌。《易》曰︰「介如石焉。」自好，自樂其善也。〉不善在身，菑然必以自惡也。〈菑，讀爲災。災然，災害在身之貌。〉故非我而當者，吾師也；是我而當者，吾友也；諂諛我者，吾賊也。故君子隆師而親友，以致惡其賊。〈致，猶極也，下同。〉好善無厭，受諫而能誡，雖欲無進，得乎哉！小人反是，致亂而惡人之非己也，致不肖而欲人之賢己也，心如虎狼、行如禽獸而又惡人之賊己也。諂諛者親，諫争者疏，修正爲笑，至忠爲賊，雖欲無滅亡，得乎哉！〈至忠反以爲賊。〉《詩》曰：「噏噏呰呰，亦孔之哀。謀之其臧，則具是違；謀之不臧，則具是依。」此之謂也。〈《詩》，《小雅‧小旻》之篇。毛云︰「噏噏然患其上，呰呰然不思稱乎上。」鄭云︰「臣不事君，亂之階也，故甚可哀。」噏，許急反。呰音紫。〉

扁善之度，以治氣養生則後彭祖，以修身自名則配堯、禹。〈扁，讀爲辨。《韓詩外傳》曰「君子有辨善之度」，言君子有辨別善之法，卽謂禮也。言若用禮治氣養生，壽則不及於彭祖，若以修身自爲名號，則壽配堯、禹不朽矣。言禮雖不能治氣養生而長於修身自名，以此辨之，則善可知也。彭祖，堯臣，名鏘，封於彭城，經虞、夏至商，壽七百歲也。〉宜於時通，利以處窮，禮信是也。〈信，誠也。言所用修身及時通處窮，禮誠是也。《孟子》曰︰「君子窮則獨善其身，達則兼善天下。」〉凡用血氣、志意、知慮，由禮則治通，不由禮則勃亂提僈；〈提，舒緩也。《爾雅》︰「媞媞，女也。」《詩》曰「好人提提」，皆舒緩之義。〉食飲、衣服、居處、動静，由禮則和節，不由禮則觸陷生疾；容貌、態度、進退、趨行，由禮則雅，不由禮則夷固僻違，庸衆而野。〈夷，倨也。《論語》曰︰「原壤夷俟。」固，陋也。庸，凡庸。衆，衆休。野，郊野之人。〉故人無禮則不生，事無禮則不成，國家無禮則不寧。《詩》曰：「禮儀卒度，笑語卒獲。」此之謂也。〈《詩》，《小雅‧楚茨》之篇。卒，盡也。獲，得也。〉

以善先人者謂之教，以善和人者謂之順；〈先，謂首唱也。和，胡卧反，下同。〉以不善先人者謂之諂，以不善和人者謂之諛。〈諂之言陷也，謂以佞言陷之。諛與俞義同，故爲不善和人也。〉是是、非非謂之知，〈能辨是爲是，非爲非，謂之智也。〉非是、是非謂之愚。〈以非爲是，以是爲非，則謂之愚。〉傷良曰讒，害良曰賊。是謂是、非謂非曰直。竊貨曰盜，匿行曰詐，易言曰誕，趣舍無定謂之無常，〈不恆之人。〉保利棄義謂之至賊。〈保，安。〉多聞曰博，少聞曰淺；多見曰閑，〈閑，習也。能習其事則不迫遽心。〉少見曰陋。難進曰偍，〈偍與提、媞皆同，謂弛緩也。〉易忘曰漏。少而理曰治，多而亂曰秏。〈少，謂舉其要，而有條理，謂之治。秏，虛竭也。凡物多而易盡曰秏。〉

治氣養心之術：〈言以禮修身，是亦治氣養心之術，不必如彭祖也。〉血氣剛强，則柔之以調和；知慮漸深，則一之以易良；〈漸，進也。或曰︰漸，漫也，子廉反。《詩》曰︰「漸車帷裳。」言智慮深則近險詐，故一之以易良也。〉勇膽猛戾，則輔之以道順；〈膽，有膽氣。戾，忿惡也。此性多不順，故以道順輔之也。〉齊給便利，則節之以動止；〈《爾雅》云︰「齊，疾也。」齊給便利，皆捷速也。懼其太陵遽，故節之使安徐也。〉狹隘褊小，則廓之以廣大；卑溼、重遲、貪利，則抗之以高志；〈卑，謂謙下。溼，亦謂自卑下如地之下溼然也。《方言》︰「溼，憂也。自關而西，凡志而不得，欲而不獲，高而有墜，得而中止，皆謂之溼。」卑溼，謂過謙恭而無禮者。重遲，寬緩也。夫過恭則無威儀，寬緩常不及機事，貪利則苟得，故皆抗之高志也。或曰︰卑溼，亦謂遲緩也。言遲緩之人如有卑溼之疾，不能運動也。〉庸衆駑散，則刦之以師友；〈庸衆，已解上。駑，謂材下如駑馬者也。散，不拘檢者也。刦，奪去也。言以師友去其舊性也。〉怠慢僄弃，則炤之以禍災；〈僄，輕也，謂自輕其身也，音匹妙反。《方言》︰「楚謂相輕薄爲僄。」炤之以禍災，謂以禍災照燭之，使知懼也。炤與照同。〉愚款端愨，則合之以禮樂，通之以思索。〈款，誠款也。《說文》云︰「款，意有所欲也。」愚款端愨，多無潤色，故合之以禮樂。此皆言修身之術在攻其所短也。〉凡治氣養心之術，莫徑由禮，莫要得師，莫神一好。〈徑，捷速也。神，神明也。一好，謂好善不怒惡也。〉夫是之謂治氣養心之術也。

志意修則驕富貴，道義重則輕王公，內省而外物輕矣。傳曰：「君子役物，小人役於物。」此之謂矣。〈君子能役物，小人爲物所役。凡言「傳曰」，皆舊所傳聞之言也。〉身勞而心安，爲之；利少而義多，爲之。事亂君而通，不如事窮君而順焉。〈窮君，小國迫脅之君也。言事大國暴亂之君，違道而通，不如事小國之君，順行其道也。〉故良農不爲水旱不耕，良賈不爲折閱不市，〈折，損也。閱，賣也。謂損所閱賣之物價也。賈音古。〉士君子不爲貧窮怠乎道。

體恭敬而心忠信，術禮義而情愛人，〈術，法也。〉橫行天下，雖困四夷，人莫不貴。〈橫行，不順理而行也。困，窮也。言所至皆貴也。〉勞苦之事則争先，饒樂之事則能讓，端愨誠信，拘守而詳，〈拘守，謂守而物失。詳，謂審於事也。〉橫行天下，雖困四夷，人莫不任。體倨固而心執詐，術順墨而精雜汙，〈倨，傲也。固，鄙固。「順墨」當爲「慎、墨」。慎，謂齊宣王時處士慎到也。其術本黃、老，歸刑名，先申、韓，其意相似，多明不尚賢、不使能之道，著書四十一篇。墨翟，宋人，號墨子。墨子著書三十五篇，其術多務儉嗇。「精」當爲「情」。雜汙，謂非禮儀之言也。〉橫行天下，雖達四方，人莫不賤。勞苦之事則偷儒轉脫，〈偷，謂苟避於事，儒，亦謂懦弱畏事：皆懶惰之義。或曰：「偷」當爲「輸」。揚子雲《方言》云：「儒輸，愚也。」郭璞注謂愞撰也。又云：轉脫者，謂偷儒之人苟求免於事之義。〉饒樂之事則佞兌而不曲，〈兌，悅也。言佞悅於人以求饒樂之事。不曲，謂直取之也。〉辟違而不愨，〈乖僻違背，不能端愨誠信。辟，讀爲僻。〉程役而不録，〈程，功程。役，勞役。録，檢束也。於功程及勞役之事怠惰而不檢束，言不能拘守而詳也。〉橫行天下，雖達四方，人莫不弃。

行而供冀，非漬淖也；〈供，恭也。「冀」當爲「翼」。凡行自當恭敬，非謂漬於泥淖也。人在泥淖中則兢兢然。或曰：李巡注《爾雅》「冀州曰︰『冀，近也。』」恭近，謂不敢放誕也。〉行而俯項，非擊戾也；〈擊戾，謂項曲戾不能仰者也。擊戾，猶言了戾也。〉偶視而先俯，非恐懼也。〈偶視，對視也。〉然夫士欲獨修其身，不以得罪於比俗之人也。

夫驥一日而千里，駑馬十駕則亦及之矣。將以窮無窮，逐無極與？其折骨絶筋，終身不可以相及也。將有所止之，則千里雖遠，亦或遲或速、或先或後，胡爲乎其不可以相及也？不識步道者，將以窮無窮逐無極與？意亦有所止之與？〈步，行。〉夫堅白、同異、有厚無厚之察，非不察也，〈此言公孫龍、惠施之曲說異理，不可爲法也。堅白，謂離堅白也。《公孫‧堅白論》曰︰「『堅、白、石三，可乎？』曰：『不可。』曰：『二，可乎？』曰︰『可。』」謂目視石，但見白，不知其堅，則謂之白石；手觸石，則知其堅，而不知其白，則謂之堅石。是堅白終不可合爲一也。司馬彪曰︰「堅白，謂堅石非石，白馬非馬也。同異，謂使異者同，同者異。」或曰︰卽《莊子》所謂「大同而與小同異，此之謂小同異。」言同在天地之間，故謂之大同，物各有種類所同，故謂之小同。是大同與小同異也。此略舉同異，故曰︰「此之謂小同異。」《莊子》又曰︰「萬物畢同畢異，此之謂大同異。」言萬物總謂之物，莫不皆同，是萬物畢同。若分而別之，則人耳目鼻口百體，草木枝葉花實，無不皆異，是物畢異也。此具舉同異，故曰︰「此之謂大同異。」《莊子》又曰︰「無厚不可積也，其大千里。」無厚，謂厚之極，不可爲厚薄也。不可積，言其委積至多，不可使復積也。凡無厚不可積，因於有厚可積，故得其大千里。千里者，舉大之極也。〉然而君子不辯，止之也；〈止而不爲。〉倚魁之行，非不難也，然而君子不行，止之也。〈倚，奇也。奇，讀爲「奇偶」之奇。《方言》云︰「秦、晉之間，凡物體全而不具謂之倚。」魁，大也。倚、魁，皆謂偏僻狂怪之行。《莊子》曰「南方有倚人，曰黃繚」也。〉故學曰︰「遲彼止而待我，我行而就之，〈學曰，謂爲學者傳此言也。遲，待也，直吏反。〉則亦或遲或速，或先或後，胡爲乎其不可以同至也？」故蹞步而不休，跛鼈千里；累土而不輟，丘山崇成；厭其源，開其瀆，江河可竭；〈厭，塞也，音一涉反。瀆，水竇也。〉一進一退，一左一右，六驥不致。〈言不齊故不能致道路也。〉彼人之才性之相縣也，豈若跛鼈之與六驥足哉？然而跛鼈致之，六驥不致，是無它故焉，或爲之，或不爲爾。

道雖邇，不行不至；事雖小，不爲不成。其爲人也多暇日者，其出入不遠矣。〈多暇日，謂怠惰。出入，謂道路所至也。〉好法而行，士也；〈好法而能行則謂之士。士，事也，謂能治其事也。〉篤志而體，君子也；〈厚志而知大體者也。〉齊明而不竭，聖人也。〈齊，謂無偏無頗也。不竭，不窮也。《書》曰︰「成湯克齊聖廣淵。」〉人無法，則倀倀然；〈倀倀，無所適貌。言不知所措履。《禮記》曰︰「倀倀乎其何之？」〉有法而無志其義，則渠渠然；〈渠，讀爲遽。古字「渠」「遽」通。渠渠，不寬泰之貌。志，識也。不識其義，謂但拘守文字而已。〉依乎法而又深其類，然後溫溫然。〈深其類，謂深知統類。溫溫，有潤澤之貌。舉類君子所難，故屢言之也。〉

禮者，所以正身也；，師者，所以正禮也。無禮何以正身？無師，吾安知禮之爲是也？禮然而然，則是情安禮也；師云而云，則是知若師也。情安禮，知若師，則是聖人也。〈情安禮，謂若天性所安，不以學也。行不違禮，言不違師則與聖人無異，言師法之效如此也。〉故非禮，是無法也；非師，是無師也。〈無師，謂不以師爲師。〉不是師法而好自用，譬之是猶以盲辨色，以聾辨聲也，舍亂妄無爲也。〈舍，除也。除亂妄之人，孰肯爲此也。〉故學也者，禮法也。夫師，以身爲正儀而貴自安者也。〈效師之禮法以爲正儀，如性之所安，斯爲貴也。「禮」或爲「體」。〉《詩》云：「不識不知，順帝之則。」此之謂也。〈《詩》，《大雅‧皇矣》之篇。引此以喻師法暗合天道，如文王雖未知，已順天之法則也。〉

端愨順弟，則可謂善少者矣；〈弟與悌同。〉加好學遜敏焉，則有鈞無上，可以爲君子者矣。〈既好學遜敏，又有鈞平之心，而無上人之意，則可以爲君子矣。或曰︰「有鈞無上」四字衍耳。〉偷儒憚事，無廉恥而嗜乎飲食，則可謂惡少者矣；〈偷儒憚事，皆謂懦弱、怠惰、畏勞苦之人也。〉加愓悍而不順，險賊而不弟焉，〈韓侍郎云︰「愓與蕩同字，作心邊昜，謂放蕩兇悍也。」〉則可謂不詳少者矣，雖陷刑戮可也。〈「詳」當爲「祥」。〉老老而壯者歸焉，〈老老，謂以老爲老而尊敬之也。《孟子》曰︰「伯夷、太公二者，天下之大老，是天下之父也。其父歸之，其子焉往矣！」〉不窮窮而通者積焉，〈窮者則寬而容之，不迫蹙以苛政，謂惠恤鰥寡窮匱也。積，填委也。既然，則通者歸亦多矣。覆果毁卵則鳳凰不至，竭澤涸魚則蛟龍不游，義與此同。〉行乎冥冥而施乎無報，而賢不肖一焉。〈行乎冥冥，謂行事不務求人之知。施乎無報，謂施不務報。如此，賢不肖同慕而歸之。〉人有此三行，雖有大過，天其不遂乎。〈若不幸而有過，天亦祐之矣，此固不宜有大災也。〉

君子之求利也略，其遠害也早，其避辱也懼，其行道理也勇。君子貧窮而志廣，富貴而體恭，安燕而血氣不惰，勞勌而容貌不枯，怒不過奪，喜不過予。〈予，賜也。《周禮》「八柄」，三曰「予以馭其幸」。〉君子貧窮而志廣，隆仁也；〈仁愛之心厚，故所思者廣。言務於遠大濟物也。〉富貴而體恭，殺埶也；〈減權埶之威，故形體恭謹。殺，所介反。〉安燕而血氣不衰，柬理也；〈柬與簡同。言柬擇其事理所宜而不務驕逸，故離安燕而不至怠惰。〉勞勌而容貌不枯，好交也。〈以和好交接於物，志意常泰也。〉怒不過奪，喜不過予，是法勝私也。〈以公滅私，故賞罰得中也。〉《書》曰：「無有作好，遵王之道；無有作惡，遵王之路。」此言君子之能以公義勝私欲也。〈《書》，《洪範》之辭。


Note: Text contains comments

Chinese text: This work was published before January 1, 1923, and is in the public domain worldwide because the author died at least 100 years ago.