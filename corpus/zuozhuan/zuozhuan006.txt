僖公元年
經
元年春，王正月。齊師、宋師、曹伯次于聶北，救邢。

夏，六月。邢遷于夷儀。齊師、宋師、曹師城邢。

秋，七月，戊辰。夫人姜氏薨于夷，齊人以歸。楚人伐鄭。

八月。公會齊侯、宋公、鄭伯、曹伯、邾人于檉。

九月。公敗邾師于偃。

冬，十月，壬午。公子友帥師敗莒師于酈，獲莒拏。

十有二月，丁已。夫人氏之喪至自齊。

傳
元年春。不稱即位，公出故也。公出復入不書，諱之也。諱國惡，禮也。

諸侯救邢。邢人潰，出奔師，師遂逐狄人。具邢器用而遷之，師無私焉。

夏。邢遷于夷儀，諸侯城之，救患也。凡侯伯，救患、分災、討罪，禮也。

秋。楚人伐鄭，鄭即齊故也。

盟于犖，謀救鄭也。

九月。公敗邾師于偃，虛丘之戍將歸者也。

冬。莒人來求賂。公子友敗諸酈，獲莒子之弟拏，非卿也，嘉獲之也。公賜季友汶陽之田，及費。

夫人氏之喪至自齊，君子以齊人殺哀姜也，為已甚矣。女子從人者也。

僖公二年
經
二年春，王正月。城楚丘。

夏，五月，辛已。葬我小君哀姜。虞師、晉師滅下陽。

秋，九月。齊侯、宋公、江人、黃人盟于貫。

冬，十月。不雨。楚人侵鄭。

傳
二年春。諸侯城楚丘而封衛焉。不書，所會後也。

晉荀息請以屈產之乘，與垂棘之璧，假道於虞以伐虢。公曰：「是吾寶也。」對曰：「若得道於虞，猶外府也。」公曰：「宮之奇存焉。」對曰：「宮之奇之為人也，懦而不能強諫。且少長於君，君暱之。雖諫，將不聽。」乃使荀息假道於虞，曰：「冀為不道，入自顛軨，伐鄍三門。冀之既病，則亦唯君故。今虢為不道，保於逆旅，以侵敝邑之南鄙。敢請假道以請罪于虢。」虞公許之，且請先伐虢。宮之奇諫，不聽，遂起師。

夏。晉里克、荀息帥師會虞師伐虢，滅下陽。先書虞，賄故也。

秋。盟于貫，服江黃也。

齊寺人貂始漏師于多魚。

虢公敗戎于桑田。晉卜偃曰：「虢必亡矣。亡下陽不懼，而又有功，是天奪之鑒，而益其疾也。必易晉而不撫其民矣，不可以五稔。」

冬。楚人伐鄭，鬥章囚鄭聃伯。

僖公三年
經
三年春，王正月。不雨。

夏，四月。不雨。徐人取舒。

六月。雨。

秋。齊侯、宋公、江人、黃人會于陽穀。

冬。公子友如齊蒞盟。楚人伐鄭。

傳
三年春。不雨。

夏，六月。雨。自十月不雨，至于五月，不曰旱，不為災也。

秋。會于陽穀，謀伐楚也。齊侯為陽穀之會，來尋盟。

冬。公子友如齊蒞盟。

楚人伐鄭，鄭伯欲成。孔叔不可，曰：「齊方勤我，棄德不祥。」

齊侯與蔡姬乘舟于囿。蕩公，公懼，變色。禁之不可，公怒，歸之。未之絕也，蔡人嫁之。

僖公四年
經
四年春，王正月。公會齊侯、宋公、陳侯、衛侯、鄭伯、許男、曹伯侵蔡。蔡潰，遂伐楚，次于陘。

夏。許男新臣卒。楚屈完來盟于師，盟于召陵。齊人執陳轅濤塗。

秋。及江人、黃人伐陳。

八月。公至自伐楚。葬許穆公。

冬，十有二月。公孫茲帥師會齊人、宋人、衛人、鄭人、許人、曹人侵陳。

傳
四年春。齊侯以諸侯之師侵蔡。蔡潰，遂伐楚。楚子使與師言曰：「君處北海，寡人處南海，唯是風馬牛不相及也。不虞君之涉吾地也，何故？」管仲對曰：「昔召康公命我先君大公曰：『五侯九伯，女實征之，以夾輔周室。』賜我先君履，東至于海，西至于河，南至于穆陵，北至于無棣。爾貢包茅不入，王祭不共，無以縮酒，寡人是徵。昭王南征而不復，寡人是問。」對曰：「貢之不入，寡君之罪也，敢不共給。昭王之不復，君其問諸水濱。」師進，次于陘。

夏。楚子使屈完如師。師退，次于召陵。齊侯陳諸侯之師，與屈完乘而觀之。齊侯曰：「豈不穀是為？先君之好是繼，與不穀同好如何？」對曰：「君惠徼福於敝邑之社稷，辱收寡君，寡君之願也。」齊侯曰：「以此眾戰，誰能禦之？以此攻城，何城不克？」對曰：「君若以德綏諸侯，誰敢不服？君若以力，楚國方城以為城，漢水以為池。雖眾，無所用之。」屈完及諸侯盟。

陳轅濤塗謂鄭申侯曰：「師出於陳鄭之間，國必甚病。若出於東方，觀兵於東夷，循海而歸，其可也。」申侯曰：「善。」濤塗以告齊侯，許之。申侯見曰：「師老矣！若出於東方而遇敵，懼不可用也。若出於陳鄭之間，共其資糧屝屨，其可也。」齊侯說，與之虎牢，執轅濤塗。

秋。伐陳，討不忠也。

許穆公卒于師，葬之以侯，禮也。凡諸侯薨于朝會，加一等。死王事，加二等。於是有以袞斂。

冬。叔孫戴伯帥師，會諸侯之師侵陳。陳成，歸轅濤塗。

初，晉獻公欲以驪姬為夫人，卜之不吉，筮之吉。公曰：「從筮。」卜人曰：「筮短龜長，不如從長。且其繇曰：『專之渝，攘公之羭。一薰一蕕，十年尚猶有臭。』必不可。」弗聽，立之。生奚齊，其娣生卓子。及將立奚齊，既與中大夫成謀，姬謂大子曰：「君夢齊姜，必速祭之。」大子祭于曲沃，歸胙于公，公田，姬寘諸宮。六日，公至，毒而獻之，公祭之地，地墳。與犬，犬斃。與小臣，小臣亦斃。姬泣曰：「賊由大子。」大子奔新城，公殺其傅杜原款。或謂大子：「子辭，君必辯焉。」大子曰：「君非姬氏，居不安，食不飽。我辭，姬必有罪。君老矣，吾又不樂。」曰：「子其行乎？」大子曰：「君實不察其罪，被此名也以出，人誰納我？」十二月，戊申。縊于新城。姬遂譖二公子曰：「皆知之。」重耳奔蒲，夷吾奔屈。

僖公五年
經
五年春，晉侯殺其世子申生。杞伯姬來朝其子。

夏，公孫茲如牟。公及齊侯、宋公、陳侯、衛侯、鄭伯、許男、曹伯，會王世子于首止。

秋，八月。諸侯盟于首止。鄭伯逃歸，不盟。楚人滅弦，弦子奔黃。

九月，戊申朔，日有食之。

冬，晉人執虞公。

傳
五年春，王正月。辛亥朔，日南至。公既視朔，遂登觀臺以望。而書，禮也。凡分、至、啟、閉，必書雲物，為備故也。

晉侯使以殺大子申生之故來告。

初，晉侯使士蒍為二公子築蒲與屈。不慎，寘薪焉。夷吾訴之，公使讓之。士蒍稽首而對曰：「臣聞之，無喪而慼，憂必讎焉。無戎而城，讎必保焉。寇讎之保，又何慎焉！守官廢命，不敬。固讎之保，不忠。失忠與敬，何以事君？《詩》云：『懷德惟寧，宗子惟城。』君其脩德而固宗子，何城如之？三年將尋師焉，焉用慎？」退而賦曰：「狐裘尨茸，一國三公，吾誰適從？」及難，公使寺人披伐蒲。重耳曰：「君父之命不校。」乃徇曰：「校者，吾讎也。」踰垣而走。披斬其袪，遂出奔翟。

夏，公孫茲如牟，娶焉。

會于首止。會王大子鄭，謀寧周也。

陳轅宣仲怨鄭申侯之反己於召陵，故勸之城其賜邑，曰：「美城之，大名也，子孫不忘。吾助子請。」乃為之請於諸侯而城之，美。遂譖諸鄭伯曰：「美城其賜邑，將以叛也。」申侯由是得罪。

秋，諸侯盟。王使周公召鄭伯曰：「吾撫女以從楚，輔之以晉，可以少安。」鄭伯喜於王命，而懼其不朝於齊也，故逃歸不盟。孔叔止之曰：「國君不可以輕，輕則失親；失親，患必至。病而乞盟，所喪多矣！君必悔之。」弗聽，逃其師而歸。

楚鬭穀於菟滅弦，弦子奔黃。於是江、黃、道、柏方睦於齊，皆弦姻也。弦子恃之而不事楚，又不設備，故亡。

晉侯復假道於虞以伐虢，宮之奇諫曰：「虢，虞之表也。虢亡，虞必從之。晉不可啟，寇不可翫。一之謂甚，其可再乎？諺所謂『輔車相依，脣亡齒寒』者，其虞虢之謂也！」公曰：「晉，吾宗也。豈害我哉？」對曰：「大伯、虞仲，大王之昭也。大伯不從，是以不嗣。虢仲、虢叔，王季之穆也，為文王卿士，勳在王室，藏於盟府。將虢是滅，何愛於虞？且虞能親於桓莊乎？其愛之也，桓莊之族何罪，而以為戮，不唯偪乎？親以寵偪，猶尚害之，況以國乎？」公曰：「吾享祀豐絜，神必據我。」對曰：「臣聞之，鬼神非人實親，惟德是依。故《周書》曰：『皇天無親，惟德是輔。』又曰：『黍稷非馨，明德惟馨。』又曰：『民不易物，惟德緊物。』如是，則非德，民不和，神不享矣。神所馮依，將在德矣。若晉取虞，而明德以薦馨香，神其吐之乎？」弗聽，許晉使。宮之奇以其族行，曰：「虞不臘矣，在此行也，晉不更舉矣。」

八月，甲午。晉侯圍上陽，問於卜偃曰：「吾其濟乎？」對曰：「克之。」公曰：「何時？」對曰：「童謠云：『丙之晨，龍尾伏辰，均服振振，取虢之旂。鶉之賁賁，天策焞焞，火中成軍，虢公其奔。』其九月十月之交乎？丙子旦，日在尾，月在策，鶉火中，必是時也。」

冬，十二月，丙子朔。晉滅虢，虢公醜奔京師。師還，館于虞，遂襲虞，滅之。執虞公及其大夫井伯，以媵秦穆姬，而脩虞祀，且歸其職貢於王。故書曰：「晉人執虞公。」罪虞，且言易也。

僖公六年
經
六年春，王正月。

夏。公會齊侯、宋公、陳侯、衛侯、曹伯伐鄭，圍新城。

秋。楚人圍許。諸侯遂救許。

冬。公至自伐鄭。

傳
六年春。晉侯使賈華伐屈，夷吾不能守，盟而行，將奔狄。郤芮曰：「後出同走，罪也。不如之梁，梁近秦而幸焉。」乃之梁。

夏。諸侯伐鄭，以其逃首止之盟故也。圍新密，鄭所以不時城也。

秋。楚子圍許，以救鄭。諸侯救許，乃還。

冬。蔡穆侯將許僖公以見楚子於武城。許男面縛銜璧，大夫衰絰，士輿櫬。楚子問諸逢伯，對曰：「昔武王克殷，微子啟如是，武王親釋其縛。受其璧而祓之，焚其櫬，禮而命之，使復其所。」楚子從之。

僖公七年
經
七年春。齊人伐鄭。

夏。小邾子來朝。鄭殺其大夫申侯。

秋，七月。公會齊侯、宋公、陳世子款、鄭世子華，盟于甯母。曹伯班卒。公子友如齊。

冬。葬曹昭公。

傳
七年春。齊人伐鄭。孔叔言於鄭伯曰：「諺有之曰：『心則不競，何憚於病？』既不能彊，又不能弱，所以斃也。國危矣，請下齊以救國。」公曰：「吾知其所由來矣，姑少待我。」對曰：「朝不及夕，何以待君？」

夏。鄭殺申侯以說于齊，且用陳轅濤塗之譖也。

初，申侯申出也，有寵於楚文王。文王將死，與之璧，使行，曰：「唯我知女。女專利而不厭，予取予求，不女疵瑕也。後之人，將求多於女，女必不免。我死，女必速行，無適小國，將不女容焉。」既葬，出奔鄭，又有寵於厲公。子文聞其死也，曰：「古人有言曰：『知臣莫若君。』弗可改也已！」

秋。盟于甯毌，謀鄭故也。

管仲言於齊侯曰：「臣聞之，招攜以禮，懷遠以德，德禮不易，無人不懷。」齊侯脩禮於諸侯，諸侯官受方物。

鄭伯使大子華聽命於會，言於齊侯曰：「洩氏、孔氏、子人氏三族，實違君命。若君去之以為成，我以鄭為內臣，君亦無所不利焉。」齊侯將許之。管仲曰：「君以禮與信屬諸侯，而以姦終之，無乃不可乎？子父不奸之謂禮，守命共時之謂信。違此二者，姦莫大焉。」公曰：「諸侯有討於鄭，未捷；今苟有釁，從之，不亦可乎？」對曰：「君若綏之以德，加之以訓辭，而帥諸侯以討鄭；鄭將覆亡之不暇，豈敢不懼？若摠其罪人以臨之，鄭有辭矣，何懼？且夫合諸侯以崇德也。會而列姦，何以示後嗣？夫諸侯之會，其德刑禮義，無國不記，記姦之位，君盟替矣。作而不記，非盛德也。君其勿許，鄭必受盟。夫子華既為大子，而求介於大國，以弱其國，亦必不免。鄭有叔詹、堵叔、師叔三良為政，未可間也。」齊侯辭焉。子華由是得罪於鄭。

冬。鄭伯使請盟于齊。

閏月。惠王崩。襄王惡大叔帶之難，懼不立，不發表而告難于齊。

僖公八年
經
八年春，王正月。公會王人、齊侯、宋公、衛侯、許男、曹伯、陳世子款盟于洮。鄭伯乞盟。

夏，狄伐晉。

秋，七月，禘于大廟，用致夫人。

冬，十有二月，丁未，天王崩。

傳
八年春。盟于洮，謀王室也。鄭伯乞盟，請服也。襄王定位而後發喪。

晉里克帥師，梁由靡御，虢射為右，以敗狄于采桑。梁由靡曰：「狄無恥，從之必大克。」里克曰：「懼之而已，無速眾狄。」虢射曰：「期年狄必至，示之弱矣。」

夏，狄伐晉，報采桑之役也，復期月。

秋，禘而致哀姜焉，非禮也。凡夫人不薨于寢，不殯于廟，不赴于同，不祔于姑，則弗致也。

冬，王人來告喪，難故也，是以緩。

宋公疾，大子茲父固請曰：「目夷長且仁，君其立之。」公命子魚。子魚辭曰：「能以國讓，仁孰大焉，臣不及也，且又不順。」遂走而退。

僖公九年
經
九年春，王三月，丁丑，宋公御說卒。

夏，公會宰周公、齊侯、宋子、衛侯、鄭伯、許男、曹伯于葵丘。

秋，七月，乙酉，伯姬卒。

九月，戊辰，諸侯盟于葵丘。甲子，晉侯佹諸卒 。

冬，晉里奚克殺其君之子奚齊。

傳
九年春，宋桓公卒。未葬，而襄公會諸侯，故曰「子」。凡在喪，王曰「小童」，公侯曰「子」。

夏，會于葵丘，尋盟，且脩好，禮也。

王使宰孔賜齊侯胙，曰：「天子有事于文武，使孔賜伯舅胙。」齊侯將下拜。孔曰：「且有後命，天子使孔曰：『以伯舅耋老，加勞賜一級，無下拜。』」對曰：「天威不違顏咫尺，小白，余敢貪天子之命無下拜？恐隕越于下，以遺天子羞，敢不下拜？」下拜登受。

秋，齊侯盟諸侯于葵丘，曰：「凡我同盟之人，既盟之後，言歸于好。」

宰孔先歸，遇晉侯曰：「可無會也。齊侯不務德而勤遠略，故北伐山戎，南伐楚，西為此會也。東略之不知，西則否矣。其在亂乎？君務靖亂，無勤於行。」晉侯乃還。

九月，晉獻公卒。里克、丕鄭欲納文公，故以三公子之徒作亂。

初，獻公使荀息傅奚齊。公疾，召之曰：「以是藐諸孤，辱在大夫，其若之何？」稽首而對曰：「臣竭其股肱之力，加之以忠貞。其濟，君之靈也；不濟，則以死繼之。」公曰：「何謂忠貞？」對曰：「公家之利，知無不為，忠也；送往事居，耦俱無猜，貞也。」

及里克將殺奚齊，先告荀息曰：「三怨將作，秦晉輔之，子將何如？」荀息曰：「將死之。」里克曰：「無益也。」荀叔曰：「吾與先君言矣，不可以貳。能欲復言，而愛身乎？雖無益也，將焉辟之？且人之欲善，誰不如我？我欲無貳，而能謂人已乎？」

冬，十月，里克殺奚齊于次。書曰：「殺其君之子」，未葬也。荀息將死之，人曰：「不如立卓子而輔之。」荀息立公子卓以葬。

十一月，里克殺公子卓于朝。荀息死之。

君子曰：「詩所謂『白圭之玷，尚可磨也；斯言之玷，不可為也。』荀息有焉！」

齊侯以諸侯之師伐晉，及高梁而還，討晉亂也。令不及魯，故不書。

晉郤芮使夷吾重賂秦以求入，曰：「人實有國，我何愛焉？入而能民，土於何有？」從之。

齊隰朋帥師會秦師，納晉惠公。

秦伯謂郤芮曰：「公子誰恃？」對曰：「臣聞亡人無黨，有黨必有讎。夷吾弱不好弄，能鬥不過，長亦不改，不識其他。」公謂公孫枝曰：「夷吾其定乎？」對曰：「臣聞之，唯則定國。詩曰：『不識不知，順帝之則』，文王之謂也。又曰：『不僭不賊，鮮不為則』，無好無惡，不忌不克之謂也。今其言多忌克，難哉！」公曰：「忌則多怨，又焉能克？是吾利也。」

宋襄公即位，以公子目夷為仁，使為左師以聽政，於是宋治。故魚氏世為左師。

僖公十年
經
十年春，王正月，公如齊。狄滅溫，溫子奔衛。晉里克弒其君卓，及其大夫荀息。

夏，齊侯許男伐北戎。晉殺其大夫里克。

秋，七月。

冬，大雨雪。

傳
十年春，狄滅溫，蘇子無信也。蘇子叛王即狄，又不能於狄，狄人伐之，王不救，故滅。蘇子奔衛。

夏，四月，周公忌父、王子黨，會齊隰朋，立晉侯。晉侯殺里克以說。將殺里克，公使謂之曰：「微子則不及此。雖然，子弒二君與一大夫，為子君者，不亦難乎？」對曰：「不有廢也，君何以興？欲加之罪，其無辭乎？臣聞命矣。」伏劍而死。於是丕鄭聘于秦，且謝緩賂，故不及。

晉侯改葬共大子。

秋，狐突適下國，遇大子。大子使登僕，而告之曰：「夷吾無禮，余得請於帝矣，將以晉畀秦，秦將祀余。」對曰：「臣聞之，神不歆非類，民不祀非族，君祀無乃殄乎！且民何罪？失刑乏祀，君其圖之。」君曰：「諾，吾將復請。七日，新城西偏，將有巫者而見我焉。」許之，遂不見。及期而往，告之曰：「帝許我罰有罪矣，敝於韓。」

丕鄭之如秦也，言於秦伯曰：「呂甥、郤稱、冀芮實為不從。若重問以召之，臣出晉君，君納重耳，蔑不濟矣。」

冬，秦伯使泠至報問，且召三子。郤芮曰：幣重而言甘，誘我也。遂殺丕鄭、祁舉及七輿大夫：左行共華、右行賈華、叔堅、騅歂、纍虎、特宮、山祁，皆里丕之黨也。

丕豹奔秦，言於秦伯曰：「晉侯背大主而忌小怨，民弗與也。伐之必出。」公曰：「失眾，焉能殺？違禍，誰能出君？」

僖公十一年
經
十有一年春，晉殺其大夫丕鄭父。

夏，公及夫人姜氏，會齊侯于陽穀。

秋，八月，大雩。

冬，楚人伐黃。

傳
十一年春，晉侯使以丕鄭之亂來告。

天王使召武公、內史過賜晉侯命。受玉惰。過歸告王曰：「晉侯其無後乎！王賜之命，而惰於受瑞，先自棄也已，其何繼之有？禮，國之幹也；敬，禮之輿也。不敬則禮不行，禮不行則上下昏，何以長世？」

夏，揚、拒、泉、皋、伊雒之戎同伐京師，入王城，焚東門，王子帶召之也。秦晉伐戎以救周。

秋，晉侯平戎于王。黃人不歸楚貢。

冬，楚人伐黃。

僖公十二年
經
十有二年春，王三月，庚午，日有食之。

夏，楚人滅黃。

秋，七月。

冬，十有二月，丁丑，陳侯杵臼卒。

傳
十二年春，諸侯城衛楚丘之郛，懼狄難也。

黃人恃諸侯之睦于齊也，不共楚職，曰：「自郢及我九百里，焉能害我？」

夏，楚滅黃。

王以戎難故，討王子帶。

秋，王子帶奔齊。

冬，齊侯使管夷吾平戎于王，使隰朋平戎于晉。

王以上卿之禮饗管仲，管仲辭曰：「臣，賤有司也。有天子之二守國、高在，若節春秋，來承王命，何以禮焉？陪臣敢辭。」王曰：「舅氏，余嘉乃勳，應乃懿德，謂督不忘。往踐乃職，無逆朕命。」管仲受下卿之禮而還。

君子曰：「管氏之世祀也，宜哉！讓不忘其上。詩曰：『愷悌君子，神所勞矣。』」

僖公十三年
經
十有三年春，狄侵衛。

夏，四月，葬陳宣公。公會齊侯、宋公、陳侯、衛侯、鄭伯、許男、曹伯于鹹。

秋，九月，大雩。

冬，公子友如齊。

傳
十三年春，齊侯使仲孫湫聘于周，且言王子帶。事畢，不與王言。歸復命曰：「未可。王怒未怠，其十年乎？不十年，王弗召也。」

夏，會于鹹，淮夷病杞故，且謀王室也。

秋，為戎難故，諸侯戍周。齊仲孫湫致之。

冬，晉薦饑，使乞糴于秦。秦伯謂子桑：「與諸乎？」對曰：「重施而報，君將何求？重施而不報，其民必攜，攜而討焉，無眾必敗。」謂百里：「與諸乎？」對曰：「天災流行，國家代有。救災恤鄰，道也。行道有福。」丕鄭之子豹在秦，請伐晉。秦伯曰：「其君是惡，其民何罪？」秦於是乎輸粟于晉，自雍及絳相繼，命之曰「汎舟之役」。

僖公十四年
經
十有四年春，諸侯城緣陵。

夏，六月，季姬及鄫子遇于防，使鄫子來朝。

秋，八月，辛卯，沙鹿崩。狄侵鄭。

冬，蔡侯肸卒。

傳
十四年春，諸侯城緣陵而遷杞焉。不書其人，有闕也。

鄫季姬來寧，公怒，止之，以鄫子之不朝也。

夏，遇于防，而使來朝。

秋，八月，辛卯，沙鹿崩。晉卜偃曰：「期年將有大咎，幾亡國。」

冬，秦饑，使乞糴于晉。晉人弗與。慶鄭曰：「背施無親，幸災不仁，貪愛不祥，怒鄰不義。四德皆失，何以守國？」虢射曰：「皮之不存，毛將安傅？」慶鄭曰：「棄信背鄰，患孰恤之？無信患作，失援必斃。是則然矣。」虢射曰：「無損於怨，而厚於寇，不如勿與。」慶鄭曰：「背施幸災，民所棄也。近猶讎之，況怨敵乎？」弗聽。退曰：「君其悔是哉！」

僖公十五年
經
十有五年春，王正月，公如齊。楚人伐徐。

三月，公會齊侯、宋公、陳侯、衛侯、鄭伯、許男、曹伯，盟于牡丘，遂次于匡。公孫敖帥師，及諸侯之大夫救徐。

夏，五月，日有食之。

秋，七月，齊師、曹師伐厲。

八月，螽。

九月，公至自會。季姬歸于鄫。己卯晦，震夷伯之廟。

冬，宋人伐曹。楚人敗徐于婁林。

十有一月，壬戌，晉侯及秦伯戰于韓，獲晉侯。

傳
十五年春，楚人伐徐，徐即諸夏故也。

三月，盟于牡丘，尋葵丘之盟，且救徐也。孟穆伯帥師，及諸侯之師救徐，諸侯次于匡以待之。

夏，五月，日有食之。不書朔與日，官失之也。

秋，伐厲，以救徐也。

晉侯之入也，秦穆姬屬賈君焉，且曰：「盡納群公子。」晉侯烝於賈君，又不納群公子，是以穆姬怨之。晉侯許賂中大夫，既而皆背之。賂秦伯以河外列城五，東盡虢略，南及華山，內及解梁城，既而不與。晉饑，秦輸之粟；秦饑，晉閉之糴，故秦伯伐晉。

卜徒父筮之，吉：「涉河，侯車敗。」詰之。對曰：「乃大吉也。三敗，必獲晉君。其卦遇蠱，曰：『千乘三去，三去之餘，獲其雄狐。』夫狐蠱，必其君也。蠱之貞，風也；其悔，山也。歲云秋矣，我落其實，而取其材，所以克也。實落材亡，不敗何待？」三敗及韓。

晉侯謂慶鄭曰：「寇深矣，若之何？」對曰：「君實深之，可若何？」公曰：「不孫。」卜右，慶鄭吉。弗使，步揚御戎，家僕徒為右。乘小駟，鄭入也。慶鄭曰：「古者大事，必乘其產。生其水土而知其人心，安其教訓，而服習其道，唯所納之，無不如志。今乘異產以從戎事，及懼而變，將與人易。亂氣狡憤，陰血周作，張脈僨興，外彊中乾。進退不可，周旋不能，君必悔之。」弗聽。

九月，晉侯逆秦師，使韓簡視師。復曰：「師少於我，鬥士倍我。」公曰：「何故？」對曰：「出因其資，入用其寵，饑食其粟，三施而無報，是以來也。今又擊之，我怠秦奮，倍猶未也。」公曰：「一夫不可狃，況國乎？」遂使請戰，曰：「寡人不佞，能合其眾而不能離也。君若不還，無所逃命。」秦伯使公孫枝對曰：「君之未入，寡人懼之，入而未定列，猶吾憂也。苟列定矣，敢不承命？」韓簡退曰：「吾幸而得囚。」

壬戌，戰于韓原。晉戎馬還濘而止，公號慶鄭。慶鄭曰：「愎諫違卜，固敗是求，又何逃焉？」遂去之。梁由靡御韓簡，虢射為右，輅秦伯，將止之。鄭以救公誤之，遂失秦伯。秦獲晉侯以歸。晉大夫反首拔舍，從之。秦伯使辭焉，曰：「二三子何其慼也！寡人之從君而西也，亦晉之妖夢是踐，豈敢以至？」晉大夫三拜稽首曰：「君履后土而戴皇天，皇天后土，實聞君之言，群臣敢在下風。」

穆姬聞晉侯將至，以大子罃、弘與女簡、璧，登臺而履薪焉。使以免服衰絰逆，且告曰：「上天降災，使我兩君匪以玉帛相見，而以興戎。若晉君朝以入，則婢子夕以死；夕以入，則朝以死。唯君裁之。」乃舍諸靈臺。

大夫請以入。公曰：「獲晉侯，以厚歸也，既而喪歸，焉用之？大夫其何有焉？且晉人慼憂以重我，天地以要我，不圖晉憂，重其怒也。我食吾言，背天地也。重怒難任，背天不祥，必歸晉君。」公子縶曰：「不如殺之，無聚慝焉。」子桑曰：「歸之而質其大子，必得大成。晉未可滅，而殺其君，祇以成惡。且史佚有言曰：『無始禍，無怙亂，無重怒。』重怒難任，陵人不祥。」乃許晉平。

晉侯使郤乞告瑕呂飴甥，且召之。子金教之言曰：「朝國人而以君命賞。且告之曰：『孤雖歸，辱社稷矣，其卜貳圉也。』」眾皆哭。晉於是乎作爰田。呂甥曰：「君亡之不恤，而群臣是憂，惠之至也，將若君何？」眾曰：「何為而可？」對曰：「征繕以輔孺子。諸侯聞之，喪君有君，群臣輯睦，甲兵益多。好我者勸，惡我者懼，庶有益乎！」眾說，晉於是乎作州兵。

初，晉獻公筮嫁伯姬於秦，遇歸妹之睽。史蘇占之，曰：「不吉。其繇曰：『士刲羊，亦無衁也；女承筐，亦無貺也。西鄰責言，不可償也。歸妹之睽，猶無相也。』震之離，亦離之震。『為雷為火，為嬴敗姬。車說其輹，火焚其旗，不利行師，敗于宗丘。歸妹睽孤，寇張之弧。姪其從姑，六年其逋，逃歸其國，而棄其家，明年，其死於高梁之虛。』」

及惠公在秦，曰：「先君若從史蘇之占，吾不及此夫。」韓簡侍，曰：「龜，象也；筮，數也。物生而後有象，象而後有滋，滋而後有數。先君之敗德，及可數乎？史蘇是占，勿從何益？詩曰：『下民之孽，匪降自天。僔沓背憎，職競由人。』」

震夷伯之廟，罪之也，於是展氏有隱慝焉。

冬，宋人伐曹，討舊怨也。

楚敗徐于婁林，徐恃救也。

十月，晉陰飴甥會秦伯，盟于王城。秦伯曰：「晉國和乎？」對曰：「不和。小人恥失其君而悼喪其親，不憚征繕以立圉也，曰：『必報讎，寧事戎狄。』君子愛其君而知其罪，不憚征繕以待秦命，曰：『必報德，有死無二。』以此不和。」秦伯曰：「國謂君何？」對曰：「小人慼，謂之不免；君子恕，以為必歸。小人曰：『我毒秦，秦豈歸君？』君子曰：『我知罪矣，秦必歸君。貳而執之，服而舍之。德莫厚焉，刑莫威焉。服者懷德，貳者畏刑。此一役也，秦可以霸。納而不定，廢而不立，以德為怨，秦不其然？』」秦伯曰：「是吾心也。」改館晉侯，饋七牢焉。

蛾析謂慶鄭曰：「盍行乎？」對曰：「陷君於敗，敗而不死，又使失刑，非人臣也。臣而不臣，行將焉入？」

十一月，晉侯歸。丁丑，殺慶鄭而後入。

是歲，晉又饑，秦伯又餼之粟，曰：「吾怨其君而矜其民。且吾聞唐叔之封也，箕子曰：『其後必大。』晉其庸可冀乎？姑樹德焉，以待能者。」於是秦始征晉河東，置官司焉。

僖公十六年
經
十有六年春，王正月，戊申朔，隕石于宋五。是月，六鷁退飛，過宋都。

三月，壬申，公子季友卒。

夏，四月，丙申，鄫季姬卒。

秋，七月，甲子，公孫茲卒。

冬，十有二月，公會齊侯、宋公、陳侯、衛侯、鄭伯、許男、邢侯、曹伯于淮。

傳
十六年春，隕石于宋五，隕星也。六鷁退飛，過宋都，風也。周內史叔興聘于宋，宋襄公問焉，曰：「是何祥也？吉凶焉在？」對曰：「今茲魯多大喪，明年齊有亂。君將得諸侯而不終。」退而告人曰：「君失問。是陰陽之事，非吉凶所生也。吉凶由人，吾不敢逆君故也。」

夏，齊伐厲，不克。救徐而還。

秋，狄侵晉，取狐廚、受鐸，涉汾，及昆都。因晉敗也。

王以戎難告于齊，齊徵諸侯而戍周。

冬，十一月，乙卯，鄭殺子華。

十二月，會于淮，謀鄫，且東略也。

城鄫，役人病，有夜登丘而呼曰：「齊有亂。」不果城而還。

僖公十七年
經
十有七年春，齊人、徐人伐英氏。

夏，滅項。

秋，夫人姜氏會齊侯于卞。

九月，公至自會。

冬，十有二月，乙亥，齊侯小白卒。

傳
十七年春，齊人為徐伐英氏，以報婁林之役也。

夏，晉大子圉為質於秦，秦歸河東而妻之。

惠公之在梁也，梁伯妻之。梁嬴孕，過期。卜招父與其子卜之，其子曰：「將生一男一女。」招曰：「然。男為人臣，女為人妾。」故名男曰圉，女曰妾。及子圉西質，妾為宦女焉。

師滅項。淮之會，公有諸侯之事，未歸而取項。齊人以為討而止公。

秋，聲姜以公故，會齊侯于卞。

九月，公至。書曰「至自會」，猶有諸侯之事焉，且諱之也。

齊侯之夫人三，王姬、徐嬴、蔡姬，皆無子。齊侯好內，多內寵，內嬖如夫人者六人：長衛姬生武孟，少衛姬生惠公，鄭姬生孝公，葛嬴生昭公，密姬生懿公，宋華子生公子雍。公與管仲屬孝公於宋襄公，以為大子。

雍巫有寵於衛共姬，因寺人貂以薦羞於公，亦有寵。公許之，立武孟。管仲卒，五公子皆求立。

冬，十月，乙亥，齊桓公卒。易牙入，與寺人貂因內寵以殺群吏，而立公子無虧。孝公奔宋。

十二月，乙亥，赴。辛已，夜殯。

僖公十八年
經
十有八年春，王正月，宋公、曹伯、衛人、邾人，伐齊。

夏，師救齊。

五月，戊寅，宋師及齊師戰于甗，齊師敗績。狄救齊。

秋，八月，丁亥，葬齊桓公。

冬，邢人、狄人伐衛。

傳
十八年春，宋襄公以諸侯伐齊。

三月，齊人殺無虧。

鄭伯始朝于楚。楚子賜之金，既而悔之，與之盟曰：「無以鑄兵。」故以鑄三鍾。

齊人將立孝公，不勝四公子之徒，遂與宋人戰。

夏，五月，宋敗齊師于甗，立孝公而還。

秋，八月，葬齊桓公。

冬，邢人、狄人伐衛，圍菟圃。衛侯以國讓父兄子弟，及朝眾，曰：「苟能治之，燬請從焉。」眾不可，而從師于訾婁。狄師還。

梁伯益其國而不能實也，命曰「新里」，秦取之。

僖公十九年
經
十有九年春，王三月，宋人執滕子嬰齊。

夏，六月，宋公、曹人、邾人盟于曹南。鄫子會盟于邾。己酉，邾人執鄫子用之。

秋，宋人圍曹。衛人伐邢。

冬，會陳人、蔡人、楚人、鄭人，盟于齊。梁亡。

傳
十九年春，遂城而居之。

宋人執滕宣公。

夏，宋公使邾文公用鄫子于次睢之社，欲以屬東夷。司馬子魚曰：「古者六畜不相為用，小事不用大牲，而況敢用人乎？祭祀以為人也。民，神之主也。用人，其誰饗之？齊桓公存三亡國以屬諸侯，義士猶曰薄德。今一會而虐二國之君，又用諸淫昏之鬼，將以求霸，不亦難乎？得死為幸。」

秋，衛人伐邢，以報菟圃之役。於是衛大旱，卜有事於山川，不吉。甯莊子曰：「昔周饑，克殷而年豐。今邢方無道，諸侯無伯，天其或者欲使衛討邢乎？」從之，師興而雨。

宋人圍曹，討不服也。子魚言於宋公曰：「文王聞崇德亂而伐之，軍三旬而不降。退脩教而復伐之，因壘而降。詩曰：『刑于寡妻，至于兄弟，以御于家邦。』今君德無乃猶有所闕，而以伐人，若之何？盍姑內省德乎，無闕而後動。」

陳穆公請脩好於諸侯，以無忘齊桓之德。

冬，盟于齊，脩桓公之好也。

梁亡，不書其主，自取之也。初，梁伯好土功，亟城而弗處，民罷而弗堪，則曰「某寇將至。」乃溝公宮，曰：「秦將襲我。」民懼而潰，秦遂取梁。

僖公二十年
經
二十年春，新作南門。

夏，郜子來朝。

五月，乙巳，西宮災。鄭人入滑。

秋，齊人、狄人盟于邢。

冬，楚人伐隨。

傳
二十年春，新作南門。書，不時也。凡啟塞從時。

滑人叛鄭，而服於衛。

夏，鄭公子士、洩堵寇，帥師入滑。

秋，齊狄盟于邢，為邢謀衛難也。於是衛方病邢。

隨以漢東諸侯叛楚。

冬，楚鬭穀於菟帥師伐隨，取成而還。

君子曰：「隨之見伐，不量力也。量力而動，其過鮮矣。善敗由己，而由人乎哉？詩曰：『豈不夙夜，謂行多露。』」

宋襄公欲合諸侯。臧文仲聞之曰：「以欲從人則可，以人從欲鮮濟。」

僖公二十一年
經
二十有一年春，狄侵衛。宋人、齊人、楚人盟于鹿上。

夏，大旱。

秋，宋公、楚子、陳侯、蔡侯、鄭伯、許男、曹伯，會于盂，執宋公以伐宋。

冬，公伐邾。楚人使宜申來獻捷。

十有二月，癸丑，公會諸侯盟于薄。釋宋公。

傳
二十一年春，宋人為鹿上之盟，以求諸侯於楚，楚人許之。公子目夷曰：「小國爭盟，禍也。宋其亡乎，幸而後敗。」

夏，大旱，公欲焚巫、尫。臧文仲曰：「非旱備也。脩城郭，貶食省用，務穡勸分，此其務也，巫、尫何為？天欲殺之，則如勿生。若能為旱，焚之滋甚。」公從之。是歲也，饑而不害。

秋，諸侯會宋公于盂。子魚曰：「禍其在此乎？君欲已甚，其何以堪之？」於是楚執宋公以伐宋。

冬，會于薄以釋之。子魚曰：「禍猶未也，未足以懲君。」

任、宿、須句、顓臾，風姓也。實司大皞與有濟之祀，以服事諸夏。邾人滅須句，須句子來奔，因成風也。成風為之言於公曰：「崇明祀，保小寡，周禮也。蠻夷猾夏，周禍也。若封須句，是崇皞濟而脩祀紓禍也。」

僖公二十二年
經
二十有二年春，公伐邾，取須句。

夏，宋公、衛侯、許男、滕子伐鄭。

秋，八月，丁未，及邾人戰于升陘。

冬，十有一月，己巳，朔，宋公及楚人戰于泓，宋師敗績。

傳
二十二年春，伐邾，取須句，反其君焉，禮也。

三月，鄭伯如楚。

夏，宋公伐鄭。子魚曰：「所謂禍在此矣。」

初，平王之東遷也，辛有適伊川，見被髮而祭於野者，曰：「不及百年，此其戎乎！其禮先亡矣。」

秋，秦、晉遷陸渾之戎于伊川。

晉大子圉為質於秦，將逃歸，謂嬴氏曰：「與子歸乎？」對曰：「子，晉大子，而辱於秦。子之欲歸，不亦宜乎？寡君之使婢子侍執巾櫛，以固子也。從子而歸，棄君命也。不敢從，亦不敢言。」遂逃歸。

富辰言於王曰：「請召大叔。詩曰：『協比其鄰，昏姻孔云。』吾兄弟之不協，焉能怨諸侯之不睦？」王說。王子帶自齊復歸于京師，王召之也。

邾人以須句故出師。公卑邾，不設備而禦之。臧文仲曰：「國無小，不可易也。無備雖眾，不可恃也。詩曰：『戰戰兢兢，如臨深淵，如履薄冰。』又曰：『敬之敬之，天惟顯思，命不易哉！』先王之明德，猶無不難也，無不懼也，況我小國乎？君其無謂邾小，蜂、蠆有毒，而況國乎？」弗聽。

八月，丁未，公及邾師戰于升陘，我師敗績。邾人獲公冑，縣諸魚門。

楚人伐宋以救鄭。宋公將戰，大司馬固諫曰：「天之棄商久矣，君將興之，弗可赦也已。」弗聽。

冬，十一月，己巳，朔，宋公及楚人戰于泓。宋人既成列，楚人未既濟。司馬曰：「彼眾我寡，及其未既濟也，請擊之。」公曰：「不可。」既濟而未成列，又以告。公曰：「未可。」既陳而後擊之，宋師敗績，公傷股，門官殲焉。

國人皆咎公。公曰：「君子不重傷，不禽二毛。古之為軍也，不以阻隘也。寡人雖亡國之餘，不鼓不成列。」子魚曰：「君未知戰。勍敵之人，隘而不列，天贊我也。阻而鼓之，不亦可乎？猶有懼焉。且今之勍者，皆吾敵也。雖及胡耇，獲則取之，何有於二毛？明恥教戰，求殺敵也。傷未及死，如何勿重？若愛重傷，則如勿傷。愛其二毛，則如服焉。三軍以利用也，金鼓以聲氣也。利而用之，阻隘可也。聲盛致志，鼓儳可也。」

丙子晨，鄭文夫人芊氏、姜氏勞楚子於柯澤。楚子使師縉示之俘馘。

君子曰：「非禮也。婦人送迎不出門，見兄弟不踰閾，戎事不邇女器。」

丁丑，楚子入饗于鄭。九獻，庭實旅百，加籩豆六品。饗畢，夜出，文芊送于軍。取鄭二姬以歸。

叔詹曰：「楚王其不沒乎？為禮卒於無別。無別不可謂禮，將何以沒？」諸侯是以知其不遂霸也。

僖公二十三年
經
二十有三年春，齊侯伐宋，圍緡。

夏，五月，庚寅，宋公茲父卒。

秋，楚人伐陳。

冬，十有一月，杞子卒。

傳
二十三年春，齊侯伐宋，圍緡，以討其不與盟于齊也。

夏，五月，宋襄公卒，傷於泓故也。

秋，楚成得臣帥師伐陳，討其貳於宋也。遂取焦、夷，城頓而還。子文以為之功使為令尹。叔伯曰：「子若國何？」對曰：「吾以靖國也。夫有大功而無貴仕，其人能靖者與，有幾？」

九月，晉惠公卒。

懷公命無從亡人。期期而不至，無赦。狐突之子毛及偃，從重耳在秦，弗召。

冬，懷公執狐突曰：「子來則免。」對曰：「子之能仕，父教之忠，古之制也。策名委質，貳乃辟也。今臣之子，名在重耳，有年數矣。若又召之，教之貳也。父教子貳，何以事君？刑之不濫，君之明也，臣之願也。淫刑以逞，誰則無罪？臣聞命矣。」乃殺之。

卜偃稱疾不出，曰：「《周書》有之：『乃大明服。』己則不明，而殺人以逞，不亦難乎？民不見德，而唯戮是聞，其何後之有？」

十一月，杞成公卒。書曰「子」，杞夷也。不書名，未同盟也。凡諸侯同盟，死則赴以名，禮也。赴以名，則亦書之，不然則否，辟不敏也。

晉公子重耳之及於難也，晉人伐諸蒲城。蒲城人欲戰，重耳不可，曰：「保君父之命而享其生祿，於是乎得人。有人而校，罪莫大焉。吾其奔也。」遂奔狄，從者狐偃、趙衰、顛頡、魏武子、司空季子。

狄人伐廧咎如，獲其二女，叔隗、季隗，納諸公子。公子取季隗，生伯鯈、叔劉。以叔隗妻趙衰，生盾。將適齊，謂季隗曰：「待我二十五年，不來而後嫁。」對曰：「我二十五年矣，又如是而嫁，則就木焉。請待子。」處狄十二年而行。

過衛，衛文公不禮焉。出於五鹿，乞食於野人，野人與之塊。公子怒，欲鞭之。子犯曰：「天賜也。」稽首受而載之。

及齊，齊桓公妻之，有馬二十乘。公子安之，從者以為不可，將行，謀於桑下。蠶妾在其上，以告姜氏。姜氏殺之，而謂公子曰：「子有四方之志，其聞之者，吾殺之矣。」公子曰：「無之。」姜曰：「行也。懷與安，實敗名。」公子不可。姜與子犯謀，醉而遣之。醒，以戈逐子犯。

及曹，曹共公聞其駢脅，欲觀其裸。浴，薄而觀之。僖負羈之妻曰：「吾觀晉公子之從者，皆足以相國。若以相，夫子必反其國。反其國，必得志於諸侯。得志於諸侯，而誅無禮，曹其首也。子盍蚤自貳焉？」乃饋盤飧，寘璧焉。公子受飧反璧。

及宋，宋襄公贈之以馬二十乘。

及鄭，鄭文公亦不禮焉。叔詹諫曰：「臣聞天之所啟，人弗及也。晉公子有三焉，天其或者將建諸，君其禮焉。男女同姓，其生不蕃。晉公子，姬出也，而至于今，一也。離外之患，而天下不靖晉國，殆將啟之，二也。有三士足以上人，而從之，三也。晉鄭同儕，其過子弟，固將禮焉，況天之所啟乎？」弗聽。

及楚，楚子饗之，曰：「公子若反晉國，則何以報不穀？」對曰：「子女玉帛，則君有之。羽毛齒革，則君地生焉。其波及晉國者，君之餘也，其何以報？」君曰：「雖然，何以報我？」對曰：「若以君之靈，得反晉國，晉楚治兵，遇於中原，其辟君三舍。若不獲命，其左執鞭弭，右屬櫜鞬，以與君周旋。」

子玉請殺之。楚子曰：「晉公子廣而儉，文而有禮。其從者肅而寬，忠而能力。晉侯無親，外內惡之。吾聞姬姓，唐叔之後，其後衰者也，其將由晉公子乎？天將興之，誰能廢之？違天必有大咎。」乃送諸秦。

秦伯納女五人，懷嬴與焉。奉匜沃盥，既而揮之。怒曰：「秦晉匹也，何以卑我？」公子懼，降服而囚。

他日，公享之。子犯曰：「吾不如衰之文也，請使衰從。」公子賦《河水》，公賦《六月》。趙衰曰：「重耳拜賜。」公子降，拜稽首，公降一級而辭焉。衰曰：「君稱所以佐天子者命重耳，重耳敢不拜？」

僖公二十四年
經
二十有四年春，王正月。

夏，狄伐鄭。

秋，七月。

冬，天王出居于鄭。晉侯夷吾卒。

傳
二十四年春，王正月，秦伯納之。不書，不告入也。

及河，子犯以璧授公子，曰：「臣負羈絏，從君巡於天下。臣之罪甚多矣，臣猶知之，而況君乎？請由此亡。」公子曰：「所不與舅氏同心者，有如白水。」投其璧于河。

濟河，圍令狐，入桑泉，取臼衰。

二月，甲午，晉師軍于廬柳。秦伯使公子縶如晉師。師退，軍于郇。辛丑，狐偃及秦、晉之大夫盟于郇。壬寅，公子入于晉師。丙午，入于曲沃。丁未，朝于武宮。戊申，使殺懷公于高梁。不書，亦不告也。

呂、郤畏偪，將焚公宮而弒晉侯。寺人披請見。公使讓之，且辭焉，曰：「蒲城之役，君命一宿，女即至。其後余從狄君以田渭濱，女為惠公來求殺余，命女三宿，女中宿至。雖有君命，何其速也？夫袪猶在，女其行乎。」對曰：「臣謂君之入也，其知之矣。若猶未也，又將及難。君命無二，古之制也。除君之惡，唯力是視。蒲人、狄人，余何有焉？今君即位，其無蒲、狄乎？齊桓公置射鉤而使管仲相。君若易之，何辱命焉？行者甚眾，豈唯刑臣？」公見之，以難告。

三月，晉侯潛會秦伯于王城。己丑，晦，公宮火。瑕甥、郤芮不獲公，乃如河上，秦伯誘而殺之。晉侯逆夫人嬴氏以歸。秦伯送衛於晉三千人，實紀綱之僕。

初，晉侯之豎頭須，守藏者也。其出也，竊藏以逃，盡用以求納之。及入，求見。公辭焉以沐。謂僕人曰：「沐則心覆，心覆則圖反，宜吾不得見也。居者為社稷之守，行者為羈絏之僕，其亦可也，何必罪居者？國君而讎匹夫，懼者甚眾矣。」僕人以告，公遽見之。

狄人歸季隗于晉，而請其二子。文公妻趙衰，生原同、屏括、摟嬰。趙姬請逆盾與其母。子餘辭。姬曰：「得寵而忘舊，何以使人？必逆之。」固請，許之。來，以盾為才，固請于公，以為嫡子，而使其三子下之。以叔隗為內子，而己下之。

晉侯賞從亡者，介之推不言祿，祿亦弗及。推曰：「獻公之子九人，唯君在矣。惠、懷無親，外內棄之。天未絕晉，必將有主。主晉祀者，非君而誰？天實置之，而二三子以為己力，不亦誣乎？竊人之財，猶謂之盜，況貪天之功以為己力乎？下義其罪，上賞其姦，上下相蒙，難與處矣。」其母曰：「盍亦求之？以死誰懟？」對曰：「尤而效之，罪又甚焉。且出怨言，不食其食。」其母曰：「亦使知之，若何？」對曰：「言，身之文也。身將隱，焉用文之？是求顯也。」其母曰：「能如是乎？與女偕隱。」遂隱而死。晉侯求之不獲，以綿上為之田，曰：「以志吾過，且旌善人。」

鄭之入滑也，滑人聽命。師還，又即衛。鄭公子士洩、堵俞彌帥師伐滑。王使伯服、游孫伯如鄭請滑。鄭伯怨惠王之入而不與厲公爵也，又怨襄王之與衛、滑也，故不聽王命而執二子。王怒，將以狄伐鄭。富辰諫曰：「不可。臣聞之，大上以德撫民，其次親親，以相及也。昔周公弔二叔之不鹹，故封建親戚以蕃屏周。管、蔡、郕、霍、魯、衛、毛、聃、郜、雍、曹、滕、畢、原、酆、郇，文之昭也。邗、晉、應、韓，武之穆也。凡、蔣、邢、茅、胙、祭，周公之胤也。召穆公思周德之不類，故糾合宗族于成周而作詩，曰：『常棣之華，鄂不韡韡。凡今之人，莫如兄弟。』其四章曰：『兄弟鬩于牆，外禦其侮。』而是，則兄弟雖有小忿，不廢懿親。今天子不忍小忿以棄鄭親，其若之何？庸勳，親親，暱近，尊賢，德之大者也。即聾，從昧，與頑，用嚚，姦之大者也。棄德崇姦，禍之大者也。鄭有平、惠之勳，又有厲、宣之親，棄嬖寵而用三良，於諸姬為近，四德具矣。耳不聽五聲之和為聾，目不別五色之章為昧，心不則德義之經為頑，口不道忠信之言為嚚。狄皆則之，四姦具矣。周之有懿德也，猶曰『莫如兄弟』，故封建之。其懷柔天下也，猶懼有外侮，扞禦侮者莫如親親，故以親屏周。召穆公亦云。今周德既衰，於是乎又渝周、召以從諸姦，無乃不可乎？民未忘禍，王又興之，其若文、武何？」王弗聽，使頹叔、桃子出狄師。

夏，狄伐鄭，取櫟。

王德狄人，將以其女為后。富辰諫曰：「不可。臣聞之曰：『報者倦矣，施者未厭。』狄固貪惏，王又啟之。女德無極，婦怨無終，狄必為患。」王又弗聽。

初，甘昭公有寵於惠后，惠后將立之，未及而卒。昭公奔齊，王復之。又通於隗氏。王替隗氏。頹叔、桃子曰：「我實使狄，狄其怨我。」遂奉大叔以狄師攻王。王御士將禦之，王曰：「先后其謂我何？寧使諸侯圖之。」王遂出，及坎欿，國人納之。

秋，頹叔、桃子奉大叔以狄師伐周，大敗周師，獲周公忌父、原伯、毛伯、富辰。王出適鄭，處于氾。大叔以隗氏居于溫。

鄭子華之弟子臧出奔宋，好聚鷸冠。鄭伯聞而惡之，使盜誘之。八月，盜殺之于陳宋之間。

君子曰：「服之不衷，身之災也。《詩》曰：『彼己之子，不稱其服。』子臧之服，不稱也夫！《詩》曰：『自詒伊慼。』其子臧之謂矣。《夏書》曰：『地平天成。』稱也。」

宋及楚平，宋成公如楚。還，入於鄭。鄭伯將享之，問禮於皇武子。對曰：「宋，先代之後也，於周為客。天子有事，膰焉。有喪，拜焉。豐厚可也。」鄭伯從之。享宋公有加，禮也。

冬，王使來告難，曰：「不穀不德，得罪于母弟之寵子帶，鄙在鄭地氾，敢告叔父。」臧文仲對曰：「天子蒙塵于外，敢不奔問官守。」王使簡師父告于晉，使左鄢父告于秦。

天子無出，書曰「天王出居于鄭」，辟母弟之難也。天子凶服降名，禮也。

鄭伯與孔將鉏、石甲父、侯宣多省視官具于氾，而後聽其私政，禮也。

衛人將伐邢，禮至曰：「得其守，國不可得也。我請昆弟仕焉。」乃往得仕。

僖公二十五年
經
二十有五年春，王正月，丙午，衛侯燬滅邢。

夏，四月，癸酉，衛侯燬卒。宋蕩伯姬來逆婦。宋殺其大夫。

秋，楚人圍陳。納頓子于頓。葬衛文公。

冬，十有二月，癸亥，公會衛子、莒慶盟于洮。

傳
二十五年春，衛人伐邢，二禮從國子巡城，掖以赴外，殺之。

正月，丙午。衛侯燬滅邢，同姓也，故名。禮至為銘曰：「余掖殺國子，莫余敢止。」

秦伯師于河上，將納王。狐偃言於晉侯曰：「求諸侯莫如勤王。諸侯信之，且大義也。繼文之業，而信宣於諸侯，今為可矣。」

使卜偃卜之，曰：「吉。遇黃帝戰于阪泉之兆。」公曰：「吾不堪也。」對曰：「周禮未改，今之王，古之帝也。」公曰：「筮之。」筮之，遇大有之睽，曰：「吉。遇公用享于天子之卦也。戰克而王饗，吉孰大焉。且是卦也，天為澤以當日，天子降心以逆公，不亦可乎？大有去睽而復，亦其所也。」

晉侯辭秦師而下。三月，甲辰。次于陽樊，右師圍溫，左師逆王。

夏，四月，丁巳。王入于王城，取大叔于溫，殺之于隰城。

戊午，晉侯朝王。王饗醴，命之宥。請隧，弗許，曰：「王章也。未有代德而有二王，亦叔父之所惡也。」與之陽樊、溫、原、欑茅之田。晉於是始起南陽。

陽樊不服，圍之。蒼葛呼曰：「德以柔中國，刑以威四夷，宜吾不敢服也。此誰非王之親姻，其俘之也？」乃出其民。

秋，秦、晉伐鄀。楚鬭克、屈禦寇以申息之師戍商密。秦人過析，隈入而係輿人，以圍商密，昏而傅焉。宵，坎血加書，偽與子儀、子邊盟者。商密人懼曰：「秦取析矣，戍人反矣！」乃降秦師。囚申公子儀、息公子邊以歸。楚令尹子玉追秦師，弗及。遂圍陳，納頓子于頓。

冬，晉侯圍原，命三日之糧。原不降，命去之。諜出，曰：「原將降矣。」軍吏曰：「請待之。」公曰：「信，國之寶也，民之所庇也。得原失信，何以庇之？所亡滋多。」退一舍而原降。遷原伯貫于冀。趙衰為原大夫，狐溱為溫大夫。

衛人平莒于我。

十二月，盟于洮，脩衛文公之好，且及莒平也。

晉侯問原守於寺人勃鞮。對曰：「昔趙衰以壺飧從徑，餒而弗食。」故使處原。

僖公二十六年
經
二十有六年春，王正月。己未，公會莒子、衛甯速盟于向。齊人侵我西鄙。公追齊師至酅，不及。

夏，齊人伐我北鄙。衛人伐齊。公子遂如楚乞師。

秋，楚人滅夔，以夔子歸。

冬，楚人伐宋，圍緡。公以楚師伐齊，取穀。公至自伐齊。

傳
二十六年春，王正月。公會莒茲平公、甯莊子盟于向，尋洮之盟也。齊師侵我西鄙，討是二盟也。

夏，齊孝公伐我北鄙。衛人伐齊，洮之盟故也。

公使展喜犒師，使受命于展禽。齊侯未入竟，展喜從之，曰：「寡君聞君親舉玉趾，將辱於敝邑，使下臣犒執事。」齊侯曰：「魯人恐乎？」對曰：「小人恐矣，君子則否。」齊侯曰：「室如縣罄，野無青草，何恃而不恐？」對曰：「恃先王之命。昔周公、大公股肱周室，夾輔成王，成王勞之而賜之盟曰：『世世子孫，無相害也！』載在盟府，大師職之。桓公是以糾合諸侯而謀其不協，彌縫其闕而匡救其災，昭舊職也。及君即位，諸侯之望曰：『其率桓之功。』我敝邑用不敢保聚，曰：『豈其嗣世九年而棄命廢職，其若先君何？君必不然。』恃此以不恐。」齊侯乃還。

東門襄仲、臧文仲如楚乞師。臧孫見子玉而道之伐齊、宋，以其不臣也。

夔子不祀祝融與鬻熊。楚人讓之，對曰：「我先王熊摯有疾，鬼神弗赦而自竄于夔。吾是以失楚，又何祀焉？」

秋，楚成得臣、鬭宜申帥師滅夔，以夔子歸。

宋以其善於晉侯也，叛楚即晉。

冬，楚令尹子玉、司馬子西帥師伐宋，圍緡。公以楚師伐齊，取穀。凡師，能左右之曰「以」。寘桓公子雍於穀，易牙奉之以為魯援。楚申公叔侯戍之。桓公之子七人，為七大夫於楚。

僖公二十七年
經
二十有七年春，杞子來朝。

夏，六月，庚寅，齊侯昭卒。

秋，八月，乙未，葬齊孝公。乙巳，公子遂帥師入杞。

冬，楚人、陳侯、蔡侯、鄭伯、許男圍宋。十有二月，甲戌，公會諸侯盟于宋。

傳
二十七年春，杞桓公來朝，用夷禮，故曰「子」。公卑杞，杞不共也。

夏，齊孝公卒，有齊怨，不廢喪紀，禮也。

秋，入杞，責無禮也。

楚子將圍宋，使子文治兵於睽，終朝而畢，不戮一人。子玉復治兵於蒍，終日而畢，鞭七人，貫三人耳。國老皆賀子文，子文飲之酒。蒍賈尚幼，後至，不賀。子文問之，對曰：「不知所賀。子之傳政於子玉，曰：『以靖國也。』靖諸內而敗諸外，所獲幾何？子玉之敗，子之舉也，舉以敗國，將何賀焉？子玉剛而無禮，不可以治民，過三百乘，其不能以入矣。苟入而賀，何後之有？」

冬，楚子及諸侯圍宋，宋公孫固如晉告急。先軫曰：「報施救患，取威定霸，於是乎在矣。」狐偃曰：「楚始得曹，而新昏於衛，若伐曹、衛，楚必救之，則齊、宋免矣。」於是乎蒐于被廬，作三軍，謀元帥。趙衰曰：「郤縠可。臣亟聞其言矣，說禮、樂而敦詩、書。詩、書，義之府也；禮、樂，德之則也；德、義，利之本也。夏書曰：『賦納以言，明試以功，車服以庸。』君其試之。」乃使郤縠將中軍，郤溱佐之；使狐偃將上軍，讓於狐毛而佐之；命趙衰為卿，讓於欒枝、先軫；使欒枝將下軍，先軫佐之。荀林父御戎，魏犨為右。

晉侯始入而教其民，二年，欲用之。子犯曰：「民未知義，未安其居。」於是乎出定襄王，入務利民，民懷生矣。將用之，子犯曰：「民未知信，未宣其用。」於是乎伐原以示之信。民易資者，不求豐焉，明徵其辭。公曰：「可矣乎？」子犯曰：「民未知禮，未生其共。」於是乎大蒐以示之禮。作執秩以正其官，民聽不惑，而後用之。出穀戍，釋宋圍，一戰而霸，文之教也。

僖公二十八年
經
二十有八年春，晉侯侵曹。晉侯伐衛，公子買戍衛，不卒戍，刺之。楚人救衛。

三月，丙午，晉侯入曹，執曹伯，畀宋人。

夏，四月，己巳，晉侯、齊師、宋師、秦師及楚人戰于城濮，楚師敗績。楚殺其大夫得臣。衛侯出奔楚。

五月，癸丑，公會晉侯、齊侯、宋公、蔡侯、鄭伯、衛子、莒子盟于踐土。陳侯如會。公朝于王所。

六月，衛侯鄭自楚復歸于衛，衛元咺出奔晉。陳侯款卒。

秋，杞伯姬來。公子遂如齊。

冬，公會晉侯、齊侯、宋公、蔡侯、鄭伯、陳子、莒子、邾人、秦人于溫。天王狩于河陽。壬申，公朝于王所。晉人執衛侯，歸之于京師。衛元咺自晉復歸于衛。諸侯遂圍許。曹伯襄復歸于曹，遂會諸侯圍許。

傳
二十八年春，晉侯將伐曹，假道于衛，衛人弗許。還自河南濟，侵曹，伐衛。

正月，戊申，取五鹿。

二月，晉郤縠卒。原軫將中軍，胥臣佐下軍，上德也。晉侯、齊侯盟于斂盂。衛侯請盟，晉人弗許。衛侯欲與楚，國人不欲，故出其君以說于晉。衛侯出居于襄牛。公子買戍衛，楚人救衛，不克。公懼於晉，殺子叢以說焉，謂楚人曰：「不卒戍也。」晉侯圍曹，門焉，多死。曹人尸諸城上，晉侯患之，聽輿人之謀曰：「稱舍於墓。」師遷焉，曹人兇懼，為其所得者棺而出之。因其兇也而攻之。

三月，丙午，入曹。數之，以其不用僖負羈而乘軒者三百人也。且曰：「獻狀。」令無入僖負羈之宮而免其族，報施也。魏犨、顛頡怒曰：「勞之不圖，報於何有！」爇僖負羈氏，魏犨傷於胸。公欲殺之而愛其材，使問，且視之病，將殺之。魏犨束胸，見使者曰：「以君之靈，不有寧也。」距躍三百，曲踊三百。乃舍之，殺顛頡以徇于師，立舟之僑以為戎右。

宋人使門尹般如晉師告急。公曰：「宋人告急，舍之，則絕；告楚，不許。我欲戰矣，齊、秦未可，若之何？」先軫曰：「使宋舍我而賂齊、秦，藉之告楚。我執曹君而分曹、衛之田以賜宋人。楚愛曹、衛，必不許也。喜、賂、怒、頑，能無戰乎？」公說，執曹伯，分曹衛之田以畀宋人。楚人入居于申，使申叔去穀，使子玉去宋，曰：「無從晉師。」

晉侯在外十九年矣，而果得晉國。險阻艱難，備嘗之矣！民之情偽，盡知之矣！天假之年，而除其害，天之所置，其可廢乎！軍志曰：「允當則歸。」又曰：「知難而退。」又曰：「有德不可敵。」此三志者，晉之謂矣！

子玉使伯棼請戰，曰：「非敢必有功也，願以間執讒慝之口。」王怒，少與之師，唯西廣、東宮與若敖之六卒實從之。子玉使宛春告於晉師，曰：「請復衛侯而封曹，臣亦釋宋之圍。」子犯曰：「子玉無禮哉！君取一，臣取二，不可失矣。」先軫曰：「子與之。定人之謂禮，楚一言而定三國，我一言而亡之，我則無禮，何以戰乎？不許楚言，是棄宋也。救而棄之，謂諸侯何？楚有三施，我有三怨。怨讎已多，將何以戰？不如私許復曹、衛以攜之，執宛春以怒楚，既戰而後圖之。」公說，乃拘宛春於衛，且私許復曹、衛。曹衛告絕於楚。子玉怒，從晉師。晉師退。軍吏曰：「以君辟臣，辱也。且楚師老矣，何故退？」子犯曰：「師直為壯，曲為老，豈在久乎？微楚之惠不及此，退三舍辟之，所以報也。背惠食言，以亢其讎，我曲楚直，其眾素飽，不可謂老。我退而楚還，我將何求？若其不還，君退臣犯，曲在彼矣。」退三舍，楚眾欲止，子玉不可。

夏，四月，戊辰，晉侯、宋公、齊國歸父、崔夭、秦小子憖次于城濮。楚師背酅而舍，晉侯患之，聽輿人之誦，曰：「原田每每，舍其舊而新是謀。」公疑焉。子犯曰：「戰也！戰而捷，必得諸侯。若其不捷，表裡山河，必無害也。」公曰：「若楚惠何？」欒貞子曰：「漢陽諸姬，楚實盡之。思小惠而忘大恥，不如戰也。」晉侯夢與楚子搏，楚子伏己而盬其腦，是以懼。子犯曰：「吉！我得天，楚伏其罪，吾且柔之矣。」子玉使鬬勃請戰，曰：「請與君之士戲，君馮軾而觀之，得臣與寓目焉。」晉侯使欒枝對曰：「寡君聞命矣。楚君之惠，未之敢忘，是以在此。為大夫退，其敢當君乎？既不獲命矣，敢煩大夫謂二三子：『戒爾車乘，敬爾君事，詰朝將見。』」

晉車七百乘，韅、靷、鞅、靽。晉侯登有莘之虛以觀師，曰：「少長有禮，其可用也！」遂伐其木以益其兵。己巳，晉師陳于莘北，胥臣以下軍之佐當陳、蔡。子玉以若敖之六卒將中軍．曰：「今日必無晉矣！」子西將左，子上將右。胥臣蒙馬以虎皮，先犯陳、蔡。陳、蔡奔，楚右師潰。狐毛設二旆而退之。欒枝使輿曳柴而偽遁，楚師馳之。原軫、郤溱以中軍公族橫擊之。狐毛、狐偃以上軍夾攻子西，楚左師潰。楚師敗績。子玉收其卒而止，故不敗。

晉師三日館穀，及癸酉而還。甲午，至于衡雍，作王宮于踐土。

鄉役之三月，鄭伯如楚致其師，為楚師既敗而懼。使子人九行成于晉，晉欒枝入盟鄭伯。

五月，丙午，晉侯及鄭伯盟于衡雍。丁未，獻楚俘于王，駟介百乘，徒兵千。鄭伯傅王，用平禮也。

已酉，王享醴，命晉侯宥。王命尹氏及王子虎、內史叔興父策命晉侯為侯伯，賜之大輅之服，戎輅之服，彤弓一，彤矢百，玈弓矢千，秬鬯一卣，虎賁三百人。曰：「王謂叔父：『敬服王命，以綏四國，糾逖王慝。』」晉侯三辭，從命，曰：「重耳敢再拜稽首，奉揚天子之丕顯休命。」受策以出，出入三覲。

衛侯聞楚師敗，懼，出奔楚，遂適陳，使元咺奉叔武以受盟。

癸亥，王子虎盟諸侯于王庭。要言曰：「皆獎王室，無相害也！有渝此盟，明神殛之！俾隊其師，無克祚國，及其玄孫，無有老幼！」君子謂是盟也信，謂晉於是役也能以德攻。

初，楚子玉自為瓊弁玉纓，未之服也。先戰，夢河神謂己曰：「畀余，余賜女孟諸之麋。」弗致也。大心與子西使榮黃諫，弗聽。榮季曰：「死而利國，猶或為之，況瓊玉乎？是糞土也，而可以濟師，將何愛焉？」弗聽。出告二子曰：「非神敗令尹，令尹其不勤民，實自敗也！」既敗，王使謂之曰：「大夫若入，其若申息之老何？」子西、孫伯曰：「得臣將死，二臣止之曰：『君其將以為戮。』」及連穀而死。晉侯聞之而後喜可知也，曰：「莫余毒也已！蒍呂臣實為令尹，奉己而已，不在民矣！」

或訴元咺於衛侯曰：「立叔武矣。」其子角從公，公使殺之。咺不廢命，奉夷叔以入守。

六月，晉人復衛侯。甯武子與衛人盟于宛濮，曰：「天禍衛國，君臣不協，以及此憂也。今天誘其衷，使皆降心以相從也。不有居者，誰守社稷？不有行者，誰扞牧圉？不協之故，用昭乞盟于爾大神以誘天衷。自今日以往，既盟之後，行者無保其力，居者無懼其罪。有渝此盟，以相及也。明神先君，是糾是殛。」

國人聞此盟也，而後不貳。衛侯先期入，甯子先，長牂守門以為使也，與之乘而入。公子歂犬、華仲前驅。叔孫將沐，聞君至，喜，捉髮走出，前驅射而殺之。公知其無罪也，枕之股而哭之。歂犬走出，公使殺之。元咺出奔晉。

城濮之戰，晉中軍風于澤，亡大旆之左旃。祁瞞奸命，司馬殺之以徇于諸侯。使茅茷代之。師還。壬午，濟河。舟之僑先歸，士會攝右。

秋，七月，丙申，振旅愷以入于晉，獻俘授馘，飲至大賞，徵會討貳。殺舟之僑以徇于國，民於是大服。君子謂：「文公其能刑矣！三罪而民服。詩云：『惠此中國，以綏四方。』不失賞刑之謂也。」

冬，會于溫，討不服也。

衛侯與元咺訟，甯武子為輔，鍼莊子為坐，士榮為大士。衛侯不勝。殺士榮，刖鍼莊子，謂甯俞忠而免之。執衛侯，歸之于京師，寘諸深室。甯子職納橐饘焉。元咺歸于衛，立公子瑕。

是會也，晉侯召王，以諸侯見，且使王狩。仲尼曰：「以臣召君，不可以訓。」故書曰：「天王狩于河陽。」言非其地也，且明德也。

壬申，公朝于王所。丁丑，諸侯圍許。

晉侯有疾，曹伯之豎侯獳貨筮史，使曰：「以曹為解。齊桓公為會而封異姓，今君為會而滅同姓。曹叔振鐸，文之昭也。先君唐叔，武之穆也。且合諸侯而滅兄弟，非禮也。與衛偕命，而不與偕復，非信也。同罪異罰，非刑也。禮以行義，信以守禮，刑以正邪。舍此三者，君將若之何？」公說，復曹伯，遂會諸侯于許。

晉侯作三行以禦狄，荀林父將中行，屠擊將右行，先篾將左行。

僖公二十九年
經
二十有九年春，介葛盧來。公至自圍許。

夏，六月，會王人、晉人、宋人、齊人、陳人、蔡人、秦人，盟于翟泉。

秋，大雨雹。

冬，介葛盧來。

傳
二十九年春，葛盧來朝，舍于昌衍之上。公在會，饋之芻米，禮也。

夏，公會王子虎、晉孤偃、宋公孫固、齊國歸父、陳轅濤塗、秦小子憖，盟于翟泉，尋踐土之盟，且謀伐鄭也。卿不書，罪之也。在禮，卿不會公、侯，會伯、子、男可也。

秋，大雨雹，為災也。

冬，介葛盧來，以未見公，故復來朝，禮之。加燕好，介葛盧聞牛鳴，曰：「是生三犧，皆用之矣，其音云。」問之而信。

僖公三十年
經
三十年春，王正月。

夏，狄侵齊。

秋，衛殺其大夫元咺及公子瑕。衛侯鄭歸于衛。晉人、秦人圍鄭。介人侵蕭。

冬，天王使宰周公來聘。公子遂如京師，遂如晉。

傳
三十年春，晉人侵鄭，以觀其可攻與否。狄間晉之有鄭虞也。

夏，狄侵齊。晉侯使醫衍酖衛侯。甯俞貨醫，使薄其酖，不死。公為之請，納玉於王與晉侯，皆十榖。王許之。

秋，乃釋衛侯。衛侯使賂周歂、冶廑，曰：苟能納我，吾使爾為卿。周、冶殺元咺及子適、子儀。公入，祀先君。周、冶既服，將命，周歂先入，及門，遇疾而死。冶廑辭卿。

九月，甲午，晉侯、秦伯圍鄭，以其無禮於晉，且貳於楚也。晉軍函陵，秦軍汜南。佚之狐言於鄭伯曰：「國危矣！若使燭之武見秦君，師必退。」公從之。辭曰：「臣之壯也，猶不如人。今老矣，無能為也已！」公曰：「吾不能早用子，今急而求子，是寡人之過也。然鄭亡，子亦有不利焉。」許之。夜縋而出，見秦伯，曰：「秦、晉圍鄭，鄭既知亡矣。若亡鄭而有益於君，敢以煩執事。越國以鄙遠，君知其難也，焉用亡鄭以倍鄰？鄰之厚，君之薄也。若舍鄭以為東道主，行李之往來，共其乏困，君亦無所害。且君嘗為晉君賜矣，許君焦、瑕，朝濟而夕設版焉，君之所知也。夫晉，何厭之有？既東封鄭，又欲肆其西封，若不闕秦，將焉取之？闕秦以利晉，唯君圖之。」秦伯說，與鄭人盟。使杞子、逢孫、楊孫戍之，乃還。子犯謂擊之，公曰：「不可。微夫人力不及此。因人之力而敝之，不仁。失其所與，不知。以亂易整，不武。吾其還也。」亦去之。

初，鄭公子蘭出奔晉，從於晉侯伐鄭，請無與圍鄭。許之。使待命于東。鄭石甲父、侯宣多逆以為大子，以求成于晉，晉人許之。

冬，王使周公閱來聘。饗有昌歜、白、黑、形鹽。辭曰：「國君，文足昭也，武可畏也，則有備物之饗，以象其德。薦五味，羞嘉穀，鹽虎形，以獻其功。吾何以堪之？」

東門襄仲將聘于周，遂初聘于晉。

僖公三十一年
經
三十有一年春，取濟西田。公子遂如晉。

夏，四月，四卜郊，不從，乃免牲。猶三望。

秋，七月。

冬，杞伯姬來求婦。狄圍衛。

十有二月，衛遷于帝丘。

傳
三十一年春，取濟西田，分曹地也。使臧文仲往，宿於重館。重館人告曰：「晉新得諸侯，必親其共，不速行，將無及也。」從之。分曹地自洮以南，東傅于濟，盡曹地也。

襄仲如晉，拜曹田也。

夏，四月，四卜郊，不從，乃免牲，非禮也。猶三望，亦非禮也。禮不卜常祀，而卜其牲日。牛卜日曰牲，牲成而卜郊。上怠慢也。望，郊之細也。不郊，亦無望可也。

秋，晉蒐于清原，作五軍似禦狄。趙衰為卿。

冬，狄圍衛，衛遷于帝丘。卜曰三百年。

衛成公夢康叔曰：「相奪予享。」公命祀相。甯武子不可，曰：「鬼神非其族類，不歆其祀。杞、鄫何事？相之不享，於此久矣。非衛之罪也。不可以間成王、周公之命祀，請改祀命。」

鄭洩駕惡公子瑕，鄭伯亦惡之，故公子瑕出奔楚。

僖公三十二年
經
三十有二年春，王正月。

夏，四月，己丑，鄭伯捷卒。衛人侵狄。

秋，衛人及狄盟。

冬，十有二月，己卯，晉侯重耳卒。

傳
三十二年春，楚鬭章請平于晉，晉陽處父報之。晉楚始通。

夏，狄有亂。衛入侵狄，狄請平焉。

秋，衛人及狄盟。

冬，晉文公卒。庚辰，將殯于曲沃，出絳，柩有聲如牛。卜偃使大夫拜曰：「君命大事，將有西師過軼我，擊之，必大捷焉。」

杞子自鄭使告于秦曰：「鄭人使我掌其北門之管，若潛師以來，國可得也。」穆公訪諸蹇叔，蹇叔曰：「勞師以襲遠，非所聞也。師勞力竭，遠主備之，無乃不可乎！師之所為，鄭必知之。勤而無所，必有悖心。且行千里，其誰不知？」公辭焉。召孟明、西乞、白乙，使出師於東門之外。蹇叔哭之曰：「孟子，吾見師之出，而不見其入也！」公使謂之曰：「爾何知？中壽，爾墓之木拱矣！」蹇叔之子與師，哭而送之曰：「晉人禦師必於殽，殽有二陵焉。其南陵，夏后皋之墓也。其北陵，文王之所辟風雨也。必死是間，余收爾骨焉。」秦師遂東。

僖公三十三年
經
三十有三年春，王二月，秦人入滑。齊侯使國歸父來聘。

夏，四月，辛巳，晉人及姜戎敗秦師于殽。癸巳，葬晉文公。狄侵齊。公伐邾，取訾婁。

秋，公子遂帥師伐邾。晉人敗狄于箕。

冬，十月，公如齊。十有二月，公至自齊。乙巳，公薨于小寢。隕霜不殺草，李梅實。晉人、陳人、鄭人伐許。

傳
三十三年春，秦師過周北門，左右免冑而下，超乘者三百乘。王孫滿尚幼，觀之，言於王曰：「秦師輕而無禮，必敗。輕則寡謀，無禮則脫。入險而脫，又不能謀，能無敗乎？」

及滑，鄭商人弦高將市於周，遇之。以乘韋先，牛十二，犒師，曰：「寡君聞吾子將步師出於敝邑，敢犒從者。不腆敝邑為從者之淹，居則具一日之積，行則備一夕之衛。」且使遽告于鄭。鄭穆公使視客館，則束載、厲兵、秣馬矣。使皇武子辭焉，曰：「吾子淹久於敝邑，唯是脯資，餼牽竭矣。為吾子之將行也，鄭之有原圃，猶秦之有具囿也。吾子取其麋鹿，以閒敝邑，若何？」杞子奔齊，逢孫楊孫奔宋。孟明曰：「鄭有備矣，不可冀也。攻之不克，圍之不繼，吾其還也。」滅滑而還。

齊國莊子來聘，自郊勞至于贈賄，禮成而加之以敏。臧文仲言於公曰：「國子為政，齊猶有禮，君其朝焉。臣聞之，服於有禮，社稷之衛也。」

晉原軫曰：「秦違蹇叔而以貪勤民，天奉我也。奉不可失，敵不可縱。縱敵患生，違天不祥，必伐秦師。」欒枝曰：「未報秦施而伐其師，其為死君乎？」先軫曰：「秦不哀吾喪而伐吾同姓，秦則無禮，何施之為？吾聞之，一日縱敵，數世之患也。謀及子孫，可謂死君乎！」遂發命，遽興姜戎。子墨衰絰，梁弘御戎，萊駒為右。

夏，四月，辛巳，敗秦師于殽，獲百里孟明視、西乞術、白乙丙以歸。遂墨以葬文公，晉於是始墨。文嬴請三帥，曰：「彼實構吾二君。寡君若得而食之，不厭，君何辱討焉？使歸就戮于秦，以逞寡君之志，若何？」公許之。先軫朝，問秦囚。公曰：「夫人請之，吾舍之矣。」先軫怒曰：「武夫力而拘諸原，婦人暫而免諸國，墮軍實而長寇讎，亡無日矣！」不顧而唾。公使陽處父追之，及諸河，則在舟中矣。釋左驂，以公命贈孟明。孟明稽首曰：「君之惠，不以纍臣釁鼓，使歸就戮于秦。寡君之以為戮，死且不朽。若從君惠而免之，三年將拜君賜。」秦伯素服郊次，鄉師而哭，曰：「孤違蹇叔，以辱二三子，孤之罪也！不替孟明，孤之過也！大夫何罪？且吾不以一眚掩大德。」

狄侵齊，因晉喪也。公伐邾，取訾婁，以報升陘之役。邾人不設備。

秋，襄仲復伐邾。狄伐晉，及箕。

八月，戊子，晉侯敗狄于箕。郤缺獲白狄子。先軫曰：匹夫逞志於君而無討，敢不自討乎？免冑入狄師，死焉。狄人歸其元，面如生。

初，臼季使過冀，見冀缺耨，其妻饁之。敬，相待如賓。與之歸，言諸文公曰：「敬，德之聚也！能敬必有德。德以治民，君請用之！臣聞之，出門如賓，承事如祭，仁之則也。」公曰：「其父有罪，可乎？」對曰：「舜之罪也，殛鯀，其舉也興禹。管敬仲，桓之賊也，實相以濟。康誥曰：『父不慈，子不祗，兄不友，弟不共，不相及也。』詩曰：『采葑采菲，無以下體。』君取節焉可也！」文公以為下軍大夫。反自箕，襄公以三命命先且居將中軍，以再命命先茅之縣賞胥臣，曰：「舉郤缺，子之功也。」以一命命郤缺為卿，復與之冀，亦未有軍行。

冬，公如齊，朝，且弔有狄師也。反，薨于小寢，即安也。

晉、陳、鄭伐許，討其貳於楚也。楚令尹子上侵陳、蔡。陳、蔡成，遂伐鄭，將納公子瑕。門于桔柣之門，瑕覆于周氏之汪。外僕髡屯禽之以獻。文夫人斂而葬之鄶城之下。

晉陽處父侵蔡，楚子上救之，與晉師夾泜而軍。陽子患之，使謂子上曰：「吾聞之，『文不犯順，武不違敵。』子若欲戰，則吾退舍，子濟而陳，遲速唯命。不然，紓我，老師費財，亦無益也！」乃駕以待。子上欲涉，大孫伯曰：「不可。晉人無信，半涉而薄我，悔敗何及？不如紓之。」乃退舍。陽子宣言曰：「楚師遁矣！」遂歸。楚師亦歸。大子商臣譖子上曰：「受晉賂而辟之，楚之恥也。罪莫大焉！」王殺子上。

葬僖公，緩，作主，非禮也。凡君薨，卒哭而祔，祔而作主，特祀於主，烝、嘗、禘於廟。


本作品在全世界都属于公有领域，因为作者逝世已经超过100年，并且于1923年1月1日之前出版。