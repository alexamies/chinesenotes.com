哀公元年
經元年．

春．王正月．公即位．楚子．陳侯．隨侯．許男．圍蔡．鼷鼠食郊牛．改卜牛．

夏．四月．辛巳郊．

秋．齊侯．衛侯．伐晉．

冬．仲孫何忌帥師伐邾．

傳元年．

春．楚子圍蔡．報柏舉也．里而栽．廣丈．高倍．夫屯．晝夜九日．如子西之素．蔡人男女以辨．使疆于江汝之間．而還．蔡於是乎請遷于吳．吳王夫差敗越于夫椒．報檇李也．遂入越．越子以甲楯五千．保于會稽．使大夫種因吳大宰嚭以行成．吳子將許之．伍員曰．不可．臣聞之．樹德莫如滋．去疾莫如盡．昔有過澆．殺斟灌以伐斟鄩．滅夏后相．后緡方娠．逃出自竇．歸于有仍．生少康焉．為仍牧正．惎澆能戒之．澆使椒求之．逃奔有虞．為之庖正．以除其害．虞思於是妻之以二姚．而邑諸綸．有田一成．有眾一旅．能布其德．而兆其謀．以收夏眾．撫其官職．使女艾諜澆．使季杼誘豷．遂滅過戈．復禹之績．祀夏配天．不失舊物．今吳不如過．而越大於少康．或將豐之．不亦難乎．句踐能親而務施．施不失人．親不棄勞．與我同壤．而世為仇讎．於是乎克而弗取．將又存之．違天而長寇讎．後雖悔之．不可食巳．姬之衰也．日可俟也．介在蠻夷．而長寇讎．以是求伯．必不行矣．弗聽．退而告人曰．越十年生聚．而十年教訓．二十年之外．吳其為沼乎．

三月．越及吳平．吳入越不書．吳不告慶．越不告敗也．

夏．四月．齊侯．衛侯．救邯鄲．圍五鹿．吳之入楚也．使召陳懷公．懷公朝國人而問焉．曰．欲與楚者右．欲與吳者左．陳人從田．無田從黨．逢滑當公而進曰．臣聞國之興也以福．其亡也以禍．今吳未有福．楚未有禍．楚未可棄．吳未可從．而晉盟主也．若以晉辭．吳若何．公曰．國勝君亡．非禍而何．對曰．國之有是多矣．何必不復．小國猶復．況大國乎．臣聞國之興也．視民如傷．是其福也．其亡也．以民為土芥．是其禍也．楚雖無德．亦不艾殺其民．吳日敝於兵．暴骨如莽．而未見德焉．天其或者正訓楚也．禍之適吳．其何日之有．陳侯從之．及夫差克越．乃脩先君之怨．

秋．八月．吳侵陳．脩舊怨也．齊侯．衛侯．會于乾侯．救范氏也．師及齊師．衛孔圉鮮虞人伐晉．取棘蒲．吳師在陳．楚大夫皆懼曰．闔廬惟能用其民．以敗我於柏舉．今聞其嗣又甚焉．將若之何．子西曰．二三子恤不相睦．無患吳矣．昔闔廬食不二味．居不重席．室不崇壇．器不彤鏤．宮室不觀．舟車不飾．衣服財用．擇不取費．在國．天有菑癘．親巡其孤寡．而共其乏困．在軍．熟食者分而後敢食．其所嘗者．卒乘與焉．勤恤其民．而與之勞逸．是以民不罷勞．死不知曠．吾先大夫子常易之．所以敗我也．今聞夫差．次有臺榭陂池焉．宿有妃嬙嬪御焉．一日之行．所欲必成．玩好必從．珍異是聚．觀樂是務．視民如讎．而用之日新．夫先自敗也已．安能敗我．

冬．十一月．晉趙鞅伐朝歌．

哀公二年
經二年．

春．王二月．季孫斯．叔孫州仇．仲孫何忌．帥師伐邾．取漷東田及沂西田．癸巳．叔孫州仇．仲孫何忌．及邾人盟于句繹．

夏．四月．丙子．衛侯元卒．滕子來朝．晉趙鞅帥師納衛世子蒯瞶于戚．

秋．八月．甲戌．晉趙鞅帥師．及鄭罕達帥師．戰于鐵．鄭師敗績．

冬．十月．葬衛靈公．

十有一月．蔡遷于州來．蔡殺其大夫公子駟．

傳二年．

春．伐邾．將伐絞．邾人愛其土．故賂以漷沂之田而受盟．初．衛侯遊于郊．子南僕．公曰．余無子．將立女．不對．他日又謂之．對曰．郢不足以辱社稷．君其改圖．君夫人在堂．三揖在下．君命祇辱．

夏．衛靈公卒．夫人曰．命公子郢為大子．君命也．對曰．郢異於他子．且君沒於吾手．若有之．郢必聞之．且亡人之子輒在．乃立輒．

六月．乙酉．晉趙鞅納衛大子于戚．宵迷．陽虎曰．右河而南必至焉．使大子絻．八人衰絰．偽自衛逆者．告於門．哭而入．遂居之．

秋．八月．齊人輸范氏粟．鄭子姚．子般．送之．士吉射逆之．趙鞅禦之．遇于戚．陽虎曰．吾車少．以兵車之旆．與罕駟兵車．先陳．罕駟自後隨而從之．彼見吾貌．必右懼心．於是乎會之．必大敗之．從之．卜戰．龜焦．樂丁曰．詩曰．爰始爰謀．爰契我龜．謀協以故．兆詢可也．簡子誓曰．范氏中行氏反易天明．斬艾百姓．欲擅晉國而滅其君．寡君恃鄭而保焉．今鄭為不道．棄君助臣．二三子順天明．從君命．經德義．除詬恥．在此行也．克敵者．上大夫受縣．下大夫受郡．士田十萬．庶人工商遂．人臣隸圉免．志父無罪．君實圖之．若其有罪．絞縊以戮．桐棺三寸．不設屬辟．素車樸馬．無入于兆．下卿之罰也．甲戌．將戰．郵無恤御簡子．衛太子為右．登鐵上．望見鄭師眾．大子懼．自投于車下．子良授大子綏而乘之．曰．婦人也．簡子巡列．曰．畢萬匹夫也．七戰皆獲．有馬百乘．死於牖下．群子勉之．死不在寇．繁羽御趙羅．宋勇為右．羅無勇麇之．吏詰之．御對曰．痁作而伏．衛大子禱曰．曾孫蒯聵．敢昭告皇祖文王．烈祖康叔．文祖襄公．鄭勝亂從．晉午在難．不能治亂．使鞅討之．蒯聵不敢自佚．備持矛焉．敢告無絕筋．無折骨．無面傷．以集大事．無作三祖羞．大命不敢請．佩玉不敢愛．鄭人擊簡子中肩．斃于車中．獲其蜂旗．大子救之以戈．鄭師北．獲溫大夫趙羅．大子復伐之．鄭師大敗．獲齊粟千車．趙孟喜曰．可矣．傅傁曰．雖克鄭．猶有知在．憂未艾也．初．周人與范氏田．公孫尨稅焉．趙氏得而獻之．吏請殺之．趙孟曰．為其主也．何罪．止而與之田．及鐵之戰．以徒五百人．宵攻鄭師．取蜂旗於子姚之幕下．獻曰．請報主德．追鄭師．姚．般．公孫林．殿而射．前列多死．趙孟曰．國無小．既戰．簡子曰．吾伏弢嘔血．鼓音不衰．今日我上也．大子曰．吾救主於車．退敵於下．我右之上也．郵良曰．我兩靷將絕．吾能止之．我御之上也．駕而乘材．兩靷皆絕．吳洩庸如蔡納聘．而稍納師．師畢入．眾知之．蔡侯告大夫殺公子駟以說．哭而遷墓．冬．蔡遷于州來．

哀公三年
經三年．

春．齊國夏．衛石曼姑．帥師圍戚．

夏．四月．甲午．地震．

五月．辛卯．桓宮僖宮災．季孫斯．叔孫州仇．帥師城啟陽．宋樂髡帥師伐曹．

秋．七月．丙子．季孫斯卒．蔡人放其大夫公孫獵于吳．

冬．十月．癸卯．秦伯卒．叔孫州仇．仲孫何忌．帥師圍邾．

傳三年．

春．齊衛圍戚．求援于中山．

夏．五月．辛卯．司鐸火．火踰公宮．桓僖災．救火者皆曰顧府．南宮敬叔至．命周人出御書．俟於宮曰．庀女而不在死．子服景伯至．命宰人出禮書．以待命．命不共．有常刑．校人乘馬．巾車脂轄．百官官備．府庫慎守．官人肅給．濟濡帷幕．鬱攸從之．蒙茸公屋．自大廟始．外內以悛．助所不給．有不用命．則有常刑．無赦．公父文伯至．命校人駕乘車．季桓子至．御公立于象魏之外．命救火者．傷人則止．財可為也．命藏象魏．曰．舊章不可亡也．富父槐至．曰．無備而官辦者．猶拾瀋也．於是乎去表之稿．道還公宮．孔子在陳．聞火．曰．其桓僖乎．劉氏．范氏．世為婚姻．萇弘事劉文公．故周與范氏．趙鞅以為討．

六月．癸卯．周人殺萇弘．

秋．季孫有疾．命正常曰．無死．南孺子之子．男也．則以告而立之．女也．則肥也可．季孫卒．康子即位．既葬．康子在朝．南氏生男正常．載以如朝．告曰．夫子有遺言．命其圉臣曰．南氏生男．則以告於君．與大夫．而立之．今生矣．男也．敢告．遂奔衛．康子請退．公使共劉視之．則或殺之矣．乃討之．召正常．正常不反．

冬．十月．晉趙鞅圍朝歌．師于其南．荀寅伐其郛．使其徒自北門入．己犯師而出．癸丑．奔邯鄲．

十一月．趙鞅殺士皋夷．惡范氏也．

哀公四年
經四年．

春．王二月．庚戌．盜殺蔡侯申．蔡公孫辰出奔吳．葬秦惠公．宋人執小邾子．

夏．蔡殺其大夫公孫姓．公孫霍．晉人執戎蠻子赤歸于楚．城西郛．

六月．辛丑．亳社災．

秋．八月．甲寅．滕子結卒．

冬．十有二月．葬蔡昭公．葬滕頃公．

傳四年．

春．蔡昭侯將如吳．諸大夫恐其又遷也．承．公孫翩逐而射之．入於家人而卒．以兩矢門之．眾莫敢進．文之鍇後至．曰．如牆而進．多而殺二人．鍇執弓而先．翩射之．中肘．鍇遂殺之．故逐公孫辰．而殺公孫姓．公孫盱．

夏．楚人既克夷虎．乃謀北方．左司馬販．申公壽餘．葉公諸梁．致蔡於負函．致方城之外於繒關．曰．吳將泝江入郢．將奔命焉．為一昔之期．襲梁及霍．單浮餘圍蠻氏．蠻氏潰．蠻子赤奔晉陰地．司馬起豐析與狄戎．以臨上雒．左師軍于菟和．右師軍于倉野．使謂陰地之命大夫士蔑曰．晉楚有盟．好惡同之．若將不廢．寡君之願也．不然．將通於少．習以聽命．士蔑請諸趙孟．趙孟曰．晉國未寧．安能惡於楚．必速與之．士蔑乃致九州之戎．將裂田以與蠻子而城之．且將為之卜．蠻子聽卜．遂執之．與其五大夫．以畀楚師于三戶．司馬致邑立宗焉．以誘其遺民．而盡俘以歸．

秋．七月．齊陳乞．弦施．衛甯跪．救范氏．庚午．圍五鹿．

九月．趙鞅圍邯鄲．

冬．十一月．邯鄲降．荀寅奔鮮虞．趙稷奔臨．

十二月．弦施逆之．遂墮臨．國夏伐晉．取邢．任．欒．鄗．逆畤．陰人．盂．壺口．會鮮虞．納荀寅于柏人．

哀公五年
經五年．

春．城毗．

夏．齊侯伐宋．晉趙鞅帥師伐衛．

秋．九月．癸酉．齊侯杵臼卒．

冬．叔還如齊．

閏月．葬齊景公．

傳五年．

春．晉圍柏人．荀寅．士吉射．奔齊．初．范氏之臣王生．惡張柳朔．言諸昭子．使為柏人．昭子曰．夫非而讎乎．對曰．私讎不及．公好不廢．過惡不去．善義之經也．臣敢違之．及范氏出．張柳朔謂其子．爾從主．勉之．我將止死．主生授我矣．吾不可以僭之．遂死於柏人．

夏．趙鞅伐衛．范氏之故也．遂圍中牟．齊燕姬生子．不成而死．諸子．鬻姒之子荼嬖．諸大夫恐其為大子也．言於公曰．君之齒長矣．未有大子．若之何．公曰．二三子間於憂虞．則有疾疢．亦姑謀樂．何憂於無君．公疾．使國惠子．高昭子．立荼．寘群公子於萊．

秋．齊景公卒．

冬．十月．公子嘉．公子駒．公子黔．奔衛．公子鉏．公子陽生．來奔．萊人歌之曰．景公死乎不與埋．三軍之事乎不與謀．師乎師乎．何黨之乎．鄭駟秦富而侈．嬖大夫也．而常陳卿之車服於其庭．鄭人惡而殺之．子思曰．詩曰．不解于位．民之攸塈．不守其位．而能久者鮮矣．商頌曰．不僭不濫．不敢怠皇．命以多福．

哀公六年
經六年．

春．城邾瑕．晉趙鞅帥師伐鮮虞．吳伐陳． 夏．齊國夏及高張來奔．叔還會吳于柤．

秋．七月．庚寅．楚子軫卒．齊陽生入于齊．齊陳乞弒其君荼．

冬．仲孫何忌帥師伐邾．宋向巢帥師伐曹．

傳六年．

春．晉伐鮮虞．治范氏之亂也．吳伐陳．復脩舊怨也．楚子曰．吾先君與陳有盟．不可以不救．乃救陳．師于城父．齊陳乞偽事高國者．每朝必驂乘焉．所從必言．諸大夫曰．彼皆偃蹇．將棄子之命．皆曰．高國得君．必偪我．盍去諸．固將謀子．子早圖之．圖之莫如盡滅之．需事之下也．及朝．則曰．彼虎狼也．見我在子之側．殺我無日矣．請就之位．又謂諸大夫曰．二子者禍矣．恃得君而欲謀二三子．曰．國之多難．貴寵之由．盡去之而後君定．既成謀矣．盍及其未作也．先諸作而後悔．亦無及也．大夫從之．

夏．六月．戊辰．陳乞鮑牧及諸大夫以甲入于公宮．昭子聞之．與惠子乘如公．戰于莊．敗．國人追之．國夏奔莒．遂及高張晏圉．弦施來奔．

秋．七月．楚子在城父．將救陳．卜戰不吉．卜退不吉．王曰．然則死也．再敗楚師．不如死．棄盟逃讎．亦不如死．死一也．其死讎乎．命公子申為王．不可．則命公子結．亦不可．則命公子啟．五辭而後許．將戰．王有疾．庚寅．昭王攻大冥．卒于城父．子閭退曰．君王舍其子而讓．群臣敢忘君乎．從君之命．順也．立君之子．亦順也．二順不可失也．與子西．子期．謀潛師閉塗．逆越女之子章立之．而後還．是歲也．有雲如眾．赤鳥夾日以飛．三日．楚子使問諸周大史．周大史曰．其當王身乎．若禜之．可移於令尹．司馬王曰．除腹心之疾．而寘諸股肱何益．不穀不有大過．天其夭諸．有罪受罰．又焉移之．遂弗禜．初．昭王有疾．卜曰．河為祟．王弗祭．大夫請祭諸郊．王曰．三代命祀．祭不越望．江漢雎章．楚之望也．禍福之至．不是過也．不穀雖不德．河非所獲罪也．遂弗祭．孔子曰．楚昭王知大道矣．其不失國也宜哉．夏書曰．惟彼陶唐．帥彼天常．有此冀方．今失其行．亂其紀綱．乃滅而亡．又曰．允出茲在茲．由己率常可矣．

八月．齊邴意茲來奔．陳僖子使召公子陽生．陽生駕而見南郭且于．曰．嘗獻馬於季孫．不入於上乘．故又獻此．請與子乘之．出萊門而告之故．闞止知之．先待諸外．公子曰．事未可知．反與壬也處．戒之．遂行．逮夜至於齊．國人知之．僖子使子士之母養之．與饋者皆入．

冬．十月．丁卯．立之．將盟．鮑子醉而往．其臣差車鮑點．曰．此誰之命也．陳子曰．受命于鮑子．遂誣鮑子曰．子之命也．鮑子曰．女忘君之為孺子牛．而折其齒乎．而背之也．悼公稽首曰．吾子奉義而行者也．若我可．不必亡一大夫．若我不可．不必亡一公子．義則進．否則退．敢不唯子是從．廢興無以亂．則所願也．鮑子曰．誰非君之子．乃受盟．使胡姬以安孺子如賴．去鬻姒．殺王甲．拘江說．囚王豹于句竇之丘．公使朱毛告於陳子曰．微子則不及此．然君異於器．不可以二．器二不匱．君二多難．敢布諸大夫．僖子不對而泣．曰．君舉不信群臣乎．以齊國之困．困又有憂．少君不可以訪．是以求長君．庶亦能容群臣乎．不然．夫孺子何罪．毛復命．公悔之．毛曰．君大訪於陳子．而圖其小．可也．使毛遷孺子於駘．不至．殺諸野幕之下．葬諸殳冒淳．

哀公七年
經七年．

春．宋皇瑗帥師侵鄭．晉魏曼多帥師侵衛．

夏．公會吳于鄫．

秋．公伐邾．八月．己酉．入邾．以邾子益來．宋人圍曹．

冬．鄭駟弘帥師救曹．

傳七年．

春．宋師侵鄭．鄭叛晉故也．晉師侵衛．衛不服也．

夏．公會吳于鄫．吳來徵百牢．子服景伯對曰．先王未之有也．吳人曰．宋百牢我．魯不可以後宋．且魯牢晉大夫過十．吳王百牢．不亦可乎．景伯曰．晉范鞅貪而棄禮．以大國懼敝邑．故敝邑十一牢之．君若以禮命於諸侯．則有數矣．若亦棄禮．則有淫者矣．周之王也．制禮上物．不過十二．以為天之大數也．今棄周禮．而曰必百牢．亦唯執事．吳人弗聽．景伯曰．吳將亡矣．棄天而背本．不與．必棄疾於我．乃與之．太宰嚭召季康子．康子使子貢辭．大宰嚭曰．國君道長．而大夫不出門．此何禮也．對曰．豈以為禮．畏大國也．大國不以禮命於諸侯．苟不以禮．豈可量也．寡君既共命焉．其老豈敢棄其國．大伯端委以治周禮．仲雍嗣之．斷髮文身．臝以為飾．豈禮也哉．有由然也．反自鄫．以吳為無能為也．季康子欲伐邾．乃饗大夫以謀之．子服景伯曰．小所以事大．信也．大所以保小．仁也．背大國不信．伐小國不仁．民保於城．城保於德．失二德者．危將焉保．孟孫曰．二三子以為何如．惡賢而逆之．對曰．禹合諸侯於塗山．執玉帛者萬國．今其存者．無數十焉．唯大不字小．小不事大也．知必危．何故不言．魯德如邾．而以眾加之．可乎．不樂而出．

秋‧伐邾．及范門．猶聞鍾聲．大夫諫．不聽．茅成子請告於吳．不許．曰．魯擊柝聞於邾．吳二千里．不三月不至．何及於我．且國內豈不足．成子以茅叛．師遂入邾．處其公宮．眾師晝掠．邾眾保于繹．師宵掠．以邾子益來．獻于亳社．囚諸負瑕．負瑕故有繹．邾茅夷鴻以束帛乘韋．自請救於吳．曰．魯弱晉而遠吳．馮恃其眾而背君之盟．辟君之執事．以陵我小國．邾非敢自愛也．懼君威之不立．君威之不立．小國之憂也．若夏盟於鄫衍．秋而背之．成求 而不違．四方諸侯．其何以事君．且魯賦八百乘．君之貳也．邾賦六百乘．君之私也．以私奉貳．唯君圖之．吳子從之．宋人圍曹．鄭桓子思曰．宋人有曹．鄭之患也．不可以不救．

冬．鄭師救曹．侵宋．初．曹人或夢眾君子立于社宮．而謀亡曹．曹叔振鐸請待公孫彊．許之．旦而求之曹．無之．戒其子曰．我死．爾聞公孫彊為政．必去之．及曹伯陽即位．好田弋．曹鄙人公孫彊好弋．獲白鴈．獻之．且言田弋之說．說之．因訪政事．大說之．有寵使為司城以聽政．夢者之子乃行．彊言霸說於曹伯．曹伯從之．乃背晉而奸宋．宋人伐之．晉人不救．築五邑於其郊．曰．黍丘．揖丘．大城．鍾．邘．

哀公八年
經八年．

春．王正月．宋公入曹．以曹伯陽歸．吳伐我．

夏．齊人取讙及闡．歸邾子益于邾．

秋．七月．

冬．十有二月．癸亥．杞伯過卒．齊人歸讙及闡．

傳八年．

春．宋公伐曹．將還．褚師子肥殿．曹人詬之．不行．師待之．公聞之怒．命反之．遂滅曹．執曹伯．及司城彊以歸．殺之．吳為邾故．將伐魯．問於叔孫輒．叔孫輒對曰．魯有名而無情．伐之必得志焉．退而告公山不狃．公山不狃曰．非禮也．君子違不適讎國．未臣而有伐之．奔命焉．死之可也．所託也則隱．且夫人之行也．不以所惡廢鄉．今子以小惡而欲覆宗國．不亦難乎．若使子率．子必辭．王將使我子張疾之．王問於子洩．對曰．魯雖無與立．必有與斃．諸侯將救之．未可以得志焉．晉與齊楚輔之．是四讎也．夫魯．齊晉之脣．脣亡齒寒．君所知也．不救何為．三月．吳伐我．子洩率．故道險．從武城．初武城人或有因於吳竟田焉．拘鄫人之漚菅者．曰．何故使吾水滋．及吳師至．拘者道之．以伐武城．克之．王犯嘗為之宰．澹臺子羽之父好焉．國人懼．懿子謂景伯．若之何．對曰．吳師來．斯與之戰．何患焉．且召之而至．又何求焉．吳師克東陽而進．舍於五梧．明日．舍於蠶室．公賓庚．公甲叔子．與戰于夷．獲叔子與析朱鉏．獻於王．王曰．此同車．必使能．國未可望也．明日舍于庚宗．遂次于泗上．微虎欲宵攻王舍．私屬徒七百人．三踊於幕庭．卒三百人．有若與焉．及稷門之內．或謂季孫曰．不足以害吳．而多殺國士．不如已也．乃止之．吳子聞之．一夕三遷．吳人行成．將盟．景伯曰．楚人圍宋．易子而食．析骸而爨．猶無城下之盟．我未及虧．而有城下之盟．是棄國也．吳輕而遠．不能久．將歸矣．請少待之．弗從．景伯負載．造於萊門．乃請釋子服何於吳．吳人許之．以王子姑曹當之．而後止．吳人盟而還．齊悼公之來也．季康子以其妹妻之．即位而逆之．季魴侯通焉．女言其情．弗敢與也．齊侯怒．

夏．五月．齊鮑牧帥師伐我．取讙及闡．或譖胡姬於齊侯．曰．安孺子之黨也．

六月．齊侯殺胡姬．齊侯使如吳請師．將以伐我．乃歸邾子．邾子又無道．吳子使大宰子餘討之．囚諸樓臺栫之以棘．使諸大夫奉大子革以為政．

秋．及齊平．

九月．臧賓如如齊蒞盟．齊閭丘明來蒞盟．且逆季姬以歸．嬖．鮑牧又謂群公子曰．使女有馬千乘乎．公子愬之．公謂鮑子．或譖子．子姑居於潞以察之．若有之．則分室以行．若無之．則反子之所．出門．使以三分之一行．半道．使以二乘．及潞．麇之以入．遂殺之．

冬．十二月．齊人歸讙及闡．季姬嬖故也．

哀公九年
經九年．

春．王二月．葬杞僖公．宋皇瑗帥師取鄭師于雍丘．

夏．楚人伐陳．

秋．宋公伐鄭．

冬．十月．

傳九年．

春．齊侯使公孟綽辭師于吳．吳子曰．昔歲寡人聞命．今又革之．不知所從．將進受命於君．鄭武子賸之嬖．許瑕求邑．無以與之．請外取．許之．故圍宋雍丘．宋皇瑗圍鄭師．每日遷舍．壘合．鄭師哭．子姚救之．大敗．

二月．甲戌．宋取鄭師于雍丘．使有能者無死．以郟張與鄭羅歸．

夏．楚人伐陳．陳即吳故也．宋公伐鄭．

秋．吳城邗．溝通江淮．晉趙鞅卜救鄭．遇水適火．占諸史趙．史墨．史龜．史龜曰．是謂沈陽．可以興兵．利以伐姜．不利子商．伐齊則可．敵宋不吉．史墨曰．盈．水名也．子．水位也．名位敵．不可干也．炎帝為火師．姜姓其後也．水勝火．伐姜則可．史趙曰．是謂如川之滿．不可游也．鄭方有罪．不可救也．救鄭則不吉．不知其他．陽虎以周易筮之．遇泰之需曰．宋方吉不可與也．微子啟．帝乙之．元子也．宋．鄭．甥舅也．祉．祿也．若帝乙之元子．歸妹而有吉祿．我安得吉焉．乃止．

冬．吳子使．來儆師伐齊．

哀公十年
經十年．

春．王二月．邾子益來奔．公會吳伐齊．

三月．戊戌．齊侯陽生卒．

夏．宋人伐鄭．晉趙鞅帥師侵齊．

五月．公至自伐齊．葬齊悼公．衛公孟彄自齊歸于衛．薛伯夷卒．

秋．葬薛惠公．

冬．楚公子結帥師伐陳．吳救陳．

傳十年．

春．邾隱公來奔．齊甥也．故遂奔齊．公會吳子．邾子．郯子．伐齊南鄙．師于鄎．齊人弒悼公．赴于師．吳子三日哭于軍門之外．徐承帥舟師．將自海入齊．齊人敗之．吳師乃還．

夏‧趙鞅帥師伐齊．大夫請卜之．趙孟曰．吾卜於此起兵．事不再令．卜不襲吉．行也．於是乎取犁及轅．毀高唐之郭．侵及賴而還．

秋．吳子使來復儆師．

冬．楚子期伐陳．吳延州來季子救陳．謂子期曰．二君不務德．而力爭諸侯．民何罪焉．我請退．以為子名務德而安．民乃還．

哀公十一年
經十有一年．

春．齊國書帥師伐我．

夏．陳轅頗出奔鄭．

五月．公會吳伐齊．甲戌．齊國書帥師及吳戰于艾陵．齊師敗績獲齊國書．

秋．七月．辛酉．滕子虞母卒．

秋．十有一月．葬滕隱公．衛世叔齊出奔宋．

傳十一年．

春．齊為鄎故．國書．高無平．帥師伐我．及清．季孫謂其宰冉求．曰．齊師在清．必魯故也．若之何．求曰．一子守．二子從．公禦諸竟．季孫曰．不能．求曰．居封疆之間．季孫告二子．二子不可．求曰．若不可．則君無出．一子帥師．背城而戰．不屬者．非魯人也．魯之群室．眾於齊之兵車．一室敵車．優矣．子何患焉．二子之不欲戰也．宜政在季氏．當子之身．齊人伐魯．而不能戰．子之恥也．大不列於諸侯矣．季孫使從於朝．俟於黨氏之溝．武叔呼而問戰焉．對曰．君子有遠慮．小人何知．懿子強問之．對曰．小人慮材而言．量力而共者也．武叔曰．是謂我不成丈夫也．退而蒐乘．孟孺子洩帥右師．顏羽御．邴洩為右．冉求帥左師．管周父御．樊遲為右．季孫曰．須也弱．有子曰．就用命焉．季孫之甲七千．冉有以武城人三百．為己徒卒．老幼守宮．次于雩門之外．五日．右師從之．公叔務人見保者而泣曰．事充政重．上不能謀．士不能死．何以治民．吾既言之矣．敢不勉乎．師及齊師戰于郊．齊師自稷曲．師不踰溝．樊遲曰．非不能也．不信子也．請三刻而踰之．如之．眾從之．師入齊軍．右師奔．齊人從之．陳瓘．陳莊．涉泗．孟之側後入．以為殿．抽矢策其馬曰．馬不進也．林不狃之伍曰．走乎．不狃曰．誰不如．曰．然則止乎．不狃曰．惡賢．徐步而死．師獲甲首八十．齊人不能師．宵諜曰．齊人遁．冉有請從之．三季孫弗許．孟孺子語人曰．我不如顏羽．而賢於邴洩．子羽銳敏．我不欲戰而能默．洩曰．驅之．公為與其嬖僮汪錡乘．皆死皆殯．孔子曰．能執干戈以衛社稷．可無殤也．冉有用矛於齊師．故能入其軍．孔子曰．義也．

夏．陳轅頗出奔鄭．初轅頗為司徒．賦封田．以嫁公女．有餘．以為己大器．國人逐之．故出道渴．其族轅咺．進稻醴．粱糗．腶脯焉．喜曰．何其給也．對曰．器成而具．曰．何不吾諫．對曰．懼先行．為郊戰．故公會吳子伐齊．

五月．克博．壬申．至于嬴．中軍從王．胥門巢將上軍．王子姑曹將下軍．展如將右軍．齊國書將中軍．高無平將上軍．宗樓將下軍．陳僖子謂其弟書．爾死．我必得志．宗子陽與閭丘明相厲也．桑掩胥御國子．公孫夏曰．二子必死．將戰．公孫夏命其徒歌虞殯．陳子行命其徒具含玉．公孫揮命其徒曰．人尋約．吳髮短．東郭書曰．三戰必死．於此三矣．使問弦多以琴．曰．吾不復見子矣．陳書曰．此行也．吾聞鼓而已．不聞金矣．甲戌．戰于艾陵．展如敗高子．國子敗胥門巢．王卒助之．大敗齊師．獲國書．公孫夏．閭丘明．陳書．東郭書．革車八百乘．甲首三千．以獻于公．將戰．吳子呼叔孫曰．而事何也．對曰．從司馬王賜之甲劍鈹．曰．奉爾君事．敬無廢命．叔孫未能對．衛賜進曰．州仇奉甲從君而拜．公使大史固．歸國子之元．寘之新篋．褽之以玄纁．加組帶焉．寘書于其上．曰．天若不識不衷．何以使下國．吳將伐齊．越子率其眾以朝焉．王及列士．皆有饋賂．吳人皆喜．唯子胥懼曰．是豢吳也夫．諫曰．越在我．心腹之疾也．壤地同面有欲於我．夫其柔服．求濟其欲也．不如早從事焉．得志於齊．猶獲石田也．無所用之．越不為沼．吳其泯矣．使醫除疾．而曰必遺類焉者．未之有也．盤庚之誥曰．其有顛越不共．則劓殄無遺育．無俾易種于茲邑．是商所以興也．今君易之．將以求大．不亦難乎．弗聽．使於齊．屬其子於鮑氏．為王孫氏．反役．王聞之．使賜之屬鏤以死．將死．曰．樹吾墓檟．檟可材也．吳其亡乎．三年．其始弱矣．盈必毀．天之道也．

秋．季孫命脩守備．曰．小勝大．禍也．齊至無日矣．

冬．衛大叔疾出奔宋．初疾娶于宋子朝．其娣嬖．子朝出．孔文子使疾出其妻而妻之．疾使侍人誘其初妻之娣．寘於犁．而為之一宮．如二妻．文子怒．欲攻之．仲尼止之．遂奪其妻．或淫于外州．外州人奪之軒以獻．恥是二者．故出．衛人立遺．使室孔姞．疾臣向魋．納美珠焉．與之城鉏．宋公求珠．魋不與．由是得罪．及桓氏出．城鉏人攻大叔疾．衛莊公復之．使處巢．死焉．殯於鄖．葬於少禘．初．晉悼公子憖亡在衛．使其女僕而田．大叔懿子止而飲之酒．遂聘之．生悼子．悼子即位．故夏戊為大夫．悼子亡．衛人翦夏戊．孔文子之將攻大叔也．訪於仲尼．仲尼曰．胡簋之事．則嘗學之矣．甲兵之事．未之聞也．退命駕而行．曰．鳥則擇木．木豈能擇鳥．文子遽止之．曰．圉豈敢度其私．訪衛國之難也．將止．魯人以幣召之．乃歸．季孫欲以田賦．使冉有訪諸仲尼．仲尼曰．丘．不識也．三發．卒曰．子為國老．待子而行．若之何子之不言也．仲尼不對．而私於冉有曰．君子之行也．度於禮．施取其厚．事舉其中．斂從其薄．如是則以丘亦足矣．若不度於禮．而貪冒無厭．則雖以田賦．將又不足．且子季孫若欲行而法．則周公之典在．若欲苟而行．又何訪焉．弗聽．

哀公十二年
經十有二年．

春．用田賦．

夏．五月．甲辰．孟子卒．公會吳于橐皋．

秋．公會衛侯．宋皇瑗．于鄖．宋向巢帥師伐鄭．

冬．十有二月．螽．

傳十二年．

春．王正月．用田賦．

夏．五月．昭夫人孟子卒．昭公娶于吳．故不書姓．死不赴．故不稱夫人．不反哭．故言不葬小君．孔子與弔．適季氏．季氏不絻．放絰而拜．公會吳于橐皋．吳子使大宰嚭請尋盟．公不欲使．子貢對曰盟．所以周信也．故心以制之．玉帛以奉之．言以結之．明神以要之．寡君以為苟有盟焉．弗可改也巳．若猶可改．日盟何益．今吾子曰．必尋盟．若可尋也．亦可寒也．乃不尋盟．吳徵會于衛．初．衛人殺吳行人且姚而懼．謀於行人子羽．子羽曰．吳方無道．無乃辱吾君．不如止也．子木曰．吳方無道．國無道．必棄疾於人．吳雖無道．猶足以患衛．往也．長木之．斃無不摽也．國狗之瘈．無不噬也．而況大國乎．

秋．衛侯會吳于鄖．公及衛侯．宋皇瑗盟．而卒辭吳盟．吳人藩衛侯之舍．子服景伯謂子貢曰．夫諸侯之會．事既畢矣．侯伯致禮地主歸餼．以相辭也．今吳不行禮於衛．而藩其君舍以難之．子盍見大宰．乃請束錦以行．語及衛故．大宰嚭曰．寡君願事衛君．衛君之來也緩．寡君懼．故將止之．子貢曰．衛君之來．必謀於其眾．其眾或欲或否．是以緩來．其欲來者．子之黨也．其不欲來者．子之讎也．若執衛君．是墮黨而崇讎也．夫墮子者．得其志矣．且合諸侯而執衛君．誰敢不懼．墮黨崇讎．而懼諸侯．或者難以霸乎．大宰嚭說．乃舍衛侯．衛侯歸．效夷言．子之尚幼．曰．君必不免．其死於夷乎．執焉．而又說其言．從之固矣．

冬．十二月．螽．季孫問諸仲尼．仲尼曰．丘聞之．火伏而後蟄者畢．今火猶西流．司厤過也．宋鄭之間．有隙地焉．曰．彌作．頃丘．玉暢．喦戈．鍚．子產與宋人為成曰．勿有是．及宋平元之族．自蕭奔鄭．鄭人為之城喦戈鍚．

九月．宋向巢伐鄭．取鍚．殺元公之孫．遂圍喦．

十二月．鄭罕達救喦．丙申．圍宋師．

哀公十三年
經十有三年．

春．鄭罕達帥師取宋師于喦．

夏．許男成卒．公會晉侯及吳子于黃池．楚公子申帥師伐陳．於越入吳．

秋．公至自會．晉魏曼多帥師侵衛．葬許元公．

九月．螽．

冬．十有一月．有星孛于東方．盜殺陳夏區夫．

十有二月．螽．

傳十三年．

春．宋向魋救其師．鄭子賸使徇曰．得桓魋者有賞．魋也逃歸．遂取宋師于喦．獲成讙．郜延．以六邑為虛．

夏．公會單平公．晉定公．吳夫差于黃池．

六月．丙子．越子伐吳．為二隧．疇無餘．謳陽．自南方先及郊．吳大子友．王子地．王孫彌庸．壽於姚．自泓上觀之．彌庸見姑蔑之旗．曰．吾父之旗也．不可以見讎而弗殺也．大子曰．戰而不克．將亡國．請待之．彌庸不可．屬徒五千．王子地助之．乙酉．戰．彌庸獲疇無餘．地獲謳陽．越子至．王子地守．丙戌．復戰．大敗吳師．獲大子友．王孫彌庸．壽於姚．丁亥．入吳．吳人告敗于王．王惡其聞也．自剄七人於幕下．

秋．七月．辛丑．盟．吳晉爭先．吳人曰．於周室．我為長．晉人曰．於姬姓．我為伯．趙鞅呼司馬寅曰．日旰矣．大事未成．二臣之罪也．建鼓整列．二臣死之．長幼必可知也．對曰．請姑視之．反曰．肉食者無墨．今吳王有墨．國勝乎．大子死乎．且夷德輕．不忍久．請少待之．乃先晉人．吳人將以公見晉侯．子服景伯對使者曰．王合諸侯．則伯帥侯牧以見於王．伯合諸侯．則侯帥子男以見於伯．自王以下．朝聘玉帛不同．故敝邑之職貢於吳．有豐於晉．無不及焉．以為伯也．今諸侯會．而君將以寡君見晉君．則晉成為伯矣．敝邑將改職貢．魯賦於吳八百乘．若為子男．則將半邾．以屬於吳．而如邾以事晉．且執事以伯召諸侯．而以侯終之．何利之有焉．吳人乃止．既而悔之．將囚景伯．景伯曰．何也．立後於魯矣．將以二乘．與六人從．遲速唯命．遂囚以還．及戶牖．謂大宰曰．魯將以十月上辛．有事於上帝先王．季辛而畢．何．世有職焉．自襄以來．未之改也．若不會．祝宗將曰．吳實然．且謂魯不共．而執其賤者七人．何損焉．大宰嚭言於王曰．無損於魯．而祗為名．不如歸之．乃歸景伯．吳申叔儀．乞糧於公孫有山氏．曰．佩玉繠兮．余無所繫之．旨酒一盛兮．余與褐之父睨之．對曰．梁則無矣．麤則有之．若登首山以呼曰．庚癸乎．則諾王．欲伐宋殺其丈夫．而囚其婦人．大宰嚭曰．可勝也．而弗能居也．乃歸．

冬．吳及越平．

哀公十四年
經十有四年．

春．西狩獲麟．小邾射以句繹來奔．

夏‧四月．齊陳恆執其君．寘于舒州．庚戌叔還卒．

五月．庚申朔．日有食之．陳宗豎出奔楚．宋向魋入于曹以叛．莒子狂卒．

六月．宋向魋自曹出奔衛．宋向巢來奔．齊人弒其君壬于舒州．

秋．晉趙鞅帥師伐衛．

八月．辛丑．仲孫何忌卒．

冬．陳宗豎自楚復入于陳．陳人殺之．陳轅買出奔楚．有星孛．饑．

傳十四年．

春．西狩于大野．叔孫氏之車子鉏商獲麟．以為不祥．以賜虞人．仲尼觀之．曰．麟也．然後取之．小邾射以句繹來奔．曰使季路要我．吾無盟矣．使子路．子路辭．季康子使冉有謂之曰．千乘之國．不信其盟．而信子之言．子何辱焉．對曰．魯有事于小邾．不敢問故．死其城下可也．彼不臣而濟其言．是義之也．由弗能．齊簡公之在魯也．闞止有寵焉．及即位．使為政．陳成子憚之．驟顧諸朝．諸御鞅言於公曰．陳闞不可並也．君其擇焉．弗聽．子我夕．陳逆殺人．逢之．遂執以入．陳氏方睦．使疾．而遺之潘沐．備酒肉焉．饗守囚者．醉而殺之．而逃．子我盟諸陳於陳宗．初．陳豹欲為子我臣．使公孫言已．已有喪而止．既而言之．曰．有陳豹者．長而上僂．望視．事君子必得志．欲為子臣．吾憚其為人也．故緩以告．子我曰．何害．是其在我也．使為臣．他日．與之言政．說遂有寵．謂之曰．我盡逐陳氏．而立女．若何．對曰．我遠於陳氏矣．且其違者．不過數人．何盡逐焉．遂告陳氏．子行曰．彼得君．弗先．必禍子．子行舍於公宮．

夏．五月．壬申．成子兄弟．四乘如公．子我在幄．出逆之．遂入．閉門．侍人禦之．子行殺侍人．公與婦人飲酒於檀臺．成子遷諸寢．公執戈．將擊之．大史子餘曰．非不利也．將除害也．成子出舍于庫．聞公猶怒．將出曰．何所無君．子行抽劍曰．需．事之賊也．誰非陳宗．所不殺子者．有如陳宗．乃止．子我歸．屬徒攻闈與大門．皆不勝．乃出．陳氏追之．失道於弇中．適豐丘．豐丘人執之以告．殺諸郭關．成子將殺大陸子方．陳逆請而免之．以公命取車於道．及耏．眾知而東之．出雍門．陳豹與之車．弗受．曰．逆為余請．豹與余車．余有私焉．事子我．而有私於其讎．何以見魯衛之士．東郭賈奔衛．庚辰．陳恆執公于舒州．公曰．吾早從鞅之言．不及此．宋桓魋之寵．害於公．公使夫人驟請享焉．而將討之．未及．魋先謀公．請以鞍易薄．公曰．不可．薄．宗邑也．乃益鞍七邑．而請享公焉．以日中為期．家備盡往．公知之．告皇野曰．余長魋也．今將禍余．請即救．司馬子仲曰．有臣不順．神之所惡也．而況人乎．敢不承命．不得左師不可．請以君命召之．左師每食擊鍾．聞鍾聲．公曰．夫子將食．既食．又奏．公曰．可矣．以乘車往．曰．跡人來告．曰．逢澤有介麇焉．公曰．雖魋未來．得左師吾與之田．若何．君憚告子．野曰．嘗私焉．君欲速．故以乘車逆子．與之乘．至．公告之故．拜不能起．司馬曰．君與之言．公曰．所難子者．上有天．下有先君．對曰．魋之不共．宋之禍也．敢不唯命是聽．司馬請瑞焉．以命其徒攻桓氏．其父兄故臣曰．不可．其新臣曰．從吾君之命．遂攻之子．頎騁而告桓司馬．司馬欲入．子車止之．曰．不能事君．而又伐國．民不與也．祇取死焉．向魋遂入于曹．以叛．

六月．使左師巢伐之．欲質大夫以入焉．不能．亦入于曹取質．魋曰．不可．既不能事君．又得罪于民．將若之何．乃舍之．民遂叛之．向魋奔衛．向巢來奔．宋公使止之．曰寡人與子有言矣．不可以絕向氏之祀．辭曰．臣之罪大．盡滅桓氏可也．若以先臣之故．而使有後．君之惠也．若臣則不可以入矣．司馬牛致其邑與珪焉．而適齊．向魋出於衛地．公文氏攻之．求夏后氏之璜焉．與之他玉．而奔齊．陳成子使為次卿．司馬牛又致其邑焉．而適吳．吳人惡之而反．趙簡子召之．陳成子亦召之．卒於魯郭門之外．阬氏葬諸丘輿．甲午．齊陳恆弒其君壬于舒州．孔丘三日齊．而請伐齊．三．公曰．魯為齊弱久矣．子之伐之．將若之何．對曰．陳恆弒其君．民之不與者半．以魯之眾．加齊之半．可克也．公曰．子告季孫．孔子辭．退而告人曰．吾以從大夫之後也．故不敢不言．初．孟孺子洩將圉馬於成．成宰公孫宿不受．曰孟孫為成之病．不圉馬焉．孺子怒．襲成．從者不得入．乃反．成有司使．孺子鞭之．

秋．八月．辛丑．孟懿子卒．成人奔喪．弗內．袒免哭于衢．聽共．弗許．懼．不歸．

哀公十五年
經十有五年．

春．王正月．成叛．

夏．五月．齊高無平出奔北燕．鄭伯伐宋．

秋．八月．大雩．晉趙鞅帥師伐衛．

冬．晉侯伐鄭．及齊平．衛公孟彄出奔齊．

傳十五年．

春．成叛于齊．武伯伐成．不克．遂城輸．

夏．楚子西．子期．伐吳．及桐汭．陳侯使公孫貞子弔焉．及良而卒．將以尸入．吳子使大宰嚭勞．且辭曰．以水潦之不時．無乃廩然隕大夫之尸．以重寡君之憂．寡君敢辭上介．芋尹蓋對曰．寡君聞楚為不道．荐伐吳國．滅厥民人．寡君使蓋備使．弔君之下吏．無祿．使人逢天之慼．大命隕隊．絕世于良．廢日共積．一日遷次．今君命逆使人曰．無以尸造于門．是我寡君之命委于草莽也．且臣聞之．曰事死如事生．禮也．於是乎有朝聘而終．以尸將事之禮．又有朝聘而遭喪之禮．若不以尸將命．是遭喪而還也．無乃不可乎．以禮防民．猶或踰之．今大夫曰．死而棄之．是棄禮也．其何以為諸侯主．先民有言曰．無穢虐士．備使奉尸將命．苟我寡君之命．達于君所．雖隕于深淵．則天命也．非君與涉人之過也．吳人內之．

秋．齊陳瓘如楚．過衛．仲由見之．曰．天或者以陳氏為斧斤．既斲喪公室．而他人有之．不可知也．其使終饗之．亦不可知也．若善魯以待時．不亦可乎．何必惡焉．子玉曰．然．吾受命矣．子使告我弟．

冬．及齊平．子服景伯如齊．子贛為介．見公孫成．曰人皆臣人．而有背人之心．況齊人雖為子役．其有不貳乎．子．周公之孫也．多饗大利．猶思不義．利不可得．而喪宗國．將焉用之．成曰．善哉．吾不早聞命．陳成子館客．曰．寡君使恆告曰．寡君願事君如事衛君．景伯揖子贛而進之．對曰．寡君之願也．昔晉人伐衛．齊為衛故．伐晉冠氏．喪車五百．因與衛地．自濟以西．禚媚杏．以南．書社五百．吳人加敝邑以亂．齊因其病．取讙與闡．寡君是以寒心．若得視衛君之事君也．則固所願也．成子病之．乃歸成．公孫宿以其兵甲入于嬴．衛孔圉取大子蒯聵之姊．生悝．孔氏之豎渾良夫．長而美．孔文子卒．通於內．大子在戚．孔姬使之焉．大子與之言曰．苟使我入獲國．服冕乘軒．三死無與．與之盟．為請於伯姬．

閏月．良夫與大子入．舍於孔氏之外圃．昏．二人蒙衣而乘．寺人羅御．如孔氏．孔氏之老欒寧問之．稱姻妾以告．遂入．適伯姬氏．既食．孔伯姬杖戈而先．大子與五人介．輿豭從之．迫孔悝於廁強盟之．遂劫以登臺．欒寧將飲酒．炙未熟．聞亂．使告季子．召獲駕乘車．行爵食炙．奉衛侯輒來奔．季子將入．遇子羔將出．曰．門已閉矣．季子曰．吾姑至焉．子羔曰．弗及．不踐其難．季子曰．食焉．不辟其難．子羔遂出．子路入．及門．公孫敢門焉．曰．無入為也．季子曰．是公孫也．求利焉而逃其難．由．不然．利其祿．必救其患．有使者出．乃入．曰大子焉用孔悝．雖殺之．必或繼之．且曰．大子無勇．若燔臺半．必舍孔叔大子聞之懼．下石乞．盂黶敵子路．以戈擊之．斷纓．子路曰．君子死．冠不免．結纓而死．孔子聞衛亂．曰．柴也．其來由也死矣．孔悝立莊公．莊公害故政．欲盡去之．先謂司徒瞞成曰．寡人離病於外久矣．子請亦嘗之．歸告褚師比．欲與之伐公．不果．

哀公十六年
經十有六年．

春．王正月．己卯．衛世子蒯聵自戚入于衛．衛侯輒來奔．

二月．衛子還成出奔宋．

夏．四月．己丑．孔丘卒．

傳十六年．

春．瞞成．褚師比．出奔宋．衛侯使鄢武子告于周．曰蒯聵得罪于君父君母．逋竄于晉．晉以王室之故．不棄兄弟．寘諸河上．天誘其衷．獲嗣守封焉．使下臣肸．敢告執事．王使單平公對曰．肸以嘉命．來告余一人．往謂叔父．余嘉乃成世．復爾祿次．敬之哉．方天之休．弗敬弗休．悔其可追．

夏．四月．己丑．孔丘卒．公誄之曰．旻天不弔．不憖遺一老．俾屏余一人以在位．煢煢余在疚．嗚呼．哀哉．尼父無自律．子贛曰．君其不沒於魯乎．夫子之言曰．禮失則昏．名失則愆．失志為昏．失所為愆．生不能用．死而誄之．非禮也．稱一人．非名也．君兩失之．

六月．衛侯飲孔悝酒於平陽．重酬之．大夫皆有納焉．醉而送之．夜半而遣之．載伯姬於平陽而行．及西門．使貳車反祏於西圃．子伯季子．初為孔氏臣．新登于公．請追之．遇載祏者．殺而乘其車．許公為．反祏．遇之曰．與不仁人爭．明無不勝．必使先射．射三發．皆遠許為．許為射之．殪．或以其車從．得祏於橐中．孔悝出奔宋．楚大子建之遇讒也．自城父奔宋．又辟華氏之亂於鄭．鄭人甚善之．又適晉．與晉人謀襲鄭．乃求復焉．鄭人復之如初．晉人使諜於子木．請行而期焉．子木暴虐於其私邑．邑人訴之．鄭人省之．得晉諜焉．遂殺子木．其子曰勝．在吳．子西欲召之．葉公曰．吾聞勝也．詐而亂．無乃害乎．子西曰．吾聞勝也．信而勇．不為不利．舍諸邊竟．使衛藩焉．葉公曰．周仁之謂信．率義之謂勇．吾聞勝也．好復言．而求死士．殆有私乎．復言非信也．期死非勇也．子必悔之．弗從．召之使處吳竟．為白公．請伐鄭．子西曰．楚未節也．不然．吾不忘也．他日又請．許之．未起師．晉人伐鄭．楚救之．與之盟．勝怒曰．鄭人在此．讎不遠矣．勝自厲劍．子期之子平見之．曰．王孫何自厲也．曰．勝以直聞．不告女．庸為直乎．將以殺爾父．平以告子西．子西曰．勝如卵．余翼而長之．楚國第．我死．令尹司馬．非勝而誰．勝聞之曰．令尹之狂也．得死乃非我．子西不悛．勝謂石乞．曰王與二卿士．皆五百人當之．則可矣．乞曰．不可得也．曰．市南有熊宜僚者．若得之．可以當五百人矣．乃從白公而見之．與之言．說．告之故．辭．承之以劍．不動．勝曰．不為利諂．不為威惕．不洩人言．以求媚者．去之．吳人伐慎．白公敗之．請以戰備獻．許之．遂作亂．

秋．七月．殺子西．子期．于朝．而劫惠王．子西以袂掩面而死．子期曰．昔者吾以力事君．不可以弗終．抉豫章以殺人．而後死．石乞曰．焚庫弒王．不然不濟．白公曰．不可．殺王不祥．焚庫無聚．將何以守矣．乞曰．有楚國而治其民．以敬事神．可以得祥．且有聚矣．何患弗從．葉公在蔡．方城之外皆曰．可以入矣．子高曰．吾聞之．以險徼幸者．其求無饜．偏重必離．聞其殺齊管脩也．而後入．白公欲以子閭為王．子閭不可．遂劫以兵．子閭曰．王孫若安靖楚國．匡正王室．而後庇焉．啟之願也．敢不聽從．若將專利．以傾王室．不顧楚國．有死不能．遂殺之．而以王如高府．石乞尹門．圉公陽穴宮．負王以如昭夫人之宮．葉公亦至．及北門．或遇之曰．君胡不冑．國人望君．如望慈父母焉．盜賊之矢若傷君．是絕民望也．若之何不冑．乃冑而進．又遇一人曰．君胡冑．國人望君．如望歲焉．日日以幾．若見君面．是得艾也．民知不死．其亦夫有奮心．猶將旌君以徇於國．而反掩面以絕民望．不亦甚乎．乃免冑而進．遇箴尹固．帥其屬將與白公．子高曰．微二子者．楚不國矣．棄德從賊．其可保乎．乃從葉公．使與國人以攻白公．白公奔山而縊．其徒微之生拘石乞．而問白公之死焉．對曰．余知其死所．而長者使余勿言．曰．不言將烹．乞曰．此事克則為卿．不克則烹．固其所也．何害．乃烹石乞．王孫燕奔頯黃氏．諸梁兼二事．國寧．乃使寧為令尹．使寬為司馬．而老於葉．衛侯占夢嬖人．求酒於大叔僖子．不得．與卜人比．而告公曰．君有大臣在西南隅．弗去．懼害．乃逐大叔遺．遺奔晉．衛侯謂渾良夫曰．吾繼先君．而不得其器．若之何．良夫代執火者而言．曰．疾與亡君．皆君之子也．召之．而擇材焉．可也．若不材．器可得也．豎告大子．大子使五人輿豭從己．劫公而強盟之．且請殺良夫．公曰．其盟免三死．曰．請三之後．有罪殺之．公曰．諾哉．

哀公十七年
傳十七年．

春．衛侯為虎幄於藉圃．成求令名者．而與之始食焉．大子請使良夫．良夫乘衷甸．兩牡．紫衣狐裘．至．袒裘不釋劍而食．大子使牽以退．數之以三罪．而殺之．

三月．越子伐吳．吳子禦之笠澤．夾水而陳．越子為左右句卒．使夜或左或右．鼓譟而進．吳師分以御之．越子以三軍潛涉．當吳中軍而鼓之．吳師大亂．遂敗之．晉趙鞅使告于衛曰．君之在晉也．志父為主．請君若大子來．以免志父．不然．寡君其曰．志父之為也．衛侯辭以難．大子又使椓之．

夏．六月．趙鞅圍衛．齊國觀．陳瓘．救衛．得晉人之致師者．子玉使服而見之．曰．國子實執齊柄．而命瓘曰．無辟晉師．豈敢廢命．子又何辱．簡子曰．我卜伐衛．未卜與齊戰．乃還．楚白公之亂．陳人恃其聚而侵楚．楚既寧．將取陳麥．楚子問帥於大師子穀．與葉公諸梁．子穀曰．右領差車．與左史老．皆相令尹司馬以伐陳．其可使也．子高曰．率賤．民慢之．懼不用命焉．子穀曰．觀丁父．鄀俘也．武王以為軍率．是以克州蓼．服隨唐．大啟群蠻．彭仲爽．申俘也．文王以為令尹．實縣申息．朝陳蔡．封畛於汝．唯其任也．何賤之有．子高曰．天命不諂．令尹有憾於陳．天若亡之．其必令尹之子是與．君盍舍焉．臣懼右領與左史．有二俘之賤．而無其令德也．王卜之．武城尹吉．使帥師取陳麥．陳人御之．敗．遂圍陳．

秋．七月．己卯．楚公孫朝帥師滅陳．王與葉公枚卜子良．以為令尹．沈尹朱曰．吉．過於其志．葉公曰．王子而相國．過將何為．他日改卜子國．而使為令尹．衛侯夢于北宮．見人登昆吾之觀．被髮北面而譟曰．登此昆吾之虛．綿綿生之瓜．余為渾良夫．叫天無辜．公親筮之．胥彌赦占之．曰．不害．與之邑．寘之．而逃奔宋．衛侯貞卜．其繇曰．如魚竀尾．衡流而方羊裔焉．大國滅之．將亡闔門塞竇．乃自後踰．

冬．十月．晉復伐衛．入其郛．將入城．簡子曰．止．叔向有言曰．怙亂滅國者無後．衛人出莊公．而與晉平．晉立襄公之孫般師而還．

十一月．衛侯自鄄入．般師出．初．公登城以望．見戎州．問之．以告．公曰．我姬姓也．何戎之有焉．翦之．公使匠久．公欲逐石圃．未及而難作．辛巳．石圃因匠氏攻公．公闔門而請．弗許．踰于北方而隊．折股．戎州人攻之．大子疾．公子青．踰從公．戎州人殺之．公入于戎州己氏．初．公自城上．見己氏之妻髮美．使髡之．以為呂姜鬄．既入焉．而示之璧．曰．活我．吾與女璧．己氏曰．殺女．璧其焉往．遂殺之．而取其璧．衛人復公孫般師而立之．

十二月．齊人伐衛．衛人請平．立公子起．執般師以歸．舍諸潞．公會齊侯盟于蒙．孟武伯相．齊侯稽首．公拜．齊人怒．武伯曰．非天子．寡君無所稽首．武伯問於高柴曰．諸侯盟．誰執牛耳．季羔曰．鄫衍之役．吳公子姑曹．發陽之役．衛石魋．武伯曰．然則彘也．宋皇瑗之子麇．有友曰田丙．而奪其兄劖般邑．以與之．劖般慍而行．告桓司馬之臣子儀克．子儀克適宋．告夫人曰．麇將納桓氏．公問諸子仲．初．子仲將以杞姒之子．非我為子．麇曰．必立伯也．是良材．子仲怒．弗從．故對曰．右師則老矣．不識麇也．公執之．皇瑗奔晉．召之．

哀公十八年
傳十八年．

春．宋殺皇瑗．公聞其情．復皇氏之族．使皇緩為右師．巴人伐楚．圍鄾．初．右司馬子國之卜也．觀瞻曰．如志．故命之．及巴師至．將卜師．王曰．寧如志．何卜焉．使帥師而行．請承．王曰．寢尹工尹．勤先君者也．

三月．楚公孫寧．吳由于．薳固．敗巴師于鄾．故封子國於析．君子曰．惠王知志．夏書曰．官占．唯能蔽志．昆命于元龜．其是之謂乎．志曰．聖人不煩卜筮．惠王其有焉．

夏．衛石圃逐其君起．起奔齊．衛侯輒自齊復歸．逐石圃．而復石魋．與大叔遺．

哀公十九年
傳十九年．

春．越人侵楚．以誤吳也．

夏．楚公子慶．公孫寬．追越師．至冥．不及．乃還．

秋．楚沈諸梁伐東夷．三夷男女．及楚師盟于敖．

冬．叔青如京師．敬王崩故也．

哀公二十年
傳二十年．

春．齊人來徵會．夏．會于廩丘．為鄭故．謀伐晉．鄭人辭諸侯．

秋．師還．吳公子慶忌驟諫吳子曰．不改必亡．弗聽．出居于艾．遂適楚．聞越將伐吳．

冬．請歸平越．遂歸欲除不忠者以說于越．吳人殺之．

十一月．越圍吳．趙孟降於喪食．楚隆曰．三年之喪．親暱之極也．主又降之．無乃有故乎．趙孟曰．黃池之役．先主與吳王有質．曰．好惡同之．今越圍吳．嗣子不廢舊業．而敵之．非晉之所能及也．吾是以為降．楚隆曰．若使吳王知之．若何．趙孟曰．可乎．隆曰．請嘗之．乃往．先造于越軍曰．吳犯間上國多矣．聞君親討焉．諸夏之人．莫不欣喜．唯恐君志之不從．請入視之．許之．告于吳王曰．寡人之老無恤．使陪臣隆．敢展謝其不共．黃池之役．君之先臣志父．得承齊盟．曰．好惡同之．今君在難．無恤不敢憚勞．非晉國之所能及也．使陪臣敢展布之．王拜稽首曰．寡人不佞．不能事越．以為大夫憂．拜命之辱．與之一簞珠．使問趙孟．曰．句踐將生憂寡人．寡人死之不得矣．王曰．溺人必笑．吾將有問也．史黯何以得為君子．對曰．黯也．進不見惡．退無謗言．王曰．宜哉．

哀公二十一年
傳二十一年．

夏．五月．越人始來．

秋．八月．公及齊侯．邾子．盟于顧．齊人責稽首．因歌之．曰．魯人之皋．數年不覺．使我高蹈．唯其儒書．以為二國憂．是行也．公先至于陽穀．齊閭丘息曰．君辱舉玉趾．以在寡君之軍．群臣將傳遽以告寡君．比其復也．君無乃勤．為僕人之未次．請除館於舟道．辭曰．敢勤僕人．

哀公二十二年
傳二十二年．

夏．四月．邾隱公自齊奔越．曰．吳為無道．執父立子．越人歸之．大子革奔越．

冬．十一月．丁卯．越滅吳．請使吳王居甬東．辭曰．孤老矣．焉能事君．乃縊．越人以歸．

哀公二十三年
傳二十三年．

春．宋景曹卒．季康子使冉有弔．且送葬．曰．敝邑有社稷之事．使肥與有職競焉．是以不得助執紼．使求從輿人．曰．以肥之得備彌甥也．有不腆先人之產馬．使求薦諸夫人之宰．其可以稱旌繁乎．

夏．六月．晉荀瑤伐齊．高無平帥師御之．知伯視齊師．馬駭遂驅之．曰．齊人知余旗．其謂余畏而反也．及壘而還．將戰．長武子請卜．知伯曰．君告於天子．而卜之以守龜於宗祧．吉矣．吾又何卜焉．且齊人取我英丘．君命瑤．非敢耀武也．治英丘也．以辭伐罪足矣．何必卜．壬辰．戰于犁丘．齊師敗績．知伯親禽顏庚．

秋．八月．叔青如越．始使越也．越諸鞅來聘．報叔青也．

哀公二十四年
傳二十四年．

夏．四月．晉侯將伐齊．使來乞師．曰．昔臧文仲以楚師伐齊取穀．宣叔以晉師伐齊．取汶陽．寡君欲徼福於周公．願乞靈於臧氏．臧石帥師會之．取廩丘．軍吏令繕．將進．萊章曰．君卑政暴．往歲克敵．今又勝都．天奉多矣．又焉能進．是躗言也．役將班矣．晉師乃還．餼臧石牛．大史謝之．曰．以寡君之在行．牢禮不度．敢展謝之．邾子又無道．越人執之以歸．而立公子何．何亦無道．公子荊之母嬖．將以為夫人．使宗人釁夏獻其禮．對曰．無之．公怒曰．女為宗司．立夫人．國之大禮也．何故無之．對曰．周公及武公娶於薛．孝．惠．娶於商．自桓以下娶於齊．此禮也．則有若以妾為夫人．則固無其禮也．公卒立之．而以荊為大子．國人始惡之．

閏月．公如越．得大子適郢．將妻公．而多與之地．公孫有山．使告于季孫．季孫懼．使因大宰嚭．而納賂焉．乃止．

哀公二十五年
傳二十五年．

夏．五月．庚辰．衛侯出奔宋．衛侯為靈臺于藉圃．與諸大夫飲酒焉．褚師聲子襪而登席．公怒．辭曰．臣有疾異於人．若見之．君將嘔之．是以不敢．公愈怒．大夫辭之．不可．褚師出．公戟其手．曰．必斷而足．聞之．褚師與司寇亥乘．曰．今日幸而後亡．公之入也．奪南氏邑．而奪司寇亥政．公使侍人納公文懿子之車于池．初．衛人翦夏丁氏．以其帑賜彭封彌子．彌子飲公酒．納夏戊之女．嬖．以為夫人．其弟期大叔疾之從孫甥也．少畜於公．以為司徒．夫人寵衰．期得罪公使三匠久．公使優狡盟拳彌．而甚近信之．故褚師比．公孫彌牟．公文要．司寇亥．司徒期．因三匠與拳彌以作亂．皆執利兵．無者執斤．使拳彌入于公宮．而自大子疾之宮．譟以攻公．鄄子士請禦之．彌援其手曰．子則勇矣．將若君何．不見先君乎．君何所不逞欲．且君嘗在外矣．豈必不反．當今不可．眾怒難犯．休而易間也．乃出．將適蒲．彌曰．晉無信．不可．將適鄄．彌曰．齊晉爭我．不可．將適泠．彌曰．魯不足與．請適城鉏．以鉤越．越有君．乃適城鉏．彌曰．衛盜不可知也．請速．自我始．乃載寶以歸．公為支離之卒．因祝史揮以侵衛．衛人病之．懿子知之．見子之．請逐揮．文子曰．無罪．懿子曰．彼好專利而妄．夫見君之入也．將先道焉．若逐之．必出於南門．而適君所．夫越新得諸侯．將必請師焉．揮在朝．使吏遣諸其室．揮出．信弗內．五日．乃館諸外里．遂有寵．使如越請師．

六月．公至自越．季康子．孟武伯．逆於五梧．郭重僕．見二子曰．惡言多矣．君請盡之．公宴於五梧．武伯為祝．惡郭重曰．何肥也．季孫曰．請飲彘也．以魯國之密邇仇讎．臣是以不獲從君．克免於大行．又謂重也肥．公曰．是食言多矣．能無肥乎．飲酒不樂．公與大夫始有惡．

哀公二十六年
傳二十六年．

夏．五月．叔孫舒帥師會越皋如．后庸．宋樂茷．納衛侯．文子欲納之．懿子曰．君愎而虐．少待之．必毒於民．乃睦於子矣．師侵外州．大獲．出禦之．大敗．掘褚師定子之墓．焚之于平莊之上．文子使王孫齊私於皋如．曰．子將大滅衛乎．抑納君而已乎．皋如曰．寡君之命無他．納衛君而已．文子致眾而問焉．曰．君以蠻夷伐國．國幾亡矣．請納之．眾曰．勿納．曰．彌牟亡而有益．請自北門出．眾曰．勿出．重賂越人．申開守陴而納公．公不敢入．師還．立悼公．南氏相之．以城鉏與越人．公曰．期則為此．令苟有怨於夫人者報之．司徒期聘於越．公攻而奪之幣．期告王．王命取之．期以眾取之．公怒．殺期之甥之為大子者．遂卒于越．宋景公無子．取公孫周之子得．與啟．畜諸公宮．未有立焉．於是皇緩為右師．皇非我為大司馬．皇懷為司徒．靈不緩為左師．樂茷為司城．樂朱鉏為大司寇．六卿三族降聽政．因大尹以達．大尹常不告．而以其欲．稱君命以令．國人惡之．司城欲去大尹．左師曰．縱之．使盈其罪．重而無基．能無敝乎．

冬十月．公游于空澤．辛巳．卒于連中．大尹興空澤之士千甲．奉公自空桐入．如沃宮．使召六子曰．聞下有師．君請六子畫．六子至．以甲劫之．曰君有疾病．請二三子盟．乃盟于少寢之庭．曰無為公室不利．大尹立啟．奉喪殯于大宮．三日而後國人知之．司城茷使宣言于國曰．大尹惑蠱其君而專其利．令君無疾而死．死又匿之．是無他矣．大尹之罪也．得夢啟．北首而寢於廬門之外．已為鳥而集於其上．咮加於南門．尾加於桐門．曰．余夢美．必立．大尹謀．曰．我不在盟．無乃逐我．復盟之乎．使祝為載書．六子在唐孟．將盟之．祝襄以載書告皇非我．皇非我因子潞．門尹得．左師謀曰．民與我．逐之乎．皆歸授甲．使徇于國曰．大尹惑蠱其君．以陵虐公室．與我者．救君者也．眾曰．與之．大尹徇曰．戴氏．皇氏．將不利公室．與我者．無憂不富．眾曰．無別．戴氏皇氏欲伐公．樂得曰．不可．彼以陵公有罪．我伐公．則甚焉．使國人施于大尹．大尹奉啟以奔楚．乃立得司城為上卿．盟曰．三族共政．無相害也．衛出公自城鉏．使以弓問子贛．且曰．吾其入乎．子贛稽首受弓．對曰．臣不識也．私於使者曰．昔成公孫於陳．甯武子．孫莊子．為宛濮之盟．而君入．獻公孫於衛齊．子鮮．子展．為夷儀之盟．而君入．今君再在孫矣．內不聞獻之親．外不聞成之卿．則賜不識所由入也．詩曰．無競惟人．四方其順之．若得其人．四方以為主．而國於何有．

哀公二十七年
傳二十七年．

春．越子使后庸來聘．且言邾田．封于駘上．

二月．盟于平陽．三子皆從．康子病之．言及子贛．曰．若在此．吾不及此夫．武伯曰．然何不召．曰．固將召之．文子曰．他日請念．

夏．四月．己亥．季康子卒．公弔焉．降禮．晉荀瑤帥師伐鄭．次于桐丘．鄭駟弘請救于齊．齊師將興．陳子屬孤子．三日朝．設乘車兩馬．繫五邑焉．召顏涿聚之子晉．曰．隰之役．而父死焉．以國之多難．未女恤也．今君命女以是邑也．服車而朝．毋廢前勞．乃救鄭．及留舒．違穀七里．穀人不知．及濮．雨不涉．子思曰．大國在敝邑之宇下．是以告急．今師不行．恐無及也．成子衣製杖戈．立於阪上．馬不出者．助之鞭之．知伯聞之．乃還．曰．我卜伐鄭．不卜敵齊．使謂成子曰．大夫陳子．陳之自出．陳之不祀．鄭之罪也．故寡君使瑤察陳衷焉．謂大夫其恤陳乎．若利本之顛．瑤何有焉．成子怒曰．多陵人者皆不在．知伯其能久乎．中行文子告成子．曰．有自晉師告寅者．將為輕車千乘．以厭齊師之門．則可盡也．成子曰．寡君命恆曰．無及寡．無畏眾．雖過千乘．敢辟之乎．將以子之命告寡君．文子曰．吾乃今知所以亡．君子之謀也．始衷終皆舉之．而後入焉．今我三不知而入之．不亦難乎．公患三桓之侈也．欲以諸侯去之．三桓亦患公之妄也．故君臣多間．公游于陵阪．遇孟武伯於孟氏之衢．曰．請有問於子．余及死乎．對曰．臣無由知之．三問．卒辭不對．公欲以越伐魯．而去三桓．

秋．八月．甲戌．公如公孫有陘氏．因孫於邾．乃遂如越．國人施公孫有山氏．悼之四年．晉荀瑤帥師圍鄭．未至鄭駟弘曰．知伯愎而好勝．早下之．則可行也．乃先保南里以待之．知伯入南里．門于桔柣之門．鄭人俘酅魁壘．賂之以知政．閉其口而死．將門．知伯謂趙孟．入之．對曰．主在此．知伯曰．惡而無勇．何以為子．對曰．以能忍恥．庶無害趙宗乎知伯不悛．趙襄子由是惎知伯．遂喪之．知伯貪而愎．故韓魏反而喪之．


本作品在全世界都属于公有领域，因为作者逝世已经超过100年，并且于1923年1月1日之前出版。