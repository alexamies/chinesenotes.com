襄公元年
經元年．

春．王正月．公即位．仲孫蔑會晉欒黶．宋華元．衛甯殖．曹人．莒人．邾人．滕人．宋人．薛人．圍宋彭城．

夏．晉韓厥帥師伐鄭．仲孫蔑會齊崔杼．曹人．邾人．杞人．次于鄫．

秋．楚公子壬夫帥師侵宋．

九月．辛酉．天王崩．邾子來朝．

冬．衛侯使公孫剽來聘．晉侯使荀罃來聘．

傳元年．

春．己亥．圍宋彭城．非宋地．追書也．於是為宋討魚石．故稱宋．且不登叛人也．謂之宋志．彭城降晉．晉人以宋五大夫在彭城者歸．寘諸瓠丘．齊人不會彭城．晉人以為討．二月．齊大子光為質於晉．

夏．五月．晉韓厥．荀偃．帥諸侯之師伐鄭．入其郛．敗其徒兵於洧上．於是東諸侯之師．次于鄫以待晉師．晉師自鄭．以鄫之師侵楚焦夷．及陳．晉侯．衛侯．次于戚．以為之援．

秋．楚子辛救鄭．侵宋呂留．鄭子然侵宋．取犬丘．

九月．邾子來朝．禮也．

冬．衛子叔．晉知武子．來聘．禮也．凡諸侯即位．小國朝之．大國聘焉．以繼好結信．謀事補闕．禮之大者也．

襄公二年
經二年．

春．王正月．葬簡王．鄭師伐宋．

夏．五月．庚寅．夫人姜氏薨．

六月．庚辰．鄭伯睔卒．晉師．宋師．衛甯殖．侵鄭．

秋．七月．仲孫蔑會晉荀罃．宋華元．衛孫林父．曹人．邾人．于戚．己丑．葬我小君齊姜．叔孫豹如宋．

冬．仲孫蔑會晉荀罃．齊崔杼．宋華元．衛孫林父．曹人．邾人．滕人．薛人．小邾人．于戚．遂城虎牢．楚殺其大夫公子申．

傳二年．

春．鄭師侵宋．楚令也．齊侯伐萊．萊人使正輿子．賂夙沙衛以索馬牛．皆百匹．齊師乃還．君子是以知齊靈公之為靈也．

夏．齊姜薨．初．穆姜使擇美檟．以自為櫬．與頌琴．季文子取以葬．君子曰．非禮也．禮無所逆．婦養姑者也．虧姑以成婦．逆莫大焉．詩曰．其惟哲人．告之話言．順德之行．季孫於是為不哲矣．且姜氏．君之妣也．詩曰．為酒為醴．烝畀祖妣．以洽百禮．降福孔偕．齊侯使諸姜宗婦來送葬．召萊子．萊子不會．故晏弱城東陽以偪之．鄭成公疾．子駟請息肩於晉．公曰．楚君以鄭故．親集矢於其目．非異人任．寡人也．若背之．是棄力與言．其誰暱我．免寡人．唯二三子．

秋．七月．庚辰．鄭伯睔卒．於是子罕當國．子駟為政．子國為司馬．晉師侵鄭．諸大夫欲從晉．子駟曰．官命未改．會于戚．謀鄭故也．孟獻子曰．請城虎牢以偪鄭．知武子曰．善鄫之會．吾子聞崔子之言．今不來矣．滕薛小邾之不至．皆齊故也．寡君之憂．不唯鄭．罃將復於寡君．而請於齊．得請而告．吾子之功也．若不得請．事將在齊．吾子之請．諸侯之福也．豈唯寡君賴之．穆叔聘于宋．通嗣君也．

冬．復會于戚．齊崔武子．及滕薛小邾之大夫皆會．知武子之言故也．遂城虎牢．鄭人乃成．楚公子申為右司馬．多受小國之賂．以偪子重．子辛．楚人殺之．故書曰．楚殺其大夫公子申．

襄公三年
經三年．

春．楚公子嬰齊帥師伐吳．公如晉．

夏．四月．壬戌．公及晉侯盟于長樗．公至自晉．

六月．公會單子．晉侯．宋公．衛侯．鄭伯．莒子．邾子．齊世子光．己未．同盟于雞澤．陳侯使袁僑如會．戊寅．叔孫豹．及諸侯之大夫．及陳袁僑盟．

秋．公至自會．

冬．晉荀罃帥師伐許．

傳三年．

春．楚子重伐吳．為簡之師．克鳩茲．至于衡山．使鄧廖帥組甲三百．被練三千以侵吳．吳人要而擊之．獲鄧廖．其能免者．組甲八十．被練三百而已．子重歸．既飲至．三日．吳人伐楚．取駕．駕．良邑也．鄧廖．亦楚之良也．君子謂子重於是役也．所獲不如所亡．楚人以是咎子重．子重病之．遂遇心病而卒．公如晉．始朝也．

夏．盟于長樗．孟獻子相．公稽首．知武子曰．天子在．而君辱稽首．寡君懼矣．孟獻子曰．以敝邑介在東表．密邇仇讎．寡君將君是望．敢不稽首．晉為鄭服故．且欲脩吳好．將合諸侯．使士匄告于齊曰．寡君使匄以歲之不易．不虞之不戒．寡君願與一二兄弟相見．以謀不協．請君臨之使．匄乞盟．齊侯欲勿許．而難為不協．乃盟於耏外．祁奚請老．晉侯問嗣焉．稱解狐．其讎也．將立之而卒．又問焉．對曰．午也可．於是羊舌職死矣．晉侯曰．孰可以代之．對曰．赤也可．於是使祁午為中軍尉．羊舌赤佐之．君子謂祁奚於是能舉善矣．稱其讎．不為諂．立其子．不為比．舉其偏．不為黨．商書曰．無偏無黨．王道蕩蕩．其祁奚之謂矣．解狐得舉．祁午得位．伯華得官．建一官而三物成．能舉善也．夫唯善．故能舉其類．詩云．惟其有之．是以似之．祁奚有焉．

六月．公會單頃公及諸侯．己未．同盟于雞澤．晉侯使荀會逆吳子于淮上．吳子不至．楚子辛為令尹．侵欲於小國．陳成公使袁僑如會．求成．晉侯使和組父告于諸侯．

秋．叔孫豹及諸侯之大夫．及陳袁僑盟．陳請服也．晉侯之弟揚干．亂行於曲梁．魏絳戮其僕．晉侯怒謂羊舌赤曰．合諸侯以為榮也．揚干為戮．何辱如之．必殺魏絳．無失也．對曰．絳無貳志．事君不辟難．有罪不逃刑．其將來辭．何辱命焉．言終．魏絳至．授僕人書．將伏劍．士魴．張老．止之．公讀其書曰．日君乏使．使臣斯司馬．臣聞師眾以順為武．軍事有死無犯為敬．君合諸侯．臣敢不敬．君師不武．執事不敬．罪莫大焉．臣懼其死．以及揚干．無所逃罪．不能致訓．至於用鉞．臣之罪重．敢有不從．以怒君心．請歸死於司寇．公跣而出．曰．寡人之言．親愛也．吾子之討．軍禮也．寡人有弟．弗能教訓．使干大命．寡人之過也．子無重寡人之過．敢以為請．晉侯以魏絳為能．以刑佐民矣．反役．與之禮食．使佐新軍．張老為中軍司馬．士富為候奄．楚司馬公子何忌侵陳．陳叛故也．許靈公事楚．不會于雞澤．

冬．晉知武子帥師伐許．

襄公四年
經四年．

春．王三月．己酉．陳．侯午卒．

夏．叔孫豹如晉．

秋．七月．戊子．夫人姒氏薨．葬陳成公．八月．辛亥．葬我小君定姒．

冬．公如晉．陳人圍頓．

傳四年．

春．楚師為陳叛故．猶在繁陽．韓獻子患之．言於朝曰．文王帥殷之叛國．以事紂．唯知時也．今我易之．難哉．

三月．陳成公卒．楚人將伐陳．聞喪乃止．陳人不聽命．臧武仲聞之曰．陳不服於楚必亡．大國行禮焉而不服．在大猶有咎．而況小乎．

夏．楚彭名侵陳．陳無禮故也．穆叔如晉．報知武子之聘也．晉侯享之．金奏肆夏之三．不拜．工歌文王之三．又不拜．歌鹿鳴之三．三拜．韓獻子使行人子員問之．曰．子以君命辱於敝邑．先君之禮．藉之以樂．以辱吾子．吾子舍其大而重．拜其細．敢問何禮也．對曰．三夏．天子所以享元侯也．使臣弗敢與聞．文王．兩君相見之樂也．臣不敢及．鹿鳴．君所以嘉寡君也．敢不拜嘉．四牡．君所以勞使臣也．敢不重拜．皇皇者華．君教使臣曰．必諮於周．臣聞之．訪問於善為咨．咨親為詢．咨禮為度．咨事為諏．咨難為謀．臣獲五善．敢不重拜．

秋．定姒薨．不殯于廟．無櫬．不虞．匠慶謂季文子曰．子為正卿．而小君之喪不成．不終君也．君長．誰受其咎．初．季孫為己樹六檟於蒲圃東門之外．匠慶請木．季孫曰．略．匠慶用蒲圃之檟．季孫不御．君子曰．志所謂多行無禮．必自及也．其是之謂乎．

冬．公如晉聽政．晉侯享公．公請屬鄫．晉侯不許．孟獻子曰．以寡君之密邇於仇讎．而願固事君．無失官命．鄫無賦於司馬．為執事朝夕之命敝邑．敝邑褊小．闕而為罪寡君．寡君是以願借助焉．晉侯許之．楚人使頓間陳．而侵伐之．故陳人圍頓．無終子嘉父使孟樂如晉．因魏莊子納虎豹之皮．以請和諸戎．晉侯曰．戎狄無親而貪．不如伐之．魏絳曰．諸侯新服．陳新來和．將觀於我．我德則睦．否則攜貳．勞師於戎．而楚伐陳．必弗能救．是棄陳也．諸華必叛．戎禽獸也．獲戎失華．無乃不可乎．夏訓有之曰．有窮后羿．公曰．后羿何如．對曰．昔有夏之方衰也．后羿自鉏遷于窮石．因夏民以代夏政．恃其射也．不脩民事．而淫于原獸．棄武羅．伯困．熊髡．尨圉．而用寒浞．寒浞．伯明氏之讒子弟也．伯明后寒棄之．夷羿收之．信而使之．以為己相．浞行媚于內．而施賂于外．愚弄其民．而虞羿于田．樹之詐慝．以取其國家．外內咸服．羿猶不悛．將歸自田．家眾殺而亨之．以食其子．其子不忍食諸．死于窮門．靡奔有鬲氏．浞因羿室．生澆及豷．恃其讒慝詐偽而不德于民．使澆用師．滅斟灌及斟尋氏．處澆于過．處豷于戈．靡自有鬲氏．收二國之燼以滅浞．而立少康．少康滅澆于過．后杼滅豷于戈．有窮由是遂亡．失人故也．昔周辛甲之為大史也．命百官．官箴王闕．於虞人之箴曰．芒芒禹跡．畫為九州．經啟九道．民有寢廟．獸有茂草．各有攸處．德用不擾．在帝夷羿．冒于原獸．忘其國恤．而思其麀牡．武不可重．用不恢于夏家．獸臣司原．取告僕夫．虞箴如是．可不懲乎．於是晉侯好田．故魏絳及之．公曰．然則莫如和戎乎．對曰．和戎有五利焉．戎狄荐居．貴貨易土．土可賈焉．一也．邊鄙不聳．民狎其野．穡人成功．二也．戎狄事晉．四鄰振動．諸侯威懷．三也．以德綏戎．師徒不動．甲兵不頓．四也．鑒于后羿．而用德度．遠至邇安．五也．君其圖之．公說．使魏絳盟諸戎．脩民事．田以時．

冬．十月．邾人．莒人．伐鄫．臧紇救鄫．侵邾．敗于狐駘．國人逆喪者皆髽．魯於是乎始髽．國人誦之曰．臧之狐裘．敗我於狐駘．我君小子．朱儒是使．朱儒朱儒．使我敗於邾．

襄公五年
經五年．

春．公至自晉．

夏．鄭伯使公子發來聘．叔孫豹鄫．世子巫．如晉．仲孫蔑．衛孫林父．會吳于善道．

秋．大雩．楚殺其大夫公子壬夫．公會晉侯．宋公．陳侯．衛侯．鄭伯．曹伯．莒子．邾子．滕子．薛伯．齊世子光．吳人．鄫人．于戚．公至自會．

冬．戍陳楚公子貞帥師伐陳．公會晉侯．宋公．衛侯．鄭伯．曹伯．齊世子光．救陳．

十有二月．公至自救陳．辛未．季孫行父卒．

傳五年．

春．公至自晉．王使王叔陳生愬戎于晉．晉人執之．士魴如京師．言王叔之貳於戎也．

夏．鄭子國來聘．通嗣君也．穆叔覿鄫大子于晉．以成屬鄫．書曰．叔孫豹．鄫大子巫．如晉．言比諸魯大夫也．吳子使壽越如晉．辭不會于雞澤之故．且請聽諸侯之好．晉人將為之合諸侯．使魯衛先會吳．且告會期．故孟獻子．孫文子．會吳于善道．

秋．大雩．旱也．楚人討陳叛故．曰．由令尹子辛．實侵欲焉．乃殺之．書曰．楚殺其大夫公子壬夫．貪也．君子謂楚共王於是不刑．詩曰．周道挺挺．我心扃扃．講事不令．集人來定．已則無信．而殺人以逞．不亦難乎．夏書曰．成允成功．

九月．丙午．盟于戚．會吳．且命戍陳也．穆叔以屬鄫為不利．使鄫大夫聽命于會．楚子囊為令尹．范宣子曰．我喪陳矣．楚人討貳．而立子囊．必改行．而疾討陳．陳近于楚．民朝夕急．能無往乎．有陳．非吾事也．無之而後可．冬．諸侯戍陳．子囊伐陳．

十一月．甲午．會于城棣以救之．季文子卒．大夫入斂．公在位．宰庀家器為葬備．無衣帛之妾．無食粟之馬．無藏金玉．無重器備．君子是以知季文子之忠於公室也．相三君矣．而無私積．可不謂忠乎．

襄公六年
經六年．

春．王三月．壬午．杞伯姑容卒．

夏．宋華弱來奔．

秋．葬杞桓公．滕子來朝．莒人滅鄫．

冬．叔孫豹如邾．季孫宿如晉．

十有二月．齊侯滅萊．

傳六年．

春．杞桓公卒．始赴以名．同盟故也．宋華弱與樂轡少相狎．長相優．又相謗也．子蕩怒．以弓梏華弱于朝．平公見之．曰．司武而梏於朝．難以勝矣．遂逐之．

夏．宋華弱來奔．司城子罕曰．同罪異罰．非刑也．專戮於朝．罪孰大焉．亦逐子蕩．子蕩射子罕之門曰．幾日而不我從．子罕善之如初．

秋．滕成公來朝．始朝公也．莒人滅鄫．鄫恃賂也．

冬．穆叔如邾．聘且脩平．晉人以鄫故來討曰．何故亡鄫．季武子如晉見．且聽命．

十一月．齊侯滅萊．萊恃謀也．於鄭子國之來聘也．四月．晏弱城東陽．而遂圍萊．甲寅．堙之．環城．傅於堞．及杞桓公卒之月．乙未．王湫帥師及正輿子．棠人．軍齊師．齊師大敗之．丁未．入萊．萊共公浮柔奔棠．正輿子王湫奔莒．莒人殺之．四月．陳無宇獻萊宗器于襄公．晏弱圍棠．

十一月．丙辰．而滅之．遷萊于郳．高厚．崔杼．定其田．

襄公七年
經七年．

春．郯子來朝．

夏．四月．三卜郊不從．乃免牲．小邾子來朝．城費．

秋．季孫宿如衛．

八月．螽．

冬．十月．衛侯使孫林父來聘．壬戌．及孫林父盟．楚公子貞帥師圍陳．

十有二月．公會晉侯．宋公．陳侯．衛侯．曹伯．莒子．邾子．于鄬．鄭伯髡頑如會．未見諸侯．丙戌．卒于鄵．陳侯逃歸．

傳七年．

春．郯子來朝．始朝公也．

夏．四月．三卜郊不從．乃免牲．孟獻子曰．吾乃今而後知有卜筮．夫郊祀后稷．以祈農事也．是故啟蟄而郊．郊而後耕．今既耕而卜郊．宜其不從也．南遺為費宰．叔仲昭伯為隧正．欲善季氏．而求媚於南遺．謂遺請城費．吾多與而役．故季氏城費．小邾穆公來朝．亦始朝公也．

秋．季武子如衛．報子叔之聘．且辭緩報．非貳也．

冬．十月．晉韓獻子告老．公族穆子有廢疾．將立之．辭曰．詩曰．豈不夙夜．謂行多露．又曰．弗躬弗親．庶民弗信．無忌不才．讓其可乎．請立起也．與田蘇游．而曰好仁．詩曰．靖共爾位．好是正直．神之聽之．介爾景福．恤民為德．正直為正．正曲為直．參和為仁．如是則神聽之．介福降之．立之．不亦可乎．庚戌．使宣子朝．遂老．晉侯謂韓無忌仁．使掌公族大夫．衛孫文子來聘．且拜武子之言．而尋孫桓子之盟．公登亦登．叔孫穆子相．趨進曰．諸侯之會．寡君未嘗後衛君．今吾子不後寡君．寡君未知所過．吾子其少安．孫子無辭．亦無悛容．穆叔曰．孫子必亡．為臣而君．過而不悛．亡之本也．詩曰．退食自公．委蛇委蛇．謂從者也．衡而委蛇必折．楚子囊圍陳．會于鄬以救之．鄭僖公之為大子也．於成之十六年．與子罕適晉．不禮焉．又與子豐適楚．亦不禮焉．及其元年．朝于晉．子豐欲愬諸晉而廢之．子罕止之．及將會于鄬．子駟相．又不禮焉．侍者諫．不聽．又諫．殺子．及鄵．子駟使賊夜弒僖公．而以瘧疾赴于諸侯．簡公生五年．奉而立之．陳人患楚．慶虎．慶寅．謂楚人曰．吾使公子黃往而執之．楚人從之．二慶使告陳侯于會曰．楚人執公子黃矣．君若不來．群臣不忍社稷宗廟．懼有二圖．陳侯逃歸．

襄公八年
經八年．

春．王正月．公如晉．

夏．葬鄭僖公．鄭人侵蔡．獲蔡公子燮．季孫宿會晉侯．鄭伯．齊人．宋人．衛人．邾人．于邢丘．公至自晉．莒人伐我東鄙．

秋．九月．大雩．

冬．楚公子貞帥師伐鄭．晉侯使士匄來聘．

傳八年．

春．公如晉朝．且聽朝聘之數．鄭群公子以僖公之死也．謀子駟．子駟先之．

夏．四月．庚辰．辭殺子狐．子熙．子侯．子丁．孫擊．孫惡．出奔衛．庚寅．鄭子國．子耳．侵蔡．獲蔡司馬公子燮．鄭人皆喜．唯子產不順．曰．小國無文德而有武功．禍莫大焉．楚人來討．能勿從乎．從之．晉師必至．晉楚伐鄭．自今鄭國．不四五年．弗得寧矣．子國怒之．曰．爾何知．國有大命．而有正卿．童子言焉．將為戮矣．

五月．甲辰．會于邢丘．以命朝聘之數．使諸侯之大夫聽命．季孫宿．齊高厚．宋向戌．衛甯殖．邾大夫會之．鄭伯獻捷于會．故親聽命．大夫不書．尊晉侯也．莒人伐我東鄙．以疆鄫田．

秋．九月．大雩．旱也．

冬．楚子囊伐鄭．討其侵蔡也．子駟．子國．子耳．欲從楚．子孔．子蟜．子展．欲待晉．子駟曰．周詩有之曰．俟河之清．人壽幾何．兆云詢多．職競作羅．謀之多族．民之多違．事滋無成．民急矣．姑從楚以紓吾民．晉師至．吾又從之．敬共幣帛．以待來者．小國之道也．犧牲玉帛．待於二竟．以待彊者．而庇民焉．寇不為害．民不罷病．不亦可乎．子展曰．小所以事大．信也．小國無信．兵亂日至．亡無日矣．五會之信．今將背之．雖楚救我．將安用之．親我無成．鄙我是欲．不可從也．不如待晉．晉君方明．四軍無闕．八卿和睦．必不棄鄭．楚師遼遠．糧食將盡．必將速歸．何患焉．舍之聞之．杖莫如信．完守以老楚．杖信以待晉．不亦可乎．子駟曰．詩云．謀夫孔多．是用不集．發言盈庭．誰敢執其咎．如匪行邁謀．是用不得于道．請從楚．騑也受其咎．乃及楚平．使王子伯駢告于晉曰．君命敝邑．脩而車賦．儆而師徒．以討亂略．蔡人不從．敝邑之人．不敢寧處．悉索敝賦．以討于蔡．獲司馬燮．獻于邢丘．今楚來討曰．女何故稱兵于蔡．焚我郊保．馮陵我城郭．敝邑之眾．夫婦男女．不遑啟處．以相救也．翦焉傾覆．無所控告．民死亡者．非其父兄．即其子弟．夫人愁痛．不知所庇．民知窮困．而受盟于楚．孤也與其二三臣．不能禁止．不敢不告．知武子使行人子員對之曰．君有楚命．亦不使一介行李．告于寡君．而即安于楚．君之所欲也．誰敢違君．寡君將帥諸侯以見于城下．唯君圖之．晉范宣子來聘．且拜公之辱．告將用師于鄭．公享之．宣子賦摽有梅．季武子曰．誰敢哉．今譬於草木．寡君在君．君之臭味也．歡以承命．何時之有．武子賦角弓．賓將出．武子賦彤弓．宣子曰．城濮之役．我先君文公獻功于衡雍．受彤弓于襄王．以為子孫藏．匄也．先君守官之嗣也．敢不承命．君子以為知禮．

襄公九年
經九年．

春．宋災．

夏．季孫宿如晉．

五月．辛酉．夫人姜氏薨．

秋．八月．癸未．葬我小君穆姜．

冬．公會晉侯．宋公．衛侯．曹伯．莒子．邾子．滕子．薛伯．杞伯．小邾子．齊世子光．伐鄭．

十有二月．己亥．同盟于戲．楚子伐鄭．

傳九年．

春．宋災．樂喜為司城．以為政．使伯氏司里．火所未至．徹小屋．塗大屋．陳畚挶．具綆缶．備水器．量輕重．蓄水潦．積土塗．巡丈城．繕守備．表火道．使華臣具正徒．令隧正．納郊保．奔火所．使華閱討右官．官庀其司．向戌討左．亦如之．使樂遄庀刑器．亦如之．使皇鄖命校正出馬．工正出車．備甲兵．庀武守．使西鉏吾庀府守．令司宮巷伯儆宮．二師令四鄉正敬享．祝宗用馬于四墉．祀盤庚于西門之外．

晉侯問於士弱曰．吾聞之．宋災．於是乎知有天道．何故．對曰．古之火正．或食於心．或食於咮．以出內火．是故咮為鶉火．心為大火．陶唐氏之火正閼伯．居商丘．祀大火．而火紀時焉．相土因之．故商主大火．商人閱其禍敗之釁．必始於火．是以日知其有天道也．公曰．可必乎．對曰．在道．國亂無象．不可知也．

夏．季武子如晉．報宣子之聘也．穆姜薨於東宮．始往而筮之．遇艮之八．史曰．是謂艮之隨．隨其出也．君必速出．姜曰．亡．是於周易．曰．隨元亨利貞．咎．元．體之長也．亨．嘉之會也．利．義之和也．貞．事之幹也．體仁足以長人．嘉德足以合禮．利物足以和義．貞固足以幹事．然故不可誣也．是以雖隨咎．今我婦人而與於亂．固在下位．而有不仁．不可謂元．不靖國家．不可謂亨．作而害身．不可謂利．棄位而姣．不可謂貞．有四德者．隨而無咎．我皆無之．豈隨也哉．我則取惡．能無咎乎．必死於此．弗得出矣．

秦景公使士雃乞師于楚．將以伐晉．楚子許之．子囊曰．不可．當今吾不能與晉爭．晉君類能而使之．舉不失選．官不易方．其卿讓於善．其大夫不失守．其士競於教．其庶人力於農穡．商工皁隸．不知遷業．韓厥老矣．知罃稟焉．以為政．范匄少於中行偃而上之．使佐中軍．韓起少於欒黶．而欒黶士魴上之．使佐上軍．魏絳多功．以趙武為賢而為之佐．君明臣忠．上讓下競．當是時也．晉不可敵．事之而後可．君其圖之．王曰．吾既許之矣．雖不及晉．必將出師．秋．楚子師于武城．以為秦援．秦人侵晉．晉饑．弗能報也．

冬．十月．諸侯伐鄭．庚午．季武子．齊崔杼．宋皇鄖．從荀罃．士匄．門于鄟門．衛北宮括．曹人．邾人．從荀偃．韓起．門于師之梁．滕人．薛人．從欒黶．士魴．門于北門．杞人．郳人．從趙武．魏絳．斬行栗．甲戌．師于氾．令於諸侯曰．脩器備．盛餱糧．歸老幼．居疾于虎牢．肆眚圍鄭．鄭人恐．乃行成．中行獻子曰．遂圍之．以待楚人之救也．而與之戰．不然無成．知武子曰．許之盟而還師．以敝楚人．吾三分四軍．與諸侯之銳．以逆來者．於我未病．楚不能矣．猶愈於戰．暴骨以逞．不可以爭．大勞未艾．君子勞心．小人勞力．先王之制也．諸侯皆不欲戰．乃許鄭成．

十一月．己亥．同盟于戲．鄭服也．將盟．鄭六卿公子騑．公子發．公子嘉．公孫輒．公孫蠆．公孫舍之．及其大夫門子皆從鄭伯．晉士莊子為載書．曰．自今日既盟之後．鄭國而不唯晉命是聽．而或有異志者．有如此盟．公騑趨進曰．天禍鄭國．使介居二大國之閒．大國不加德音．而亂以要之．使其鬼神不獲歆其禋祀．其民人不獲享其土利．夫婦辛苦墊隘．無所底告．自今日既盟之後．鄭國而不唯有禮與彊．可以庇民者是從．而敢有異志者．亦如之．荀偃曰．改載書．公孫舍之曰．昭大神要言焉．若可改也．大國亦可叛也．知武子謂獻子曰．我實不德．而要人以盟．豈禮也哉．非禮何以主盟．姑盟而退．脩德息師而來．終必獲鄭．何必今日．我之不德．民將棄我．豈唯鄭．若能休和．遠人將至．何恃於鄭．乃盟而還．晉人不得志於鄭．以諸侯復伐之．

十二月．癸亥．門其三門．閏月．戊寅．濟于陰阪．侵鄭．次于陰口而還．子孔曰．晉師可擊也．師老而勞．且有歸志．必大克之．子展曰．不可．公送晉侯．晉侯以公宴于河上．問公年．季武子對曰．會于沙隨之歲．寡君以生．晉侯曰．十二年矣．是謂一終．一星終也．國君十五而生子．冠而生子．禮也．君可以冠矣．大夫盍為冠具．武子對曰．君冠．必以祼享之禮行之．以金石之樂節之．以先君之祧處之．今寡君在行．未可具也．請及兄弟之國．而假備焉．晉侯曰．諾．公還及衛．冠于成公之廟．假鍾磬焉．禮也．楚子伐鄭．子駟將及楚平．子孔．子蟜．曰．與大國盟．口血未乾而背之．可乎．子駟．子展．曰．吾盟固云唯彊是從．今楚師至．晉不我救．則楚彊矣．盟誓之言．豈敢背之．且要盟無質．神弗臨也．所臨唯信．信者言之瑞也．善之主也．是故臨之．明神不蠲要盟．背之可也．乃及楚平．公子罷戎入盟．同盟于中分．楚莊夫人卒．王未能定鄭而歸．晉侯歸．謀所以息民．魏絳請施舍．輸積聚以貸．自公以下．苟有積者．盡出之．國無滯積．亦無困人．公無禁利．亦無貪民．祈以幣更．賓以特牲．器用不作．車服從給．行之期年．國乃有節．三駕而楚不能與爭．

襄公十年
經十年．

春．公會晉侯．宋公．衛侯．曹伯．莒子．邾子．滕子．薛伯．杞伯．小邾子．齊世子光．會吳于柤．

夏．五月．甲午．遂滅偪陽．公至自會．楚公子貞．鄭公孫輒．帥師伐宋．晉師伐秦．

秋．莒人伐我東鄙．公會晉侯．宋公．衛侯．曹伯．莒子．邾子．齊世子光．滕子．薛伯．杞．伯．小邾子．伐鄭．

冬．盜殺鄭公子騑．公子發．公孫輒．戍鄭虎牢．楚公子貞帥師救鄭．公至自伐鄭．

傳十年．

春．會于柤．會吳子壽夢也．

三月．癸丑．齊高厚相大子光．以先會諸侯于鍾離．不敬．士莊子曰．高子相大子以會諸侯．將社稷是衛．而皆不敬．棄社稷也．其將不免乎．

夏．四月．戊午．會于柤．晉荀偃．士匄．請伐偪陽而封宋向戌焉．荀罃曰．城小而固．勝之不武．弗勝為笑．固請．丙寅．圍之．弗克．孟氏之臣秦堇父．輦重如役．偪陽人啟門．諸侯之士門焉．縣門發．郰人紇抉之．以出門者．狄虒彌建大車之輪．而蒙之以甲．以為櫓．左執之．右拔戟．以成一隊．孟獻子曰．詩所謂有力如虎者也．主人縣布．堇父登之．及堞而絕之．隊則又縣之．蘇而復上者三．主人辭焉．乃退．帶其斷以徇於軍三日．諸侯之師．久於偪陽．荀偃．士匄．請於荀罃曰．水潦將降．懼不能歸．請班師．知伯怒．投之以机．出於其間曰．女成二事而後告余．余恐亂命．以不女違．女既勤君而興諸侯．牽帥老夫．以至于此．既無武守．而又欲易余罪．曰是實班師．不然克矣．余羸老也．可重任乎．七日不克．必爾乎取之．

五月．庚寅．荀偃．士匄．帥卒攻偪陽．親受矢石．甲午．滅之．書曰．遂滅偪陽．言自會也．以與向戌．向戌辭曰．君若猶辱鎮撫宋國．而以偪陽光啟寡君．群臣安矣．其何貺如之．若專賜臣．是臣興諸侯以自封也．其何罪大焉．敢以死請．乃予宋公．宋公享晉侯于楚丘．請以桑林．荀罃辭．荀偃．士匄．曰．諸侯宋魯．於是觀禮．魯有禘樂．賓祭用之．宋以桑林享君．不亦可乎．舞師題以旌夏．晉侯懼而退．入于房．去旌．卒享而還．及著雍．疾．卜．桑林見．荀偃．士匄．欲奔請禱焉．荀罃不可曰．我辭禮矣．彼則以之．猶有鬼神．於彼加之．晉侯有間．以偪陽子歸．獻于武宮．謂之夷俘．偪陽．妘姓也．使周內史選其族嗣．納諸霍人．禮也．師歸．孟獻子以秦堇父為右．生秦丕茲．事仲尼．

六月．楚子囊．鄭子耳．伐宋．師于訾毋．庚午．圍宋門于桐門．晉荀罃伐秦．報其侵也．衛侯救宋．師于襄牛．鄭子展曰．必伐衛．不然．是不與楚也．得罪於晉．又得罪於楚．國將若之何．子駟曰．國病矣．子展曰．得罪於二大國必亡．病不猶愈於亡乎．諸大夫皆以為然．故鄭皇耳帥師侵衛．楚令也．孫文子卜追之．獻兆於定姜．姜氏問繇曰．兆如山陵．有夫出征．而喪其雄．姜氏曰．征者喪雄．禦寇之利也．大夫圖之．衛人追之．孫蒯獲鄭皇耳于犬丘．

秋．七月．楚子囊．鄭子耳．伐我西鄙．還圍蕭．

八月．丙寅．克之．

九月．子耳侵宋北鄙．孟獻子曰．鄭其有災乎．師競已甚．周猶不堪競．況鄭乎．有災．其執政之三士乎．莒人間諸侯之有事也．故伐我東鄙．諸侯伐鄭．齊崔杼使大子光先至于師．故長於滕．己酉．師于牛首．初子駟與尉止有爭．將禦諸侯之師．而黜其車．尉止獲．又與之爭．子駟抑尉止曰．爾車非禮也．遂弗使獻．初．子駟為田洫．司氏．堵氏．侯氏．子師氏．皆喪田焉．故五族聚群不逞之人．因公子之徒以作亂．於是子駟當國．子國為司馬．子耳為司空．子孔為司徒．

冬．十月．戊辰．尉止．司臣．侯晉．堵女父．子師僕．帥賊以入．晨攻執政于西宮之朝．殺子駟．子國．子耳．劫鄭伯．以如北宮．子孔知之．故不死．書曰盜．言無大夫焉．子西聞盜．不儆而出．尸而追盜．盜入於北宮．乃歸授甲．臣妾多逃．器用多喪．子產聞盜為門者．庀群司．閉府庫．慎閉藏．完守備．成列而後出．兵車十七乘．尸而攻盜於北宮．子蟜帥國人助之．殺尉止．子師僕．盜眾盡死．侯晉奔晉．堵女父．司臣．尉翩．司齊．奔宋．子孔當國．為載書．以位序聽政辟．大夫諸司門子弗順．將誅之．子產止之．請為之焚書．子孔不可．曰．為書以定國．眾怒而焚之．是眾為政也．國不亦難乎．子產曰．眾怒難犯．專欲難成．合二難以安國．危之道也．不如焚書以安眾．子得所欲．眾亦得安．不亦可乎．專欲無成．犯眾興禍．子必從之．乃焚書於倉門之外．眾而後定．諸侯之師．城虎牢而戍之．晉師城梧及制．士魴．魏絳．戍之．書曰．戍鄭虎牢．非鄭地也．言將歸焉．鄭及晉平．楚子囊救鄭．

十一月．諸侯之師還鄭而南．至於陽陵．楚師不退．知武子欲退．曰．今我逃楚．楚必驕．驕則可與戰矣．欒黶曰．逃楚．晉之恥也．合諸侯以益恥．不如死．我將獨進．師遂進．己亥．與楚師夾潁而軍．子蟜曰．諸侯既有成行．必不戰矣．從之將退．不從亦退．退楚必圍我．猶將退也．不如從楚．亦以退之．霄涉潁．與楚人盟．欒黶欲伐鄭師．荀罃不可．曰．我實不能禦楚．又不能庀鄭．鄭何罪．不如致怨焉而還．今伐其師．楚必救之．戰而不克．為諸侯笑 ．克不可命．不如還也．丁未．諸侯之師還．侵鄭北鄙而歸．楚人亦還．王叔陳生與伯輿爭政．王右伯輿．王叔陳生怒而出奔．及河．王復之．殺史狡以說焉．不入．遂處之．晉侯使士匄平王室．王叔與伯輿訟焉．王叔之宰．與伯輿之大夫瑕禽．坐獄於王庭．士匄聽之．王叔之宰曰．篳門閨竇之人．而皆陵其上．其難為上矣．瑕禽曰．昔平王東遷．吾七姓從王．牲用備具．王賴之．而賜之騂旄之盟．曰．世世無失職．若篳門閨竇．其能來東底乎．且王何賴焉．今自王叔之相也．政以賄成．而刑放於寵．官之師旅．不勝其富．吾能無篳門閨竇乎．唯大國圖之．下而無直．則何謂正矣．范宣子曰．天子所右．寡君亦右之．所左亦左之．使王叔氏與伯輿合要．王叔氏不能舉其契．王叔奔晉．不書．不告也．單靖公為卿士．以相王室．

襄公十一年
經十有一年．

春．王正月．作三軍．

夏．四月．四卜郊不從．乃不郊．鄭公孫舍之帥師侵宋．公會晉侯．宋公．衛侯．曹伯．齊世子光．莒子．邾子．滕子．薛伯．杞伯．小邾子．伐鄭．

秋．七月．己未．同盟于亳城北．公至自伐鄭．楚子．鄭伯．伐宋．公會晉侯．宋公．衛侯．曹伯．齊世子光．莒子．邾子．滕子．薛伯．杞伯．小邾子．伐鄭．會于蕭魚．公至自會．楚執鄭行人．良霄

冬．秦人伐晉．

傳十一年．

春．季武子將作三軍．告叔孫穆子曰．請為三軍．各征其軍．穆子曰．政將及子．子必不能．武子固請之．穆子曰．然則盟諸．乃盟諸僖閎．詛諸五父之衢．正月．作三軍．三分公室．而各有其一．三子各毀其乘．季氏使其乘之人．以其役邑入者無征．不入者倍征．孟氏使半為臣．若子若弟．叔孫氏使盡為臣．不然不舍．

鄭人患晉楚之故．諸大夫曰．不從晉．國幾亡．楚弱於晉．晉不吾疾也．晉疾．楚將辟之．何為而使晉師致死於我．楚弗敢敵．而後可固與也．子展曰．與宋為惡．諸侯必至．吾從之盟．楚師至．吾又從之．則晉怒甚矣．晉能驟來楚將不能．吾乃固與晉．大夫說之．使疆場之司．惡於宋．宋向戌侵鄭．大獲．子展曰．師而伐宋可矣．若我伐宋．諸侯之伐我必疾．吾乃聽命焉．且告於楚．楚師至．吾乃與之盟．而重賂晉師．乃免矣．夏．鄭子展侵宋．

四月．諸侯伐鄭．己亥．齊太子光．宋向戌．先至于鄭．門于東門．其莫．晉荀罃至于西郊．東侵舊許．衛孫林父侵其北鄙．

六月．諸侯會于北林．師于向右．還次于瑣．圍鄭．觀兵于南門．西濟于濟隧．鄭人懼．乃行成．

秋．七月．同盟于亳．范宣子曰．不慎．必失諸侯．諸侯道敝而無成．能無貳乎．乃盟．載書曰．凡我同盟．毋薀年．毋壅利．毋保姦．毋留慝．救災患．恤禍亂．同好惡．獎王室．或間茲命．司慎司盟．名山名川．群神群祀．先王先公．七姓十二國之祖．明神殛之．俾失其民．隊命亡氏．踣其國家．楚子囊乞旅于秦．秦右大夫詹帥師從楚子．將以伐鄭．鄭伯逆之．丙子．伐宋．

九月．諸侯悉師以復伐鄭．鄭人使良霄．大宰石蓖．如楚．告將服于晉．曰．孤以社稷之故．不能懷君．君若能以玉帛綏晉．不然．則武震以攝威之．孤之願也．楚人執之．書曰行人．言使人也．諸侯之師觀兵于鄭東門．鄭人使王子伯駢行成．甲戌．晉趙武入盟鄭伯．

冬．十月．丁亥．鄭子展出盟晉侯．

十二月．戊寅．會于蕭魚．庚辰．赦鄭囚．皆禮而歸之．納斥候．禁侵掠．晉侯使叔肸告于諸侯．公使臧孫紇對曰．凡我同盟．小國有罪．大國致討．苟有以藉手．鮮不赦宥．寡君聞命矣．鄭人賂晉侯以師悝．師觸．師蠲．廣車．軘車．淳十五乘．甲兵備．凡兵車百乘．歌鐘二肆．及其鎛磬．女樂二八．晉侯以樂之半賜魏絳．曰．子教寡人．和諸戎狄．以正諸華．八年之中．九合諸侯．如樂之和．無所不諧．請與子樂之．辭曰．夫和戎狄．國之福也．八年之中．九合諸侯．諸侯無慝．君之靈也．二三子之勞也．臣何力之有焉．抑臣願君安其樂而思其終也．詩曰．樂只君子．殿天子之邦．樂只君子．福祿攸同．便蕃左右．亦是帥從．夫樂以安德．義以處之．禮以行之．信以守之．仁以厲之．而後可以殿邦國．同福祿．來遠人．所謂樂也．書曰．居安思危．思則有備．有備無患．敢以此規．公曰．子之教．敢不承命．抑微子．寡人無以待戎．不能濟河．夫賞．國之典也．藏在盟府．不可廢也．子其受之．魏絳於是乎始有金石之樂．禮也．秦庶長鮑．庶長武．帥師伐晉．以救鄭．鮑先入晉地．士魴禦之．少秦師而弗設備．壬午．武濟自輔氏．與鮑交伐晉師．己丑．秦晉戰于櫟．晉師敗績．易秦故也．

襄公十二年
經十有二年．

春．王二月．莒人伐我東鄙．圖台．季孫宿帥師救台．遂入鄆．

夏．晉侯使士魴來聘．

秋．九月．吳子乘卒．

冬．楚公子貞帥師侵宋．公如晉．

傳十二年．

春．莒人伐我東鄙．圍台．季武子救台．遂入鄆．取其鐘以為公盤．

夏．晉士魴來聘．且拜師．

秋．吳子壽夢卒．臨於周廟．禮也．凡諸侯之喪．異姓臨於外．同姓於宗廟．同宗於祖廟．同族於禰廟．是故魯為諸姬．臨於周廟．為邢．凡．蔣．茅．胙．祭．臨於周公之廟．

冬．楚子囊．秦庶長無地．伐宋．師于楊梁．以報晉之取鄭也．靈王求后于齊．齊侯問對於晏桓子．桓子對曰．先王之禮辭有之．天子求后於諸侯．諸侯對曰．夫婦所生若而人．妾婦之子若而人．無女而有姊妹．及姑姊妹．則曰．先守某公之遺女若而人．齊侯許昏．王使陰里逆之．公如晉．朝．且拜士魴之辱．禮也．秦嬴歸于楚．楚司馬子庚聘于秦．為夫人寧．禮也．

襄公十三年
經十有三年．

春．公至自晉．

夏．取邿．

秋．九月．庚辰．楚子審卒．

冬．城防．

傳十三年‧

春．公至自晉．孟獻子書勞于廟．禮也．

夏．邿亂．分為三師救邿．遂取之．凡書取．言易也．用大師焉曰滅．弗地曰入．荀罃．士魴．卒．晉侯蒐于綿上以治兵．使士匄將中軍．辭曰．伯游長．昔臣習於知伯．是以佐之．非能賢也．請從伯游．荀偃將中軍．士匄佐之．使韓起將上軍．辭以趙武．又使欒黶辭曰．臣不如韓起．韓起願上趙武．君其聽之．使趙武將上軍．韓起佐之．欒黶將下軍．魏絳佐之．新軍無帥．晉侯難其人．使其什吏．率其卒乘官屬．以從於下軍．禮也．晉國之民．是以大和．諸侯遂睦．君子曰．讓．禮之主也．范宣子讓．其下皆讓．欒黶為汰．弗敢違也．晉國以平．數世賴之．刑善也夫．一人刑善．百姓休和．可不務乎．書曰．一人有慶．兆民賴之．其寧惟永．其是之謂乎．周之興也．其詩曰．儀刑文王．萬邦作孚．言刑善也．及其衰也．其詩曰．大夫不均．我從事獨賢．言不讓也．世之治也．君子尚能而讓其下．小人農力以事其上．是以上下有禮．而讒慝黜遠．由不爭也．謂之懿德．及其亂也．君子稱其功以加小人．小人伐其技以馮君子．是以上下無禮．亂虐並生．由爭善也．謂之昏德．國家之敝．恆必由之．楚子疾．告大夫曰．不穀不德．少主社稷．生十年而喪先君．未及習師保之教訓．而應受多福．是以不德．而亡師于鄢．以辱社稷．為大夫憂．其弘多矣．若以大夫之靈．獲保首領．以歿於地．唯是春秋窀穸之事．所以從先君於禰廟者．請為靈若厲．大夫擇焉．莫對．及五命．乃許．

秋．楚共王卒．子囊謀諡．大夫曰．君有命矣．子囊曰．君命以共．若之何毀之．赫赫楚國．而君臨之．撫有蠻夷．奄征南海．以屬諸夏．而知其過．可不謂共乎．請謚之共．大夫從之．吳侵楚．養由基奔命．子庚以師繼之．養叔曰．吳乘我喪．謂我不能師也．必易我而不戒．子為三覆以待我．我請誘之．子庚從之．戰于康浦．大敗吳師．獲公子黨．君子以吳為不弔．詩曰．不弔昊天．亂靡有定．

冬．城防．書事時也．於是將早城．臧武仲請俟畢農事．禮也．鄭良霄．大宰石蓖．猶在楚．石蓖言於子囊曰．先王卜征五年．而歲習其祥．祥習則行．不習則增．脩德而改卜．今楚實不競．行人何罪．止鄭一卿．以除其偪．使睦而疾楚．以固於晉焉．用之使歸．而廢其使．怨其君以疾其大夫．而相牽引也．不猶愈乎．楚人歸之．

襄公十四年
經十有四年．

春．王正月．季孫宿叔老會晉士匄．齊人．宋人．衛人．鄭公孫蠆．曹人．莒人．邾人．滕人．薛人．杞人．小邾人．會吳于向．

二月．乙未朔．日有食之．

夏．四月．叔孫豹會晉荀偃．齊人．宋人．衛北宮括．鄭公孫蠆．曹人．莒人．邾人．滕人．薛人．杞人．小邾人．伐秦．己未．衛侯出奔齊．莒人侵我東鄙．

秋．楚公子貞帥師伐吳．

冬．季孫宿會晉士匄．宋華閱．衛孫林父．鄭公孫蠆．莒人．邾人．于戚．

傳十四年．

春．吳告敗于晉．會于向．為吳謀楚故也．范宣子數吳之不德也．以退吳人．執莒公子務婁．以其通楚使也．將執戎子駒支．范宣子親數諸朝．曰．來．姜戎氏．昔秦人迫逐乃祖吾離于瓜州．乃祖吾離被苫蓋．蒙荊棘．以來歸我先君．我先君惠公有不腆之田．與女剖分而食之．今諸侯之事我寡君．不如昔者．蓋言語漏洩．則職女之由．詰朝之事．爾無與焉．與將執女．對曰．昔秦人負恃其眾．貪于土地．逐我諸戎．惠公蠲其大德．謂我諸戎．是四獄之裔冑也．毋是翦棄．賜我南鄙之田．狐狸所居．豺狼所嗥．我諸戎除翦其荊棘．驅其狐狸豺狼．以為先君不侵不叛之臣．至于今不貳．昔文公與秦伐鄭．秦人竊與鄭盟．而舍戍焉．於是乎有殽之師．晉禦其上．戎亢其下．秦師不復．我諸戎實然．譬如捕鹿．晉人角之．諸戎掎之．與晉踣之．戎何以不免．自是以來．晉之百役．與我諸戎．相繼于時．以從執政．猶殽志也．豈敢離逖．今官之師旅．無乃實有所闕．以攜諸侯．而罪我諸戎．我諸戎飲食衣服．不與華同．贄幣不通．言語不達．何惡之能為．不與於會．亦無瞢焉．賦青蠅而退．宣子辭焉．使即事於會．成愷悌也．於是子叔齊子為季武子介以會．自是晉人輕魯幣．而益敬其使．吳子諸樊既除喪．將立季札．季札辭曰．曹宣公之卒也．諸侯與曹人不義曹君．將立子臧．子臧去之．遂弗為也．以成曹君．君子曰．能守節．君義嗣也．誰敢奸君．有國非吾節也．札雖不才．願附於子臧．以無失節．固立之．棄其室而耕．乃舍之．

夏．諸侯之大夫從晉侯伐秦．以報櫟之役也．晉侯待于竟．使六卿帥諸侯之師以進．及涇不濟．叔向見叔孫穆子．穆子賦匏有苦葉．叔向退而具舟．魯人．莒人．先濟．鄭子蟜見衛北宮懿子曰．與人而不固．取惡莫甚焉．若社稷何．懿子說．二子見諸侯之師．而勸之濟．濟涇而次．秦人毒涇上流．師入多死．鄭司馬子蟜帥鄭師以進．師皆從之．至于棫林．不獲成焉．荀偃令曰．雞鳴而駕．塞井夷灶．唯余馬首是瞻．欒黶曰．晉國之命．未是有也余馬首欲東．乃歸．下軍從之．左史謂魏莊子曰．不待中行伯乎．莊子曰．夫子命從帥．欒伯吾帥也．吾將從之．從帥所以待夫子也．伯游曰．吾今實過．悔之何及．多遺秦禽．乃命大還．晉人謂之遷延之役．欒鍼曰．此役也．報櫟之敗也．役又無功．晉之恥也．吾有二位於戎路．敢不恥乎．與士鞅馳秦師死焉．士鞅反．欒黶謂士匄曰．余弟不欲往而子召之．余弟死而子來．是而子殺余之弟也．弗逐．余亦將殺之．士鞅奔秦．於是齊崔杼．宋華閱．仲江．會伐秦．不書．惰也．向之會．亦如之．衛北宮括不書於向．書於伐秦．攝也．秦伯問於士鞅曰．晉大夫其誰先亡．對曰．其欒氏乎．秦伯曰．以其汰乎．對曰．然．欒黶汰虐已甚．猶可以免．其在盈乎．秦伯曰．何故．對曰．武子之德在民．如周人之思召公焉．愛其甘棠．況其子乎．欒黶死．盈之善未能及人．武子所施沒矣．而黶之怨實章．將於是乎在．秦伯以為知言．為之請於晉而復之．衛獻公戒孫文子．寧惠子食．皆服而朝．日旰不召．而射鴻於囿．二子從之．不釋皮冠而與之言．二子怒．孫文子知戚．孫蒯入使．公飲之酒．使大師歌巧言之卒章．大師辭．師曹請為之．初．公有嬖妾．使師曹誨之琴．師曹鞭之．公怒．鞭師曹三百．故師曹欲歌之．以怒孫子．以報公．公使歌之．遂誦之．蒯懼．告文子．文子曰．君忌我矣．弗先．必死．并帑於戚．而入見蘧伯玉曰．君之暴虐．子所知也．大懼社稷之傾覆．將若之何．對曰．君制其國．臣敢奸之．雖奸之．庸知愈乎．遂行．從近關出．公使子蟜．子伯．子皮．與孫子盟于丘宮．孫子皆殺之．

四月．己未．子展奔齊．公如鄄．使子行於孫子．孫子又殺之．公出奔齊．孫氏追之．敗公徒于河澤．鄄人執之．初．尹公佗學射於庾公差．庾公差學射於公孫丁．二子追公．公孫丁御公．子魚曰．射為背師．不射為戮．射為禮乎．射兩軥而還．尹公佗曰．子為師．我則遠矣．乃反之．公孫丁授公轡而射之．貫臂．子鮮從公及竟．公使祝宗告亡．且告無罪．定姜曰．無神何告．若有．不可誣也．有罪若何告無．舍大臣而與小臣謀．一罪也．先君有冢卿以為師保．而蔑之．二罪也．余以巾櫛事先君．而暴妾使余．三罪也．告亡而已．無告無罪．公使厚成叔弔于衛曰．寡君使瘠聞君不撫社稷．而越在他竟．若之何不弔．以同盟之故．使瘠敢私於執事．曰．有君不弔．有臣不敏．君不赦宥．臣亦不帥職．增淫發洩．其若之何．衛人使大叔儀對曰．群臣不佞．得罪於寡君．寡君不以即刑而悼棄之．以為君憂．君不忘先君之好．辱弔群臣．又重恤之．敢拜君命之辱．重拜大貺．厚孫歸復命．語臧武仲曰．衛君其必歸乎．有大叔儀以守．有母弟鱄以出．或撫其內．或營其外．能無歸乎．齊人以郲寄衛侯．及其復也．以郲糧歸．右宰穀從而逃歸．衛人將殺之．辭曰．余不說初矣．余狐裘而羔袖．乃赦之．衛人立公孫剽．孫林父．甯殖．相之．以聽命於諸侯．衛侯在郲．臧紇如齊唁衛侯．與之言虐．退而告其人曰．衛侯其不得入矣．其言糞土也．亡而不變．何以復國．子展．子鮮．聞之．見臧紇與之言道．臧孫說．謂其人曰．衛君必入．夫二子者．或輓之．或推之．欲無入得乎．師歸自伐秦．晉侯舍新軍．禮也．成國不過半天子之軍．周為六軍．諸侯之大者．三軍可也．於是知朔生盈而死．盈生六年而武子卒．彘裘亦幼．皆未可立也．新軍無帥．故舍之．師曠侍於晉侯．晉侯曰．衛人出其君．不亦甚乎．對曰．或者其君實甚．良君將賞善而刑淫．養民如子．蓋之如天．容之如地．民奉其君．愛之如父母．仰之如日月．敬之如神明．畏之如雷霆．其可出乎．夫君．神之主也．民之望也．若困民之主．匱神乏祀．百姓絕望．社稷無主．將安用之．弗去何為．天生民而立之君．使司牧之．勿使失性．有君而為之貳．使師保之．勿使過度．是故天子有公．諸侯有卿．卿置側室．大夫有貳．宗士有朋友．庶人工商皂隸牧圉．皆有親暱．以相輔佐也．善則賞之．過則匡之．患則救之．失則革之．自王以下．各有父兄子弟．以補察其政．史為書．瞽為詩．工誦箴諫．大夫規誨．士傳言．庶人謗．商旅于市．百工獻藝．故夏書曰．遒人以木鐸徇于路．官師相規．工執藝事以諫．正月孟春．於是乎有之．諫失常也．天之愛民甚矣．豈其使一人肆於民上．以從其淫．而棄天地之性．必不然矣．

秋．楚子為庸浦之役故．子囊師于棠以伐吳．吳不出而還．子囊殿．以吳為不能而弗儆．吳人自皋舟之隘要而擊之．楚人不能相救．吳人敗之．獲楚公子宜穀．王使劉定公賜齊侯．命曰．昔伯舅大公．右我先王．股肱周室．師保萬民．世胙大師．以表東海．王室之不壞．繄伯舅是賴．今余命女環．茲率舅氏之典．纂乃祖考．無忝乃舊．敬之哉．無廢朕命．晉侯問衛故於中行獻子．對曰．不如因而定之．衛有君矣．伐之．未可以得志．而勤諸侯．史佚有言曰．因重而撫之．仲虺有言曰．亡者侮之．亂者取之．推亡固存．國之道也．君其定衛以待時乎．

冬．會于戚．謀定衛也．范宣子假羽毛於齊而弗歸．齊人始貳．楚子囊還自伐吳．卒．將死．遺言謂子庚必城郢．君子謂子囊忠．君薨不忘增其名．將死不忘衛社稷．可不謂忠乎．忠．民之望也．詩曰．行歸于周．萬民所望．忠也．

襄公十五年
經十有五年．

春．宋公使同戌來聘．

二月．己亥．及向戌盟于劉．劉夏逆王后于齊．

夏．齊侯伐我北鄙．圍成．公救成．至遇．季孫宿．叔孫豹．帥師城成郛．

秋．八月．丁巳．日有食之．邾人伐我南鄙．

冬．十有一月．癸亥．晉侯周卒．

傳十五年．

春．宋向戌來聘．且尋盟．見孟獻子．尤其室曰．子有令聞．而美其室．非所望也．對曰．我在晉．吾兄為之．毀之重勞．且不敢間．官師從單靖公．逆王后于齊．卿不行．非禮也．楚公子午為令尹．公子罷戎為右尹．蒍子馮為大司馬．公子橐師為右司馬．公子成為左司馬．屈到為莫敖．公子追舒為箴尹．屈蕩為連尹．養由基為宮廄尹．以靖國人．君子謂楚於是乎能官人．官人．國之急也．能官人．則民無覦心．詩云．嗟我懷人．寘彼周行．能官人也．王及公侯．伯．子．男．甸．采．衛大夫．各居其列．所謂周行也．鄭尉氏．司氏．之亂其餘盜在宋．鄭人以子西．伯有．子產．之故．納賂于宋．以馬四十乘．與師茷．師慧．

三月．公孫黑為質焉．司城子罕以堵女父．尉翩．司齊．與之．良司臣而逸之．託諸季武子．武子寘諸卞．鄭人醢之．三人也．師慧過宋朝．將私焉．其相曰．朝也．慧曰．無人焉．相曰．朝也．何故無人．慧曰．必無人焉．若猶有人．豈其以千乘之相．易淫樂之矇．必無人焉故也．子罕聞之．固請而歸之 ． 夏．齊侯圍成．貳於晉故也．於是乎城成郛．

秋．邾人伐我南鄙．使告于晉．晉將為會．以討邾莒．晉侯有疾．乃止．

冬．晉悼公卒．遂不克會．鄭公孫夏如晉奔喪．子蟜送葬．宋人或得玉．獻諸子罕．子罕弗受．獻玉者曰．以示玉人．玉人以為寶也．故敢獻之．子罕曰．我以不貪為寶爾．以玉為寶．若以與我．皆喪寶也．不若人有其寶．稽首而告曰．小人懷璧．不可以越鄉．納此以請死也．子罕寘諸其里．使玉人為之攻之．富而後使復其所．

十二月．鄭人奪堵狗之妻．而歸諸范氏．

襄公十六年
經十有六年．

春．王正月．葬晉悼公．

三月．公會晉侯．宋公．衛侯．鄭伯．曹伯．莒子．邾子．薛伯．杞伯．小邾子．于溴梁．戊寅．大夫盟．晉人執莒子．邾子．以歸．齊侯伐我北鄙．

夏．公至自會．

五月．甲子．地震．叔老會鄭伯．晉荀偃．衛甯殖．宋人．伐許．

秋．齊侯伐我北鄙．圍郕．大雩．

冬．叔孫豹如晉．

傳十六年．

春．葬晉悼公．平公即位．羊舌肸為傅．張君臣為中軍司馬．祁奚．韓襄．欒盈．士鞅．為公族大夫．虞丘書為乘馬御．改服脩官．烝于曲沃．警守而下．會于溴梁．命歸侵田．以我故．執邾宣公．莒犁比公．且曰．通齊楚之使．晉侯與諸侯宴于溫．使諸大夫舞．曰．歌詩必類．齊高厚之詩不類．荀偃怒．且曰．諸侯有異志矣．使諸大夫盟高厚．高厚逃歸．於是叔孫豹．晉荀偃．宋向戌．衛甯殖．鄭公孫蠆．小邾之大夫．盟曰．同討不庭．許男請遷于晉．諸侯遂遷許．許大夫不可．晉人歸諸侯．鄭子蟜聞將伐許．遂相鄭伯以從諸侯之師．穆叔從公．齊子帥師會晉荀偃．書曰．會鄭伯．為夷故也．

夏．六月．次于棫林．庚寅．伐許．次于函氏．晉荀偃．欒黶．帥師伐楚．以報宋揚梁之役．楚公子格帥師．及晉師戰于湛阪．楚師敗績．晉師遂侵方城之外．復伐許而還．

秋．齊侯圍郕．孟孺子速徼之．齊侯曰．是好勇．去之以為之名．速遂塞海陘而還．

冬．穆叔如晉聘．且言齊故．晉人曰．以寡君之未禘祀．與民之未息．不然．不敢忘．穆叔曰．以齊人之朝夕釋憾於敝邑之地．是以大請．敝邑之急．朝不及夕．引領西望曰．庶幾乎比執事之間．恐無及也．見中行獻子賦圻父．獻子曰．偃知罪矣．敢不從執事．以同恤社稷．而使魯及此．見范宣子．賦鴻鴈之卒章．宣子曰．匄在此．敢使魯無鳩乎．

襄公十七年
經十有七年．

春．王二月．庚午．邾子牼卒．宋人伐陳．

夏．衛石買帥師伐曹．

秋．齊侯伐我北鄙．圍桃．高厚帥師伐我北鄙．圍防．

九月．大雩．宋華臣出奔陳．

冬．邾人伐我南鄙．

傳十七年．

春．宋莊朝伐陳．獲司徒卬．卑宋也．衛孫蒯田于曹隧．飲馬于重丘．毀其瓶．重丘人閉門而詢之．曰．親逐而君．爾父為厲．是之不憂．而何以田為．夏．衛石買．孫蒯．伐曹．取重丘．曹人愬于晉．齊人以其未得志于我故．

秋．齊侯伐我北鄙．圍桃．高厚圍臧紇于防．師自陽關逆臧孫．至于旅松．郰叔紇．臧疇．臧賈．帥甲三百．宵犯齊師．送之而復．齊師去之．齊人獲臧堅．齊侯使夙沙衛唁之．且曰無死．堅稽首曰．拜命之辱．抑君賜不終．姑又使其刑臣禮於士．以杙抉其傷而死．

冬．邾人伐我南鄙．為齊故也．宋華閱卒．華臣弱皋比之室．使賊殺其宰華吳．賊六人以鈹殺諸盧門．合左師之後．左師懼曰．老夫無罪．賊曰．皋比私有討於吳．遂幽其妻．曰．畀余而大璧．宋公聞之．曰．臣也．不唯其宗室是暴．大亂宋國之政．必逐之．左師曰．臣也亦卿也．大臣不順．國之恥也．不如蓋之．乃舍之．左師為己短策．苟過華臣之門．必騁．

十一月．甲午．國人逐瘈狗．瘈狗入於華臣氏．國人從之．華臣懼．遂奔陳．宋皇國父為大宰．為平公築臺．妨於農功．子罕請俟農功之畢．公弗許．築者謳曰．澤門之皙．實興我役．邑中之黔．實慰我心．子罕聞之．親執扑．以行築者．而抶其不勉者．曰吾儕小人．皆有闔廬．以辟燥濕寒暑．今君為一臺而不速成．何以為役．謳者乃止．或問其故．子罕曰．宋國區區．而有詛有祝．禍之本也．齊晏桓子卒．晏嬰麤縗斬．苴絰帶．杖．菅屨．食鬻．居倚廬．寢苫．枕草．其老曰．非大夫之禮也．曰．唯卿為大夫．

襄公十八年
經十有八年．

春．白狄來．

夏．晉人執衛行人石買．

秋．齊師伐我北鄙．

冬．十月．公會晉侯．宋公．衛侯．鄭伯．曹伯．莒子．邾子．滕子．薛伯．杞伯．小邾子．同圍齊．曹伯負芻卒于師．楚公子午帥師伐鄭．

傳十八年．

春．白狄始來．

夏．晉人執衛行人石買于長子．執孫蒯于純留．為曹故也．

秋．齊侯伐我北鄙．中行獻子將伐齊．夢與厲公訟．弗勝．公以戈擊之．首隊於前．跪而戴之．奉之以走．見梗陽之巫皋．他日見諸道．與之言同．巫曰．今茲主必死．若有事於東方．則可以逞．獻子許諾．晉侯伐齊．將濟河．獻子以朱絲係玉二榖而禱曰．齊環怙恃其險．負其眾庶．棄好背盟．陵虐神主．曾臣彪將率諸侯以討焉．其官臣偃實先後之．苟捷有功．無作神羞．官臣偃無敢復濟．唯爾有神裁之．沈玉而濟．

冬．十月．會于魯濟．尋溴梁之言．同伐齊．齊侯禦諸平陰．塹防門而守之廣里．夙沙衛曰．不能戰．莫如守險．弗聽．諸侯之士門焉．齊人多死．范宣子告析文子曰．吾知子敢匿情乎．魯人．莒人．皆請以車千乘．自其鄉入．既許之矣．若入．君必失國．子盍圖之．子家以告公．公恐．晏嬰聞之曰．君固無勇．而又聞是．弗能久矣．齊侯登巫山以望晉師．晉人使司馬斥山澤之險．雖所不至．必旆而疏陳之．使乘車者．左實右偽．以施先．輿曳柴而從之．齊侯見之．畏其眾也．乃脫歸．丙寅晦．齊師夜遁．師曠告晉侯曰．鳥烏之聲樂．齊師其遁．邢伯告中行伯曰．有班馬之聲．齊師其遁．叔向告晉侯曰．城上有烏．齊師其遁．

十一月．丁卯．朔．入平陰．遂從齊師．夙沙衛連大車以塞隧而殿．殖綽．郭最．曰．子殿國師．齊之辱也．子姑先乎．乃代之殿．衛殺馬於隘以塞道．晉州綽及之．射殖綽中肩．兩矢夾脰．曰．止．將為三軍獲．不止．將取其衷．顧曰．為私誓．州綽曰．有如日．乃弛弓而自後縛之．其右具丙．亦舍兵而縛郭最．皆衿甲而縛．坐于中軍之鼓下．晉人欲逐歸者．魯衛請攻險．己卯．荀偃．士匄以中軍克京茲．乙酉．魏絳．欒盈．以下軍克邿．趙武．韓起．以上軍圍廬．弗克．

十二月．戊戌．及秦周伐雍門之萩．范鞅門于雍門．其御追喜．以戈殺犬于門中．孟莊子斬其橁．以為公琴．己亥．焚雍門．及西郭．南郭．劉難．士弱．率諸侯之師．焚申池之竹木．壬寅．焚東郭．北郭．范鞅門于揚門．州綽門于東閭．左驂迫．還于東門中．以枚數闔．齊侯駕．將走郵棠．大子與郭榮扣馬曰．師速而疾．略也．將退矣．君何懼焉．且社稷之主．不可以輕．輕則失眾．君必待之．將犯之．大子抽劍斷鞅．乃止．甲辰．東侵及濰．南及沂．鄭子孔欲去諸大夫．將叛晉．而起楚師以去之．使告子庚．子庚弗許．楚子聞之．使楊豚尹宜告子庚曰．國人謂不穀主社稷．而不出師．死不從禮．不穀即位．於今五年．師徒不出．人其以不穀為自逸而忘先君之業矣．大夫圖之．其若之何．子庚歎曰．君王其謂午懷安乎．吾以利社稷也．見使者．稽首而對曰．諸侯方睦於晉．臣請嘗之．若何．君而繼之．不可．收師而退．可以無害．君亦無辱．子庚帥師治兵於汾．於是子蟜．伯有．子張．從鄭伯伐齊．子孔．子展．子西守．二子知子孔之謀．完守入保．子孔不敢會楚師．楚師伐鄭．次於魚陵．右師城上棘．遂涉潁．次于旃然．蒍子馮．公子格．率銳師侵費滑．胥靡．獻于．雍梁．右回梅山．侵鄭東北．至于蟲牢而反．子庚門于純門．信于城下．而還涉於魚齒之下．甚雨及之．楚師多凍．役徒幾盡．晉人聞有楚師．師曠曰．不害．吾驟歌北風．又歌南風．南風不競．多死聲．楚必無功．董叔曰．天道多在西北．南師不時．必無功．叔向曰．在其君之德也．

襄公十九年
經十有九年．

春．王正月．諸侯盟于祝柯．晉人執邾子．公至自伐齊．取邾田自漷水．季孫宿如晉．葬曹成公．

夏．衛孫林父帥師伐齊．

秋．七月．辛卯．齊侯環卒．晉士匄帥師侵齊．至穀．聞齊侯卒．乃還．

八月．丙辰．仲孫蔑卒．齊殺其大夫高厚．鄭殺其大夫公子嘉．

冬．葬齊靈公．城西郛．叔孫豹會晉士匄于柯．城武城．

傳十九年．

春．諸侯還自沂上．盟于督揚曰．大毋侵小．執邾悼公．以其伐我故．遂次于泗上．疆我田．取邾田．自漷水．歸之于我．晉侯先歸．公享晉六卿于蒲圃．賜之三命之服．軍尉．司馬．司空．輿尉．候奄．皆受一命之服．賄荀偃東錦．加璧乘馬．先吳壽夢之鼎．荀偃癉疽．生瘍於頭．濟河．及著雍．病．目出．大夫先歸者皆反．士匄請見．弗內．請後．曰鄭甥可．

二月．甲寅．卒．而視．不可含．宣子盥而撫之曰．事吳敢不如事主．猶視．欒懷子曰．其為未卒事於齊故也乎．乃復撫之曰．主苟終．所不嗣事于齊者．有如河．乃瞑受含．宣子出曰．吾淺之為丈夫也．晉欒魴帥師從衛孫文子伐齊．季武子如晉拜師．晉侯享之．范宣子為政．賦黍苗．季武子興．再拜稽首曰．小國之仰大國也．如百穀之仰膏雨焉．若常膏之．其天下輯睦．豈唯敝邑．賦六月．季武子以所得於齊之兵．作林鍾．而銘魯功焉．臧武仲謂季孫曰．非禮也．夫銘．天子令德．諸侯言時計功．大夫稱伐．今稱伐．則下等也．計功．則借人也．言時．則妨民多矣．何以為銘．且夫大伐小．取其所得以作彝器．銘其功烈．以示子孫．昭明德而懲無禮也．今將借人之力．以救其死．若之何銘之．小國幸於大國．而昭所獲焉．以怒之．亡之道也．齊侯娶于魯．曰顏懿姬．無子．其姪鬷聲姬生光．以為大子．諸子．仲子．戎子．戎子嬖．仲子生牙．屬諸戎子．戎子請以為大子．許之．仲子曰．不可．廢常不祥．間諸侯難．光之立也．列於諸侯矣．今無故而廢之．是專黜諸侯．而以難犯不祥也．君必悔之．公曰．在我而已．遂東大子光．使高厚傅牙以為大子．夙沙衛為少傅．齊侯疾．崔杼微逆光．疾病而立之．光殺戎子．尸諸朝．非禮也．婦人無刑．雖有刑．不在朝市．

夏．五月．壬辰．晦．齊靈公卒．莊公即位．執公子牙於句瀆之丘．以夙沙衛易已．衛奔高唐以叛．晉士匄侵齊及穀．聞喪而還．禮也．於四月．丁未．鄭公孫蠆卒．赴於晉．大夫范宣子言於晉侯．以其善於伐秦也．

六月．晉侯請於王．王追賜之大路．使以行禮也．

秋．八月．齊崔杼殺高厚於灑藍．而兼其室．書曰．齊殺其大夫．從君於昏也．鄭子孔之為政也專．國人患之．乃討西宮之難．與純門之師．子孔當罪．以其甲及子革．子良氏之甲守．甲辰．子展．子西．率國人伐之．殺子孔而分其室．書曰．鄭殺其大夫．專也．子然．子孔．宋子之子也．士子孔．圭媯之子也．圭媯之班．亞宋子而相親也．士子孔．亦相親也．僖之四年．子然卒．簡之元年．士子孔卒．司徒孔實相子革．子良．之室．三室如一．故及於難．子革．子良．出奔楚．子革．為右尹．鄭人使子展當國．子西聽政．立子產為卿．齊慶封圍高唐弗克．

冬．十一月．齊侯圍之．見衛在城上．號之乃下．問守備焉．以無備告．揖之．乃登．聞師將傅．食高唐也．殖綽．工僂．會．夜縋納師．醢衛于軍．城西郛．懼齊也．齊及晉平．盟于大隧．故穆叔會范宣子于柯．穆叔見叔向．賦載馳之四章．叔向曰．肸敢不承命．穆叔曰．齊猶未也．不可以不懼．乃城武城．衛石共子卒．悼子不哀．孔成子曰．是謂蹙其本．必不有其宗．

襄公二十年
經二十年．

春．王正月．辛亥．仲孫速會莒人盟于向．

夏．六月．庚申．公會晉侯．齊侯．宋公．衛侯．鄭伯．曹伯．莒子．邾子．滕子．薛伯．杞伯．小邾子．盟于澶淵．

秋．公至自會．仲孫速帥師伐邾．蔡殺其大夫公子燮．蔡公子履出奔楚．陳侯之弟黃出奔楚．叔老如齊．

冬．十月．丙辰朔．日有食之．季孫宿如宋．

傳二十年．

春．及莒平．孟莊子會莒人．盟于向．督揚之盟故也．

夏．盟于澶淵．齊成故也．邾人驟至．以諸侯之事．弗能報也．

秋．孟莊子伐邾以報之．蔡公子燮欲以蔡之晉．蔡人殺之．公子履其母弟也．故出奔楚．陳慶虎．慶寅．畏公子黃之偪．愬諸楚曰．與蔡司馬同謀．楚人以為討．公子黃出奔楚．初．蔡文侯欲事晉．曰．先君與於踐土之盟．晉不可棄．且兄弟也．畏楚不能行而卒．楚人使蔡無常．公子燮．求從先君以利蔡．不能而死．書曰．蔡殺其大夫公子燮．言不與民同欲也．陳侯之弟黃出奔楚．言非其罪也．公子黃將出奔．呼於國曰．慶氏無道．求專陳國．暴蔑其君．而去其親．五年不滅．是無天也．齊子初聘于齊．禮也．

冬．季武子如宋．報向戌之聘也．褚師段逆之以受享．賦常棣之七章以卒．宋人重賄之．歸復命．公享之．賦魚麗之卒章．公賦南山有臺．武子去所曰．臣不堪也．衛甯惠子疾．召悼子曰．吾得罪於君．悔而無及也．名藏在諸侯之策．曰孫林父．甯殖．出其君．君入則掩之．若能掩之．則吾子也．若不能．猶有鬼神．吾有餒而已．不來食矣．悼子許諾．惠子遂卒．

襄公二十一年
經二十有一年．

春．王正月．公如晉．邾庶其以漆閭丘來奔．

夏．公至自晉．

秋．晉欒盈出奔楚．

九月．庚戌朔．日有食之．

冬．十月．庚辰朔．日有食之．曹伯來朝．公會晉侯．齊侯．宋公．衛侯．鄭伯．曹伯．莒子．邾子．于商任．

傳二十一年．

春．公如晉拜師．及取邾田也．邾庶其以漆閭丘來奔．季武子以公姑姊妻之．皆有賜於其從者．於是魯多盜．季孫謂臧武仲曰．子盍詰盜．武仲曰．不可詰也．紇又不能．季孫曰．我有四封．而詰其盜．何故不可．子為司寇．將盜是務去．若之何不能．武仲曰子召外盜而大禮焉．何以止吾盜．子為正卿．而來外盜．使紇去之．將何以能．庶其竊邑於邾以來．子以姬氏妻之．而與之邑．其從者皆有賜焉．若大盜禮焉．以君之姑姊與其大邑．其次皁牧輿馬．其小者衣裳劍帶．是賞盜也．賞而去之．其或難焉．紇也聞之．在上位者洒濯其心．壹以待人．軌度其信．可明徵也．而後可以治人．夫上之所為．民之歸也．上所不為．而民或為之．是以加刑罰焉．而莫敢不懲．若上之所為而民亦為之．乃其所也．又可禁乎．夏書曰．念茲在茲．釋茲在茲．名言茲在茲．允出茲在茲．惟帝念功．將謂由已壹也．信由已壹．而後功可念也．庶其非卿也．以地來．雖賤必書．重地也．齊侯使慶佐為大夫．復討公子牙之黨．執公子買于句瀆之丘．公子鉏來奔．叔孫還奔燕．

夏．楚子庚卒．楚子使薳子馮為令尹．訪於申叔豫．叔豫曰．國多寵而王弱．國不可為也．遂以疾辭．方暑．闕地下冰而床焉．重繭衣裘．鮮食而寢．楚子使醫視之．復曰．瘠則甚矣．而血氣未動．乃使子南為令尹．欒桓子娶於范宣子．生懷子．范鞅以其亡也．怨欒氏．故與欒盈為公族大夫．而不相能．桓子卒．欒祁與其老州賓通．幾亡室矣．懷子患之．祁懼其討也．愬諸宣子曰．盈將為亂．以范氏為死桓主而專政矣．曰．吾父逐鞅也．不怒．而以寵報之．又與吾同官而專之．吾父死而益富．死吾父而專於國．有死而已．吾蔑從之矣．其謀如是．懼害於主．吾不敢不言．范鞅為之徵．懷子好施．士多歸之．宣子畏其多士也．信之．懷子為下卿．宣子使城著而遂逐之．

秋．欒盈出奔楚．宣子殺箕遺．黃淵．嘉父．司空靖．邴豫．董叔．邴師．申書．羊舌虎．叔羆．囚伯華．叔向．籍偃．人謂叔向曰．子離於罪．其為不知乎．叔向曰．與其死亡若何．詩曰．優哉游哉．聊以卒歲．知也．樂王鮒見叔向曰．吾為子請．叔向弗應．出不拜．其人皆咎叔向．叔向曰．必祁大夫．室老聞之曰．樂王鮒言於君．無不行．求赦吾子．吾子不許．祁大夫所不能也．而曰必由之．何也．叔向曰．樂王鮒．從君者也．何能行．祁大夫外舉不棄讎．內舉不失親．其獨遺我乎．詩曰．有覺德行．四國順之．夫子覺者也．晉侯問叔向之罪於樂王鮒．對曰．不棄其親．其有焉．於是祁奚老矣．聞之．乘馹而見宣子曰．詩曰．惠我無疆．子孫保之．書曰．聖有暮勳．明徵定保．夫謀而鮮過．惠訓不倦者．叔向有焉．社稷之固也．猶將十世宥之．以勸能者．今壹不免其身．其棄社稷．不亦惑乎．鯀殛而禹興．伊尹放大甲而相之．卒無怨色．管蔡為戮．周公右王．若之何其以虎也棄社稷．子為善．誰敢不勉．多殺何為．宣子說．與之乘以言諸公而免之．不見叔向而歸．叔向亦不告免焉而朝．初．叔向之母妒叔虎之母美而不使．其子皆諫其母．其母曰．深山大澤．實生龍蛇．彼美．余懼其生龍蛇以禍女．女敝族也．國多大寵．不仁人間之．不亦難乎．余何愛焉．使往視寢．生叔虎．美而有勇力．欒懷子嬖之．故羊舌氏之族及於難．欒盈過於周．周西鄙掠之．辭於行人曰．天子陪臣盈．得罪於王之守臣．將逃罪．罪重於郊甸．無所伏竄．敢布其死．昔陪臣書能輸力於王室．王施惠焉．其子黶不能保任其父之勞．大君若不棄書之力．亡臣猶有所逃．若棄書之力．而思黶之罪．臣戮餘也．將歸死於尉氏．不敢還矣．敢布四體．惟大君命焉．王曰．尤而效之．其又甚焉．使司徒禁掠欒氏者．歸所取焉．使候出諸轘轅．

冬．曹武公來朝．始見也．會於商任．錮欒氏也．齊侯．衛侯．不敬．叔向曰．二君者必不免．會朝禮之經也．禮政之輿也．政身之守也．怠禮失政．失政不立．是以亂也．知起．中行喜．州綽．邢蒯．出奔齊．皆欒氏之黨也．樂王鮒謂范宣子曰．盍反州綽．邢蒯．勇士也．宣子曰．彼欒氏之勇也．余何獲焉．王鮒曰．子為彼欒氏．乃亦子之勇也．齊莊公朝指殖綽．郭最．曰．是寡人之雄也．州綽曰．君以為雄．誰敢不雄．然臣不敏．平陰之役．先二子鳴．莊公為勇爵．殖綽．郭最．欲與焉．州綽曰．東閭之役．臣左驂迫．還於門中．識其枚數．其可以與於此乎．公曰．子為晉臣也．對曰．臣為隸新．然二子者．譬於禽獸．臣食其肉．而寢處其皮矣．

襄公二十二年
經二十有二年．

春．王正月．公至自會．

夏．四月．

秋．七月．辛酉．叔老卒．

冬．公會晉侯．齊侯．宋公．衛侯．鄭伯．曹伯．莒子．邾子．薛伯．杞伯．小邾子．于沙隨．公至自會．楚殺其大夫公子追舒．

傳二十二年．

春．臧武仲如晉．雨．過御叔．御叔在其邑．將飲酒．曰．焉用聖人．我將飲酒而已．雨行．何以聖為．穆叔聞之．曰．不可使也．而傲使人．國之蠹也．令倍其賦．

夏．晉人徵朝于鄭．鄭人使少正公孫僑對曰．在晉先君悼公九年．我寡君於是即位．即位八月．而我先大夫子駟．從寡君以朝于執事．執事不禮於寡君．寡君懼因是行也．我二年六月．朝于楚．晉是以有戲之役．楚人猶競而申禮於敝邑．敝邑欲從執事．而懼為大尤．曰．晉其謂我不共有禮．是以不敢攜貳於楚．我四年三月．先大夫子蟜又從寡君以觀釁於楚．晉於是乎有蕭魚之役．謂我敝邑．邇在晉國．譬諸草木．吾臭味也．而何敢差池．楚亦不競．寡君盡其土．實重之以宗．器以受齊．盟遂帥群．臣隨于執．事以會歲終．貳於楚者．子侯．石盂．歸而討之．溴梁之明年．子蟜老矣．公孫夏從寡君以朝于君．見於嘗酎．與執燔焉．間二年．聞君將靖東夏．

四月．又朝以聽事．期不朝之間．無歲不聘．無役不從．以大國政令之無常．國家罷病．不虞荐至．無日不惕．豈敢忘職．大國若安定之．其朝夕在庭．何辱命焉．若不恤其患．而以為口實．其無乃不堪任命．而翦為仇讎．敝邑是懼．其敢忘君命．委諸執事．執事實重圖之．

秋．欒盈自楚適齊．晏平仲言於齊侯曰．商任之會．受命於晉．今納欒氏．將安用之．小所以事大．信也．失信不立．君其圖之．弗聽．退告陳文子曰．君人執信．臣人執共．忠信篤敬．上下同之．天之道也．君自棄也．弗能久矣．

九月．鄭公孫黑肱有疾．歸邑于公．召室老宗人．立段而使黜官薄祭．祭以特羊．殷以少牢．足以共祀．盡歸其餘邑曰．吾聞之．生於亂世．貴而能貧．民無求焉．可以後亡．敬共事君．與二三子．生在敬戒．不在富也．己巳．伯張卒．君子曰善戒．詩曰．慎爾侯度．用戒不虞．鄭子張其有焉．

冬．會于沙隨．復錮欒氏也．欒盈猶在齊．晏子曰．禍將作矣．齊將伐晉．不可以不懼．楚觀起有寵於令尹子南．未益祿而有馬數十乘．楚人患之．王將討焉．子南之子棄疾為王御士．王每見之必泣．棄疾曰．君三泣臣矣．敢問誰之罪也．王曰．令尹之不能．爾所知也．國將討焉．爾其居乎．對曰．父戮子居．君焉用之．洩命重刑．臣亦不為．王遂殺子南於朝．轘觀起於四竟．子南之臣謂棄疾．請徙子尸於朝．曰君臣有禮．唯二三子．三日．棄疾請尸．王許之．既葬．其徒曰．行乎．曰吾與殺吾父．行將焉入．曰然則臣王乎．曰棄父事讎．吾弗忍也．遂縊而死．復使薳子馮為令尹．公齮子為司馬．屈建為莫敖．有寵於薳子者八人．皆無祿而多馬．他日朝．與申叔豫言．弗應而退．從之．入於人中．又從之．遂歸．退朝見之．曰．子三困我於朝．吾懼不敢不見．吾過．子姑告我．何疾我也．對曰．吾不免是懼．何敢告子．曰．何故．對曰．昔觀起有寵於子南．子南得罪．觀起車裂．何故不懼．自御而歸．不能當道．至．謂八人者曰．吾見申叔夫子．所謂生死而肉骨也．知我者．如夫子則可．不然謂止．辭八人者．而後王安之．

十二月．鄭游販將歸晉．未出竟．遭逆妻者．奪之．以館于邑．丁巳．其夫攻子明殺之．以其妻行．子展廢良而立大叔．曰國卿．君之貳也．民之主也．不可以苟．請舍子明之類．求亡妻者．使復其所．使游氏勿怨．曰．無昭惡也．

襄公二十三年
經二十有三年．

春．王二月．癸酉朔．日有食之．

三月．己巳．杞伯匄卒．

夏．邾畀我來奔．葬杞孝公．陳殺其大夫慶虎及慶寅．陳侯之弟黃．自楚歸于陳．晉欒盈復入于晉．入于曲沃．

秋．齊侯伐衛．遂伐晉．

八月．叔孫豹帥師救晉．次于雍榆．己卯．仲孫速卒．

冬．十月．乙亥．臧孫紇出奔邾．晉人殺欒盈．齊侯襲莒．

傳二十三年．

春．杞孝公卒．晉悼夫人喪之．平公不徹樂．非禮也．禮為鄰國闕．陳侯如楚．公子黃愬二慶於楚．楚人召之．使慶樂往殺之．慶氏以陳叛．

夏．屈建從陳侯圍陳．陳人城板隊而殺人．役人相命．各殺其長．遂殺慶虎．慶寅．楚人納公子黃．君子謂慶氏不義．不可肆也．故書曰．惟命不于常．晉將嫁女于吳．齊侯使析歸父媵之．以藩載欒盈．及其士．納諸曲沃．欒盈夜見胥午而告之．對曰．不可．天之所廢．誰能興之．子必不免．吾非愛死也．知不集也．盈曰．雖然．因子而死．吾無悔矣．我實不天．子無咎焉．許諾．伏之而觴曲沃人．樂作．午言曰．今也得欒孺子何如．對曰．得主而為之死．猶不死也．皆歎．有泣者．爵行．又言．皆曰．得主何貳之有．盈出．遍拜之．

四月．欒盈帥曲沃之甲．因魏獻子以晝入絳．初．欒盈佐魏莊子於下軍．獻子私焉．故因之．趙氏以原屏之難怨欒氏．韓趙方睦．中行氏以伐秦之役怨欒氏．而固與范氏和親．知悼子少而聽於中行氏．程鄭嬖於公．唯魏氏及七輿大夫與之．樂王鮒侍坐於范宣子．或告曰．欒氏至矣．宣子懼．桓子曰．奉君以走固宮．必無害也．且欒氏多怨．子為政．欒氏自外．子在位．其利多矣．既有利權．又執民柄．將何懼焉．欒氏所得．其唯魏氏乎．而可強取也．夫克亂在權．子無懈矣．公有姻喪．王鮒使宣子墨縗冒絰．二婦人輦以如公．奉公以如固宮．范鞅逆魏舒．則成列既乘．將逆欒氏矣．趨進曰．欒氏帥賊以入．鞅之父與二三子在君所矣．使鞅逆吾子．鞅請驂乘持帶．遂超乘．右撫劍．左援帶．命驅之出．僕請．鞅曰．之公．宣子逆諸階．執其手．賂之以曲沃．初．斐豹隸也．著於丹書．欒氏之力臣曰督戎．國人懼之．斐豹謂宣子曰．苟焚丹書．我殺督戎．宣子喜曰．而殺之．所不請於君焚丹書者．有如日．乃出豹而閉之．督戎從之．踰隱而待之．督戎踰入．豹自後擊而殺之．范氏之徒在臺後．欒氏乘公門．宣子謂鞅曰．矢及君屋死之．鞅用劍以帥卒．欒氏退．攝車從之．遇欒樂曰．樂免之．死將訟女於天．樂射之不中．又注則乘槐本而覆．或以戟鉤之．斷肘而死．欒魴傷．欒盈奔曲沃．晉人圍之．

秋．齊侯伐衛．先驅．穀榮御王孫揮．召揚為右．申驅．成秩御莒恆．申鮮虞之傅摯為右．曹開御戎．晏父戎為右．貳廣．上之登御邢公．盧蒲癸為右．啟．牢成御襄罷師．狼蘧疏為右．胠．商子車御侯朝．桓跳為右．大殿．商子游御夏之御寇．崔如為右．燭庸之越駟乘．自衛將遂伐晉．晏平仲曰．君恃勇力以伐盟主．若不濟．國之福也．不德而有功．憂必及君．崔杼諫曰．不可．臣聞之．小國間大國之敗而毀焉．必受其咎．君其圖之．弗聽．陳文子見崔武子曰．將如君何．武子曰．吾言於君．君弗聽也．以為盟主．而利其難．群臣若急．君於何有．子姑止之．文子退．告其人曰．崔子將死乎．謂君甚．而又過之．不得其死．過君以義．猶自抑也．況以惡乎．齊侯遂伐晉．取朝歌為二隊．入孟門．登大行．張武軍於熒庭．戍郫邵．封少水．以報平陰之役．乃還．趙勝帥東陽之師以追之．獲晏氂．

八月叔孫豹帥師救晉．次于雍榆．禮也．季武子無適子．公彌長．而愛悼子．欲立之．訪於申豐曰．彌與紇．吾皆愛之．欲擇才焉而立之．申豐趨退．歸．盡室將行．他日又訪焉．對曰．其然．將具敝車而行．乃止．訪於臧紇．臧紇曰．飲我酒．吾為子立之．季氏飲大夫酒．臧紇為客．既獻．臧孫命北面重席．新樽絜之．召悼子．降逆之．大夫皆起．及旅．而召公鉏．使與之齒．季孫失色．季氏以公鉏為馬正．慍而不出．閔子馬見之曰．子無然．禍福無門．唯人所召．為人子者．患不孝．不患無所．敬其父命．何常之有．若能孝敬．富倍季氏可也．姦回不軌．禍倍下民可也．公鉏然之．敬共朝夕．恪居官次．季孫喜．使飲己酒．而以具往．盡舍旃．故公鉏氏富．又出為公左宰．孟孫惡臧孫．季孫愛之．孟氏之御騶豐點．好羯也．曰．從余言．必為孟孫．再三云．羯從之．孟莊子疾．豐點謂公鉏．苟立羯．請讎臧氏．公鉏謂季孫曰．孺子秩固其所也．若羯立．則季氏信有力於臧氏矣．弗應．己卯．孟孫卒．公鉏奉羯立于戶側．季孫至．入哭而出．曰．秩焉在．公鉏曰．羯在此矣．季孫曰．孺子長．公鉏曰．何長之有．唯其才也．且夫子之命也．遂立羯．秩奔邾．臧孫入哭．甚哀多涕．出．其御曰．孟孫之惡子也．而哀如是．季孫若死．其若之何．臧孫曰．季之愛我．疾疢也．孟孫之惡我．藥石也．美疢不如惡石．夫石猶生我．疢之美．其毒滋多．孟孫死．吾亡無日矣．孟氏閉門．告於季孫曰．臧氏將為亂．不使我葬．季孫不信．臧孫聞之戒．

冬．十月．孟氏將辟．藉除於臧氏．臧孫使正夫助之．除於東門甲．從已而視之．孟氏又告季孫．季孫怒．命攻臧氏．乙亥．臧紇斬鹿門之關．以出奔．邾．初．臧宣叔娶于鑄．生賈及為而死．繼室以其姪．穆姜之姨子也．生紇．長於公宮．姜氏愛之．故立之．臧賈臧為出在鑄．臧武仲自邾使告臧賈．且致大蔡焉．曰．紇不佞．失守宗祧．敢告不弔．紇之罪不及不祀．子以大蔡納請．其可．賈曰．是家之禍也．非子之過也．賈聞命矣．再拜受龜．使為以納請．遂自為也．臧孫如防．使來告曰．紇非能害也．知不足也．非敢私請．苟守先祀．無廢二勳．敢不辟邑．乃立臧為．臧紇致防而奔齊．其人曰．其盟我乎．臧孫曰．無辭．將盟臧氏．季孫召外史掌惡臣．而問盟首焉．對曰．盟東門氏也．曰．毋或如東門遂．不聽公命．殺適立庶．盟叔孫氏也．曰．毋或如叔孫僑如欲廢國常．蕩覆公室．季孫曰．臧孫之罪．皆不及此．孟椒曰．盍以其犯門斬關．季孫用之．乃盟臧氏曰．無或如臧孫紇．干國之紀．犯門斬關．臧孫聞之曰．國有人焉．誰居．其孟椒乎．晉人克欒盈于曲沃．盡殺欒氏之族黨．欒魴出奔宋．書曰．晉人殺欒盈．不言大夫．言自外也．齊侯還自晉．不入．遂襲莒．門于且于．傷股而退．明日將復戰．期于壽舒．杞．殖華還．載甲夜入且于之隧．宿於莒郊．明日．先遇莒子於蒲侯氏．莒子重賂之．使無死．曰．請有盟．華周對曰．貪貨棄命．亦君所惡也．昏而受命．日未中而棄之．何以事君．莒子親鼓之．從而伐之．獲杞梁．莒人．行成．齊侯歸．遇杞梁之妻於郊．使弔之．辭曰．殖之有罪．何辱命焉．若免於罪．猶有先人之敝廬在．下妾不得與郊弔．齊侯弔諸其室．齊侯將為臧紇田．臧孫聞之．見齊侯．與之言伐晉．對曰．多則多矣．抑君似鼠．夫鼠晝伏夜動．不穴於寢廟．畏人故也．今君聞晉之亂．而後作焉．寧將事之．非鼠如何．乃弗與田．仲尼曰．知之難也．有臧武仲之知．而不容於魯國．抑有由也．作不順而施不恕也．夏書曰．念茲在茲．順事恕施也．

襄公二十四年
經二十有四年．

春．叔孫豹如晉．仲孫羯帥師侵齊．

夏．楚子伐吳．

秋．七月．甲子．朔．日有食之．既．齊崔杼帥師伐莒．大水．

八月．癸巳朔．日有食之．公會晉侯．宋公．衛侯．鄭伯．曹伯．莒子．邾子．滕子．薛伯．杞伯．小邾子．于夷儀．

冬．楚子．蔡侯．陳侯．許男．伐鄭．公至自會．陳鍼宜咎出奔楚．叔孫豹如京師．大饑．

傳二十四年．

春．穆叔如晉．范宣子逆之問焉．曰．古人有言曰．死而不朽．何謂也．穆叔未對．宣子曰．昔匄之祖．自虞以上為陶唐氏．在夏為御龍氏．在商為豕韋氏．在周為唐杜氏．晉主夏盟為范氏．其是之謂乎．穆叔曰．以豹所聞．此之謂世祿．非不朽也．魯有先大夫曰臧文仲．既沒．其言立．其是之謂乎．豹聞之．大上有立德．其次有立功．其次有立言．雖久不廢．此之謂不朽．若夫保姓受氏．以守宗祊．世不絕祀．無國無之．祿之大者．不可謂不朽．范宣子為政．諸侯之幣重．鄭人病之．

二月．鄭伯如晉．子產寓書於子西．以告宣子曰．子為晉國．四鄰諸侯．不聞令德．而聞重幣．僑也惑之．僑聞君子長國家者．非無賄之患．而無令名之難．夫諸侯之賄．聚於公室．則諸侯貳．若吾子賴之．則晉國貳．諸侯貳則晉國壞．晉國貳則子之家壞．何沒沒也．將焉用賄．夫令名．德之輿也．德．國家之基也．有基無壞．無亦是務乎．有德則樂．樂則能久．詩云．樂只君子．邦家之基．有令德也．夫上帝臨女．無貳爾心．有令名也．夫恕．思以明德．則令名載而行之．是以遠至邇安．毋寧使人謂子．子實生我．而謂子浚我以生乎．象有齒以焚其身．賄也．宣子說．乃輕幣．是行也．鄭伯朝晉．為重幣故．且請伐陳也．鄭伯稽首．宣子辭．子西相曰．以陳國之介．恃大國而陵虐於敝邑．寡君是以請罪焉．敢不稽首．孟孝伯侵齊．晉故也．

夏．楚子為舟師以伐吳．不為軍政．無功而還．齊侯既伐晉而懼．將欲見楚子．楚子使薳啟彊如齊聘．且請期．齊社蒐軍實．使客觀之．陳文子曰．齊將有寇．吾聞之．兵不戢．必取其族．

秋．齊侯聞將有晉師．使陳無宇從薳啟彊如楚辭．且乞師．崔杼帥師送之．遂伐莒．侵介根．會于夷儀．將以伐齊．水不克．

冬．楚子伐鄭以救齊．門于東門．次于棘澤．諸侯還救鄭．晉侯使張骼．輔躒．致楚師．求御于鄭．鄭人卜宛射犬吉．子大叔戒之曰．大國之人．不可與也．對曰無有眾寡．其上一也．大叔曰．不然．部婁無松柏．二子在幄．坐射犬于外．既食而後食之．使御廣車而行．已皆乘乘車．將及楚師．而後從之乘．皆踞轉而鼓琴．近不告而馳之．皆取冑於櫜而冑．入壘皆下．搏人以投．收禽挾囚．弗待而出．皆超乘．抽弓而射．既免．復踞轉而鼓琴．曰．公孫同乘．兄弟也．故再不謀．對曰．曩者志入而已．今則怯也．皆笑曰．公孫之亟也．楚子自棘澤還．使薳啟彊帥師送陳無宇．吳人為楚舟師之役故．召舒鳩人．舒鳩人叛楚．楚子師于荒浦．使沈尹壽與師祁犁讓之．舒鳩子敬逆二子．而告無之．且請受盟．二子復命．王欲伐之．薳子曰．不可．彼告不叛．且請受盟．而又伐之．伐無罪也．姑歸息民．以待其卒．卒而不貳．吾又何求．若猶叛我．無辭．有庸．乃還．陳人復討慶氏之黨．鍼宜咎出奔楚．齊人城郟．穆叔如周聘．且賀城．王嘉其有禮也．賜之大路．晉侯嬖程鄭．使佐下軍．鄭行人公孫揮如晉聘．程鄭問焉．曰．敢問降階何由．子羽不能對．歸以語然明．然明曰．是將死矣．不然將亡．貴而知懼．懼而思降．乃得其階．下人而已．又何問焉．且夫既登而求降階者．知人也．不在程鄭．其有亡釁乎．不然．其有惑疾．將死而憂也．

襄公二十五年
經二十有五年．

春．齊崔杼帥師伐我北鄙．

夏．五月．乙亥．齊崔杼弒其君光．公會晉侯．宋公．衛侯．鄭伯．曹伯．莒子．邾子．滕子．薛伯．杞伯．小邾子．于夷儀．

六月．壬子．鄭公孫舍之帥師入陳．

秋．八月．己巳．諸侯同盟于重丘．公至自會．衛侯入于夷儀．楚屈建帥師滅舒鳩．

冬．鄭公孫夏帥師伐陳．

十有二月．吳子遏伐楚．門于巢．卒．

傳二十五年．

春．齊崔杼帥師伐我北鄙．以報孝伯之師也．公患之．使告于晉．孟公綽曰．崔子將有大志．不在病我．必速歸．何患焉．其來也不寇．使民不嚴．異於他日．齊師徒歸．齊棠公之妻．東郭偃之姊也．東郭偃臣崔武子．棠公死．偃御武子以弔焉．見棠姜而美之．使偃取之．偃曰．男女辨姓．今君出自丁．臣出自桓．不可．武子筮之．遇困之大過．史皆曰吉．示陳文子．文子曰．夫從風．風隕妻．不可聚也．且其繇曰．困于石．據于蒺梨．入于其宮．不見其妻．凶．困于石．往不濟也．據于蒺梨．可恃傷也．入于其宮．不見其妻．凶．無所歸也．崔子曰．嫠也何害．先夫當之矣．遂取之．莊公通焉．驟如崔氏．以崔子之冠賜人．侍者曰不可．公曰．不為崔子．其無冠乎．崔子因是．又以其間伐晉也．曰晉必將報．欲弒公以說于晉．而不獲間．公鞭侍人賈舉．而又近之．乃為崔子間公．

夏．五月．莒子為且于之役故．莒子朝于齊．甲戌．饗諸北郭．崔子稱疾不視事．乙亥．公問崔子．遂從姜氏．姜入于室．與崔子自側戶出．公拊楹而歌．侍人賈舉止眾從者．而入閉門．甲興．公登臺而請．弗許．請盟．弗許．請自刃於廟．勿許．皆曰．君之臣杼疾病．不能聽命．近於公宮．陪臣干掫有淫者．不知二命．公踰牆．又射之．中股．反隊．遂弒之．賈舉．州綽．邴師．公孫敖．封具．鐸父．襄伊．僂堙．皆死．祝佗父祭於高唐．至復命．不說弁而死於崔氏．申蒯侍漁者．退謂其宰曰．爾以帑免．我將死．其宰曰．免．是反子之義也．與之皆死．崔氏殺鬷蔑于平陰．晏子立於崔氏之門外．其人曰．死乎．曰．獨吾君也乎哉．吾死也．曰．行乎．曰．吾罪也乎哉．吾亡也．曰．歸乎．曰．君死安歸．君民者．豈以陵民．社稷是主．臣君者．豈為其口實．社稷是養．故君為社稷死．則死之．為社稷亡．則亡之．若為己死而己亡．非其私暱．誰敢任之．且人有君而弒之．吾焉得死之．而焉得亡之．將庸何歸．門啟而入．枕尸股而哭．興．三踊而出．人謂崔子必殺之．崔子曰．民之望也．舍之得民．盧蒲癸奔晉．王何奔莒．叔孫宣伯之在齊也．叔孫還納其女於靈公．嬖．生景公．丁丑．崔杼立而相之．慶封為左相．盟國人於大宮曰．所不與崔慶者．晏子仰天歎曰．嬰所不唯忠於君．利社稷者是與．有如上帝．乃歃．辛巳．公與大夫及莒子盟．大史書曰．崔杼弒其君．崔子殺之．其弟嗣書．而死者二人．其弟又書．乃舍之．南史氏聞大史盡死．執簡以往．聞既書矣．乃還．閭丘嬰以帷縳其妻而載之．與申鮮虞乘而出．鮮虞推而下之曰．君昏不能匡．危不能救．死不能死．而知匿其暱．其誰納之．行及弇中．將舍．嬰曰．崔慶其追我．鮮虞曰．一與一．誰能懼我．遂舍．枕轡而寢．食馬而食．駕而行．出弇中．謂嬰曰．速驅之．崔慶之眾．不可當也．遂來奔．崔氏側莊公于北郭．丁亥．葬諸士孫之里．四翣．不蹕．下車七乘．不以兵甲．晉侯濟自泮．會于夷儀．伐齊以報朝歌之役．齊人以莊公說．使隰鉏請成．慶封如師．男女以班．賂晉侯以宗器樂器．自六正．五吏．三十師．三軍之大夫．百官之正長．師旅．及處守者．皆有賂．晉侯許之．使叔向告於諸侯．公使子服惠伯對曰．君舍有罪．以靖小國．君之惠也．寡君聞命矣．晉侯使魏舒．宛沒．逆衛侯．將使衛與之夷儀．崔子止其帑．以求五鹿．初．陳侯會楚子伐鄭．當陳隧者．井堙木刊．鄭人怨之六月．鄭子展．子產．帥車七百乘伐陳．宵突陳城．遂入之．陳侯扶其大子偃師奔墓．遇司馬桓子曰．載余．曰將巡城．遇賈獲載其母妻．下之而授公車．公曰．舍而母．辭曰．不祥．與其妻扶其母以奔墓．亦免．子展命師無入公宮．與子產親御諸門．陳侯使司馬桓子賂以宗器．陳侯免．擁社．使其眾男女別而纍．以待於朝．子展執縶而見．再拜稽首．承飲而進獻．子美入．數俘而出．祝祓社．司徒致民．司馬致節．司空致地．乃還．

秋．七月．己巳．同盟于重丘．齊成故也．趙文子為政．令薄諸侯之幣．而重其禮．穆叔見之．謂穆叔曰．自今以往．兵其少弭矣．齊崔慶新得政．將求善於諸侯．武也．知楚令尹．若敬行其禮．道之以文辭．以靖諸侯．兵可以弭．楚薳子馮卒．屈建為令尹．屈蕩為莫敖．舒鳩人卒叛．楚令尹子木伐之．及離城．吳人救之．子木遽以右師先．子彊息桓．子捷．子駢．子盂．帥左師以退．吳人居其間七日．子彊曰．久將墊隘．隘乃禽也．不如速戰．請以其私卒誘之．簡師陳以待我．我克則進．奔則亦視之．乃可以免．不然．必為吳禽．從之．五人以其私卒．先擊吳師．吳師奔．登山以望．見楚師不繼．復逐之．傅諸其軍．簡師會之．吳師大敗．遂圍舒鳩．舒鳩潰．

八月．楚滅舒鳩．衛獻公入于夷儀．鄭子產獻捷于晉．戎服將事．晉人問陳之罪．對曰．昔虞閼父為周陶正．以服事我先王．我先王賴其利器用也．與其神明．之後也．庸以元女大姬．配胡公而封之陳．以備三恪．則我周之自出．至于今是賴．桓公之亂．蔡人欲立其出．我先君莊公奉五父而立之．蔡人殺之．我又與蔡人奉戴厲公．至於莊宣．皆我之自立．夏氏之亂．成公播蕩．又我之自入．君所知也．今陳忘周之大德．蔑我大惠．棄我姻親．介恃楚眾．以憑陵我．敝邑．不可億逞．我是以有往年之告．未獲成命．則有我東門之役．當陳隧者．井堙木刊．敝邑大懼不競．而恥大姬．天誘其衷．啟敝邑之心．陳知其罪．授手于我．用敢獻功．晉人曰．何故侵小．對曰．先王之命．唯罪所在．各致其辟．且昔天子之地一圻．列國一同．自是以衰．今大國多數圻矣．若無侵小．何以至焉．晉人曰．何故戎服．對曰．我先君武莊為平桓卿士．城濮之役．文公布命曰．各復舊職．命我文公．戎服輔王．以授楚捷．不敢廢王命故也．士莊伯不能詰．復於趙文子．文子曰．其辭順．犯順不祥．乃受之．冬．十月．子展相鄭伯如晉．拜陳之功．子西復伐陳．陳及鄭平．仲尼曰．志有之．言以足志．文以足言．不言誰知其志．言之無文．行而不遠．晉為伯鄭入陳．非文辭不為功．慎辭也．楚蒍掩為司馬．子木使庀賦．數甲兵．甲午．蒍掩書土田．度山林．鳩藪澤．辨京陵．表淳鹵．數疆潦．規偃豬．町原防．牧隰皋．井衍沃．量入脩賦．賦車．籍馬．賦車兵．徒卒．甲楯之數．既成．以授子木．禮也．

十二月．吳子諸樊伐楚．以報舟師之役．門于巢．巢牛臣曰．吳王勇而輕．若啟之．將親門．我獲射之．必殪．是君也死．彊其少安．從之．吳子門焉．牛臣隱於短牆以射之．卒．楚子以滅舒鳩賞子木．辭曰．先大夫蒍子之功也．以與蒍掩．晉程鄭卒．子產始知然明．問為政焉．對曰．視民如子．見不仁者誅之．如鷹鸇之逐鳥雀也．子產喜以語子大叔．且曰．他日吾見蔑之面而已．今吾見其心矣．子大叔問政於子產．子產曰．政如農功．日夜思之．思其始而成其終．朝夕而行之．行無越思．如農之有畔．其過鮮矣．衛獻公自夷儀使與甯喜言．甯喜許之．大叔文子聞之曰．烏呼．詩所謂我躬不說．皇恤我後者．甯子可謂不恤其後矣．將可乎哉．殆必不可．君子之行．思其終也．思其復也．書曰．慎始而敬終．終以不困．詩曰．夙夜匪解．以事一人．今甯子視君．不如弈棋．其何．以免乎．弈者舉棋不定．不勝其耦．而況置君．而弗定乎．必不免矣．九世之卿族．一舉而滅之．可哀也哉．傳會于夷儀之歲．齊人城郟．其五月．秦晉為成．晉韓起如秦蒞盟．秦伯車如晉蒞盟．成而不結．

襄公二十六年
經二十有六年．

春．王二月．辛卯．衛甯喜弒其君剽．衛孫林父入于戚以叛．甲午．衛侯衎復歸于衛．

夏．晉侯使荀吳來聘．公會晉人．鄭良霄．宋人．曹人．于澶淵．

秋．宋公殺其世子痤．晉人執衛甯喜．

八月．壬午．許男甯卒于楚．

冬．楚子．蔡侯．陳侯．伐鄭．葬許靈公．

傳二十六年．

春．秦伯之弟鍼如晉脩成．叔向命召行人子員．行人子朱曰．朱也當御．三云．叔向不應．子朱怒曰．班爵同．何以黜朱於朝．撫劍從之．叔向曰．秦晉不和久矣．今日之事．幸而集．晉國賴之．不集．三軍暴骨．子員道二國之言無私．子常易子．姦以事君者．吾所能御也．拂衣從之．人救之．平公曰．晉其庶乎．吾臣之所爭者大．師曠曰．公室懼卑．臣不心競而力爭．不務德而爭善．私欲已侈．能無卑乎．衛獻公使子鮮為復．辭．敬姒強命之．對曰．君無信．臣懼不免．敬姒曰．雖然．以吾故也．許諾．初．獻公使與甯喜言．甯喜曰．必子鮮在．不然．必敗．故公使子鮮．子鮮不獲命於敬姒．以公命與甯喜言曰．苟反．政由甯氏．祭則寡人．甯喜告蘧伯玉．伯玉曰．瑗不得聞君之出．敢聞其入．遂行．從近關出．告右宰穀．右宰穀曰．不可．獲罪於兩君．天下誰畜之．悼子曰．吾受命於先人．不可以貳．穀曰．我請使焉而觀之．遂見公於夷儀．反曰．君淹恤在外．十二年矣．而無憂色．亦無寬言．猶夫人也．若不已．死無日矣．悼子曰．子鮮在．右宰穀曰．子鮮在何益．多而能亡．於我何為．悼子曰．雖然．不可以已．孫文子在戚．孫嘉聘於齊．孫襄居守．

二月‧庚寅．甯喜右宰穀伐孫氏．不克．伯國傷．甯子出舍於郊．伯國死．孫氏夜哭國人召甯子．甯子復攻孫氏．克之．辛卯．殺子叔及大子角．書曰．甯喜弒其君剽．言罪之在甯氏也．孫林父以戚如晉書曰．入于戚以叛．罪孫氏也．臣之祿．君實有之．義則進．否則奉身而退．專祿以周旋．戮也．甲午．衛侯入．書曰．復歸國．納之也．大夫逆於竟者．執其手而與之言道．逆者自車揖之．逆於門者頷之而已．公至．使讓大叔．文子曰．寡人淹恤在外．二三子皆使寡人．朝夕聞衛國之言．吾子獨不在寡人．古人有言曰非所怨勿怨寡人怨矣．對曰．臣知罪矣．臣不佞．不能負羈絏以從扞牧圉．臣之罪一也．有出者．有居者．臣不能貳．通外內之言以事君．臣之罪二也．有二罪．敢忘其死．乃行．從近關出．公使止之．衛人侵戚東鄙．孫氏愬于晉．晉戍茅氏．殖綽伐茅氏．殺晉戍三百人．孫蒯追之．弗敢擊．文子曰．厲之不如．遂從衛師．敗之圉雍鉏．獲殖綽．復愬于晉．鄭伯賞入陳之功．

三月．甲寅．朔．享子展．賜之先路三命之服．先八邑．賜子產次路再命之服．先六邑．子產辭邑．曰．自上以下．隆殺．以兩．禮也．臣之位在四．且子展之功也．臣不敢及賞禮．請辭邑．公固予之．乃受三邑．公孫揮曰．子產其將知政矣．讓不失禮．晉人為孫氏故．召諸侯．將以討衛也．夏．中行穆子來聘．召公也．楚子．秦人．侵吳．及雩婁．聞吳有備而還．遂侵鄭．

五月．至于城麇．鄭皇頡戍之．出與楚師戰．敗．穿封戌囚皇頡．公子圍與之爭之．正於伯州犁．伯州犁曰．請問於囚．乃立囚．伯州犁曰．所爭．君子也．其何不知．上其手曰．夫子為王子圍．寡君之貴介弟也．下其手曰．此子為穿封戌．方城外之縣尹也．誰獲子．囚曰．頡遇王子弱焉．戌怒．抽戈逐王子圍．弗及．楚人以皇頡歸．印堇父與皇頡戍城麇．楚人囚之．以獻於秦．鄭人取貨於印氏以請之．子大叔為令正．以為請．子產曰．不獲．受楚之功．而取貨於鄭．不可謂國．秦不其然．若曰拜君之勤鄭國．微君之惠．楚師其猶在敝邑之城下．其可．弗從．遂行．秦人不予．更幣．從子產．而後獲之．

六月．公會晉趙武．宋向戌．鄭良霄．曹人．于澶淵．以討衛．疆戚田．取衛西鄙懿氏六十．以與孫氏．趙武不書．尊公也．向戌不書．後也．鄭先宋．不失所也．於是衛侯會之．晉人執寧喜．北宮遺．使女齊以先歸．衛侯如晉．晉人執而囚之．於士弱氏．

秋．七月．齊侯．鄭伯．為衛侯故如晉．晉侯兼享之．晉侯賦嘉樂．國景子相齊侯．賦蓼蕭．子展相鄭伯．賦緇衣．叔向命晉侯拜二君．曰．寡君敢拜齊君之安．我先君之宗祧也．敢拜鄭君之不貳也．國子使晏平仲私於叔向．曰．晉君宣其明德於諸侯．恤其患而補其闕．正其違而治其煩．所以為盟主也．今為臣執君．若之何．叔向告趙文子．文子以告晉侯．晉侯言衛侯之罪．使叔向告二君．國子賦轡之柔矣．子展賦將仲子兮．晉侯乃許歸衛侯．叔向曰．鄭七穆．罕氏其後亡者也．子展儉而壹．初．宋芮司徒生女子．赤而毛．棄諸堤下．共姬之妾．取以入．名之曰棄．長而美．平公入夕．共姬與之食．公見棄也而視之尤．姬納諸御．嬖．生佐．惡而婉．大子痤美而很．合左師畏而惡之．寺人惠牆伊戾．為大子內師．而無寵．

秋．楚客聘於晉．過宋．大子知之．請野享之．公使往．伊戾請從之．公曰．夫不惡女乎．對曰．小人之事君子也．惡之不敢遠．好之不敢近．敬以待命．敢有貳心乎．縱有共其外．莫共其內．臣請往也．遣之．至則欿用牲．加書徵之．而騁告公曰．大子將為亂．既與楚客盟矣．公曰．為我子．又何求．對曰．欲速．公使視之．則信有焉．問諸夫人與左師．則皆曰固聞之．公囚大子．大子曰．唯佐也能免我．召而使請．曰日中不來．吾知死矣．左師聞之．聒而與之語．過期．乃縊而死．佐為大子．公徐聞其無罪也．乃亨伊戾．左師見夫人之步馬者問之．對曰．君夫人氏也．左師曰．誰為君夫人．余胡弗知．圉人歸以告夫人．夫人使饋之錦與馬．先之以玉．曰．君之妾棄．使某獻．左師改命曰．君夫人．而後再拜稽首受之．鄭伯歸自晉．使子西如晉聘．辭曰．寡君來煩執事．懼不免於戾．使夏謝不敏．君子曰．善事大國．初楚伍參與蔡太師子朝友．其子伍舉與聲子相善也．伍舉娶於王子牟．王子牟為申公而亡．楚人曰．伍舉實送之．伍舉奔鄭．將遂奔晉．聲子將如晉．遇之於鄭郊．班荊相與食．而言復故．聲子曰．子行也．吾必復子．及宋向戌將平晉楚．聲子通使於晉．還如楚．令尹子木與之語．問晉故焉．且曰．晉大夫與楚孰賢．對曰．晉卿不如楚．其大夫則賢．皆卿材也．如杞梓皮革．自楚往也．雖楚有材．晉實用之．子木曰．夫獨無族姻乎．對曰．雖有．而用楚材實多．歸生聞之．善為國者．賞不僭而刑不濫．賞僭則懼及淫人．刑濫則懼及善人．若不幸而過．寧僭無濫．與其失善．寧其利淫．無善人．則國從之．詩曰．人之云亡．邦國殄瘁．無善人之謂也．故夏書曰．與其殺不辜．寧失不經．懼失善也．商頌有之曰．不僭不濫．不敢怠皇．命于下國．封建厥福．此湯所以獲天福也．古之治民者．勸賞而畏刑．恤民不倦．賞以春夏．刑以秋冬．是以將賞為之加膳．加膳則飫賜．此以知其勸賞也．將刑為之不舉．不舉則徹樂．此以知其畏刑也．夙興夜寐．朝夕臨政．此以知其恤民也．三者禮之大節也．有禮無敗．今楚多淫刑．其大夫逃死於四方．而為之謀主．以害楚國．不可救療．所謂不能也．子儀之亂．析公奔晉．晉人寘諸戎車之殿．以為謀主．繞角之役．晉將遁矣．析公曰．楚師輕窕．易震蕩也．若多鼓鈞聲以夜軍之．楚師必遁晉人從之．楚師宵潰．晉遂侵蔡襲沈．獲其君．敗申息之師於桑隧．獲申麗而還．鄭於是不敢南面．楚失華夏．則析公之為也．雍子之父兄譖雍子．君與大夫不善是也．雍子奔晉．晉人與之鄐．以為謀主．彭城之役．晉楚遇於靡角之谷．晉將遁矣．雍子發命於軍曰．歸老幼．反孤疾．二人役歸一人．簡兵蒐乘．秣馬蓐食．師陳焚次．明日將戰．行歸者．而逸楚囚．楚師宵潰．晉降彭城．而歸諸宋．以魚石歸．楚失東夷．子辛死之．則雍子之為也．子反與子靈爭夏姬．而雍害其事．子靈奔晉．晉人與之邢．以為謀主．扞禦北狄．通吳於晉．教吳叛楚．教之乘車．射御．驅侵．使其子狐庸．為吳行人焉．吳於是伐巢．取駕．克棘．入州來．楚罷於奔命．至今為患．則子靈之為也．若敖之亂．伯賁之子賁皇奔晉．晉人與之苗．以為謀主．鄢陵之役．楚晨壓晉軍而陳．晉將遁矣．苗賁皇曰．楚師之良在其中軍王族而已．若塞井夷灶．成陳以當之．欒范易行以誘之．中行二郤．必克二穆．吾乃四萃於其王族．必大敗之．晉人從之．楚師大敗．王夷師熸．子反死之．鄭叛吳興．楚失諸侯．則苗賁皇之為也．子木曰．是皆然矣．聲子曰．今又有甚於此．椒舉聚於申公子牟．子牟得戾而亡．君大夫謂椒舉．女實遣之．懼而奔鄭．引領南望曰．庶幾赦余．亦弗圖也．今在晉矣．晉人將與之縣．以比叔向．彼若謀害楚國．豈不為患．子木懼．言諸王．益其祿爵而復之．聲子使椒鳴逆之．許靈公如楚．請伐鄭．曰．師不興．孤不歸矣．八月．卒于楚．楚子曰．不伐鄭．何以求諸侯．

冬．十月．楚子伐鄭．鄭人將禦之．子產曰．晉楚將平．諸侯將和．楚王是故昧於一來．不如使逞而歸．乃易成也．夫小人之性．釁於勇．嗇於禍．以足其性．而求名焉者．非國家之利也．若何從之．子展說．不禦寇．

十二月．乙酉．入南里．墮其城．涉於樂氏．門于師之梁．縣門發．獲九人焉．涉于氾而歸．而後葬許靈公．衛人歸衛姬于晉．乃釋衛侯．君子是以知平公之失政也．晉韓宣子聘于周．王使請事對曰．晉士起將歸時事於宰旅．無他事矣．王聞之曰．韓氏其昌阜於晉乎．辭不失舊．齊人城郟之歲．其夏．齊烏餘以廩丘奔晉．襲衛羊角取之．遂襲我高魚．有大雨自其竇入．介于其庫．以登其城．克而取之．又取邑于宋．於是范宣子卒．諸侯弗能治也．及趙文子為政．乃卒治之．文子言於晉侯曰．晉為盟主．諸侯或相侵也．則討而使歸其地．今烏餘之邑．皆討類也．而貪之．是無以為盟主也．請歸之．公曰．諾．孰可使也．對曰．胥梁帶能無用師．晉侯使往．

襄公二十七年
經二十有七年．

春．齊侯使慶封來聘．

夏．叔孫豹會晉趙武．楚屈建．蔡公孫歸生．衛石惡．陳孔奐．鄭良霄．許人．曹人．于宋．衛殺其大夫甯喜．衛侯之弟鱄出奔晉．

秋．七月．辛巳．豹及諸侯之大夫盟于宋．

冬．十有二月．乙卯．朔．日有食之．

傳二十七年．

春．胥梁帶使諸喪邑者．具車徒以受地．必周使烏餘具車徒以受封．烏餘以眾出使諸侯．偽效烏餘之封者．而遂執之．盡獲之．皆取其邑而歸諸侯．諸侯是以睦於晉．齊慶封來聘．其車美．孟孫謂叔孫曰．慶季之車．不亦美乎．叔孫曰．豹聞之．服美不稱．必以惡終．美車何為．叔孫與慶封食不敬．為賦相鼠．亦不知也．衛甯喜專．公患之．公孫免餘請殺之．公曰．微甯子不及此．吾與之言矣．事未可知．祗成惡名．止也．對曰．臣殺之．君勿與知．乃與公孫無地．公孫臣謀．使攻甯氏．弗克．皆死．公曰．臣也無罪．父子死余矣．

夏．免餘復攻甯氏．殺甯喜及右宰穀．尸諸朝．石惡將會宋之盟．受命而出．衣其尸．枕之股而哭之．欲斂以亡．懼不免．且曰．受命矣．乃行．子鮮曰．逐我者出．納我者死．賞罰無章．何以沮勸．君失其信．而國無刑．不亦難乎．且鱄實使之．遂出奔晉．公使止之．不可．及河．又使止之．止使者而盟於河．託於木門．不鄉衛國而坐．木門大夫勸之仕．不可．曰．仕而廢其事．罪也．從之．昭吾所以出也．將誰愬乎．吾不可以立於人之朝矣．終身不仕．公喪之．如稅服終身．公與免餘邑六十．辭曰．唯卿備百邑．臣六十矣．下有上祿．亂也．臣弗敢聞．且甯子唯多邑故死．臣懼死之速及也．公固與之．受其半以為少師．公使為卿．辭曰．大叔儀不貳．能贊大事．君其命之．乃使文子為卿．宋向戌善於趙文子．又善於令尹子木．欲弭諸侯之兵以為名．如晉．告趙孟．趙孟謀於諸大夫．韓宣子曰．兵．民之殘也．財用之蠹．小國之大菑也．將或弭之．雖曰不可．必將許之．弗許．楚將許之．以召諸侯．則我失為盟主矣．晉人許之．如楚．楚亦許之．如齊．齊人難之．陳文子曰．晉楚許之．我焉得已．且人曰．弭兵．而我弗許．則固攜吾民矣．將焉用之．齊人許之．告於秦．秦亦許之．皆告於小國．為會於宋．

五月甲辰．晉趙武至於宋．丙午．鄭良霄至．

六月丁未朔．宋人享趙文子．叔向為介．司馬置折俎．禮也．仲尼使舉是禮也．以為多文辭．戊申．叔孫豹．齊慶封．陳須無．衛石惡．至．甲寅．晉荀盈從趙武至．丙辰．邾悼公至壬戌．楚公子黑肱先至．成言於晉．丁卯．宋向戌如陳．從子木成言于楚．戊辰．滕成公至．子木謂向戌．請晉楚之從．交相見也．庚午．向戌復于趙孟．趙孟曰．晉．楚．齊．秦．匹也．晉之不能于齊．猶楚之不能于秦也．楚君若能使秦君辱于敝邑．寡君敢不固請于齊．壬申．左師復言于子木．子木使驛謁諸王．王曰．釋齊秦．他國請相見也．

秋．七月．戊寅．左師至．是夜也．趙孟及子皙盟．以齊言．庚辰．子木至自陳．陳孔奐．蔡公孫歸生．至．曹許之大夫皆至．以藩為軍．晉楚各處其偏．伯夙謂趙孟曰．楚氛甚惡．懼難．趙孟曰．吾左還入於宋．若我何．辛巳．將盟於宋西門之外．楚人衷甲．伯州犁曰．合諸侯之師．以為不信．無乃不可乎．夫諸侯望信於楚．是以來服．若不信．是棄其所以服諸侯也．固請釋甲．子木曰．晉楚無信久矣．事利而已．苟得志焉．焉用有信．大宰退告人曰．令尹將死矣．不及三年．求逞志而棄信．志將逞乎．志以發言．言以出信．信以立志．參以定之．信亡何以及三．趙孟患楚衷甲．以告叔向．叔向曰．何害也．匹夫一為不信．猶不可．單斃其死．若合諸侯之卿．以為不信．必不捷矣．食言者不病．非子之患也．夫以信召人．而以僭濟之．必莫之與也．安能害我．且吾因宋以守病．則夫能致死．與宋致死．雖倍楚可也．子何懼焉．又不及是．曰．弭兵以召諸侯．而稱兵以害我．吾庸多矣．非所患也．季武子使謂叔孫以公命曰．視邾滕．既而齊人請邾．宋人請滕．皆不與盟．叔孫曰．邾．滕．人之私也．我列國也．何故視之．宋．衛．吾匹也．乃盟．故不書其族．言違命也．晉楚爭先．晉人曰．晉固為諸侯盟主．未有先晉者也．楚人曰．子言晉楚匹也．若晉常先．是楚弱也．且晉楚狎主諸侯之盟也久矣．豈專在晉．叔向謂趙孟曰．諸侯歸晉之德只．非歸其尸盟也．子務德．無爭先．且諸侯盟．小國固必有尸盟者．楚為晉細．不亦可乎．乃先楚人．書先晉．晉有信也．壬午．宋公兼享晉楚之大夫．趙孟為客．子木與之言．弗能對．使叔向侍言焉．子木亦不能對也．乙酉．宋公及諸侯之大夫盟于蒙門之外．子木問於趙孟曰．范武子之德何如．對曰．夫子之家事治．言於晉國無隱情．其祝史陳信於鬼神．無愧辭．子木歸以語王．王曰．尚矣哉．能歆神人．宜其光輔五君．以為盟主也．子木又語王曰．宜晉之伯也．有叔向以佐其卿．楚無以當之．不可與爭．晉荀寅遂如楚蒞盟．

鄭伯享趙孟于垂隴．子展．伯有．子西．子產．子大叔．二子石．從．趙孟曰．七子從君．以寵武也．請皆賦以卒君貺．武亦以觀七子之志．子展賦草蟲．趙孟曰．善哉．民之主也．抑武也不足以當之．伯有賦鶉之賁賁．趙孟曰．床笫之言不踰閾．況在野乎．非使人之所得聞也．子西賦黍苗之四章．趙孟曰．寡君在．武何能焉．子產賦隰桑．趙孟曰．武請受其卒章．子大叔賦野有蔓草．趙孟曰．吾子之惠也．印段賦蟋蟀．趙孟曰．善哉保家之主也．吾有望矣．公孫段賦桑扈．趙孟曰．匪交匪敖．福將焉往．若保是言也．欲辭福祿得乎．卒享．文子告叔向曰．伯有將為戮矣．詩以言志．志誣其上．而公怨之．以為賓榮．其能久乎．幸而後亡．叔向曰．然．已侈所謂．不及五稔者．夫子之謂矣．文子曰．其餘皆數世之主也．子展其後亡者也．在上不忘降．印氏其次也．樂而不荒．樂以安民．不淫以使之．後亡不亦可乎．

宋左師請賞．曰．請免死之邑．公與之邑六十．以示子罕．子罕曰．凡諸侯小國．晉楚所以兵威之．畏而後上下慈和．慈和而後能安靖其國家．以事大國．所以存也．無威則驕．驕則亂生．亂生必滅．所以亡也．天生五材．民並用之．廢一不可．誰能去兵．兵之設久矣．所以威不軌而昭文德也．聖人以興．亂人以廢．廢興存亡．昏明之術．皆兵之由也．而子求之．不亦誣乎．以誣道蔽諸侯．罪莫大焉．縱無大討．而又求賞．無厭之甚也．削而投之．左師辭邑．向氏欲攻司城．左師曰．我將亡．夫子存我．德莫大焉．又可攻乎．君子曰．彼己之子．邦之司直．樂喜之謂乎．何以恤我．我其收之．向戌之謂乎．齊崔杼生成．及彊．而寡．娶東郭姜．生明．東郭姜以孤入．曰．棠無咎．與東郭偃相崔氏．崔成有病而廢之．而立明．成請老于崔．崔子許之．偃與咎弗予．曰崔宗邑也．必在宗主．成與彊怒．將殺之．告慶封曰．夫子之身．亦子所知也．唯咎與偃是從．父兄莫得進矣．大恐害夫子．敢以告．慶封曰．子姑退．吾圖之．告盧蒲嫳．盧蒲嫳曰．彼君之讎也．天或者將棄彼矣．彼實家亂．子何病焉．崔之薄．慶之厚也．他日又告．慶封曰．苟利夫子．必去之．難吾助女．

九月．庚辰．崔成崔彊殺東郭偃．棠咎．於崔氏之朝．崔子怒而出．其眾皆逃．求人使駕．不得．使圉人駕．寺人御而出．且曰崔氏有福．止余猶可．遂見慶封．慶封曰．崔慶一也．是何敢然．請為子討之．使盧蒲嫳帥甲以攻崔氏．崔氏堞其宮而守之．弗克．使國人助之．遂滅崔氏．殺成與彊而盡俘其家．其妻縊．嫳復命於崔子．且御而歸之．至則無歸矣．乃縊．崔明夜辟諸大墓．辛巳．崔明來奔．慶封當國．楚薳罷如晉蒞盟．晉侯享之．將出．賦既醉．叔向曰．薳氏之有後於楚國也．宜哉．承君命．不忘敏．子蕩將知政矣．敏以事君．必能養民．政其焉往．崔氏之亂．申鮮虞來奔．僕賃於野．以喪莊公．冬．楚人召之．遂如楚為右尹．

十一月．乙亥．朔．日有食之．辰在申．司曆過也．再閏失矣．

襄公二十八年
經二十有八年．

春．無冰．

夏．衛石惡出奔晉．邾子來朝．

秋．八月．大雩．仲孫羯如晉．

冬．齊慶封來奔．

十有一月．公如楚．

十有二月甲寅．天王崩．乙未．楚子昭卒．

傳二十八年．

春．無冰．梓慎曰．今茲宋鄭其饑乎．歲在星紀．而淫於玄枵．以有時菑．陰不堪陽．蛇乘龍．龍．宋鄭之星也．宋鄭必饑．玄枵．虛中也．枵．秏名也．土虛而民秏．不饑何為．

夏．齊侯．陳侯．蔡侯．北燕伯．杞伯．胡子．沈子．白狄．朝于晉．宋之盟故也．齊侯將行．慶封曰．我不與盟．何為於晉．陳文子曰．先事後賄．禮也．小事大．未獲事焉．從子．如志．禮也．雖不與盟．敢叛晉乎．重丘之盟．未可忘也．子其勸行．衛人討甯氏之黨．故石惡出奔晉．衛人立其從之圃．以守石氏之祀．禮也．邾悼公來朝．時事也．

秋．八月．大雩．旱也．蔡侯歸自晉．入于鄭．鄭伯享之．不敬．子產曰．蔡侯其不免乎．日其過此也．君使子展迋勞於東門之外而傲．吾曰．猶將更之．今還受享而惰．乃其心也．君小國事大國．而惰傲以為己心．將得死乎．若不免．必由其子．其為君也．淫而不父．僑聞之．如是者恆有子禍．孟孝伯如晉．告將為宋之盟故如楚也．蔡侯之如晉也．鄭伯使游吉如楚．及漢．楚人還之．曰．宋之盟．君實親辱．今吾子來．寡君謂吾子姑還．吾將使馹奔問諸晉．而以告．子大叔曰．宋之盟．君命將利小國．而亦使安定其社稷．鎮撫其民人．以禮承天之休．此君之憲令．而小國之望也．寡君是故使吉奉其皮幣．以歲之不易．聘於下執事．今執事有命曰．女何與政令之有．必使而君．棄而封守．跋涉山川．蒙犯霜露．以逞君心．小國將君是望．敢不唯命是聽．無乃非盟載之言．以闕君德．而執事有不利焉．小國是懼．不然．其何勞之敢憚．子大叔歸復命．告子展曰．楚子將死矣．不脩其政德．而貪昧於諸侯．以逞其願．欲久得乎．周易有之．在復之頤曰．迷復凶．其楚子之謂乎．欲復其願．而棄其本．復歸無所．是謂迷復．能無凶乎．君其往也．送葬而歸．以快楚心．楚不幾十年．未能恤諸侯也．吾乃休吾民矣．裨灶曰．今茲周王及楚子皆將死．歲棄其次．而旅於明年之次．以害鳥帑．周楚惡之．

九月．鄭游吉如晉．告將朝于楚．以從宋之盟．子產相鄭伯以如楚．舍不為壇．外僕言曰．昔先大夫相先君適四國．未嘗不為壇．自是至今．亦皆循之．今子草舍．無乃不可乎．子產曰．大適小．則為壇．小適大．苟舍而已．焉用壇．僑聞之．大適小．有五美．宥其罪戾．赦其過失．救其菑患．賞其德刑．教其不及．小國不困．懷服如歸．是故作壇以昭其功．宣告後人．無怠於德．小適大有五惡．說其罪戾．請其不足．行其政事．共其職貢．從其時命．不然則重其幣帛．以賀其福而弔其凶．皆小國之禍也．焉用作壇．以昭其禍．所以告子孫．無昭禍焉可也．齊慶封好田而耆酒．與慶舍政．則以其內實．遷于盧蒲嫳氏．易內而飲酒數日國遷朝焉．使諸亡人得賊者．以告而反之．故反盧蒲癸．癸臣子之．有寵．妻之．慶舍之士．謂盧蒲癸曰．男女辨姓．子不辟宗．何也．曰．宗不余辟．余獨焉辟之．賦詩斷章．余取所求焉．惡識宗．癸言王何而反之．二人皆嬖．使執寢戈而先後之．公膳日雙雞．饔人竊更之以鶩．御者知之．則去其肉．而以其洎饋．子雅．子尾．怒．慶封告盧蒲嫳．盧蒲嫳曰．譬之如禽獸．吾寢處之矣．使析歸父告晏平仲．平仲曰．嬰之眾不足用也．知無能謀也．言弗敢出．有盟可也．子家曰．子之言云．又焉用盟．告北郭子車．子車曰．人各有以事君．非佐之所能也．陳文子謂桓子曰．禍將作矣．吾其何得．對曰．得慶氏之木百車於莊文子曰．可慎守也已．盧蒲癸．王何．卜．攻慶氏．示子之兆．曰．或卜攻讎．敢獻其兆．子之曰．克．見血．

冬．十月．慶封田于萊．陳無宇從．丙辰．文子使召之．請曰．無宇之母疾病．請歸．慶季卜之．示之兆．曰．死．奉龜而泣．乃使歸．慶嗣聞之．曰．禍將作矣．謂子家速歸．禍作必於嘗．歸猶可及也．子家弗聽．亦無悛志．子息曰．亡矣．幸而獲在吳越．陳無宇濟水．而戕舟發梁．盧蒲姜謂癸曰．有事而不告我．必不捷矣．癸告之．姜曰．夫子愎．莫之止．將不出．我請止之．癸曰．諾．

十一月．乙亥．嘗于大公之廟．慶舍蒞事．盧蒲姜告之．且止之．弗聽．曰．誰敢者．遂如公．麻嬰為尸．慶奊為上獻．盧蒲癸．王何．執寢戈．慶氏以其甲環公宮．陳氏．鮑氏．之圉人為優．慶氏之馬善驚．士皆釋甲束馬而飲酒．且觀優．至於魚里．欒高陳鮑之徒．介慶氏之甲．子尾抽桷擊扉三．盧蒲癸自後刺子之．王何以戈擊之．解其左肩．猶援廟桷動於甍．以俎壺投殺人而後死．遂殺慶繩麻嬰．公懼．鮑國曰．群臣為君故也陳須無以公歸．稅服而如內宮．慶封歸．遇告亂者．丁亥．伐西門．弗克．還伐北門．克之．入伐內宮．弗克．反陳于嶽．請戰弗許．遂來奔．獻車於季武子．美澤可以鑑．展莊叔見之．曰．車甚澤．人必瘁．宜其亡也．叔孫穆子食慶封．慶封氾祭．穆子不說．使工為之誦茅鴟．亦不知．既而齊人來讓．奔吳．吳句餘予之朱方．聚其族焉而居之．富於其舊．子服惠伯謂叔孫曰．天殆富淫人．慶封又富矣．穆子曰善人富謂之賞．淫人富謂之殃．天其殃之也．其將聚而殲旃．癸巳．天王崩．未來赴．亦未書．禮也．崔氏之亂．喪群公子．故鉏在魯．叔孫還在燕．賈在句瀆之丘．及慶氏亡．皆召之．具其器用．而反其邑焉．與晏子邶殿．其鄙六十．弗受．子尾曰．富．人之所欲也．何獨弗欲．對曰．慶氏之邑．足欲故亡．吾邑不足欲也．益之以邶殿．乃足欲．足欲．亡無日矣．在外．不得宰吾一邑．不受邶殿．非惡富也．恐失富也．且夫富如布帛之有幅焉．為之制度．使無遷也．夫民生厚而用利．於是乎正德以幅之．使無黜嫚．謂之幅利．利過則為敗．吾不敢貪多．所謂幅也．與北郭佐邑六十．受之．與子雅邑．辭多受少．與子尾邑．受而稍致之．公以為忠．故有寵．釋盧蒲嫳于北竟．求崔杼之尸．將戮之．不得．叔孫穆子曰．必得之．武王有亂臣十人．崔杼其有乎．不十人．不足以葬．既崔氏之臣曰．與我其拱璧．吾獻其柩．於是得之．

十二月．乙亥．朔齊人選莊公殯于大寢．以其棺尸崔杼於市．國人猶知之．皆曰崔子也．為宋之盟故．公及宋公．陳侯．鄭伯．許男．如楚．公過鄭．鄭伯不在伯有迋勞於黃崖．不敬．穆叔曰．伯有無戾於鄭．鄭必有大咎．敬．民之主也．而棄之．何以承守．鄭人不討．必受其辜．濟澤之阿．行潦之蘋藻．寘諸宗室．季蘭尸之．敬也．敬可棄乎．及漢．楚康王卒．公欲反．叔仲昭伯曰．我楚國之為．豈為一人行也．子服惠伯曰．君子有遠慮．小人從邇．飢寒之不恤．誰遑其後．不如姑歸也．叔孫穆子曰．叔仲子．專之矣．子服子．始學者也．榮成伯曰．遠圖者．忠也．公遂行．宋向戌曰．我一人之為．非為楚也．飢寒之不恤．誰能恤楚．姑歸而息民．待其立君而為之備．宋公遂反．楚屈建卒．趙文子喪之如同盟．禮也．王人來告喪．問崩日．以甲寅告．故書之．以徵過也．

襄公二十九年
經二十有九年．

春．王正月．公在楚．

夏．五月．公至自楚．庚午．衛侯衎卒．閽弒吳子餘祭．仲孫羯會晉荀盈．齊高止．宋華定．衛世叔儀．鄭公孫段．曹人．莒人．滕人．薛人．小邾人．城杞．晉侯使士鞅來聘．杞子來盟．吳子使札來聘．

秋．九月．葬衛獻公．齊高止出奔北燕．

冬．仲孫羯如晉．

傳二十九年．

春．王正月．公在楚．釋不朝．正于廟也．楚人使公親襚．公患之．穆叔曰．袚殯而襚．則布幣也．乃使巫以桃茢先袚殯．楚人弗禁．既而悔之．

二月．癸卯．齊人葬莊公於北郭．

夏．四月．葬楚康王．公及陳侯．鄭伯．許男．送葬．至於西門之外．諸侯之大夫．皆至于墓．楚郟敖即位．王子圍為令尹．鄭行人子羽曰．是謂不宜．必代之昌．松柏之下．其草不殖．公還及方城．季武子取卞．使公冶問．璽書追而與之．曰．聞守卞者將叛．臣帥徒以討之．既得之矣．敢告．公冶致使而退．及舍而後聞取卞．公曰．欲之而言叛．祇見疏也．公謂公冶曰．吾可以入乎．對曰．君實有國．誰敢違君．公與公冶冕服．固辭．強之而後受．公欲無入．榮成伯賦式微．乃歸．

五月．公至自楚．公冶致其邑於季氏．而終不入焉．曰．欺其君．何必使余．季孫見之．則言季氏如他日．不見．則終不言季氏及疾．聚其臣曰．我死．必無以冕服斂．非德賞也．且無使季氏葬我．葬靈王．鄭上卿有事．子展使印段往．伯有曰．弱．不可．子展曰．與其莫往．弱不猶愈乎．詩云．王事靡盬．不遑啟處．東西南北．誰敢寧處．堅事晉楚．以蕃王室也．王事無曠．何常之有．遂使印段如 周．吳人伐楚．獲俘焉．以為閽．使守舟．吳子餘祭觀舟．閽以刀弒之．鄭子展卒．子皮即位．於是鄭饑而未及麥．民病．子皮以子展之命．餼國人粟．戶一鍾．是以得鄭國之民．故罕氏常掌國政．以為上卿．宋司城子罕聞之．曰．鄰於善．民之望也．宋亦饑．請於平公．出公粟以貸．使大夫皆貸．司城氏貸而不書．為大夫之無者貸．宋無飢人．叔向聞之．曰．鄭之罕．宋之樂．其後亡者也．二者其皆得國乎．民之歸也．施而不德．樂氏加焉．其以宋升降乎．晉平公．杞出也．故治杞．

六月．知悼子合諸侯之大夫以城杞．孟孝伯會之．鄭子大叔與伯石往．子大叔見大叔文子．與之語．文子曰．甚乎其城杞也．子大叔曰．若之何哉．晉國不恤周宗之闕．而夏肄是屏．其棄諸姬．亦可知也已．諸姬是棄．其誰歸之．吉也聞之．棄同即異．是謂離德．詩曰．協比其鄰．昏姻孔云．晉不鄰矣．其誰云之．齊高子容．與宋司徒．見知伯．女齊相禮．賓出．司馬侯言於知伯曰．二子皆將不免．子容專．司徒侈．皆亡家之主也．知伯曰．何如．對曰．專則速及．侈將以其力斃．專則人實斃之．將及矣．范獻子來聘．拜城杞也．公享之．展莊叔執幣．射者三耦．公臣不足．取於家臣．家臣．展瑕．展玉父．為一耦．公臣．公巫．召伯仲．顏莊叔．為一耦．鄫鼓父．黨叔．為一耦．晉侯使司馬女叔侯來治杞田．弗盡歸也．晉悼夫人慍曰．齊也取貨．先君若有知也．不尚取之．公告叔侯．叔侯曰．虞．虢．焦．滑．霍．揚．韓．魏．皆姬姓也．晉是以大．若非侵小．將何所取．武獻以下．兼國多矣．誰得治之．杞．夏餘也．而即東夷．魯．周公之後也．而睦於晉．以杞封魯．猶可．而何有焉．魯之於晉也．職貢不乏．玩好時至．公卿大夫．相繼於朝．史不絕書．府無虛月．如是可矣．何必瘠魯以肥杞．且先君而有知也．毋寧夫人．而焉用老臣．杞文公來盟．書曰子．賤之也．吳公子札來聘．見叔孫穆子．說之．謂穆子曰．子其不得死乎．好善而不能擇人．吾聞君子務在擇人．吾子為魯宗卿．而任其大政．不慎舉．何以堪之．禍必及子．請觀於周樂．使工為之歌周南召南．曰．美哉．始基之矣．猶未也．然勤而不怨矣．為之歌邶．鄘．衛．曰．美哉．淵乎．憂而不困者也．吾聞衛康叔武公之德如是．是其衛風乎．為之歌王．曰．美哉思而不懼．其周之東乎．為之歌鄭．曰．美哉．其細已甚．民弗堪也．是其先亡乎．為之歌齊．曰．美哉．泱泱乎．大風也哉．表東海者．其大公乎．國未可量也．為之歌豳．曰．美哉．蕩乎．樂而不淫．其周公之東乎．為之歌秦．曰．此之謂夏聲．夫能夏．則大．大之至乎其周之舊也．為之歌魏．曰．美哉．渢楓乎．大而婉．險而易．行以德輔．此則明主也．為之歌唐．曰．思深哉．其有陶唐氏之遺民乎．不然．何憂之遠也．非令德之後．誰能若是．為之歌陳．曰．國無主．其能久乎．自鄶以下．無譏焉．為之歌小雅曰．美哉．思而不貳．怨而不言．其周德之衰乎．猶有先王之遺民焉．為之歌大雅．曰．廣哉．熙熙乎．曲而有直體．其文王之德乎．為之歌頌．曰．至矣哉．直而不倨．曲而不屈．邇而不偪．遠而不攜．遷而不淫．復而不厭．哀而不愁．樂而不荒．用而不匱．廣而不宣．施而不費．取而不貪．處而不底．行而不流．五聲和．八風平．節有度．守有序．盛德之所同也．見舞象箾南籥者．曰．美哉．猶有憾．見舞大武者．曰．美哉．周之盛也．其若此乎．見舞韶濩者．曰．聖人之弘也．而猶有慚德．聖人之難也．見舞大夏者．曰．美哉．勤而不德．非禹其誰能脩之．見舞韶箾者．曰．德至矣哉．大矣．如天之無不幬也．如地之無不載也．雖甚盛德．其蔑以加於此矣．觀止矣．若有他樂．吾不敢請已．其出聘也．通嗣君也．故遂聘于齊．說晏平仲．謂之曰．子速納邑與政．無邑無政．乃免於難．齊國之政．將有所歸．未獲所歸．難未歇也．故晏子因陳桓子以納政與邑．是以免於欒高之難．聘於鄭．見子產．如舊相識．與之縞帶．子產獻紵衣焉．謂子產曰．鄭之執政侈．難將至矣．政必及子．子為政．慎之以禮．不然．鄭國將敗．適衛．說蘧瑗．史狗．史鰌．公子荊．公叔發．公子朝．曰．衛多君子．未有患也．自衛如晉．將宿於戚．聞鍾聲焉．曰．異哉．吾聞之也．辯而不德．必加於戮．夫子獲罪於君以在此．懼猶不足．而又何樂．夫子之在此也．猶燕之巢於幕上．君又在殯．而可以樂乎．遂去之．文子聞之．終身不聽琴瑟．適晉說趙文子．韓宣子．魏獻子．曰．晉國其萃於三族乎．說叔向．將行．謂叔向曰．吾子勉之．君侈而多良．大夫皆富．政將在家．吾子好直．必思自免於難．

秋九月．齊公孫蠆．公孫灶．放其大夫高止於北燕．乙未出．書曰出奔．罪高止也．高止好以事自為功．且專．故難及之．

冬‧孟孝伯如晉．報范叔也．為高氏之難故．高豎以盧叛．

十月．庚寅．閭丘嬰帥師圍盧．高豎曰．苟請高氏有後．請致邑．齊人立敬仲之曾孫酀．良敬仲也．

十一月．乙卯．高豎致盧而出奔晉．晉人城綿而寘旃．鄭伯有使公孫黑如楚．辭曰．楚鄭方惡而使余往．是殺余也．伯有曰．世行也．子皙曰．可則往．難則已．何世之有．伯有將強使之．子皙怒．將伐伯有氏．大夫和之．

十二月．己巳．鄭大夫盟於伯有氏．裨諶曰．是盟也．其與幾何．詩曰．君子屢盟．亂是用長．今是長．亂之道也．禍未歇也．必三年而後能紓然明曰．政將焉往．裨諶曰．善之代不善．天命也．其焉辟．子產舉不踰等．則位班也．擇善而舉．則世隆也．天又除之．奪伯有魄．子西即世．將焉辟之．天禍鄭久矣．其必使子產息之．乃猶可以戾．不然．將亡矣．

襄公三十年
經三十年．

春．王正月．楚子使薳罷來聘．

夏．四月．蔡世子般弒其君固．

五月．甲午．宋災．宋伯姬卒．天王殺其弟佞夫．王子瑕奔晉．

秋．七月．叔弓如宋．葬宋共姬．鄭良霄出奔許．自許入于鄭．鄭人殺良霄．

冬．十月．葬蔡景公．晉人．齊人．宋人．衛人．鄭人．曹人．莒人．邾人．滕人．薛人．杞人．小邾人．會于澶淵．宋災故．

傳三十年．

春．王正月．楚子使薳罷來聘．通嗣君也．穆叔問王子之為政何如．對曰吾儕小人．食而聽事．猶懼不給命．而不免於戾．焉與知政．固問焉．不告．穆叔告大夫曰．楚令尹將有大事子蕩將與焉．助之匿其情矣．子產相鄭伯以如晉．叔向問鄭國之政焉．對曰．吾得見與否．在此歲也．駟良方爭．未知所成若有所成．吾得見．乃可知也．叔向曰．不既和矣乎．對曰．伯有侈而愎．子皙好在人上．莫能相下也．雖其和也．猶相積惡也．惡至無日矣．

三月．癸未．晉悼夫人食輿人之城杞者．絳縣人或年長矣．無子．而往與於食．有與疑年．使之年．曰臣小人也．不知紀年．臣生之歲．正月甲子朔．四百有四十五．甲子矣．其季於今．三之一也．吏走問諸朝．師曠曰．魯叔仲惠伯會郤成子于承匡之歲也．是歲也．狄伐魯．叔孫莊叔於是乎敗狄于鹹．獲長狄僑如．及虺也豹也．而皆以名其子．七十三年矣．史趙曰．亥有二首六身．下二如身．是其日數也．士文伯曰．然則二萬二千六百有六旬也．趙孟問其縣大夫．則其屬也．召之而謝過焉．曰．武不才．任君之大事．以晉國之多虞．不能由吾子．使吾子辱在泥塗久矣．武之罪也．敢謝不才．遂仕之．使助為政．辭以老．與之田．使為君復陶．以為絳縣師．而廢其輿尉．於是魯使者在晉．歸以語諸大夫．季武子曰．晉未可媮也．有趙孟以為大夫．有伯瑕以為佐．有史趙師曠而咨度焉．有叔向女齊以師保其君．其朝多君子．其庸可媮乎．勉事之而後可．

夏．四月．己亥．鄭伯及其大夫盟．君子是以知鄭難之不已也．蔡景侯為大子般娶于楚．通焉．大子弒景侯．初．王儋季卒．其子括將見王而歎．單公子愆期為靈王御士．過諸廷．聞其歎而言曰．烏乎．必有此夫．入以告王．且曰．必殺之．不慼而願大．視躁而足高．心在他矣．不殺必害．王曰．童子何知．及靈王崩．儋括欲立王子佞夫．佞夫弗知．戊子．儋括圍蒍．逐成愆．成愆奔平畤．

五月．癸巳．尹言多．劉毅．單蔑．甘過．鞏成．殺佞夫．括瑕廖奔晉．書曰．天王殺其弟佞夫．罪在王也．或呌于宋大廟曰．譆譆出出．鳥鳴于亳社．如曰譆譆．甲午．宋大災．宋伯姬卒．待姆也．君子謂宋共姬女而不婦．女待人．婦義事也．

六月．鄭子產如陳蒞盟．歸復命．告大夫曰．陳亡國也．不可與也．聚禾粟．繕城郭．恃此二者而不撫其民．其君弱植．公子侈．大子卑．大夫敖．政多門．以介於大國．能無亡乎．不過十年矣．

秋．七月．叔弓如宋．葬共姬也．鄭伯有耆酒．為窟室．而夜飲酒．擊鍾焉．朝至未己．朝者曰．公焉在．其人曰．吾公在壑谷．皆自朝布路而罷．既而朝．則又將使子皙如楚．歸而飲酒．庚子．子皙以駟氏之甲．伐而焚之．伯有奔雍梁．醒而後知之．遂奔許．大夫聚謀．子皮曰．仲虺之志云．亂者取之．亡者侮之．推亡固存．國之利也．罕．駟．豐．同生．伯有汏侈．故不免．人謂子產．就直助彊．子產曰．豈為我徒．國之禍難．誰知所儆．或主彊直．難乃不生．姑成吾所．辛丑．子產斂伯有氏之死者而殯之．不及謀而遂行印段從之．子皮止之．眾曰．人不我順．何止焉．子皮曰．夫子禮於死者．況生者乎．遂自止之．壬寅．子產入．癸卯．子石入．皆受盟于子皙氏．乙巳．鄭伯及其大夫盟于大宮．盟國人于師之梁之外．伯有聞鄭人之盟己也．怒．聞子皮之甲．不與攻己也．喜．曰．子皮與我矣．癸丑．晨．自墓門之瀆入．因馬師頡介于襄庫．以伐舊北門．駟帶率國人以伐之．皆召子產．子產曰兄弟而及此．吾從天所與．伯有死於羊肆．子產襚之．枕之股而哭之．斂而殯諸．伯有之臣在市側者．既而葬諸斗城．子駟氏欲攻子產．子皮怒之．曰．禮．國之幹也．殺有禮．禍莫大焉．乃止．於是游吉如晉還．聞難不入．復命于介．八月．甲子．奔晉．駟帶追之．及酸棗．與子上盟．用兩珪質于河．使公孫肸入盟大夫．己巳．復歸．書曰．鄭人殺良霄．不稱大夫．言自外入也．於子蟜之卒也．將葬．公孫揮與裨灶晨會事焉．過伯有氏．其門上生莠．子羽曰．其莠猶在乎．於是歲在降婁．降婁中而旦．裨灶指之曰．猶可以終歲．歲不及此次也已．及其亡也．歲在娵訾之口．其明年．乃及降婁．僕展從伯有．與之皆死．羽頡出奔晉．為任大夫．雞澤之會．鄭樂成奔楚．遂適晉．羽頡因之．與之比而事趙文子．言伐鄭之說焉．以宋之盟故．不可．子皮以公孫鉏為馬師．楚公子圍殺大司馬蒍掩而取其室．申無宇曰．王子必不免．善人．國之主也．王子相楚國．將善是封．殖而虐之．是禍國也．且司馬令尹之偏．而王之四體也．絕民之主．去身之偏．艾王之體．以禍其國．無不祥大焉．何以得免．為宋災故．諸侯之大夫會．以謀歸宋財．

冬．十月．叔孫豹會晉趙武．齊公孫蠆．宋向戌．衛北宮佗．鄭罕虎．及小邾之大夫．會于澶淵．既而無歸於宋．故不書其人．君子曰．信其不可不慎乎．澶淵之會．卿不書．不信也夫．諸侯之上卿．會而不信．寵名皆棄．不信之不可也如是．詩曰．文王陟降．在帝左右．信之謂也．又曰．淑慎爾止．無載爾偽．不信之謂也．書曰．某人某人會于澶淵．宋災故．尤之也．不書魯大夫．諱之也．鄭子皮授子產政．辭曰．國小而偪．族大寵多．不可為也．子皮曰．虎帥以聽．誰敢犯子．子善相之．國無小．小能事大．國乃寬．子產為政．有事伯石．賂與之邑．子大叔曰．國皆其國也．奚獨賂焉．子產曰．無欲實難．皆得其欲．以從其事．而要其成．非我有成．其在人乎．何愛於邑．邑將焉往．子大叔曰．若四國何．子產曰．非相違也．而相從也．四國何尤焉．鄭書有之曰．安定國家．必大焉先．姑先安大．以待其所歸．既伯石懼而歸邑．卒與之．伯有既死．使大史命伯石為卿．辭．大史退．則請命焉．復命之．又辭．如是三．乃受策入拜．子產是以惡其為人也．使次己位．子產使都鄙有章．上下有服．田有封洫．廬井有伍．大人之忠儉者．從而與之．泰侈者因而斃之．豐卷將祭．請田焉．弗許．曰．唯君用鮮．眾給而已．子張怒．退而徵役．子產奔晉．子皮止之．而逐豐卷．豐卷奔晉．子產請其田里．三年而復之．反其田里．及其入焉．從政一年．輿人誦之曰．取我衣冠而褚之．取我田疇而伍之．孰殺子產．吾其與之．及三年．又誦之曰．我有子弟．子產誨之．我有田疇．子產殖之．子產而死．誰其嗣之．

襄公三十一年
經三十有一年．

春．王正月．

夏．六月．辛巳．公薨于楚宮．

秋．九月．癸巳．子野卒．己亥．仲孫羯卒．

冬．十月．滕子來會葬．癸酉．葬我君襄公．

十有一月．莒人弒其君密州．

傳三十一年．

春．王正月．穆叔至自會．見孟孝伯．語之曰．趙孟將死矣．其語偷．不似民主．且年未盈五十．而諄諄焉如八九十者．弗能久矣．若趙孟死．為政者其韓子乎．吾子盍與季孫言之．可以樹善．君子也．晉君將失政矣．若不樹焉．使早備魯．既而政在大夫．韓子懦弱．大夫多貪．求欲無厭．齊楚未足與也．魯其懼哉．孝伯曰．人生幾何．誰能無偷．朝不及夕．將安用樹．穆叔出而告人曰．孟孫將死矣．吾語諸趙孟之偷也．而又甚焉．又與季孫語晉故．季孫不從．及趙文子卒．晉公室卑．政在侈家．韓宣子為政．不能圖諸侯．魯不堪晉求．讒慝弘多．是以有平丘之會．

齊子尾害閭丘嬰．欲殺之．使帥師以伐陽州．我問師故．夏．五月．子尾殺閭丘嬰以說于我．師工僂．灑渻灶．孔虺．賈寅．出奔莒．出群公子．

公作楚宮．穆叔曰．大誓云．民之所欲．天必從之．君欲楚也夫．故作其宮．若不復適楚．必死是宮也．六月．辛巳．公薨于楚宮．叔仲帶竊其拱璧以與御人．納諸其懷．而從取之．由是得罪．

立胡女敬歸之子子野．次于季氏．秋．九月．癸巳卒．毀也．

己亥．孟孝伯卒．立敬歸之娣齊歸之子公子裯．穆叔不欲．曰．大子死．有母弟則立之．無則長立．年鈞擇賢．義鈞則卜．古之道也．非適嗣．何必娣之子．且是人也．居喪而不哀．在慼而有嘉容．是謂不度．不度之人．鮮不為患．若果立之．必為季氏憂．武子不聽．卒立之．比及葬．三易衰．衰衽如故衰．於是昭公十九年矣．猶有童心．君子是以知其不能終也．

冬．十月．滕成公來會葬．惰而多涕．子服惠伯曰．滕君將死矣．怠於其位．而哀已甚．兆於死所矣．能無從乎．

癸酉．葬襄公．公薨之月．子產相鄭伯以如晉．晉侯以我喪故．未之見也．子產使盡壞其館之垣．而納車馬焉．士文伯讓之曰．敝邑以政刑之不脩．寇盜充斥．無若諸侯之屬．辱在寡君者何．是以令吏人完客所館．高其閈閎．厚其牆垣．以無憂客使．今吾子壞之．雖從者能戒．其若異客何．以敝邑之為盟主．繕完葺牆．以待賓客．若皆毀之．其何以共命．寡君使匄請命．對曰．以敝邑褊小．介於大國．誅求無時．是以不敢寧居．悉索敝賦．以來會時事．逢執之不間．而未得見．又不獲聞命．未知見時．不敢輸幣．亦不敢暴露．其輸之．則君之府實也．非薦陳之．不敢輸也．其暴露之．則恐燥濕之不時．而朽蠹以重敝邑之罪．僑聞文公之為盟主也．宮室卑庳．無觀臺榭．以崇大諸侯之館．館如公寢．庫廄繕脩．司空以時平易道路．圬人以時塓館宮室．諸侯賓至．甸設庭燎．僕人巡宮．車馬有所．賓從有代．巾車脂轄．隸人牧圉．各瞻其事．百官之屬．各展其物．公不留賓．而亦無廢事．憂樂同之．事則巡之．教其不知．而恤其不足．賓至如歸．無寧菑患．不畏寇盜．而亦不患燥濕．今銅鞮之宮數里．而諸侯舍於隸人．門不容車．而不可踰越．盜賊公行．而夭厲不戒．賓見無時．命不可知．若又勿壞．是無所藏幣以重罪也．敢請執事．將何以命之．雖君之有魯喪．亦敝邑之憂也．若獲薦幣．脩垣而行．君之惠也．敢憚勤勞．文伯復命．趙文子曰．信我實不德．而以隸人之垣以贏諸侯．是吾罪也．使士文伯謝不敏焉．晉侯見鄭伯．有加禮．厚其宴好而歸之．乃築諸侯之館．叔向曰．辭之不可以已也如是夫．子產有辭．諸侯賴之．若之何其釋辭也．詩曰．辭之輯矣．民之協矣．辭之繹矣．民之莫矣．其知之矣．

鄭子皮使印段如楚．以適晉告．禮也．

莒犁比公生去疾．及展輿．既立展輿．又廢之．犁比公虐．國人患之．十一月．展輿因國人以攻莒子．弒之．乃立．去疾奔齊．齊出也．展輿吳出也．書曰．莒人弒其君買朱鉏．言罪之在也．

吳子使屈狐庸聘于晉．通路也．趙文子問焉．曰．延州來季子．其果立乎．巢隕諸樊．閽戕戴吳．天似啟之．何如．對曰．不立．是二王之命也．非啟季子也．若天所啟．其在今嗣君乎．甚德而度．德不失民．度不失事．民親而事有序．其天所啟也．有吳國者．必此君之子孫實終之．季子守節者也．雖有國不立．

十二月．北宮文子相衛襄公以如楚．宋之盟故也．過鄭．印段迋勞于棐林．如聘禮而以勞辭．文子入聘．子羽為行人．馮簡子與子大叔逆客．事畢而出．言於衛侯曰．鄭有禮．其數世之福也．其無大國之討乎．詩曰．誰能執熱．逝不以濯．禮之於政．如熱之有濯也．濯以救熱．何患之有．子產之從政也．擇能而使之．馮簡子能斷大事．子大叔美秀而文．公孫揮能知四國之為．而辨於其大夫之族姓．班位貴賤能否．而又善為辭令．裨諶能謀．謀於野則獲．謀於邑則否．鄭國將有諸侯之事．子產乃問四國之為於子羽．且使多為辭令．與裨諶乘以適野．使謀可否．而告馮簡子使斷之．事成．乃授子大叔使行之．以應對賓客．是以鮮有敗事．北宮文子所謂有禮也．

鄭人游于鄉校．以論執政．然明謂子產曰．毀鄉校何如．子產曰．何為．夫人朝夕退而游焉．以議執政之善否．其所善者．吾則行之．其所惡者．吾則改之．是吾師也．若之何毀之．我聞忠善以損怨．不聞作威以防怨．豈不遽止．然猶防川．大決所犯．傷人必多．吾不克救也．不如小決．使道不如．吾聞而藥之也．然明曰．蔑也今而後知吾子之信可事也．小人實不才．若果行此．其鄭國實賴之．豈唯二三臣．仲尼聞是語也．曰．以是觀之．人謂子產不仁．吾不信也．

子皮欲使尹何為邑．子產曰．少．未知可否．子皮曰．愿吾愛之．不吾叛也．使夫往而學焉．夫亦愈知治矣．子產曰．不可．人之愛人．求利之也．今吾子愛人則以政．猶未能操刀而使割也．其傷實多．子之愛人．傷之而已．其誰敢求愛於子．子於鄭國．棟也．棟折榱崩．僑將厭焉．敢不盡言．子有美錦．不使人學製焉．大官大邑．身之所庇也．而使學者製焉．其為美錦．不亦多乎．僑聞學而後入政．未聞以政學者也．若果行此．必有所害．譬如田獵．射御貫．則能獲禽．若未嘗登車射御．則敗績厭覆是懼．何暇思獲．子皮曰．善哉．虎不敏．吾聞君子務知大者遠者．小人務知小者近者．我小人也．衣服附在吾身．我知而慎之．大官大邑．所以庇身也．我遠而慢之．微子之言．吾不知也．他日．我曰子為鄭國．我為吾家．以庇焉其可也．今而後知不足．自今請雖吾家聽子而行．子產曰．人心之不同．如其面焉．吾豈敢謂子面如吾面乎．抑心所謂危．亦以告也．子皮以為忠．故委政焉．子產是以能為鄭國．

衛侯在楚．北宮文子見令尹圍之威儀．言於衛侯曰．令尹似君矣．將有他志．雖獲其志．不能終也．詩云．靡不有初．鮮克有終．終之實難．令尹其將不免．公曰．子何以知之．對曰．詩云．敬慎威儀．惟民之則．令尹無威儀．民無則焉．民所不則．以在民上．不可以終．公曰．善哉．何謂威儀．對曰．有威而可畏．謂之威．有儀而可象．謂之儀．君有君之威儀．其臣畏而愛之．則而象之．故能有其國家．令聞長世．臣有臣之威儀．其下畏而愛之．故能守其官職．保族宜家．順是以下．皆如是．是以上下能相固也．衛詩曰．威儀棣棣．不可選也．言君臣上下．父子兄弟．內外大小．皆有威儀也．周詩曰．朋友攸攝．攝以威儀．言朋友之道．必相教訓．以威儀也．周書數文王之德曰．大國畏其力．小國懷其德．言畏而愛之也．詩云．不識不知．順帝之則．言則而象之也．紂囚文王七年．諸侯皆從之囚．紂於是乎懼而歸之．可謂愛之．文王伐崇．再駕而降為臣．蠻夷帥服．可謂畏之．文王之功．天下誦而歌舞之．可謂則之．文王之行．至今為法．可謂象之．有威儀也．故君子在位可畏．施舍可愛．進退可度．周旋可則．容止可觀．作事可法．德行可象．聲氣可樂．動作有文．言語有章．以臨其下．謂之有威儀也．


本作品在全世界都属于公有领域，因为作者逝世已经超过100年，并且于1923年1月1日之前出版。