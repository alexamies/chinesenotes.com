桓公元年
經
　　元年，春，王正月，公即位。

　　三月，公會鄭伯于垂，鄭伯以璧假許田。

　　夏，四月，丁未，公及鄭伯盟于越。

　　秋，大水。

　　冬，十月。

傳
　　元年春，公即位，修好于鄭。鄭人請復祀周公，卒易祊田。公許之。三月，鄭伯以璧假許田，為周公、祊故也。

　　夏，四月，丁未，公及鄭伯盟于越，結祊成也。盟曰：「渝盟，無享國。」

　　秋，大水。凡平原出水為大水。

　　冬，鄭伯拜盟。

　　宋華父督見孔父之妻于路，目逆而送之，曰：「美而艷。」

桓公二年
經
　　二年，春，王正月戊申，宋督弒其君與夷及其大夫孔父。

　　滕子來朝。

　　三月，公會齊侯、陳侯、鄭伯于稷，以成宋亂。

　　夏，四月，取郜大鼎于宋。戊申，納于大廟。

　　秋，七月，杞侯來朝。

　　蔡侯、鄭伯會于鄧。

　　九月，入杞。

　　公及戎盟于唐。

　　冬，公至自唐。


傳
　　二年春，宋督攻孔氏，殺孔父而取其妻。公怒，督懼，遂弒殤公。

　　君子以督為有無君之心，而後動於惡，故先書弒其君。會于稷，以成宋亂，為賂故，立華氏也。

　　宋殤公立，十年十一戰，民不堪命。孔父嘉為司馬，督為大宰，故因民之不堪命，先宣言曰：「司馬則然。」已殺孔父而弒殤公，召莊公于鄭而立之，以親鄭。以郜大鼎賂公，齊、陳、鄭皆有賂，故遂相宋公。

　　夏四月，取郜大鼎于宋。戊申，納于大廟。非禮也。臧哀伯諫曰：「君人者，將昭德塞違，以臨照百官，猶懼或失之。故昭令德以示子孫。是以清廟茅屋，大路越席，大羹不致，粢食不鑿，昭其儉也。袞、冕、黻、珽，帶、裳、幅、舄，衡、紞、紘、綖，昭其度也。藻、率、鞞、鞛，鞶、厲、游、纓，昭其數也。火、龍、黼、黻，昭其文也。五色比象，昭其物也。錫、鸞、和、鈴，昭其聲也。三辰旂旗，昭其明也。夫德，儉而有度，登降有數。文、物以紀之，聲、明以發之，以臨照百官，百官於是乎戒懼，而不敢易紀律。今滅德立違，而寘其賂器於大廟，以明示百官，百官象之，其又何誅焉？國家之敗，由官邪也。官之失德，寵賂章也。郜鼎在廟，章孰甚焉？武王克商，遷九鼎于雒邑，義士猶或非之，而況將昭違亂之賂器於大廟，其若之何？」公不聽。周內史聞之，曰：「臧孫達其有後於魯乎！君違，不忘諫之以德。」

　　秋七月，杞侯來朝，不敬，杞侯歸，乃謀伐之。

　　蔡侯、鄭伯會于鄧，始懼楚也。

　　九月，入杞，討不敬也。

　　公及戎盟于唐，修舊好也。

　　冬，公至自唐，告于廟也。凡公行，告于宗廟；反行，飲至、舍爵，策勳焉，禮也。特相會，往來稱地，讓事也。自參以上，則往稱地，來稱會，成事也。

　　初，晉穆侯之夫人姜氏，以條之役生太子，命之曰仇。其弟以千畝之戰生，命之曰成師。師服曰：「異哉，君之名子也！夫名以制義，義以出禮，禮以體政，政以正民。是以政成而民聽，易則生亂。嘉耦曰妃，怨耦曰仇，古之命也。今君命大子曰仇，弟曰成師，始兆亂矣，兄其替乎？」

　　惠之二十四年，晉始亂，故封桓叔于曲沃，靖侯之孫欒賓傅之。師服曰：「吾聞國家之立也，本大而末小，是以能固。故天子建國，諸侯立家，卿置側室，大夫有貳宗，士有隸子弟，庶人、工、商各有分親，皆有等衰。是以民服事其上，而下無覬覦。今晉，甸侯也，而建國，本既弱矣，其能久乎？」

　　惠之三十年，晉潘父弒昭侯而納桓叔，不克。晉人立孝侯。

　　惠之四十五年，曲沃莊伯伐翼，弒孝侯。翼人立其弟鄂侯。鄂侯生哀侯。哀侯侵陘庭之田。陘庭南鄙啟曲沃伐翼。

桓公三年
經
　　三年，春，正月，公會齊侯于嬴。

　　夏，齊侯、衛侯胥命于蒲。

　　六月，公會杞侯于郕。

　　秋七月壬辰朔，日有食之，既。

　　公子翬如齊逆女。

　　九月，齊侯送姜氏于讙。

　　公會齊侯於讙。

　　夫人姜氏至自齊。

　　冬，齊侯使其弟年來聘。

　　有年。

傳
　　三年春，曲沃武公伐翼，次于陘庭，韓萬御戎，梁弘為右，逐翼侯于汾隰，驂絓而止。夜獲之，及欒共叔。

　　會于嬴，成昬于齊也。

　　夏，齊侯、衛侯胥命于蒲，不盟也。

　　公會杞侯于郕，杞求成也。

　　秋，公子翬如齊逆女。修先君之好。故曰「公子」。

　　齊侯送姜氏于讙，非禮也。凡公女嫁于敵國，姊妹，則上卿送之，以禮於先君；公子，則下卿送之。於大國，雖公子，亦上卿送之。於天子，則諸卿皆行，公不自送。於小國，則上大夫送之。

　　冬，齊仲年來聘，致夫人也。

　　芮伯萬之母芮姜惡芮伯之多寵人也，故逐之，出居于魏。

桓公四年
經
　　四年，春，正月，公狩于郎。

　　夏，天王使宰渠伯糾來聘。

傳
　　四年春，正月，公狩于郎。書，時，禮也。

　　夏，周宰渠伯糾來聘。父在，故名。

　　秋，秦師侵芮，敗焉，小之也。

　　冬，王師、秦師圍魏，執芮伯以歸。

桓公五年
經
五年春正月，甲戌、己丑，陳侯鮑卒。 夏，齊侯鄭伯如紀。 天王使仍叔之子來聘。 葬陳桓公。 城祝丘。 秋，蔡人、衛人、陳人從王伐鄭。 大雩。 螽。 冬，州公如曹。

傳
五年春正月，甲戌，己丑，陳侯鮑卒，再赴也。於是陳亂，文公子佗殺大子免而代之。公疾病而亂作，國人分散，故再赴。

夏，齊侯、鄭伯朝于紀，欲以襲之。紀人知之。

王奪鄭伯政，鄭伯不朝。秋，王以諸侯伐鄭，鄭伯禦之。

王為中軍；虢公林父將右軍，蔡人、衛人屬焉；周公黑肩將左軍，陳人屬焉。

鄭子元請為左拒，以當蔡人、衛人；為右拒，以當陳人，曰：「陳亂，民莫有鬬心，若先犯之，必奔。王卒顧之，必亂。蔡、衛不枝，固將先奔，既而萃於王卒，可以集事。」從之。曼伯為右拒，祭仲足為左拒，原繁、高渠彌以中軍奉公，為魚麗之陳，先偏後伍，伍承彌縫。戰于繻葛，命二拒曰：「旝動而鼓。」蔡、衛、陳皆奔，王卒亂，鄭師合以攻之，王卒大敗。祝聃射王中肩，王亦能軍。祝聃請從之。公曰：「君子不欲多上人，況敢陵天子乎！苟自救也，社稷無隕，多矣。」

夜，鄭伯使祭足勞王，且問左右。

仍叔之子來聘，弱也。

秋，大雩，書，不時也。凡祀，啟蟄而郊，龍見而雩，始殺而嘗，閉蟄而烝。過則書。

冬，淳于公如曹。度其國危，遂不復。

桓公六年
經
　　六年，春，正月，寔來。

　　夏，四月，公會紀侯于成。

　　秋，八月，壬午，大閱，蔡人殺陳佗。

　　九月，丁卯，子同生。

　　冬，紀侯來朝。

傳
　　六年，春，自曹來朝。書曰：「寔來」，不復其國也。楚武王侵隨，使薳章求成焉，軍於瑕以待之。隨人使少師董成，鬬伯比言于楚子曰：「吾不得志於漢東也，我則使然。我張吾三軍而被吾甲兵，以武臨之；彼則懼而協以謀我，故難間也。漢東之國，隨為大，隨張，必棄小國。小國離，楚之利也。少師侈，請羸師以張之。」熊率且比曰：「季梁在，何益？」鬬伯比曰：「以為後圖，少師得其君。」王毀軍而納少師。

　　少師歸，請追楚師。隨侯將許之，季梁止之曰：「天方授楚，楚之羸，其誘我也。君何急焉。臣聞小之能敵大也，小道大淫。所謂道，忠於民而信於神也；上思利民，忠也；祝史正辭，信也。今民餒而君逞欲，祝史矯舉以祭，臣不知其可也。」公曰：「吾牲牷肥腯，粢盛豐備，何則不信？」對曰：「夫民，神之主也。是以聖王先成民，而後致力於神。故奉牲以告曰，博碩肥腯，謂民力之普存也。謂其畜之碩大蕃滋也，謂其不疾瘯蠡也，謂其備腯咸有也。奉盛以告曰『絜粢豐盛』，謂其三時不害，而民和年豐也。奉酒醴以告曰，嘉栗旨酒，謂其上下皆有嘉德，而無違心也。所謂馨香，無讒慝也，故務其三時，脩其五教，親其九族，以致其禋祀。於是乎民和而神降之福，故動則有成。今民各有心，而鬼神乏主，君雖獨豐，其何福之有？君姑脩政而親兄弟之國，庶免於難。」隨侯懼而脩政，楚不敢伐。

　　夏，會于成。紀來諮謀齊難也。北戎伐齊，齊使乞師于鄭，鄭大子忽帥師救齊。

　　六月，大敗戎師，獲其二帥，大良，少良。甲首三百，以獻於齊。於是諸侯之大夫戍齊。齊人饋之餼，使魯為其班，後鄭。鄭忽以其有功也，怒。故有郎之師，公之未昏於齊也。齊侯欲以文姜妻鄭大子。大子忽辭，人問其故，大子曰：「人各有耦，齊大，非吾耦也。詩云『自求多福』，在我而已，大國何為？君子曰『善自為謀』」。及其敗戎師也，齊侯又請妻之，固辭。人問其故，大子曰：「無事於齊，吾猶不敢。今以君命，奔齊之急，而受室以歸，是以師昏也。民其謂我何？」遂辭諸鄭伯。

　　秋，大閱，簡車馬也。

　　九月，丁卯，子同生。以大子生之禮舉之，接以大牢。卜士負之，士妻食之，公與文姜宗婦命之。公問名於申繻，對曰：「名有五：有信，有義，有象，有假，有類。以名生為信，以德名為義，以類命為象。取於物為假，取於父為類。不以國，不以官，不以山川，不以隱疾，不以畜牲，不以器幣。周人以諱事神，名，終將諱之。故以國則廢名，以官則廢職，以山川則廢主，以畜牲則廢祀，以器幣則廢禮。晉以僖侯廢司徒，宋以武公廢司空，先君獻武廢二山。是以大物不可以命。」公曰：「是其生也，與吾同物，命之曰同。」

　　冬，紀侯來朝。請王命以求成于齊，公告不能。

桓公七年
經
　　七年，春，二月己亥，焚咸丘。

　　夏，穀伯綏來朝，鄧侯吾離來朝。

傳
　　七年春，穀伯、鄧侯來朝。名，賤之也，

　　夏，盟、向求成于鄭，既而背之，

　　秋，鄭人、齊人、衛人伐盟、向。王遷盟、向之民于郟。

　　冬，曲沃伯誘晉小子侯，殺之。

桓公八年
經
　　八年，春，正月己卯，烝。天王使家父來聘。

　　夏，五月丁丑，烝。

　　秋，伐邾。

　　冬，十月，雨雪。祭公來，遂逆王后于紀。

傳
　　八年，春，滅翼。隨少師有寵。楚鬬伯比曰：「可矣。讎有釁，不可失也。」

　　夏，楚子合諸侯于沈鹿。黃隨不會，使薳章讓黃。楚子伐隨，軍於漢淮之間。季梁請下之，弗許而後戰，所以怒我而怠寇也。少師謂隨侯曰：「必速戰，不然，將失楚師。」隨侯禦之，望楚師，季梁曰：「楚人上左，君必左，無與王遇，且攻其右。右無良焉，必敗。偏敗，眾乃攜矣。」少師曰：「不當王，非敵也。」弗從。戰于速杞。隨師敗績，隨侯逸。鬬丹獲其戎車，與其戎右少師。

　　秋，隨及楚平。楚子將不許。鬬伯比曰：「天去其疾矣，隨未可克也。」乃盟而還。

　　冬，王命虢仲立晉哀侯之弟緡于晉。祭公來，遂逆王后于紀，禮也。

桓公九年
經
　　九年，春，紀季姜歸於京師。

　　夏，四月。

　　秋，七月。

　　冬，曹伯使其世子射姑來朝。

傳
　　九年春，紀季姜歸於京師。凡諸侯之女行，唯王后書。

　　巴子使韓服告于楚，請與鄧為好。楚子使道朔將巴客以聘于鄧。鄧南鄙鬱人攻而奪之幣，殺道朔及巴行人。楚子使薳章讓于鄧，鄧人弗受。

　　夏，楚使鬬廉帥師及巴師圍鬱。鄧養甥、聃甥帥師鬱救。三逐巴師，不克。鬬廉衡陳其師于巴師之中，以戰，而北。鄧人逐之，背巴師而夾攻之。鄧師大敗，鬱人宵潰。

　　秋，虢仲、芮伯、梁伯、荀侯、賈伯伐曲沃。

　　冬，曹大子來朝，賓之以上卿，禮也。享曹大子，初獻，樂奏而歎。施父曰：「曹大子其有憂乎？非歎所也。」


桓公十年
經
　　十年，春，王正月。庚申，曹伯終生卒。

　　夏，五月，葬曹桓公。

　　秋，公會衛侯於桃丘，弗遇。

　　冬，十有二月丙午，齊侯、衛侯、鄭伯來戰于郎。

傳
　　十年春，曹桓公卒。

　　虢仲譖其大夫詹父于王。詹父有辭，以王師伐虢。夏，虢公出奔虞。

　　秋，秦人納芮伯萬于芮。

　　初，虞叔有玉，虞公求旃。弗獻。既而悔之。曰：「周諺有之：『匹夫無罪，懷璧其罪。』吾焉用此，其以賈害也？」乃獻。又求其寶劍。叔曰：「是無厭也。無厭，將及我。」遂伐虞公，故虞公出奔共池。

　　冬，齊、衛、鄭來戰于郎，我有辭也。

　　初，北戎病齊，諸侯救之。鄭公子忽有功焉。齊人餼諸侯，使魯次之。魯以周班後鄭。鄭人怒，請師于齊。齊人以衛師助之。故不稱侵伐。先書齊、衛，王爵也。

桓公十一年
經
　　十有一年，春，正月，齊人、衛人、鄭人盟于惡曹。

　　夏，五月癸未，鄭伯寤生卒。

　　秋，七月，葬鄭莊公。九月，宋人執鄭祭仲。突歸於鄭。鄭忽出奔衛。柔會宋公、陳侯、蔡叔盟于折。公會宋公于夫鐘。

　　冬，十有二月，公會宋公于闞。

傳
　　十一年春，齊、衛、鄭、宋盟于惡曹。

　　楚屈瑕將盟貳、軫。鄖人軍于蒲騷，將與隨、絞、州、蓼伐楚師。莫敖患之。鬬廉曰：「鄖人軍其郊，必不誡，且日虞四邑之至也。君次於郊郢，以禦四邑。我以銳師宵加於鄖，鄖有虞心而恃其城，莫有鬥志。若敗鄖師，四邑必離。」莫敖曰：「盍請濟師于王？」對曰：「師克在和，不在眾。商、周之不敵，君之所聞也。成軍以出，又何濟焉？」莫敖曰：「卜之？」對曰：「卜以決疑，不疑何卜？」遂敗鄖師于蒲騷，卒盟而還。

鄭昭公之敗北戎也，齊人將妻之，昭公辭。祭仲曰：「必取之。君多內寵，子無大援，將不立。三公子皆君也。」弗從。

　　夏，鄭莊公卒。

　　初，祭封人仲足有寵于莊公，莊公使為卿。為公娶鄧曼，生昭公，故祭仲立之。宋雍氏女于鄭莊公，曰雍姞，生厲公。雍氏宗有寵于宋莊公，故誘祭仲而執之，曰：「不立突，將死。」亦執厲公而求賂焉。祭仲與宋人盟，以厲公歸而立之。

　　秋九月丁亥，昭公奔衛。己亥，厲公立。

桓公十二年
經
　　十有二年，春，正月。

　　夏，六月壬寅，公會杞侯、莒子盟于曲池。

　　秋，七月丁亥，公會宋公、燕人盟于穀丘。八月壬辰，陳侯躍卒。公會宋公於虛。

　　冬，十有一月，公會宋公於龜。丙戌，公會鄭伯，盟于武父。丙戌，衛侯晉卒。十有二月，及鄭師伐宋。丁未，戰于宋。

傳
　　十二年夏，盟于曲池，平杞、莒也。

　　公欲平宋、鄭。秋，公及宋公盟於句瀆之丘。宋成未可知也，故又會於虛。冬，又會於龜。宋公辭平，故與鄭伯盟于武父。遂帥師而伐宋，戰焉，宋無信也。

　　君子曰：「苟信不繼，盟無益也。《詩》云：『君子屢盟，亂是用長。』無信也。」

　　楚伐絞，軍其南門。莫敖屈瑕曰：「絞小而輕，輕則寡謀，請無扞采樵者以誘之。」從之。絞人獲三十人。明日，絞人爭出，驅楚役徒於山中。楚人坐其北門，而覆諸山下，大敗之，為城下之盟而還。

　　伐絞之役，楚師分涉于彭。羅人欲伐之，使伯嘉諜之，三巡數之。

桓公十三年
經
　　十有三年，春二月，公會紀侯、鄭伯。己巳，及齊侯、宋公、衛侯、燕人戰。齊師、宋師、衛師、燕師敗績。三月，葬衛宣公。

　　夏，大水。

　　秋，七月。

　　冬十月。

傳
　　十三年春，楚屈瑕伐羅，鬬伯比送之。還，謂其禦曰：「莫敖必敗。舉趾高，心不固矣。」遂見楚子曰：「必濟師。」楚子辭焉。入告夫人鄧曼。鄧曼曰：「大夫其非眾之謂，其謂君撫小民以信，訓諸司以德，而威莫敖以刑也。莫敖狃于蒲騷之役，將自用也，必小羅。君若不鎮撫，其不設備乎？夫固謂君訓眾而好鎮撫之，召諸司而勸之以令德，見莫敖而告諸天之不假易也。不然，夫豈不知楚師之盡行也？」楚子使賴人追之，不及。

　　莫敖使徇于師曰：「諫者有刑。」及鄢，亂次以濟。遂無次，且不設備。及羅，羅與盧戎兩軍之。大敗之。莫敖縊于荒谷，群帥囚于冶父以聽刑。楚子曰：「孤之罪也。」皆免之。

　　宋多責賂于鄭，鄭不堪命。故以紀、魯及齊與宋、衛、燕戰。不書所戰，後也。

　　鄭人來請修好。

桓公十四年
經
　　十有四年，春，正月，公會鄭伯于曹。無冰。

　　夏，五，鄭伯使其弟語來盟。

　　秋，八月壬申，禦廩災。乙亥，嘗。

　　冬，十有二月丁巳，齊侯祿父卒。宋人以齊人、蔡人、衛人、陳人伐鄭。

傳
　　十四年春，會于曹。曹人致餼，禮也。

　　夏，鄭子人來尋盟，且修曹之會。

　　秋八月壬申，禦廩災。乙亥，嘗。書，不害也。

　　冬，宋人以諸侯伐鄭，報宋之戰也。焚渠門，入，及大逵。伐東郊，取牛首。以大宮之椽歸，為盧門之椽。

桓公十五年
經
　　十有五年，春，二月，天王使家父來求車。三月乙未，天王崩。

　　夏，四月己巳，葬齊僖公。五月，鄭伯突出奔蔡。鄭世子忽複歸於鄭。許叔入于許。公會齊侯于艾。邾人、牟人、葛人來朝。

　　秋，九月，鄭伯突入于櫟。

　　冬，十有一月，公會宋公、衛侯、陳侯於衰，伐鄭。

傳
　　十五年春，天王使家父來求車，非禮也。諸侯不貢車、服，天子不私求財。

　　祭仲專，鄭伯患之，使其婿雍糾殺之。將享諸郊。雍姬知之，謂其母曰：「父與夫孰親？」其母曰：「人盡夫也，父一而已，胡可比也？」遂告祭仲曰：「雍氏舍其室而將享子於郊，吾惑之，以告。」祭仲殺雍糾，屍諸周氏之汪。公載以出，曰：「謀及婦人，宜其死也。」夏，厲公出奔蔡。

　　六月乙亥，昭公入。

　　許叔入于許。

　　公會齊侯于艾，謀定許也。

　　秋，鄭伯因櫟人殺檀伯，而遂居櫟。

　　冬，會於衰，謀伐鄭，將納厲公也。弗克而還。

桓公十六年
經
　　十有六年，春，正月，公會宋公、蔡侯、衛侯于曹。

　　夏，四月，公會宋公、衛侯、陳侯、蔡侯伐鄭。

　　秋，七月，公至自伐鄭。

　　冬，城向。十有一月，衛侯朔出奔齊。

傳
　　十六年春正月，會于曹，謀伐鄭也。

　　夏，伐鄭。

　　秋七月，公至自伐鄭，以飲至之禮也。

　　冬，城向，書，時也。

　　初，衛宣公烝于夷薑，生急子，屬諸右公子。為之娶于齊，而美，公取之，生壽及朔，屬壽于左公子。夷薑縊。宣姜與公子朔構急子。公使諸齊，使盜待諸莘，將殺之。壽子告之，使行。不可，曰：「棄父之命，惡用子矣！有無父之國則可也。」及行，飲以酒，壽子載其旌以先，盜殺之。急子至，曰：「我之求也。此何罪？請殺我乎！」又殺之。二公子故怨惠公。

　　十一月，左公子泄、右公子職立公子黔牟。惠公奔齊。

桓公十七年
經
　　十有七年，春，正月丙辰，公會齊侯、紀侯盟于黃。二月丙午，公會邾儀父，盟于趡。

　　夏，五月丙午，及齊師戰于奚。六月丁丑，蔡侯封人卒。

　　秋，八月，蔡季自陳歸於蔡。癸巳，葬蔡桓侯。及宋人、衛人伐邾。

　　冬，十月朔，日有食之。

傳
　　十七年春，盟于黃，平齊、紀，且謀衛故也。

　　乃邾儀父盟于趡，尋蔑之盟也。

　　夏，及齊師戰于奚，疆事也。於是齊人侵魯疆，疆吏來告，公曰：「疆場之事，慎守其一，而備其不虞。姑盡所備焉。事至而戰，又何謁焉？」

　　蔡桓侯卒。蔡人召蔡季于陳。

　　秋，蔡季自陳歸於蔡，蔡人嘉之也。

　　伐邾，宋志也。

　　冬十月朔，日有食之。不書日，官失之也。天子有日官，諸侯有日禦。日官居卿以底日，禮也。日禦不失日，以授百官於朝。

　　初，鄭伯將以高渠彌為卿，昭公惡之，固諫，不聽，昭公立，懼其殺己也。辛卯，弑昭公，而立公子亹。

　　君子謂昭公知所惡矣。公子達曰：「高伯其為戮乎？複惡已甚矣。」

桓公十八年
經
　　十有八年，春，王正月，公會齊侯於濼。公與夫人姜氏遂如齊。

　　夏，四月丙子，公薨于齊。丁酉，公之喪至自齊。

　　秋，七月。

　　冬，十有二月己丑，葬我君桓公。

傳
　　十八年春，公將有行，遂與姜氏如齊。申繻曰：「女有家，男有室，無相瀆也，謂之有禮。易此，必敗。」

　　公會齊侯於濼，遂及文姜如齊。齊侯通焉。公謫之，以告。

　　夏四月丙子，享公。使公子彭生乘公，公薨于車。

　　魯人告于齊曰：「寡君畏君之威，不敢甯居，來修舊好，禮成而不反，無所歸咎，惡于諸侯。請以彭生除之。」齊人殺彭生。

　　秋，齊侯師於首止；子亹會之，高渠彌相。七月戊戌，齊人殺子亹而轘高渠彌，祭仲逆鄭子于陳而立之。是行也，祭仲知之，故稱疾不往。人曰：「祭仲以知免。」仲曰：「信也。」

　　周公欲弑莊王而立王子克。辛伯告王，遂與王殺周公黑肩。王子克奔燕。

　　初，子儀有寵于桓王，桓王屬諸周公。辛伯諫曰：「並後、匹嫡、兩政、耦國，亂之本也。」周公弗從，故及。


本作品在全世界都属于公有领域，因为作者逝世已经超过100年，并且于1923年1月1日之前出版。