昭公元年
經元年‧

春．王正月．公即位．叔孫豹會晉趙武．楚公子圍．齊國弱．宋向戌．衛齊惡．陳公子招．蔡公孫歸生．鄭罕虎．許人．曹人．于虢．

三月‧取鄆．

夏．秦伯之弟鍼出奔晉．

六月丁巳．邾子華卒．晉荀吳帥師敗狄于大鹵．

秋．莒去疾自齊入于莒．莒展輿出奔吳．叔弓帥師疆鄆田．葬邾悼公．

冬．十有一月．己酉．楚子麇卒．公子比出奔晉．

傳元年‧

春．楚公子圍聘于鄭．且娶於公孫段氏．伍舉為介．將入館．鄭人惡之．使行人子羽與之言．乃館於外．既聘．將以眾逆．子產患之．使子羽辭曰．以敝邑褊小．不足以容從者．請墠聽命．令尹命大宰伯州犁對曰．君辱貺寡大夫圍．謂圍將使豐氏．撫有而室．圍布几筵．告於莊共之廟而來．若野賜之．是委君貺於草莽也．是寡大夫不得列於諸卿也．不寧唯是．又使圍蒙其先君．將不得為寡君老,其蔑以復矣．唯大夫圖之．子羽曰．小國無罪．恃實其罪．將恃大國之安靖己．而無乃包藏禍心以圖之．小國失恃．而懲諸侯．使莫不憾者．距違君命．而有所壅塞不行是懼．不然．敝邑館人之屬也．其敢愛豐氏之祧．伍舉知其有備也．請垂櫜而入．許之．正月乙未．入逆而出．遂會於虢．尋宋之盟也．祁午謂趙文子曰．宋之盟．楚人得志於晉．今令尹之不信．諸侯之所聞也．子弗戒．懼又如宋．子木之信．稱於諸侯．猶詐晉而駕焉．況不信之尤者乎．楚重得志於晉．晉之恥也．子相晉國．以為盟主．於今七年矣．再合諸侯．三合大夫．服齊狄．寧東夏．平秦亂．城淳于．師徒不頓．國家不罷．民無謗讟．諸侯無怨．天無大災．子之力也．有令名矣．而終之以恥午也是懼．吾子其不可以不戒．文子曰．武受賜矣．然宋之盟．子木有禍人之心．武有仁人之心．是楚所以駕於晉也．今武猶是心也．楚又行僭．非所害也．武將信以為本．循而行之．譬如農夫．是穮是蔉．雖有饑饉．必有豐年．且吾聞之．能信不為人下．吾未能也．詩曰．不僭不賊．鮮不為則．信也．能為人則者．不為人下矣．吾不能是難．楚不為患．楚令尹圍請用牲．讀舊書．加于牲上而已．晉人許之．

三月．甲辰．盟．楚公子圍設服離衛．叔孫穆子曰．楚公子美矣．君哉．鄭子皮曰．二執戈者前矣．蔡子家曰．蒲宮有前．不亦可乎．楚伯州犁曰．此行也．辭而假之寡君．鄭行人揮曰．假不反矣．伯州犁曰．子姑憂子皙之欲背誕也．子羽曰．當璧猶在．假而不反．子其無憂乎．齊國子曰．吾代二子愍矣．陳公子招曰．不憂何成．二子樂矣．衛齊子曰．苟或知之．雖憂何害．宋合左師曰．大國令．小國共．吾知共而已．晉樂王鮒曰．小旻之卒章善矣．吾從之．退會．子羽謂子皮曰．叔孫絞而婉．宋左師簡而禮．樂王鮒字而敬．子與子家持之．皆保世之主也．齊衛陳大夫．其不免乎．國子代人憂．子招樂憂．齊子雖憂弗害．夫弗及而憂．與可憂而樂．與憂而弗害．皆取憂之道也．憂必及之．大誓曰．民之所欲．天必從之．三大夫兆憂．能無至乎．言以知物．其是之謂矣．

季武子伐莒．取鄆．莒人告於會．楚告於晉曰．尋盟未退．而魯伐莒．瀆齊盟．請戮其使．樂桓子相趙文子．欲求貨於叔孫．而為之請．使請帶焉弗與．梁其脛曰．貨以藩身．子何愛焉．叔孫曰．諸侯之會．衛社稷也．我以貨免．魯必受師．是禍之也．何衛之為．人之有牆．以蔽惡也．牆之隙壞．誰之咎也．衛而惡之．吾又甚焉．雖怨季孫．魯國何罪．叔出季處．有自來矣．吾又誰怨．然鮒也賄．弗與不已．召使者裂裳帛而與之．曰帶其褊矣．趙孟聞之曰．臨患不忘國．忠也．思難不越官．信也．圖國忘死．貞也．謀主三者．義也．有是四者．又可戮乎．乃請諸楚．曰．魯雖有罪．其執事不辟難．畏威而敬命矣．子若免之．以勸左右可也．若子之群吏．處不辟污．出不逃難．其何患之有．患之所生．污而不治．難而不守．所由來也．能是二者．又何患焉．不靖其能．其誰從之．魯叔孫豹可謂能矣．請免之以靖能者．子會而赦有罪．又賞其賢．諸侯其誰不欣焉．望楚而歸之．視遠如邇．疆場之邑．一彼一此．何常之有．王伯之令也．引其封疆．而樹之官．舉之表旗．而著之制令．過則有刑．猶不可壹．於是乎虞有三苗．夏有觀扈．商有姺邳．周有徐奄．自無令王諸侯逐進．狎主齊盟．其又可壹乎．恤大舍小．足以為盟主．又焉用之．封疆之削．何國蔑有．主齊盟者．誰能辯焉．吳濮有釁．楚之執事．豈其顧盟．莒之疆事．楚勿與知．諸侯無煩．不亦可乎．莒魯爭鄆．為日久矣．苟無大害於其社稷．可無亢也．去煩宥善．莫不競勸．子其圖之．固請諸楚．楚人許之．乃免叔孫．令尹享趙孟．賦大明之首章．趙孟賦小宛之二章．事畢．趙孟謂叔向曰．令尹自以為王矣．何如．對曰．王弱．令尹疆．其可哉．雖可不終．趙孟曰．何故．對曰．彊以克弱而安之．彊不義也．不義而彊．其斃必速．詩曰．赫赫宗周．褒姒滅之．彊不義也．令尹為王．必求諸侯．晉少懦矣．諸侯將往．若獲諸侯．其虐滋甚．民弗堪也．將何以終．夫以彊取．不義而克．必以為道．道以淫虐．弗可久已矣．

夏．四月．趙孟．叔孫豹．曹大夫．入于鄭．鄭伯兼享之．子皮戒趙孟．禮終．趙孟賦瓠葉．子皮遂戒穆叔．且告之．穆叔曰．趙孟欲一獻．子其從之．子皮曰．敢乎．穆叔曰．夫人之所欲也．又何不敢．及享．具五獻之籩豆於幕下．趙孟辭．私於子產曰．武請於冢宰矣．乃用一獻．趙孟為客．禮終乃宴．穆叔賦鵲巢．趙孟曰．武不堪也．又賦采蘩．曰．小國為蘩．大國省穡而用之．其何實非命．子皮賦野有死麇之卒章．趙孟賦常棣．且曰吾兄弟比以安．尨也可使無吠．穆叔．子皮．及曹大夫．興拜．舉兕爵曰．小國賴子．知免於戾矣．飲酒樂．趙孟出．曰．吾不復此矣．

天王使劉定公勞趙孟於潁．館於雒汭．劉子曰．美哉禹功．明德遠矣．微禹．吾其魚乎．吾與子弁冕端委．以治民臨諸侯．禹之力也．子盍亦遠績禹功．而大庇民乎．對曰．老夫罪戾是懼．焉能恤遠．吾儕偷食．朝不謀夕．何其長也．劉子歸以語王曰．諺所為老將知而耄及之者．其趙孟之謂乎．為晉正卿．以主諸侯．而儕於隸入．朝不謀夕．棄神人矣．神怒民叛．何以能久．趙孟不復年矣．神怒不歆其祀．民叛不即其事．祀事不從．又何以年．

叔孫歸．曾夭御季孫以勞之．旦及日中．不出．曾夭謂曾阜曰．旦及日中．吾知罪矣．魯以相忍為國也．忍其外．不忍其內．焉用之．阜曰．數月於外．一旦於是．庸何傷．賈而欲贏．而惡囂乎．阜謂叔孫曰．可以出矣．叔孫指楹曰．雖惡是．其可去乎．乃出見之．

鄭徐吾犯之妹美．公孫楚聘之矣．公孫黑又使強委禽焉．犯懼．告子產．子產曰．是國無政．非子之患也．唯所欲與．犯請於二子．請使女擇焉．皆許之．子皙盛飾入．布幣而出．子南戎服入．左右射．超乘而出．女自房觀之．曰．子皙信美矣．抑子南夫也．夫夫婦婦．所謂順也．適子南氏．子皙怒．既而櫜甲以見子南．欲殺之．而取其妻．子南知之．執戈逐之．及衝．擊之以戈．子皙傷而歸．告大夫曰．我好見之．不知其有異志也．故傷．大夫皆謀之．子產曰．直鈞幼賤．有罪．罪在楚也．乃執子南而數之曰．國之大節有五．女皆奸之．畏君之威．聽其政．尊其貴．事其長．養其親．五者所以為國也．今君在國．女用兵焉．不畏威也．奸國之紀．不聽政也．子皙上大夫．女嬖大夫．而弗下之．不尊貴也．幼而不忌．不事長也．兵其從兄．不養親也．君曰．余不女忍殺．宥女以遠．勉速行乎．無重而罪．五月．庚辰．鄭放游楚於吳．將行子南．子產咨於大叔．大叔曰．吉不能亢身．焉能亢宗．彼國政也．非私難也．子圖鄭國．利則行之．又何疑焉．周公殺管叔而蔡蔡叔．夫豈不愛．王室故也．吉若獲戾．子將行之．何有於諸游．

秦后子有寵於桓．如二君於景．其母曰．弗去懼選．癸卯．鍼適晉．其車千乘．書曰．秦伯之弟鍼出奔晉．罪秦伯也．后子享晉侯．造舟于河．十里舍車．自雍及絳．歸取酬幣．終事八反．司馬侯問焉．曰．子之車盡於此而已乎．對曰．此之謂多矣．若能少此．吾何以得見．女叔齊以告公．且曰．秦公子必歸．臣聞君子能知其過．必有令圖．令圖．天所贊也．后子見趙孟．趙孟曰．吾子其曷歸．對曰．鍼懼選於寡君．是以在此．將待嗣君．趙孟曰．秦君何如．對曰．無道．趙孟曰．亡乎．對曰．何為．一世無道．國未艾也．國於天地．有與立焉．不數世淫．弗能斃也．趙孟曰．天乎．對曰．有焉．趙孟曰．其幾何．對曰．鍼聞之．國無道而年穀和熟．天贊之也．鮮不五稔．趙孟視蔭曰．朝夕不相及．誰能待五．后子出而告人曰．趙孟將死矣．主民．翫歲而愒日．其與幾何．

鄭為游楚亂故．六月．丁巳．鄭伯及其大夫盟于公孫段氏．罕虎．公孫僑．公孫段．印段．游吉．駟帶．私盟于閨門之外．實薰隧．公孫黑強與於盟．使大史書其名．且曰七子．子產弗討．

晉中行穆子敗無終及群狄于大原．崇卒也．將戰．魏舒曰．彼徒我車．所遇又阨．以什共車．必克．困諸阨．又克．請皆卒．自我始．乃毀車以為行．五乘為三伍．荀吳之嬖人不肯即卒．斬以徇．為五陳以相離．兩於前．伍於後．專為右角．參為左角．偏為前拒．以誘之．翟人笑之．未陳而薄之．大敗之．

莒展輿立．而奪群公子秩．公子召去疾于齊．秋．齊公子鉏納去疾．展輿奔吳．叔弓帥師疆鄆田．因莒亂也．於是莒務婁．瞀胡．及公子滅明．以大厖．與常儀靡．奔齊．君子曰．莒展之不立．棄人也夫．人可棄乎．詩曰．無競維人．善矣．

晉侯有疾．鄭伯使公孫僑如晉聘．且問疾．叔向問焉．曰．寡君之疾病．卜人曰．實沈臺駘為祟．史莫之知．敢問此何神也．子產曰．昔高辛氏有二子．伯曰閼伯．季曰實沈．居于曠林．不相能也．日尋干戈．以相征討．后帝不臧．遷閼伯于商丘．主辰．商人是因．故辰為商星．遷實沈于大夏．主參．唐人是因．以服事夏商．其季世曰唐叔虞．當武王邑姜．方震大叔．夢帝謂已．余命而子曰虞．將與之唐．屬諸參而蕃育其子孫．及生有文在其手．曰虞．遂以命之．及成王滅唐而封大叔焉．故參為晉星．由是觀之．則實沈．參神也．昔金天氏有裔子曰昧．為玄冥師．生允格．臺駘．臺駘能業其官．宣汾洮．障大澤．以處大原．帝用嘉之．封諸汾川．沈．姒．蓐．黃．實守其祀．今晉主汾而滅之矣．由是觀之．則臺駘．汾神也．抑此二者．不及君身．山川之神．則水旱癘疫之災．於是乎禜之．日月星辰之神．則雪霜風雨之不時．於是乎禜之．若君身．則亦出入飲食哀樂之事也．山川星辰之神．又何為焉．僑聞之．君子有四時．朝以聽政．晝以訪問．夕以脩令．夜以安身．於是乎節宣其氣．勿使有所壅閉湫底．以露其體．茲心不爽．而昏亂百度．今無乃壹之．則生疾矣．僑又聞之．內官不及同姓．其生不殖．美先盡矣．則相生疾．君子是以惡之．故志曰．買妾不知其姓．則卜之．違此二者．古之所慎也．男女辨姓．禮之大司也．今君內實有四姬焉．其無乃是也乎．若由是二者．弗可為也已．四姬有省．猶可無則．必生疾矣．叔向曰．善哉．肸未之聞也．此皆然矣．叔向出．行人揮送之．叔向問鄭故焉．且問子皙．對曰．其與幾何．無禮而好陵人．怙富而卑其上．弗能久矣．晉侯聞子產之言曰．博物君子也．重賄之．

晉侯求醫於秦．秦伯使醫和視之．曰．疾不可為也．是謂近女室．疾如蠱．非鬼非食．惑以喪志．良臣將死．天命不祐．公曰．女不可近乎對曰．節之．先王之樂．所以節百事也．故有五節遲速本末以相及．中聲以降．五降之後．不容彈矣．於是有煩手淫聲．慆堙心耳．乃忘平和．君子弗聽也．物亦如之．至於煩．乃舍也已．無以生疾．君子之近琴瑟．以儀節也．非以慆心也．天有六氣．降生五味．發為五色．徵為五聲．淫生六疾．六氣曰陰．陽．風．雨．晦明也．分為四時．序為五節．過則為菑．陰淫寒疾．陽淫熱疾．風淫末疾．雨淫腹疾．晦淫惑疾．明淫心疾．女陽物而晦時．淫則生內熱惑蠱之疾．今君不節不時能無及此乎．出告趙孟．趙孟曰．誰當良臣．對曰．主是謂矣．主相晉國．於今八年．晉國無亂．諸侯無闕．可謂良矣．和聞之．國之大臣．榮其寵祿．任其寵節．有菑禍興而無改焉．必受其咎．今君至於淫以生疾．將不能圖恤社稷．禍孰大焉．主不能禦．吾是以云也．趙孟曰．何謂蠱．對曰．淫溺惑亂之所生也．於文．皿蟲為蠱．穀之飛亦為蠱．在周易．女惑男．風落山．謂之蠱．皆同物也．趙孟曰．良醫也．厚其禮而歸之．

楚公子圍使公子黑肱．伯州犁．城犨．櫟．郟．鄭人懼．子產曰．不害．令尹將行大事．而先除二子也．禍不及鄭．何患焉．冬．楚公子圍將聘于鄭．伍舉為介．未出竟．聞王有疾而還．伍舉遂聘．十一月．己酉．公子圍至．入問王疾．縊而弒之．遂殺其二子幕及平夏．右尹子干出奔晉．宮廄尹子皙出奔鄭．殺大宰伯州犁于郟．葬王于郟．謂之郟敖．使赴于鄭．伍舉問應為後之辭焉．對曰．寡大夫圍．伍舉更之曰．共王之子圍為長．子干奔晉．從車五乘．叔向使與秦公子同食．皆百人之餼．趙文子曰．秦公子富．叔向曰．底祿以德．德鈞以年．年同以尊．公子以國．不聞以富．且夫以千乘去其國．彊禦已甚．詩曰．不侮鰥寡．不畏彊禦．秦楚匹也．使后子與子干齒辭．曰．鍼懼選．楚公子不獲．是以皆來．亦唯命．且臣與羇齒．無乃不可乎．史佚有言曰．非羇何忌．

楚靈王即位．薳罷為令尹．薳啟彊為大宰．鄭游吉如楚葬郟敖．且聘立君．歸．謂子產曰．具行器矣．楚王汰侈．而自說其事．必合諸侯．吾往無日矣．子產曰．不數年．未能也．

十二月．晉既烝．趙孟適南陽將會孟子餘．甲辰朔．烝于溫．庚戌．卒．鄭伯如晉．弔及雍乃復．

昭公二年
經二年．

春．晉侯使韓起來聘．

夏．叔弓如晉．

秋．鄭殺其大夫公孫黑．

冬．公如晉．至河乃復．季孫宿如晉．

傳二年．

春．晉侯使韓宣子來聘．且告為政．而來見禮也．觀書於大史氏．見易象與魯春秋．曰．周禮盡在魯矣．吾乃今知周公之德．與周之所以王也．公享之．季武子賦綿之卒章．韓子賦角弓．季武子拜曰．敢拜子之彌縫敝邑．寡君有望矣．武子賦節之卒章．既享．宴于季氏．有嘉樹焉．宣子譽之．武子曰．宿敢不封殖此樹以無忘角弓．遂賦甘棠．宣子曰．起不堪也．無以及召公．宣子遂如齊納幣．見子雅．子雅召子旗．使見宣子．宣子曰．非保家之主也．不臣．見子尾．子尾見彊．宣子謂之如子旗．大夫多笑之．唯晏子信之．曰．夫子君子也．君子有信．其有以知之矣．自齊聘於衛．衛侯享之．北宮文子賦淇澳．宣子賦木瓜．

夏．四月．韓須如齊逆女．齊陳無宇送女．致少姜．少姜有寵於晉侯．晉侯謂之少齊．謂陳無宇非卿．執諸中都．少姜為之請曰．送從逆班．畏大國也．猶有所易．是以亂作．叔弓聘于晉．報宣子也．晉侯使郊勞．辭曰．寡君使弓來繼舊好．固曰．女無敢為賓．徹命於執事．敝邑弘矣．敢辱郊使．請辭．致館．辭曰．寡君命下臣來繼舊好．好合使成．臣之祿也．敢辱大館．叔向曰．子叔子知禮哉．吾聞之曰．忠信．禮之器也．卑讓．禮之宗也．辭不忘國．忠信也．先國後己．卑讓也．詩曰．敬慎威儀．以近有德．夫子近德矣．

秋．鄭公孫黑將作亂．欲去游氏而代其位．傷疾作而不果．駟氏與諸大夫欲殺之．子產在鄙．聞之．懼弗及．乘遽而至．使吏數之．曰．伯有之亂．以大國之事．而未爾討也．爾有亂心無厭．國不女堪．專伐伯有．而罪一也．昆弟爭室．而罪二也．薰隧之盟．女矯君位．而罪三也．有死罪三．何以堪之．不速死．大刑將至．再拜稽首辭曰．死在朝夕．無助天為虐．子產曰．人誰不死．凶人不終．命也．作凶事．為凶人．不助天．其助凶人乎．請以印為褚師．子產曰．印也若才．君將任之．不才．將朝夕從女．女罪之不恤．而又何請焉．不速死．司寇將至．

七月．壬寅．縊．尸諸周氏之衢．加木焉．晉少姜卒．公如晉．及河．晉侯使士．文伯來辭曰．非伉儷也．請君無辱．公還．季孫宿遂致服焉叔．向言陳無宇於晉侯曰．彼何罪．君使公族逆之．齊使上大夫送之．猶曰不共．君求以貪．國則不共．而執其使．君刑己頗．何以為盟主．且少姜有辭．

冬．十月．陳無宇歸．

十一月．鄭印段如晉弔．

昭公三年
經三年．

春．王正月．丁未．滕子原卒．

夏．叔弓如滕．

五月．葬滕成公．

秋．小邾子來朝．

八月．大雩．

冬．大雨雹．北燕伯款出奔齊．

傳三年．

春．王正月．鄭游吉如晉．至少姜之葬．梁丙與張趯見之．梁丙曰．甚矣哉．子之為此來也．子大叔曰．將得已乎．昔文襄之霸也．其務不煩諸侯．令諸侯三歲而聘．五歲而朝．有事而會．不協而盟．君薨大夫弔．卿共葬事．夫人士弔．大夫送葬．足以昭禮命．事謀闕而已．無加命矣．今嬖寵之喪．不敢擇位．而數於守適．唯懼獲戾．豈敢憚煩．少姜有寵而死．齊必繼室．今茲吾又將來賀．不唯此行也．張趯曰．善哉．吾得聞此數也．然自今子其無事矣．譬如火焉．火中．寒暑乃退．此其極也．能無退乎．晉將失諸侯．諸侯求煩不獲．二大夫退．子大叔告人曰．張趯有知．其猶在君子之後乎．丁未．滕子原卒．同盟．故書名．齊侯使晏嬰請繼室於晉．曰．寡君使嬰曰．寡人願事君．朝夕不倦．將奉質幣．以無失時．則國家多難．是以不獲．不腆先君之適．以備內官．焜燿寡人之望．則又無祿．早世隕命．寡人失望．君若不忘先君之好．惠顧齊國．辱收寡人．徼福於大公丁公．照臨敝邑．鎮撫其社稷．則猶有先君之適．及遺姑姊妹若而人．君若不棄敝邑．而辱使董振擇之．以備嬪嬙．寡人之望也．韓宣子使叔向對曰．寡君之願也．寡君不能獨任其社稷之事．未有伉儷．在縗絰之中．是以未敢請．君有辱命．惠莫大焉．若惠顧敝邑．撫有晉國．賜之內主．豈惟寡君．舉群臣實受其貺其自唐叔以下．實寵嘉之．既成昏．晏子受禮．叔向從之晏．相與語．叔向曰．齊其何如．晏子曰．此季世也．吾弗知．齊其為陳氏矣．公棄其民．而歸於陳氏．齊舊四量．豆．區．釜．鍾．四升為豆．各自其四．以登於釜．釜十則鍾．陳氏三量．皆登一焉．鍾乃大矣．以家量貸．而以公量收之．山木如市．弗加於山．魚鹽蜃蛤．弗加於海．民參其力．二入於公．而衣食其一．公聚朽蠹．而三老凍餒．國之諸市．屨賤踊貴．民人痛疾．而或燠休之．其愛之如父母．而歸之如流水．欲無獲民．將焉辟之．箕伯．直柄．虞遂．伯戲．其相胡公大姬．已在齊矣．叔向曰．然．雖吾公室．今亦季世也．戎馬不駕．卿無軍行．公乘無人．卒列無長．庶民罷敝．而宮室滋侈．道殣相望．而女富溢尤．民聞公命．如逃寇讎．欒．郤．胥．原．狐．續．慶．伯．降在皁隸．政在家門．民無所依．君日不悛．以樂慆憂．公室之卑．其何日之有．讒鼎之銘曰．昧旦丕顯．後世猶怠．況日不悛．其能久乎．晏子曰．子將若何．叔向曰．晉之公族盡矣．肸聞之．公室將卑．其宗族枝葉先落．則公從之．肸之宗十一族．唯羊舌氏在而已．肸又無子．公室無度．幸而得死．豈其獲祀．初．景公欲更晏子之宅．曰．子之宅近市．湫隘囂塵．不可以居．請更諸爽塏者．辭曰．君之先臣容焉．臣不足以嗣之．於臣侈矣．且小人近市．朝夕得所求．小人之利也．敢煩里旅．公笑曰．子近市．識貴賤乎．對曰．既利之．敢不識乎．公曰．何貴何賤．於是景公繁於刑．有鬻踊者．故對曰．踊貴屨賤．既已告於君．故與叔向語而稱之．景公為是省於刑．君子曰．仁人之言．其利博哉．晏子一言而齊侯省刑．詩曰．君子如祉．亂庶遄已．其是之謂乎．及晏子如晉．公更其宅．反則成矣．既拜乃毀之．而為里室．皆如其舊．則使宅人反之．且諺曰．非宅是卜．唯鄰是卜．二三子先卜鄰矣．違卜不祥．君子不犯非禮．小人不犯不祥．古之制也．吾敢違諸乎．卒復其舊宅．公弗許．因陳桓子以請．乃許之．

夏．四月．鄭伯如晉．公孫段相．甚敬而卑．禮無違者．晉侯嘉焉．授之以策．曰．子豐有勞於晉國．余聞而弗忘．賜女州田．以胙乃舊勳．伯石再拜稽首．受策以出．君子曰．禮其人之急也乎．伯石之汏也．一為禮於晉．猶荷其祿．況以禮終始乎．詩曰．人而無禮．胡不遄死．其是之謂乎．初．州縣欒豹之邑也．及欒氏亡．范宣子．趙文子．韓宣子．皆欲之．文子曰．溫吾縣也．二宣子曰．自郤稱以別三傳矣．晉之別縣．不唯州．誰獲治之．文子病之．乃舍之．二子曰．吾不可以正議而自與也．皆舍之．及文子為政．趙獲曰．可以取州矣．文子曰．退．二子之言義也．違義禍也．余不能治余縣．又焉用州．其以徼禍也．君子曰．弗知實難．知而弗從．禍莫大焉．有言州必死．豐氏故主．韓氏伯石之獲州也．韓宣子為之請之．為其復取之之故．

五月．叔弓如滕．葬滕成公．子服椒為介．及郊．遇懿伯之忌．敬子不入．惠伯曰．公事有公利．無私忌．椒請先入．乃先受館．敬子從之．晉韓起如齊逆女．公孫蠆為少姜之有寵也．以其子更公女．而嫁公子．人謂宣子．子尾欺晉．晉胡受之．宣子曰．我欲得齊而遠其寵．寵將來乎．

秋．七月．鄭罕虎如晉．賀夫人．旦告曰．楚人日徵敝邑．以不朝立王之故．敝邑之往．則畏執事．其謂寡君．而固有外心．其不往．則宋之盟云．進退罪也．寡君使虎布之．宣子使叔向對曰．君若辱有寡君．在楚何害．脩宋盟也．君苟思盟．寡君乃知免於戾矣．君若不有寡君．雖朝夕辱於敝邑．寡君猜焉．君實有心．何辱命焉．君其往也．苟有寡君．在楚猶在晉也．張趯使謂大叔曰．自子之歸也．小人糞除先人之敝廬．曰．子其將來．今子皮實來．小人失望．大叔曰．吉賤不獲來．畏大國尊夫人也．且孟曰而將無事．吉庶幾焉． 小邾穆公來朝．季武子欲卑之．穆叔曰．不可．曹滕二邾．實不忘我．好敬以逆之．猶懼其貳．又卑一睦焉．逆群好也．其如舊而加敬焉志曰．能敬無災．又曰．敬逆來者．天所福也．季孫從之．

八月．大雩．旱也．齊侯田於莒．盧蒲嫳見．泣且請曰．余髮如此種種．余奚能為．公曰．諾．吾告二子．歸而告之．子尾欲復之．子雅不可．曰．彼其髮短而心甚長．其或寢處我矣．

九月．子雅放盧蒲嫳于北燕．燕簡公多嬖寵．欲去諸大夫．而立其寵人．冬．燕大夫比以殺公之外嬖．公懼奔齊．書曰．北燕伯款出奔齊．罪之也．

十月．鄭伯如楚．子產相．楚子享之．賦吉日既享．子產乃具田備．王以田江南之夢．齊公孫灶卒．司馬灶見晏子曰．又喪子雅矣．晏子曰．惜也子旗不免．殆哉姜族弱矣．而媯將始昌．二惠競爽．猶可．又弱一個焉．姜其危哉．

昭公四年
經四年．

春．王正月．大雨雹．

夏．楚子．蔡侯．陳侯．鄭伯．許男．徐子．滕子．頓子．胡子．沈子．小邾子．宋世子．佐淮夷會于申．楚人執徐子．

秋．七月．楚子．蔡侯．陳侯．許男．頓子．胡子．沈子．淮夷．伐吳．執齊慶封．殺之．遂滅賴．

九月．取鄫．

冬．十有二月．乙卯．叔孫豹卒．

傳四年．

春．王正月．許男如楚．楚子止之．遂止鄭伯．復田江南．許男與焉．使椒舉如晉求諸侯．二君待之椒舉致命曰．寡君使舉曰．日君有惠．賜盟于宋．曰．晉楚之從．交相見也．以歲之不易．寡人願結驩於二三君．使舉請間．君若苟無四方之虞．則願假寵以請於諸侯．晉侯欲勿許．司馬侯曰．不可．楚王方侈．天或者欲逞其心．以厚其毒而降之罰．未可知也．其使能終．亦未可知也．晉楚唯天．所相不可與爭．君其許之．而脩德以待其歸．若歸於德．吾猶將事之．況諸侯乎．若適淫虐．楚將棄之．吾又誰與爭．曰．晉有三不殆．其何敵之有．國險而多馬．齊楚多難．有是三者．何鄉而不濟．對曰．恃險與馬．而虞鄰國之難．是三殆也．四獄三塗．陽城大室．荊山中南．九州之險也．是不一姓．冀之北土．馬之所生．無興國焉．恃險與馬．不可以為固也．從古以然．是以先王務脩德音．以亨神人．不聞其務險與馬也．鄰國之難．不可虞也．或多難以固其國．啟其疆土．或無難以喪其國．失其守宇．若何虞難．齊有仲孫之難．而獲桓公．至今賴之．晉有里平之難．而獲文公．是以為盟主．衛邢無難．敵亦喪之．故人之難．不可虞也．恃此三者．而不脩政德．亡於不暇．又何能濟．君其許之．紂作淫虐．文王惠和．殷是以隕．周是以興．夫豈爭諸侯．乃許楚使．使叔向對曰．寡君有社稷之事．是以不獲春秋時見諸侯．君實有之．何辱命焉．椒舉遂請昏．晉侯許之．楚子問於子產曰．晉其許我諸侯乎．對曰．許君．晉君少安．不在諸侯．其大夫多求．莫匡其君．在宋之盟．又曰如一．若不許君．將焉用之．王曰．諸侯其來乎．對曰．必來．從宋之盟．承君之歡．不畏大國．何故不來．不來者．其魯衛曹邾乎．曹畏宋．邾畏魯．魯衛偪於齊而親於晉．唯是不來．其餘君之所及也．誰敢不至．王曰．然則吾所求者．無不可乎．對曰．求逞於人．不可．與人同欲．盡濟．

大雨雹．季武子問於申豐曰．雹可禦乎．對曰．聖人在上．無雹．雖有不為災．古者日在北陸．而藏冰西陸．朝覿而出之．其藏冰也．深山窮谷．固陰沍寒．於是乎取之．其出之也．朝之祿位．賓食喪祭．於是乎用之．其藏之也．黑牡秬黍．以享司寒．其出之也．桃弧棘矢．以除其災．其出入也．時食肉之祿．冰皆與焉．大大命婦．喪浴用冰．祭寒而藏之．獻羔而啟之．公始用之．火出而畢賦．自命夫命婦．至於老疾．無不受冰．山人取之．縣人傳之．輿人納之．隸人藏之．夫冰以風壯．而以風出．其藏之也周．其用之也遍．則冬無愆陽．夏無伏陰．春無凄風．秋無苦雨．雷出不震．無菑霜雹癘疾不降．民不夭札．今藏川池之冰．棄而不用．風不越而殺．雷不發而震．雹之為菑．誰能禦之．七月之卒章．藏冰之道也．

夏．諸侯如楚．魯．衛．曹．邾．不會．曹邾辭以難．公辭以時祭．衛侯辭以疾．鄭伯先待于申．六月丙午．楚子合諸侯于申．椒舉言於楚子曰．臣聞諸侯無歸．禮以為歸．今君始得諸侯．其慎禮矣．霸之濟否．在此會也．夏啟有鈞臺之享．商湯有景亳之命．周武有孟津之誓．成有岐陽之蒐．康有酆宮之朝．穆有塗山之會．齊桓有召陵之師．晉文有踐土之盟．君其何用．宋向戌．鄭公孫僑．在諸侯之良也．君其選焉．王曰．吾用齊桓．王使問禮於左師與子產．左師曰．小國習之．大國用之．敢不薦聞．獻公合諸侯之禮六．子產曰．小國共職．敢不薦守．獻伯子男會公之禮六．君子謂合左師善守先代．子產善相小國．王使椒舉侍於後以規過．卒事不規．王問其故．對曰．禮吾未見者有六焉．又何以規．宋大子佐後至．王田於武城．久而弗見．椒舉請辭焉．王使往曰．屬有宗祧之事於武城．寡君將墮幣焉．敢謝後見．徐子吳出也．以為貳焉．故執諸申．楚子示諸侯侈．椒舉曰．夫六王二公之事．皆所以示諸侯．禮也．諸侯所由用命也．夏桀為仍之會．有緡叛之．商紂為黎之蒐．東夷叛之．周幽為大室之盟．戎狄叛之．皆所以示諸侯．汏也．諸侯所由棄命也．今君以汏．無乃不濟乎．王弗聽．子產見左師曰．吾不患楚矣．汏而愎諫．不過十年．左師曰．然．不十年侈．其惡不遠．遠惡而後棄．善亦如之．德遠而後興．

秋‧七月．楚子以諸侯伐吳．宋大子鄭伯先歸．宋華費遂鄭大夫從．使屈申圍朱方。八月．甲申．克之．執齊慶封而盡滅其族．將戮慶封．椒舉曰．臣聞無瑕者可以戮人．慶封惟逆命．是以在此．其肯從於戮乎．播於諸侯．焉用之．王弗聽．負之釜鉞．以徇於諸侯．使言曰．無或如齊慶封．弒其君．弱其孤．以盟其大夫．慶封曰．無或如楚共王之庶子圍．弒其君兄之子．麇而代之．以盟諸侯．王使速殺之．遂以諸侯滅賴．賴子面縛銜璧．士袒輿櫬．從之．造於中軍．王問諸椒舉．對曰．成王克許．許僖公如是．王親釋其縛．受其璧．焚其櫬．王從之．遷賴於鄢．楚子欲遷許於賴．使鬥韋龜與公子棄疾．城之而還．申無宇曰．楚禍之首．將在此矣．召諸侯而來．伐國而克．城竟莫校．王心不違．民其居乎．民之不處．其誰堪之．不堪王命．乃禍亂也．

九月．取鄫．言易也．莒亂．著丘公立而不撫鄫．鄫叛而來．故曰取．凡克邑．不用師徒曰取．

鄭子產作丘賦．國人謗之．曰．其父死於路．己為蠆尾．以令於國．國將若之何．子寬以告．子產曰．何害．苟利社稷．死生以之．且吾聞為善者不改其度．故能有濟也．民不可逞．度不可改．詩曰．禮義不愆．何恤於人言．吾不遷矣．渾罕曰．國氏其先亡乎．君子作法於涼．其敝猶貪．作法於貪．敝將若之何．姬在列者．蔡及曹滕．其先亡乎．偪而無禮．鄭先衛亡．偪而無法．政不率法．而制於心．民各有心．何上之有．

冬．吳伐楚入．棘．櫟．麻．以報朱方之役．楚沈尹射奔命於夏汭．咸尹宜咎城鍾離．薳啟疆城巢．然丹城州來．東國水．不可以城．彭生罷賴之師．

初．穆子去叔孫氏．及庚宗．遇婦人．使私為食而宿焉．問其行．告之故．哭而送之．適齊娶於國氏．生孟丙仲壬．夢天壓己．弗勝．顧而見人．黑而上僂．深目而豭喙．號之曰．牛助余．乃勝之．旦而皆召其徒．無之．且曰．志之．及宣伯奔齊．饋之．宣伯曰．魯以先子之故．將存吾宗．必召女．召女何如．對曰．願之久矣．魯人召之．不告而歸．既立．所宿庚宗之婦人．獻以雉．問其姓．對曰．余子長矣．能奉雉而從我矣．召而見之．則所夢也．未問其名．號之曰牛．曰唯．皆召其徒．使視之．遂使為豎．有寵．長使為政．公孫明知叔孫於齊．歸．未逆國姜．子明取之．故怒其子．長而後使逆之．田於丘蕕．遂遇疾焉．豎牛欲亂其室而有之．強與孟盟．不可．叔孫為孟鍾曰．爾未際．饗大夫以落之．既具．使豎牛請．日入弗謁．出命之日．及賓至．聞鍾聲．牛曰．孟有北婦人之客．怒將往．牛止之．賓出．使拘而殺諸外．牛又強與仲盟．不可．仲與公御萊書．觀於公．公與之環．使牛入示之．入不示．出命佩之．牛謂叔孫見仲而何．叔孫曰．何為．曰不見．既自見矣．公與之環而佩之矣．遂逐之．奔齊．疾急．命召仲．牛許而不召．杜洩見．告之飢渴．授之戈．對曰．求之而至．又何去焉．豎牛曰．夫子疾病．不欲見人．使寘饋于個而退．牛弗進．則置虛命徹．

十二月．癸丑．叔孫不食．乙卯．卒．牛立昭子而相之．公使杜洩葬叔孫．豎牛賂叔仲昭子與南遺．使惡杜洩於季孫而去之．杜洩將以路葬．且盡卿禮．南遺謂季孫曰．叔孫未乘．路葬焉．用之．且冢卿無路．介卿以葬．不亦左乎．季孫曰．然．使杜洩舍路．不可．曰．夫子受命於朝．而聘于王．王思舊勳為賜之路．復命而致之君．君不敢逆王命．而復賜之．使三官書之．吾子為司徒．實書名．夫子為司馬．與工正書服．孟孫為司空以書勳．今死而弗以．是棄君命也．書在公府而弗以．是廢三官也．若命服．生弗敢服．死又不以．將焉用之．乃使以葬．季孫謀去中軍．豎牛曰．夫子固欲去之．

昭公五年
經五年．

春．王正月．舍中軍．楚殺其大夫屈申．公如晉．

夏．莒牟夷以牟婁及防茲來奔．

秋．七月．公至自晉．戊辰．叔弓帥師敗莒師于蚡泉．秦伯卒．

冬．楚子．蔡侯．陳侯．許男．頓子．沈子．徐人．越人．伐吳．

傳五年．

春．王正月．舍中軍．卑公室也．毀中軍于施氏．成諸臧氏．初作中軍．三分公室而各有其一．季氏盡征之．叔孫氏臣其子弟．孟氏取其半焉．及其舍之也．四分公室．季氏檡二．二子各一．皆盡征之．而貢于公．以書使杜洩告於殯曰．子固欲毀中軍．既毀之矣．故告杜洩曰．夫子唯不欲毀也．故盟諸僖閎．詛諸五父之衢．受其書而投之．帥士而哭之．叔仲子謂季孫曰．帶受命於子叔孫曰．葬鮮者自西門．季孫命杜洩．杜洩曰．卿喪自朝．魯禮也．吾子為國政．未改禮而又遷之．群臣懼死．不敢自也．既葬而行．仲至自齊．季孫欲立之．南遺曰．叔孫氏厚．則季氏薄．彼實家亂．子勿與知．不亦可乎．南遺使國人助豎牛．以攻諸大庫之庭．司宮射之．中目而死．豎牛取東鄙三十邑．以與南遺．昭子即位．朝其家眾曰．豎牛禍叔孫氏．使亂大從．殺適立庶．又披其邑．將以赦罪．罪莫大焉．必速殺之．豎牛懼．奔齊．孟、仲之子．殺諸塞關之外．投其首於寧風之棘上．仲尼曰．叔孫昭子之不勞．不可能也．周任有言曰．為政者不賞私勞．不罰私怨．詩云．有覺德行．四國順之．初．穆子之生也．莊叔以周易筮之．遇明夷之謙．以示卜楚丘．曰．是將行．而歸為子祀．以讒人入．其名曰牛．卒以餒死．明夷．日也．日之數十．故有十時．亦當十位．自王已下．其二為公．其三為卿．日上其中．食日為二．旦日為三．明夷之謙．明而未融．其當旦乎．故曰為子祀．日之謙當鳥．故曰明夷于飛．明之未融．故曰垂其翼象．日之動．故曰君子于行．當三在旦．故曰三日不食．離．火也．艮．山也．離為火．火焚山．山敗．於人為言．敗言為讒．故曰有攸往．主人有言．言必讒也．純離為牛．世亂讒勝．勝將適離．故曰其名曰牛．謙不足．飛不翔．垂不峻．翼不廣．故曰其為子後乎．吾子亞卿也．抑少不終．

楚子以屈伸為貳於吳．乃殺之．以屈生為莫敖．使與令尹子蕩如晉逆女．過鄭．鄭伯勞子蕩于氾．勞屈生于菟氏．晉侯送女于邢丘．子產相鄭伯．會晉侯于邢丘．

公如晉．自郊勞至于贈賄．無失禮．晉侯謂女叔齊曰．魯侯不亦善於禮乎．對曰．魯侯焉知禮．公曰．何為．自郊勞至于贈賄．禮無違者．何故不知．對曰．是儀也．不可謂禮．禮所以守其國．行其政令．無失其民者也．今政令在家．不能取也．有子家羈．弗能用也．奸大國之盟．陵虐小國．利人之難．不知其私．公室四分．民食於他．思莫在公．不圖其終．為國君．難將及身．不恤其所．禮之本末．將於此乎在．而屑屑焉習儀以亟．言善於禮．不亦遠乎．君子謂叔侯於是乎知禮．

晉韓宣子如楚送女．叔向為介．鄭子皮．子大叔．勞諸索氏．大叔謂叔向曰．楚王汏侈已甚．子其戒之．叔向曰．汏侈已甚．身之災也．焉能及人．若奉吾幣帛．慎吾威儀．守之以信．行之以禮．敬始而思終．終無不復．從而不失儀．敬而不失威．道之以訓辭．奉之以舊法．考之以先王．度之以二國．雖汏侈若我何．及楚．楚子朝其大夫曰．晉．吾仇敵也．苟得志焉．無恤其他．今其來者．上卿上大夫也．若吾以韓起為閽．以羊舌肸為司宮．足以辱晉．吾亦得志矣．可乎．大夫莫對．薳啟彊曰．可．苟有其備．何故不可．恥匹夫不可以無備．況恥國乎．是以聖王務行禮．不求恥人．朝聘有珪．享覜有璋．小有述職．大有巡功．設机而不倚．爵盈而不飲．宴有好貨．飧有陪鼎．入有郊勞．出有贈賄．禮之至也．國家之敗．失之道也．則禍亂興．城濮之役．晉無楚備．以敗於邲．邲之役．楚無晉備．以敗於鄢．自鄢以來．晉不失備．而加之以禮．重之以睦．是以楚弗能報．而求親焉．既獲姻親．又欲恥之．以召寇讎．備之若何．誰其重此．若有其人．恥之可也．若其未有．君亦圖之．晉之事君．臣曰可矣．求諸侯而麇至．求昏而薦女．君親送之．上卿及上大夫致之．猶欲恥之．君其亦有備矣．不然奈何．韓起之下．趙成．中行吳．魏舒．范鞅．知盈．羊舌肸之下．祁午．張趯．籍談．女齊．梁丙．張骼．輔躒．苗賁皇．皆諸侯之選也．韓襄為公族大夫．韓須受命而使矣．箕襄．邢帶．叔禽．叔椒．子羽．皆大家也．韓賦七邑．皆成縣也．羊舌四族．皆彊家也．晉人若喪韓起．楊肸．五卿．八大夫．輔韓須．楊石．因其十家九縣．長轂九百．其餘四十縣．遺守四千．奮其武怒．以報其大恥．伯華謀之．中行伯魏舒帥之．其蔑不濟矣．君將以親易怨．實無禮以速寇．而未有其備．使群臣往遺之禽．以逞君心．何不可之有．王曰．不穀之過也．大夫無辱．厚為韓子禮．王欲敖叔向以其所不知而不能．亦厚其禮．韓起反．鄭伯勞諸圉．辭不敢見．禮也．

鄭罕虎如齊．娶於子尾氏．晏子驟見之．陳桓子問其故．對曰．能用善人．民之主也．

夏．莒牟夷以牟婁及防茲來奔．牟夷非卿而書．尊地也．莒人愬于晉．晉侯欲止公．范獻子曰．不可．人朝而執之．誘也．討不以師．而誘以成之．惰也．為盟主而犯此二者．無乃不可乎．請歸之．間而以師討焉．乃歸公．

秋．七月．公至自晉．莒人來討．不設備．戊辰．叔弓敗諸蚡泉．莒未陳也．

冬．十月．楚子以諸侯及東夷伐吳．以報棘．櫟．麻．之役．薳射以繁揚之師．會於夏汭．越大夫常壽過．帥師會楚子于瑣．聞吳師出．薳啟彊帥師從之．遽不設備．吳人敗諸鵲岸．楚子以馹至於羅汭．吳子使其弟蹶由犒師．楚人執之．將以釁鼓．王使問焉．曰．女卜來吉乎．對曰．吉．寡君聞君將治兵於敝邑．卜之以守龜．曰．余亟使人犒師．請行以觀王怒之疾徐．而為之備．尚克知之．龜兆告吉．曰克可知也．君若驩焉．好逆使臣．滋敝邑休殆而忘其死．亡無日矣．今君奮焉．震電馮怒．虐執使臣．將以釁鼓．則吳知所備矣．敝邑雖羸．若早脩完．其可以息師．難易有備．可謂吉矣．且吳社稷是卜．豈為一人．使臣獲釁軍鼓．而敝邑知備．以禦不虞．其為吉孰大焉．國之守龜．其何事不卜．一臧一否．其誰能當之．城濮之兆．其報在邲．今此行也．其庸有報志．乃弗殺．楚師濟於羅汭．沈尹赤會楚子次於萊山．薳射帥繁揚之師．先入南懷．楚師從之．及汝清．吳不可入．楚子遂觀兵於坻箕之山．是行也．吳早設備．楚無功而還．以蹶由歸．楚子懼吳．使沈尹射待命于巢．薳啟彊待命于雩婁．禮也．

秦后子復歸於秦．景公卒故也．

昭公六年
經六年．

春．王正月．杞柏益姑卒．葬秦景公．

夏．季孫宿如晉．葬杞文公．宋華合比．出奔衛．

秋．九月．大雩．楚薳罷帥師伐吳．

冬．叔弓如楚．齊侯伐北燕．

傳六年．

春．王正月．杞文公卒．弔如同盟．禮也．大夫如秦葬景公．禮也．

三月．鄭人鑄刑書．叔向使詒子產書曰．始吾有虞於子．今則已矣．昔先王議事以制．不為刑辟．懼民之有爭心也．猶不可禁禦．是故閑之以義．糾之以政．行之以禮．守之以信．奉之以仁．制為祿位．以勸其從．嚴斷刑罰．以威其淫．懼其未也．故誨之以忠．聳之以行．教之以務．使之以和．臨之以敬．蒞之以彊．斷之以剛．猶求聖哲之上．明察之官．忠信之長．慈惠之師．民於是乎可任使也．而不生禍亂．民知有辟．則不忌於上．並有爭心．以徵於書．而徼幸以成之．弗可為矣．夏有亂政而作禹刑．商有亂政而作湯刑．周有亂政而作九刑．三辟之興．皆叔世也．今吾子相鄭國．作封洫．立謗政．制參辟．鑄刑書．將以靖民．不亦難乎．詩曰．儀式刑文王之德．日靖四方．又曰．儀刑文王．萬邦作孚．如是何辟之有．民知爭端矣．將棄禮而徵於書．錐刀之末．將盡爭之．亂獄滋豐．賄賂並行．終子之世．鄭其敗乎．肸聞之．國將亡．必多制．其此之謂乎．復書曰．若吾子之言．僑不才．不能及子孫．吾以救世也．既不承命．敢忘大惠．士文伯曰．火見．鄭其火乎．火未出而作火．以鑄刑器．藏爭辟焉．火如象之．不火何為．

夏．季孫宿如晉．拜莒田也．晉侯享之有加籩．武子退．使行人告曰．小國之事大國也．苟免於討．不敢求貺．得貺不過三獻．今豆有加．下臣弗堪．無乃戾也．韓宣子曰．寡君以為驩也．對曰．寡君猶未敢．況下臣．君之隸也．敢聞加貺．固請徹加．而後卒事．晉人以為知禮．重其好貨．宋寺人柳有寵．大子佐惡之．華合比曰．我殺之．柳聞之．乃坎用牲埋書．而告公曰．合比將納亡人之族．既盟于北郭矣．公使視之．有焉．遂逐華合比．合比奔衛．於是華亥欲代右師．乃與寺人柳比．從為之徵曰．聞之久矣．公使代之．見於左師．左師曰．女夫也必亡．女喪而宗室．於人何有．人亦於女何有．詩曰．宗子維城．毋俾城壞．毋獨斯畏．女其畏哉．

六月．丙戌．鄭災．楚公子棄疾如晉．報韓子也．過鄭．鄭罕虎．公孫僑．游吉．從鄭伯以勞諸柤．辭不敢見．固請見之．見如見王．以其乘馬八匹．私面見子皮．如上卿．以馬六匹．見子產以馬四匹．見子大叔以馬二匹．禁芻牧採樵．不入田．不樵樹．不采蓺．不抽屋．不強匄．誓曰．有犯命者．君子廢．小人降．舍不為暴．主不慁賓．往來如是．鄭三卿皆知其將為王也．韓宣子之適楚也．楚人弗逆．公子棄疾及晉竟．晉侯將亦弗逆．叔向曰．楚辟我衷．若何效辟．詩曰．爾之教矣．民胥效矣．從我而已焉．用效人之辟．書曰．聖作則．無寧以善人為則．而則人之辟乎．匹夫為善．民猶則之．況國君乎．晉侯說．乃逆之．

秋．七月．大雩．旱也．徐儀楚聘于楚．楚子執之．逃歸．懼其叛也．使薳洩伐徐．吳人救之．令尹子蕩帥師伐吳．師于豫章．而次于乾谿．吳人敗其師於房鍾．獲宮廄尹棄疾．子蕩歸罪於薳洩而殺之．

冬．叔弓如楚聘．且弔敗也．

十一月．齊侯如晉．請伐北燕也．士匄相士鞅逆諸河．禮也．晉侯許之．

十二月．齊侯遂伐北燕．將納簡公．晏子曰．不入．燕有君矣．民不貳．吾君賄．左右諂諛．作大事不以信．未嘗可也．

昭公七年
經七年．

春．王正月．暨齊平．

三月．公如楚．叔孫婼如齊蒞盟．

夏．四月．甲辰．朔．日有食之．

秋．八月．戊辰．衛侯惡卒．

九月．公至自楚．

冬．十有一月．癸未．季孫宿卒．

十有二月．癸亥．葬衛襄公．

傳七年．

春．王正月．暨齊平．齊求之也．癸巳．齊侯次于虢．燕人行成．曰．敝邑知罪．敢不聽命．先君之敝器．請以謝罪公孫皙曰．受服而退．俟釁而動．可也．二月．戊午．盟于濡上．燕人歸燕姬．賂以瑤罋玉櫝斝耳．不克而還．

楚子之為令尹也．為王旌以田．芊尹無宇斷之．曰．一國兩君．其誰堪之．及即位．為章華之宮．納亡人以實之．無宇之閽入焉．無宇執之．有司弗與．曰．執人於王宮．其罪大矣．執而謁諸王．王將飲酒．無宇辭曰．天子經略．諸侯正封．古之制也．封略之內．何非君土．食土之毛．誰非君臣．故詩曰．普天之下．莫非王土．率土之濱．莫非王臣．天有十日．人有十等．下所以事上．上所以共神也．故王臣公．公臣大夫．大夫臣士．士臣皁．皁臣輿．輿臣隸．隸臣僚．僚臣僕．僕臣臺．馬有圉．牛有牧．以待百事．今有司曰．女胡執人於王宮．將焉執之．周文王之法曰．有亡荒閱．所以得天下也．吾先君文王作僕區之法曰．盜所隱器．與盜同罪．所以封汝也．若從有司．是無所執逃臣也．逃而舍之．是無陪臺也．王事無乃闕乎．昔武王數紂之罪．以告諸侯曰．紂為天下逋逃主．萃淵藪．故夫致死焉．君王始求諸侯而則紂．無乃不可乎．若以二文之法取之．盜有所在矣．王曰．取而臣以往．盜有寵．未可得也．遂赦之．

楚子成章華之臺．願以諸侯落之．大宰薳啟彊曰．臣能得魯侯．薳啟彊來召公．辭曰．昔先君成公．命我先大夫嬰齊曰．吾不忘先君之好．將使衡父照臨楚國．鎮撫其社稷．以輯寧爾民．嬰齊受命于蜀．奉承以來．弗敢失隕．而致諸宗祧曰．我先君共王．引領北望．日月以冀．傳序相授．於今四王矣．嘉惠未至．唯襄公之辱臨我喪．孤與其二三臣．悼心失圖．社稷之不皇．況能懷思君德．今君若步玉趾．辱見寡君．寵靈楚國．以信蜀之役．致君之嘉惠．是寡君既受貺矣．何蜀之敢望．其先君鬼神實嘉賴之．豈唯寡君．君若不來．使臣請問行期．寡君將承質幣而見于蜀．以請先君之貺．公將往．夢襄公祖．梓慎曰．君不果行．襄公之適楚也．夢周公祖而行．今襄公實祖．君其不行．子服惠伯曰．行．先君未嘗適楚．故周公祖以道之．襄公適楚矣．而祖以道．君不行何之．三月．公如楚．鄭伯勞于師之梁．孟僖子為介．不能相儀．及楚．不能荅郊勞．

夏．四月．甲辰．朔．日有食之．晉侯問於士文伯曰．誰將當日食．對曰．魯衛惡之．衛大魯小．公曰．何故．對曰．去衛地．如魯地．於是有災．魯實受之．其大咎．其衛君乎．魯將上卿．公曰．詩所謂彼日而食．于何不臧者．何也．對曰．不善政之謂也．國無政．不用善．則自取謫于日月之災．故政不可不慎也．務三而已．一曰擇人．二曰因民．三曰從時．

晉人來治杞田．季孫將以成與之．謝息為孟孫守．不可．曰．人有言曰．雖有挈缾之知．守不假器．禮也．夫子從君．而守臣喪邑．雖吾子亦有猜焉．季孫曰．君之在楚．於晉罪也．又不聽晉．魯罪重矣．晉師必至．吾無以待之．不如與之．間晉而取諸杞．吾與子桃．成反．誰敢有之．是得二成也．魯無憂．而孟孫益邑．子何病焉．辭以無山．與之萊柞．乃遷于桃．晉人為杞取成．

楚子享公于新臺．使長鬣者相．好以大屈．既而悔之．薳啟彊聞之．見公．公語之．拜賀．公曰．何賀．對曰．齊與晉越．欲此久矣．寡君無適與也．而傳諸君．君其備禦三鄰．慎守寶矣．敢不賀乎．公懼．乃反之．

鄭子產聘于晉．晉侯疾．韓宣子逆客．私焉．曰．寡君寢疾．於今三月矣．並走群望．有加而無瘳．今夢黃熊入于寢門．其何厲鬼也．對曰．以君之明．子為大政．其何厲之有．昔堯殛鯀于羽山．其神化為黃熊．以入于羽淵．實為夏郊．三代祀之．晉為盟主．其或者未之祀也乎．韓子祀夏郊．晉侯有間．賜子產莒之二方鼎．子產為豐施歸州田於韓宣子．曰．日君以夫公孫段．為能任其事．而賜之州田．今無祿早世．不獲久享君德．其子弗．敢有不敢以聞於君．私致諸子．宣子辭．子產曰．古人有言曰．其父析薪．其子弗克負荷．施將懼不能任其先人之祿．其況能任大國之賜．縱吾子為政而可．後之人若屬有疆埸之言．敝邑獲戾．而豐氏受其大討．吾子取州．是免敝邑於戾．而建置豐氏也．敢以為請．宣子受之．以告晉侯．晉侯以與宣子．宣子為初言．病有之．以易原縣於樂大心．

鄭人相驚以伯有．曰伯有至矣．則皆走．不知所往．鑄刑書之歲二月．或夢伯有介而行．曰壬子．余將殺帶也．明年壬寅．余又將殺段也．及壬子．駟帶卒．國人益懼．齊燕平之月．壬寅．公孫段卒．國人愈懼．其明月．子產立公孫洩及良止以撫之．乃止．子大叔問其故．子產曰．鬼有所歸．乃不為厲．吾為之歸也．大叔曰．公孫洩何為．子產曰．說也．為身無義而圖說．從政有所反之以取媚也．不媚不信．不信．民不從也．及子產適晉．趙景子問焉．曰．伯有猶能為鬼乎．子產曰．能．人生始化曰魄．既生魄．陽曰魂．用物精多．則魂魄強．是以有精爽．至於神明．匹夫匹婦強死．其魂魄猶能馮依於人．以為淫厲．況良霄．我先君穆公之冑．子良之孫．子耳之子．敝邑之卿．從政三世矣．鄭雖無腆．抑諺曰．蕞爾國．而三世執其政柄．其用物也弘矣．其取精也多矣．其族又大．所馮厚矣．而強死．能為鬼．不亦宜乎．

子皮之族．飲酒無度．故馬師氏與子皮氏有惡．齊師還自燕之月．罕朔殺罕魋．罕朔奔晉．韓宣子問其位於子產．子產曰．君之羈臣．苟得容以逃死．何位之敢擇．卿違．從大夫之位．罪人．以其罪降．古之制也．朔於敝邑．亞大夫也．其官馬師也．獲戾而逃．唯執政所寘之．得免其死．為惠大矣．又敢求位．宣子為子產之敏也．使從嬖大夫．

秋．八月．衛襄公卒．晉大夫言於范獻子曰．衛事晉為睦．晉不禮焉．庇其賊人．而取其地．故諸侯貳．詩曰．鶺鴒在原．兄弟急難．又曰．死喪之威．兄弟孔懷．兄弟之不睦．於是乎不弔．況遠人誰敢歸之．今又不禮於衛之嗣．衛必叛我．是絕諸侯也．獻子以告韓宣子．宣子說．使獻子如衛弔．且反戚田．衛齊惡告喪于周．且請命．王使臣簡公如衛弔．且追命襄公曰．叔父陟恪．在我先王之左右．以佐事上帝．余敢忘高圉．亞圉．

九月．公至自楚．孟僖子病不能相禮．乃講學之．苟能禮者從之．及其將死也．召其大夫曰．禮．人之幹也．無禮無以立．吾聞將有達者．曰孔丘．聖人之後也．而滅於宋．其祖弗父何．以有宋而授厲公．及正考父佐戴．武．宣．三命茲益共．故其鼎銘云．一命而僂．再命而傴．三命而俯．循牆而走．亦莫余敢侮．饘於是．鬻於是．以餬余口．其共也如是．臧孫紇有言曰．聖人有明德者．若不當世．其後必有達人．今其將在孔丘乎．我若獲沒必屬說與何忌於夫子．使事之而學禮焉．以定其位．故孟懿子．與南宮敬叔．師事仲尼．仲尼曰．能補過者．君子也．詩曰．君子是則是效．孟僖子可則效已矣．

單獻公棄親用羈．冬．十月．辛酉．襄頃之族．殺獻公而立成公．

十一月．季武子卒．晉侯謂伯瑕曰．吾所問日食從矣．可常乎．對曰．不可．六物不同．民心不壹．事序不類．官職不則．同始異終．胡可常也．詩曰．或燕燕居息．或憔悴事國．其異終也如是．公曰．何謂六物對曰．歲時日月星辰是謂也．公曰．多語寡人辰．而莫同．何謂辰．對曰．日月之會是謂辰．故以配日．

衛襄公．夫人姜氏無子．嬖人婤姶生孟縶．孔成子夢康叔謂己．立元．余使羈之孫圉與史苟相之．史朝亦夢康叔謂己．余將命而子苟．與孔烝鉏之曾孫圉．相元．史朝見成子．告之夢．夢協．晉韓宣子為政．聘于諸侯之歲．婤姶生子．名之曰元．孟縶之足不良．能行孔成子以周易筮之曰．元尚享衛國．主其社稷．遇屯．又曰．余尚立縶．尚克嘉之．遇屯之比以示史朝．史朝曰．元亨．又何疑焉．成子曰．非長之謂乎．對曰．康叔名之．可謂長矣．孟非人也．將不列於宗．不可謂長．且其繇曰．利建侯．嗣吉．何建．建非嗣也．二卦皆云子其建之．康叔命之．二卦告之．筮襲於夢．武王所用也．弗從何為．弱足者居．侯主社稷．臨祭祀．奉民人．事鬼神．從會朝．又焉得居．各以所利．不亦可乎．故孔成子立靈公．

十二月．癸亥．葬衛襄公．

昭公八年
經八年．

春．陳侯之弟招．殺陳世子偃師．

夏．四月．辛丑．陳侯溺卒．叔弓如晉．楚人執陳行人干徵師．殺之．陳公子留．出奔鄭．

秋．蒐于紅．陳人殺其大夫公子過．大雩．

冬．十月．壬午．楚師滅陳．執陳公子招．放之于越．殺陳孔奐．葬陳哀公．

傳八年．

春．石言于晉魏榆．晉侯問於師曠曰．石何故言．對曰石不能言．或馮焉．不然．民聽濫也．抑臣又聞之曰．作事不時．怨讟動于民．則有非言之物而言．今宮室崇侈．民力彫盡．怨讟並作．莫保其性．石言不亦宜乎．於是晉侯方築虒祁之宮．叔向曰．子野之言君子哉．君子之言．信而有徵．故怨遠於其身．小人之言僭而無徵．故怨咎及之．詩曰．哀哉不能言．匪舌是出．唯躬是瘁．哿矣能言．巧言如流．俾躬處休．其是之謂乎．是宮也成．諸侯必叛．君必有咎．夫子知之矣．陳哀公元妃鄭姬生悼大子偃師．二妃生公子留．下妃生公子勝．二妃嬖．留有寵．屬諸司徒招與公子過．哀公有廢疾．

三月甲申．公子招．公子過．殺悼大子偃師而立公子留．

夏．四月．辛亥．哀公縊．干徵師赴于楚．且告有立君．公子勝愬之于楚．楚人執而殺之．公子留奔鄭．書曰．陳侯之弟招殺陳世子偃師．罪在招也．楚人執陳行人干徵師殺之．罪不在行人也．叔弓如晉．賀虒祁也．游吉相鄭伯以如晉．亦賀虒祁也．史趙見子大叔曰．甚哉其相蒙也．可弔也而又賀之．子大叔曰．若何弔也．其非唯我賀．將天下實賀．

秋．大蒐于紅．自根牟至于商衛．革車千乘．

七月．甲戌．齊子尾卒．子旗欲治其室．丁丑．殺梁嬰．

八月．庚戌．逐子成．子工．子車．皆來奔．而立子良氏之宰．其臣曰．孺子長矣．而相吾室．欲兼我也．授甲將攻之．陳桓子善於子尾．亦授甲將助之．或告子旗．子旗不信．則數人告將往．又數人告於道．遂如陳氏．桓子將出矣．聞之而還．游服而逆之．請命．對曰．聞彊氏授甲將攻子．子聞諸．曰．弗聞．子盍亦授甲．無宇請從．子旗曰．子胡然．彼孺子也．吾誨之．猶懼其不濟．吾又寵秩之．其若先人何．子盍謂之．周書曰．惠不惠．茂不茂．康叔所以服弘大也．桓子稽顙曰．頃靈福子．吾猶有望．遂和之如初．陳公子招歸罪於公子過而殺之．

九月．楚公子棄疾帥師奉孫吳圍陳．宋戴惡會之．

冬．十一月．壬午．滅陳．輿嬖袁克．殺馬毀玉以葬．楚人將殺之．請寘之．既又請私．私於幄．加絰於顙而逃．使穿封戌．為陳公曰．城麇之役不諂．侍飲酒於王．王曰．城麇之役．女知寡人之及此．女其辟寡人乎．對曰．若知君之及此．臣必致死禮以息楚．晉侯問於史趙曰．陳其遂亡乎．對曰．未也．公曰何故．對曰．陳顓頊之族也．歲在鶉火．是以卒滅．陳將如之．今在析木之津．猶將復由．且陳氏得政于齊．而後陳卒亡．自幕至于瞽瞍．無違命．舜重之以明德．寘德于遂．遂世守之．及胡公不淫．故周賜之姓．使祀虞帝．臣聞盛德必百世祀．虞之世數未也．繼守將在齊．其兆既存矣．

昭公九年
經九年．

春．叔弓會楚子于陳．許遷于夷．

夏．四月．陳災．

秋．仲孫貜如齊．

冬．築郎囿．

傳九年．

春．叔弓．宋華亥．鄭游吉．衛趙黶．會楚子于陳．

二月．庚申．楚公子棄疾．遷許于夷．實城父．取州來淮北之田以益之．伍舉授許男田．然丹遷城父人於陳．以夷濮西田益之．遷方城外人於許．周甘人與晉閻嘉爭閻田．晉梁丙．張趯．率陰戎伐潁．王使詹桓伯辭於晉曰．我自夏以后稷．魏．駘．芮．岐．畢．吾西土也．及武王克商．蒲姑．商奄．吾東土也．巴濮．楚鄧．吾南土也．肅慎．燕．亳．吾北土也．吾何邇封之有．文武成康之建母弟．以蕃屏周．亦其廢隊是為．豈如弁髦．而因以敝之．先王居檮杌于四裔．以禦螭魅．故允姓之姦．居于瓜州．伯父惠公歸自秦．而誘以來．使偪我諸姬．入我郊甸．則戎焉取之．戎有中國．誰之咎也．后稷封殖天下．今戎制之．不亦難乎．伯父圖之．我在伯父．猶衣服之有冠冕．木水之有本原．民人之有謀主也．伯父若裂冠毀冕．拔本塞原．專棄謀主．雖戎狄其何有余一人．叔向謂宣子曰．文之伯也．豈能改物．翼戴天子．而加之以共．自文以來．世有衰德．而暴滅宗周．以宣示其侈．諸侯之貳．不亦宜乎．且王辭直．子其圖之．宣子說．王有姻喪．使趙成如周弔．且致閻田與襚．反潁俘．王亦使賓滑執甘大夫襄以說於晉．晉人禮而歸之．

夏．四月．陳災．鄭裨灶曰．五年．陳將復封．封五十二年而遂亡．子產問其故．對曰．陳．水屬也．火．水妃也．而楚所相也．今火出而火陳．逐楚而建陳也．妃以五成．故曰五年．歲五及鶉火．而後陳卒亡．楚克有之．天之道也．故曰五十二年．

晉荀盈如齊逆女．還．六月．卒于戲陽．殯于絳．未葬．晉侯飲酒樂．膳宰屠蒯趨入．請佐公使尊．許之．而遂酌以飲．工曰．女為君耳．將司聰也．辰在子卯．謂之疾日．君徹宴樂．學人舍業．為疾故也．君之卿佐．是謂股肱．股肱或虧．何痛如之．女弗聞而樂．是不聰也．又飲外嬖嬖叔曰．女為君目．將司明也．服以旌禮．禮以行事．事有其物．物有其容．今君之容．非其物也．而女不見．是不明也．亦自飲也．曰．味以行氣．氣以實志．志以定言．言以出令．臣實司味．二御失官．而君弗命．臣之罪也．公說．徹酒．初．公欲廢知氏而立其外嬖．為是悛而止．秋．八月．使荀躒佐下軍以說焉．

孟僖子如齊．殷聘禮也．

冬．築郎囿．書時也．季平子欲其速成也．叔孫昭子曰．詩曰．經始勿亟．庶民子來．焉用速成．其以勦民也．無囿猶可．無民其可乎．

昭公十年
經十年

春，王正月。

夏，齊欒施來奔。

秋，七月．季孫意如、叔弓、仲孫貜帥師伐莒。

戊子，晉侯彪卒。

九月，叔孫婼如晉．葬晉平公。

十有二月，甲子，宋公成卒。

傳十年

春．王正月．有星出于婺女．鄭裨灶言於子產曰．七月．戊子．晉君將死．今茲歲在顓頊之虛．姜氏任氏．實守其地．居其維首．而有妖星焉．告邑姜也．邑姜．晉之妣也．天以七紀．戊子．逢公以登星斯於是乎出．吾是以譏之．

齊惠欒．高氏．皆耆酒．信內多怨．彊於陳鮑氏而惡之．夏．有告陳桓子曰．子旗．子良．將攻陳鮑．亦告鮑氏．桓子授甲而如鮑氏．遭子良醉而騁．遂見文子．則亦授甲矣．使視二子．則皆從飲酒．桓子曰．彼雖不信．聞我授甲．則必逐我．及其飲酒也．先伐諸．陳鮑方睦．遂伐欒高氏．子良曰．先得公．陳鮑焉往．遂伐虎門．晏平仲端委立于虎門之外．四族召之．無所往．其徒曰．助陳鮑乎．曰．何善焉．助欒高乎．曰．庸愈乎．然則歸乎．曰．君伐焉歸．公召之而後入．公卜使王黑以靈姑銔率．吉．請斷三尺焉而用之．五月．庚辰．戰于稷．欒高敗．又敗諸莊．國人追之．又敗諸鹿門．欒施．高彊．來奔．陳鮑分其室．晏子謂桓子．必致諸公．讓德之主也．謂懿德．凡有血氣．皆有爭心．故利不可強．思義為愈．義．利之本也．蘊利生孽．姑使無蘊乎．可以滋長．桓子盡致諸公．而請老于莒．桓子召子山．私具幄幕器用．從者之衣屨．而反棘焉．子商亦如之．而反其邑．子周亦如之．而與之夫于．反子城．子公．公孫捷．而皆益其祿．凡公子公孫之無祿者．私分之邑．國之貧約孤寡者．私與之粟．曰．詩云．陳錫載周．能施也．桓公是以霸．公與桓子莒之旁邑．辭．穆孟姬為之請高唐．陳氏始大．

秋．七月．平子伐莒．取郠．獻俘．始用人於亳社．臧武仲在齊．聞之．曰．周公其不饗魯祭乎．周公饗義．魯無義．詩曰．德音孔昭．視民不佻．佻之謂甚矣．而壹用之．將誰福哉．

戊子．晉平公卒．鄭伯如晉．及河．晉人辭之．游吉遂如晉．九月．叔孫婼．齊國弱．宋華定．衛北宮喜．鄭罕虎．許人．曹人．莒人．邾人．薛人．杞人．小邾人．如晉．葬平公也．鄭子皮將以幣行．子產曰．喪焉用幣．用幣必百兩．百兩必千人．千人至．將不行．不行．必盡用之．幾千人而國不亡．子皮固請以行．既葬．諸侯之大夫欲因見新君．叔孫昭子曰．非禮也．弗聽．叔向辭之．曰．大夫之事畢矣．而又命孤．孤斬焉在衰絰之中．其以嘉服見．則喪禮未畢．其以喪服見．是重受弔也．大夫將若之何．皆無辭以見．子皮盡用其幣．歸．謂子羽曰．非知之實難．將在行之．夫子知之矣．我則不足．書曰．欲敗度．縱敗禮．我之謂矣．夫子知度與禮矣．我實縱欲．而不能自克也．昭子至自晉．大夫皆見．高彊見而退．昭子語諸大夫曰．為人子．不可不慎也哉．昔慶封亡．子尾多受邑而稍致諸君．君以為忠．而甚寵之．將死．疾于公宮．輦而歸．君親推之．其子不能任．是以在此．忠為令德．其子弗能任．罪猶及之．難不慎也．喪夫人之力．棄德曠宗．以及其身．不害乎．詩曰．不自我先．不自我後．其是之謂乎．

冬．十二月．宋平公卒．初．元公惡寺人柳．欲殺之．及喪．柳熾炭于位．將至．則去之．比葬．又有寵．

昭公十一年
經十有一年．

春．王二月．叔弓如宋．葬宋平公．

夏．四月．丁巳．楚子虔誘蔡侯般．殺之于申．楚公子杞疾帥師圍蔡．

五月．甲申．夫人歸氏薨．大蒐于比蒲．仲孫貜會邾子盟于祲祥．

秋．季孫意如會．晉韓起．齊國弱．宋華亥．衛北宮佗．鄭罕虎．曹人．杞人．于厥憖．

九月．己亥．葬我小君齊歸．

冬．十有一月．丁酉．楚師滅蔡．執蔡世子有以歸用之．

傳十一年．

春．王二月．叔弓如宋．葬平公也．

景王問於萇弘曰．今茲諸侯．何實吉．何實凶．對曰．蔡凶．此蔡侯般弒其君之歲也．歲在豕韋．弗過此矣．楚將有之然壅也．歲及大梁．蔡復楚凶．天之道也．楚子在申．召蔡靈侯．靈侯將往．蔡大夫曰．王貪而無信．唯蔡於感．今幣重而言甘．誘我也．不如無往．蔡侯不可．五月．丙申．楚子伏甲而饗蔡侯於申．醉而執之．

夏．四月．丁巳．殺之．刑其士七十人．公子棄疾帥師圍蔡．韓宣子問於叔向曰．楚其克乎．對曰．克哉．蔡侯獲罪於其君．而不能其民．天將假手於楚以斃之．何故不克．然肸聞之．不信以幸．不可再也．楚王奉孫吳以討於陳曰．將定而國．陳人聽命．而遂縣之．今又誘蔡而殺其君．以圍其國．雖幸而克．必受其咎．弗能久矣．桀克有緡．以喪其國．紂克東夷．而隕其身．楚小位下．而亟暴於二王．能無咎乎．天之假助不善．非祚之也．厚其凶惡．而降之罰也．且譬之如天．其有五材．而將用之．力盡而敝之．是以無拯．不可沒振．

五月．齊歸薨大蒐于比蒲．非禮也．

孟僖子會邾莊公盟于祲祥．脩好．禮也．泉丘人有女．夢以其帷幕孟氏之廟．遂奔僖子．其僚從之．盟于清丘之社．曰有子．無相棄也．僖子使助薳氏之簉．反自祲祥．宿于薳氏．生懿子及南宮敬叔於泉丘人．其僚無子．使字敬叔． 楚師在蔡．晉荀吳謂韓宣子曰．不能救陳．又不能救蔡．物以無親．晉之不能．亦可知也．己為盟主．而不恤亡國．將焉用之．

秋．會于厥憖．謀救蔡也．鄭子皮將行．子產曰．行不遠．不能救蔡也．蔡小而不順．楚大而不德．天將棄蔡以壅楚．盈而罰之．蔡必亡矣．且喪君而能守者鮮矣．三年．王其有咎乎．美惡周必復．王惡周矣．晉人使狐父請蔡于楚．弗許．

單子會韓宣子于戚．視下言徐．叔向曰．單子其將死乎．朝有著定．會有表．衣有襘．帶有結．會朝之言．必聞于表著之位．所以昭事序也．視不過結襘之中．所以道容貌也．言以命之．容貌以明之．失則有闕．今單子為王官伯．而命事於會．視不登帶言不過步．貌不道容．而言不昭矣．不道不共．不昭不從．無守氣矣．

九月．葬齊歸．公不慼．晉士之送葬者．歸以語史趙．史趙曰．必為魯郊．侍者曰．何故．曰．歸．姓也．不思親．祖不歸也．叔向曰．魯公室其卑乎．君有大喪．國不廢蒐．有三年之喪．而無一日之慼．國不恤喪．不忌君也．君無慼容．不顧親也．國不忌君．君不顧親．能無卑乎．殆其失國．

冬．十一月．楚子滅蔡．用隱大子于岡山．申無宇曰．不祥．五牲不相為用．況用諸侯乎．王必悔之．

十二月．單成公卒．楚子城陳蔡不羹．使棄疾為蔡公．王問於申無宇曰．棄疾在蔡何如．對曰．擇子莫如父．擇臣莫如君．鄭莊公城櫟而寘子元焉．使昭公不立．齊桓公城穀而寘管仲焉．至于今賴之．臣聞五大不在邊．五細不在庭．親不在外．羈不在內．今棄疾在外．鄭丹在內．君其少戒．王曰．國有大城何如．對曰．鄭京櫟實殺曼伯．宋蕭亳實殺子游．齊渠丘實殺無知．衛蒲戚實出獻公．若由是觀之．則害於國．末大必折．尾大不掉．君所知也．

昭公十二年
經十有二年．

春．齊高偃帥師納北燕伯于陽．

三月．壬申．鄭伯嘉卒．

夏．宋公使華定來聘．公如晉至河乃復．

五月．葬鄭簡公．楚殺其大夫成熊．

秋．七月．

冬．十月．公子憖出奔齊．楚子伐徐．晉伐鮮虞．

傳十二年．

春．齊高偃納北燕伯款于唐．因其眾也．

三月．鄭簡公卒．將為葬除．及游氏之廟．將毀焉．子大叔使其除徒執用以立．而無庸毀．曰．子產過女．而問何故不毀．乃曰．不忍廟也．諾．將毀矣．既如是．子產乃使辟之．司墓之室．有當道者．毀之．則朝而塴．弗毀．則日中而塴．子大叔請毀之．曰．無若諸侯之賓何．子產曰．諸侯之賓．能來會吾喪．豈憚日中．無損於賓．而民不害．何故不為．遂弗毀．日中而葬．君子謂子產於是乎知禮．禮無毀人．以自成也．

夏．宋華定來聘．通嗣君也．享之．為賦蓼蕭．弗知．又不荅賦．昭子曰．必亡．宴語之不懷．寵光之不宣．令德之不知．同福之不受．將何以在．

齊侯．衛侯．鄭伯．如晉．朝嗣君也．

公如晉．至河乃復．取郠之役．莒人愬于晉．晉有平公之喪．未之治也．故辭公．公子憖遂如晉．晉侯享諸侯．子產相鄭伯．辭於享．請免喪而後聽命．晉人許之．禮也．晉侯以齊侯宴．中行穆子相．投壺．晉侯先．穆子曰．有酒如淮．有肉如坻．寡君中此．為諸侯師．中之．齊侯舉矢曰．有酒如澠．有肉如陵．寡人中此．與君代興．亦中之．伯瑕謂穆子曰．子失辭．吾固師諸侯矣．壺何為焉．其以中雋也．齊君弱．吾君歸．弗來矣．穆子曰．吾軍帥彊禦．卒乘競勸．今猶古也．齊將何事．公孫傁趨進曰．日旰君勤．可以出矣．以齊侯出．

楚子謂成虎．若敖之餘也．遂殺之．或譖成虎於楚子．成虎知之．而不能行．書曰．楚殺其大夫成虎．懷寵也．

六月．葬鄭簡公．

晉荀吳偽會齊師者．假道於鮮虞．遂入昔陽．秋．八月．壬午．滅肥．以肥子綿皋歸．

周原伯絞虐其輿臣．使曹逃．冬．十月．壬申．朔．原輿人逐絞而立公子跪．尋絞奔郊．

甘簡公無子．立其弟過．過將去成景之族．成景之族賂劉獻公．丙申．殺甘悼公而立成公之孫鰌．丁酉．殺獻太子之傅．庾皮之子過．殺瑕辛于市．及宮嬖綽．王孫沒．劉州鳩．陰忌．老陽子．

季平子立而不禮於南蒯．南蒯謂子仲．吾出季氏．而歸其室於公．子更其位．我以費為公臣．子仲許之．南蒯語叔仲穆子．且告之故．季悼子之卒也．叔孫昭子以再命為卿．及平子伐莒．克之．更受三命．叔仲子欲構二家．謂平子曰．三命踰父兄．非禮也．平子曰．然．故使昭子．昭子曰．叔孫氏有家禍．殺適立庶．故婼也及此．若因禍以斃之．則聞命矣．若不廢君命．則固有著矣．昭子朝而命吏曰．婼將與季氏訟．書辭無頗．季孫懼．而歸罪於叔仲子．故叔仲小．南蒯．公子憖．謀季氏．憖告公．而遂從公如晉．南蒯懼不克．以費叛如齊．子仲還及衛．聞亂．逃介而先．及郊．聞費叛．遂奔齊．南蒯之將叛也．其鄉人或知之．過之而歎．且言曰．恤恤乎．湫乎攸乎．深思而淺謀．邇身而遠志．家臣而君圖．有人矣哉．南蒯枚筮之．遇坤之比曰．黃裳元吉．以為大吉也．示子服惠伯曰．即欲有事何如．惠伯曰．吾嘗學此矣．忠信之事則可．不然必敗．外彊內溫．忠也．和以率貞．信也．故曰黃裳元吉．黃．中之色也．裳．下之飾也．元．善之長也．中不忠．不得其色．下不共．不得其飾．事不善．不得其極．外內倡和為忠．率事以信為共．供養三德為善．非此三者弗當．且夫易．不可以占險．將何事也．且可飾乎．中美能黃．上美為元．下美則裳．參成可筮．猶有闕也．筮雖吉．未也．將適費．飲鄉人酒．鄉人或歌之曰．我有圃．生之杞乎．從我者子乎．去我者鄙乎．倍其鄰者恥乎．已乎已乎．非吾黨之士乎．平子欲使昭子逐叔仲小．小聞之．不敢朝．昭子命吏謂小待政於朝．曰．吾不為怨府．

楚子狩于州來．次于潁尾．使蕩侯．潘子．司馬督．囂尹．午陵．尹喜．帥師圍徐．以懼吳．楚子次于乾谿．以為之援．雨雪．王皮冠．秦復陶．翠被．豹舄．執鞭以出．僕析父從．右尹子革夕．王見之．去冠被舍鞭．與之語曰．昔我先王熊繹．與呂級．王孫牟．燮父．禽父．並事康王．四國皆有分．我獨無有．今吾使人於周．求鼎以為分．王其與我乎．對曰．與君王哉．昔我先王熊繹．辟在荊山．篳路藍縷．以處草莽．跋涉山林．以事天子．唯是桃弧棘矢．以共禦王事．齊王舅也．晉及魯衛．王母弟也．楚是以無分．而彼皆有．今周與四國．服事君王．將唯命是從．豈其愛鼎．王曰．昔我皇祖伯父昆吾．舊許是宅．今鄭人貪賴其田．而不我與我．若求之．其與我乎．對曰．與君王哉．周不愛鼎．鄭敢愛田．王曰．昔諸侯遠我而畏晉．今我大城．陳蔡不羹．賦皆千乘．子與有勞焉．諸侯其畏我乎．對曰．畏君王哉．是四國者．專足畏也．又加之以楚．敢不畏君王哉．工尹路請曰．君王命剝圭以為鏚柲．敢請命．王入視之．析父謂子革．吾子．楚國之望也．今與王言如響．國其若之何．子革曰．摩厲以須．王出．吾刃將斬矣．王出復語．左史倚相趨過．王曰．是良史也．子善視之．是能讀三墳五典．八索九丘．對曰．臣嘗問焉．昔穆王欲肆其心．周行天下．將皆必有車轍馬跡焉．祭公謀父作祈招之詩．以止王心．王是以獲沒於祗宮．臣問其詩而不知也．若問遠焉．其焉能知之．王曰．子能乎．對曰．能．其詩曰．祈招之愔愔．式昭德音．思我王度．式如玉．式如金．形民之力．而無醉飽之心．王揖而入．饋不食．寢不寐．數日不能自克．以及於難．仲尼曰．古也有志．克己復禮．仁也．信善哉．楚靈王若能如是．豈其辱於乾谿．

晉伐鮮虞．因肥之役也．

昭公十三年
經十有三年．

春．叔弓帥師圍費．

夏．四月．楚公子比自晉歸于楚．弒其君虔于乾谿．楚公子棄疾殺公子比．

秋．公會劉子．晉侯．齊侯．宋公．衛侯．鄭伯．曹伯．莒子．邾子．滕子．薛伯．杞伯．小邾子．于平丘．八月．甲戌．同盟于平丘．公不與盟．晉人執季孫意如以歸．公至自會．蔡侯廬歸于蔡．陳侯吳歸于陳．

冬．十月．葬蔡靈公．公如晉．至河乃復．吳滅州來．

傳十三年．

春．叔弓圍費．弗克敗焉．平子怒．令見費人執之．以為囚俘．冶區夫曰．非也．若見費人．寒者衣之．飢者食之．為之令主．而共其乏困．費來如歸．南氏亡矣．民將叛之．誰與居邑．若憚之以威．懼之以怒．民疾而叛．為之聚也．若諸侯皆然．費人無歸．不親南氏．將焉入矣．平子從之．費人叛南氏．

楚子之為令尹也．殺大司馬薳掩而取其室．及即位．奪薳居田．遷許而質許圍．蔡洧有寵於王．王之滅蔡也．其父死焉．王使與於守．而行申之會．越大夫戮焉．王奪鬥韋龜中犨．又奪成然邑．而使為郊尹．蔓成然故事蔡公．故薳氏之族．及薳居．許圍．蔡洧．蔓成然．皆王所不禮也．因群喪職之族．啟越大夫常壽過作亂．圍固城．克息舟城而居之．觀起之死也．其子從在蔡．事朝吳曰．今不封蔡．蔡不封矣．我請試之．以蔡公之命召子干．子皙．及郊而告之情．強與之盟．入襲蔡．蔡公將食．見之而逃．觀從使子干飲坎用牲．加書而速行．已徇於蔡曰．蔡公召二子．將納之．與之盟而遣之矣．將師而從之．蔡人聚．將執之．辭曰．失賊成軍．而殺余何益．乃釋之．朝吳曰．二三子若能死亡．則如違之．以待所濟．若求安定．則如與之．以濟所欲．且違上何適而可．眾曰與之．乃奉蔡公召二子．而盟于鄧．依陳蔡人以國．楚公子比．公子黑肱．公子棄疾．蔓成然．蔡朝吳．帥陳．楚．不羹．許．葉．之師．因四族之徒以入楚．及郊．陳蔡欲為名．故請為武軍．蔡公知之．曰欲速．且役病矣．請藩而巳．乃藩為軍．蔡公使須務牟與史猈先入．因正僕人殺大子祿．及公子罷敵．公子比為王．公子黑肱為令尹．次于魚陂．公子棄疾為司馬．先除王宮．使觀從從師于乾谿．而遂告之．且曰．先歸復所．後者劓．師及訾梁而潰．王聞群公子之死也．自投于車下．曰．人之愛其子也．亦如余乎．侍者曰．甚焉．小人老而無子．知擠于溝壑矣．王曰．余殺人子多矣．能無及此乎．右尹子革曰．請待于郊．以聽國人．王曰．眾怒不可犯也．曰．若入於大都．而乞師於諸侯．王曰．皆叛矣．曰．若亡於諸侯．以聽大國之圖君也．王曰．大福不再．祇取辱焉．然丹乃歸于楚．王沿夏．將欲入鄢．芊尹無宇之子申亥曰．吾父再奸王命．王弗誅．惠孰大焉．君不可忍．惠不可棄．吾其從王．乃求王．遇諸棘圍．以歸．

夏．五月．癸亥．王縊于芊尹申亥氏．申亥以其二女．殉而葬之．觀從謂子干曰．不殺棄疾．雖得國．猶受禍也．子干曰．余不忍也．子玉曰．人將忍子．吾不忍俟也．乃行．國每夜駭曰．王入矣．乙卯．夜．棄疾使周走而呼曰．王至矣．國人大驚．使蔓成然走告子干．子皙曰．王至矣．國人殺君．司馬將來矣．君若早自圖也．可以無辱．眾怒如水火焉．不可為謀．又有呼而走至者曰．眾至矣．二子皆自殺．丙辰．棄疾即位．名曰熊居．葬子于于訾實．訾敖殺囚．衣之王服．而流諸漢．乃取而葬之．以靖國人．使子旗為令尹．楚師還自徐．吳人敗諸豫章．獲其五帥．平王封陳蔡．復遷邑．致群賂．施舍寬民．宥罪舉職．召觀從王曰．唯爾所欲．對曰．臣之先佐開卜．乃使為卜尹．使枝如子躬聘于鄭．且致犨櫟之田．事畢．弗致．鄭人請曰．聞諸道路．將命寡君以犨櫟．敢請命．對曰．臣未聞命．既復．王問犨櫟．降服而對曰．臣過失命未之致也．王執其手曰．子毋勤．姑歸．不穀有事．其告子也．他年．芊尹申亥以王柩告．乃改葬之．初．靈王卜曰．余尚得天下．不吉．投龜詬天而呼曰．是區區者而不余畀．余必自取之．民患王之無厭也．故從亂如歸．初．共王無．適有寵子五人．無適立焉．乃大有事于群望而祈曰．請神擇於五人者．使主社稷．乃遍以璧見於群望曰．當璧而拜者．神所立也．誰敢違之．既乃與巴姬密埋璧於大室之庭．使五人齊而長入拜．康王跨之．靈王肘加焉．子干子皙皆遠之．平王弱．抱而入．再拜．皆厭紐．鬥韋龜屬成然焉．且曰．棄禮違命．楚其危哉．子干歸．韓宣子問於叔向曰．子干其濟乎．對曰．難．宣子曰．同惡相求．如市賈焉．何難．對曰．無與同好．誰與同惡．取國有五難．有寵而無人．一也．有人而無主．二也．有主而無謀．三也．有謀而無民．四也．有民而無德．五也．子干在晉．十三年矣．晉楚之從．不聞達者．可謂無人．族盡親叛．可謂無主．無釁而動．可謂無謀．為羇終世．可謂無民．亡無愛徵．可謂無德．王虐而不忌．楚君子干涉．五難以殺舊君．誰能濟之．有楚國者．其棄疾乎．君陳蔡．城外屬焉．苛慝不作．盜賊伏隱．私欲不違．民無怨心．先神命之．國民信之．芊姓有亂．必季實立．楚之常也．獲神．一也．有民．二也．令德．三也．寵貴．四也．居常．五也．有五利以去五難．誰能害之．子干之官．則右尹也．數其貴寵．則庶子也．以神所命．則又遠之．其貴亡矣．其寵棄矣．民無懷焉．國無與焉．將何以立．宣子曰．齊桓晉文．不亦是乎．對曰．齊桓．衛姬之子也．有寵於僖．有鮑叔牙．賓須無．隰朋．以為輔佐．有莒．衛．以為外主．有國．高．以為內主．從善如流．下善齊肅．不藏賄．不從欲．施舍不倦．求善不厭．是以有國．不亦宜乎．我先君文公．狐季姬之子也．有寵於獻．好學而不貳．生十七年．有士五人．有先大夫子餘．子犯．以為腹心．有魏犨．賈佗．以為股肱．有齊．宋．秦．楚．以為外主．有欒．郤．狐．先．以為內主．亡十九年．守志彌篤．惠懷棄民．民從而與之．獻無異親．民無異望．天方相晉．將何以代文．此二君者．異於子干．共有寵子．國有奧主．無施於民．無援於外．去晉而不送．歸楚而不逆．何以冀國．晉成虒祁．諸侯朝而歸者．皆有貳心．為取郠故．晉將以諸侯來討．叔向曰．諸侯不可以不示威．乃並徵會告于吳．

秋．晉侯會吳子干良．水道不可．吳子辭．乃還．

七月．丙寅．治兵于邾．南甲車四千乘．羊舌鮒攝司馬．遂合諸侯于平丘．子產．子大叔．相鄭伯以會．子產以幄幕九張行．子大叔以四十．既而悔之．每舍損焉．及會亦如之．次于衛地．叔鮒求貨於衛．淫芻蕘者．衛人使屠伯饋叔向羹．與一篋錦．曰．諸侯事晉．未敢攜貳．況衛在君之宇下．而敢有異志．芻蕘者異於他日．敢請之．叔向受羹．反錦曰．晉有羊舌鮒者．瀆貨無厭．亦將及矣．為此役也．子若以君命賜之．其已．客從之．未退而禁之．晉人將尋盟．齊人不可．晉侯使叔向告劉獻公曰．抑齊人不盟．若之何．對曰．盟以厎信．君苟有信．諸侯不貳．何患焉．告之以文辭．董之以武師．雖齊不許．君庸多矣．天子之老．請帥王賦．元戎十乘．以先啟行．遲速唯君．叔向告于齊曰．諸侯求盟．已在此矣．今君弗利．寡君以為請．對曰．諸侯討貳．則有尋盟．若皆用命．何盟之尋．叔向曰．國家之敗．有事而無業．事則不經．有業而無禮．經則不序．有禮而無威．序則不共．有威而不昭．共則不明．不明棄共百事．不終所由傾覆也．是故明王之制．使諸侯歲聘以志業．間朝以講禮．再朝而會以示威．再會而盟以顯昭明．志業於好．講禮於等．示威於眾．昭明於神．自古以來．未之或失也．存亡之道．恆由是興．晉禮主盟．懼有不治．奉承齊犧．而布諸君．求終事也．君曰余必廢之．何齊之有．唯君圖之．寡君聞命矣．齊人懼．對曰．小國言之．大國制之．敢不聽從．既聞命矣．敬共以往．遲速唯君．叔向曰．諸侯有間矣．不可以不示眾．八月．辛未．治兵．建而不旆．壬申．復旆之．諸侯畏之．邾人．莒人．愬于晉曰．魯朝夕伐我．幾亡矣．我之不共．魯故之以．晉侯不見公．使叔向來辭曰．諸侯將以甲戌盟．寡君知不得事君矣．請君無勤．子服惠伯對曰．君信蠻夷之訴．以絕兄弟之國．棄周公之後．亦惟君．寡君聞命矣．叔向曰．寡君有甲車四千乘在．雖以無道．行之必可畏也．況其率道．其何敵之有．牛雖瘠．僨於豚上．其畏不死．南蒯子仲之憂．其庸可棄乎．若奉晉之眾．用諸侯之師．因邾莒杞鄫之怒．以討魯罪．間其二憂．何求而弗克．魯人懼聽命．甲戌．同盟于平丘．齊服也．令諸侯日中造于除．癸酉退朝．子產命外僕速張於除．子大叔止之．使待．明白．及夕．子產聞其未張也．使速往．乃無所張矣．及盟．子產爭承．曰．昔天子班貢．輕重以列．列尊貢重．周之制也．卑而貢重者．甸服也．鄭伯．男也．而使從公侯之貢．懼弗給也．敢以為請．諸侯靖兵．好以為事．行理之命．無月不至．貢之無藝．小國有闕．所以得罪也．諸侯脩盟存小國也．貢獻無極．亡可待也．存亡之制．將在今矣．自日中以爭．至于昏．晉人許之．既盟．子大叔咎之．曰．諸侯若討．其可瀆乎．子產曰．晉政多門．貳偷之不暇．何暇討國．不競亦陵．何國之為．公不與盟．晉人執季孫意如．以幕蒙之．使狄人守之．司鐸射懷錦奉壺飲冰．以蒲伏焉．守者御之．乃與之錦而入．晉人以平子歸．子服湫從．子產歸．未至．聞子皮卒．哭且曰．吾已無為為善矣．唯夫子知我．仲尼謂子產於是行也．足以為國基矣．詩曰．樂只君子．邦家之基．子產．君子之求樂者也．且曰．合諸侯．藝貢事．禮也．鮮虞人聞晉師之悉起也．而不警邊．且不脩備．晉荀吳自著雍以上軍侵鮮虞．及中人．驅衝競．大獲而歸． 楚之滅蔡也．靈王遷許．胡．沈．道．房．申．於荊焉．平王即位．既封陳蔡．而皆復之．禮也．隱大子之子廬．歸于蔡．禮也．悼大子之子吳．歸于陳．禮也．

冬．十月．葬蔡靈公．禮也．公如晉．荀吳謂韓宣子曰．諸侯相朝．講舊好也．執其卿而朝其君．有不好焉．不如辭之．乃使士景伯辭公于河．吳滅州來．令尹子期請伐吳．王弗許．曰．吾未撫民人．未事鬼神．未脩守備．未定國家．而用民力．敗不可悔．州來在吳．猶在楚也．子始待之．季孫猶在晉．子服惠伯私於中行穆子．曰．魯事晉何以不如夷之小國．魯．兄弟也．土地猶大．所命能具．若為夷棄之．使事齊楚．其何瘳於晉．親親與大．賞共罰否．所以為盟主也．子其圖之．諺曰．臣一主二．吾豈無大國．穆子告韓宣子．且曰．楚滅陳蔡．不能救而為夷執親．將焉用之．乃歸季孫．惠伯曰．寡君未知其罪．合諸侯而執其老．若猶有罪．死命可也．若曰無罪．而惠免之．諸侯不聞．是逃命也．何免之為．請從君惠於會．宣子患之．謂叔向曰．子能歸季孫乎．對曰不能．鮒也能乃使叔魚．叔魚見季孫曰．昔鮒也得罪於晉君．自歸於魯君．微武子之賜．不至於今．雖獲歸骨於晉．猶子則肉之．敢不盡情．歸子而不歸鮒也．聞諸吏將為子除館於西河．其若之何．且泣．平子懼．先歸．惠伯待禮．

昭公十四年
經十有四年．

春．意如至自晉．

三月．曹伯滕卒．

夏．四月．

秋．葬曹武公．

八月．莒子去疾卒．

冬．莒殺其公子意恢．

傳十四年．

春．意如至自晉．尊晉罪己也．尊晉罪己．禮也．南蒯之將叛也．盟費人．司徒老祁．慮癸．偽廢疾．使請於南蒯曰．臣願受盟而疾興．若以君靈不死．請侍間而盟．許之．二子因民之欲叛也．請朝眾而盟．遂劫南蒯．曰．群臣不忘其君．畏子以及今．三年聽命矣．子若弗圖．費人不忍其君．將不能畏子矣．子何所不逞欲．請送子．請期五日．遂奔齊．侍飲酒於景公．公曰．叛夫．對曰．臣欲張公室也．子韓皙曰．家臣而欲張公室．罪莫大焉．司徒老祁．慮癸來歸費．齊侯使鮑文子致之．

夏．楚子使然丹簡上國之兵於宗丘．且撫其民．分貧振窮．長孤幼．養老疾．收介特．救災患．宥孤寡．赦罪戾．詰姦慝．舉淹滯．禮新敘舊．祿勳合親．任良物官．使屈罷簡東國之兵於召陵．亦如之．好於邊疆息．民五年．而後用師．禮也．

秋．八月．莒著丘公卒．郊公不慼．國人弗順．欲立著丘公之弟庚與．蒲餘侯惡公子意恢．而善於庚與．郊公惡公子鐸．而善於意恢．公子鐸因蒲餘侯而與之謀．曰．爾殺意恢．我出君而納庚與．許之．楚令尹子旗有德於王．不知度與養氏比．而求無厭．王患之．

九月．甲午．楚子殺鬥成然而滅養氏之族．使鬥辛居鄖．以無忘舊勳．

冬．十二月．蒲餘侯茲夫殺莒公子意恢．郊公奔齊．公子鐸逆庚與於齊．齊隰黨．公子鉏．送之．有賂田．晉邢侯與雍子爭鄐田．久而無成．士景伯如楚．叔魚攝理．韓宣子命斷舊獄．罪在雍子．雍子納其女於叔魚．叔魚蔽罪邢侯．邢侯怒．殺叔魚．與雍子於朝．宣子問其罪於叔向．叔向曰．三人同罪．施生戮死．可也．雍子自知其罪．而賂以買直．鮒也鬻獄．邢侯專殺．其罪一也．已惡而掠美為昏．貪以敗官為墨．殺人不忘為賊．夏書曰．昏墨賊殺．皋陶之刑也．請從之．乃施邢侯．而尸雍子．與叔魚於市．仲尼曰．叔向．古之遺直也．治國制刑．不隱於親．三數叔魚之惡．不為末減．曰．義也夫．可謂直矣．平丘之會．數其賄也．以寬衛國．晉不為暴．歸魯季孫．稱其詐也．以寬魯國．晉不為虐．邢侯之獄．言其貪也．以正刑書．晉不為頗．三言而除．三惡加三利．殺親益榮．猶義也夫．

昭公十五年
經十有五年．

春．王正月．吳子夷末卒．

二月．癸酉．有事于武宮籥入叔弓卒．去樂卒事．

夏．蔡朝吳出奔鄭．

六月．丁巳．朔日有食之．

秋．晉荀吳帥師伐鮮虞．

冬．公如晉．

傳十五年．

春．將禘于武公．戒百官．梓慎曰．禘之日．其有咎乎．吾見赤墨之祲．非祭祥也．喪氛也．其在蒞事乎．二月．癸酉．禘．叔弓蒞事．籥入而卒．去樂卒事．禮也．

楚費無極害朝吳之在蔡也．欲去之．乃謂之曰．王唯信子．故處子於蔡．子亦長矣．而在下位．辱．必求之．吾助子請．又謂其上之人曰．王唯信吳．故處諸蔡．二三子莫之如也．而在其上．不亦難乎．弗圖．必及於難．夏．蔡人逐朝吳．朝吳出奔鄭．王怒曰．余唯信吳．故寘諸蔡．且微吳．吾不及此．女何故去之．無極對曰．臣豈不欲吳．然而前知其為人之異也．吳在蔡．蔡必速飛．去吳．所以翦其翼也．

六月．乙丑．王大子壽卒．

秋．八月．戊寅．王穆后崩．

晉荀吳帥師伐鮮虞，圍鼓，鼓人或請以城叛，穆子弗許。左右曰：師徒不勤．而可以獲城．何故不為？穆子曰．吾聞諸叔向曰．好惡不愆．民知所適．事無不濟．或以吾城叛．吾所甚惡也．人以城來．吾獨何好焉？賞所甚惡．若所好何？若其弗賞．是失信也．何以庇民？力能則進．否則退．量力而行．吾不可以欲城而邇姦．所喪滋多．使鼓人殺叛人而繕守備．圍鼓三月．鼓人或請降．使其民見曰．猶有食色．姑脩而城．軍吏曰．獲城而弗取．勤民而頓兵．何以事君．穆子曰．吾以事君也．獲一邑而教民．怠將焉用邑？邑以賈怠．不如完舊．賈怠無卒．棄舊不祥．鼓人能事其君．我亦能事吾君．率義不爽．好惡不愆．城可獲而民知義．所有死命．而無二心．不亦可乎？鼓人告食竭力盡．而後取之．克鼓而反．不戮一人．以鼓子截鞮歸。

冬．公如晉．平丘之會故也．

十二月．晉荀躒如周葬穆后．籍談為介．既葬除喪．以文伯宴．樽以魯壺．王曰．伯氏．諸侯皆有以鎮撫王室．晉獨無有．何也．文伯揖籍談對曰．諸侯之封也．皆受明器於王室．以鎮撫其社稷．故能薦彝器於王．晉居深山．戎狄之與鄰．而遠於王室．王靈不及．拜戎不暇．其何以獻器．王曰．叔氏而忘諸乎．叔父唐叔．成王之母弟也．其反無分乎．密須之鼓．與其大路．文所以大蒐也．闕鞏之甲．武所以克商也．唐叔受之．以處參虛．匡有戎狄．其後襄之二路．鏚鉞秬鬯．彤弓虎賁．文公受之．以有南陽之田．撫征東夏．非分而何．夫有勳而不廢．有績而載．奉之以土田．撫之以彝器．旌之以車服．明之以文章．子孫不忘．所謂福也．福祚之不登．叔父焉在．且昔而高祖孫伯黶司晉之典籍．以為大政．故曰籍氏．及辛有之二子董之．晉於是乎有董史．女司典之後也．何故忘之．籍談不能對．賓出．王曰．籍父其無後乎．數典而忘其祖．籍談歸以告叔向．叔向曰．王其不終乎．吾聞之．所樂必卒焉．今王樂憂．若卒以憂．不可謂終．王一歲而有三年之喪二焉．於是乎以喪賓宴．又求彝器．樂憂甚矣．且非禮也．彝器之來．嘉功之由．非由喪也．三年之喪．雖貴遂服．禮也．王雖弗遂．宴樂以早．亦非禮也．禮．王之大經也．一動而失二禮．無大經矣．言以考典．典以志經．忘經而多言．舉典將焉用之．

昭公十六年
經十有六年．

春．齊侯伐徐．楚子誘戎蠻子殺之．

夏．公至自晉．

秋．八月．己亥．晉侯夷卒．

九月．大雩．季孫意如如晉．

冬．十月．葬晉昭公．

傳十六年．

春．王正月．公在晉．晉人止公．不書．諱之也．齊侯伐徐．楚子聞蠻氏之亂也．與蠻子之無質也．使然丹誘戎蠻子嘉．殺之．遂取蠻氏．既而復立其子焉．禮也．

二月．丙申．齊師至于蒲隧．徐人行成．徐子及郯人．莒人．會齊侯盟于蒲隧．賂以甲父之鼎．叔孫昭子曰．諸侯之無伯．害哉．齊君之無道也．興師而伐遠方．會之有成．而還莫之亢也．無伯也夫．詩曰．宗周既滅．靡所止戾．正大夫離居．莫知我肄．其是之謂乎．

二月．晉韓起聘于鄭．鄭伯享之．子產戒曰．苟有位於朝．無有不共恪．孔張後至．立於客間．執政禦之．適客後．又禦之．適縣間．客從而笑之．事畢．富子諫．曰．夫大國之人．不可不慎也．幾為之笑．而不陵我．我皆有禮．夫猶鄙我．國而無禮．何以求榮．孔張失位．吾子之恥也．子產怒曰．發命之不衷．出令之不信．刑之頗類．獄之放紛．會朝之不敬．使命之不聽．取陵於大國．罷民而無功．罪及而弗知．僑之恥也．孔張．君之昆孫．子孔之後也．執政之嗣也．為嗣大夫．承命以使．周於諸侯．國人所尊．諸侯所知．立於朝而祀於家．有祿於國．有賦於軍．喪祭有職．受脤歸賑．其祭在廟．已有著位．在位數世．世守其業．而忘其所僑．焉得恥之．辟邪之人．而皆及執政．是先王無刑罰也．子寧以他規我．宣子有環．其一在鄭商．宣子謁諸鄭伯．子產弗與．曰．非官府之守器也．寡君不知．子大叔．子羽．謂子產曰．韓子亦無幾求．晉國亦未可以貳．晉國韓子．不可偷也．若屬有讒人．交鬥其間．鬼神而助之．以興其凶怒．悔之何及．吾子何愛於一環．其以取憎於大國也．盍求而與之．子產曰．吾非偷晉而有二心．將終事之．是以弗與．忠信故也．僑聞君子非無賄之難立．而無令名之患．僑聞為國非不能事大．字小之難．無禮以定其位之患．夫大國之人．令於小國．而皆獲其求．將何以給之．一共一否．為罪滋大．大國之求．無禮以斥之．何饜之有．吾且為鄙邑．則失位矣．若韓子奉命以使而求玉焉．貪淫甚矣．獨非罪乎．出一玉以起二罪．吾又失位．韓子成貪．將焉用之．且吾以玉賈罪．不亦銳乎．韓子買諸賈人．既成賈矣．商人曰．必告君大夫．韓子請諸子產曰．日起請夫環．執政弗義．弗敢復也．今買諸商人．商人曰．必以聞．敢以為請．子產對曰．昔我先君桓公．與商人皆出自周．庸次比耦．以艾殺此地．斬之蓬蒿藜藿而共處之．世有盟誓．以相信也．曰爾無我叛．我無強賈．毋或匄奪．爾有利市寶賄．我勿與知．恃此質誓．故能相保．以至于今．今吾子以好來辱．而謂敝邑強奪商人．是教敝邑背盟誓也．毋乃不可乎．吾子得玉而失諸侯．必不為也．若大國令．而共無藝．鄭鄙邑也．亦弗為也僑若獻玉．不知所成．敢私布之．韓子辭玉曰．起不敏．敢求玉以徼二罪．敢辭之．

夏．四月．鄭六卿餞宣子於郊．宣子曰．二三君子請皆賦．起亦以知鄭志．子齹賦野有蔓草．宣子曰．孺子善哉．吾有望矣．子產賦鄭之羔裘．宣子曰．起不堪也．子大叔賦褰裳．宣子曰．起在此．敢勤子．至於他人乎．子大叔拜．宣子曰．善哉．子之言．是不有是事．其能終乎．子游賦風雨．子旗賦有女同車．子柳賦蘀兮．宣子喜曰．鄭其庶乎．二三君子．以君命貺起．賦不出鄭志．皆昵燕好也．二三君子．數世之主也．可以無懼矣．宣子皆獻馬焉．而賦我將．子產拜．使五卿皆拜．曰．吾子靖亂．敢不拜德．宣子私覲於子產．以玉與馬曰．子命起．舍夫玉．是賜我玉而免吾死也．敢藉手以拜．公至自晉．子服昭伯語季平子曰．晉之公室．其將遂卑矣．君幼弱．六卿彊而奢傲．將因是以習．習實為常．能無卑乎．平子曰．爾幼．惡識國．

秋．八月．晉昭公卒．

九月．大雩．旱也．鄭大旱．使屠擊．祝款．竪柎．有事於桑山．斬其木不雨．子產曰．有事於山．蓺山林也．而斬其木．其罪大矣．奪之官邑．

冬．十月．季平子如晉．葬昭公．平子曰．子服回之言猶信．子服氏有子哉．

昭公十七年
經十有七年．

春．小邾子來朝．

夏．六月．甲戌．朔．日有食之．

秋．郯子來朝．

八月．晉荀吳帥師滅陸渾之戎．

冬．有星孛于大辰．楚人及吳戰于長岸．

傳十七年．

春．小邾穆公來朝．公與之燕．季平子賦采叔．穆公賦菁菁者莪．昭子曰．不有以國．其能久乎．

夏．六月．甲戌．朔．日有食之．祝史請所用幣．昭子曰．日有食之．天子不舉．伐鼓於社．諸侯用幣於社．伐鼓於朝．禮也．平子禦之．曰．止也．唯正月朔．慝未作．日有食之．於是乎有伐鼓用幣．禮也．其餘則否．大史曰．在此月也．日過分而未至．三辰有災．於是乎百官降物．君不舉辟．移時樂奏鼓．祝用幣．史用辭．故夏書曰．辰不集于房．瞽奏鼓．嗇夫馳．庶人走．此月朔之謂也．當夏四月．是謂孟夏．平子弗從．昭子退曰．夫子將有異志．不君君矣．

秋．郯子來朝．公與之宴．昭子問焉．曰．少皞氏鳥名官．何故也．郯子曰．吾祖也．我知之．昔者黃帝氏以雲紀．故為雲師而雲名．炎帝氏以火紀．故為火師而火名．共工氏以水紀．故為水師而水名．大皞氏以龍紀．故為龍師而龍名．我高祖少皞．摯之立也．鳳鳥適至．故紀於鳥．為鳥師而鳥名．鳳鳥氏歷正也．玄鳥氏司分者也．伯趙氏司至者也．青鳥氏司啟者也．丹鳥氏司閉者也．祝鳩氏司徒也．鴡鳩氏司馬也．鳲鳩氏司空也．爽鳩氏司寇也．鶻鳩氏司事也．五鳩．鳩民者也．五雉為五工正．利器用．正度量．夷民者也．九扈為九農正．扈民無淫者也．自顓頊以來．不能紀遠．乃紀於近．為民師而命以民事．則不能故也．仲尼聞之．見於郯子而學之．既而告人曰．吾聞之．天子失官．學在四夷．猶信．晉侯使屠蒯如周．請有事於雒．與三塗．萇弘謂劉子曰．客容猛．非祭也．其伐戎乎．陸渾氏甚睦於楚．必是故也．君其備之．乃警戎備．

九月．丁卯．晉荀吳帥師．涉自棘津．使祭史先用牲于雒．陸渾人弗知．師從之．庚午．遂滅陸渾．數之以其貳於楚也．陸渾子奔楚．其眾奔甘鹿．周大獲．宣子夢文公攜荀吳．而授之陸渾．故使穆子帥師．獻俘于文宮．

冬．有星孛于大辰．西及漢．申須曰．彗所以除舊布新也．天事恆象．今除於火．火出必布焉．諸侯其有火災乎．梓慎曰．往年吾見之．是其徵也．火出而見．今茲火出而章．必火入而伏．其居火也久矣．其與不然乎．火出．於夏為三月於商為四月．於周為五月．夏數得天．若火作．其四國當之．在宋衛陳鄭乎．宋．大辰之虛也．陳．大皞之虛也．鄭．祝融之虛也．皆火房也．星孛天漢．漢．水祥也．衛．顓頊之虛也．故為帝丘．其星為大水．水火之牡也．其以丙子若壬午作乎．水火所以合也．若火入而伏．必以壬午．不過其見之月．鄭裨灶言於子產曰．宋衛陳鄭．將同日火．若我用瓘斝玉瓚．鄭必不火．子產弗與．

吳伐楚．陽匄為令尹．卜戰不吉．司馬子魚曰．我得上流．何故不吉．且楚故．司馬令龜．我請改卜．令曰．魴也．以其屬死之．楚師繼之．尚大克之．吉．戰于長岸．子魚先死．楚師繼之．大敗吳師．獲其乘舟餘皇．使隨人與後至者守之．環而塹之．及泉．盈其隧炭．陳以待命．吳公子光請於其眾曰．喪先王之乘舟．豈唯光之罪．眾亦有焉．請藉取之．以救死．眾許之．使長鬣者三人．潛伏於舟側．曰．我呼皇則對．師夜從之．三呼皆迭對．楚人從而殺之．楚師亂．吳人大敗之．取餘皇以歸．

昭公十八年
經十有八年．

春．王三月．曹伯須卒．

夏．五月．壬午．宋．衛．陳．鄭．災．

六月．邾人入鄅．

秋．葬曹平公．

冬．許遷于白羽．

傳十八年．

春．王二月．乙卯．周毛得殺毛伯過而代之．萇弘曰．毛得必亡．是昆吾稔之日也．侈故之以．而毛得以濟侈於王都．不亡何待．

三月．曹平公卒．

夏．五月．火始昏見．丙子．風．梓慎曰．是謂融風．火之始也．七日其火作乎．戊寅．風甚．壬午．大甚．宋衛．陳．鄭．皆火．梓慎登大庭氏之庫以望之．曰．宋．衛．陳．鄭．也．數日皆來告火．裨灶曰．不用吾言．鄭又將火．鄭人請用之．子產不可．子大叔曰．寶以保民也．若有火．國幾亡．可以救亡．子何愛焉．子產曰．天道遠．人道邇．非所及也．何以知之．灶焉知天道．是亦多言矣．豈不或信．遂不與．亦不復火．鄭之未災也．里析告子產曰．將有大祥．民震動．國幾亡．吾身泯焉．弗良及也．國遷．其可乎．子產曰．雖可．吾不足以定遷矣．及火．里析死矣．未葬．子產使輿三十人遷其柩．火作．子產辭晉公子公孫于東門．使司寇出新客．禁舊客．勿出於宮．使子寬．子上．巡群屏攝至于大宮．使公孫登徙大龜．使祝史徙主祐於周廟．告於先君．使府人．庫人．各儆其事．商成公．儆司宮．出舊宮人．寘諸火所不及．司馬．司寇．列居火道．行火所焮．城下之人．伍列登城．明日．使野司寇．各保其徵．郊人助祝史除於國北．禳火于玄冥回祿．祈于四鄘．書焚室而寬其征．與之材．三日哭．國不市．使行人告於諸侯．宋衛皆如是．陳不救火．許不弔災．君子是以知陳許之先亡也．

六月．鄅人鄅藉．稻邾人襲．鄅人將閉門．邾人羊羅．攝其首焉．遂入之．盡俘以歸．鄅子曰．余無歸矣．從帑於邾．邾莊公反鄅夫人．而舍其女．

秋．葬曹平公．往者見周原伯魯焉．與之語．不說學．歸以語閔子馬．閔子馬曰．周其亂乎．夫必多有是說．而後及其大人．大人患失而惑．又曰．可以無學．無學不害．不害而不學．則苟而可．於是乎下陵上替．能無亂乎．夫學．殖也．不學將落．原氏其亡乎．

七月．鄭子產為火故．大為社．祓禳於四方．振除火災．禮也．乃簡．兵大蒐．將為蒐除．子大叔之廟．在道南．其寢在道北．其庭小．過期三日．使除徒陳於道南廟北曰．子產過女．而命速除．乃毀於而鄉．子產朝．過而怒之．除者南毀．子產及衝．使從者止之．曰．毀於北方．火之作也．子產授兵登陴．子大叔曰．晉無乃討乎．子產曰．吾聞之．小國忘守則危．況有災乎．國之不可小．有備故也．既晉之邊吏讓鄭曰．鄭國有災．晉君大夫不敢寧居．卜筮走望．不愛牲玉．鄭之有災．寡君之憂也．今執事撊然授兵登陴．將以誰罪．邊人恐懼．不敢不告．子產對曰．若吾子之言．敝邑之災．君之憂也．敝邑失政．天降之災．又懼讒慝之間謀之．以啟貪人．荐為敝邑不利．以重君之憂．幸而不亡．猶可說也．不幸而亡．君雖憂之．亦無及也．鄭有他竟．望走在晉．既事晉矣．其敢有二心．楚左尹王子勝言於楚子曰．許於鄭．仇敵也．而居楚地．以不禮於鄭．晉鄭方睦．鄭若伐許．而晉助之．楚喪地矣．君盍遷許．許不專於楚．鄭方有令政．許曰．余舊國也．鄭曰．余俘邑也．葉在楚國．方城外之蔽也．土不可易．國不可小．許不可俘．讎不可啟．君其圖之．楚子說．

冬．楚子使王子勝遷許於析．實白羽．

昭公十九年
經十有九年．

春．宋公伐邾．

夏．五月．戊辰．許世子止弒其君買．己卯．地震．

秋‧齊高發帥師伐莒．

冬．葬許悼公

傳十九年．

春．楚工尹赤遷陰于下陰．令尹子瑕城郟．叔孫昭子曰．楚不在諸侯矣．其僅自完也．以持其世而已．楚子之在蔡也．具陽封人之女奔之．生大子建．及即位．使伍奢為之師．費無極為少師．無寵焉．欲譖諸王．曰．建可室矣．王為之聘於秦．無極與逆．勸王取之．正月．楚夫人嬴氏至自秦．鄅夫人．宋向戌之女也．故向寧請師．

二月．宋公伐邾圍蟲．三月取之．乃盡歸鄅俘．

夏．許悼公瘧．

五月．戊辰．飲大子止之藥．卒．大子奔晉．書曰．弒其君．君子曰．盡心力以事君．舍藥物可也．邾人．郳人．徐人．會宋公．乙亥．同盟于蟲．楚子為舟師以伐濮．費無極言於楚子曰．晉之伯也．邇於諸夏．而楚辟陋．故弗能與爭．若大城城父．而寘大子焉．以通北方．王收南方．是得天下也．王說．從之．故太子建居于城父．令尹子瑕聘于秦．拜夫人也．

秋．齊高發帥師伐莒．莒子奔紀鄣．使孫書伐之．初．莒有婦人．莒子殺其夫．己為嫠婦．及老．託於紀鄣．紡焉以度而去之．及師至．則投諸外．或獻諸子占．子占使師夜縋而登．登者六十人．縋絕．師鼓譟．城上之人亦譟．莒共公懼．啟西門而出．七月．丙子．齊師入紀．是歲也．鄭駟偃卒．子游娶於晉大夫．生絲弱．其父兄立子瑕．子產憎其為人也．且以為不順．弗許．亦弗止．駟氏聳．他日．絲以告其舅．冬．晉人使以幣如鄭．問駟乞之立故．駟氏懼．駟乞欲逃．子產弗遣．請龜以卜．亦弗予．大夫謀對．子產不待而對客曰．鄭國不天．寡君之二三臣．札瘥夭昏．今又喪我先大夫偃．其子幼弱．其一二父兄．懼隊宗主．私族於謀．如立長親．寡君與其二三老曰．抑天實剝亂．是吾何知焉．諺曰．無過亂門．民有亂兵．猶憚過之．而況敢知天之所亂．今大夫將問其故．抑寡君實不敢知．其誰實知之．平丘之會．君尋舊盟曰．無或失職．若寡君之二三臣．其即世者．晉大夫而專制其位．是晉之縣鄙也．何國之為．辭客幣而報其使．晉人舍之．楚人城州來．沈尹戌曰．楚人必敗．昔吳滅州來．子旗請伐之．王曰．吾未撫吾民．今亦如之．而城州來．以挑吳．能無敗乎．侍者曰．王施舍不倦．息民五年．可謂撫之矣．戌曰．吾聞撫民者．節用於內．而樹德於外．民樂其性．而無寇讎．今宮室無量．民人日駭．勞罷死轉．忘寢與食．非撫之也．鄭大水．龍鬥于時門之外洧淵．國人請為禜焉．子產弗許．曰．我鬥．龍不我覿也．龍鬥．我獨何覿焉．禳之則彼其室也．吾無求於龍．龍亦無求於我．乃止也．令尹子瑕言蹶由於楚子曰．彼何罪．諺所謂室於怒．市於色者．楚之謂矣．舍前之忿．可也．乃歸蹶由．

昭公二十年
經二十年．

春．王正月．

夏．曹公孫會自鄸出奔宋．

秋．盜殺衛侯之兄縶．

冬．十月．宋華亥向寧．華定．出奔陳．

十有一月．辛卯．蔡侯盧卒．

傳二十年．

春．王二月．己丑．日南至．梓慎望氛．曰．今茲宋有亂．國幾亡．三年而後弭．蔡有大喪．叔孫昭子曰．然則戴桓也．汏侈無禮．已甚．亂所在也．

費無極言於楚子曰．建與伍奢．將以方城之外叛．自以為猶宋鄭也．齊晉又交輔之．將以害楚．其事集矣。王信之．問伍奢．伍奢對曰．君一過多矣．何信於讒．王執伍奢．使城父司馬奮揚殺大子．未至而使遣之．三月．大子建奔宋．王召奮揚．奮揚使城父人執己以至．王曰．言出於余口．入於爾耳．誰告建也．對曰．臣告之．君王命臣曰．事建如事余．臣不佞．不能苟貳．奉初以還．不忍後命．故遣之．既而悔之．亦無及．巳．王曰．而敢來．何也？對曰．使而失命．召而不來．是再奸也．逃無所入！王曰．歸．從政如他日．無極曰奢之子材．若在吳必憂楚國．盍以免其父召之．彼仁必來．不然將為患．王使召之．曰．來．吾免而父．棠君尚謂其弟員曰．爾適吳．我將歸死．吾知不逮．我能死．爾能報。聞免父之命，不可以莫之奔也！親戚為戮，不可以莫之報也！奔死免父．孝也．度功而行．仁也．擇任而往．知也．知死不辟．勇也．父不可棄．名不可廢．爾其勉之．相從為愈．伍尚歸．奢聞員不來．曰．楚君大夫其旰食乎．楚人皆殺之．員如吳．言伐楚之利於州于．公子光曰．是宗為戮．而欲反其讎．不可從也．員曰．彼將有他志．余姑為之求士．而鄙以待之．乃見鱄設諸焉．而耕於鄙．

宋元公無信多私而惡．華向．華定．華亥．與向寧謀曰．亡愈於死．先諸華亥．偽有疾以誘群公子．公子問之．則執之．夏．六月．丙申．殺公子寅．公子御戎．公子朱．公子固．公孫援．公孫丁．拘向勝．向行．於其廩．公如華氏請焉．弗許．遂劫之．癸卯．取大子欒．與母弟辰．公子地．以為質．公亦取華亥之子無慼．向寧之子羅．華定之子啟．與華氏盟以為質．

衛公孟縶狎齊豹．奪之司寇與鄄．有役則反之．無則取之．公孟惡北宮喜．褚師圃．欲去之．公子朝通于襄夫人宣姜．懼而欲以作亂．故齊豹．北宮喜．褚師圃．公子朝．作亂．初．齊豹見宗魯於公孟．為驂乘焉．將作亂．而謂之曰．公孟之不善．子所知也．勿與乘．吾將殺之．對曰．吾由子事公孟．子假吾名焉．故不吾遠也．雖其不善．吾亦知之．抑以利故．不能去．是吾過也．今聞難而逃．是僭子也．子行事乎．吾將死之．以周事子．而歸死於公孟．其可也．丙辰．衛侯在平壽．公孟有事於蓋獲之門外．齊子氏帷於門外．而伏甲焉．使祝蛙寘戈於車薪．以當門．使一乘從公孟以出．使華齊御公孟．宗魯驂乘．及閎中．齊氏用戈擊公孟．宗魯以背蔽之．斷肱．以中公孟之肩．殺皆之．公聞亂．乘驅自閱門入．慶比御公．公南楚驂乘．使華寅乘貳車．及公宮．鴻騮魋駟乘于公．公載寶以出．褚師子申．遇公于馬路之衢．遂從．過齊氏．使華寅肉袒執蓋．以當其闕．齊氏射公．中南楚之背．公遂出．寅閉郭門．踰而從公．公如死鳥．析朱鉏宵從竇出．徒行從公．齊侯使公孫青聘于衛．既出．聞衛亂．使請所聘．公曰．猶在竟內．則衛君也．乃將事焉．遂從諸死鳥．請將事．辭曰．亡人不佞．失守社稷．越在草莽．吾子無所辱君命．賓曰．寡君命下臣於朝曰．阿下執事．臣不敢貳．主人曰．君若惠顧先君之好．昭臨敝邑．鎮撫其社稷．則有宗祧在．乃止衛侯．固請見之．不獲命．以其良馬見．為未致使故也．衛侯以為乘馬．賓將掫．主人辭曰．亡人之憂．不可以及．吾子草莽之中．不足以辱從者．敢辭．賓曰．寡君之下臣．君之牧圉也．若不獲扞外役．是不有寡君也．臣懼不免於戾．請以除死．親執鐸．終夕與於燎．齊氏之宰渠子．召北宮子．北官氏之宰．不與聞謀．殺渠子．遂伐齊氏．滅之．丁巳．晦．公入．與北宮喜盟于彭水之上．秋．七月．戊午．朔．遂盟國人．八月．辛亥．公子朝．褚師圃．子玉霄．子高魴．出奔晉．閏月．戊辰．殺宣姜．衛侯賜北宮喜謚曰貞子．賜析朱鉏謚曰成子．而以齊氏之墓予之．衛侯告寧于齊．且言子石．齊侯將飲酒．遍賜大夫曰．二三子之教也．苑何忌辭曰．與於青之賞．必及于其罰．在康誥曰．父子兄弟．罪不相及．況在群臣．臣敢貪君賜．以干先王．琴張聞宗魯死．將往弔之．仲尼曰．齊豹之盜．而孟縶之賊．女何弔焉．君子不食姦．不受亂．不為利疚於回．不以回待人．不蓋不義．不犯非禮．

宋華向之亂．公子城．公孫忌．樂舍．司馬疆．向宜．向鄭．楚建．郳甲．出奔鄭．其徒與華氏戰于鬼閻．敗子城．子城適晉．華亥與其妻．必盥而食所質公子者．而後食．公與夫人．每日．必適華氏．食公子而後歸．華亥患之．欲歸公子．向寧曰．唯不信．故質其子．若又歸之．死無日矣．公請於華費．遂將攻華氏．對曰．臣不敢愛死．無乃求去憂而滋長乎．臣是以懼．敢不聽命．公曰．子死亡有命．余不忍其詢．冬．十月．公殺華向之質而攻之．戊辰．華向奔陳．華登奔吳．向寧欲殺大子．華亥曰．干君而出．又殺其子．其誰納我．且歸之有庸．使少司寇牼以歸．曰．子之齒長矣．不能事人．以三公子為質．必免．公子既入．華牼將自門行．公遽見之．執其手曰．余知而無罪也．入復而所．

齊侯疥．遂痁．期而不瘳．諸侯之賓問疾者多在．梁丘據與裔款言於公曰．吾事鬼神豐．於先君有加矣．今君疾病．為諸侯憂．是祝史之罪也．諸侯不知．其謂我不敬．君盍誅於祝固史嚚．以辭賓．公說．告晏子．晏子曰．日宋之盟．屈建問范會之德於趙武．趙武曰．夫子之家事治．言於晉國．竭情無私．其祝史祭祀．陳信不愧．其家事無猜．其祝史不祈．建以語康王．康王曰．神人無怨．宜夫子之光輔五君．以為諸侯主也．公曰．據與款謂寡人能事鬼神．故欲誅于祝史．子稱是語．何故．對曰．若有德之君．外內不廢．上下無怨．動無違事．其祝史薦信．無愧心矣．是以鬼神用饗．國受其福．祝史與焉．其所以蕃祉老壽者．為信君使也．其言忠信於鬼神．其適遇淫君．外內頗邪．上下怨疾．動作辟違．從欲厭私．高臺深池．撞鍾舞女．斬刈民力．輸掠其聚．以成其違．不恤後人．暴虐淫從．肆行非度．無所還忌．不思謗讟．不憚鬼神．神怒民痛．無悛於心．其祝史薦信．是言罪也．其蓋失數美．是矯誣也．進退無辭．則虛以求媚．是以鬼神不饗其國以禍之．祝史與焉．所以夭昏孤疾者．為暴君使也．其言僭嫚於鬼神．公曰．然則若之何．對曰．不可為也．山林之木．衡鹿守之．澤之萑蒲．舟鮫守之．藪之薪蒸．虞候守之．海之鹽蜃．祈望守之．縣鄙之人．入從其政．偪介之關．暴征其私．承嗣大夫．強易其賄．布常無藝．徵斂無度．宮室日更．淫樂不違．內寵之妾．肆奪於市．外寵之臣．僭令於鄙．私欲養求．不給則應．民人苦病．夫婦皆詛．祝有益也．詛亦有損．聊攝以東．姑尤以西．其為人也．多矣．雖其善祝．豈能勝億兆人之詛．君若欲誅於祝史．脩德而後可．公說．使有司寬政．毀關．去禁．薄斂．已責．

十二月．齊侯田于沛．招虞人以弓．不進．公使執之．辭曰．昔我先君之田也．旃以招大夫．弓以招士．皮冠以招虞人．臣不見皮冠．故不敢進．乃舍之仲尼曰．守道不如守官．君子同之．

齊侯至自田．晏子侍于遄臺．子猶馳而造焉．公曰．唯據與我和夫．晏子對曰．據亦同也．焉得為和．公曰．和與同異乎．對曰異．和如羹焉．水火醯醢鹽梅．以烹魚肉．燀之以薪．宰夫和之．齊之以味．濟其不及．以洩其過．君子食之．以平其心．君臣亦然．君所謂可．而有否焉．臣獻其否．以成其可．君所謂否．而有可焉．臣獻其可．以去其否．是以政平而不干民無爭心．故詩曰．亦有和羹．既戒既平．鬷假無言．時靡有爭．先王之濟五味．和五聲也．以平其心．成其政也．聲亦如味．一氣．二體．三類．四物．五聲．六律．七音．八風．九歌．以相成也．清濁大小．長短疾徐．哀樂剛柔．遲速高下．出入周疏．以相濟也．君子聽之．以平其心．心平德和．故詩曰．德音不瑕．今據不然．君所謂可．據亦曰可．君所謂否．據亦曰否．若以水濟水．誰能食之．若琴瑟之專壹．誰能聽之．同之不可也如是．飲酒樂．公曰．古而無死．其樂若何．晏子對曰．古而無死．則古之樂也．君何得焉．昔爽鳩氏始居此地．季萴因之．有逢伯陵因之．蒲姑氏因之．而後大公因之．古者無死．爽鳩氏之樂．非君所願也．

鄭子產有疾．謂子大叔曰．我死．子必為政．唯有德者．能以寬服民．其次莫如猛．夫火烈．民望而畏之．故鮮死焉．水懦弱．民狎而翫之．則多死焉．故寬難．疾數月而卒．大叔為政．不忍猛而寬．鄭國多盜．取人於萑苻之澤．大叔悔之．曰．吾早從夫子．不及此．興徒兵以攻萑苻之盜．盡殺之．盜少止．仲尼曰．善哉．政寬則民慢．慢則糾之以猛．猛則民殘．殘則施之以寬．寬以濟猛．猛以濟寬．政是以和．詩曰．民亦勞之．汔可小康．惠此中國．以綏四方．施之以寬也．毋從詭隨．以謹無良．式遏寇虐．慘不畏明．糾之以猛也．柔遠能邇．以定我王．平之以和也．又曰．不競不絿．不剛不柔．布政優優．百祿是遒．和之至也．及子產卒．仲尼聞之．出涕曰．古之遺愛也．

昭公二十一年
經二十有一年．

春．王三月．葬蔡平公．

夏．晉侯使士鞅來聘．宋華亥．向寧．華定．自陳入于宋南里以叛．

秋．七月．壬午．朔．日有食之．

八月．乙亥．叔輒卒．

冬．蔡侯朱出奔楚．公如晉至河乃復．

傳二十一年．

春．天王將鑄無射．泠州鳩曰．王其以心疾死乎．夫樂．天子之職也．夫音．樂之輿也．而鐘．音之器也．天子省風以作樂．器以鐘之．輿以行之．小者不窕．大者不槬．則和於物．物和則嘉成．故和聲入於耳．而藏於心．心億則樂．窕則不咸．總則不容．心是以感．感實生疾．今鐘槬矣．王心弗堪．其能久乎．

三月．葬蔡平公．蔡大子朱失位．位在卑．大夫送葬者．歸見昭子．昭子問蔡．故以告．昭子歎曰．蔡其亡乎．若不亡．是君也必不終．詩曰．不解于位．民之攸塈．今蔡侯始即位．而適卑．身將從之．


夏．晉士鞅來聘．叔孫為政．季孫欲惡諸晉．使有司以齊鮑國歸費之禮為士鞅．士鞅怒曰．鮑國之位下．其國小．而使鞅從其牢禮．是卑敝邑也．將復諸寡君．魯人恐．加四牢焉．為十一牢．

宋華費遂生華貙、華多僚、華登，貙為少司馬．多僚為御士．與貙相惡．乃譖諸公曰：貙將納亡人．亟言之．公曰．司馬以吾故．亡其良子．死亡有命．吾不可以再亡之．對曰．君若愛司馬．則如亡．死如可逃．何遠之有．公懼．使侍人召司馬之侍人宜僚．飲之酒．而使告司馬．司馬歎曰．必多僚也．吾有讒子．而弗能殺．吾又不死．抑君有命．可若何．乃與公謀．逐華貙．將使田孟諸而遣之．公飲之酒．厚酬之．賜及從者．司馬亦如之．張匄尤之．曰．必有故．使子皮承宜僚以劍而訊之．宜僚盡以告．張匄欲殺多僚．子皮曰．司馬老矣．登之謂甚．吾又重之．不如亡也． 五月．丙申．子皮將見司馬而行．則遇多僚．御司馬而朝．張匄不勝其怒．遂與子皮．臼任．鄭翩．殺多僚．劫司馬以叛．而召亡人．壬寅．華向入．樂大心．豐愆．華牼．禦諸橫．華氏居盧門．以南里叛．六月．庚午．宋城舊鄘及桑林之門．而守之．


秋．七月．壬午．朔．日有食之．公問於梓慎曰．是何物也．禍福何為．對曰．二至二分．日有食之．不為災．日月之行也．分同道也．至相過也．其他月則為災．陽不克也．故常為水．於是叔輒哭日食．昭子曰．子叔將死．非所哭也．八月．叔輒卒．


冬．十月．華登以吳師救華氏．齊烏枝鳴戍宋．廚人濮曰．軍志有之．先人有奪人之心．後人有待其衰．盍及其勞．且未定也．伐諸．若入而固．則華氏眾矣．悔無及也．從之．丙寅．齊師．宋師．敗吳師于鴻口．獲其二帥．公子苦雂．偃州員．華登．帥其餘以敗宋師．公欲出．廚人濮曰．吾小人．可藉死而不能送亡．君請待之．乃徇曰．楊徽者．公徒也．眾從之．公自楊門見之．下而巡之．曰．國亡君死．二三子之恥也．豈專孤之罪也．齊烏枝鳴曰．用少莫如齊致死．齊致死莫如去備．彼多兵矣．請皆用劍．從之．華氏北．復即之．廚人濮以裳裹首而荷以走曰．得華登矣．遂敗華氏．于新里．翟僂新居于新里．既戰．說甲于公．而歸華姓居于公里．亦如之．十一月．癸未．公子城以晉師至．曹翰胡會晉荀吳．齊苑何忌．衛公子朝．救宋．丙戌．與華氏戰于赭丘．鄭翩願為鸛．其御願為鵝．子祿御公子城．莊堇為右．于犨御呂封人．華豹張匄為右．相遇．城還．華豹曰．城也．城怒．而反之．將注豹．則關矣．曰．平公之靈．尚輔相余．豹射出其間．將注．則又關矣．曰．不狎鄙．抽矢．城射之．殪．張匄抽殳而下．射之．折股．扶伏而擊之．折軫．又射之．死．干犨請一矢．城曰．余言汝於君．封曰．不死伍乘．軍之大刑也．干刑而從子．君焉用之．子速諸．乃射之．殪．大敗華氏．圍諸南里．華亥搏膺而呼．見華貙曰．吾為欒氏矣．貙曰．子無我迋．不幸而後亡．使華登如楚乞師．華貙以車十五乘．徒七十人．犯師而出．食於睢上．哭而送之．乃復入．楚薳越帥師．將逆華氏．大宰犯諫曰．諸侯唯宋事其君．今又爭國．釋君而臣是助．無乃不可乎．王曰．而告我也．後既許之矣．

蔡侯朱出奔楚．費無極取貨於東國．而謂蔡人曰．朱不用命於楚．君王將立東國．若不先從王欲．楚必圍蔡．蔡人懼．出朱而立東國．朱愬于楚．楚子將討蔡．無極曰．平侯與楚有盟．故封其子．有二心．故廢之．靈王殺隱大子．其子與君同惡．德君必甚．又使立之．不亦可乎．且廢置在君．蔡無他矣．

公如晉．及河鼓叛晉．晉將伐鮮虞．故辭公．

昭公二十二年
經二十有二年．

春．齊侯伐莒．宋．華亥．向寧．華定．自宋南里出奔楚．大蒐于昌間．

夏．四月．乙丑．天王崩．六月．叔鞅如京師葬景王．王室亂．劉子．單子．以王猛居于皇．

秋．劉子．單子．以王猛入于王城．

冬．十月．王子猛卒．

十有二月．癸酉．朔．日有食之．

傳二十二年．

春．王二月．甲子．齊北郭啟帥師伐莒．莒子將戰．苑羊牧之諫曰．齊帥賤．其求不多．不如下之．大國不可怒也．弗聽．敗齊師于壽餘．齊侯伐莒．莒子行成．司馬灶如莒蒞盟．莒子如齊蒞盟．盟于稷門之外．莒於是乎大惡其君．

楚薳越使告于宋曰．寡君聞君有不令之臣．為君憂．無寧以為宗羞．寡君請受而戮之．對曰．孤不佞不能媚於父兄．以為君憂．拜命之辱．抑君臣曰戰．君曰．余必臣是助．亦唯命．人有言曰．唯亂門之無過．君若惠保敝邑．無亢不衷．以獎亂人．孤之望也．唯君圖之．楚人患之．諸侯之戍謀曰．若華氏知困而致死．楚恥無功而疾戰．非吾利也．不如出之．以為楚功．其亦能無為也．巳．救宋而除其害．又何求．乃固請出之．宋人從之．己巳．宋華亥．向寧．華定．華貙．華登．皇奄傷．省臧．士平．出奔楚．宋公使公孫忌為大司馬．邊卬為大司徒．樂祁為司馬．仲幾為左師．樂大心為右師．樂輓為大司寇．以靖國人．

王子朝．賓起．有寵於景王．王與賓孟說之．欲立之．劉獻公之庶子伯蚡事單穆公．惡賓孟之為人也．願殺之．又惡王子朝之言．以為亂．願去之．賓孟適郊．見雄雞自斷其尾．問之侍者曰．自憚其犧也．遽歸告王．且曰．雞其憚為人用乎．人異於是．犧者實用人．人犧實難．己犧何害．王弗應．夏．四月．王田北山．使公卿皆從．將殺單子．劉子．王有心疾．乙丑．崩于榮錡氏．戊辰．劉子摯卒．無子．單子立劉蚡．五月．庚辰．見王．遂攻賓起．殺之．盟群王子于單氏．

晉之取鼓也．既獻而反鼓子焉．又叛於鮮虞．六月．荀吳略東陽．使師偽糴者．負甲以息於昔陽之門外．遂襲鼓滅之．以鼓子鳶鞮歸．使涉佗守之．

丁巳葬景王王子朝因舊官百工之喪職秩者．與靈景之族以作亂．帥郊要餞之甲．以逐劉子．壬戌．劉子奔揚．單子逆悼王于莊宮．以歸．王子還．夜取王以如莊宮．癸亥．單子出．王子還與召莊公謀曰．不殺單旗．不捷．與之重盟．必來背盟．而克者多矣．從之．樊頃子曰．非言也．必不克．遂奉王以追單子．及領．大盟而復．殺摯荒以說．劉子如劉．單子亡．乙丑．奔于平畤．群王子追之．單子殺還．姑．發．弱．鬷．延．定．稠．子朝奔京．丙寅．伐之．京人奔山．劉子入于王城．辛未．鞏簡公敗績于京．乙亥．甘平公亦敗焉．叔鞅至自京師．言王室之亂也．閔馬父曰．子朝必不克．其所與者．天所廢也．單子欲告急於晉．秋．七月．戊寅．以王如平畤．遂如圃車．次于皇．劉子如劉．單子使王子處守于王城．盟百工于平宮．辛卯．鄩肸伐皇．大敗．獲鄩肸．壬辰．焚諸王城之市．八月．辛酉．司徒醜以王師敗績于前城．百工叛．己巳．伐單氏之宮．敗焉．庚午．反伐之．辛未．伐東圉．冬．十月．丁巳．晉籍談．荀躒．帥九州之戎．及焦瑕溫原之帥．以納王于王城．庚申．單子劉蚡以王師敗績于郊前．城人敗陸渾于社．十一月．乙酉．王子猛卒．不成喪也．己丑．敬王即位．館于子旅氏．

十二月．庚戌．晉籍談．荀躒．賈辛．司馬督．帥師軍于陰．于侯氏．于谿泉．次于社．王師軍于氾．于解．次于任人．閏月．晉箕遺．樂徵．右行詭．濟師．取前城．軍其東南．王師軍于京楚．辛丑．伐京．毀其西南．

昭公二十三年
經二十有三年．

春．王正月．叔孫婼如晉．癸丑．叔鞅卒．晉人執我行人叔孫婼．晉人圍郊．

夏．六月．蔡侯東國卒于楚．

秋．七月．莒子庚輿來奔．戊辰．吳敗頓胡．沈．蔡．陳．許．之師于雞父．胡子髡．沈子逞．滅獲陳夏齧．天王居于狄．泉尹氏立王子朝．

八月．乙未．地震．

冬．公如晉．至河．有疾．乃復．

傳二十三年．

春．王正月．壬寅．朔．二師圍郊．癸卯．郊鄩潰．丁未．晉師在平陰．王師在澤邑．王使告間．庚戌還．

邾人城翼．還．將自離姑．公孫鉏曰．魯將御我．欲自武城還．循山而南。徐鉏、丘弱、茅地，曰：道下遇雨．將不出．是不歸也．遂自離姑。武城人塞其前．斷其後之木而弗殊．邾師過之．乃推而蹙之．遂取邾師．獲鉏、弱、地，邾人愬于晉．晉人來討．叔孫婼如晉．晉人執之．書曰．晉人執我行人叔孫婼．言使人也．晉人使與邾大夫坐．叔孫曰．列國之卿．當小國之君．固周制也．邾又夷也．寡君之命介子服回在．請使當之．不敢廢周制故也．乃不果坐．韓宣子使邾人取其眾．將以叔孫與之．叔孫聞之．去眾與兵而朝．士彌牟謂韓宣子曰．子弗良圖．而以叔孫與其讎．叔孫必死之．魯亡叔孫．必亡邾．邾君亡國．將焉歸．子雖悔之．何及．所謂盟主．討違命也．若皆相執．焉用盟主．乃弗與．使各居一館．士伯聽其辭．而愬諸宣子．乃皆執之．士伯御叔孫．從者四人．過邾館以如吏．先歸邾子．士伯曰．以芻蕘之難．從者之病．將館子於都．叔孫旦而立．期焉．乃館諸箕．舍子服昭伯於他邑．范獻子求貨於叔孫．使請冠焉．取其冠法．而與之兩冠．曰．盡矣．為叔孫故．申豐以貨如晉．叔孫曰．見我．吾告女所行貨．見而不出．吏人之與叔孫居於箕者．請其吠狗．弗與．及將歸．殺而與之食之．叔孫所館者．雖一日．必葺其牆屋．去之如始至．

夏．四月．乙酉．單子取訾．劉子取牆人．直人．六月．壬午．王子朝入于尹．癸未．尹圉誘劉佗殺之．丙戌．單子從阪道．劉子從尹道．伐尹．單子先至而敗．劉子還．己丑．召伯奐．南宮極．以成周人戍尹．庚寅．單子．劉子．樊齊．以王如劉．甲午．王子朝入于王城．次于左巷．秋．七月．戊申．鄩羅納諸莊宮．尹辛敗劉師于唐．丙辰．又敗諸鄩．甲子．尹辛取西闈．丙寅．攻蒯．蒯潰．

莒子庚輿虐而好劍．苟鑄劍．必試諸人．國人患之．又將叛．齊烏存帥國人以逐之．庚輿將出．聞烏存執殳而立於道左．懼．將止死．苑羊牧之曰．君過之．烏存以力聞可矣．何必以弒君成名．遂來奔．齊人納郊公．

吳人伐州來．楚薳越帥師．及諸侯之師．奔命救州來．吳人禦諸鍾離．子瑕卒．楚師熸．吳公子光曰．諸侯從於楚者眾．而皆小國也．畏楚而不獲巳．是以來．吾聞之曰．作事威克其愛．雖小必濟．胡沈之君幼而狂．陳大夫齧壯而頑．頓與許蔡疾楚政．楚令尹死．其師熸．帥賤多寵．政令不壹．七國同役而不同心．帥賤而不能整．無大威命．楚可敗也．若分師先以犯胡沈與陳．必先奔．三國敗．諸侯之師乃搖心矣．諸侯乖亂．楚必大奔．請先者去備薄威．後者敦陳整旅．吳子從之．戊辰．晦．戰于雞父．吳子以罪人三千．先犯胡沈與陳．三國爭之．吳為三軍以繫於後．中軍從王．光帥右．掩餘帥左．吳罪之人．或奔或止．三國亂．吳師擊之．三國敗．獲胡沈之君．及陳大夫．舍胡沈之囚．使奔許與蔡頓．曰．吾君死矣．師譟而從之．三國奔．楚師大奔．書曰．胡子髡．沈子逞．滅．獲陳夏齧．君臣之辭也．不言戰．楚未陳也．

八月．丁酉．南宮極震．萇弘謂劉文公曰．君其勉之．先君之力可濟也．周之亡也．其三川震．今西王之大臣亦震．天棄之矣．東王必大克．

楚大子建之母在．召吳人而啟之．冬．十月．甲申．吳大子諸樊入．取楚夫人．與其寶器以歸．楚司馬薳越追之．不及．將死．眾曰．請遂伐吳以徼之．薳越曰．再敗君師．死且有罪．亡君夫人．不可以莫之死也．乃縊於薳澨．

公為叔孫故如晉．及河．有疾而復．

楚囊瓦為令尹．城郢．沈尹戌曰．子常必亡郢．苟不能衛．城無益也．古者天子守在四夷．天子卑．守在諸侯．諸侯守在四鄰．諸侯卑．守在四竟．慎其四竟．結其四援．民狎其野．三務成功．民無內憂．而又無外懼．國焉用城．今吳是懼．而城於郢．守巳小矣．卑之不獲．能無亡乎．昔梁伯溝其公宮而民潰．民棄其上．不亡何待．夫正其疆埸．脩其土田．險其走集．親其民人．明其伍候．信其鄰國．慎其官守．守其交禮．不僭不貪．不懦不耆．完其守備．以待不虞．又何畏矣．詩曰．無念爾祖．聿脩厥德．無亦監乎．若敖蚡冒．至于武文．土不過同．慎其四竟．猶不城郢．今土數圻而郢是城．不亦難乎．

昭公二十四年
經二十四年．

春．王三月．丙戌．仲孫貜卒．婼至自晉．

夏．五月．乙未．朔．日有食之．

秋．八月．大雩．丁酉．杞伯郁釐卒．

冬．吳滅巢．葬杞平公．

傳二十四年．

春．王正月．辛丑．召簡公．南宮嚚．以甘桓公見王子朝．劉子謂萇弘曰．甘氏又往矣．對曰．何害．同德度義．大誓曰．紂有億兆夷人．亦有離德．余有亂臣十人．同心同德．此周所以興也．君其務德．無患無人．戊午．王子朝入于鄔．

晉士彌牟逆叔孫于箕．叔孫使梁其脛待于門內．曰．余左顧而欬．乃殺之．右顧而笑．乃止．叔孫見士伯．士伯曰．寡君以為盟主之故．是以久子．不腆敝邑之禮．將致諸從者．使彌牟逆吾子．叔孫受禮而歸．二月．婼至自晉．尊晉也．

三月．庚戌．晉侯使士景伯蒞問周故．士伯立于乾祭．而問於介眾．晉人乃辭王子朝．不納其使．

夏．五月．乙未．朔．日有食之．梓慎曰．將水．昭子曰．旱也．日過分．無陽猶不克．克必甚．能無旱乎．陽不克莫．將積聚也．

六月．壬申．王子朝之師．攻瑕及杏．皆潰．鄭伯如晉．子大叔相．見范獻子．獻子曰．若王室何．對曰．老夫其國家不能恤．敢及王室．抑人亦有言曰．嫠不恤其緯．而憂宗周之隕．為將及焉．今王室實蠢蠢焉．吾小國懼矣．然大國之憂也．吾儕何知焉．吾子其早圖之．詩曰．缾之罄矣．惟罍之恥．王室之不寧．晉之恥也．獻子懼．而與宣子圖之．乃徵會於諸侯．期以明年．

秋．八月．大雩．旱也．

冬．十月．癸酉．王子朝用成周之寶珪于河．甲戌．津人得諸河上．陰不佞以溫人南侵．拘得玉者．取其玉．將賣之．則為石．王定而獻之．與之東訾．

楚子為舟師．以略吳疆．沈尹戌曰．此行也．楚必亡邑．不撫民而勞之．吳不動而速之．吳踵楚．而疆埸無備．邑能無亡乎．越大夫胥犴勞王於豫章之汭．越公子倉歸王乘舟．倉及壽夢帥師從王．王及圉陽而還．吳人踵楚．而邊人不備．遂滅巢及鍾離而還．沈尹戌曰．亡郢之始．於此在矣．王壹動而亡二姓之帥．幾如是而不及郢．詩曰．誰生厲階．至今為梗．其王之謂乎．

昭公二十五年
經二十有五年．

春．叔孫婼如宋．

夏．叔詣會晉趙鞅．宋樂大心．衛北宮喜．鄭游吉．曹人．邾人．滕人．薛人．小邾人．于黃父．有鴝鵒來巢．

秋．七月．上辛．大雩．季辛．又雩．

九月．巳月己亥．公孫于齊．次于陽州．齊侯唁公于野井．

冬．十月．戊辰．叔孫婼卒．

十有一月．己亥．宋公佐卒于曲棘．

十有二月．齊侯取鄆．

傳二十五年．

春．叔孫婼聘于宋．桐門右師見之．語卑宋大夫．而賤司城氏．昭子告其人曰．右師其亡乎．君子貴其身．而後能及人．是以有禮．今夫子卑其大夫．而賤其宗．是賤其身也．能有禮乎．無禮必亡．宋公享昭子．賦新宮．昭子賦車轄．明日宴．飲酒樂．宋公使昭子右坐．語相泣也．樂祁佐退而告人曰．今茲君與叔孫．其皆死乎．吾聞之．哀樂而樂哀．皆喪心也．心之精爽．是謂魂魄．魂魄去之．何以能久．

季公若之姊為小邾夫人．生宋元夫人．生子．以妻季平子．昭子如宋聘．且逆之．公若從．謂曹氏勿與．魯將逐之．曹氏告公．公告樂祁．樂祁曰．與之如是．魯君必出．政在季氏三世矣．魯君喪政四公矣．無民而能逞其志者．未之有也．國君是以鎮撫其民．詩曰．人之云亡．心之憂矣．魯君失民焉．焉得逞其志．靖以待命猶可．動必憂．

夏．會于黃父．謀王室也．趙簡子令諸侯之大夫輸王粟．具戌人．曰．明年將納王．子大叔見趙簡子．簡子問揖讓周旋之禮焉．對曰．是儀也．非禮也．簡子曰．敢問何謂禮．對曰．吉也聞諸先大夫子產曰．夫禮．天之經也．地之義也．民之行也．天地之經．而民實則之．則天之明．因地之性．生其六氣．用其五行．氣為五味．發為五色．章為五聲．淫則昏亂．民失其性．是故為禮以奉之．為六畜．五牲．三犧．以奉五味．為九文．六采．五章．以奉五色．為九歌．八風．七音．六律．以奉五聲．為君臣上下．以則地義．為夫婦外內．以經二物．為父子．兄弟．姑姊．甥舅．昏媾．姻亞．以象天明．為政事．庸力行務．以從四時．為刑罰．威獄．使民畏忌．以類其震曜殺戮．為溫．慈．惠．和．以效天之生殖．長育．民有好惡喜怒哀樂．生于六氣．是故審則宜類．以制六志．哀有哭泣．樂有歌舞．喜有施舍．怒有戰鬥．喜生於好．怒生於惡．是故審行信令．禍福賞罰．以制死生．生．好物也．死．惡物也．好物樂也．惡物哀也．哀樂不失．乃能協于天地之性．是以長久．簡子曰．甚哉禮之大也．對曰．禮上下之紀．天地之經緯也．民之所以生也．是以先王尚之．故人之能自曲直以赴禮者．謂之成人．大不亦宜乎．簡子曰．鞅也．請終身守此言也．

宋樂大心曰．我不輸粟．我於周為客．若之何使客．晉士伯曰．自踐土以來．宋何役之不會．而何盟之不同．曰．同恤王室．子焉得辟之．子奉君命以會大事．而宋背盟．無乃不可乎．右師不敢對．受牒而退．士伯告簡子曰．宋右師必亡．奉君命以使．而欲背盟以干盟主．無不祥大焉．有鴝鵒來巢．書所無也．師己曰．異哉．吾聞文武之世．童謠有之曰．鴝之鵒之．公出辱之．鴝鵒之羽．公在外野．往饋之馬．鴝鵒跦跦．公在乾侯．徵褰與襦．鴝鵒之巢．遠哉遙遙．稠父喪勞．宋父以驕．鴝鵒鴝鵒．往歌來哭．童謠有是．今鴝鵒來巢．其將及乎．

秋．書再雩．旱甚也．

初．季公鳥娶妻於齊．鮑文子．生甲．公鳥死．季公亥．與公思展．與公鳥之臣申夜姑．相其室．及季姒與饔人檀通．而懼．乃使其妾抶己．以示秦遄之妻．曰．公若欲使余．余不可而抶余．又訴於公甫．曰．展與夜姑將要余．秦姬以告公之．公之與公甫告平子．平子拘展於卞．而執夜姑．將殺之．公若泣而哀之．曰．殺是．是殺余也．將為之請．平子使豎勿內．日中不得請．有司逆命．公之使速殺之．故公若怨平子．季郈之雞鬥．季氏介其雞．郈氏為之金距．平子怒．益宮於郈氏．且讓之．故郈昭伯亦怨平子．臧昭伯之從弟會．為讒於臧氏．而逃於季氏．臧氏執旃．平子怒．拘臧氏老．將褅於襄公．萬者二人．其眾萬於季氏．臧孫曰．此之謂不能庸先君之廟．大夫遂怨平子．公若獻弓於公為．且與之出射於外．而謀去季氏．公為告公果．公賁．公果．公賁．使侍人僚柤告公．公寢．將以戈擊之．乃走．公曰．執之．亦無命也．懼而不出．數月不見．公不怒．又使言．公執戈以懼之．乃走．又使言．公曰．非小人之所及也．公果自言．公以告臧孫．臧孫以難．告郈孫．郈孫以可勸．告子家懿伯．懿伯曰．讒人以君徼幸．事若不克．君受其名．不可為也．舍民數世以求克．事不可必也．且政在焉．其難圖也．公退之．辭曰．臣與聞命矣．言若洩．臣不獲死．乃館於公．叔孫昭子如闞．公居於長府．九月．戊戌．伐季氏．殺公之于門．遂入之．平子登臺而請．曰．君不察臣之罪．使有司討臣以干戈．臣請待於沂上以察罪弗許．請囚于費．弗許．請以五乘亡．弗許．子家子曰．君其許之．政自之出久矣．隱民多取食焉．為之徒者眾矣．日入慝作．弗可知也．眾怒不可蓄也．蓄而弗治．將薀．薀蓄民將生心．生心同求將合．君必悔之．弗聽．郈孫曰．必殺之．公使郈孫逆孟懿子．叔孫氏之司馬鬷戾．言於其眾．曰．若之何．莫對．又曰．我家臣也．不敢知國．凡有季氏與無於我孰利．皆曰．無季氏．是無叔孫氏也．鬷戾曰．然則救諸．帥徒以往．陷西北隅以入．公徒釋甲．執冰而踞．遂逐之．孟氏使登西北隅．以望季氏．見叔孫氏之旌．以告．孟氏執郈昭伯．殺之于南門之西．遂伐公徒．子家子曰．諸臣偽劫君者．而負罪以出．君止．意如之事君也．不敢不改．公曰．余不忍也．與臧孫如墓謀．遂行．己亥．公孫于齊．次于陽州．齊侯將唁公于平陰．公先至于野井．齊侯曰．寡人之罪也．使有司待於平陰．為近故也．書曰．公孫于齊次于陽州．齊侯唁公于野井．禮也．將求於人．則先下之．禮之善物也．齊侯曰．自莒疆以西．請致千社．以待君命．寡人將帥敝賦．以從執事．唯命是聽．君之憂．寡人之憂也．公喜．子家子曰．天祿不再．天若胙君．不過周公．以魯足矣．失魯而以千社為臣．誰與之立．且齊君無信．不如早之．晉弗從．臧昭伯率從者將盟．載書曰．戮力壹心．好惡同之．信罪之有無．繾綣從公．無通外內．以公命示子家子．子家子曰．如此．吾不可以盟羈也．不佞．不能與二三子同心．而以為皆有罪．或欲通外內．且欲去君．二三子好亡而惡定．焉可同也．陷君於難．罪孰大焉．通外內而去君．君將速入．弗通何為．而何守焉．乃不與盟．昭子自闞歸．見平子．平子稽顙曰．子若我何．昭子曰．人誰不死．子以逐君成名．子孫不忘．不亦傷乎．將若子何．平子曰．苟使意如得改事君．所謂生死而肉骨也．昭子從公于齊．與公言．子家子命適公館者執之．公與昭子言於幄內．曰．將安眾而納公．公徒將殺昭子．伏諸道．左師展告公．公使昭子自鑄歸．平子有異志．冬．十月．辛酉．昭子齊於其寢．使祝宗祈死．戊辰．卒．左師展將以公乘馬而歸．公徒執之．

壬申．尹文公涉于鞏．焚東訾．弗克．

十一月．宋公元公將為公故如晉．夢大子欒即位於廟．已與平公．服而相之．旦召六卿．公曰．寡人不佞．不能事父兄．以為二三子憂．寡人之罪也．若以群子之靈．獲保首領以歿．唯是楄柎所以藉幹者．請無及先君．仲幾對曰．君若以社稷之故．私降昵宴．群臣弗敢知．若夫宋國之法．死生之度．先君有命矣．群臣以死守之．弗敢失隊．臣之失職．常刑不赦．臣不忍其死．君命祗辱．宋公遂行．己亥．卒于曲棘．

十二月．庚辰．齊侯圍鄆．

初．臧昭伯如晉．臧會竊其寶龜僂句．以卜為信與僭．僭吉．臧氏老將如晉問．會請往．昭伯問家故．盡對．及內子與母弟叔孫．則不對．再三問．不對．歸．及郊．會逆．問．又如初．至．次於外而察之．皆無之．執而戮之．逸奔郈．郈魴假使為賈正焉．計於季氏．臧氏使五人．以戈楯伏諸桐汝之閭．會出逐之．反奔．執諸季氏中門之外．平子怒曰．何故以兵入吾門．拘臧氏老．季臧有惡．及昭伯從公．平子立臧會．會曰．僂句不余欺也．

楚子使薳射城州屈．復茄人焉．城丘皇．遷訾人焉．使熊相禖郭巢．季然郭卷．子大叔聞之．曰．楚王將死矣．使民不安其土．民必憂．憂將及王．弗能久矣．

昭公二十六年
經二十有六年．

春．王正月．葬宋元公．

三月．公至自齊．居于鄆．

夏．公圍成．

秋．公會齊侯．莒子．邾子．杞伯．盟于鄟陵．公至自會．居于鄆．

九月．庚申．楚子居卒．

冬．十月．天王入于成周．尹氏．召伯．毛伯．以王子朝奔楚．

傳二十六年．

春．王正月．庚申．齊侯取鄆．葬宋元公．如先君．禮也．

三月．公至自齊．處于鄆．言魯地也．

夏．齊侯將納公．命無受魯貨．申豐從女賈．以幣錦二兩．縛一如瑱．適齊師．謂子猶之人高齮．能貨子猶．為高氏後．粟五千庾．高齮以錦示子猶．子猶欲之．齮曰．魯人買之．百兩一布．以道之不通．先入幣財．子猶受之．言於齊侯曰．群臣不盡力于魯君者．非不能事君也．然據有異焉．宋元公為魯君如晉．卒於曲棘．叔孫昭子求納其君．無疾而死．不知天之棄魯耶．抑魯君有罪於鬼神．故及此也．君若待于曲棘．使群臣從魯君以卜焉．若可．師有濟也．君而繼之．茲無敵矣．若其無成．君無辱焉．齊侯從之．使公子鉏帥師從公成大夫．公孫朝謂平子曰．有都以衛國也．請我受師．許之．請納質．弗許．曰．信女足矣．告於齊師曰．孟氏．魯之敝室也．用成已甚．弗能忍也．請息肩于齊．齊師圍成．成人伐齊師之飲馬于淄者．曰．將以厭眾．魯成備而後告．曰．不勝眾．師及齊師戰于炊鼻．齊子淵捷從洩聲子．射之中楯瓦．繇朐汏．輈匕入者三寸．聲子射其馬．斬鞅．殪．改駕人以為鬷戾也．而助之．子車曰．齊人也．將擊子車．子車射之．殪．其御曰．又之．子車曰．眾可懼也．而不可怒也．子囊帶從野洩．叱之．洩曰．軍無私怒．報乃私也．將亢子．又叱之．亦叱之．冉豎射陳武子．中手．失弓而罵．以告平子曰．有君子白皙．鬒鬚眉．甚口．平子曰．必子彊也．無乃亢諸．對曰．謂之君子．何敢亢之．林雍羞為顏鳴右．下．苑何忌取其耳．顏鳴去之．苑子之御曰．視下顧．苑子刜林雍．斷其足．鑋而乘於他車以歸．顏鳴三入齊師．呼曰．林雍乘．

四月．單子如晉告急．

五月．戊午．劉人敗王城之師于尸氏．戊辰．王城人．劉人．戰于施谷．劉師敗績．

秋．盟于剸陵．謀納公也．

七月．己巳．劉子以王出．庚午．次于渠．王城人焚劉．丙子．王宿于褚氏．丁丑．王次于萑谷．庚辰．王入于胥靡．辛巳．王次于滑．晉知躒．趙鞅．帥師納王．使汝寬守關塞．

九月．楚平王卒．令尹子常欲立子西．曰．大子壬弱．其母非適也．王子建實聘之．子西長而好善．立長則順．建善則治．王順國治．可不務乎．子西怒曰．是亂國而惡君王也．國有外援．不可瀆也．王有適嗣．不可亂也．敗親速讎亂嗣不祥．我受其名．賂吾以天下．吾滋不從也．楚國何為．必殺令尹．令尹懼．乃立昭王．

冬．十月．丙申．王起師于滑．辛丑．在郊．遂次于尸．

十一月．辛酉．晉師克鞏．召伯盈逐王子朝．王子朝及召氏之族．毛氏得．尹氏固．南宮嚚．奉周之典籍．以奔楚．陰忌奔莒以叛．召伯逆王于尸．及劉子單子盟．遂軍圉澤．次于隄上．癸酉．王入于成周．甲戌．盟于襄宮．晉師成公般戍周而還．

十二月．癸未．王入于莊宮．王子朝使告于諸侯曰．昔武王克殷．成王靖四方．康王息民．並建母弟．以蕃屏周．亦曰．吾無專享文武之功．且為後人之迷敗傾覆．而溺入于難．則振救之．至于夷王．王愆于厥身．諸侯莫不並走其望．以祈王身．至于厲王．王心戾虐．萬民弗忍．居王于彘．諸侯釋位．以間王政．宣王有志．而後效官．至于幽王．天不弔周．王昏不若．用愆厥位．攜王奸命．諸侯替之．而建王嗣．用遷郟鄏．則是兄弟之能用力於王室也．至于惠王．天不靖周．生頹禍心．施于叔帶．惠襄辟難．越去王都．則有晉鄭．咸黜不端．以綏定王家．則是兄弟之能率先王之命也．在定王六年．秦人降妖．曰．周其有髭王．亦克能脩其職．諸侯服享．二世共職．王室其有間王位．諸侯不圖．而受其亂災．至于靈王．生而有髭．王甚神聖．無惡於諸侯．靈王景王．克終其世．今王室亂．單旗．劉狄．剝亂天下．壹行不若．謂先王何常之有．唯余心所命．其誰敢請之．帥群不弔之人．以行亂于王室．侵欲無厭．規求無度．貫瀆鬼神．慢棄刑法．倍奸齊盟．傲很威儀．矯誣先王．晉為不道．是攝是贊．思肆其罔極．茲不穀震盪播越．竄在荊蠻．未有攸厎．若我一二兄弟甥舅．獎順天法．無助狡猾．以從先王之命．毋速天罰．赦圖不穀．則所願也．敢盡布其腹心．及先王之經．而諸侯實深圖之．昔先王之命曰．王后無適．則擇立長．年鈞以德．德鈞以卜．王不立愛．公卿無私．古之制也．穆后及大子壽．早天即世．單劉贊私立少．以間先王．亦唯伯仲叔季圖之．閔馬父聞子朝之辭曰．文辭以行禮也．子朝干景之命．遠晉之大．以專其志．無禮甚矣．文辭何為．齊有彗星．齊侯使禳之．晏子曰．無益也．祇取誣焉．天道不諂不貳．其命若之何．禳之．且天之有彗也．以除穢也．君無穢德．又何禳焉．若德之穢．禳之何損．詩曰．惟此文王．小心翼翼．昭事上帝．聿懷多福．厥德不回．以受方國．君無違德．方國將至．何患於彗．詩曰．我無所監．夏后及商．用亂之故．民卒流亡．若德回亂．民將流亡．祝史之為．無能補也．公說．乃止．齊侯與晏子坐于路寢．公歎曰．美哉室．其誰有此乎．晏子曰．敢問何謂也．公曰．吾以為在德．對曰．如君之言．其陳氏乎．陳氏雖無大德．而有施於民．豆區釜鍾之數．其取之公也薄．其施之民也厚．公厚斂焉．陳氏厚施焉．民歸之矣．詩曰．雖無德與女．式歌且舞．陳氏之施．民歌舞之矣．後世若少惰陳氏而不亡．則國其國也已．公曰．善哉．是可若何．對曰．唯禮可以已之．在禮家施不及國．民不遷晨．不移工．賈不變士．不濫官．不滔大夫．不收公利．公曰．善哉．我不能矣．吾今而後知禮之可以為國也．對曰．禮之可以為國也久矣．與天地並．君令臣共．父慈子孝．兄愛弟敬．夫和妻柔．姑慈婦聽．禮也．君令而不違．臣共而不貳．父慈而教．子孝而箴．兄愛而友．弟敬而順．夫和而義．妻柔而正．姑慈而從．婦聽而婉．禮之善物也．公曰善哉．寡人今而後聞此．禮之上也．對曰．先王所稟於天地．以為其民也．是以先王上之．

昭公二十七年
經二十有七年．

春．公如齊．公至自齊．居于鄆．

夏．四月．吳弒其君僚．楚殺其大夫郤宛．

秋．晉士鞅．宋樂祁犁．衛北宮喜．曹人．邾人．滕人．會于扈．

冬．十月．曹伯午卒．邾快來奔．公如齊．公至自齊．居于鄆．

傳二十七年．

春．公如齊．公至自齊．處于鄆．言在外也．吳子欲因楚喪而伐之．使公子掩餘．公子燭庸．帥師圍潛．使延州來季子聘于上國．遂聘于晉．以觀諸侯．楚莠尹然．工尹麇．帥師救潛．左司馬沈尹戌．帥都君子與王馬之屬．以濟師．與吳師遇于窮．令尹子常以舟師及沙汭而還．左尹郤宛．工尹壽．帥師至于潛．吳師不能退．吳公子光曰．此時也．弗可失也．告鱄設諸曰．上國有言曰．不索何獲．我王嗣也．吾欲求之．事若克．季子雖至．不吾廢也．鱄設諸曰．王可弒也．母老子弱．是無若我何．光曰．我爾身也．

夏．四月．光伏甲於堀室而享王．王使甲坐於道．及其門．門階戶席．皆王親也．夾之以鈹．羞者獻體改服於門外．執羞者坐行而入．執鈹者夾承之．及體以相授也．光偽足疾．入于堀室．鱄設諸寘劍於魚中以進．抽劍刺王．鈹交於胸．遂弒王．闔廬以其子為卿．季子至曰．苟先君無廢祀．民人無廢主．社稷有奉．國家無傾．乃吾君也．吾誰敢怨．哀死事生．以待天命．非我生亂．立者從之．先人之道也．復命哭墓．復位而待．吳公子掩餘奔徐．公子燭庸奔鍾吾．楚師聞吳亂而還．郤宛直而和．國人說之．鄢將師為右領．與費無極比而惡之．令尹子常賄而信讒．無極譖郤宛焉．謂子常曰．子惡欲飲子酒．又謂子惡．令尹欲飲酒於子氏．子惡曰．我賤人也．不足以辱令尹．令尹將必來辱．為惠巳甚．吾無以酬之．若何．無極曰．令尹好甲兵．子出之．吾擇焉．取五甲五兵．曰．寘諸門．令尹至．必觀之．而從以酬之．及饗日．帷諸門左．無極謂令尹曰．吾幾禍子．子惡將為子不利．甲在門矣．子必無往．且此役也．吳可以得志．子惡取賂焉而還．又誤群帥．使退其師．曰．乘亂不祥．吳乘我喪．我乘其亂．不亦可乎．令尹使視郤氏．則有甲焉．不往．召鄢將師而告之．將師退．遂令攻郤氏．且爇之．子惡聞之．遂自殺也．國人弗爇．令曰．不爇郤氏．與之同罪．或取一編菅焉．或取一秉稈焉．國人投之．遂弗爇也．令尹炮之．盡滅郤氏之族黨．殺陽令終．與其弟完．及佗．與晉．陳．及其子弟．晉陳之族．呼於國曰．鄢氏費氏．自以為王．專禍楚國．弱寡王室．蒙王與令尹．以自利也．令尹盡信之矣．國將如何．令尹病之．

秋．會于扈．令成周．且謀納公也．宋衛皆利納公．固請之．范獻子取貨於季孫．謂司城子梁與北宮貞子曰．季孫未知其罪．而君伐之．請囚請亡．於是乎不獲．君又弗克．而自出也．夫豈無備而能出君乎．季氏之復．天救之也．休公徒之怒．而啟叔孫氏之心．不然．豈其伐人而說甲執冰以游．叔孫氏懼禍之濫．而自同於季氏．天之道也．魯君守齊．三年而無成．季氏甚得其民．淮夷與之．有十年之備．有齊楚之援．有天之贊．有民之助．有堅守之心．有列國之權．而弗敢宣也．事君如在國．故鞅以為難．二子皆圖國者也．而欲納魯君．鞅之願也．請從二子以圍魯．無成．死之．二子懼．皆辭．乃辭小國．而以難復．孟懿子陽虎伐鄆．鄆人將戰．子家子曰．天命不慆久矣．使君亡者．必此眾也．天既禍之．而自福也．不亦難乎．猶有鬼神．此必敗也．嗚呼．為無望也夫．其死於此乎．公使子家子如晉．公徒敗于且知．楚郤宛之難．國言未已．進胙者莫不謗令尹．沈尹戌言於子常曰．夫左尹與中廄尹．莫知其罪．而子殺之．以興謗讟．至于今不已．戌也惑之．仁者殺人以掩謗．猶弗為也．今吾子殺人以興謗．而弗圖．不亦異乎．夫無極．楚之讒人也．民莫不知．去朝吳．出蔡侯宋．喪太子建．殺連尹奢．屏王之耳目．使不聰明．不然．平王之溫惠共儉．有過成莊．無不及焉．所以不獲諸侯．邇無及也．今又殺三不辜．以興大謗．幾及子矣．子而不圖．將焉用之．夫鄢將師矯子之命．以滅三族．國之良也．而不愆位．吳新有君．疆埸日駭．楚國若有大事．子其危哉．知者除讒以自安也．今子愛讒以自危也．甚矣其惑也．子常曰．是瓦之罪．敢不良圖．

九月．己未．子常殺費無極與鄢將師．盡滅其族．以說于國．謗言乃止．冬．公如齊．齊侯請饗之子家子曰．朝夕立於其朝．又何饗焉．其飲酒也．乃飲酒．使宰獻而請安．子仲之子曰重．為齊侯夫人．曰．請使重見．子家子乃以君出．

十二月．晉籍秦致諸侯之戍于周．魯人辭以難．

昭公二十八年
經二十有八年．

春．王三月．葬曹悼公．公如晉．次于乾侯．

夏．四月．丙戌．鄭伯寧卒．

六月．葬鄭定公．

秋．七月．癸巳．滕子寧卒．冬．葬滕悼公．

傳二十八年．

春．公如晉．將如乾侯．子家子曰．有求於人．而即其安．人孰矜之．其造於竟．弗聽．使請逆於晉．晉人曰．天禍魯國．君淹恤在外．君亦不使一個．辱在寡人．而即安於甥舅．其亦使逆君．使公復于竟而後逆之．晉祁勝與鄔臧通室．祁盈將執之．訪於司馬叔游．叔游曰．鄭書有之．惡直醜正．實蕃有徒．無道立矣．子懼不免．詩曰．民之多辟．無自立辟．姑已若何．盈曰．祁氏私有討．國何有焉．遂執之．祁勝賂荀躒．荀躒為之言於晉侯．晉侯執祁盈．祁盈之臣曰．鈞將皆死．憖使吾君聞勝與臧之死也以為快．乃殺之．

夏．六月．晉殺祁盈及楊食我．食我．祁盈之黨也．而助亂．故殺之．遂滅祁氏．羊舌氏．初．叔向欲娶於申公巫臣氏．其母欲娶其黨．叔向曰．吾母多而庶鮮．吾懲舅氏矣．其母曰．子靈之妻．殺三夫．一君．一子．而亡一國．兩卿矣．可無懲乎．吾聞之．甚美必有甚惡．是鄭穆少妃．姚子之子．子貉之妹也．子貉早死無後．而天鍾美於是．將必以是．大有敗也．昔有仍氏生女．黰黑．而甚美．光可以鑑．名曰玄妻．樂正后夔取之．生伯封．實有豕心．貪惏無饜．忿纇無期．謂之封豕．有窮后羿滅之．夔是以不祀．且三代之亡．共子之廢．皆是物也．女何以為哉．夫有尤物．足以移人．苟非德義．則必有禍．叔向懼．不敢取．平公強使取之．生伯石．伯石始生．子容之母走謁諸姑．曰．長叔姒生男．姑視之．及堂．聞其聲而還．曰．是豺狼之聲也．狼子野心．非是．莫喪羊舌氏矣．遂弗視．

秋．晉韓宣子卒．魏獻子為政．分祁氏之田．以為七縣．分羊舌氏之田．以為三縣．司馬彌牟為鄔大夫．賈辛為祁大夫．司馬烏為平陵大夫．魏戊為梗陽大夫．知徐吾為塗水大夫．韓固為馬首大夫．孟丙為盂大夫．樂霄為銅鞮大夫．趙朝為平陽大夫．僚安為楊氏大夫．謂賈辛．司馬烏．為有力於王室．故舉之．謂知徐吾．趙朝．韓固．魏戊．餘子之不失職．能守業者也．其四人者．皆受縣而後見於魏子．以賢舉也．魏子謂成鱄．吾與戊也縣．人其以我為黨乎．對曰．何也．戊之為人也．遠不忘君．近不偪同．居利思義．在約思純．有守心而無淫行．雖與之縣不亦可乎．昔武王克商．光有天下．其兄弟之國者．十有五人．姬姓之國者．四十人．皆舉親也．夫舉無他．唯善所在．親疏一也．詩曰．唯此文王．帝度其心．莫其德音．其德克明．克明克類．克長克君．王此大國．克順克比．比于文王．其德靡悔．既受帝祉．施于孫子．心能制義曰度．德正應和曰莫．照臨四方曰明．勤施無私曰類．教誨不倦曰長．賞慶刑威曰君．慈和遍服曰順．擇善而從之曰比．經緯天地曰文．九德不愆．作事無悔．故襲天祿．子孫賴之．主之舉也．近文德矣．所及其遠哉．賈辛將適其縣．見於魏子．魏子曰．辛來．昔叔向適鄭．鬷蔑惡欲觀叔向．從使之收器者．而往立於堂下．一言而善．叔向將飲酒．聞之曰．必鬷明也．下執其手．以上曰．昔賈大夫惡．娶妻而美．三年不言不笑．御以如皋．射雉獲之．其妻始笑而言．賈大夫曰．才之不可以已．我不能射．女遂不言不笑夫．今子少不颺．子若無言．吾幾失子矣．言不可以已也如是．遂如故知．今女有力於王室．吾是以舉女．行乎敬之哉．毋墮乃力．仲尼聞魏子之舉也．以為義．曰．近不失親．遠不失舉．可謂義矣．又聞其命賈辛也．以為忠．詩曰．永言配命．自求多福．忠也．魏子之舉也．義其命也．忠其長有後於晉國乎．

冬．梗陽人有獄．魏戊不能斷．以獄上其大宗．賂以女樂．魏子將受之．魏戊謂閻沒女寬曰．主以不賄．聞於諸侯．若受梗陽．人賄莫甚焉．吾子必諫．皆許諾．退朝待於庭．饋入召之．比置三歎．既食使坐．魏子曰．吾聞諸伯叔諺曰．唯食忘憂．吾子置食之間．三歎何也．同辭而對曰．或賜二小人酒．不夕食．饋之始至．恐其不足．是以歎．中置自咎曰．豈將軍食之．而有不足．是以再歎．及饋之畢．願以小人之腹．為君子之心．屬厭而已．獻子辭梗陽人．

昭公二十九年
經二十有九年．

春．公至自乾侯．居于鄆．齊侯使高張來唁公．公如晉．次于乾侯．

夏．四月．庚子．叔詣卒．

秋．七月．

冬．十月．鄆潰．

傳二十九年．

春．公至自乾侯．處于鄆．齊侯使高張來唁公．稱主君．子家子曰．齊卑君矣．君祇辱焉．公如乾侯．

三月．己卯．京師殺召伯盈．尹氏固．及原伯魯之子．尹固之復也．有婦人遇之周郊．尤之曰．處則勸人為禍．行則數日而反．是夫也．其過三歲乎．

夏．五月．庚寅．王子趙車入于鄻以叛．陰不佞敗之．平子每歲賈馬．具從者之衣屨．而歸之于乾侯．公執歸馬者賣之．乃不歸馬．衛侯來獻其乘馬．曰啟服．塹而死．公將為之櫝．子家子曰．從者病矣．請以食之．乃以幃裹之．公賜公衍羔裘．使獻龍輔於齊侯．遂入羔裘．齊侯喜．與之陽穀．公衍．公為．之生也．其母偕出．公衍先生．公為之母曰．相與偕出．請相與偕告．三日．公為生．其母先以告．公為為兄．公私喜於陽穀．而思於魯．曰．務人為此．禍也．且後生而為兄．其誣也久矣．乃黜之而以公．衍為大子．

秋．龍見于絳郊．魏獻子問於蔡墨曰．吾聞之．蟲莫知於龍．以其不生得也．謂之知．信乎．對曰．人實不知．非龍實知．古者畜龍．故國有豢龍氏．有御龍氏．獻子曰．是二氏者．吾亦聞之．而知其故．是何謂也．對曰．昔有飂叔安有裔子．曰董父實．甚好龍．能求其耆欲以飲食之．龍多歸之．乃擾畜龍以服事帝舜．帝賜之姓．曰董氏．曰豢龍．封諸鬷川．鬷夷氏其後也．故帝舜氏世有畜龍．及有夏孔甲．擾于有帝．帝賜之乘龍．河漢各二．各有雌雄．孔甲不能食．而未獲豢龍氏．有陶唐氏既衰．其後有劉累學擾龍于豢龍氏．以事孔甲．能飲食之．夏后嘉之．賜氏曰御龍．以更豕韋之後．龍一雌死．潛醢以食．夏后．夏后饗之．既而使求之．懼而遷于魯縣．范氏其後也．獻子曰．今何故無之．對曰．夫物物有其官．官脩其方．朝夕思之．一日失職．則死及之．失官不食．官宿其業．其物乃至．若泯棄之．物乃坻伏．鬱湮不育．故有五行之官．是謂五官．實列受氏姓．封為上公．祀為貴神．社稷五祀．是尊是奉．木正曰句芒．火正曰祝融．金正曰蓐收．水正曰玄冥．土正曰后土．龍．水物也．水官棄矣．故龍不生得．不然．周易有之．在乾之姤曰．潛龍勿用．其同人曰．見龍在田．其大有曰．飛龍在天．其夬曰．亢龍有悔．其坤曰．見群龍無首．吉．坤之剝曰．龍戰于野．若不朝夕見．誰能物之．獻子曰．社稷五祀．誰氏之五官也．對曰．少皞氏有四叔．曰重．曰該．曰脩．曰熙．實能金木及水．使重為句芒．該為蓐收．脩及熙為玄冥．世不失職．遂濟窮桑．此其三祀也．顓頊氏有子曰犁．為祝融．共工氏有子曰句龍．為后土．此其二祀也．后土為社．稷．田正也．有烈山氏之子曰柱．為稷．自夏以上祀之．周棄亦為稷．自商以來祀之．

冬．晉趙鞅．荀寅．帥師城汝濱．遂賦晉國一鼓鐵．以鑄刑鼎．著范宣子所謂刑書焉．仲尼曰．晉其亡乎．失其度矣．夫晉國將守唐叔之所受法度．以經緯其民．卿大夫以序守之．民是以能尊其貴．貴是以能守其業．貴賤不愆．所謂度也．文公是以作執秩之官．為被廬之法．以為盟主．今棄是度也．而為刑鼎．民在鼎矣．何以尊貴．貴何業之守．貴賤無序．何以為國．且夫宣子之刑．夷之蒐也．晉國之亂制也．若之何以為法．蔡史墨曰．范氏．中行氏．其亡乎．中行寅為下卿．而干上令．擅作刑器．以為國法．是法姦也．又加范氏．焉易之．亡也．其及趙氏．趙孟與焉．然不得已．若德可以免．

昭公三十年
經三十年．

春．王正月．公在乾侯．

夏．六月．庚辰．晉侯去疾卒．

秋．八月．葬晉頃公．

冬．十有二月．吳滅徐．徐子章羽奔楚．

傳三十年．

春．王正月．公在乾侯．不先書鄆與乾侯．非公．且徵過也．

夏．六月．晉頃公卒．

秋．八月．葬鄭游吉弔．且送葬．魏獻子使士景伯詰之．曰．悼公之喪．子西弔．子蟜送葬．今吾子無貳．何故．對曰．諸侯所以歸晉君．禮也．禮也者．小事大．大字小之謂．事大在共其時命．字小在恤其所無．以敝邑居大國之間．共其職貢．與其備御．不虞之患．豈忘共命．先王之制．諸侯之喪．士弔．大夫送葬．唯嘉好聘享．三軍之事．於是乎使卿．晉之喪事．敝邑之間．先君有所．助執紼矣．若其不間．雖士大夫．有所不獲數矣．大國之惠．亦慶其加．而不討其乏．明厎其情．取備而已．以為禮也．靈王之喪．我先君簡公在楚．我先大夫印段實往．敝邑之少卿也．王吏不討．恤所無也．今大夫曰．女盍從舊．舊有豐有省．不知所從．從其豐．則寡君幼弱．是以不共．從其省．則吉在此矣．唯大夫圖之．晉人不能詰．吳子使徐人執掩餘．使鍾吾人執燭庸．二公子奔楚．楚子大封而定其徙．使監馬尹大心逆吳公子．使居養．莠尹然．左司馬沈尹．戌城之．取於城父與胡田以與之．將以害吳也．子西諫曰．吳光新得國而親其民．視民如子．辛苦同之．將用之也．若好吳邊疆．使柔服焉．猶懼其至．吾又疆其讎．以重怒之．無乃不可乎．吳．周之冑裔也．而棄在海濱．不與姬通．今而始大．比于諸華．光又甚文．將自同於先王．不知天將以為虐乎．使翦喪吳國．而封大異姓乎．其抑亦將卒以祚吳乎．其終不遠矣．我盍姑億吾鬼神．而寧吾族姓．以待其歸．將焉用自播揚焉．王弗聽．吳子怒．

冬．十二月．吳子執鍾吳子．遂伐徐．防山以水之．己卯．滅徐．徐子章禹斷其髮．攜其夫人．以逆吳子．吳子唁而送之．使其邇臣從之．遂奔楚．楚沈尹戌帥師救徐．弗及．遂城夷．使徐子處之．吳子問於伍員曰．初而言伐楚．余知其可也．而恐其使余往也．又惡人之有余之功也．今余將自有之矣．伐楚何如．對曰．楚執政眾而乖．莫適任患．若為三師之肄焉．一師至．彼必皆出．彼出則歸．彼歸則出．楚必道敝．亟肄以罷之．多方以誤之．既罷而後以三軍繼之．必大克之．闔廬從之．楚於是乎始病．

昭公三十一年
經三十有一年．

春．王正月．公在乾侯．季孫意如會晉荀躒於適歷．

夏．四月．丁巳．薛伯穀卒．晉侯使荀躒唁公于乾侯．

秋．葬薛獻公．

冬．黑肱以濫來奔．

十有二月．辛亥．朔．日有食之．

傳三十一年．

春．王正月．公在乾侯．言不能外內也．晉侯將以師納公．范獻子曰．若召季孫而不來．則信不臣矣．然後伐之．若何．晉人召季孫．獻子使私焉．曰．子必來．我受其無咎．季孫意如會晉荀躒于適歷．荀躒曰．寡君使躒謂吾子．何故出君．有君不事．周有常刑．子其圖之．季孫練冠麻衣跣行．伏而對曰．事君．臣之所不得也．敢逃刑命．君若以臣為有罪．請囚于費．以待君之察也．亦唯君．若以先臣之故．不絕季氏．而賜之死．若弗殺弗亡．君之惠也．死且不朽．若得從君而歸．則固臣之願也．敢有異心．

夏．四月．季孫從知伯如乾侯．子家子曰．君與之歸．一慚之不忍．而終身慚乎．公曰．諾．眾曰．在一言矣．君必逐之．荀躒以晉侯之命唁公．且曰．寡君使躒以君命討於意如．意如不敢逃死．君其入也．公曰．君惠顧先君之好．施及亡人．將使歸．糞除宗祧．以事君．則不能見夫人已．所能見夫人者．有如河．荀躒掩耳而走．曰．寡君其罪之恐．敢與知魯國之難．臣請復於寡君．退而謂季孫．君怒未怠．子姑歸祭．子家子曰．君以一乘入于魯師．季孫必與君歸．公欲從之．眾從者脅公不得歸．薛伯穀卒．同盟故書．

秋．吳人侵楚．伐夷．侵潛六．楚沈尹戌帥師救潛．吳師還．楚師遷潛於南岡而還．吳師圍弦．左司馬戌．右司馬稽．帥師救弦．及豫章．吳師還．始用子胥之謀也．


冬．邾黑肱以濫來奔．賤而書名．重地故也．君子曰．名之不可不慎也如是夫．有所有名．而不如其已．以地叛．雖賤必書．地以名其人．終為不義．弗可滅已．是故君子動則思禮．行則思義．不為利回．不為義疚．或求名而不得．或欲蓋而名章．懲不義也．齊豹為衛司寇．守嗣大夫．作而不義．其書為盜．邾庶其．莒牟夷．邾黑肱．以土地出．求食而已．不求其名．賤而必書．此二物者．所以懲肆而去貪也．若艱難其身．以險危大人．而有名章徹．攻難之士．將奔走之．若竊邑叛君．以徼大利．而無名．貪冒之民．將寘力焉．是以春秋書齊豹曰．盜．三叛人名．以懲不義．數惡無禮．其善志也．故曰．春秋之稱．微而顯．婉而辨．上之人能使昭明．善人勸焉．淫人懼焉．是以君子貴之．

十二月．辛亥．朔．日有食之．是夜也．趙簡子夢童子臝而轉以歌．旦占諸史墨曰．吾夢如是．今而日食．何也．對曰．六年．及此月也．吳其入郢乎．終亦弗克．入郢必以庚辰．日月在辰尾．庚午之日．日始有謫．火勝金．故弗克．

昭公三十二年
經三十有二年．

春．王正月．公在乾侯取闞．

夏．吳伐越．

秋．七月．

冬．仲孫何忌會晉韓不信．齊高張．宋仲幾．衛世叔申．鄭國參．曹人．莒人．薛人．杞人．小邾人．城成周．

十有二月．己未．公薨于乾侯．

傳三十二年．

春．王正月．公在乾侯．言不能外內．又不能用其人也．

夏．吳伐越．始用師於越也．史墨曰．不及四十年．越其有吳乎．越得歲而吳伐之．必受其凶．

秋．八月．王使富辛與石張如晉．請城成周．天子曰．天降禍于周．俾我兄弟．並有亂心．以為伯父憂．我一二親昵甥舅．不皇啟處．於今十年．勤戍五年．余一人無日忘之．閔閔焉如農夫之望歲．懼以待時．伯父若肆大惠．復二文之業．弛周室之憂．徼文武之福．以固盟主．宣昭令名．則余一人有大願矣．昔成王合諸侯．城成周．以為東都．崇文德焉．今我欲徼福假靈于成王．脩成周之城．俾戍人無勤．諸侯用寧．蝥賊遠屏．晉之力也．其委諸伯父．使伯父實重圖之．俾我一人．無徵怨于百姓．而伯父有榮．施先王庸之．范獻子謂魏獻子曰．與其戍周．不如城之．天子實云．雖有後事．晉勿與知可也．從王命以紓諸侯．晉國無憂．是之不務．而又焉從事．魏獻子曰善．使伯音對．曰．天子有命．敢不奉承．以奔告於諸侯．遲速衰序．於是焉在．

冬．十一月．晉魏舒．韓不信．如京師．合諸侯之大夫于狄泉．尋盟．且令城成周．魏子南面．衛彪徯曰．魏子必有大咎．干位以令大事．非其任也．詩曰．敬天之怒．不敢戲豫．敬天之渝．不敢馳驅．況敢干位．以作大事乎．己丑．士彌牟營成周．計丈數．揣高卑．度厚薄．仞溝洫．物土方．議遠邇．量事期．計徒庸．慮財用．書餱糧．以令役於諸侯．屬役賦丈．書以授帥．而效諸劉子．韓簡子臨之．以為成命．

十二月．公疾．遍賜大夫．大夫不受．賜子家子雙琥．一環．一璧．輕服．受之．大夫皆受其賜．己未．公薨．子家子反賜於府人曰．吾不敢逆君命也．大夫皆反其賜．書曰．公薨于乾侯．言失其所也．趙簡子問於史墨曰．季氏出其君．而民服焉．諸侯與之．君死於外．而莫之或罪也．對曰．物生有兩．有三有五．有陪貳．故天有三辰．地有五行．體有左右．各有妃耦．王有公．諸侯有卿．皆有貳也．天生季氏．以貳魯侯．為日久矣．民之服焉．不亦宜乎．魯君世從其失．季氏世脩其勤．民忘君矣．雖死於外．其誰矜之．社稷無常奉．君臣無常位．自古以然．故詩曰．高岸為谷．深谷為陵．三后之姓．於今為庶．王所知也．在易卦．雷乘乾曰．大壯．天之道也．昔成季友．桓之季也．文姜之愛子也．始震而卜．卜人謁之曰．生有嘉聞．其名曰友．為公室輔．及生如卜人之言．有文在其手．曰友．遂以名之．既而有大功於魯．受費以為上卿．至於文子．武子．世增其業．不費舊績．魯文公薨．而東門遂殺適立庶．魯君於是乎失國．政在季氏．於此君也．四公矣．民不知君．何以得國．是以為君．慎器與名．不可以假人．


本作品在全世界都属于公有领域，因为作者逝世已经超过100年，并且于1923年1月1日之前出版。