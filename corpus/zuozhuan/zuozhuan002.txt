隱公元年
傳

　　惠公元妃孟子，孟子卒，繼室以聲子，生隱公，宋武公生仲子，仲子生而有文在其手，曰為魯夫人，故仲子歸于我，生桓公而惠公薨，是以隱公立而奉之。

經

　　元年，春，王正月。

　　三月，公及邾儀父盟于蔑。

　　夏，五月，鄭伯克段于鄢。

　　秋，七月，天王使宰咺來歸惠公仲子之賵。

　　九月，及宋人盟于宿。

　　冬，十有二月，祭伯來。

　　公子益師卒。

傳

　　元年春，王周正月。不書即位，攝也。

　　三月，公及邾儀父盟于蔑，邾子克也。未王命，故不書爵。曰「儀父」，貴之也。公攝位而欲求好於邾，故為蔑之盟。

　　夏四月，費伯帥師城郎。不書，非公命也。

　　初，鄭武公娶于申，曰武姜，生莊公及共叔段。莊公寤生，驚姜氏，故名曰「寤生」，遂惡之。愛共叔段，欲立之。亟請于武公，公弗許。及莊公即位，為之請制。公曰：「制，巖邑也，虢叔死焉，佗邑唯命。」請京，使居之，謂之京城大叔。祭仲曰：「都城過百雉，國之害也。先王之制，大都不過參國之一，中五之一，小九之一。今京不度，非制也，君將不堪。」公曰：「姜氏欲之，焉辟害？」對曰：「姜氏何厭之有？不如早為之所，無使滋蔓！蔓，難圖也。蔓草猶不可除，況君之寵弟乎？」公曰：「多行不義，必自斃，子姑待之。」

　　既而大叔命西鄙、北鄙貳於己。公子呂曰：「國不堪貳，君將若之何？欲與大叔，臣請事之；若弗與，則請除之。無生民心。」公曰：「無庸，將自及。」大叔又收貳以為己邑，至于廩延。子封曰：「可矣，厚將得眾。」公曰：「不義不暱，厚將崩。」大叔完聚，繕甲兵，具卒乘，將襲鄭，夫人將啟之。公聞其期，曰：「可矣！」命子封帥車二百乘以伐京。京叛大叔段，段入于鄢，公伐諸鄢。五月辛丑，大叔出奔共。

　　書曰：「鄭伯克段于鄢。」段不弟，故不言弟；如二君，故曰克；稱鄭伯，譏失教也：謂之鄭志。不言出奔，難之也。

　　遂寘姜氏于城穎，而誓之曰：「不及黃泉，無相見也。」既而悔之。

　　潁考叔為潁谷封人，聞之，有獻於公，公賜之食，食舍肉。公問之，對曰：「小人有母，皆嘗小人之食矣，未嘗君之羹，請以遺之。」公曰：「爾有母遺，繄我獨無！」潁考叔曰：「敢問何謂也？」公語之故，且告之悔。對曰：「君何患焉？若闕地及泉，隧而相見，其誰曰不然？」公從之。公入而賦：「大隧之中，其樂也融融！」姜出而賦：「大隧之外，其樂也洩洩！」遂為母子如初。

　　君子曰：「潁考叔，純孝也，愛其母，施及莊公。《詩》曰『孝子不匱，永錫爾類。』其是之謂乎！」

　　秋，七月，天王使宰咺來歸惠公、仲子之賵。緩，且子氏未薨，故名。天子七月而葬，同軌畢至；諸侯五月，同盟至；大夫三月，同位至；士踰月，外姻至。贈死不及尸，弔生不及哀，豫凶事，非禮也。

　　八月，紀人伐夷。夷不告，故不書。有蜚。不為災，亦不書。

　　惠公之季年，敗宋師于黃。公立，而求成焉。九月，及宋人盟于宿，始通也。

　　冬，十月，庚申，改葬惠公。公弗臨，故不書。惠公之薨也，有宋師，太子少，葬故有闕，是以改葬。衛侯來會葬，不見公，亦不書。

　　鄭共叔之亂，公孫滑出奔衛。衛人為之伐鄭，取廩延。鄭人以王師、虢師伐衛南鄙。請師於邾。邾子使私於公子豫，豫請往，公弗許，遂行。及邾人、鄭人盟于翼。不書，非公命也。

　　新作南門。不書，亦非公命也。

　　十二月，祭伯來，非王命也。

　　眾父卒。公不與小斂，故不書日。

隱公二年
經

　　二年，春，公會戎于潛。

　　夏，五月，莒人入向。

　　無駭帥師入極。

　　秋，八月，庚辰，公及戎盟于唐。

　　九月，紀裂繻來逆女。

　　冬，十月，伯姬歸于紀。

　　紀子帛、莒子盟于密。

　　十有二月乙卯，夫人子氏薨。

　　鄭人伐衛。

傳

　　二年春，公會戎于潛，修惠公之好也。戎請盟，公辭。

　　莒子娶于向，向姜不安莒而歸。夏，莒人入向，以姜氏還。

　　司空無駭入極，費庈父勝之。

　　戎請盟。秋，盟于唐，復修戎好也。

　　九月，紀裂繻來逆女，卿為君逆也。

　　冬，紀子帛、莒子盟于密，魯故也。

　　鄭人伐衛，討公孫滑之亂也。


隱公三年
經

　　三年，春，王二月，己巳，日有食之。

　　三月，庚戌，天王崩。

　　夏，四月，辛卯，君氏卒。

　　秋，武氏子來求賻。

　　八月庚辰，宋公和卒。

　　冬十有二月，齊侯，鄭伯盟于石門。

　　癸未，葬宋穆公。

傳

　　三年春，王三月，壬戌，平王崩，赴以庚戌，故書之。

　　夏，君氏卒。──聲子也。不赴於諸侯，不反哭于寢，不祔于姑，故不曰薨。不稱夫人，故不言葬，不書姓。為公故，曰「君氏」。

　　鄭武公、莊公為平王卿士。王貳于虢，鄭伯怨王，王曰「無之」。故周、鄭交質。王子狐為質於鄭，鄭公子忽為質於周。王崩，周人將畀虢公政。四月，鄭祭足帥師取溫之麥。秋，又取成周之禾。周、鄭交惡。

　　君子曰：「信不由中，質無益也。明恕而行，要之以禮，雖無有質，誰能間之？苟有明信，澗谿沼沚之毛，蘋蘩蘊藻之菜，筐筥錡釜之器，潢汙行潦之水，可薦於鬼神，可羞於王公，而況君子結二國之信。行之以禮，又焉用質？《風》有《采繁》、《采蘋》，《雅》有《行葦》、《泂酌》，昭忠信也。」

　　武氏子來求賻，王未葬也。

　　宋穆公疾，召大司馬孔父而屬殤公焉，曰：「先君舍與夷而立寡人，寡人弗敢忘。若以大夫之靈，得保首領以沒，先君若問與夷，其將何辭以對？請子奉之，以主社稷，寡人雖死，亦無悔焉。」對曰：「羣臣願奉馮也。」公曰：「不可。先君以寡人為賢，使主社稷，若棄德不讓，是廢先君之舉也。豈曰能賢？光昭先君之令德，可不務乎？吾子其無廢先君之功。」使公子馮出居於鄭。八月庚辰，宋穆公卒。殤公即位。

　　君子曰：「宋宣公可謂知人矣。立穆公，其子饗之，命以義夫。《商頌》曰：『殷受命咸宜，百祿是荷。』其是之謂乎！」

　　冬，齊、鄭盟于石門，尋盧之盟也。庚戌，鄭伯之車僨于濟。

　　衛莊公娶于齊東宮得臣之妹，曰莊姜，美而無子，衛人所為賦《碩人》也。又娶于陳，曰厲媯，生孝伯，早死。其娣戴媯，生桓公，莊姜以為己子。

　　公子州吁，嬖人之子也，有寵而好兵，公弗禁，莊姜惡之。石碏諫曰：「臣聞愛子，教之以義方，弗納于邪。驕、奢、淫、泆，所自邪也。四者之來，寵祿過也。將立州吁，乃定之矣，若猶未也，階之為禍。夫寵而不驕，驕而能降，降而不憾，憾而能眕者，鮮矣。且夫賤妨貴，少陵長，遠間親，新間舊，小加大，淫破義，所謂六逆也。君義，臣行，父慈，子孝，兄愛，弟敬，所謂六順也。去順效逆，所以速禍也。君人者將禍是務去，而速之，無乃不可乎？」弗聽。

　　其子厚與州吁游，禁之，不可。桓公立，乃老。

隱公四年
經

　　四年，春，王二月，莒人伐杞，取牟婁。

　　戊申，衛州吁弒其君完。

　　夏，公及宋公遇于清。

　　宋公、陳侯、蔡人、衛人伐鄭。

　　秋，翬帥師會宋公、陳侯、蔡人、衛人伐鄭。

　　九月，衛人殺州吁于濮。

　　冬十有二月，衛人立晉。

傳

　　四年春，衛州吁弒桓公而立。

　　公與宋公為會，將尋宿之盟。未及期，衛人來告亂。夏，公及宋公遇于清。

　　宋殤公之即位也，公子馮出奔鄭，鄭人欲納之。及衛州吁立，將修先君之怨于鄭，而求寵於諸侯，以和其民，使告於宋曰：「君若伐鄭，以除君害，君為主，敝邑以賦與陳、蔡從，則衛國之願也。」宋人許之。於是陳、蔡方睦於衛，故宋公、陳侯、蔡人、衛人伐鄭，圍其東門，五日而還。

　　公問於眾仲曰：「衛州吁其成乎？」對曰：「臣聞以德和民，不聞以亂。以亂，猶治絲而棼之也。夫州吁，阻兵而安忍。阻兵無眾，安忍無親，眾叛親離，難以濟矣。夫兵猶火也，弗戢，將自焚也。夫州吁弒其君而虐用其民，於是乎不務令德，而欲以亂成，必不免矣。」

　　秋，諸侯復伐鄭。宋公使來乞師，公辭之。羽父請以師會之，公弗許，固請而行。故書曰「翬帥師」，疾之也。諸侯之師敗鄭徒兵，取其禾而還。

　　州吁未能和其民，厚問定君於石子。石子曰：「王覲為可。」曰：「何以得覲？」曰：「陳桓公方有寵於王，陳、衛方睦，若朝陳使請，必可得也。」厚從州吁如陳。石碏使告于陳曰：「衛國褊小，老夫耄矣，無能為也。此二人者，實弒寡君，敢即圖之。」陳人執之，而請涖於衛。九月，衛人使右宰醜涖殺州吁于濮，石碏使其宰獳羊肩涖殺石厚于陳。

　　君子曰：「石碏，純臣也，惡州吁而厚與焉。『大義滅親』，其是之謂乎！」

　　衛人逆公子晉于邢。冬十二月，宣公即位。書曰「衛人立晉」，眾也。

隱公五年
經

　　五年，春，公矢魚于棠。

　　夏四月，葬衛桓公。

　　秋，衛師入郕。

　　九月，考仲子之宮。初獻六羽。

　　邾人、鄭人伐宋。

　　螟。

　　冬十有二月，辛巳，公子彄卒。

　　宋人伐鄭，圍長葛。

傳

　　五年春，公將如棠觀魚者。臧僖伯諫曰：「凡物不足以講大事，其材不足以備器用，則君不舉焉。君，將納民於軌、物者也。故講事以度軌量謂之軌，取材以章物采謂之物，不軌不物謂之亂政。亂政亟行，所以敗也。故春蒐、夏苗、秋獮、冬狩，皆於農隙以講事也。三年而治兵，入而振旅，歸而飲至，以數軍實。昭文章，明貴賤，辨等列，順少長，習威儀也。鳥獸之肉不登於俎，皮革齒牙、骨角毛羽不登於器，則公不射，古之制也。若夫山林川澤之實，器用之資，皁隸之事，官司之守，非君所及也。」公曰：「吾將略地焉。」遂往，陳魚而觀之。僖伯稱疾不從。書曰「公矢魚于棠」，非禮也，且言遠地也。

　　曲沃莊伯以鄭人、邢人伐翼，王使尹氏、武氏助之。翼侯奔隨。

　　夏，葬衛桓公。衛亂，是以緩。

　　四月，鄭人侵衛牧，以報東門之役。衛人以燕師伐鄭。鄭祭足、原繁、洩駕以三軍軍其前，使曼伯與子元潛軍軍其後。燕人畏鄭三軍而不虞制人。六月，鄭二公子以制人敗燕師于北制。君子曰：「不備不虞，不可以師。」

　　曲沃叛王。秋，王命虢公伐曲沃，而立哀侯于翼。

　　衛之亂也，郕人侵衛，故衛師入郕。

　　九月，考仲子之宮，將萬焉。公問羽數於眾仲。對曰：「天子用八，諸侯用六，大夫四，士二。夫舞，所以節八音，而行八風，故自八以下。」公從之。于是初獻六羽，始用六佾也。

　　宋人取邾田。邾人告於鄭曰：「請君釋憾於宋，敝邑為道。」鄭人以王師會之。伐宋，入其郛，以報東門之役。宋人使來告命。公聞其入郛也，將救之，問於使者曰：「師何及？」對曰：「未及國。」公怒，乃止，辭使者曰：「君命寡人同恤社稷之難，今問諸使者，曰『師未及國』，非寡人之所敢知也。」

　　冬，十二月辛已，臧僖伯卒。公曰：「叔父有憾於寡人，寡人弗敢忘。葬之加一等。」

　　宋人伐鄭，圍長葛，以報入郛之役也。

隱公六年
經

　　六年，春，鄭人來渝平。

　　夏，五月，辛酉，公會齊侯盟于艾。

　　秋，七月。

　　冬，宋人取長葛。

傳

　　六年春，鄭人來渝平，更成也。

　　翼九宗五正頃父之子嘉父，逆晉侯于隨，納諸鄂。晉人謂之鄂侯。

　　夏，盟于艾，始平于齊也。

　　五月庚申，鄭伯侵陳，大獲。往歲，鄭伯請成于陳，陳侯不許。五父諫曰：「親仁善鄰，國之寶也。君其許鄭。」陳侯曰：「宋、衛實難，鄭何能為？」遂不許。

　　君子曰：「善不可失，惡不可長，其陳桓公之謂乎？長惡不悛，從自及也。雖欲救之，其將能乎？《商書》曰：『惡之易也，如火之燎于原，不可鄉邇，其猶可撲滅？』周任有言曰：『為國家者，見惡，如農夫之務去草焉，芟夷蘊崇之，絕其本根，勿使能殖，則善者信矣。』」

　　秋，宋人取長葛。

　　冬，京師來告饑。公為之請糴於宋、衛、齊、鄭，禮也。

　　鄭伯如周，始朝桓王也。王不禮焉。周桓公言於王曰：「我周之東遷，晉、鄭焉依。善鄭以勸來者，猶懼不蔇，況不禮焉？鄭不來矣！」

隱公七年
經

　　七年，春，王三月，叔姬歸于紀。

　　滕侯卒。

　　夏，城中丘。

　　齊侯使其弟年來聘。

　　秋，公伐邾。

　　冬，天王使凡伯來聘。戎伐凡伯于楚丘，以歸。

傳

　　七年春，滕侯卒。不書名，未同盟也。凡諸侯同盟，於是稱名，故薨則赴以名，告終稱嗣也，以繼好息民，謂之禮經。

　　夏，城中丘，書，不時也。

　　齊侯使夷仲年來聘，結艾之盟也。

　　秋，宋及鄭平。七月庚申，盟于宿。公伐邾，為宋討也。

　　初，戎朝于周，發幣于公卿，凡伯弗賓。冬，王使凡伯來聘。還，戎伐之于楚丘以歸。

　　陳及鄭平。十二月，陳五父如鄭涖盟。壬申，及鄭伯盟，歃如忘。洩伯曰：「五父必不免，不賴盟矣。」鄭良佐如陳涖盟，辛巳，及陳侯盟，亦知陳之將亂也。

　　鄭公子忽在王所，故陳侯請妻之。鄭伯許之，乃成昬。

隱公八年
經

　　八年，春，宋公、衛侯遇于垂。

　　三月，鄭伯使宛來歸祊。庚寅，我入祊。

　　夏，六月，己亥，蔡侯考父卒。辛亥，宿男卒。

　　秋，七月，庚午，宋公、齊侯、衛侯盟于瓦屋。

　　八月，葬蔡宣公。

　　九月辛卯，公及莒人盟于浮來。

　　螟。

　　冬十有二月，無駭卒。

傳

　　八年春，齊侯將平宋、衛，有會期。宋公以幣請於衛，請先相見，衛侯許之，故遇于犬丘。

　　鄭伯請釋泰山之祀而祀周公，以泰山之祊易許田。三月，鄭伯使宛來歸祊，不祀泰山也。

　　夏，虢公忌父始作卿士于周。

　　四月甲辰，鄭公子忽如陳逆婦媯。辛亥，以媯氏歸。甲寅，入于鄭。陳鍼子送女。先配而後祖。鍼子曰：「是不為夫婦。誣其祖矣，非禮也，何以能育？」

　　齊人卒平宋、衛于鄭。秋，會于溫，盟于瓦屋，以釋東門之役，禮也。

　　八月丙戌，鄭伯以齊人朝王，禮也。

　　公及莒人盟于浮來，以成紀好也。

　　冬，齊侯使來告成三國。公使眾仲對曰：「君釋三國之圖，以鳩其民，君之惠也。寡君聞命矣，敢不承受君之明德。」

　　無駭卒。羽父請謚與族。公問族於眾仲。眾仲對曰：「天子建德，因生以賜姓，胙之土而命之氏。諸侯以字為謚，因以為族。官有世功，則有官族，邑亦如之。」公命以字為展氏。

隱公九年
經

　　九年，春，天子使南季來聘。

　　三月癸酉，大雨，震電。庚辰，大雨雪。

　　挾卒。

　　夏，城郎。

　　秋七月。

　　冬，公會齊侯于防。

傳

　　九年春，王三月癸酉，大雨霖以震，書始也。庚辰，大雨雪，亦如之。書，時失也。凡雨，自三日以往為霖。平地尺為大雪。

　　夏，城郎，書，不時也。

　　宋公不王。鄭伯為王左卿士，以王命討之，伐宋。宋以入郛之役怨公，不告命。公怒，絕宋使。

　　秋，鄭人以王命來告伐宋。

　　冬，公會齊侯于防，謀伐宋也。

　　北戎侵鄭，鄭伯禦之。患戎師，曰；「彼徒我車，懼其侵軼我也。」公子突曰：「使勇而無剛者，嘗寇而速去之。君為三覆以待之。戎輕而不整，貪而無親，勝不相讓，敗不相救。先者見獲必務進，進而遇覆必速奔，後者不救，則無繼矣。乃可以逞。」從之。

　　戎人之前遇覆者奔，祝聃逐之。衷戎師，前後擊之，盡殪。戎師大奔。十一月甲寅，鄭人大敗戎師。

隱公十年
經

　　十年，春，王二月，公會齊侯、鄭伯于中丘。

　　夏，翬帥師會齊人、鄭人伐宋。

　　六月，壬戌，公敗宋師于菅。辛未，取郜。辛巳，取防。

　　秋，宋人、衛人入鄭。宋人、蔡人、衛人伐戴。鄭伯伐取之。

　　冬，十月，壬午，齊人、鄭人入郕。

傳

　　十年春，王正月，公會齊侯，鄭伯于中丘。癸丑，盟于鄧，為師期。

　　夏五月，羽父先會齊侯、鄭伯伐宋。

　　六月戊申，公會齊侯、鄭伯于老桃。壬戌，公敗宋師于菅。庚午，鄭師入郜。辛未，歸于我。庚辰，鄭師入防。辛巳，歸于我。君子謂：「鄭莊公於是乎可謂正矣。以王命討不庭，不貪其土以勞王爵，正之體也。」

　　蔡人、衛人、郕人不會王命。

　　秋七月庚寅，鄭師入郊。猶在郊，宋人、衛人入鄭。蔡人從之伐戴。八月壬戌，鄭伯圍戴。癸亥，克之，取三師焉。宋、衛既入鄭，而以伐戴召蔡人，蔡人怒，故不和而敗。

　　九月戊寅，鄭伯入宋。

　　冬，齊人、鄭人入郕，討違王命也。

隱公十一年
經

　　十有一年，春，滕侯、薛侯來朝。

　　夏，公會鄭伯于時來。

　　秋，七月，壬午，公及齊侯、鄭伯入許。

　　冬十有一月，壬辰，公薨。

傳

　　十一年春，滕侯、薛侯來朝，爭長。薛侯曰：「我先封。」滕侯曰：「我，周之卜正也。薛，庶姓也，我不可以後之。」

　　公使羽父請於薛侯曰：「君與滕君辱在寡人。周諺有之曰：『山有木，工則度之；賓有禮，主則擇之。』周之宗盟，異姓為後。寡人若朝于薛，不敢與諸任齒。君若辱貺寡人，則願以滕君為請。」

　　薛侯許之，乃長滕侯。

　　夏，公會鄭伯于郲，謀伐許也。鄭伯將伐許，五月甲辰，授兵于大宮。公孫閼與潁考叔爭車，潁考叔挾輈以走，子都拔棘以逐之，及大逵，弗及，子都怒。

　　秋七月，公會齊侯、鄭伯伐許。庚辰，傅于許，潁考叔取鄭伯之旗蝥弧以先登。子都自下射之，顛。瑕叔盈又以蝥弧登，周麾而呼曰：「君登矣！」鄭師畢登。壬午，遂入許。許莊公奔衛。

　　齊侯以許讓公。公曰：「君謂許不共，故從君討之。許既伏其罪矣，雖君有命，寡人弗敢與聞。」乃與鄭人。

　　鄭伯使許大夫百里奉許叔以居許東偏，曰：「天禍許國，鬼神實不逞于許君，而假手于我寡人。寡人唯是一二父兄不能共億，其敢以許自為功乎？寡人有弟，不能和協，而使餬其口於四方，其況能久有許乎？吾子其奉許叔以撫柔此民也，吾將使獲也佐吾子。若寡人得沒于地，天其以禮悔禍于許？無寧茲許公復奉其社稷。唯我鄭國之有請謁焉，如舊昬媾，其能降以相從也。無滋他族實偪處此，以與我鄭國爭此土也。吾子孫其覆亡之不暇，而況能禋祀許乎？寡人之使吾子處此，不唯許國之為，亦聊以固吾圉也。」乃使公孫獲處許西偏，曰：「凡而器用財賄，無寘於許。我死，乃亟去之。吾先君新邑於此，王室而既卑矣，周之子孫日失其序。夫許，大岳之胤也，天而既厭周德矣，吾其能與許爭乎？」

　　君子謂：「鄭莊公於是乎有禮。禮，經國家、定社稷、序民人、利後嗣者也。許，無刑而伐之，服而舍之，度德而處之，量力而行之，相時而動，無累後人，可謂知禮矣。」

　　鄭伯使卒出豭，行出犬、雞，以詛射潁考叔者。君子謂：「鄭莊公失政刑矣。政以治民，刑以正邪，既無德政，又無威刑，是以及邪。邪而詛之，將何益矣！」

　　王取鄔、劉、蒍、邗之田于鄭，而與鄭人蘇忿生之田：溫、原、絺、樊、隰郕、欑茅、向、盟、州、陘、隤、懷。君子是以知桓王之失鄭也。恕而行之，德之則也，禮之經也。己弗能有而以與人，人之不至，不亦宜乎？

　　鄭、息有違言，息侯伐鄭。鄭伯與戰于竟，息師大敗而還。君子是以知息之將亡也。不度德，不量力，不親親，不徵辭，不察有罪，犯五不韙，而以伐人，其喪師也，不亦宜乎！

　　冬十月，鄭伯以虢師伐宋。壬戌，大敗宋師，以報其入鄭也。宋不告命，故不書。凡諸侯有命，告則書，不然則否。師出臧否，亦如之。雖及滅國，滅不告敗，勝不告克，不書于策。

　　羽父請殺桓公，將以求大宰。公曰：「為其少故也，吾將授之矣。使營菟裘，吾將老焉。」羽父懼，反譖公于桓公，而請弒之。公之為公子也，與鄭人戰于狐壤，止焉。鄭人囚諸尹氏，賂尹氏，而禱於其主鍾巫，遂與尹氏歸，而立其主。十一月，公祭鍾巫，齊于社圃，館于寪氏。壬辰，羽父使賊弒公于寪氏，立桓公，而討寪氏，有死者。不書葬，不成喪也。


本作品在全世界都属于公有领域，因为作者逝世已经超过100年，并且于1923年1月1日之前出版。