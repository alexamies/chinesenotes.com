成公元年
經元年．

春．王正月．公即位．

二月．辛酉．葬我君宣公．無冰．

三月．作丘甲．

夏．臧孫許．及晉侯．盟于赤棘．

秋．王師敗績于茅戎．

冬．十月．

傳元年．

春．晉侯使瑕嘉平戎于王．單襄公如晉拜成．劉康公徼戎．將遂伐之．叔服曰．背盟而欺大國．此必敗．背盟不祥．欺大國不義．神人弗助．將何以勝．不聽．遂伐茅戎．

三月．癸未．敗績于徐吾氏．為齊難故．作丘甲．聞齊將出楚師．

夏．盟于赤棘．

秋．王人來告敗．

冬．臧宣叔令脩賦繕完．具守備．曰．齊楚結好．我新與晉盟．晉楚爭盟．齊師必至．雖晉人伐齊．楚必救之．是齊楚同我也．知難而有備．乃可以逞．

成公二年
經二年．

春．齊侯伐我北鄙．

夏．四月．丙戌．衛孫良夫帥師．及齊師戰于新築．衛師敗績．

六月．癸酉．季孫行父．臧孫許．叔孫僑如．公孫嬰齊．帥師會晉郤克．衛孫良夫．曹公子首．及齊侯戰于鞍．齊師敗績．

秋．七月．齊侯使國佐如師．己酉．及國佐盟于袁婁．

八月．壬午．宋公鮑卒．庚寅．衛侯速卒．取汶陽田．

冬．楚師．鄭師．侵衛．

十有一月．公會楚公子嬰齊于蜀．丙申．公及楚人．秦人．宋人．陳人．衛人．鄭人．齊人．曹人．邾人．薛人．鄫人．盟于蜀．

傳二年．

春．齊侯伐我北鄙．圍龍．頃公之嬖人盧蒲就魁．門焉．龍人囚之．齊侯曰．勿殺．吾與而盟．無入而封．弗聽．殺而膊諸城上．齊侯親鼓．士陵城．三日．取龍．遂南侵．及巢丘．衛侯使孫良夫．石稷．甯相．向禽．將侵齊．與齊師遇．石子欲還．孫子曰．不可．以師伐人．遇其師而還．將謂君何．若知不能．則如無出．今既遇矣．不如戰也．

夏．有．石成子曰．師敗矣．子不少須．眾懼盡．子喪師徒．何以復命．皆不對．又曰．子國卿也．隕子．辱矣．子以眾退．我此乃止．且告車來甚眾．齊師乃止．次于鞫居．新築人仲叔于奚救孫桓子．桓子是以免．既．衛人賞之以邑．辭．請曲縣繁纓以朝．許之．仲尼聞之曰．惜也．不如多與之邑．唯器與名．不可以假人．君之所司也．名以出信．信以守器．器以藏禮．禮以行義．義以生利．利以平民．政之大節也．若以假人．與人政也．政亡．則國家從之．弗可止也已．孫桓子還於新築．不入．遂如晉乞師．臧宣叔亦如晉乞師．皆主郤獻子．晉侯許之七百乘．郤子曰．此城濮之賦也．有先君之明．與先大夫之肅．故捷．克於先大夫．無能為役．請八百乘．許之．郤克將中軍．士燮將上軍．欒書將下軍．韓厥為司馬．以救魯衛．臧宣叔逆晉師．且道之．季文子帥師會之．及衛地．韓獻子將斬人．郤獻子馳將救之．至．則既斬之矣．郤子使速以徇．告其僕曰．吾以分謗也．師從齊師于莘．

六月．壬申．師至于靡笄之下．齊侯使請戰．曰．子以君師．辱於敝邑．不腆敝賦．詰朝請見．對曰．晉與魯衛．兄弟也．來告曰．大國朝夕釋憾於敝邑之地．寡君不忍．使群臣請於大國．無令輿師．淹於君地．能進不能退．君無所辱命．齊侯曰．大夫之許．寡人之願也．若其不許．亦將見也．齊高固入晉師．桀石以投人．禽之．而乘其車．繫桑本焉．以徇齊壘．曰．欲勇者．賈余餘勇．癸酉．師陳于鞍．邴夏御齊侯．逢丑父為右．晉解張御郤克．鄭丘緩為右．齊侯曰．余姑翦滅此而朝食．不介馬而馳之．郤克傷於矢．流血及屨．未絕鼓音．曰．余病矣．張侯曰．自始合．而矢貫余手及肘．余折以御．左輪朱殷．豈敢言病．吾子忍之．緩曰．自始合．苟有險．余必下推車．子豈識之．然子病矣．張侯曰．師之耳目．在吾旗鼓．進退從之．此車．一人殿之．可以集事．若之何其以病．敗君之大事也．擐甲執兵．固即死也．病未及死．吾子勉之．左并轡．右援枹而鼓．馬逸不能止．師從之．齊師敗績．逐之．三周華不注．韓厥夢子輿謂己曰．且辟左右．故中御而從齊侯．邴夏曰．射其御者．君子也．公曰．謂之君子而射之．非禮也．射其左．越于車下．射其右．斃于車中．綦毋張喪車．從韓厥曰．請寓乘．從左右．皆肘之．使立於後．韓厥俛定其右．逢丑父與公易位．將及華泉．驂絓於木而止．丑父寢於轏中．蛇出於其下．以肱擊之．傷而匿之．故不能推車而及．韓厥執縶馬前．再拜稽首．奉觴加璧以進．曰．寡君使群臣為魯衛請．曰．無令輿師．陷入君地．下臣不幸．屬當戎行．無所逃隱．且懼奔辟．而忝兩君．臣辱戎士．敢告不敏．攝官承乏．丑父使公下如華泉取飲．鄭周父御佐車．宛茷為右．載齊侯以免．韓厥獻丑父．郤獻子將戮之．呼曰．自今無有代其君任患者．有一於此．將為戮乎．郤子曰．人不難以死免其君．我戮之不祥．赦之以勸事君者．乃免之．齊侯免．求丑父．三入三出．每出齊師以帥退．入于狄卒．狄卒皆抽戈楯冒之以入于衛師．衛師免之．遂自徐關入．齊侯見保者曰勉之．齊師敗矣．辟女子．女子曰．君免乎．曰．免矣．曰．銳司徒免乎．曰．免矣．曰．苟君與吾父免矣．可若何．乃奔．齊侯以為有禮．既而問之．辟司徒之妻也．予之石窌．晉師從齊師．入自丘．輿擊馬陘．齊侯使賓媚人．賂以紀甗．玉磬．與地．不可．則聽客之所為．賓媚人致賂．晉人不可．曰．必以蕭同叔子為質．而使齊之封內．盡東其畝．對曰．蕭同叔子非他．寡君之母也．若以匹敵．則亦晉君之母也．吾子布大命於諸侯．而曰必質其母以為信．其若王命何．且是以不孝令也．詩曰．孝子不匱．永錫爾類．若以不孝令於諸侯．其無乃非德類也乎．先王疆理天下．物土之宜而布其利．故詩曰．我疆我理．南東其畝．今吾子疆理諸侯．而曰盡東其畝而已．唯吾子戎車是利．無顧土宜．其無乃非先王之命也乎．反先王則不義．何以為盟主．其晉實有闕．四王之王也．樹德而濟同欲焉．五伯之霸也．勤而撫之．以役王命．今吾子求合諸侯．以逞無疆之欲．詩曰．布政優優．百祿是遒．子實不優．而棄百祿．諸侯何害焉．不然．寡君之命使臣．則有辭矣．曰．子以君師辱於敝邑．不腆敝賦．以犒從者．畏君之震．師徒橈敗．吾子惠徼齊國之福．不泯其社稷．使繼舊好．唯是先君之敝器土地不敢愛．子又不許．請收合餘燼．背城借一．敝邑之幸．亦云從也．況其不幸．敢不唯命是聽．魯衛諫曰．齊疾我矣．其死亡者．皆親暱也．子若不許．讎我必甚．唯子則又何求．子得其國寶．我亦得地而紓於難．其榮多矣．齊晉亦唯天所授．豈必晉．晉人許之．對曰．群臣帥賦輿．以為魯衛請．若苟有以藉口．而復於寡君．君之惠也．敢不唯命是聽．禽鄭自師逆公．

秋．七月．晉師及齊國佐盟于爰婁．使齊人歸我汶陽之田．公會晉師于上鄍．三帥先路三命之服．司馬．司空．輿帥．候正．亞旅．皆受一命之服．

八月．宋文公卒．始厚葬．用蜃炭．益車馬．始用殉．重器備．槨有四阿．棺有翰檜．君子謂華元．樂舉．於是乎不臣．臣．治煩去惑者也．是以伏死而爭．今二子者．君生則縱其惑．死又益其侈．是棄君於惡也．何臣之為．

九月．衛穆公卒．晉二子自役弔焉．哭於大門之外．衛人逆之．婦人哭於門內．送亦如之．遂常以葬．楚之討陳夏氏也．莊王欲納夏姬．申公巫臣曰．不可．君召諸侯．以討罪也．今納夏姬．貪其色也．貪色為淫．淫為大罰．周書曰．明德慎罰．文王所以造周也．明德．務崇之之謂也．慎罰．務去之之謂也．若興諸侯．以取大罰．非慎之也．君其圖之．王乃止．子反欲取之．巫臣曰．是不祥人也．是夭子蠻．殺御叔．弒靈侯．戮夏南．出孔儀．喪陳國．何不祥如是．人生實難．其有不獲死乎．天下多美婦人．何必是．子反乃止．王以予連尹襄老．襄老死於邲．不獲其尸．其子黑要烝焉．巫臣使道焉．曰．歸．吾聘女．又使自鄭召之．曰．尸可得也．必來逆之．姬以告王．王問諸屈巫．對曰．其信．知罃之父．成公之嬖也．而中行伯之季弟也．新佐中軍．而善鄭皇戌．甚愛此子．其必因鄭而歸王子．與襄老之尸．以求之．鄭人懼於邲之役．而欲求媚於晉．其必許之．王遣夏姬歸．將行．謂送者曰．不得尸．吾不反矣．巫臣聘諸鄭．鄭伯許之．及共王即位．將為陽橋之役．使屈巫聘於齊．且告師期．巫臣盡室以行．申叔跪從其父將適郢．遇之．曰．異哉．夫子有三軍之懼．而又有桑中之喜．宜將竊妻以逃者也．及鄭．使介反幣．而以夏姬行．將奔齊．齊師新敗．曰．吾不處不勝之國．遂奔晉．而因郤至．以臣於晉．晉人使為邢大夫．子反請以重幣錮之．王曰．止．其自為謀也則過矣．其為吾先君謀也則忠．忠．社稷之固也．所蓋多矣．且彼若能利國家．雖重幣．晉將可乎．若無益於晉．晉將棄之．何勞錮焉．晉師歸．范文子後入．武子曰．無為吾望爾也乎．對曰．師有功．國人喜以逆之．先入．必屬耳目焉．是代帥受名也．故不敢．武子曰．吾知免矣．郤伯見公曰．子之力也夫．對曰．君之訓也．二三子之力也．臣何力之有焉．范叔見．勞之如郤伯．對曰．庚所命也．克之制也．燮何力之有焉．欒伯見．公亦如之．對曰．燮之詔也．士用命也．書何力之有焉．宣公使求好于楚．莊王卒．宣公薨．不克作好．公即位．受盟于晉．會晉伐齊．衛人不行使于楚．而亦受盟于晉．從於伐齊．故楚令尹子重為陽橋之役以救齊．將起師．子重曰．君弱．群臣不如先大夫．師眾而後可．詩曰．濟濟多士．文王以寧．夫文王猶用眾．況吾儕乎．且先君莊王屬之曰．無德以及遠方．莫如惠恤其民而善用之．乃大戶．已責．逮鰥．救乏．赦罪．悉師．王卒盡行．彭名御戎．蔡景公為左．許靈公為右．二君弱．皆強冠之．冬．楚師侵衛．遂侵我師于蜀．使臧孫往．辭曰．楚遠而久．固將退矣．無功而受名．臣不敢．楚侵及陽橋．孟孫請往賂之．以執斲執鍼織紝．皆百人．公衡為質．以請盟．楚人許平．

十一月．公及楚公子嬰齊．蔡侯．許男．秦右大夫說．宋華元．陳公孫寧．衛孫良夫．鄭公子去疾．及齊國之大夫．盟于蜀．卿不書匱盟也．於是乎畏晉而竊與楚盟．故曰匱盟．蔡侯許男不書．乘楚車也．謂之失位．君子曰．位其不可不慎也乎．蔡許之君．一失其位．不得列於諸侯．況其下乎．詩曰．不解于位．民之攸塈．其是之謂矣．楚師及宋．公衡逃歸．臧宣叔曰．衡父不忍數年之不宴．以棄魯國．國將若之何．誰居．後之人必有任是夫．國棄矣．是行也．晉辟楚．畏其眾也．君子曰．眾之不可已也．大夫為政．猶以眾克．況明君而善用其眾乎．大誓所謂商兆民離．周十人同者．眾也．晉侯使鞏朔獻齊捷于周．王弗見．使單襄公辭焉．曰．蠻夷戎狄．不式王命．淫湎毀常．王命伐之．則有獻捷．王親受而勞之．所以懲不敬．勸有功也．兄弟甥舅．侵敗王略．王命伐之．告事而已．不獻其功．所以敬親暱．禁淫慝也．今叔父克遂有功于齊．而不使命卿鎮撫王室．所使來撫余一人．而鞏伯實來．未有職司於王室．又奸先王之禮．余雖欲於鞏伯．其敢廢舊典以忝叔父．夫齊．甥舅之國也．而大師之後也．寧不亦淫從其欲．以怒叔父．抑豈不可諫誨．士莊伯不能對．王使委於三吏．禮之如侯伯克敵．使大夫告慶之禮．降於卿禮一等．王以鞏伯宴．而私賄之．使相告之曰．非禮也．勿籍．

成公三年
經三年．

春．王正月．公會晉侯．宋公．衛侯．曹伯．伐鄭．辛亥．葬衛穆公．

二月．公至自伐鄭．甲子．新宮災．三日哭．乙亥．葬宋文公．

夏．公如晉．鄭公子去疾帥師伐許．公至自晉．

秋．叔孫僑如帥師圍棘．大雩．晉郤克．衛孫良夫．伐廧咎如．

冬．十有一月．晉侯使荀庚來聘．衛侯使孫良夫來聘．丙午．及荀庚盟．丁未．及孫良夫盟．鄭伐許．

傳三年．

春．諸侯伐鄭．次于伯牛．討邲之役也．遂東侵鄭．鄭公子偃帥師禦之．使東鄙覆諸鄤．敗諸丘輿．皇戌如楚獻捷．

夏．公如晉拜汶陽之田．許恃楚而不事鄭．鄭子良伐許．晉人歸楚公子穀臣．與連尹襄老之尸于楚．以求知罃．於是荀首佐中軍矣．故楚人許之．王送知罃．曰．子其怨我乎．對曰．二國治戎．臣不才．不勝其任．以為俘馘．執事不以釁鼓．使歸即戮．君之惠也．臣實不才．又誰敢怨．王曰．然則德我乎．對曰．二國圖其社稷．而求紓其民．各懲其忿．以相宥也．兩釋纍囚．以成其好．二國有好．臣不與及．其誰敢德．王曰．子歸何以報我．對曰．臣不任受怨．君亦不任受德．無怨無德．不知所報．王曰．雖然．必告不穀．對曰．以君之靈．纍臣得歸骨於晉．寡君之以為戮．死且不朽．若從君之惠而免之．以賜君之外臣首．首其請於寡君．而以戮於宗．亦死且不朽．若不獲命．而使嗣宗職．次及於事．而帥偏師以脩封疆．雖遇執事．其弗敢違．其竭力致死．無有二心．以盡臣禮．所以報也．王曰．晉未可與爭．重為之禮而歸之．

秋．叔孫僑如圍棘．取汶陽之田．棘不服．故圍之．晉郤克．衛孫良夫．伐廧咎如．討赤狄之餘焉．廧咎如潰．上失民也．

冬．十一月．晉侯使荀庚來聘．且尋盟．衛侯使孫良夫來聘．且尋盟．公問諸臧宣叔曰．中行伯之於晉也．其位在三．孫子之於衛也．位為上卿．將誰先．對曰．次國之上卿．當大國之中．中當其下．下當其上大夫．小國之上卿．當大國之下卿．中當其上大夫．下當其下大夫．上下如是．古之制也．衛在晉．不得為次國．晉為盟主．其將先之．丙午．盟晉．丁未．盟衛．禮也．

十二月．甲戌．晉作六軍．韓厥．趙括．鞏朔．韓穿．荀騅．趙旃．皆為卿．賞鞍之功也．齊侯朝于晉．將授玉．郤克趨進曰．此行也．君為婦人之笑辱也．寡君未之敢任．晉侯享齊侯．齊侯視韓厥．韓厥曰．君知厥也乎．齊侯曰．服改矣．韓厥登舉爵曰．臣之不敢愛死．為兩君之在此堂也．荀罃之在楚也．鄭賈人有將窴諸褚中以出．既謀之．未行．而楚人歸之．賈人如晉．荀罃善視之．如實出已．賈人曰．吾無其功．敢有其實乎．吾小人．不可以厚誣君子．遂適齊．

成公四年
經四年．

春．宋公使華元來聘．

三月．壬申．鄭伯堅卒．杞伯來朝．

夏．四月．甲寅．臧孫許卒．公如晉．葬鄭襄公．

秋．公至自晉．

冬．城鄆．鄭伯伐許．

傳四年．

春．宋華元來聘．通嗣君也．杞伯來朝．歸叔姬故也．

夏．公如晉．晉侯見公不敬．季文子曰．晉侯必不免．詩曰．敬之敬之．天惟顯思．命不易哉．夫晉侯之命．在諸侯矣．可不敬乎．

秋．公至自晉．欲求成于楚．而叛晉．季文子曰．不可．晉雖無道．未可叛也．國大臣睦．而邇於我．諸侯聽焉．未可以貳．史佚之志有之曰．非我族類．其心必異．楚雖大．非吾族也．其肯字我乎．公乃止．

冬．十一月．鄭公孫申帥師疆許田．許人敗諸展陂．鄭伯伐許．取鉏任泠敦之田．晉欒書將中軍．荀首佐之．士燮佐上軍．以救許．伐鄭．取汜祭．楚子反救鄭．鄭伯與許男訟焉．皇戌攝鄭伯之辭．子反不能決也．曰．君若辱在寡君．寡君與其二三臣．共聽兩君之所欲．成其可知也．不然．側不足以知二國之成．晉趙嬰通于趙莊姬．

成公五年
經五年．

春．王正月．杞叔姬來歸．仲孫蔑如宋．

夏．叔孫僑如會晉荀首于穀．梁山崩．

秋．大水．

冬．十有一月．己酉．天王崩．

十有二月．己丑．公會晉侯．齊侯．宋公．衛侯．鄭伯．曹伯．邾子．杞伯．同盟于蟲牢．

傳五年．

春．原屏放諸齊．嬰曰．我在．故欒氏不作．我亡．吾二昆其憂哉．且人各有能有不能．舍我何害．弗聽．嬰夢天使謂己祭余．余福女．使問諸士貞伯．貞伯曰．不識也．既而告其人曰．神福仁而禍淫．淫而無罰．福也．祭其得亡乎．祭之之明日而亡．孟獻子如宋．報華元也．

夏．晉荀首如齊逆女．故宣伯餫諸穀．梁山崩．晉侯以傳召伯宗伯．宗辟重．曰．辟傳．重人曰．待我．不如捷之速也．問其所．曰．絳人也．問絳事焉．曰．梁山崩．將召伯宗謀之．問將若之何．曰．山有朽壤而崩．可若何．國主山川．故山崩川竭．君為之不舉．降服．乘縵．徹樂．出次．祝幣．史辭．以禮焉．其如此而已．雖伯宗．若之何．伯宗請見之．不可．遂以告而從之．許靈公愬鄭伯于楚．

六月．鄭悼公如楚訟．不勝．楚人執皇戌及子國．故鄭伯歸．使公子偃請成于晉．

秋．八月．鄭伯及晉趙同盟于垂棘宋公子圍龜為質于楚而歸．華元享之．請鼓譟以出．鼓譟以復入．曰．習攻華氏．宋公殺之．

冬．同盟于蟲牢．鄭服也．諸侯謀復會．宋公使向為人辭以子靈之難．

十一月．己酉．定王崩．

成公六年
經六年．

春．王正月．公至自會．

二月．辛巳．立武宮．取鄟．衛孫良夫帥師侵宋．

夏．六月．邾子來朝．公孫嬰齊如晉．壬申．鄭伯費卒．

秋．仲孫蔑．叔孫僑如．帥師侵宋．楚公子嬰齊帥師伐鄭．

冬．季孫行父如晉．晉欒書帥師救鄭．

傳六年．

春．鄭伯如晉拜成．子游相．授玉于東楹之東．士貞伯曰．鄭伯其死乎．自棄也已．視流而行速．不安其位．宜不能久．

二月．季文子以鞍之功立武宮．非禮也．聽於人以救其難．不可以立武．立武由己．非由人也．取鄟．言易也．

三月．晉伯宗．夏陽說．衛孫良夫．甯相．鄭人．伊雒之戎．陸渾．蠻氏．侵宋．以其辭會也．師于鍼．衛人不保．說欲襲衛．曰．雖不可入．多俘而歸．有罪不及死．伯宗曰．不可．衛唯信晉．故師在其郊．而不設備．若襲之．是棄信也．雖多衛俘而晉無信．何以求諸侯．乃止．師還．衛人登陴．晉人謀去故絳．諸大夫皆曰．必居郇瑕氏之地．沃饒而近盬．國利君樂．不可失也．韓獻子將新中軍．且為僕大夫．公揖而入．獻子從公立於寢庭．謂獻子曰．何如．對曰．不可．郇瑕氏土薄水淺．其惡易覯．易覯則民愁．民愁則墊隘．於是乎有沈溺重膇之疾．不如新田．土厚水深．居之不疾．有汾澮以流其惡．且民從教．十世之利也．夫山澤林盬．國之寶也．國饒．則民驕佚．近寶．公室乃貧．不可謂樂．公說．從之．

夏．四月．丁丑．晉遷于新田．

六月．鄭悼公卒．子叔聲伯如晉．命伐宋．秋．孟獻子．叔孫宣伯．侵宋．晉命也．楚子重伐鄭．鄭從晉故也．

冬．季文子如晉．賀遷也．晉欒書救鄭．與楚師遇於繞角．楚師還．晉師遂侵蔡．楚公子申．公子成．以申息之師救蔡．禦諸桑隧．趙同．趙括．欲戰．請於武子．武子將許之．知莊子．范文子．韓獻子．諫曰．不可．吾來救鄭．楚師去我．吾遂至於此．是遷戮也．戮而不已．又怒楚師．戰必不克．雖克不令．成師以出．而敗楚之二縣．何榮之有焉．若不能敗．為辱已甚．不如還也．乃遂還．於是軍師之欲戰者眾．或謂欒武子曰．聖人與眾同欲．是以濟事．子盍從眾．子為大政．將酌於民者也．子之佐十一人．其不欲戰者．三人而已．欲戰者可謂眾矣．商書曰．三人占．從二人．眾故也．武子曰．善鈞從眾．夫善．眾之主也．三卿為主．可謂眾矣．從之．不亦可乎．

成公七年
經七年．

春．王正月．鼷鼠食郊牛角．改卜牛．鼷鼠又食其角．乃免牛．吳伐郯．

夏．五月．曹伯來朝．不郊猶三望．

秋．楚公子嬰齊帥師伐鄭．公會晉侯．齊侯．宋公．衛侯．曹伯．莒子．邾子．杞伯．救鄭．

八月．戊辰．同盟于馬陵．公至自會．吳入州來．

冬．大雩．衛孫林父出奔晉．

傳七年．

春．吳伐郯．郯成．季文子曰．中國不振旅．蠻夷入伐．而莫之或恤．無弔者也．夫．詩曰．不弔昊天．亂靡有定．其此之謂乎．有上不弔．其誰不受亂．吾亡無日矣．君子曰．知懼如是．斯不亡矣．鄭子良相成公以如晉見．且拜師．

夏．曹宣公來朝．

秋．楚子重伐鄭．師于氾．諸侯救鄭．鄭共仲．侯羽．軍楚師．囚鄖公鍾儀．獻諸晉．

八月．同盟于馬陵．尋蟲牢之盟．且莒服故也．晉人以鍾儀歸．囚諸軍府．楚圍宋之役．師還．子重請取於申呂．以為賞田．王許之．申公巫臣曰．不可．此申呂所以邑也．是以為賦．以御北方．若取之．是無申呂也．晉鄭必至于漢．王乃止．子重是以怨巫臣．子反欲取夏姬．巫臣止之．遂取以行．子反亦怨之．及共王即位．子重．子反．殺巫臣之族子閻．子蕩．及清尹弗忌．及襄老之子黑要．而分其室．子重取子閻之室．使沈尹．與王子罷．分子蕩之室．子反取黑要．與清尹之室．巫臣自晉遺二子書曰．爾以讒慝貪惏事君．而多殺不辜．余必使爾罷於奔命以死．巫臣請使於吳．晉侯許之．吳子壽夢說之．乃通吳于晉．以兩之一卒適吳．舍偏兩之一焉．與其射御．教吳乘車．教之戰陳．教之叛楚．寘其子狐庸焉．使為行人於吳．吳始伐楚．伐巢．伐徐．子重奔命．馬陵之會．吳入州來．子重自鄭奔命．子重．子反．於是乎一歲七奔命．蠻夷屬於楚者．吳盡取之．是以始大．通吳於上國．衛定公惡孫林父．冬．孫林父出奔晉．衛侯如晉．晉反戚焉．

成公八年
經八年．

春．晉侯使韓穿來言汶陽之田．歸之于齊．晉欒書帥師侵蔡．公孫嬰齊如莒．宋公使華元來聘．

夏．宋公使公孫壽來納幣．晉殺其大夫趙同．趙括．

秋．七月．天子使召伯來賜公命．

冬．十月．癸卯．杞叔姬卒．晉侯使士燮來聘．叔孫僑如會晉士燮．齊人．邾人．伐剡．衛人來媵．

傳八年．

春．晉侯使韓穿來言汶陽之田．歸之于齊．季文子餞之．私焉．曰．大國制義．以為盟主．是以諸侯懷德畏討．無有貳心．謂汶陽之田．敝邑之舊也．而用師於齊．使歸諸敝邑．今有二命．曰．歸諸齊．信以行義．義以成命．小國所望而懷也．信不可知．義無所立．四方諸侯．其誰不解體．詩曰．女也不爽．士貳其行．士也罔極．二三其德．七年之中．一與一奪．二三孰甚焉．士之二三．猶喪妃耦．而況霸主．霸主將德是以而二三之．其何以長有諸侯乎．詩曰．猶之未遠．是用大簡．行父懼晉之不遠猶．而失諸侯也．是以敢私言之．晉欒書侵蔡．遂侵楚．獲申驪．楚師之還也．晉侵沈．獲沈子揖．初從知范韓也．君子曰．從善如流．宜哉．詩曰．愷悌君子．遐不作人．求善也夫．作人斯有功績矣．是行也．鄭伯將會晉師．門于許東門．大獲焉．聲伯如莒．逆也．宋華元來聘．聘共姬也．

夏．宋公使公孫壽來納幣．禮也．晉趙莊姬為趙嬰之亡故．譖之于晉侯．曰．原屏將為亂．欒郤為徵．

六月．晉討趙同．趙括．武從姬氏畜于公宮．以其田與祁奚．韓厥言於晉侯曰．成季之勳．宣孟之忠．而無後．為善者其懼矣．三代之令王．皆數百年保天之祿．夫豈無辟王．賴前哲以免也．周書曰．不敢侮鰥寡．所以明德也．乃立武而反其田焉．

秋．召桓公來賜公命．晉侯使申公巫臣如吳．假道于莒．與渠丘公立於池上．曰．城已惡．莒子曰．辟陋在夷．其孰以我為虞．對曰．夫狡焉思啟封疆．以利社稷者．何國蔑有．唯然．故多大國矣．唯或思或縱也．勇夫重閉．況國乎．

冬．杞叔姬卒．來歸自杞．故書．晉士燮來聘．言伐郯也．以其事吳故．公賂之．請緩師．文子不可．曰．君命無貳．失信不立．禮無加貨．事無二成．君後諸侯．是寡君不得事君也．燮將復之．季孫懼．使宣伯帥師會伐郯．衛人來媵．共姬．禮也．凡諸侯嫁女．同姓媵之．異姓則否．

成公九年
經九年．

春．王正月．杞伯來逆叔姬之喪以歸．公會晉侯．齊侯．宋公．衛侯．鄭伯．曹伯．莒子．杞伯．同盟于蒲．公至自會．

二月．伯姬歸于宋．

夏．季孫行父如宋致女．晉人來媵．

秋．七月．丙子．齊侯無野卒．晉人執鄭伯．晉欒書帥師伐鄭．

冬．十有一月．葬齊頃公．楚公子嬰齊帥師伐莒．庚申．莒潰．楚人入鄆．秦人白狄伐晉．鄭人圍許．城中城．

傳九年．

春．杞桓公來逆叔姬之喪．請之也．杞叔姬卒．為杞故也．逆叔姬．為我也．為歸汶陽之田．故諸侯貳於晉．晉人懼．會於蒲．以尋馬陵之盟．季文子謂范文子曰．德則不競．尋盟何為．范文子曰．勤以撫之．寬以待之．堅疆以御之．明神以要之．柔服而伐貳．德之次也．是行也．將始會吳．吳人不至．

二月．伯姬歸于宋．楚人以重賂求鄭．鄭伯會楚公子成于鄧．

夏‧季文子如宋致女．復命．公享之．賦韓奕之五章．穆姜出于房．再拜曰．大夫勤辱．不忘先君．以及嗣君．施及未亡人．先君猶有望也．敢拜大夫之重勤．又賦綠衣之卒章而入．晉人來媵．禮也．

秋．鄭伯如晉．晉人討其貳於楚也．執諸銅鞮．欒書伐鄭．鄭人使伯蠲行成．晉人殺之．非禮也．兵交．使在其間可也．楚子重侵陳以救鄭．晉侯觀于軍府．見鍾儀．問之曰．南冠而縶者．誰也．有司對曰．鄭人所獻楚囚也．使稅之．召而弔之．再拜稽首．問其族．對曰．泠人也．公曰．能樂乎．對曰．先父之職官也．敢有二事．使與之琴．操南音．公曰．君王何如．對曰．非小人之所得知也．固問之．對曰．其為大子也．師保奉之．以朝于嬰齊．而夕于側也．不知其他．公語范文子．文子曰．楚囚．君子也．言稱先職．不背本也．樂操土風．不忘舊也．稱大子．抑無私也．名其二卿．尊君也．不背本．仁也．不忘舊．信也．無私．忠也．尊君．敏也．仁以接事．信以守之．忠以成之．敏以行之．事雖大必濟．君盍歸之．使合晉楚之成．公從之．重為之禮．使歸求成．

冬．十一月．楚子重自陳伐莒．圍渠丘．渠丘城惡．眾潰．奔莒．戊申．楚入渠丘．莒人囚楚公子平．楚人曰．勿殺．吾歸而俘．莒人殺之．楚師圍莒．莒城亦惡．庚申．莒潰．楚遂入鄆．莒無備故也．君子曰．恃陋而不備．罪之大者也．備豫不虞．善之大者也．莒恃其陋．而不脩城郭．浹辰之間．而楚克其三都．無備也夫．詩曰．雖有絲麻．無棄菅蒯．雖有姬姜．無棄蕉萃．凡百君子．莫不代匱．言備之不可以已也．秦人白狄伐晉．諸侯貳故也．鄭人圍許．示晉不急君也．是則公孫申謀之曰．我出師以圍許．為將改立君者．而紓晉使．晉必歸君．城中城．書時也．

十二月．楚子使公子辰如晉．報鍾儀之使．請修好結成．

成公十年
經十年．

春．衛侯之弟黑背．帥師侵鄭．

夏．四月．五卜郊不從．乃不郊．

五月．公會晉侯．齊侯．宋公．衛侯．曹伯．伐鄭．齊人來媵．丙午．晉侯獳卒．

秋．七月．公如晉．

冬．十月．

傳十年．

春．晉侯使糴茷如楚．報大宰子商之使也．衛子叔黑背侵鄭．晉命也．鄭公子班聞叔申之謀．

三月．子如立公子繻．

夏．四月．鄭人殺繻．立髡頑．子如奔許．欒武子曰．鄭人立君．我執一人焉何益．不如伐鄭．而歸其君．以求成焉．晉侯有疾．

五月．晉立大子州蒲以為君．而會諸侯伐鄭．鄭子罕賂以襄鍾．子然盟于脩澤．子駟為質．辛巳．鄭伯歸．晉侯夢大厲．被髮及地．搏膺而踊曰．殺余孫不義．余得請於帝矣．壞大門及寢門而入．公懼．入于室．又壞戶．公覺．召桑田巫．巫言如夢．公曰．何如．曰．不食新矣．公疾病．求醫于秦．秦伯使醫緩為之．未至．公夢疾為二豎子曰．彼良醫也．懼傷我．焉逃之．其一曰．居肓之上．膏之下．若我何．醫至．曰．疾不可為也．在肓之上．膏之下．攻之不可．達之不及．藥不至焉．不可為也．公曰．良醫也．厚為之禮而歸之．

六月．丙午．晉侯欲麥．使甸人獻麥．饋人為之．召桑田巫．示而殺之．將食．張．如廁．陷而卒．小臣有晨夢負公以登天．及日中．負晉侯出諸廁．遂以為殉．鄭伯討立君者．戊申．殺叔申．叔禽．君子曰．忠為令德．非其人猶不可．況不令乎．

秋．公如晉．晉人止公．使送葬．於是糴茷未反．

冬．葬晉景公．公送葬．諸侯莫在．魯人辱之．故不書．諱之也．

成公十一年
經十有一年．

春．王三月．公至自晉．晉侯使郤犨來聘．己丑．及郤犨盟．

夏．季孫行父如晉．

秋．叔孫僑如如齊．

冬．十月．

傳十一年．

春．王三月．公至自晉．晉人以公為貳於楚．故止公．公請受盟．而後使歸．郤犨來聘．且蒞盟．聲伯之母不聘．穆姜曰．吾不以妾為姒．生聲伯而出之．嫁於齊管于奚．生二子而寡．以歸聲伯．聲伯以其外弟為大夫．而嫁其外妹於施孝叔．郤犨來聘．求婦於聲伯．聲伯奪施氏婦以與之．婦人曰．鳥獸猶不失儷．子將若何．曰．吾不能死亡．婦人遂行．生二子於郤氏．郤氏亡．晉人歸之施氏．施氏逆諸河．沈其二子．婦人怒曰．已不能庇其伉儷而亡之．又不能字人之孤而殺之．將何以終．遂誓施氏．

夏．季文子如晉報聘．且蒞盟也．周公楚惡惠襄之偪也．且與伯與爭政．不勝．怒而出．及陽樊．王使劉子復之．盟于鄄而入．三日．復出奔晉．

秋．宣伯聘于齊．以脩前好．晉郤至與周爭鄇田．王命劉康公單襄公訟諸晉．郤至曰．溫．吾故也．故不敢失．劉子單子曰．昔周克商．使諸侯撫封．蘇忿生以溫為司寇．與檀伯達封于河．蘇氏即狄．又不能於狄．而奔衛．襄王勞文公．而賜之溫．狐氏．陽氏．先處之．而後及子．若治其故．則王官之邑也．子安得之．晉侯使郤至勿敢爭．宋華元善於令尹子重．又善於欒武子．聞楚人既許晉糴茷成．而使歸復命矣．

冬．華元如楚．遂如晉．合晉楚之成．秦晉為成．將會于令狐．晉侯先至焉．秦伯不肯涉河．次于王城．使史顆盟晉侯于河東．晉郤犨盟秦伯于河西．范文子曰．是盟也．何益．齊盟．所以質信也．會所信之始也．始之不從．其何質乎．秦伯歸而背晉成．

成公十二年
經十有二年．

春．周公出奔晉．

夏．公會晉侯．衛侯．于瑣澤．

秋．晉人敗狄于交剛．

冬．十月．

傳十二年．

春．王使以周公之難來告．書曰．周公出奔晉．凡自周無出．周公自出故也．宋華元克合晉楚之成．

夏．五月．晉士燮會楚公子罷．許偃．癸亥．盟于宋西門之外．曰．凡晉楚無相加戎．好惡同之．同恤菑危．備救凶患．若有害楚．則晉伐之．在晉．楚亦如之．交贄往來．道路無壅．謀其不協．而討不庭．有渝此盟．明神殛之．俾隊其師．無克胙國．鄭伯如晉聽成．會于瑣澤．成故也．狄人間宋之盟以侵晉．而不設備．

秋．晉人敗狄于交剛．晉郤至如楚聘．且蒞盟．楚子享之．子反相．為地室而縣焉．郤至將登．金奏作於下．驚而走出．子反曰．日云莫矣．寡君須矣．吾子其入也．賓曰．君不忘先君之好．施及下臣．貺之以大禮．重之以備樂．如天之福．兩君相見．何以代此．下臣不敢．子反曰．如天之福．兩君相見．無亦唯是一矢以相加遺．焉用樂．寡君須矣．吾子其入也．賓曰．若讓之以一矢．禍之大者．其何福之為．世之治也．諸侯間於天子之事．則相朝也．於是乎有享宴之禮．享以訓共儉．宴以示慈惠．共儉以行禮．而慈惠以布政．政以禮成．民是以息．百官承事．朝而不夕．此公侯之所以扞城其民也．故詩曰．赳赳武夫．公侯干城．及其亂也．諸侯貪冒．侵欲不忌．爭尋常以盡其民．略其武夫．以為己腹心股肱爪牙．故詩曰．赳赳武夫．公侯腹心．天下有道．則公侯能為民干城．而制其腹心．亂則反之．今吾子之言．亂之道也．不可以為法．然吾子主也．至敢不從．遂入卒事．歸以語范文子．文子曰．無禮必食言．吾死無日矣夫．

冬．楚公子罷如晉聘．且蒞盟．

十二月．晉侯及楚公子罷盟于赤棘．

成公十三年
經十有三年．

春．晉侯使郤錡來乞師． 三月．公如京師．公．

五月．公自京師．遂會晉侯．齊侯．宋公．衛侯．鄭伯．曹伯．邾人．滕人．伐秦．曹伯盧卒于師．

秋．七月．公至自伐秦．

冬．葬曹宣公．

傳十三年．

春．晉侯使郤錡來乞師．將事不敬．孟獻子曰．郤氏其亡乎．禮．身之幹也．敬．身之基也．郤子無基．且先君之嗣卿也．受命以求師．將社稷是衛．而惰棄君命也．不亡何為．

三月．公如京師．宣伯欲賜．請先使．王以行人之禮．禮焉．孟獻子從．王以為介．而重賄之．公及諸侯朝王．遂從劉康公．成肅公．會晉侯伐秦．成子受脤于社．不敬．劉子曰．吾聞之．民受天地之中以生．所謂命也．是以有動作禮義威儀之則．以定命也．能者養之以福．不能者敗以取禍．是故君子勤禮．小人盡力．勤禮莫如致敬．盡力莫如敦篤．敬在養神．篤在守業．國之大事．在祀與戎．祀有執膰．戎有受脤．神之大節也．今成子惰棄其命矣．其不反乎．

夏．四月．戊午．晉侯使呂相絕秦．曰．昔逮我獻公．及穆公相好．戮力同心．申之以盟誓．重之以昏姻．天禍晉國．文公如齊．惠公如秦．無祿．獻公即世．穆公不忘舊德．俾我惠公．用能奉祀于晉．又不能成大勳．而為韓之師．亦悔于厥心．用集我文公．是穆之成也．文公躬擐甲冑．跋履山川．踰越險阻．征東之諸侯．虞夏商周之胤．而朝諸秦．則亦既報舊德矣．鄭人怒君之疆場．我文公帥諸侯及秦圍鄭．秦大夫不詢于我寡君．擅及鄭盟．諸侯疾之．將致命于秦．文公恐懼．綏靜諸侯．秦師克還無害．則是我有大造于西也．無祿．文公即世．穆為不弔．蔑死我君．寡我襄公．迭我殽地．奸絕我好．伐我保城．殄滅我費滑．散離我兄弟．撓亂我同盟．傾覆我國家．我襄公未忘君之舊勳．而懼社稷之隕．是以有殽之師．猶願赦罪于穆公．穆公弗聽．而即楚謀我．天誘其衷．成王隕命．穆公是以不克逞志于我．穆襄即世．康靈即位．康公我之自出．又欲闕翦我公室．傾覆我社稷．帥我蝥賊．以來蕩搖我邊疆．我是以有令狐之役．康猶不悛．入我河曲．伐我涑川．俘我王官．翦我羈馬．我是以有河曲之戰．東道之不通．則是康公絕我好也．及君之嗣也．我君景公．引領西望曰．庶撫我乎．君亦不惠稱盟．利吾有狄難．入我河縣．焚我箕郜．芟夷我農功．虔劉我邊陲．我是以有輔氏之聚．君亦悔禍之延．而欲徼福于先君獻穆．使伯車來命我景公曰．吾與女同好棄惡．復脩舊德．以追念前勳．言誓未就．景公即世．我寡君是以有令狐之會．君又不祥．背棄盟誓．白狄及君同州．君之仇讎．而我之昏姻也．君來賜命曰．吾與女伐狄．寡君不敢顧昏姻．畏君之威．而受命于吏．君有二心於狄．曰．晉將伐女．狄應且憎．是用告我．楚人惡君之二三其德也．亦來告我曰．秦背令狐之盟．而來求盟于我．昭告昊天上帝．秦三公．楚三王．曰．余雖與晉出入．余唯利是視．不穀惡其無成德．是用宣之．以懲不壹．諸侯備聞此言．斯是用痛心疾首．暱就寡人．寡人帥以聽命．唯好是求．君若惠顧諸侯．矜哀寡人．而賜之盟．則寡人之願也．其承寧諸侯以退．豈敢徼亂．君若不施大惠．寡人不佞．其不能諸侯退矣．敢盡布之執事．俾執事實圖利之．秦桓公既與晉厲公為令狐之盟．而又召狄與楚．欲道以伐晉．諸侯是以睦於晉．晉欒書將中軍．荀庚佐之．士燮將上軍．郤錡佐之．韓厥將下軍．荀罃佐之．趙旃將新軍．郤至佐之．郤毅御戎．欒鍼為右．孟獻子曰．晉帥乘和．師必有大功．

五月．丁亥．晉師以諸侯之師．及秦師戰于麻隧．秦師敗績．獲秦成差．及不更女父．曹宣公卒于師．師遂濟涇．及侯麗而還．迓晉侯于新楚．成肅公卒于瑕．

六月．丁卯．夜．鄭公子班自訾求入于大宮．不能．殺子印．子羽．反軍于市．己巳．子駟帥國人盟于大宮．遂從而盡焚之．殺子如．子駹．孫叔．孫知．曹人使公子負芻守．使公子欣時逆曹伯之喪．

秋．負芻殺其大子而自立也．諸侯乃請討之．晉人以其役之勞．請俟他年．

冬．葬曹宣公．既葬．子臧將亡．國人皆將從之．成公乃懼．告罪．且請焉．乃反而致其邑．

成公十四年
經十有四年．

春．王正月．莒子朱卒．

夏．衛孫林父自晉歸于衛．

秋．叔孫僑如如齊逆女．鄭公子喜帥師伐許．

九月．僑如以夫人婦姜氏至自齊．

冬．十月．庚寅．衛侯臧卒．秦伯卒．

傳十四年．

春．衛侯如晉．晉侯強見孫林父焉．定公不可．

夏．衛侯既歸．晉侯使郤犨送孫林父而見之．衛侯欲辭．定姜曰．不可．是先君宗卿之嗣也．大國又以為請．不許．將亡．雖惡之．不猶愈於亡乎．君其忍之．安民而宥宗卿．不亦可乎．衛侯見而復之．衛侯饗苦成叔．甯惠子相．苦成叔傲．甯子曰．苦成家其亡乎．古之為享食也．以觀威儀．省禍福也．故詩曰．兕觥其觩．旨酒思柔．彼交匪傲．萬福來求．今夫子傲．取禍之道也．

秋．宣伯如齊逆女．稱族．尊君命也．

八月．鄭子罕伐許．敗焉．戊戌．鄭伯復伐許．庚子．入其郛．許人平以叔申之封．

九月．僑如以夫人婦姜氏至自齊．舍族．尊夫人也．故君子曰．春秋之稱微而顯．志而晦．婉而成章．盡而不汙．懲惡而勸善．非聖人誰能脩之．衛侯有疾．使孔成子．甯惠子．立敬姒之子衎．以為大子．

冬．十月．衛定公卒．夫人姜氏既哭而息．見大子之不哀也．不內酌飲．歎曰．是夫也．將不唯衛國之敗．其必始於未亡人．烏呼．天禍衛國也．夫吾不獲鱄也．使主社稷．大夫聞之．無不聳懼．孫文子自是不敢舍其重器於衛．盡寘諸戚．而甚善晉大夫．

成公十五年
經十有五年．

春．王二月．葬衛定公．

三月．乙巳．仲嬰齊卒．癸丑．公會晉侯．衛侯．鄭伯．曹伯．宋世子成．齊國佐．邾人．同盟于戚．晉侯執曹伯．歸于京師．公至自會．

夏．六月．宋公固卒．楚子伐鄭．

秋．八月．庚辰．葬宋共公．宋華元．出奔晉．宋華元自晉歸于宋．宋殺其大夫山．宋魚石出奔楚．

冬．十有一月．叔孫僑如會晉士燮．齊高無咎．宋華元．衛孫林父．鄭公子鰌．邾人．會吳于鍾離．許遷于葉．

傳十五年．

春．會于戚．討曹成公也．執而歸諸京師．書曰．晉侯執曹伯．不及其民也．凡君不道於其民．諸侯討而執之．則曰．某人執某侯．不然則否．諸侯將見子臧於王．而立之．子臧辭曰．前志有之曰．聖達節．次守節．下失節．為君．非吾節也．雖不能聖．敢失守乎．遂逃奔宋．

夏．六月．宋共公卒．楚將北師．子囊曰．新與晉盟而背之．無乃不可乎．子反曰．敵利則進．何盟之有．申叔時老矣．在申．聞之曰．子反必不免．信以守禮．禮以庇身．信禮之亡．欲免得乎．楚子侵鄭．及暴隧．遂侵衛．及首止．鄭子罕侵楚．取新石．欒武子欲報楚．韓獻子曰．無庸．使重其罪．民將叛之．無民孰戰．

秋．八月．葬宋共公．於是華元為右師．魚石為左師．蕩澤為司馬．華喜為司徒．公孫師為司城．向為人為大司寇．鱗朱為少司寇．向帶為大宰．魚府為少宰．蕩澤弱公室．殺公子肥．華元曰．我為右師．君臣之訓．師所司也．今公室卑而不能正．吾罪大矣．不能治官．敢賴寵乎．乃出奔晉．二華．戴族也．司城．莊族也．六官者．皆桓族也．魚石將止華元．魚府曰．右師反必討．是無桓氏也．魚石曰．右師苟獲反．雖許之討．必不敢．且多大功．國人與之．不反．懼桓氏之無祀於宋也．右師討．猶有戌在．桓氏雖亡．必偏．魚石自止華元于河上．請討．許之．乃反．使華喜．公孫師．帥國人攻蕩氏．殺子山．書曰．宋殺大夫山．言背其族也．魚石．向為人．鱗朱．向帶．魚府．出舍於雎上．華元使止之．不可．

冬．十月．華元自止之．不可．乃反．魚府曰．今不從．不得入矣．右師視速而言疾．有異志焉．若不我納．今將馳矣．登丘而望之．則馳聘而從之．則決睢澨．閉門登陴矣．左師．二司寇．二宰．遂出奔楚．華元使向戌為左師．老佐為司馬．樂裔為司寇．以靖國人．晉三郤害伯宗．譖而殺之．及欒弗忌．伯州犁奔楚．韓獻子曰．郤氏其不免乎．善人．天地之紀也．而驟絕之．不亡何待．初．伯宗每朝．其妻必戒之曰．盜憎主人．民惡其上．子好直言．必及於難．

十一月．會吳于鍾離．始通吳也．許靈公畏偪于鄭．請遷于楚．辛丑．楚公子申遷許于葉．

成公十六年
經十有六年．

春．王正月．雨木冰．

夏．四月．辛未．滕子卒．鄭公子喜帥師侵宋．

六月．丙寅朔．日有食之．晉侯使欒黶來乞師．甲午．晦．晉侯及楚子．鄭伯．戰于鄢陵．楚子鄭師敗績．楚殺其大夫公子側．

秋．公會晉侯．齊侯．衛侯．宋華元．邾人．于沙隨．不見公．公至自會．公會尹子．晉侯．齊國佐．邾人．伐鄭．曹伯歸自京師．

九月．晉人執季孫行父．舍之于苕丘．

冬．十月．乙亥．叔孫僑如出奔齊．

十有二月．乙丑．季孫行父及晉郤犨盟于扈．公至自會．乙酉．刺公子偃．

傳十六年．

春．楚子自武城使公子成．以汝陰之田．求成于鄭．鄭叛晉．子駟從楚子盟于武城．

夏．四月．滕文公卒．鄭子罕伐宋．宋將鉏．樂懼．敗諸汋陂．退舍於夫渠．不儆．鄭人覆之．敗諸汋陵．獲將鉏樂懼．宋恃勝也．衛侯伐鄭．至于鳴鴈．為晉故也．晉侯將伐鄭．范文子曰．若逞吾願．諸侯皆叛．晉可以逞．若唯鄭叛．晉國之憂．可立俟也．欒武子曰．不可以當吾世而失諸侯．必伐鄭．乃興師．欒書將中軍．士燮佐之．郤錡將上軍．荀偃佐之．韓厥將下軍．郤至佐新軍．荀罃居守．郤犨如衛．遂如齊．皆乞師焉．欒黶來乞師．孟獻子曰．有勝矣．戊寅．晉師起．鄭人聞有晉師．使告于楚．姚句耳與往．楚子救鄭．司馬將中軍．令尹將左．右尹子辛將右過申．子反入見申叔時．曰．師其何如．對曰．德．刑．詳．義．禮．信．戰之器也．德以施惠．刑以正邪．詳以事神．義以建利．禮以順時．信以守物．民生厚而德正．用利而事節．時順而物成．上下和睦．周旋不逆．求無不具．各知其極．故詩曰．立我烝民．莫匪爾極．是以神降之福．時無災害．民生敦厖．和同以聽．莫不盡力．以從上命．致死以補其闕．此戰之所由克也．今楚內棄其民．而外絕其好．瀆齊盟．而食話言．奸時以動．而疲民以逞．民不知信．進退罪也．人恤所底．其誰致死．子其勉之．吾不復見子矣．姚句耳先歸．子駟問焉．對曰．其行速．過險而不整．速則失志．不整喪列．志失列喪．將何以戰．楚懼不可用也．

五月．晉師濟河．聞楚師將至．范文子欲反．曰．我偽逃楚．可以紓憂．夫合諸侯．非吾所能也．以遺能者．我若群臣輯睦以事君．多矣．武子曰．不可．

六月．晉楚遇於鄢陵．范文子不欲戰．郤至曰．韓之戰．惠公不振旅．箕之役．先軫不反命．邲之師．荀伯不復從．皆晉之恥也．子亦見先君之事矣．今我辟楚．又益恥也．文子曰．吾先君之亟戰也有故．秦狄齊楚皆彊．不盡力．子孫將弱．今三彊服矣．敵楚而已．唯聖人能外內無患．自非聖人．外寧必有內憂．盍釋楚以為外懼乎．甲午．晦．楚晨壓晉軍而陳．軍吏患之．范匄趨進曰．塞井夷灶．陳於軍中而疏行首．晉楚唯天所授．何患焉．文子執戈逐之．曰．國之存亡．天也．童子何知焉．欒書曰．楚師輕窕．固壘而待之．三日必退．退而擊之．必獲勝焉．郤至曰．楚有六間．不可失也．其二卿相惡．王卒以舊．鄭陳而不整．蠻軍而不陳．陳不違晦．在陳而囂．合而加囂．各顧其後．莫有鬥心．舊不必良．以犯天忌．我必克之．楚子登巢車以望晉軍．子重使大宰伯州犁侍于王後．王曰．騁而左右．何也．曰．召軍吏也．皆聚於中軍矣．曰．合謀也．張幕矣．曰．虔卜於先君也．徹幕矣．曰．將發命也．甚囂且塵上矣．曰．將塞井夷灶而為行也．皆乘矣．左右執兵而下矣．曰．聽誓也．戰乎．曰．未可知也．乘而左右皆下矣．曰．戰禱也．伯州犁以公卒告王．苗賁皇在晉侯之側．亦以王卒告．皆曰．國士在．且厚．不可當也．苗賁皇言於晉侯曰．楚之良．在其中軍王族而已．請分良以擊其左右．而三軍萃於王卒．必大敗之．公筮之．史曰．吉．其卦遇復．曰．南國蹙．射其元．王中厥目．國蹙王傷．不敗何待．公從之．有淖於前．乃皆左右．相違於淖．步毅御晉厲公．欒鍼為右．彭名御楚共王．潘黨為右．石首御鄭成公．唐苟為右．欒范以其族夾公行．陷於淖．欒書將載晉侯．鍼曰．書退．國有大任．焉得專之．且侵官．冒也．失官．慢也．離局．姦也．有三罪焉．不可犯也．乃掀公以出於淖．癸巳．潘尪之黨．與養由基．蹲甲而射之．徹七札焉．以示王．曰．君有二臣如此．何憂於戰．王怒曰．大辱國．詰朝．爾射死藝．呂錡夢射月．中之．退入於泥．占之曰．姬姓．日也．異姓．月也．必楚王也．射而中之．退入於泥．亦必死矣．及戰．射共王中目．王召養由基．與之兩矢．使射呂錡．中項伏弢．以一矢復命．郤至三遇楚子之卒．見楚子必下．免冑而趨風．楚子使工尹襄問之以弓．曰．方事之殷也．有韎韋之跗注．君子也．識見不穀而趨．無乃傷乎．郤至見客．免冑承命曰．君之外臣至．從寡君之戎事．以君之靈．間蒙甲冑．不敢拜命．敢告不寧．君命之辱．為事之故．敢肅使者．三肅使者而退．晉韓厥從鄭伯．其御杜溷羅曰．速從之．其御屢顧．不在馬．可及也．韓厥曰．不可以再辱國君．乃止．郤至從鄭伯．其右茀翰胡曰．諜輅之．余從之乘．而俘以下．郤至曰．傷國君有刑．亦止．石首曰．衛懿公唯不去其旗．是以敗於熒．乃內旌於弢中．唐苟謂石首曰．子在君側．敗者壹大．我不如子．子以君免．我請止．乃死．楚師薄於險．叔山冉謂養由基曰．雖君有命．為國故．子必射．乃射．再發盡殪．叔山冉搏人以役．中車折軾．晉師乃止．囚楚公子茷．欒鍼見子重之旌．請曰．楚人謂夫旌．子重之麾也．彼其子重也．日臣之使於楚也．子重問晉國之勇．臣對曰．好以眾整．曰．又何如．臣對曰．好以暇．今兩國治戎．行人不使．不可謂整．臨事而食言．不可謂暇．請攝飲焉．公許之．使行人執榼承飲．造于子重曰．寡君乏使．使鍼御持矛．是以不得犒從者．使某攝飲．子重曰．夫子嘗與吾言於楚．必是故也．不亦識乎．受而飲之．免使者而復鼓．旦而戰．見星未已．子反命軍吏察夷傷．補卒乘．繕甲兵．展車馬．雞鳴而食．唯命是聽．晉人患之．苗賁皇徇曰．蒐乘補卒．秣馬利兵．脩陳固列．蓐食申禱．明日復戰．乃逸楚囚．王聞之．召子反謀．穀陽豎獻飲於子反．子反醉而不能見．王曰．天敗楚也夫．余不可以待．乃宵遁．晉入楚軍．三日穀．范文子立於戎馬之前．曰．君幼．諸臣不佞．何以及此．君其戒之．周書曰．惟命不于常．有德之謂．楚師還．及瑕．王使謂子反曰．先大夫之覆師徒者．君不在．子無以為過．不穀之罪也．子反再拜稽首曰．君賜臣死．死且不朽．臣之卒實奔．臣之罪也．子重復謂子反曰．初隕師徒者．而亦聞之矣．盍圖之．對曰．雖微先大夫有之．大夫命側．側敢不義．側亡君師．敢忘其死．王使止之．弗及而卒．戰之日．齊國佐．高無咎．至于師．衛侯出于衛．公出于壞隤．宣伯通於穆姜．欲去季孟．而取其室．將行．穆姜送公．而使逐二子．公以晉難告．曰．請反而聽命．姜怒．公子偃．公子鉏．趨過指之曰．女不可．是皆君也．公待於壞隤．申宮儆備．設守而後行．是以後．使孟獻子守于公宮．

秋．會干沙隨．謀伐鄭也．宣伯使告郤犨曰．魯侯待于壞隤．以待勝者．郤犨將新軍．且為公族大夫．以主東諸侯．取貨于宣伯．而訴公于晉侯．晉侯不見公．曹人請于晉曰．自我先君宣公即位．國人曰．若之何．憂猶未弭．而又討我寡君．以亡曹國社稷之鎮公子．是大泯曹也．先君無乃有罪乎．若有罪．則君列諸會矣．君唯不遺德刑．以伯諸侯．豈獨遺諸敝邑．敢私布之．

七月．公會尹武公．及諸侯伐鄭．將行．姜又命公如初．公又申守而行．諸侯之師．次于鄭西．我師次于督揚．不敢過鄭．子叔聲伯使叔孫豹請逆于晉師．為食於鄭郊．師逆以至．聲伯四日不食以待之．食使者．而後食．諸侯遷于制田．知武子佐下軍．以諸侯之師侵陳．至于鳴鹿．遂侵蔡未反．諸侯遷于潁上．戊午．鄭子罕宵軍之宋齊．衛皆失軍．曹人復請于晉．晉侯謂子臧．反．吾歸而君．子臧反．曹伯歸．子臧盡致其邑與卿．而不出．宣伯使告郤犨曰．魯之有季孟．猶晉之有欒范也．政令於是乎成．今其謀曰．晉政多門．不可從也．寧事齊楚．有亡而已．蔑從晉矣．若欲得志於魯．請止行父而殺之．我斃蔑也．而事晉．蔑有貳矣．魯不貳．小國必睦．不然．歸必叛矣．

九月．晉人執季文子于苕丘．公還．待于鄆．使子叔聲伯請季孫于晉．郤犨曰．苟去仲孫蔑而止季孫行父．吾與子國．親於公室．對曰．僑如之情．子必聞之矣．若去蔑與行父．是大棄魯國．而罪寡君也．若猶不棄．而惠徼周公之福．使寡君得事晉君．則夫二人者．魯國社稷之臣也．若朝亡之．魯必夕亡．以魯之密邇仇讎．亡而為讎．治之何及．郤犨曰．吾為子請邑．對曰．嬰齊．魯之常隸也．敢介大國．以求厚焉．承寡君之命以請．若得所請．吾子之賜多矣．又何求．范文子謂欒武子曰．季孫於魯．相二君矣．妾不衣帛．馬不食粟．可不謂忠乎．信讒慝而棄忠良．若諸侯何．子叔嬰齊奉君命無私．謀國家不貳．圖其身不忘其君．若虛其請．是棄善人也．子其圖之．乃許魯平．赦季孫．

冬．十月．出叔孫僑如而盟之．僑如奔齊．

十二月．季孫及郤犨盟于扈．歸刺公子偃．召叔孫豹于齊而立之．齊聲孟子通僑如．使立於高國之閒．僑如曰．不可以再罪．奔衛．亦閒於卿．晉侯使郤至獻楚捷于周．與單襄公語．驟稱其伐．單子語諸大夫曰．溫季其亡乎．位於七人之下．而求掩其上．怨之所聚．亂之本也．多怨而階亂．何以在位．夏書曰．怨豈在明．不見是圖．將慎其細也．今而明之．其可乎．

成公十七年
經十有七年．

春．衛北宮括帥師侵鄭．

夏．公會尹子．單子．晉侯．齊侯．宋公．衛侯．曹伯．邾人．伐鄭．

六月．乙酉．同盟于柯陵．

秋．公至自會．齊高無咎出奔莒．

九月．辛丑．用郊．晉侯使荀罃來乞師．

冬．公會單子．晉侯．宋公．衛侯．曹伯．齊人．邾人．伐鄭．十有一月．公至自伐鄭．壬申．公孫嬰卒于貍脤．十有二月丁已朔．日有食之．邾子貜且卒．晉殺其大夫郤錡．郤犨．郤至．楚人滅舒庸．

傳十七年．

春．王正月．鄭子駟侵晉虛滑．衛北宮括救晉侵鄭．至于高氏．

夏．五月．鄭大子髡．頑侯獳．為質於楚．楚公子成．公子寅．戍鄭．公會尹武公．單襄公．及諸侯伐鄭．自戲童至于曲洧．晉范文子反自鄢陵．使其祝宗祈死曰．君驕侈而克敵．是天益其疾也．難將作矣．愛我者唯祝我使我速死．無及於難．范氏之福也．

六月．戊辰．士燮卒．乙酉．同盟于柯陵．尋戚之盟也．楚子重救鄭師于首止．諸侯還．齊慶克通于聲孟子．與婦人蒙衣乘輦．而入于閎．鮑牽見之．以告國武子．武子召慶克而謂之．慶克久不出．而告夫人曰．國子謫我．夫人怒．國子相靈公以會高鮑．處守及還．將至．閉門而索客．孟子訴之曰．高鮑將不納君而立公子角．國子知之．

秋．七月．壬寅．刖鮑牽而逐高無咎．無咎奔莒．高弱以盧叛．齊人來召鮑國而立之．初．鮑國去鮑氏而來．為施孝叔臣．施氏卜宰．匡句須吉．施氏之宰．有百室之邑與匡句須邑．使為宰以讓鮑國而致邑焉．施孝叔曰．子實吉．對曰．能與忠良．吉孰大焉．鮑國相施氏忠．故齊人取以為鮑氏．後仲尼曰．鮑莊子之知不如葵．葵猶能衛其足．

冬．諸侯伐鄭．

十月．庚午．圍鄭．楚公子申救鄭．師于汝上．

十一月．諸侯還．初．聲伯夢涉洹．或與己瓊瑰食之．泣而為瓊瑰．盈其懷．從而歌之曰．濟洹之水．贈我以瓊瑰．歸乎歸乎．瓊瑰盈吾懷乎．懼不敢占也．還自鄭．壬申．至于貍脤而占之．曰．余恐死．故不敢占也．今眾繁而從余三年矣．無傷也．言之之莫而卒．齊侯使崔杼為大夫．使慶克佐之．帥師圍盧．國佐從諸侯圍鄭．以難請而歸．遂如盧師．殺慶克以穀叛．齊侯與之盟于徐關而復之．

十二月．盧降．使國勝告難于晉．待命于清．晉厲公侈．多外嬖．反自鄢陵．欲盡去群大夫而立其左右．胥童以胥克之廢也．怨郤氏．而嬖於厲公．郤錡奪夷陽五田．五亦嬖於厲公．郤犨與長魚矯爭田．執而梏之．與其父母妻子同一轅．既矯．亦嬖於厲公．欒書怨郤至．以其不從己而敗楚師也．欲廢之．使楚公子茷告公曰．此戰也．郤至實召寡君．以東師之未至也．與軍帥之不具也．曰此必敗．吾因奉孫周以事君．公告欒書．書曰．其有焉．不然．豈其死之不恤．而受敵使乎．君盍嘗使諸周而察之．郤至聘于周．欒書使孫周見之．公使覘之信．遂怨郤至．厲公田．與婦人先殺而飲酒．後使大夫殺．郤至奉豕．寺人孟張奪之．郤至．射而殺之．公曰．季子欺余．厲公將作難．胥童曰．必先三郤．族大多怨．去大族不偪．敵多怨有庸．公曰．然郤氏聞之．郤錡欲攻公．曰雖死．君必危．郤至曰．人所以立．信知勇也．信不叛君．知不害民．勇不作亂．失茲三者．其誰與我．死而多怨．將安用之．君實有臣而殺之．其謂君何．我之有罪．吾死後矣．若殺不辜．將失其民．欲安得乎．待命而已．受君之祿．是以聚黨．有黨而爭命．罪孰大焉．壬午．胥童．夷羊五．帥甲八百．將攻郤氏．長魚矯請無用眾．公使清沸魋助之．抽戈結衽而偽訟者．三郤將謀於榭．矯以戈殺駒伯苦成叔於其位．溫季曰．逃威也．遂趨．矯及諸其車．以戈殺之．皆尸諸朝．胥童以甲劫欒書中行偃於朝．矯曰．不殺二子．憂必及君．公曰．一朝而尸三卿．余不忍益也．對曰．人將忍君．臣聞亂在外為姦．在內為軌．御姦以德．御軌以刑．不施而殺．不可謂德．臣偪而不討．不可謂刑．德刑不立．姦軌並至．臣請行．遂出奔狄．公使辭於二子曰．寡人有討於郤氏．郤氏既伏其辜矣．大夫無辱．其復職位．皆再拜稽首曰．君討有罪而免臣於死．君之惠也．二臣雖死．敢忘君德．乃皆歸．公使胥童為卿．公遊于匠麗氏．欒書．中行偃．遂執公焉．召士匄．士匄辭．召韓厥．韓厥辭．曰．昔吾畜於趙氏．孟姬之讒．吾能違兵．古人有言曰．殺老牛莫之敢尸．而況君乎．二三子不能事君．焉用厥也．舒庸人以楚師之敗也．道吳人圍巢．伐駕．圍釐虺．遂恃吳而不設備．楚公子橐師襲舒庸．滅之．

閏月．乙卯．晦．欒書中行偃殺胥童．民不與郤氏．胥童道君為亂．故皆書曰．晉殺其大夫．

成公十八年
經十有八年．

春．王正月．晉殺其大夫胥童．庚申．晉弒其君州蒲．齊殺其大夫國佐．公如晉．

夏．楚子．鄭伯．伐宋．宋魚石復入于彭城．公至自晉．晉侯使士匄來聘．

秋．杞伯來朝．

八月．邾子來朝．築鹿囿．己丑．公薨于路寢．

冬．楚人鄭人侵宋．晉侯使士魴來乞師．

十有二月．仲孫蔑會晉侯．宋公．衛侯．邾子．齊崔杼．同盟于虛朾．丁未．葬我君成公．

傳十八年．

春．王正月．庚申．晉欒書．中行偃．使程滑弒厲公．葬之于翼東門之外．以車一乘．使荀罃．士魴．逆周子于京師而立之．生十四年矣．大夫逆于清原．周子曰．孤始願不及此．雖及此．豈非天乎．抑人之求君．使出命也．立而不從將安用君．二三子用我今日．否亦今日．共而從君．神之所福也．對曰．群臣之願也．敢不唯命是聽．庚午．盟而入．館于伯子同氏辛巳．朝于武宮．逐不臣者七人．周子有兄而無慧．不能辨菽麥．故不可立．齊為慶氏之難故．甲申晦．齊侯使士華免以戈殺國佐于內宮之朝．師逃于夫人之宮．書曰．齊殺其大夫國佐．棄命專殺．以穀叛故也．使清人殺國勝．國弱來奔．王湫奔萊．慶封為大夫．慶佐為司寇．既．齊侯反國弱．使嗣國氏．禮也．

二月．乙酉朔．晉侯悼公即位于朝．始命百官．施舍己責．逮鰥寡．振廢滯．匡乏困．救災患．禁淫慝．薄賦斂．宥罪戾．節器用．時用民．欲無犯．時使魏相．士魴．魏頡．趙武為卿．荀家．荀會．欒黶．韓無忌為公族大夫．使訓卿之子弟．共儉孝弟．使士渥濁為大傅．使脩范武子之法．右行辛為司空．使脩士蒍之法．弁糾御戎．校正屬焉．使訓諸御知義．荀賓為右．司士屬焉．使訓勇力之士．時使卿無共御．立軍尉以攝之．祁奚為中軍尉．羊舌職佐之．魏絳為司馬．張老為候奄．鐸遏寇為上軍尉．籍偃為之司馬．使訓卒乘．親以聽命．程鄭為乘馬御．六騶屬焉．使訓群騶知禮．凡六官之長．皆民譽也．舉不失職．官不易方．爵不踰德．師不陵正．旅不偪師．民無謗言．所以復霸也．公如晉．朝嗣君也．

夏．六月．鄭伯侵宋．及曹門外．遂會楚子伐宋．取朝郟．楚子辛．鄭皇辰．侵城郜．取幽丘．同伐彭城．納宋魚石．向為人．鱗朱．向帶．魚府焉．以三百乘戍之而還．書曰復入．凡去其國．國逆而立之曰入．復其位曰復歸．諸侯納之曰歸．以惡曰復入．宋人患之．西鉏吾曰．何也．若楚人與吾同惡．以德於我．吾固事之也．不敢貳矣．大國無厭．鄙我猶憾．不然．而收吾憎．使贊其政．以間吾釁．亦吾患也．今將崇諸侯之姦．而披其地．以塞夷庚．逞姦而攜服．毒諸侯而懼吳晉．吾庸多矣．非吾憂也．且事晉何為．晉必恤之．公至自晉．晉范宣子來聘．且拜朝也．君子謂晉於是乎有禮．

秋．杞桓公來朝．勞公．且問晉故．公以晉君語之．杞伯於是驟朝于晉．而請為昏．

七月．宋老佐．華喜．圍彭城．老佐卒焉．八月．邾宣公來朝．即位而來見也．築鹿囿．書不時也．己丑．公薨于路寢．言道也．

冬‧十一月．楚子重救彭城伐宋．宋華元如晉告急．韓獻子為政．曰．欲求得人．必先勤之．成霸安彊．自宋始矣．晉侯師于台谷以救宋．遇楚師于靡角之谷．楚師還．晉士魴來乞師．季文子問師數於臧武仲．對曰．伐鄭之役．知伯實來．下軍之佐也．今彘季亦佐下軍．如伐鄭可也．事大國無失班爵．而加敬焉禮也．從之．

十二月．孟獻子會于虛朾．謀救宋也．宋人辭諸侯．而請師以圍彭城．孟獻子請于諸侯而先歸會葬．丁未．葬我君成公．書順也．


本作品在全世界都属于公有领域，因为作者逝世已经超过100年，并且于1923年1月1日之前出版。