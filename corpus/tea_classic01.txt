一之源
茶者，南方之嘉木也。一尺、二尺，迺至數十尺。其巴山峽川，有兩人合抱者，伐而掇之。其樹如瓜蘆，葉如梔子，花如白薔薇，實如栟櫚，蒂如丁香，根如胡桃。〈瓜蘆木出廣州，似茶，至苦澁。栟櫚，蒲葵之屬。其子似茶。胡桃與茶，根皆下孕，兆至瓦礫，苗木上抽。〉

其字，或從草，或從木，或草木并。〈從草，當作「茶」，其字出《開元文字音義》；從木，當作「𣗪」，其字出《本草》；草木并，作「荼」，其字出《爾雅》。〉

其名，一曰茶，二曰檟，三曰蔎，四曰茗，五曰荈。〈周公云︰「檟、苦荼。」揚執戟云︰「蜀西南人謂茶曰蔎。」郭弘農云︰「早取爲荼，晚取爲茗，或一曰荈耳。」〉

其地，上者生爛石，中者生礫壤，下者生黃土。凡藝而不實，植而罕茂，法如種瓜，三歲可採。野者上，園者次。陽崖隂林，紫者上，綠者次；筍者上，牙者次；葉卷上，葉舒次。隂山坡谷者，不堪採掇，性凝滯，結瘕疾。

茶之爲用，味至寒，爲飲，最宜精行儉德之人。若熱渴、凝悶、腦疼、目澁、四支煩、百節不舒，聊四五啜，與醍醐、甘露抗衡也。

採不時，造不精，雜以卉莽，飲之成疾。茶爲累也，亦猶人參。上者生上黨，中者生百濟、新羅，下者生高麗。有生澤州、易州、幽州、檀州者，爲藥無効，況非此者？設服薺苨，使六疾不瘳，知人參爲累，則茶累盡矣。

二之具
籝
籝〈加追反〉，一曰籃，一曰籠，一曰筥，以竹織之，受五升，或一㪷、二㪷、三㪷者，茶人負以採茶也。〈籝，《漢書》音盈，所謂「黃金滿籝，不如一經。」顏師古云︰「籝，竹器也，受四升耳。」〉

竈
竈，無用𥥛者。釜，用唇口者。

甑
甑，或木或瓦，匪腰而泥，籃以簞之，薎以繫之。始其蒸也，入乎簞；既其熟也，出乎箄。釜涸，注於甑中。〈甑，不帶而泥之。〉又以穀木枝三椏者製之，散所蒸牙筍並葉，畏流其膏。

杵臼
杵臼，一曰碓，惟恒用者佳。

規
規，一曰模，一曰棬，以鐵製之，或圓，或方，或花。

承
承，一曰臺，一曰砧，以石爲之。不然，以槐桑木半埋地中，遣無所搖動。

檐
檐，一曰衣，以油絹或雨衫、單服敗者爲之。以檐置承上，又以規置檐上，以造茶也。茶成，舉而易之。

芘莉
芘莉〈音杷离〉，一曰籝子，一曰篣筤。以二小竹,長三赤，軀二赤五寸，柄五寸。以篾織方眼，如圃人土羅，闊二赤以列茶也。

棨
棨，一曰錐刀。柄以堅木爲之，用穿茶也。

撲
撲，一曰鞭。以竹爲之，穿茶以解茶也。

焙
焙，鑿地深二尺，闊二尺五寸，長一丈。上作短牆，高二尺，泥之。

貫
貫，削竹爲之，長二尺五寸，以貫茶焙之。

棚
棚，一曰棧。以木構於焙上，編木兩層，高一尺，以焙茶也。茶之半乾，昇下棚，全乾，升上棚。

穿
穿〈音釧〉，江東、淮南剖竹爲之。巴川峽山紉穀皮爲之。江東以一斤爲上穿，半斤爲中穿，四兩五兩爲小穿。峽中以一百二十斤爲上，八十斤爲中穿，五十斤爲小穿。字舊作釵釧之「釧」字，或作貫串。今則不然，如磨、扇、彈、鑚、縫五字，文以平聲書之，義以去聲呼之，其字以穿名之。

育
育，以木製之，以竹編之，以紙糊之。中有隔，上有覆，下有床，傍有門，掩一扇。中置一器，貯煻煨火，令煴煴然。江南梅雨時，焚之以火。〈育者，以其藏養爲名。〉

三之造
凡採茶在二月、三月、四月之間。

茶之筍者，生爛石沃土，長四五寸，若薇蕨始抽，淩露采焉。茶之牙者，發於藂薄之上，有三枝、四枝、五枝者，選其中枝頴拔者採焉.其日有雨不採，晴有雲不采。晴，採之，蒸之，擣之，拍之，焙之，穿之，封之，茶之乾矣。

茶有千萬狀，鹵莽而言，如胡人鞾者，蹙縮然〈京錐文也〉；犎牛臆者，廉襜然；浮雲出山者，輪囷然；輕飈拂水者，涵澹然。有如陶家之子，羅膏土以水澄泚之。〈謂澄泥也。〉又如新治地者，遇暴雨流潦之所經.此皆茶之精腴。有如竹籜者，枝幹堅實，艱於蒸搗，故其形籭簁然。〈上离下師。〉有如霜荷者，莖葉凋沮，易其狀貌，故厥狀委悴然。此皆茶之瘠老者也。

自採至於封七經目，自胡靴至於霜荷八等。或以光黑平正言嘉者，斯鑒之下也；以皺黃坳垤言佳者，鑒之次也；若皆言嘉及皆言不嘉者，鑒之上也。何者？出膏者光，含膏者皺；宿製者則黑，日成者則黃；蒸壓則平正，縱之則坳垤。此茶與草木葉一也。茶之否臧，存於口訣。