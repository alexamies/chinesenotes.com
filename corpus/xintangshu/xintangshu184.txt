馬楊路盧

馬植，字存之，鳳州刺史勛子也。第進士，又擢制策科，補校書郎。由壽州團練副使三遷饒州刺史。開成初，為安南都護。精吏事，以文雅絢飾其政，清凈不煩，洞夷便安。羈縻諸首領皆來納款，遣子弟詣府，請賦租約束。植奏以武陸縣為陸州，即柬首領為刺史。既而州部廢池珠復生。以政最，檢校左散騎常侍，徙黔中觀察使。

會昌中，召拜光祿卿，遷大理。植自以譽望在當時諸公右，久補外，還朝不得要官，為宰相李德裕所抑，內怨望。宣宗嗣位，白敏中當國，凡德裕所不善，悉不次用之，故植以刑部侍郎領諸道鹽鐵轉運使，遷戶部，俄同中書門下平章事，進中書侍郎。

初，左軍中尉馬元贄最為帝寵信，賜通天犀帶。而植素與元贄善，至通昭穆，元贄以賜帶遺之。它日對便殿，帝識其帶，以詰植，植震恐，具言狀，於是罷為天平軍節度使。既行，詔捕親吏下御史獄，盡得交私狀，貶常州刺史，以太子賓客分司東都。起為忠武、宣武節度使，卒。

初，植兼集賢殿大學士，校理楊收道與三院御史遇，不肯避，朝長馮緘錄其騶仆辱之。植怒，奏言：「開元中，麗正殿賜酒，大學士張說以下十八人不知先舉者，說以學士德行相先，遂同舉酒。今緘辱收，與大學士等。請斥之。」中丞令狐援故事論救，宣宗釋不問。因著令「三館學士不避行臺」，自植始。臺制：「三院還臺，以一人為朝長雲。」

楊收，字藏之，自言隋越國公素之裔，世居馮翊。父遺直，德宗時，以上書闕下，仕為濠州錄事參軍，客死姑蘇。

收七歲而孤，處喪若成人。母長孫親授經，十三通大義。善屬文，所賦輒就，吳人號神童。裏人多造門觀賦詩，至壓敗其藩。收嘲之曰：「爾非羸角者，奚用觸吾藩？」切當率類此。及壯，長六尺二寸，廣顙深頤，疏眉目，寡言笑，博學強記，至它藝無不通解。貧甚，以母奉浮屠法，自幼不食肉。約曰：「爾得進士第，乃可食。」

涔陽耕得古鐘，高尺餘，收扣之，曰：「此姑洗角也。」既劀拭，有刻在兩欒，果然。嘗言：「琴通黃鐘、姑洗、無射三均，側出諸調，由羅蔦附灌木然。」時有安涚者，世稱善琴，且知音。收問：「五弦外，其二雲何？」涚曰：「世謂周文、武二王所加者。」收曰：「能為《文王操》乎？」涚即以黃鐘為宮而奏之，以少商應大弦，收曰：「止！如子之言，少商，武弦也。且文世安得武聲乎？」涚大驚，因問樂意，收曰：「樂亡久矣。上古祀天地宗廟，皆不用商。周人歌大呂、舞《雲門》以俟天神，歌太蔟、舞《鹹池》以俟地祇。大呂、黃鐘之合，陽聲之首。而《雲門》，黃帝樂也；《鹹池》，堯樂也。不敢用黃鐘，而以太蔟次之。然則祭天者，圜鐘為宮，黃鐘為角，太蔟為徵，姑洗為羽；祭地者，函鐘為宮，太蔟為角，姑洗為徵，南呂為羽。訖不用商及二少。蓋商聲剛而二少聲下，所以取其正、裁其繁也。漢祭天則用商，而宗廟不用，謂鬼神畏商之剛。西京諸儒惑圜鐘、函鐘之說，故其自受命，郊祀、宗廟樂，唯用黃鐘一均。章帝時，太常丞鮑業始旋十二宮。夫旋宮以七聲為均，均，言韻也，古無韻字，猶言一韻聲也。始以某律為宮，某律為商，某律為角，某律為徵，某律為羽，某律少宮，某律少徵，亦曰『變』，曰『比』。一均成則五聲為之節族，此旋宮也。」乃取律次之以示

涚。涚時七十餘，以為未始聞，而收未冠也。

以兄假未仕，不肯舉進士。既假褫褐，乃入京師。明年，擢進士，杜悰表署淮南推官。悰領度支，又節度劍南東西川，輒隨府三遷。宰相馬植表為渭南尉、集賢校理，議補監察御史。收又以假方外遷，誼不可先，固辭。植嗟美為止。復為悰節度府判官。蜀有可縣，直巂州西南，地寬平，多水泉，可灌粳稻。或謂悰計興屯田，省轉饋以飽邊士，悰將從之，收曰：「田可致，兵不可得。且地當蠻沖，本非中國。今輟西南屯士往耕，則姚、巂兵少，賊得乘間。若調兵捍賊，則民疲士怨。假令大穰，蠻得長驅，是資賊糧，豈國計耶？」乃止。

始，周墀罷宰相，節度東川，表其弟嚴掌書記。俄而墀卒，悰辟為觀察使判官，兄弟並在幕府。未幾，假自浙西判官擢監察御史，而收亦自西川遷，兄弟同臺，世榮其友。以詳禮學改太常博士，而嚴亦自揚州召為監察禦使。收因建言：「漢制，總群官而聽曰省，分務而專治曰寺。太常，分務專治者也，所以藏天子之旗常。今旗常因車飾隸太仆，非是。」未及行，以母喪免。服除，從淮南崔鉉府為支使。還，拜侍御史。夏侯孜以宰相領度支，引判度支案。遷長安令。

懿宗時，擢累中書舍人、翰林學士承旨，以中書侍郎同中書門下平章事。始，南蠻自大中以來，火邕州，掠交趾，調華人往屯，涉氛瘴死者十七，戰無功，蠻勢益張。收議豫章募士三萬，置鎮南軍以拒蠻。悉教蹋張，戰必註滿，蠻不能支。又峙食泛舟餉南海。天子嘉其功，進尚書右仆射，封晉陽縣男。

既益貴，稍自盛滿，為誇侈，門吏童客倚為奸。中尉楊玄價得君，而收與之厚，收之相，玄價實左右之；乃招四方賕餉數千諉收，不能從，玄價以負己，大恚，陰加毀短。知政凡五年，罷為宣歙觀察使，不敢當兩使稟料，但受刺史俸，留公藏錢七百萬。韋保衡又劾收前用嚴譔為江西節度使，受謝百萬，及它隱盜。明年，貶端州司馬。吏具大舟以須，收不從，曰：「方謫去，可乎？」以二小舸趨官。又明年，流州，俄詔內養追賜死。收得詔，謝曰：「輔政無狀，固宜死。今獨一弟嚴以奉先人之祀，使者能假須臾使秉筆乎？」使者從之。收自作書謝天子，丐弟嚴死，奉先臣後。以書授使者，即仰鴆死。帝見書惻然，乃宥嚴，坐收流死者十一人。後三年，詔追雪其辜，復官爵。子鉅、鏻。

鉅，乾寧初為翰林學士，從入洛，終散騎常侍。鏻至戶部尚書。

收兄發，字至之。登進士，又中拔萃，累官左司郎中。宣宗追加順、憲二宗尊號，有司議改造廟主，署新謚，詔百官議。發與都官郎中盧搏以為改作主，求古無文，執不可。知禮者韙之。改太常少卿，為蘇州刺史，治以恭長慈幼為先。徙福建觀察使，又以能政聞。朝廷意有治劇才，拜嶺南節度使。承前寬弛，發操下剛嚴，軍遂怨，起為亂，囚傳舍，貶婺州刺史。

假，字仁之，仕終常州刺史。收與昆弟護喪葬偃師，會者千人。

嚴，字凜之，舉進士。時王起選士三十人，而楊知至、竇緘、源重、鄭樸及嚴五人皆世胄，起以聞，詔獨收嚴。累遷至工部侍郎、翰林學士。收知政，請補外，拜浙東觀察使。收貶，嚴亦斥為邵州刺史，徙吉王傅。乾符中，以兵部侍郎判度支，卒。子涉、註。

涉，昭宗時，仕至吏部侍郎。哀帝時，進同中書門下平章事。為人端重有禮法。方賊臣陵慢，王室殘蕩，賢人多罹患。涉受命，與家人泣，語其子凝式曰：「世道方極，吾嬰網羅不能去，將重不幸，禍且累汝。」然以謙靖，終免於禍。註為翰林學士。涉已相，辭內職，為戶部侍郎。

路巖，字魯瞻，魏州冠氏人。父群，字正夫，通經術，善屬文。性誌純潔，親歿，終身不肉食。累官中書舍人、翰林學士承旨，文宗優遇之。居循循謙飭，若不在勢位者。所與交，雖褐衣之賤，待以禮，始終一節。

巖幼惠敏過人，及進士第，父時故人在方鎮者交辟之，久乃答。懿宗咸通初，自屯田員外郎入翰林為學士，以兵部侍郎同中書門下平章事，年三十六。居位八歲，進至尚書左仆射。

於是王政秕僻，宰相得用事。巖顧天子荒暗，且以政委己，乃通賂遺，奢肆不法。俄與韋保衡同當國，二人勢動天下，時目其黨為「牛頭阿旁」，言如鬼陰惡可畏也。既權侔則爭，故與保衡還相惡。俄罷巖為劍南西川節度使，承蠻盜邊後，巖力拊循，置定邊軍於邛州，扼大度，治故關，取壇丁子弟教擊刺，使補屯籍，由是西山八國來朝。以勞遷兼中書令，封魏國公。

始，為相時，委事親吏邊鹹。會至德令陳蟠叟奏書願請間言財利，帝召見，則曰：「臣願破邊鹹家，可佐軍興。」帝問：「鹹何人？」對曰：「宰相巖親吏也。」帝怒，斥蟠叟，自是人無敢言。鹹乃與郭籌者相依倚為奸，巖不甚制，軍中惟邊將軍、郭司馬爾，妄給與以結士心。嘗閱武都場，鹹、籌蒞之，其議事以書相示則焚之，軍中驚，以有異圖，恟恟，遂聞京師。巖坐是徙荊南節度使，道貶新州刺史，至江陵，免官，流儋州，籍入其家。巖體貌偉麗，美須髯，至江陵兩昔皆白。捕誅鹹、籌等。巖至新州，詔賜死，剔取喉，上有司。或言巖嘗密請「三品以上得罪誅殛，剔取喉驗其已死」。俄而自及。

保衡者，京兆人，字蘊用。父愨，宣宗時，終武昌軍節度使。保衡，咸通中，以右拾遺尚同昌公主，遷起居郎、駙馬都尉。主，郭淑妃所生，懿宗所愛，而妃有寵，故恩禮最異，悉宮中珍玩資予之。俄歷翰林學士承旨，以兵部侍郎同中書門下平章事，自尚主至是裁再期。又進門下侍郎、尚書右仆射。

性浮淺，既恃恩據權，以嫌愛自肆，所悅即擢，不悅擠之。保衡舉進士王鐸第，於籍、蕭遘與同升，以嘗薄於己，皆見斥。逐楊收，傾路巖，人益畏之。主薨，而寵遇不衰。僖宗立，進司徒。俄為怨家白髮陰罪，貶賀州刺史，再貶澄邁令，遂賜死。

弟保乂，自兵部侍郎貶賓州司戶參軍。而劉瞻等坐主薨見貶者，偕復起。

盧攜，字子升，其先本范陽，世居鄭。擢進士第，被辟浙東府。入朝為右拾遺，歷臺省，累進戶部侍郎、翰林學士承旨。乾符五年，進同中書門下平章事。俄拜中書侍郎、刑部尚書、弘文館大學士。攜姿陋而語不正，與鄭畋俱李翺甥，同位宰相，然所處議多駁。

初，王仙芝起河南，攜表宋威、齊克讓、曾袞皆善將，為招討使。及威殺尚君長，賊熾結，益不制，乃以王鐸鎮荊南，為諸道都統。攜不悅。是時，黃巢已破廣州，勢張甚，表求天平節度使，詔宰相百官議。攜素厚高駢，屬令立功，乃固不可巢請，又欲激巢使戰而敗鐸，因授率府率。又徇駢與南詔和親，與畋爭，相恨詈，繇是罷為太子賓客，分司東都。俄為兵部尚書。會駢將張璘破賊，帝復召攜以門下侍郎同平章事。及鐸失守，以駢代之，即按關東諸將為鐸、畋所任者，悉易置。內倚田令孜，而外寄戎政於駢，與奪惟所愛惡。

後病風足蹇，神智瞑塞，事多決於親吏楊溫、李脩，賄賂顯行。及巢破淮南，璘戰死，忠武兵亂，天下危懼，人皆咎攜，始下詔以巢為天平節度使。詔下，賊已破潼關。明日，以太子賓客罷，分司東都，是夜仰藥死。巢入京師，斫棺磔屍於長安市。子晏，天祐初為河南尉，柳璨殺之。

贊曰：盧攜之敗王鐸，私高駢，賊遂卷鹹、鎬而西，易若舉毛，可謂朝無人焉。唐將亡，攜為之鴟梟，宜天之假手於賊而磔其枯胔也。


Chinese text: This work was published before January 1, 1923, and is in the
public domain worldwide because the author died at least 100 years ago.
