李晟子:愿 憲 愬 聽 聽子:琢 甥:王佖

目录
1	李晟
1.1	子 愿 憲
1.2	子 愬
1.3	子 聽
1.4	聽子 琢
1.5	甥 王佖
李晟
　　李晟，字良器，洮州臨潭人。世以武力仕，然位不過裨將。晟幼孤，奉母孝。身長六尺。年十八，往事河西王忠嗣，從擊吐蕃。悍酋乘城，殺傷士甚眾，忠嗣怒，募射者，晟挾一矢殪之，三軍歡奮。忠嗣撫其背曰：「萬人敵也。」鳳翔節度使高升召署列將，擊疊州叛羌于高當川，又擊連狂羌於罕山，破之。累遷左羽林大將軍。廣德初，擊党項有功，授特進，試太常卿。

　　大曆初，李抱玉署晟右軍將。吐蕃寇靈州，抱玉授以兵五千擊之，辭曰：「以眾則不足，以謀則多。」乃請千人。由大震關趨臨洮，屠定秦堡，執其帥慕容谷鐘，虜乃解靈州去。遷開府儀同三司，以右金吾衛大將軍為涇原、四鎮、北庭兵馬使。馬璘與吐蕃戰鹽倉，敗績；晟率遊兵拔璘以歸，封合川郡王。璘內忌晟威略，歸之朝，為右神策都將。德宗始立，吐蕃寇劍南，方崔寧未還，蜀土大震，詔晟將神策兵救之。逾漏天，拔飛越等三城，絕大渡，斬虜千級，虜遁去。

　　建中二年，魏博田悅反，晟為神策先鋒，與河東馬燧、昭義李抱真合兵攻之。斬楊朝光，晟乘冰度洺水，破悅；又戰洹水，悅大敗，遂進攻魏。加檢校左散騎常侍，兼魏府左司馬。硃滔、王武俊圍康日知于趙州也，抱真分兵二千戍邢，燧怒，欲班師。晟曰：「奉詔東討者，吾三帥也。邢、趙比壤，今賊以兵加趙，是邢有晝夜憂，李公分眾守之，不為過，公奈何遽引去！」燧悟，釋然，即造抱真壘，與交歡。晟建言：「以兵趨定州，與張孝忠合，以圖范陽，則武俊等當舍趙。」帝壯之，授御史大夫，又俾神策三將軍莫仁擢等隸之。晟自魏引而北，武俊果解去。晟留趙三日，與孝忠連兵，北略恒州。圍硃滔將鄭景濟于清苑，決水灌之。悅、武俊引兵戰白樓，孝忠兵笮，晟引步騎擊破之，清苑益急。滔、武俊大懼，悉起兵來救，圍晟軍。晟內攻景濟而外抗滔等，自正月至五月不解。會晟疾甚，不能興，軍中共計引還定州，而賊猶不敢逼。

　　疾間，將復進，會帝出奉天，有詔召晟即日治嚴。而孝忠以軍介二盜間，倚晟為重，數止晟無西。晟語眾曰：「天子播越，人臣當百舍一息。義武欲止吾，吾當以子為質。」乃以憑約昏，並遺良馬。孝忠有親將謁晟，晟解玉帶遺之，使喻孝忠。乃得逾飛孤，次代州，詔迎拜神策行營節度使。進臨渭北，壁東渭橋，所過樵蘇無犯。時劉德信自扈澗敗歸，亦次渭南，軍囂無制。德信入謁晟，晟責所以敗，斬之，以數騎入壁勞其軍，無敢動。晟已並兵，則軍益振。

　　於是朔方李懷光方軍咸陽，不欲晟當一面，請與晟合。有詔徙屯，乃引趨陳濤斜，與懷光聯壘。晟每與賊戰，必錦裘繡帽自表，指顧陣前。懷光望見，惡之，戒曰：「將務持重，豈宜自表襮，為賊餌哉！」晟曰：「昔在涇原，士頗相畏伏，欲令見之，奪其心爾。」懷光不悅，遷延有異志。晟使間說懷光曰：「賊據京邑，天子暴露于外，公宜速進兵。雖晟不肖，願為公先驅，死且不悔。」懷光不納。每兵至都城下，而懷光軍多鹵掠，晟軍整戢。懷光使分所獲遺之，又辭不敢受。懷光謀沮撓其軍，即奏言：「神策兵給賜比方鎮獨厚，今桀逆未平，軍不可以異。且眾以為言，臣無以解。惟陛下裁處。」懷光欲晟自削其軍，則士怨易撓。帝議諸軍與神策等，力且不贍，遣翰林學士陸贄臨詔懷光，令與晟計所宜者。懷光曰：「稟賜不均，軍何以戰！」贄數顧晟，晟曰：「公，元帥，軍政得專之。晟將一軍，唯所命，其增損費調，敢不聽？」懷光默然計塞，顧刻削稟賜事出己，乃止。

　　懷光屯咸陽凡八旬，帝數促戰，以伺賊隙為言，卒不出兵，陰通硃泚，反跡浸露。晟懼為所並，上言：「當先變製備，請假裨佐趙光銑、唐良臣、張彧為洋、利、劍三州刺史，各勒兵以通蜀、漢衿喉。」未報。會吐蕃欲佐誅泚，帝議幸咸陽督戰，懷光大駭，疑帝奪其軍，圖反益急。晟與李建徽、陽惠元皆聯屯，適有使者到晟軍，晟乃令曰：「有詔徙屯。」即結陣趨東渭橋。後數日，懷光並建徽、惠元兵，惠元死之。

　　是日，帝進狩梁州，駱穀道隘，儲供不豫，從官乏食，帝歎曰：「早用晟言，三蜀之利，可坐有也。」顧渾瑊曰：「渭橋在賊腹中，兵孤絕，晟能辦勝邪？」瑊曰：「晟秉義挺忠，崒然不可奪。臣策之，必破賊。」帝乃安。自行在遣晟將張少弘口詔進晟尚書左僕射、同中書門下平章事。晟受命，拜且泣曰：「京師天下本，若皆執羈靮，誰將復之！」乃繕甲兵，治陴隍，以圖收復。

　　是時，晟提孤軍橫當寇鋒，恐二盜合以軋之，則卑詞厚幣，偽致誠於懷光者。時敖廥單覂，乃使張彧假京兆少尹，多署吏，調畿內賦，不淹旬，芻米告具。乃陳兵下令曰：「國家多難，乘輿播遷，見危死節，自吾之分。公等此時不誅元兇，取富貴，非豪英也。渭橋斷賊首尾，吾欲與公戮力一心，建不世之功，可乎？」士皆雪泣曰：「惟公命。」於是駱元光以華州之眾守潼關，尚可孤以神策兵保七盤，皆受晟節度；戴休顏舉奉天，韓遊瑰悉邠寧軍從晟。懷光始懼。晟乃移書顯讓之，使破賊自贖。懷光不聽，然其下益攜落，畏為晟襲，乃奔河中。其將孟涉、段威勇以兵數千自拔歸，晟皆表以要官。帝遣使者間道詔晟兼河中、晉絳慈隰節度使，又兼京畿、渭北、鄜坊、丹延節度招討使。帝欲益西幸，晟請駐梁、漢以系天下望。又進京畿、渭北、鄜坊、商華兵馬副元帥。時京兆司錄參軍李敬仲自賊中來，乃署節度府判官，以諫議大夫鄭雲逵為行軍司馬，擢張彧自副。

　　神策軍及晟家皆為賊質，左右有言者，晟涕數行下，曰：「陛下安在，而欲恤家乎？」泚使晟吏王無忌婿款壁門曰：「公等家無恙。」晟怒曰：「爾乃與賊為間乎？」叱斬之。時輸縑不屬，盛夏，士有衣裘者，晟能與下同其苦，以忠誼感發士心，終無攜怨。邏士得姚令言、崔宣諜者，晟命釋縛，飯飲之，遣還，敕曰：「為我謝令言等，善為賊守，勿不忠於泚。」

　　乃引兵叩都門，賊不敢出，振旅而還。明日，會諸將圖所向，眾對先拔外城，然後清宮。晟曰：「外城有裏閈之隘，若設伏格戰，居人囂潰，非計也。賊重兵精甲聚苑中，今直擊之，是披其心腹，將圖走不暇。」諸將曰：「善。」乃自東渭橋移壁光泰門，以薄都城，連溝柵。而賊將張庭芝、李希倩求戰，晟顧曰：「賊不出，是吾憂也。今乃冒死來，天誘之矣。」勒吳詵等縱兵鏖擊。賊攻華師急，晟以精騎馳救，中軍噪而從，大破之，乘勝入光泰門；再戰，敗卻，僵屍相藉，余眾走白華，賊大哭，終夜不息。翌日，將復戰。或請待西師，晟曰：「賊既敗，當乘機撲殄。苟俟西軍，是容其為計，豈吾利邪？」乃悉軍軍光泰門，使王佖、李演將騎，史萬頃將步，抵苑北。晟先夜隤苑垣為道二百步，比兵至，賊已伐木塞以拒戰。晟叱諸將曰：「安得縱賊？今先斬公矣！」萬頃懼，先登，拔柵以入，佖督騎繼之。賊崩潰，執其將段誠諫，大兵分道進，雷噪震地。令言、庭芝、希倩等殊死鬥，晟令唐良臣等步騎奔突，賊陣成輒北，十餘遇皆不勝，蹙入白華。賊伏千騎出官軍背，晟以麾下百騎自馳之，左右呼曰：「相公來！」賊驚潰，禽馘略盡。泚率殘卒萬人西走，田子奇追之，餘黨悉降。

　　晟引軍屯含元外廷，舍右金吾次，令軍中曰：「五日內不得輒通家問，違者斬。」遣京兆尹李齊運部長安、萬年令，分慰居人，秋毫無所擾。別將高明曜取賊妓一，司馬伷取賊馬二，即斬以徇。坊人之遠者，宿昔乃知王師之入也。明日，孟涉屯白華，尚可孤屯望仙門，駱元光屯章敬寺，晟屯安國寺。斬賊用事者及臣賊宦豎於市，表著節不屈者，擇文武攝台省官，以俟乘輿。條脅汙於賊者，請以不死。

　　露布至梁，帝感泣，群臣上壽，且言：「晟蕩夷凶憝，而市不易廛，宗廟不震，長安之人不識旗鼓，雖三代用師，不能加之。」帝曰：「天生晟，為社稷萬人，豈獨朕哉！」拜晟司徒，兼中書令，實封千戶。晟遣大將吳詵以兵三千到寶雞清道，自請迎扈，不許。帝至自梁，晟以戎服見三橋，帝駐馬勞之。晟再拜頓首，賀克殄大盜，廟朝安復，已，即跪陳：「備爪牙臣，不能指日破賊，致乘輿再狩，乃臣不任職之咎，敢請死。」伏道左，帝為掩涕，命給事中齊映起之，使就位。有詔賜第永崇裏、涇陽上田、延平門之林園、女樂一列。晟入第，京兆供帳，教坊鼓吹迎導，詔將相送之。帝紀其功，自文於碑，敕皇太子書，立於東渭橋，以示後世雲。又令太子錄副以賜。

　　始，晟屯渭橋也，熒惑守歲，久乃退，府中皆賀曰：「熒惑退，國家之利，速用兵者昌。」晟曰：「天子暴露，人臣當力死勤難，安知天道邪？」至是，乃曰：「前士大夫勸晟出兵，非敢拒也。且人可用而不可使之知也。夫惟五緯盈縮不常，晟懼復守歲，則我軍不戰自屈矣！」皆曰：「非所及也。」

　　涇州倚邊，數戕其帥，晟請治不龔命者，因以訓耕積粟實塞下，羈制西戎。帝乃拜晟鳳翔、隴右、涇原節度使，兼行營副元帥，徙王西平郡，實封千五百戶。晟請與李楚琳俱行，亦將治殺張鎰罪，帝方務安反側，不許。晟至鳳翔，亂將王斌等十餘人以次伏誅。時宦者尹元貞持節到同、華，擅入河中諭慰李懷光。晟劾元貞矯使，欲洗宥元惡，請治罪。又言：「赦懷光有五不可：河中抵京師三百里，同州制其沖，兵多則示未信，少則力不足，忽驚東偏，何以待之？一也。今赦懷光，則必以晉、絳、慈、隰還之，渾瑊、康日知又且遷徙，二也。兵力未窮，忽宥反逆，四夷聞之，謂陛下兵屈而自罷耳；今回紇拒北，吐蕃梗西，希烈僭淮、蔡，若棄強示弱，以招窺覬，三也。懷光既赦，則朔方將士悉復敘勳行賞，追還縑廩；今府庫空殫，物不酬滿，是激其叛，四也。既解河中，諸道還屯，當有賜賚，賞典不舉，怨言必起，五也。今河中米鬥五百，芻稿且罄，人餓死牆壁間，其大將殺戮幾盡，圍之旬時，力窮且潰，願無養腹心疾為後憂。臣請選精兵五千，約十日糧，可以破賊。」帝方以賊委馬燧、渾瑊，故不許。

　　晟至涇而田希鑒迎謁，執之，並其党石奇等悉伏誅。表右龍武將軍李觀為涇原節度使。晟常曰：「河、隴之陷，非吐蕃能取之，皆將臣遝貪，暴其種落，不得耕稼，日益東徙，自棄之爾。且土無繒絮，人苦役擾，思唐之心，豈有既乎？」因悉家貲懷輯降附，得大酋浪息曩，表以王號。每虜使至，必召息曩於坐，衣大錦袍、金帶，誇異之，虜皆指目歆豔。吐蕃君臣大懼，相與議。尚結贊者善計，乃曰：「唐名將特李晟與馬燧、渾瑊爾，不去之，必為吾患。」即遣使委辭，因燧請和，且求盟，因盟謀執瑊以賣燧，於是結贊大興兵逾隴、岐，無所掠，陽怒曰：「召吾來，乃不牛酒犒軍。」徐引去。以是間晟。晟選兵三千，使王佖伏汧陽旁，擊其中軍，幾獲結贊。晟又遣野詩良輔等攻摧沙堡，拔之。結贊屢乞和，會晟朝京師，奏言：「戎狄無信，不可許。」宰相韓滉與晟合，因請調軍食以給西師。然天子內厭兵，疑將臣生事。亦會滉卒而張延賞當國，故與晟有隙，後雖詔講解，而陰不與也，密言晟不可久持兵，更薦劉玄佐、李抱真經略西北，俾立功以間晟。帝惑其言。

　　貞元三年，帝坐宣政殿引見晟，備冊禮，進拜太尉、中書令，罷其兵。詔晟乘輅謁太廟，視事尚書省，賜良馬、錦彩千計。是歲，瑊與吐蕃盟平涼，虜劫之，瑊挺身免，詔罷燧河東，皆如結贊計雲。通王府長史丁瓊者，嘗為延賞擠抑，內怨望，乃見晟曰：「以公功，乃奪兵柄，夫惟位高者難全，盍早圖之？」晟曰：「君安得不祥之言？」執以聞。

　　明年，詔為晟立五廟，追賁高祖芝以下祔其主，給牲器床幄，禮官相事。它日，與馬燧見延英，帝嘉其勳，下詔曰：「昔我烈祖，乘乾坤蕩滌，掃隋季荒茀，體元禦極，作人父母。則有熊羆之士，不二心之臣，左右經綸，參翊締構，昭文德，恢武功，威不若，康不乂，用端命于上帝，付畀四方。王業既成，太階既平，乃圖厥容，列于淩煙閣，懋昭績效，表式儀形，以弗忘朝夕，永垂乎來裔。君臣之義，厚莫重焉。歲在己巳秋九月，我行西宮，瞻望崇構，見老臣遺像，顒然肅然，和敬在色。想雲龍之協期，感致業之艱難，睹往思今，取類非遠。且功與時並，才與世生，苟蘊其才，遇其時，尊主庇人，何代蔑有？在中宗時，有如桓彥範等，著輔戴之績；在玄宗時，有如劉幽求等，申弼翼之勳；在肅宗時，有如郭子儀，掃除氛祲。今顧晟等，保寧朕躬，咸宣力肆勤，光復宗祏，訂之前烈，夫豈多謝。闕而未錄，孰旌厥賢？況念功紀德，文祖所為也，在予其曷敢怠？有司宜敘先後，各圖其象於舊臣之次。」命皇太子書其文以賜晟，晟刻石於門。

　　七年，以臨洮未復，請附貫萬年，詔可。九年，薨，年六十七。帝聞流涕，詔百官就第進吊。比大斂，帝手詔，誓以存保世嗣，申告柩前。冊贈太師，諡曰忠武。及葬，又禦望春門臨送，遣謁者宣詔于柩車，百官拜哭於道。憲宗元和中，詔其家與屬籍，以晟配饗德宗廟廷。僖宗狩蜀，倉部員外郎袁皓采晟功烈，為《興元聖功錄》，遍賜諸將，表勵之。

　　晟性疾惡，臨下明。每治軍，必曰：「某有勞，某長於是。」雖廝養小善，必記姓名，尤惡下為朋黨者。篤分義，隆於故舊。嵐州刺史譚元澄嘗有德於晟，後貶死。晟既貴，直其枉，詔贈元澄甯州刺史，晟撫其二子，為成就之。在鳳翔，嘗曰：「魏征以直言致太宗於堯舜上，忠臣也。我誠慕焉。」行軍司馬李叔度曰：「彼縉紳儒者事，公勳德何希是哉？」晟曰：「君失辭。晟幸得備將相，苟容身不言，豈可謂有犯無隱邪？是非唯上所擇爾。」叔度慚。故晟每進對，謇謇盡大臣節，未嘗露於外。治家以嚴，子侄非晨昏不輒見，所與言未嘗及公事。正歲，崔氏女歸寧，讓曰：「爾有家，而姑在堂，婦當治酒食，且以待賓客。」即卻之，不得進。達禮敦教類若此。與馬燧皆在朝，每宴樂恩賜，使者相銜于道。兩家日出無鐘鼓聲，則金吾以聞，少選，使者至，必曰：「今日何不舉樂？」既薨，城鹽州，復故池，以新鹽賜宰相。帝思晟，乃致鹽靈座。其眷遇終始，無與比者。

　　有十五子，其聞者願、憲、愬、聽雲。

子 愿 憲
　　願少謙謹。晟立功時，諸子未官，宰相以聞，即日召授太子賓客、上柱國。故事，柱國門列戟，遂父子皆賜。元和初，領夏綏銀宥節度使。政簡而嚴。部有失馬者，願署牒於道，以金購之。三日，失馬並良馬一系署下，且曰：「逸而至，不告，罪當死，謹以良馬贖。」願歸失馬，而縱其良，境內肅然。徙節武寧軍。會伐青、鄆，數有功，以久疾，用愬代之。召為刑部尚書，俄檢校尚書左僕射，節度鳳翔，自是邇聲色而政衰矣。

　　長慶中，徙宣武。始，張弘靖給其軍頗厚；願至，府庫殫匱，賞賚不及弘靖時，而侈費過之。以威刑操下，用婚家竇緩典帳中兵，驕驁怠遝。牙將李臣則等因眾不忍，夜斬緩首。願聞變，不及巾，與左右數人縋而逸，奪野人乘，馳以免。其家死於兵，三子匿而免。兵既亂，因大掠，推李朅主後務，請諸朝。時責願不職，貶隋州刺史。入為左金吾衛大將軍，復拜河中、晉、絳等節度使。雖嘗以荒侈敗，不能自悛，軍政愈弛，結納權近，官貲隨賂遺輒盡。蒲人怨，且亂。會卒，贈司徒。

　　憲與愬于諸子號最仁孝。長喜儒，以禮法自矜制。調太原府參軍事、醴泉尉。於頔鎮襄陽，辟署於府。時吳少誠張淮西，獨憚頔威強，時謂憲為之助。又辟魏博田弘正幕府，遷衛州刺史，以治行稱。徙絳州。絳有幻人訹民以亂，憲執誅之。河中兵本仰食於絳，而汾可輸河、渭，歲租與糴常數十萬石，故敖保山為固，民之輸者，十牛不勝一車。憲濱汾相地治新倉，當費二百萬，請留垣縣粟糶河南，以錢還糴絳粟，既免負載勞，又權其贏以完新倉，絳人賴利。入為宗正少卿，副金吾大將軍胡證為送太和公主使。還，獻《回鶻道裏記》，遷太府卿。太和初，繇江西觀察使遷嶺南節度使。

　　憲，勳伐家子，所曆皆以吏能顯，政績暴著。善治律令，性明恕，詳正大獄，活無罪者數百人。卒官下。

子 愬
　　愬，字元直，有籌略，善騎射。以廕補協律郎，遷累衛尉少卿。早喪所生，為晉國王夫人所鞠。王卒，晟以非嫡，敕諸子服緦，愬獨號慟不忍，晟乃許服縗。既練，晟薨，與憲廬墓側，德宗敦遣歸第，一夕復往，帝許之。服除，授太子右庶子。出為坊、晉二州刺史，以治異等，加金紫光祿大夫，進詹事。

　　憲宗討吳元濟，唐鄧節度使高霞寓既敗，以袁滋代將，復無功。愬求自試，宰相李逢吉亦以愬可用，遂檢校左散騎常侍，為隋唐鄧節度使。愬以其軍初傷夷，士氣未完，乃不為斥候部伍。或有言者，愬曰：「賊方安袁公之寬，吾不欲使震而備我。」乃令於軍曰：「天子知愬能忍恥，故委以撫養。戰，非吾事也。」眾信而安之。乃斥倡優，未嘗嬉樂。士傷夷病疾，親為營護。蔡人以嘗敗辱霞寓等，又愬名非夙所畏者，易之，不為備。愬沈鷙，務推誠待士，故能張其卑弱而用之。賊來降，輒聽其便，或父母與孤未葬者，給粟帛遣還，勞之曰：「而亦王人也，無棄親戚。」眾願為愬死，故山川險易與賊情偽，一能曉之。

　　居半歲，知士可用，乃請濟師；詔益河中、鄜坊二千騎。於是繕鎧厲兵，攻馬鞍山，下之；拔道口柵，戰嵖岈山，以取爐冶城；入白狗、汶港柵，披楚城，襲朗山，再執守將。平青陵城，禽驍將丁士良，異其才，不殺，署捉生將。士良謝曰：「吳秀琳以數千兵不可破者，陳光洽為之謀也。我能為公取之。」乃禽以獻。於是秀琳舉文城柵降。遂以其眾攻吳房，殘外垣。始出攻，吏曰：「往亡日，法當避。」愬曰：「彼謂吾不來，此可擊也。」既引還，賊以精騎尾擊。愬下馬據胡床，令軍曰：「退者斬。」眾決死戰，射殺其將，賊乃走。或勸遂取吳房，愬曰：「不可。吳房拔，則賊力專，不若留之以分其力。」

　　初，秀琳降，愬單騎抵柵下與語，親釋縛，署以為將。秀琳為愬策曰：「必破賊，非李祐無與成功者。」祐，賊健將也，守興橋柵，其戰嘗易官軍。愬候祐護獲於野，遣史用誠以壯騎三百伏其旁，見羸卒若將燔聚者，祐果輕出，用誠禽而還。諸將素苦祐，請殺之，愬不聽，以為客。待間，召祐及李忠義屏人語，至夜艾。忠義，亦賊將，所謂李憲者。軍中多諫此二人不可近，愬待益厚。乃募死士三千人為突將，自教之。會雨，自五月至七月不止，軍中以為不殺祐之罰，將吏雜然不解。愬力不能獨完祐，乃持以泣曰：「天不欲平賊乎？何見奪者眾邪？」則械而送之朝，表言必殺祐，無與共誅蔡者。詔釋以還愬。愬乃令佩刀出入帳下，署六院兵馬使。六院者，隋、唐兵也，凡三千人，皆山南奇材銳士，故委祐統之。祐捧檄嗚咽，諸將乃不敢言，由是始定襲蔡之謀矣。舊令，敢舍諜者族。愬刊其令，一切撫之，故諜者反效以情，愬益悉賊虛實。

　　時李光顏戰數勝，元濟悉銳卒屯洄曲以抗光顏。愬知其隙可乘，乃遣從事鄭澥見裴度告師期，于時元和十一年十月己卯。師夜起，祐以突將三千為前鋒，李忠義副之，愬率中軍三千，田進誠以下軍殿。出文城柵，令曰：「引而東。」六十里止，襲張柴，殲其戍。敕士少休，益治鞍鎧，發刃彀弓。會大雨雪，天晦，凜風偃旗裂膚，馬皆縮栗，士抱戈凍死於道十一二。張柴之東，陂澤阻奧，眾未嘗蹈也，皆謂投不測。始發，吏請所向，愬曰：「入蔡州取吳元濟！」士失色，監軍使者泣曰：「果落祐計。」然業從愬，人人不敢自為計。愬道分輕兵斷橋以絕洄曲道，又以兵絕朗山道。行七十里，夜半至懸瓠城，雪甚，城旁皆鵝鶩池，愬令擊之，以亂軍聲。賊恃吳房、朗山戍，晏然無知者。祐等坎墉先登，眾從之，殺門者，發關，留持柝傳夜自如。黎明，雪止，愬入駐元濟外宅。蔡吏驚曰：「城陷矣！」元濟尚不信，曰：「是洄曲子弟來索褚衣爾。」及聞號令曰：「常侍傳語。」始驚曰：「何常侍得在此！」率左右登牙城，田進誠兵薄之。愬計元濟且望救于董重質，乃訪其家慰安之，使無怖，以書召重質；重質以單騎白衣降，愬待以禮。進誠火南門，元濟請罪，梯而下，檻送京師。

　　申、光諸屯尚二萬眾，皆降，愬不戮一人。其為賊執事帳內廚廄廝役，悉用其舊，使不疑。乃屯兵鞠場以俟裴度。至，愬以櫜鞬見，度將避之，愬曰：「此方廢上下分久矣，請因示之。」度以宰相禮受愬謁，蔡人聳觀。乃還屯文城柵。有詔進檢校尚書左僕射、山南東道節度使，封涼國公，實封戶五百，賜一子五品官。

　　帝方經略隴右，故徙愬節度鳳翔。李師道反，詔愬代願帥武寧軍。旬日踐父兄兩鎮，世以為榮。董重質得罪被斥，愬請賜軍中自效，許之，乃署為牙將。愬與賊戰金鄉，破之。凡十一遇，禽其隊帥五十，俘馘萬計。淄青平，進同中書門下平章事，徙昭義節度，賜第興寧裏。會田弘正守鎮州，乃以愬帥魏博。長慶初，幽、鎮亂，殺弘正，愬素服以令軍曰：「魏人富庶而通於天化者，田公力也。上以其愛人，使往治鎮。且田公撫魏七年，今鎮人不道而戕害之，是無魏也。父兄子弟食田公恩者，何以報之？」眾皆哭。又以玉帶、寶劍遺牛元翼，曰：「此劍吾先人嘗以揃大盜，吾又以平蔡奸。今鎮人逆天，公宜用此夷之也。」元翼感動，謝曰：「敢有不承而愛其死力！」乃下令軍中，勒兵以俟。會愬疾甚，不能軍，詔田布代之，以太子少保還東都。卒，年四十九，贈太尉，諡曰武。

　　愬行己儉約。其昆弟賴家勳貴，飾輿馬，矜室廬，唯愬所處乃父時故院，無所增廣。始，晟克京師，市不改肆，愬平蔡，亦如之。功名之奇，近世所未有。晚雖忽於取士，與鄭注善，議者不以掩其賢。

　　贊曰：愬得李祐不殺，付以兵不疑，知可以破賊也。祐受任不辭，決策入死，以愬能用其謀也。祐之才，待愬乃顯，故曰平蔡功，愬為多。

子 聽
　　聽，字正思，七歲以廕為協律郎，父吏少之，不甚敬，聽輒使鞭之，晟奇其才。長乃辟佐於頔府。吐突承璀討王承宗，以聽為神策行營兵馬使。既戰，斬賊驍將，憲宗壯之，詔圖狀以獻。承璀數問聽計，卒縛盧從史。遷左驍衛將軍，出為蔚州刺史。州有銅冶，自天寶後廢不治，民盜鑄不禁。聽乃開五爐，官鑄錢日五萬，人無犯者。徙安州。會觀察使柳公綽方討蔡，以聽典軍，一一咨之，聲振賊中。召為羽林將軍。

　　帝討李師道，出聽楚州刺史。淮西兵綿弱，鄆人素易之。聽日整勒，士皆奮。即掩賊不虞，趨漣水，破沭陽，絕龍沮堰，遂取海州，攻朐山，降之，懷仁、東海兩城望風送款。以功兼御史大夫，夏綏銀宥節度使。又徙靈鹽。部有光祿渠，久廞廢，聽始復屯田以省轉餉，即引渠溉塞下地千頃，後賴其饒。進檢校工部尚書。

　　穆宗初立，幽、鎮反，擇名臣節度太原者代裴度，使統兵北討。始聽為羽林時，有駿馬，帝在東宮，使左右諷取之，聽自以身宿衛，不敢獻。於是帝曰：「李聽往在軍中，不與朕馬，是必可任。」乃授檢校兵部尚書，充河東節度使。敬宗嗣位，改義成軍。太和初，討李同捷，而魏博將丌志沼反，擊其帥史憲誠，詔聽出援，擊殺志沼。以功封涼國公，拜一子五品官。

　　王廷湊之亂，詔聽悉兵屯貝州，史憲誠懼聽因取道襲之，衷甲候諸郊。聽敕士櫜兵野次，魏人乃安。憲誠既請朝，魏人怨，詔聽兼帥魏博。聽遷延不即赴，魏遂亂，殺憲誠，共推大將何進滔乘城拒守。聽不得入，乃屯館陶。又不設備，魏人襲之，師驚潰，死失殆半，輜械盡棄之，聽晝夜馳以免。於是御史中丞溫造等劾奏魏州亂，憲誠死，職繇於聽，請論如法。天子不罪也，罷為太子少師。

　　聽素以賂遺得權幸心，故多為助力。未幾，拜邠甯節度使。邠署相傳不利治垣舍，前刺史視其壞，莫敢葺。聽曰：「將出鑿凶門，何避治署邪？」亟使完新之，卒無異。改帥武寧軍。有故奴為徐將，不喜聽來，乃先殺親吏之使徐者以沮聽。聽果懼，以疾解，授太子少保。逾歲，節度鳳翔，又徙陳許。鄭注摭其過，詔以太子太保分司東都。開成初，為河中晉絳慈隰節度使。文宗歎曰：「付之兵不疑，退處散地不怨，惟聽為可。」四年，以疾求還，復拜太子太保。卒，年六十一，贈司徒。

　　聽治官苛細，急揫斂，頗極所欲，盛飾車馬服玩。或誡之，聽曰：「家聲在人，若示衰薄，恐不見忠功之效，吾欲誇而勸之也。」好方書，擇其驗者，題於帷帟牆屋皆滿。

聽子 琢
　　聽子琢，以家閥擢累義昌、平盧、鎮海三節度使，無顯功，不為士大夫稱道。數免復遷。廣明時，沙陀數盜邊，於是琢為宿將，拜檢校尚書右僕射，蔚朔等州招討、都統、行營節度使。徙河陽三城，坐逗撓，下遷刺史，卒。

甥 王佖
　　王佖者，晟之甥，武敢，閑騎射。晟在師，佖無不從。攻硃泚於光泰門，賊方銳，佖與李演鏖戰蹀血，賊數北，諸軍乘之，遂大振。以功擢神策將。擊吐蕃有功。晟視佖與子姓等，其給與過之。晟兵罷，佖亦不見用，召為左衛上將軍。元和中，拜朔方、靈鹽節度使。吐蕃欲作烏蘭橋以過師，積材河曲，朔方府常遣兵發其木，委於河，故莫能成。及佖至，虜知其寡謀，乃厚賂之而亟遂功，築月城以守。自是虜歲入為寇，朔方乘障不暇，人以咎佖。在鎮檢下亡術，猜忌多殺人。召還為右衛將軍。故事，將相除徙，皆內出制，故號「白麻」；至佖，以責罷，遂中書進制。久之，卒。

　　贊曰：晟之屯東渭橋也，硃泚盜京師，李懷光反咸陽，河北三叛相王，李納猘河南，李希烈訌鄭、汳。晟無積貲輸糧，提孤軍抗群賊，身佩安危而氣不少衰者，徒以忠誼感人，故豪英樂為之死耳。至師入長安而人不知，雖三王之佐，無進其能，可謂仁義將矣！嗚呼，功能存社祏，不能見信於庸主，卒奪其兵，哀哉！雖然，功蓋天下者，惟退禍可以免。四子世似其勞，是宜有後哉。


Chinese text: This work was published before January 1, 1923, and is in the
public domain worldwide because the author died at least 100 years ago.
