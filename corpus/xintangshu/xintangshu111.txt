郭二張三王蘇薛程唐
◎列傳第三十六　　郭二張三王蘇薛程唐

目录
1	郭孝恪
2	張儉
3	王方翼
3.1	子珣
4	蘇烈
5	薛仁貴
5.1	子訥
5.2	訥弟楚玉
5.3	楚玉子嵩
5.4	嵩子平
5.5	平子從
6	程務挺
7	王孝傑
8	唐璿
9	張仁願
10	王晙
11	史評
郭孝恪
郭孝恪，許州陽翟人。少有奇節，不治貲產，父兄以為無賴。隋亂，率少年數百附李密。密喜，謂曰：「世言汝、潁多奇士，不謬也。」使與李勣守黎陽。密敗，勣遣孝恪送款，封陽翟郡公，拜宋州刺史。詔與勣經略武牢以東，所定州縣，委以選補。

竇建德之援洛也，孝恪上謁秦王，進計曰：「王世充力竭計窮，其面縛可跂足待。建德悉眾遠來，糧餉阻絕，殆天亡時也。若固守武牢，以軍汜水，逐機應變，擒殄必矣！」王然之。賊平，置酒大會洛陽宮，語諸將曰：「孝恪策擒賊，王長先下漕，功固在諸君右。」遷上柱國。歷貝、趙、江、涇四州刺史，所至有能名。改左驍衛將軍，累加金紫光祿大夫。

貞觀十六年，拜涼州都督，改安西都護、西州刺史。其地高昌舊都，流徙罪人與鎮兵雜，限以沙磧，隔絕中國，孝恪推誠撫禦，盡得其歡心。初，王師滅高昌，詔以所虜焉耆生口七百還焉耆王。王叛歸欲谷設可汗，孝恪請擊之，即拜西州道行軍總管，率步騎三千出銀山道，夜襲其王龍突騎支，虜之。帝悅，降璽書褒勞。

俄拜昆丘道副大總管，進討龜茲，破其國城，乃自留守，遣余軍分道進。龜茲國相那利遁去。孝恪以余部未平，出營於外。國人有謂孝恪曰：「那利素得士心，今亡在外，勢必為變，城中頗有異志，願公備之。」孝恪忽其言，不設備。那利果率眾陰與城內胡為應，薄城鼓噪，始覺之，乃率千餘人合戰，城中舉應那利，孝恪殊死鬥，中流矢卒，子待詔亦歿。將軍曹繼叔進兵，復拔其城。太宗責孝恪斥候不明，至顛覆，奪其官。後湣死戰，更為舉哀。高宗即位，追還官爵，贈待詔遊擊將軍，賻物三百段。

次子待封，官左豹韜衛將軍。咸亨初，副薛仁貴討吐番，戰大非川，敗績，貸死為民。

張儉
張儉，字師約，京兆新豐人。隋相州刺史、皖城郡公威孫。父植，車騎將軍、連城縣公。

儉，高祖從外孫也。高祖起，儉以功除右衛郎將，遷朔州刺史。時頡利可汗方強，每有求取，所遣書輒稱詔敕，邊吏奉承不敢卻。及儉，獨拒不受。大教民營田，歲收谷數十萬斛。雖霜旱，勸百姓相振贍，免饑殍，州以完安。李靖既平突厥，有思結部者，窮歸於儉，儉受而安輯之。其在磧北者，親戚私相過省，儉不禁，示羈縻而已。儉徙勝州，後將不察其然，遽奏思結叛，朝廷議進討，時儉以母喪，奪服為使者撫納之。儉單騎入其部，召酋帥慰諭，推腹心，咸匍匐歸命，因舉徙代州，遂檢校代州都督。儉勸墾田力耕，歲數稔，私蓄富實。儉恐虜易驕，乃建平糴法，入之官，虜悅喜，由是儲斛流贏。

遷營州都督，兼護東夷校尉。坐事免，詔白衣領職。營州部與契丹、奚、、靺鞨諸蕃切畛，高麗引眾入寇，儉率兵破之，俘斬略盡。復拜營州都督。太宗將征遼東，遣儉率蕃兵先進，略地至遼西，川漲，久未度。帝以為畏懦，召還。見洛陽宮，陳水草美惡、山川險易，並久不進狀。帝悅，拜行軍總管，使領諸蕃騎，為六軍前鋒。時高麗候者言莫離支且至，帝詔儉自新城路邀擊，虜不敢出。儉進度遼，趨建安城，破賊，斬數千級。累封皖城郡公。後改東夷校尉官為都護府，即以儉為都護。永徽初，加金紫光祿大夫。卒，年六十，謚曰密。

儉兄大師，太僕卿、華州刺史、武功縣男。

弟延師，左衛大將軍、范陽郡公。性謹畏，黃羽林兵三十年，未嘗有過。卒，贈荊州都督，謚曰敬，陪葬昭陵。

儉兄弟三人門皆立戟，時號「三戟張家」。

王方翼
王方翼，字仲翔，并州祁人。祖裕，隨州刺史，尚同安大長公主，官開府儀同三司，卒，謚曰文。

方翼早孤，哀毀如成人，時號孝童。母李，為主所斥，居鳳泉墅。方翼尚幼，雜庸保，執苦不棄日，墾田植樹，治林垠，既完墻屋，燎松丸墨，為富家。主薨，還京師。嘗夜行，見長人丈餘，引弓射仆之，乃配木也。太宗聞，擢右千牛。高宗立，而從祖女弟為皇后，調安定令，誅滅大姓，奸豪脅息。徙瀚海都護司馬，坐事下遷朔州尚德府果毅，歲余代還。居母喪，哀瘠甚，帝遣侍醫療視。其友趙持滿誅死，屍諸道，親戚莫敢視，方翼曰：「欒布哭彭越，義也；周文王掩骼，仁也。絕友義，蔽主仁，何以事君？」遂往哭其屍，具禮收葬。金吾劾系，帝嘉之，不罪。

再遷肅州刺史。州無隍塹，寇易以攻，方翼乃發卒建樓堞，廝多樂水自環，烽邏精明。儀鳳間，河西蝗，獨不至方翼境，而它郡民或餒死，皆重繭走方翼治下。乃出私錢作水硙，簿其贏，以濟饑瘵，構舍數十百楹居之，全活甚眾，芝產其地。

裴行儉討遮匐，奏為副，兼檢校安西都護，徙故都護杜懷寶為庭州刺史。方翼築碎葉城，面三門，紆還多趣以詭出入，五旬畢。西域胡縱觀，莫測其方略，悉獻珍貨。未幾，徙方翼庭州刺史，而懷寶自金山都護更鎮安西，遂失蕃戎之和。

永淳初，十姓阿史那車簿啜叛，圍弓月城，方翼引軍戰伊麗河。敗之，斬首千級。俄而三姓咽面兵十萬踵至，方翼次熱海，進戰，矢著臂，引佩刀斷去，左右莫知。所部雜虜謀執方翼為內應，方翼悉召會軍中，厚賜，以次出壁外，縛之。會大風，雜金鼓，而號呼無聞者，殺七千人。即遣騎分道襲咽面等，皆驚潰，烏鶻引兵遁去，擒首領突騎施等三百人，西戎震服。初，方翼次葛水，暴漲，師不可度，沈祭以禱，師涉而濟。又七月次葉河，無舟，而冰一昔合。時以為祥。

西域平，以功遷夏州都督。屬牛疫，民廢田作，方翼為耦耕法，張機鍵，力省而見功多，百姓順賴。明年，召方翼議西域事，引見奉天宮，賜食帝前，帝見衣有汙濯處，問其故，具對熱海苦戰狀。視其創，帝咨嗟久之，賜賚良厚。

俄而妖賊白鐵余以綏州反，詔方翼與程務挺討之。飛■擊賊，火其柵，平之，封太原郡公。阿史那元珍入寇，被詔進擊。時庫無完鎧，方翼斷六板，畫虎文，鉤聯解合，賊馬忽見，奔駭，遂敗，獲大將二，因降桑乾、舍利二部。

武后時，王后屬無在者，方翼自視功多，冀不坐，而後內欲因罪除之，未得也。及務挺被殺，即並坐方翼，追入朝，捕送獄，流崖州，卒於道，年六十三。神龍初，復官爵。方翼善書，與魏叔琬齊名。

子珣
子珣，字伯玉，與兄玙、弟瑨以文學稱，時號「三王」。天授初，珣及進士第，應制科，遷藍田尉。以拔萃擢長安尉，因進見，武后召問刑政，嘉之。詢其族氏，對曰：「廢後，臣之姑也。」後不悅，左遷亳州司法參軍。神龍初，為河南丞，武三思矯制貶臨川令。宋璟輔政，召授侍御史。出許州長史。歲旱，珣時假刺史事，開廩振民，即自劾，玄宗赦之。累遷工部侍郎。而瑨至中書舍人。珣嘗為秘書少監，數年而瑨繼職。終右散騎常侍，卒。贈戶部尚書，謚曰孝。

子钅肙，天寶中歷右補闕、殿中侍御史。瑨子鉷，自有傳。

蘇烈
蘇烈，字定方，以字行，冀州武邑人，後徙始平。父邕，當隋季，率里中數千人為本郡討賊。定方驍悍有氣決，年十五，從父戰，數先登陷陣。邕卒，代領其眾，破劇賊張金稱、楊公卿，追北數十里，自是賊不舍境，鄉黨賴之。

貞觀初，為匡道府折衝，從李靖襲突厥頡利於磧口，率彀馬二百為前鋒，乘霧行，去賊一里許，霧霽，見牙帳，馳殺數十百人，頡利及隋公主惶窘各遁去，靖亦尋至，余黨悉降。再遷左衛中郎將。與程名振討高麗，破之。拜右屯衛將軍、臨清縣公。

從蔥山道大總管程知節征賀魯，至鷹娑川，賀魯率二萬騎來拒，總管蘇海政連戰未決，鼠尼施等復引二萬騎為援。定方始休士，見塵起，率精騎五百，逾嶺馳搗賊營，賊眾大潰，殺千餘人，所棄鎧仗、牛馬藉藉山野不可計。副總管王文度疾其功，謬謂知節曰：「賊雖走，軍死傷者眾。今當結輜重陣間，被甲而趨，賊來即戰，是謂萬全。」又矯制收軍不深入。於是馬癯卒勞，無鬥志。定方說知節曰：「天子詔討賊，今反自守，何功之立哉？且公為大將，而閫外之事不得專，顧副將乃得專之，理不其然！胡不囚文度待天子命？」不從。至怛篤城，有胡人降，文度猥曰：「師還而降，且為賊，不如殺之，取其貲。」定方曰：「此乃自作賊耳，寧曰伐叛！」及分財，定方一不取。高宗知之，比知節等還，悉下吏，當死，貸為民。

擢定方伊麗道行軍大總管，復徵賀魯，以任雅相、回紇婆潤為副。出金山北，先擊處木昆部，破之，俟斤嬾獨祿擁眾萬帳降，定方撫之，發其千騎並回紇萬人，進至曳咥河。賀魯率十姓兵十萬拒戰，輕定方兵少，舒左右翼包之。定方令步卒據高，攢槊外向，親引勁騎陣北原。賊三突步陣，不能入，定方因其亂擊之，鏖戰三十里，斬首數萬級，賊大奔。明日，振兵復進，五弩失畢舉眾降，賀魯獨與處木昆屈律啜數百騎西走。定方令副將蕭嗣業、回紇婆潤率雜虜兵趨邪羅斯川追北，定方與雅相領新附兵絕其後。會大雪，吏請少休，定方曰：「虜恃雪，方止舍，謂我不能進，若縱使遠遁，則莫能擒。」遂勒兵進至雙河，與彌射、步真合，距賀魯所百里，下令陣而行，薄金牙山。方賀魯將畋，定方縱擊，破其牙下數萬人，悉歸所部。賀魯走石國，彌射子元爽以兵與嗣業會，縛賀魯以還。由是脩亭障，列蹊隧，定疆畛，問疾收胔，唐之州縣極西海矣。高宗臨軒，定方戎服奉賀魯以獻。策功拜左驍衛大將軍、邢國公，別封子慶節為武邑縣公。

會思結闕俟斤都曼先鎮諸胡，劫所部及疏勒、硃俱波、喝般陀三國復叛，詔定方還為安撫大使。率兵至葉葉水，而賊堞馬頭川。定方選精卒萬、騎三千襲之，晝夜馳三百里，至其所。都曼驚，戰無素，遂大敗，走馬保城。師進攻之，都曼計窮，遂面縛降。俘獻於乾陽殿，有司請論如法。定方頓首請曰：「臣向諭陛下意，許以不死，願丐其命。」帝曰：「朕為卿全信。」乃宥之。蔥嶺以西遂定。加食邢州鉅鹿三百戶，遷左武衛大將軍。

出為神丘道大總管，率師討百濟。自城山濟海至熊津口，賊瀕江屯兵，定方出左涯，乘山而陣，與之戰，賊敗，死者數千。王師乘潮而上，舳艫銜尾進，鼓而噪，定方將步騎夾引，直趨真都城。賊傾國來，酣戰，破之，殺虜萬人，乘勝入其郛，王義慈及太子隆北走。定方進圍其城，義慈子泰自立為王，率眾固守。義慈之孫文思曰：「王與太子出，而叔豈得擅為王？若王師還，我父子安得全？」遂率左右縋城下，人多從之，泰不能止。定方使士登城，建唐旗幟。於是泰開門請命，其將禰植與義慈降，隆及諸城送款，百濟平，俘義慈、隆、泰等獻東都。

定方所滅三國，皆生執其王，賞賚珍寶不勝計，加慶節尚輦奉御。未幾，定方為遼東道行軍大總管，俄徙平壤道。破高麗之眾於浿江，奪馬邑山為營，遂圍平壤。會大雪，解圍還。拜涼州安集大使，以定吐蕃、吐谷渾。乾封二年卒，年七十六。帝悼之，責謂侍臣曰：「定方於國有功，當褒贈，若等不言，何邪？」乃贈左驍衛大將軍、幽州都督，謚曰莊。

薛仁貴
薛仁貴，絳州龍門人。少貧賤，以田為業。將改葬其先，妻柳曰：「夫有高世之材，要須遇時乃發。今天子自征遼東，求猛將，此難得之時，君盍圖功名以自顯？富貴還鄉，葬未晚。」仁貴乃往見將軍張士貴應募。

至安地，會郎將劉君邛為賊所圍，仁貴馳救之，斬賊將，系首馬鞍，賊皆懾伏，由是知名。王師攻安市城，高麗莫離支遣將高延壽等率兵二十萬拒戰，倚山結屯，太宗命諸將分擊之。仁貴恃驍悍，欲立奇功，乃著白衣自標顯，持戟，腰鞬兩弓，呼而馳，所向披靡；軍乘之，賊遂奔潰。帝望見，遣使馳問：「先鋒白衣者誰？」曰：「薛仁貴。」帝召見，嗟異，賜金帛、口馬甚眾，授遊擊將軍、雲泉府果毅，令北門長上。師還，帝謂曰：「朕舊將皆老，欲擢驍勇付閫外事，莫如卿者。朕不喜得遼東，喜得皦將。」遷右領軍中郎將。

高宗幸萬年宮，山水暴至，夜突玄武門，宿衛皆散走，仁貴曰：「當天子緩急，安可懼死？」遂登門大呼，以警宮內，帝遽出乘高。俄而水入帝寢，帝曰：「賴卿以免，始知有忠臣也。」賜以御馬。

蘇定方討賀魯，仁貴上疏曰：「臣聞兵出無名，事故不成，明其為賊，敵乃可服。今泥熟不事賀魯，為其所破，虜系妻子。王師有於賀魯部落轉得其家口者，宜悉取以還，厚加賚遣，使百姓知賀魯為暴而陛下至德也。」帝納之，遂還其家屬，泥熟請隨軍效死。

顯慶三年，詔副程名振經略遼東，破高麗於貴端城，斬首三千級。明年，與梁建方、契苾何力遇高麗大將溫沙多門，戰橫山，仁貴獨馳入，所射皆應弦仆。又戰石城，有善射者，殺官軍十餘人，仁貴怒，單騎突擊，賊弓矢俱廢，遂生擒之。俄與辛文陵破契丹於黑山，執其王阿卜固獻東都。拜左武衛將軍，封河東縣男。

詔副鄭仁泰為鐵勒道行軍總管。將行，宴內殿，帝曰：「古善射有穿七劄者，卿試以五甲射焉。」仁貴一發洞貫，帝大驚，更取堅甲賜之。時九姓眾十餘萬，令驍騎數十來挑戰，仁貴發三矢，輒殺三人，於是虜氣懾，皆降。仁貴慮為後患，悉坑之。轉討磧北余眾，擒偽葉護兄弟三人以歸。軍中歌曰：「將軍三箭定天山，壯士長歌入漢關。」九姓遂衰。

鐵勒有思結、多覽葛等部，先保天山，及仁泰至，懼而降，仁泰不納，虜其家以賞軍，賊相率遁去。有候騎言：「虜輜重畜牧被野，可往取。」仁泰選騎萬四千卷甲馳，絕大漠，至仙萼河，不見虜，糧盡還。人饑相食，比入塞，余兵才二十之一。仁貴亦取所部為妾，多納賕遣，為有司劾奏，以功見原。

乾封初，高麗泉男生內附，遣將軍龐同善、高偘往慰納，弟男建率國人拒弗納，乃詔仁貴率師援送同善。至新城，夜為虜襲，仁貴擊之，斬數百級。同善進次金山，衄虜不敢前，高麗乘勝進，仁貴擊虜斷為二，眾即潰，斬馘五千，拔南蘇、木底、蒼巖三城，遂會男生軍。手詔勞勉。仁貴負銳，提卒二千進攻扶余城，諸將以兵寡勸止。仁貴曰：「在善用，不在眾。」身帥士，遇賊輒破，殺萬餘人，拔其城，因旁海略地，與李勣軍合。扶余既降，它四十城相率送款，威震遼海。有詔仁貴率兵二萬與劉仁軌鎮平壤，拜本衛大將軍，封平陽郡公，檢校安東都護，移治新城。撫孤存老，檢制盜賊，隨才任職，褒崇節義，高麗士眾皆欣然忘亡。

咸亨元年，吐蕃入寇，命為邏娑道行軍大總管，率將軍阿史那道真、郭待封擊之，以援吐谷渾。侍封嘗為鄯城鎮守，與仁貴等夷，及是，恥居其下，頗違節度。初，軍次大非川，將趨烏海，仁貴曰：「烏海地險而瘴，吾入死地，可謂危道，然速則有功，遲則敗。今大非嶺寬平，可置二柵，悉內輜重，留萬人守之，吾倍道掩賊不整，滅之矣。」乃約賫，至河口，遇賊，破之，多所殺掠，獲牛羊萬計。進至烏海城，以待後援。待封初不從，領輜重踵進，吐蕃率眾二十萬邀擊取之，糧仗盡沒，待封保險。仁貴退軍大非川，吐蕃益兵四十萬來戰，王師大敗。仁貴與吐蕃將論欽陵約和，乃得還，吐谷渾遂沒。仁貴嘆曰：「今歲在庚午，星在降婁，不應有事西方，鄧艾所以死於蜀，吾固知必敗。」有詔原死，除名為庶人。

未幾，高麗余眾叛，起為雞林道總管。復坐事貶象州，會赦還。帝思其功，乃召見曰：「疇歲萬年宮，微卿，我且為魚。前日殄九姓，破高麗，爾功居多。人有言向在烏海城下縱虜不擊，以至失利，此朕所恨而疑也。今遼西不寧，瓜、沙路絕，卿安得高枕不為朕指麾邪？於是拜瓜州長史、右領軍衛將軍、檢校代州都督，率兵擊突厥元珍於雲州。突厥問曰：「唐將為誰？」曰：「薛仁貴。」突厥曰：「吾聞薛將軍流象州死矣，安得復生？」仁貴脫兜鍪見之，突厥相視失色，下馬羅拜，稍稍遁去。仁貴因進擊，大破之，斬首萬級，獲生口三萬，牛馬稱是。

永淳二年卒，年七十。贈左驍衛大將軍、幽州都督，官給輿，護喪還鄉里。

子訥
子訥，字慎言，起家城門郎，遷藍田令。富人倪氏訟息錢於肅政臺，中丞來俊臣受賕，發義倉粟數千斛償之。訥曰：「義倉本備水旱，安可絕眾人之仰私一家？」報上不與。會俊臣得罪，亦止。

後突厥擾河北，武后以訥世將，詔攝左威衛將軍、安東道經略使。對同明殿，具言：「醜虜馮暴，以廬陵王藉言，今雖還東宮，議不堅信。若太子無動，賊不討而解。」後納其言。俄遷幽州都督、安東都護。改并州長史，檢校左衛大將軍。訥久處邊，有戰功。開元初，玄宗講武新豐，詔訥為左軍節度。時諸部頗失序，唯訥與解琬軍不動。帝令輕騎召之，至軍門，不得入。禮成，尤見慰勞。

明年，契丹、奚、突厥連和，數入邊，訥建議請討，詔監門將軍杜賓客、定州刺史崔宣道與訥帥眾二萬出檀州。賓各議「方暑，士負戈贏糧深討，慮恐無功」，姚元崇亦持不可，訥獨曰：「夏草薦茂，羔犢方息，不費饋饟因盜資，振國威靈，不可失也。」天子方欲誇威四夷，喜奇功，乃聽訥言，而授紫微黃門三品以重之。師至灤河，與賊遇，諸將不如約，為虜覆，盡亡其軍。訥脫身走，而罪宣道及大將李思敬等八人，有詔斬以徇，獨賓客免，盡奪訥官爵。

俄而吐蕃大酋坌達延、乞力徐等眾十萬寇臨洮，入蘭州，剽牧馬，詔訥白衣攝羽林將軍，為隴右防禦使，與王晙擊之。追及賊，戰武階驛，犄角劫之，破其眾；尾北至洮水，又戰長城堡，殺鹵數萬，擒其酋六指鄉彌洪，悉收所掠及仗械不貲。時帝欲自將北伐，及訥大克，乃止行。命紫微舍人倪若水即軍陟功狀，拜訥左羽林大將軍，復封平陽郡公，以子暢為朝散大夫。又授涼州鎮軍大總管，赤水、建康、河源邊州皆隸節度。俄為朔方行軍大總管。久之，以老致仕。卒，年七十二，贈太常卿，謚曰昭定。

訥性沈勇寡言，其用兵，臨大敵益壯。

訥弟楚玉
弟楚玉，開元中為范陽節度使，以不職廢。生子嵩。

楚玉子嵩
嵩生燕、薊間，氣豪邁，不肯事產利，以膂力騎射自將。豫安祿山亂，晚為史朝義守相州。仆固懷恩破朝義，長驅河朔，嵩震懼，迎拜軍門，懷恩釋之，奏為檢校刑部尚書、相衛洺邢等州節度使。方大亂後，人亦厭禍，嵩謹奉職，頗有治名。大歷初，封高平郡王，實封二百戶，號其軍為昭義。遷檢校尚書右僕射，更封平陽。七年卒，贈太保。

詔其弟昽知留後事，累加檢校太子少師。十年，為其將裴誌清所逐，以兵歸田承嗣。昽奔洺州。請入朝，降服待罪銀臺門，赦之。乃分其地，以蒿族子擇為相州刺史，雄衛州刺史，堅洺州刺史。承嗣誘雄亂，不從，遣客刺殺之。

初，嵩好蹴踘，隱士劉鋼勸止曰：「為樂甚眾，何必乘危邀晷刻歡？」嵩悅，圖其形坐右。嵩子平。

嵩子平
平字坦途，年十二，為磁州刺史。父喪，軍吏以故事脅知留務，偽許之，已而讓昽，夕以喪歸。累授右衛將軍，宿衛三十年。宰相杜黃掌擢為汝州刺史，治有風績。王師討蔡，繇左龍武大將軍授鄭滑節度使，數戰有功。始，河溢瓠子，東泛滑，距城才二里所。平按求故道出黎陽西南，因命其佐裴弘泰往請魏博節度使田弘正，弘正許之。乃籍民田所當者易以它地，疏道二十里，以釃水悍，還壖田七百頃於河南，自是滑人無患。入為左金吾衛大將軍。未幾，復帥鄭滑。

李師道平，詔分淄、青、齊、登、萊五州為平盧軍，徙平為節度使。王庭湊圍牛元翼，棣州危，詔平出援。平遣將李叔佐率兵二千往，刺史王稷饋餉陋狹，眾潰而歸，推突將馬士端為帥，劫屯士萬人，薄州堞。城中兵寡，平悉公帑家貲募銳卒二千迎戰，以奇兵掩賊輜重，賊狼顧，遂大敗，降，余黨平。引謀亂者二千人斬堂皇下，脅從皆縱還田里，威震一方。詔遷檢校尚書右僕射，封魏國公。在鎮六年，兵鎧完礪，徭賦均一。寶歷初，入朝，民鄣路願留，數日得出。拜檢校司空、河中降隰節度使，復得隸晉、慈二州，益兵三千。進檢校司徒，更封韓召拜太子太保。以司徒致仕。卒，年八十，贈太傅。

平子從
子從，字順之，以廕授左清道率府兵曹參軍，累遷汾州刺史，隄文谷、濾河二水，引溉公私田，汾人利之。徙濮州，儲粟二萬斛以備凶災。於是山東大水，詔右司郎中趙傑為賑恤使，傑表其才，擢將作監。終左領軍衛上將軍。贈工部尚書。

程務挺
程務挺，洺州平恩人。父名振，隋大業末，仕竇建德為普樂令，盜不跡境。俄棄賊自歸，高祖詔授永寧令，使率兵經略河北，即夜襲鄴縣，俘男女千餘人以歸，去數舍，閱婦人方乳者九十餘人，還之，鄴人感其仁。劉黑闥陷洺州，名振與刺史陳君賓自拔歸，母妻為賊所得。名振率眾千餘，掠冀、貝、滄、瀛等州，邀擊糧道，悉毀賊水陸餉具。黑闥怒，殺其母妻。賊平，請手斬黑闥，以其首祭母。拜營州長史，封東平郡公，賜物二千段、黃金三百兩。轉洺州刺史。太宗征遼東，召問方略，不合旨，帝勃然詰之，名振辯對益詳，帝意解，謂左右曰：「房玄齡常在朕前，見朕嗔余人，色不能主。名振生平未識我，一旦誚讓，而辭吐不屈，奇士哉！」拜右驍衛將軍，平壤道行軍總管。攻沙卑城，破獨山陣，皆以少擊眾，號為名將。遷營州都督，兼東夷都護。擊高麗於貴端水，焚其新城。歷晉、蒲二州刺史，鏤方道總管。卒，贈右衛大將軍，謚曰烈。

務挺少從父征討，以勇力聞，拜右領軍衛中郎將。破突厥六萬騎於雲州。會偽可汗阿史那伏念叛，總管李文暕等三將以次奔敗。詔裴行儉討之，以務挺副，檢校豐州都督。時伏念屯金牙山，務挺與副總管唐玄表引兵赴之，伏念懼，乃間道降於行儉，故裴炎以為非行儉功，遷務挺右武衛將軍，封平原郡公。

綏州部落稽白鐵余據城平叛，建偽號，署置百官，進攻綏德、大斌，殺官吏，火區舍。詔務挺與夏州都督王方翼討之，務挺生擒白鐵余。進左驍衛大將軍，檢校左羽林軍。嗣聖初，與右領軍大將軍張虔勖等豫廢中宗、立豫王為皇帝，累被褒賚。以左武衛大將軍為單于道安撫大使，禦突厥。務挺善綏禦，士服其威愛，突厥憚之，不敢盜邊。

裴炎下獄，務挺密表申治，又素與唐之奇、杜求仁善，或言務挺與炎及徐敬業潛相援結，後遣左鷹揚將軍裴紹業即軍中斬之，籍其家。突厥聞務挺死，率相慶，為立祠，每出師，輒禱焉。

王孝傑
王孝傑，京兆新豐人。少以軍功進。儀鳳中，劉審禮討吐蕃，孝傑以副總管戰大非川，為虜執，贊普見之，曰「貌類吾父」，故不死，歸之。武后時，為右鷹揚衛將軍。孝傑居虜中久，悉其虛實。長壽元年，為武威道總管，與阿史那忠節討吐蕃，克龜茲、于闐、疏勒、碎葉等城。武后曰：「貞觀中，西境在四鎮，其後不善守，棄之吐蕃。今故土盡復，孝傑功也。」乃遷左衛大將軍。進夏官尚書、同鳳閣鸞臺三品，清源縣男。證聖初，復為朔方道總管，與吐蕃戰不利，免。

會契丹李盡忠等叛，有詔起白衣為清邊道總管，將兵十八萬討之。軍至東硤石谷，與賊接。道隘虜眾，孝傑率銳兵先驅，出谷整陣，與賊戰，而後軍總管蘇宏暉以其軍退，援不至，為虜所乘，軍潰，孝傑墮谷死，士相蹂且盡。初，進軍平州，白鼠晝入營屯伏。皆謂「鼠坎精，胡象也，白質歸命，天亡之兆」。及戰，乃孝傑覆焉。時張說以管記還白狀，後問之，說具陳：「孝傑乃心國家，敢深入，以少當眾，雖敗，功可錄也。」乃贈夏官尚書、耿國公，以其子無擇為朝散大夫。遣使者斬宏暉，使未至而宏暉已立功，遂贖罪。

唐璿
唐璿，字休璟，以字行，京兆始平人。曾祖規，為後周驃騎大將軍。休璟少孤，授《易》於馬嘉運，傳《禮》於賈公彥，舉明經高第。為吳王府典簽，改營州戶曹參軍。會突厥誘奚、契丹叛，都督周道務以兵授休璟，破之於獨護山，數馘多，遷朔州長史。

永淳中，突厥圍豐州，都督崔智辯戰死，朝廷議棄豐保靈、夏。休璟以為不可，上疏曰：「豐州控河遏寇，號為襟帶，自秦、漢以來，常郡縣之。土田良美，宜耕牧。隋季喪亂，不能堅守，乃遷就寧、慶，戎羯得以乘利而交侵，始以靈、夏為邊。唐初，募人以實之，西北一隅得以完固。今而廢之，則河傍地復為賊有，而靈、夏亦不足自安，非國家利也。」高宗從其言。垂拱中，遷安西副都護。會吐蕃破焉耆，安息道大總管韋待價等敗，休璟收其潰亡，以定西土，授靈州都督。乃陳方略，請復四鎮。武后遣王孝傑拔龜茲等城，自休璟倡之。

聖歷中，授涼州都督、右肅政御史大夫、持節隴右諸軍副大使。吐蕃大將曲莽布支率騎數萬寇涼州，入洪源谷，休璟以兵數千臨高望之，見賊旗鎧鮮明，謂麾下曰：「吐蕃自欽陵死，贊婆降，莽布支新將兵，欲以示武，且其下皆貴臣酋豪子弟，騎雖精，不習戰，吾為諸君取之。」乃被甲先登，六戰皆克，斬二將，獲首二千五百，築京觀而還。吐蕃來請和，既宴，使者屢覘休璟，後問焉，對曰：「洪源之戰，是將軍多殺臣士卒，其勇無比，今願識之。」後嗟異，擢為右武威、金吾二衛大將軍。

西突厥烏質勒失諸蕃和，舉兵相攻，安西道閉。武后詔休璟與宰相計議，不少選，畫所當施行者。既而邊州建請屯置，盡如休璟策。後曰：「恨用卿晚。」進拜夏官尚書、同鳳閣鸞臺三品。後誚楊再思、李嶠、姚元崇等曰：「休璟諫知邊事，卿輩十不當一。」改太子右庶子，仍知政事。

會契丹入塞，復以夏官尚書檢校幽營等州都督、安東都護。時中宗為皇太子，休璟將行，進啟曰：「易之兄弟恩寵過幸，數入禁閫，非人臣所宜，願加防察。」帝復位，召授輔國大將軍、同中書門下三品、酒泉郡公。謂曰：「初欲召公計事，以有北狄憂，前日直言，今未忘也。」加特進、尚書右僕射，賜邑戶三百，封宋國公。

是歲大水，上疏自劾免，不許。累遷檢校吏部尚書。景龍二年致仕。未幾，復起為太子少師、同中書門下三品，監脩國史。景雲初，以特進為朔方行軍大總管，備突厥；停舊封，別賜百戶。明年，復請老，給一品全祿。延和元年卒，年八十六，贈荊州大都督，謚曰忠。

休璟以儒者號知兵，自碣石逾四鎮，其間綿地幾萬里，山川夷坦，障塞之要，皆能言之，故行師料敵未嘗敗。初得封，以賦絹數千散赒其族，又出財數十萬大為塋墓，盡葬其五服親，當時稱重。惟張仁願議築受降城，而休璟獨謂不可，卒就之，而漠南無虜患。始老，已逾八十，猶托倚權近求復用。於是賀婁尚宮方用事，附者輒榮赫，休璟乃為子娶其義女，故復起宰相，頗為時譏訾。其當國，亦無它毘益雲。

子先慎至陳州刺史，先擇為右金吾衛將軍。

張仁願
張仁願，華州下邽人。本名仁亶，以睿宗諱音近避之。有文武材。武后時，累遷殿中侍御史。御史郭弘霸者，稱後乃彌勒佛身，又鳳閣舍人張嘉福、王慶之請以武承嗣為皇太子，邀仁願聯章，仁願正色拒之。後王孝傑為吐刺軍總管，與吐蕃戰不利，仁願監其軍，因入言狀，孝傑坐免，擢仁願侍御史。

萬歲通天中，監察御史孫承景監清邊軍，戰還，自圖先鋒當矢石狀。武后嘆曰：「御史乃能如是乎！」擢為右肅政臺中丞，詔仁願即敘其麾下功。仁願先問承景破敵曲折，承景實不行，所問皆窮。仁願劾奏承景罔上，虛列虜級。貶為崇仁令，以仁願代為中丞，檢校幽州都督。

默啜寇趙、定，還出塞，仁願以兵邀之，賊引去，矢著其手，武后遣使勞問，賜藥註傅。遷并州都督長史。神龍中，進左屯衛大將軍，兼檢校洛州長史。會谷貴多盜，仁願一切捕殺，胔積府門，畿甸震懾，無敢犯。先是，賈敦頤嘗為長史，有政績，時人為之語曰：「洛有前賈后張，敵京兆三王。」

三年，朔方軍總管沙咤忠義為突厥所敗，詔仁願攝御史大夫代之。既至，賊已去，引兵踵擊，夜掩其營，破之。始，朔方軍與突厥以河為界，北崖有拂雲祠，突厥每犯邊，必先謁祠禱解，然後料兵度而南。時默啜悉兵西擊突騎施，仁願請乘虛取漠南地，於河北築三受降城，絕虜南寇路。唐休璟以為「兩漢以來皆北守河，今築城虜腹中，終為所有」。仁願固請，中宗從之。表留歲滿兵以助功，咸陽兵二百人逃歸，仁願擒之，盡斬城下，軍中股栗，役者盡力，六旬而三城就。以拂雲為中城，南直朔方，西城南直靈武，東城南直榆林，三壘相距各四百餘里，其北皆大磧也，斥地三百里而遠。又於牛頭朝那山北置烽候千八百所。自是突厥不敢逾山牧馬，朔方益無寇，歲損費億計，減鎮兵數萬。初建三城也，不置壅門、曲敵、戰格。或曰：「邊城無守備，可乎？」仁願曰：「兵貴攻取，賤退守。寇至，當並力出拒，敢回望城者斬，何事守備，退忸其心哉！」後常元楷代為總管，始築壅門，議者益重仁願而輕元楷。

景龍二年，拜左衛大將軍、同中書門下三品，封韓國公。春還朝，秋復督軍備邊，帝為賦詩祖道，賞賚不貲。遷鎮軍大將軍。睿宗立，乃致仕。加兵部尚書，稟祿全給。開元二年卒，贈太子少保。

仁願為將，號令嚴，將吏信伏，按邊撫師，賞罰必直功罪。後人思之，為立祠受降城，出師輒享焉。宰相文武兼者，當時稱李靖、郭元振、唐休璟、仁願雲。在朔方，奏用御史張敬忠、何鸞、長安尉寇泚、鄠尉王易從、始平主簿劉體微分總軍事，太子文學柳彥昭為管記，義烏尉晁良貞為隨機，皆著稱，後至大官，世名仁願知人。子之輔，至趙州刺史。

張敬忠，自監察御史累遷吏部郎中，開元七年拜平盧節度使。

王晙
王晙，滄州景城人，後徙洛陽。父行果，為長安尉，知名。晙少孤，好學。祖有方奇之，曰：「是子當興吾宗。」長豪曠，不樂為銜檢事。擢明經第，始調清苑尉，歷除殿中侍御史。會朔方元帥魏元忠討賊不利，劾奏副將韓思忠敗，律當誅。晙以「思忠偏裨，權不己制，且其人勇智可惜，不宜獨誅」，固爭，得釋，晙亦出為渭南令。

景龍末，授桂州都督。州有兵，舊常仰餉衡、永。晙始築羅郛，罷戍卒；埭江，開屯田數千頃，以息轉漕，百姓賴之。後求歸上冢，州人詣闕留。有詔：「桂往罹寇暴，戶口雕{疒齊}，宜即留，以須政成。」在桂逾期年，人丐刻石頌德。初，劉幽求放封州，廣州都督周利貞必欲殺之，道出晙所，晙知其故，留不遣。利貞移書督趣，幽求懼曰：「勢且難全，正恐累君，奈何？」晙曰：「公之坐，非朋友所絕。晙在，終不忍公無罪就死。俄崔湜等誅，幽求復執政，故詔幽求為刻石辭。遷鴻臚少卿，充朔方軍副大總管、安北大都護，豐安、安遠等城並授節度。進太僕少卿、隴右群牧使。

開元二年，吐蕃以精甲十萬寇臨洮，次大來谷，其酋坌達延以兵踵而前。晙率所部二千與臨洮軍合，料奇兵七百，易胡服，夜襲，去賊五里，令曰：「前是寇，士大呼，鼓角應之。」賊驚，疑伏在旁，自相鬥死者萬計。俄而薛訥至武階，距大來二十里，賊陣兩軍間，互一舍而近。晙往迎訥，夜使壯士銜枚鏖突，虜駭引去，追至洮水，敗之，俘獲如積。以功加銀青光祿大夫、清源縣男，兼原州都督；以子珽為朝散大夫。又進并州都督長史。

明年，突厥默啜為拔曳固所殺，其下多降，分置河曲。既而小殺繼降，降者稍稍叛去。晙上言：

突厥向以國亂，故款塞，與部落無間也。延素北風，何嘗忘之？今徙處河曲，使內伺邊罅，久必為患。比者不受要約，兵已屢動，擅作烽區，閉障行李。虜脫南牧，降帳必與連衡，以相應接，表裏有敵，雖韓、彭、孫、吳，無所就功。請至農隙，令朔方軍大陳兵，召酋豪，告以禍福，啗以金繒，且言南方麋鹿魚米之饒，並遷置淮右、河南寬鄉，給之程糧。雖一時之勞，然不二十年，漸服諸華，料以充兵，則皆勁卒。議者若謂降狄不可以南處，則高麗舊俘置沙漠之西，城傍編夷居青、徐之右，何獨降胡不可徙歟？

臣復料議者必曰：「故事，置於河曲，前日已寧，今無獨異。」且往者頡利破亡，邊鄙安定，故降戶得以久安。今虜未殄滅，此降人皆戚屬，固不與往年同已。臣請以三策料之：悉其部落置內地，獲精兵之實，閉黠虜之患，此上策也；亭障之下，蕃華參處，廣屯戍，為備擬，費甚人勞，下策也；置之胡塞，滋成禍萌，此無策也。不然，前至河冰，且必有變。 　 書未報，而虜已叛，乃敕晙將并州兵濟河以討。晙間行，卷甲舍幕趨山谷，夜遇雪，恐失期，誓於神曰：「晙事君不以忠，不討有罪，天所殛者，當自蒙罰，士眾無罪。心誠忠，而天監之，則止雪反風，以獎成功。」俄而和霽。時叛胡分二道走，晙自東道追及之，獲級三千。以功遷左散騎常侍、朔方行軍大總管。改御史大夫。趯跌部及仆固都督勺磨等散保受降城之鄙，潛引突厥內擾，晙密言上，盡誘而誅之。拜兵部尚書，復為朔方軍大總管。

九年，蘭池胡康待賓據長泉反，陷六州，詔郭知運與晙討平之。封清源公，官一子。玄宗以宮人賜知運等，晙獨不敢取，曰：「臣之事君，猶子事父，詎有常近圍掖而臣子敢當乎？誓死以免。」見聽。初，晙奏：「朔方兵力有餘，願罷知運，獨當戍。」未報，而知運至，故不協。晙所降附，知運輒縱擊，賊意晙賣己，乃復叛。晙坐貶梓州刺史。改太了詹事、中山郡公。進吏部尚書、太原尹。代張說為兵部尚書、同中書門下三品，充朔方軍節度大使，河北、河西、隴右、河東之軍盡屬。是冬，帝親郊，追會大禮，晙以冰壯，請留將兵待邊，手敕慰勉。會有人告許州刺史王喬謀反，辭逮晙，詔源乾曜、張說雜訊，無狀，以黨與貶蘄州刺史。遷定州。復以戶部尚書為朔方軍節度使。卒，贈尚書左丞相，謚曰忠烈。

晙氣貌偉特，時謂為熊虎相。感慕節義，有古人風。其操下肅壹，吏人畏愛。始，二張之誣魏元忠，晙獨上疏申治。宋璟曰：「魏公全矣，子再觸逆鱗，其殆乎！」晙曰：「魏公以忠獲罪，茍得辨，雖死弗悔。」

晙卒後，信安王祎討奚於幽州，各捷，且言「戰時，士咸見晙與部將高昭麾兵赴敵」，天子嗟異。戶部郎中陽伯成上疏，請封晙墓，表異之，優其子孫。帝乃遣使祭晙廟，進諸子官。

史評
贊曰：「唐所以能威振夷荒、斥大封域者，亦有虎臣為之牙距也。至師行數千萬里，窮討殊鬥，獵取其國由鹿豕然，可謂選值其才歟！夫宰相代天秩物，燮化人神，惟有德者宜之。若休璟、仁願，用以丞弼，非強所不能邪？據功名之地，則綽綽矣。


Chinese text: This work was published before January 1, 1923, and is in the
public domain worldwide because the author died at least 100 years ago.
