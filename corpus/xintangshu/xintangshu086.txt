薛李二劉高徐
薛舉，蘭州金城人。容貌魁岸，武敢善射。殖產巨萬，好結納邊豪，為長雄。隋大業末任金城府校尉。會歲兇，隴西盜起，金城令郝瑗將討賊，募兵數千，檄舉將。始授甲，大會置酒，舉與子仁杲及其黨劫瑗於坐，矯稱捕反者，即起兵，囚郡縣官，發粟以賑貧乏，自號西秦霸王，建元秦興，以仁杲為齊公，少子仁越為晉公。它賊宗羅睺帥眾下之，以為義興公。更招附余盜，剽馬牧。兵鋒銳甚，所徇皆下。

隋將皇甫綰兵萬人屯枹罕，舉以精卒二千襲之，遇於赤岸。大風且澍，逆舉陣，綰不擊。俄反風綰屯，氣色曀冥，部伍錯亂，舉介騎先眾乘之，綰陣大潰，進陷枹罕。岷山羌鐘利俗以眾二萬降，舉大振。進仁杲為齊王、東道行軍元帥，羅睺為義興王副之；仁越晉王、河州刺史。因徇下鄯、廓二州。不闋旬，盡有隴西地，眾十三萬。

十三年，僭帝號於蘭州，以妻鞠為後，仁杲為太子。即其先墓置陵邑，立廟城南，陳兵數萬展墓訖，大饗。使仁杲圍秦州；仁越趨劍口，掠河池，太守蕭瑀拒卻之。遣將常仲興度河擊李軌，與軌將李赟戰昌松，仲興敗，軍沒於軌。仁杲克秦州，舉往都之。

仁杲寇扶風，汧源賊唐弼拒，不得進。初，弼立李弘芝為天子，有眾十萬。舉遣使招弼，弼殺弘芝從舉。仁杲間弼無備，襲之，盡奪其眾，弼以數百騎走。軍益張，號二十萬。將窺京師。會高祖入關，遂留攻扶風，秦王擊破之，斬首數千級，逐北至隴還。舉畏王，遂逾隴走，問其下曰：「古有降天子乎？」偽黃門侍郎褚亮曰：「昔趙佗以南粵歸漢，蜀劉禪亦仕晉，近世蕭琮，其家今存，轉禍為福，嘗有之。」衛尉卿郝瑗曰：「亮之言非也。昔漢祖兵屢敗，蜀先主嘗亡其妻子。夫戰固有勝負，豈可一不勝便為亡國計乎？」舉亦悔其言，乃曰：「聊試公等。」即厚賜瑗，以為謀主。瑗請連梁師都，厚賂突厥，合從東向。舉從之，約突厥莫賀咄設犯京師。會都水監宇文歆使突厥，歆說止其兵，故舉謀塞。

武德元年，豐州總管張長愻擊羅，舉悉兵援之，屯析墌，以遊軍掠岐、豳。秦王禦之，次高墌，度舉糧少，利速鬥，堅壁老其兵。會王疾，臥屯不出，而舉數挑戰。行軍長史劉文靜、殷開山觀兵於高墌，恃眾不設備，舉兵掩其後，遂大敗，死者十六，大將慕容羅睺、李安遠、劉弘基皆沒。王還京師，舉拔高墌，仁杲進逼寧州。郝瑗謀曰：「今唐新破，將卒禽俘，人心搖矣，可乘勝直趨長安。」舉然之。方行而病，召巫占視，言唐兵為崇，舉惡之，未幾死。仁杲代立，偽謚舉武皇帝，未葬而仁杲滅。

仁杲多力善騎射，軍中號萬人敵，性賊悍。初，舉每破陣，軍獲俘，仁杲必斷舌刈鼻，或舂斮之。其妻亦兇暴，喜鞭楚人，見不勝痛宛轉於地者，則埋其足，露腹背受棰。人畏而不親。仁杲多殺人，淫略民人妻妾。嘗得庾信子立，怒其不降，礫之火，漸割以啖士。拔秦州，取富人倒懸，以酢註鼻，或杙其隱，以求財。雖舉殘猛，亦惡之，每戒曰：「汝材略足辦事，而傷於虐，終覆吾宗。」

及繼立，與諸將素有隙者，鹹猜懼。郝瑗哭舉，病不起，繇是兵稍衰。秦王率諸將復壁高墌，諸將請戰，王曰：「我軍新恤，銳氣少；賊驟勝而驕，有輕我心。我閉壁以折之，伺衰而擊，可一戰禽也。」因令軍中曰：「敢言戰者斬！」久之，仁杲糧乏，挑戰，不許。其將牟君才、內史令翟長愻以眾降，左僕射鐘俱仇以河州降。王策賊可破，遣將軍龐玉擊宗羅睺於淺水原，戰酣，王以勁兵扌壽其背，羅睺敗，王率騎追奔，於是悉軍馳之，曰：「勢破竹，不可失也。」夜半，至析墌；遲明，圍合。仁杲率偽官屬降，王受之，以仁杲歸京師，及酋黨數十人皆斬之。舉父子盜隴西五年滅。

初，仁杲降，諸將賀，且問曰：「羅睺雖破，而賊城尚堅，王能下之，何也？」王曰：「羅睺健將，非急追之，使得還城，未可取也。故吾使賊不及計，是以克之。」諸將咨服。

仁杲已敗，其將旁屳地降，詔即統其兵，未幾復叛。屳地，羌豪也，舉父子信倚之。至是入南山，繇商洛出漢川，眾數千，所過剽害，敗大將龐玉。至始州，掠王氏女，醉寢於野，王取屳地所佩刀斬之，送首梁州。詔封女為崇義夫人。

李軌，字處則，涼州姑臧人。略知書，有智辯。家以財雄邊，好赒人急，鄉黨稱之。隋大業中，補鷹揚府司兵。薛舉亂金城，軌與同郡曹珍、關謹、梁碩、李赟、安修仁等計曰：「舉暴悍，今其兵必來。吏孱怯，無足與計者。欲相戮力，據河右，以觀天下變，庸能束手以妻子餌人哉？」眾允其謀，共舉兵，然莫適敢主。曹珍曰：「我聞讖書，李氏當王。今軌賢，非天啟乎！」遂共降拜以聽命。修仁夜率諸胡入內苑城，建旗大呼，軌集眾應之，執虎賁郎將謝統師、郡丞韋士政，遂自稱河西大涼王，署官屬，準開皇故事。

初，突厥曷娑那可汗弟達度闕設內屬，保會寧川，至是稱可汗，降於軌。謹等議盡殺隋官，分其產。軌曰：「諸公既見推，當稟吾約。今軍以義興，意在救亂，殺人取財是為賊，何以求濟乎？」乃以統師為太仆卿，士政太府卿。會薛舉遣兵來侵，軌遣將敗之昌松，斬首二千級，悉虜其眾，軌縱還之。李赟曰：「今力戰而俘，又縱以資敵，不如盡坑之。」軌曰：「不然。若天命歸我，當禽其主，此皆我有也；不者，徒留何益？」遂遣之。未幾，拔張掖、燉煌、西平、枹罕，悉有河西。武德元年，高祖方事薛舉，遣使涼州，璽書慰結，謂軌為從弟。軌喜，乃遣弟懋入朝。帝拜懋大將軍，還之，詔鴻臚少卿張俟德持節冊拜軌涼王、涼州總管，給羽葆鼓吹一部。會軌僭帝號，建元安樂，以其子伯玉為太子，長史曹珍為尚書左僕射，攻陷河州。俟德至，軌召其下議曰：「李氏有天下，歷運所屬，已宅京邑。一姓不可競王，今欲去帝號，東向受冊，可乎？」曹珍曰：「隋亡，英雄焱起，號帝王者瓜分鼎峙。唐自保關、雍，大涼奄河右，業已為天子，奈何受人官？必欲以小事大，請行蕭詧故事，稱梁帝而臣於周。」軌從之，乃遣偽尚書左丞鄧曉來朝，奉書稱「從弟大涼皇帝」。帝怒曰：「軌謂朕為兄，此不臣也。」囚曉不遣。

初，軌以梁碩為謀主，授吏部尚書。碩有算略，眾憚之，嘗見故西域胡種族盛，勸軌備之，因與戶部尚書安修仁交怨；又軌子仲琰嘗候碩，碩不為起，仲琰憾之。乃相與譖碩。軌不察，賫鴆其家殺之，繇是故人稍疑懼，不為用。有胡巫妄曰：「上帝將遣玉女從天來。」遂召兵築臺以候女，多所糜損。屬薦饑，人相食，軌毀家貲賑之，不能給，議發倉粟，曹珍亦勸之。謝統師等故隋官，心內不附，每引結群胡排其用事臣，因是欲離沮其眾，乃廷詰珍曰：「百姓餓死皆弱不足事者，壯勇士終不肯困。且儲廩以備不虞，豈宜妄散惠孱小乎？僕射茍附下，非國計。」軌曰：「善。」乃閉粟。下益怨，多欲叛去。

會修仁兄興貴本在長安，自表詣涼州招軌。帝曰：「軌據河西，連吐谷渾、突厥，今興兵討擊尚為難，單使弄頰可下邪？」興貴曰：「軌盛強誠然，若曉以逆順禍福，宜聽。如憑固不受，臣世涼州豪望，多識其士民，而修仁為軌信任，典事樞者數十人，若候隙圖之，無不濟。」帝許之。興貴至涼州，軌授以左右衛大將軍，因間訪興貴以自安策。興貴對曰：「涼州僻遠，財力雕耗，雖勝兵十萬，而地不過千里，無險固自守。又濱接戎狄，戎狄，豺狼也，非我族類。今唐家據京師，略定中原，攻必下，戰必勝，蓋天啟也。若舉河西地奉圖東歸，雖漢竇融未足吾比。」軌默不答，久之，曰：「昔吳王濞以江左兵猶稱己為東帝，我今舉河右，不得為西帝乎？雖唐強大，如我何？君無為唐誘致我。」興貴懼，謝曰：「竊聞富貴不居故鄉，如衣錦夜行。今合宗蒙任，敢有它誌！」興貴知軌不可以說，乃與脩仁等潛引諸胡兵圍其城，軌以步騎千余出戰。先是，薛舉柱國奚道宜率羌兵奔軌，軌許以刺史而不與，道宜怨，故共擊軌。軌敗入城，引兵登陴，須外援。興貴傳言曰：「唐使我來取軌，不從者罪三族。」於是諸城不敢動。軌嘆曰：「人心去矣，天亡我乎？」攜妻子上玉女臺，屬酒為別。脩仁執送之，斬於長安。自起至亡凡三年。詔興貴為右武候大將軍，封涼國公，賜帛萬段；修仁左武候大將軍，申國公，並給田宅，封六百戶。時鄧曉聞軌敗，入賀帝。帝曰：「而委質李軌，以使來，聞其亡，不少戚，乃蹈抃以悅我。不盡心於軌，能竭節於我乎？」遂廢不齒。

劉武周，瀛州景城人。父匡，徙馬邑。母趙嘗夜坐廷中，見若雄雞，光燭地，飛投其懷，起振衣，無有，感而娠，生武周。

武周為人驍悍，善騎射，喜交豪傑。兄山伯嘗詈辱之曰：「汝不擇所與，必滅吾宗！」武周因去至洛，為太仆楊義臣帳下。募征遼，有功，補建節校尉。還馬邑，為鷹揚府校尉。太守王仁恭以其州裏雄，頗愛遇之，令總虞候，直閤下。久之，盜仁恭侍兒，懼覺誅，又見天下已亂，陰有異計，因宣言於眾曰：「今歲饑，死者骨相枕於野，府君閉倉不恤，豈憂百姓意乎？」以市怒其軍，皆憤怨。武周知人已搖，因稱疾臥家，豪桀往候謁，遂椎牛縱酒大言曰：「盜賊方起，眾又饑，壯士守分，死溝壑。今官粟紅腐於倉，誰能與我共取之？」諸惡少年皆願從。隋大業十三年，與其徒張萬歲等十余人候仁恭視事，武周上謁，萬歲自後入斬仁恭，持首出徇，郡中無敢動者。遂開倉賑窮絕，馳檄屬城，皆下，得兵萬余，自稱太守，遣使附突厥。

雁門丞陳孝意、虎賁郎將王智辯合兵圍其桑乾鎮，會突闕至，武周與共擊智辯，破之，孝意奔還雁門，雁門人殺之，以城歸武周。武周因襲破樓煩，進據汾陽宮，取宮人賂突厥，始畢可汗報以馬，其眾遂大，攻得定襄。突厥以狼頭纛立武周為定楊可汗，僭稱皇帝，以妻沮為後，建元天興，衛士楊伏念為左僕射，妹婿苑君璋為內史令。

初，上谷賊宋金剛有眾萬余，與魏刀兒連和。刀兒為竇建德所攻，金剛救之，大敗，率余眾四千保西山。建德招之，金剛恚曰：』建德殺魏王，吾義不往，諸君可以吾首取富貴。」乃拔刀，將自刎，眾抱之泣，遂與皆歸武周。武擊素聞金剛善兵，得之喜，封為宋王，屬以軍，分家貲半遺之。金剛亦自結，出其妻而騁武周妹，說武周取晉陽，南向爭天下。武周授金剛西南道大行臺。

武德二年，總兵二萬入寇，次黃蛇鎮，又連突厥，鋒無前，遂破榆次，拔介州，進圍太原。詔遣太常少卿李仲文禦之，為賊所執，舉軍沒，仲文逃還。賊因破平遙，取石州，殺刺史王儉，略浩州。詔右僕射裴寂為晉州道行軍總管拒之，寂戰敗績。齊王元吉委并州遁，武周入據之。遣金剛攻陷晉州，執右驍衛將軍劉弘基，進破澮州。夏縣人呂崇茂殺其令，自號魏王以應賊。隋河東守將王行本與武周合。關中震動。高祖詔秦王督兵進討，屯柏壁。又詔永安王孝基與於筠、獨孤懷恩、唐儉等攻夏縣，不克，軍城南。崇茂與賊將尉遲敬德襲破孝基軍，四將被執。敬德還澮州，王邀戰，破之於美良川。敬德復與別帥尋相援王行本於蒲，王又破卻其軍，蒲州降。帝幸蒲津關，王自柏壁輕騎謁行在，金剛遂圍絳州。王還屯，金剛引退。武周攻李仲文於浩州，不勝。遣將黃子英護饟道，驃騎大將軍張德政襲斬之，虜其眾，武周部將稍離。金剛以糧道乏卒饑引去，王追至雀鼠谷，日中八戰，賊皆敗，斬級數萬，護輜重千乘。金剛走介州，官軍迫之，以余眾二萬出西門，背城陣，亙七里。王令李世勣、程咬金、秦叔寶為北軍，翟長愻、秦武通為南軍。既戰，小卻，王以精騎突擊破之，金剛將輕騎去，賊將尉遲敬德、尋相、張萬歲降，收其精兵，遂復介州。武周引騎五百，棄并州，北走突厥。金剛收散卒，將還拒，眾不為用，亦以百騎奔突厥。并州平，河東地盡復。未幾，金剛背突厥，欲還上谷，為其追騎斬之。武周亦謀歸馬邑，計露，突厥殺之。起兵六年而滅。

高開道，滄州陽信人。世煮鹽為生。少矯勇，走及奔馬。隋大業末，依河間賊格謙，未甚奇之。會謙為隋兵圍捕，左右奔散，無救者，開道獨身決戰，殺數十人，捕兵解，謙得免，遂引為將軍。謙滅，與其黨百余人亡海曲。後出剽滄州，眾稍附，因北掠戍保，自臨渝至懷遠皆破有之。復引兵圍北平，未下，隋守將李景自度不能支，拔城去，開道據其地。武德元年，陷漁陽郡有之。有鎧馬數千，眾萬人，自號燕王。

先是，懷戎浮屠高曇晟因縣令具供，與其徒襲殺令，偽號大乘皇帝，以尼靜宣為耶輸皇后，建元法輪，遣使約開道為兄弟，封齊王，開道引眾從之。居三月，殺曇晟，並其眾，復稱燕王，建元，署置百官。

竇建德圍羅藝於幽州，藝請救，開道以騎二千赴之，建德解去，乃因藝使請降，詔以為蔚州總管、上柱國、北平郡王，賜姓李。開道以輕騎五百抵幽州，欲圖藝。自從數騎入都督府，且觀藝，藝與張飲盡歡，知不可圖，遂去。五年，幽州饑，開道許輸以粟。藝遣老弱湊食，皆厚遇之。藝悅，不為虞，更發兵三千、車數百、馬驢千往請粟，開道悉留不遣，遂北連突厥，告絕於藝，復稱燕，與劉黑闥聯兵入寇。開道攻易州不克，遣將謝棱詭降於藝，請兵應接。藝眾至，棱縱擊破之，因導突厥俱南，恒、定、幽、易等騷然罹患。頡利以開道善攻具，與俱攻馬邑，拔之。時群盜相繼平，開道欲降，自疑反覆得罪，猶恃突厥自安。然將士多山東人，思歸，眾益厭亂。

初，開道募壯士數百為養子，衛閤下，及劉黑闥將張君立亡歸，開道命與愛將張金樹分督之。金樹潛令左右數人偽與諸養子戲，至夕，入閤，絕其弓弦，又取刀槊聚床下。既暝，金樹以其徒噪攻之，數人者抱刀槊出閤。諸義子將搏戰，亡弓槊。君立舉火外城應之，帳下大擾，養子窮，爭歸金樹。開道顧不免，擐甲挺刃據堂坐，與妻妾奏妓飲酒，金樹畏不敢前。天且明，開道先縊其妻妾及諸子而後自殺。金樹羅兵取養子，皆斬之，亦殺君立而歸。開道起兵凡八年滅。以其地為媯州，詔以金樹為北燕州都督。

劉黑闥，貝州漳南人。嗜酒，喜蒱博，不治產，亡賴，父兄患苦之。與竇建德少相友，建德每資其費，黑闥所得輒盡，建德亦弗之計。

隋末，亡命從郝孝德為盜，後事李密為裨將。密敗，王世充虜之，以其武健，補馬軍總管，鎮新鄉。時李世勣陷於竇建德，建德使攻新鄉，虜黑闥獻之，建德用為將，封漢東郡公。黑闥與諸盜遊，素強武，多狙詐。建德有所經略，常委以斥候，陰入敵中覘虛實，每乘隙奮奇兵，出不意，多所摧克，軍中號為神勇。

武德四年，建德敗，還匿漳南，杜門不出。會高祖召建德故將範願、董康買、曹湛、高雅賢，將用之。願等疑畏，謀曰：「王世充舉洛陽降，驍將楊公卿、單雄信之徒皆夷滅。今召吾等，若西入關，必無全。且夏王於唐固有德，往禽淮安王、同安公主，皆厚遣還之。今唐得夏王，即加害。我不以余生為王得仇，無以見天下義士。」於是謀反。卜所主，劉氏吉，共往見故將劉雅，告之，雅不從，眾怒，殺雅去。範願曰：「漢東公黑闥果敢多奇略，寬仁容眾，恩結士卒。吾嘗聞劉氏當王，今欲收夏王亡眾，集大事，非其人莫可。」乃之漳南，謁黑闥以告。黑闥喜，椎牛饗士，得兵百余人。襲漳南縣破之。貝州刺史戴元祥、魏州刺史權威合勢討擊，元祥等皆敗死，收其器械，有眾千人。建德故時左右稍歸之，兵浸盛。乃設壇漳南，祭建德，告以舉兵意。自稱大將軍。陷歷亭，殺守將王行敏。饒陽賊崔元遜攻陷深州，殺刺史裴晞應之。兗州賊徐圓朗亦相連和。遂取瀛州，攻定州，殘之。乃移檄趙、魏，建德將吏往往殺令、尉附賊。北連高開道，勢雄張。進至宗城，眾數萬。黎州總管李世勣戰敗，走洺州，黑闥追之，步卒五千皆覆，世勣挺身免。乃以王琮為中書令，劉斌為中書侍郎，遣使北結突厥頡利，頡利遣俟斤宋邪那率騎從之，軍大振，不半年，盡有建德故地。高祖詔秦王及齊王元吉討之。

五年，黑闥陷相州，號漢東王，建元天造，以範願為左僕射，董康買兵部尚書，高雅賢為左領軍，王小胡為右領軍，召建德僚屬，悉復用之，都洺州。秦王率兵次汲，數困賊，進下相州。棣州人復殺刺史叛歸黑闥。二月，秦王破之於列人，取洺水，使總管羅士信守之。黑闥攻陷洺水，士信死。王阻水為連營，分奇兵絕其饋路。黑闥數挑戰，堅壁不為動。三月，賊糧盡，王度必決戰，豫壅洺水上流，敕吏曰：「須賊度，亟決之。」黑闥果率騎二萬絕水陣，與王師大戰，眾潰，水暴至，賊眾不得還，斬首萬余級，溺死數千，黑闥與範願等以殘騎奔突厥。山東平，秦王還。

黑闥藉突厥兵復入寇，攻定州。舊將曹湛、董康買先逃鮮虞，聚兵應之。帝以淮陽王道玄為河北總管，與原國公史萬寶討賊，戰下博，敗績，道玄死於陣，萬寶輕騎逸，繇是河北復叛歸賊。黑闥仍都洺州。九月，略瀛州，殺刺史。詔齊王元吉擊之，不進。又詔皇太子督兵並力，頻戰皆捷。十二月，皇太子、齊王悉兵戰館陶，黑闥大敗，引軍走，躡北至毛州。黑闥整眾，背永濟渠陣，縱騎搏之，賊赴水死者數千，黑闥遁去。騎將劉弘基追蹙，賊不得休。明年正月，馳至饒陽，騎能屬者才百余，困且餒。黑闥所署總管崔元遜迎拜，延之入。黑闥不許，元遜固請，且泣，乃進城下。元遜饋之，方飯，車騎諸葛德威勒兵前，黑闥罵曰：「狗輩負我！」遂執詣皇太子所斬之。德威舉郡降，山東遂定。余黨及突厥兵間道亡，定州總管雙士洛邀戰，破平之。

初，秦王建天策府，其弧矢制倍於常。逐黑闥也，為突厥所窘，自以大箭射卻之。突厥得箭，傳觀，以為神。後余大弓一、長矢五，藏之武庫，世寶之，每郊丘重禮，必陳於儀物之首，以識武功雲。

徐圓朗者，兗州人。隋末為盜，據本郡，以兵徇瑯邪以西，北至東平，盡有之，勝兵二萬，附李密。密敗，歸竇建德。山東平，授兗州總管、魯郡公。高祖遣葛國公盛彥師安輯河南，抵任城，會黑闥兵起，圓朗執彥師應之，自號魯王，黑闥以為大行臺元帥。兗、鄆、陳、杞、伊、洛、曹、戴等州豪桀皆殺吏應賊，秦王已破黑闥，遣兵屯濟陰經略之。圓朗懼。河間人劉復禮說圓朗曰：「彭城有劉世徹，才略不常，有異相，士大夫許其必王。將軍欲自用，恐敗，不如迎世徹立之，功無不濟。」圓朗謂然，乃迎之。盛彥師以世徹若聯叛，禍且不解，即謬說曰：「聞公迎劉世徹，信乎？公亡無日矣！獨不見翟讓用李密哉？」圓朗信之。世徹至，奪其兵，以為司馬，遣徇地，所至皆下，忌而殺之。會淮安王神通、李世勣合兵攻圓朗，圓朗數敗，總管任環遂圍兗州，降者爭逾城。圓朗窮，棄城，與下數騎夜亡，為野人所殺。


Chinese text: This work was published before January 1, 1923, and is in the
public domain worldwide because the author died at least 100 years ago.
