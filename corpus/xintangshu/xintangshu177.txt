錢崔二韋二高馮三李盧封鄭敬

錢徽，字蔚章。父起，附見《盧綸傳》。徽中進士第，居谷城。谷城令王郢善接僑士遊客，以財貸饋，坐是得罪。觀察使樊澤視其簿，獨徽無有，乃表署掌書記。蔡賊方熾，澤多募武士於軍。澤卒，士頗希賞，周澈主留事，重擅發軍廥，不敢給。時大雨雪，士寒凍，徽先冬頒衣絮，士乃大悅。又辟宣歙崔衍府。王師討蔡，檄遣采石兵會戰，戍還，頗驕蹇。會衍病亟，徽請召池州刺史李遜署副使，遜至而衍死，一軍賴以安。

入拜左補闕，以祠部員外郎為翰林學士，三遷中書舍人，加承旨。憲宗嘗獨召徽，從容言它學士皆高選，宜預聞機密，廣參決，帝稱其長者。是時，內積財，圖復河湟，然禁無名貢獻，而至者不甚卻。徽懇諫罷之。帝密戒後有獻毋入右銀臺門，以避學士。梁守謙為院使，見徽批監軍表語簡約，嘆曰：「一字不可益邪！」銜之。以論淮西事忤旨，罷職，徙太子右庶子，出虢州刺史。

入拜禮部侍郎。宰相段文昌以所善楊渾之、學士李紳以周漢賓並諉徽求致第籍。渾之者憑子也，多納古帖秘畫於文昌，皆世所寶。徽不能如二人請，自取楊殷士、蘇巢。巢者李宗閔婿，殷士者汝士之弟，皆與徽厚。文昌怒，方帥劍南西川，入辭，即奏徽取士以私。訪紳及元稹，時稹與宗閔有隙，因是共擠其非。有詔王起、白居易覆試，而黜者過半，遂貶江州刺史。汝士等勸徽出文昌、紳私書自直，徽曰：「茍無愧於心，安事辨證邪？」敕子弟焚書。

初，州有盜劫貢船，捕吏取濱江惡少年二百人系訊，徽按其枉，悉縱去。數日，舒州得真盜。州有牛田錢百萬，刺史以給宴飲贈餉者，徽曰：「此農耕之備，可他用哉！」命代貧民租入。轉湖州。時宣、歙旱，左丞孔戣請徙徽領宣歙，宰相以其本文辭進，不用。戣曰：「相君宜知天下事，徽江、虢之治不及知，況其它邪？」還，遷工部侍郎，出為華州刺史。

文宗立，召拜尚書左丞。會宣墨麻，群臣在廷，方大寒，稍稍引避，徽素恭謹，不去位，久而仆。因上疏告老，不許。太和初，復為華州。俄以吏部尚書致仕。卒，年七十五，贈尚書右僕射。

徽與薛正倫、魏弘簡善，二人前死，徽撫其孤至婚嫁成立。任庶子時，韓公武以賂結公卿，遺徽錢二十萬，不納。或言非當路可無讓，徽曰：「取之在義不在官。」時稱有公望。

子可復、方義。可復死鄭註時。方義終太子賓客。子珝，字瑞文，善文辭，宰相王摶薦知制誥，進中書舍人。搏得罪，珝貶撫州司馬。

崔鹹，字重易，博州博平人。元和初，擢進士第，又中宏辭。鄭餘慶、李夷簡皆表在幕府，與均禮。入朝為侍御史，處正特立，風采動一時。敬宗將幸東都，裴度在興元憂之，自表求覲，與章偕來。於是李逢吉當國，畏度復相，使京兆尹劉棲楚等十餘人悉力拫卻之，雖度門下賓客，皆有去就意。它日，度置酒延客，棲楚曲意自解，附耳語。鹹嫉其矯，舉酒讓度曰：「丞相乃許所由官囁嚅耳語，願上罰爵。」度笑受而飲。棲楚不自安，趨出，坐上莫不壯之。累遷陜虢觀察使，日與賓客僚屬痛飲，未嘗醒；夜分輒決事，裁剖精明，無一毫差，吏稱為神。入拜右散騎常侍、秘書監。太和八年卒。

鹹素有高世誌，造詣嶄遠。間遊終南山，乘月吟嘯，至感慨泣下。諸文中歌詩最善。

韋表微，字子明，隋郿城公元禮七世孫。羈能屬文。母訓諭稍厲，輒不敢食，以是未嘗讓責。

韋臯鎮西川，王緯、司空曙、獨孤良弼、裴涚居幕府，皆厚相推挹。涚嘗謂表微似衛玠，自以不能及也。擢進士第，數辟諸使府。久之，入授監察御史裏行，不樂，曰：「爵祿譬滋味也，人皆欲之。吾年五十，拭鏡扌翦白，冒遊少年間，取一班一級，不見其味也。將為松菊主人，不愧陶淵明」雲。俄為翰林學士。是時，李紳忤宰相，貶端州，龐嚴、蔣防皆謫去，學士缺，人人爭薦丞相所善者，表微獨薦韋處厚，人服其公。進知制誥。後與處厚議增選學士，復薦路隋。處厚以諸父事表微，因曰：「隋位崇，入且翁右，奈何？」答曰：「選德進賢，初不計私也。」久之，遷中書舍人。敬宗嘗語左右，欲相二韋，會崩。文宗立，獨相處厚，進表微戶部侍郎。丌誌沼叛，詔李聽率師討之，次河上。天子憂無成功，表微曰：「以聽軍勢，不十五日必破賊。」及捷書上，止浹日。誌沼殘兵六千奔昭義，宰相請推處首惡者誅之，歸脅從者於魏。表微上言：「逆子降，又殺之，非好生也。請以聽代史憲誠於魏，誌沼之徒，可使招納。」不聽。以病痼罷學士。卒，年六十，贈禮部尚書。

始，被病，醫藥不能具，所居堂寢隘陋，既沒，吊客咨嗟。篤故舊，雖庸下，與攜手語笑無間然。尤好《春秋》，病諸儒執一概，是非紛然，著《三傳總例》，完會經趣。又以學者薄師道，不如聲樂賤工能尊其師，著《九經師授譜》詆其違。

高釴，字翹之，史失其何所人。與弟銖、鍇俱擢進士第。累遷右補闕、史館脩撰。元和末，以中人為和糴使，釴繼疏論執。轉起居郎，數陳政得失，穆宗嘉之，面賜緋、魚，召入翰林，為學士。張韶變興倉卒，釴從敬宗夜駐左軍。翌日，進知制誥，拜中書舍人。入見帝，因勸躬聽掔以示憂勤，帝納其言，賜錦彩。俄罷學士。累進吏部侍郎，人善其振職。出為同州刺史。卒，贈兵部尚書，遺命薄葬。

釴少孤窶，介然無黨援，以致宦達。諸弟皆檢願友愛，為搢紳景重。

子湜，字澄之，第進士，累官右諫議大夫。咸通末，為禮部侍郎。時士多繇權要幹請，湜不能裁，既而抵帽於地曰：「吾決以至公取之，得譴固吾分！」乃取公乘億、許棠、聶夷中等。以兵部侍郎判度支出為昭義節度使，為下所逐，貶連州司馬。以太子賓客分司東都，卒。億字壽仙，棠字文化，夷中字坦之，皆有名當時。

銖，字權仲，既擢第，署太原張弘靖幕府，入遷監察御史。太和時，擢累給事中。文宗得李訓，驟拜侍講學士，銖率諫官伏閣言訓素行憸邪，不可任，必亂天下。帝遣使者諭曰：「朕留訓時時講繹，前命不可改。」當是時，已旱而水，彗變未息，鄭註權震赫，人情危駭，既銖等弗見省，群臣失色。明年，訓當國，出銖為浙東觀察使，歷義成節度使。大中初，遷禮部尚書判戶部，徙太常卿。嘗罰禮生，博士李愨慍見曰：「故事，禮院不關白太常，故卿蒞職，博士不參集。不宜罰小史，隳舊典。」銖嘆曰：「吾老不能退，乃為小兒所辱！」卒。

鍇，字弱金，連中進士、宏辭科，辟河東府參謀，歷吏部員外郎，遷中書舍人。

開成元年，權知貢舉。文宗自以題畀有司，鍇以籍上，帝語侍臣曰：「比年文章卑弱，今所上差勝於前。」鄭覃曰：「陛下矯革近制，以正頹俗，而鍇乃能為陛下得人。」帝曰：「諸鎮表奏太浮華，宜責掌書記，以誡流宕。」李石曰：「古人因事為文，今人以文害事，懲弊抑末，誠如聖訓。」即以鍇為禮部侍郎。閱三歲，頗得才實。始，歲取四十人，才益少，詔減十人，猶不能滿。遷吏部侍郎，出為鄂嶽觀察使。卒，贈禮部尚書。

子湘，字濬之，擢進士第，歷長安令、右諫議大夫。從兄湜與路巖親善，而湘厚劉瞻，巖既逐瞻，貶湘高州司馬。僖宗初，召為太子右庶子，終江西觀察使。

馮宿，字拱之，婺州東陽人。父子華，廬親墓，有靈芝、白兔，號「孝馮家」。

宿貞元中與弟定、從弟審、寬並擢進士第，徐州張建封表掌書記。建封卒，子愔為軍中脅主留事。李師古將乘喪復故地，愔大懼。於是，王武俊擁兵觀釁，宿以書說曰：「張公與公為兄弟，欲共力驅兩河歸天子，天下莫不知。今張公不幸，幼兒為亂兵所脅，內則誠款隔絕，外則強寇侵逼，公安得坐視哉？誠能奏天子不忘舊勛，赦愔罪，使束身自歸，則公有靖亂之功、繼絕之德矣。」武俊悅，即以表聞，遂授愔留後。宿不樂佐愔，更從浙東賈全觀察府。愔憾其去，奏貶泉州司戶參軍。

召為太常博士。王士真死，子承宗阻命，不得謚，宿謂世勞不可遺，乃上佳謚，示不忘忠。再遷都官員外郎。裴度節度彰義軍，表為判官。淮西平，除比部郎中。長慶時，進知制誥。牛元翼徙節山南東道，為王廷湊所圍，以宿總留事。還，進中書舍人，出華州刺史，避諱不拜，徙左散騎常侍、兼集賢殿學士。拜河南尹。洛苑使姚文壽縱部曲奪民田，匿於軍，吏不敢捕。府大集，部曲輒與文壽偕來，宿掩取榜殺之。歷工部、刑部二侍郎。脩《格後敕》三十篇，行於時。累封長樂縣公。

擢東川節度使，完城郛，增兵械十餘萬，詔分余甲賜黔巫道。涪水數壞民廬舍，宿脩利防庸，一方便賴。疾革，將斷重刑，家人請宥之，宿曰：「命脩短，天也。撓法以求祐，吾不敢。」卒，年七十，贈吏部尚書，謚曰懿。治命薄葬，悉以平生書納墓中。

子圖，字昌之，連中進士、宏辭科。大中時，終戶部侍郎、判度支。寬為起居郎。

定，字介夫，偉儀觀，與宿齊名，人方漢二馮。於頔素善之。頔在襄陽，定徒步上謁，吏不肯白，乃亟去。頔聞，斥吏，歸錢五十萬，及諸境，定返其遺，以書讓頔不下士，頔大慚。

第進士異等，辟浙西薛蘋府，以鄠尉為集賢校理。始，定居喪，號毀甚，故數移疾，大學士疑其簡怠，奪職。三遷祠部員外郎，出為郢州刺史。吏告定略民妻，乾沒庫錢，御史鞫治無狀。坐遊宴不節免官。起為國子司業，再遷太常少卿。文宗嘗詔開元《霓裳羽衣舞》參以《雲韶》，肄於廷。定部諸工立縣間，端凝若植。帝異之，問學士李玨，玨以定對。帝喜曰：「豈非能古章句者邪？」親誦定《送客西江》詩，召升殿，賜禁中瑞錦，詔悉所著以上。遷諫議大夫。

是歲，訓、註敗，多誅公卿，中外危惴。及改元，天子禦前殿，仇士良請以神策仗衛殿門，定力爭罷之。又請許左右史從宰相至延英記所言，執政不悅，改太子詹事。鄭覃兼太子太師，上日欲會尚書省，定據禮當集詹事府，詔可。論者多其正。換衛尉卿，以散騎常侍致仕。卒，贈工部尚書，謚曰節。

初，源寂使新羅，其國人傳定《黑水碑》、《畫鶴記》；韋休符使西蕃，所館寫定《商山記》於屏。其名播戎夷如此。

審，字退思。開成中，為諫議大夫，拜桂管觀察使，歷國子祭酒。監有孔子碑，武後所立，睿宗署額。審請琢「周」著「唐」。終秘書監。子緘，字宗之。乾符初，歷京兆、河南尹。

李虞仲，字見之。父端，附見《文藝傳》。虞仲第進士、宏辭，累遷太常博士。建言：「謚者，所以表德懲惡，《春秋》褒貶法也。茆土爵祿，僇辱流放，皆緣一時，非以明示百代，然而後之所以知其行者，惟謚是觀。古者將葬請謚，今近或二三年，遠乃數十年，然後請謚。人歿已久，風績湮歇，采諸傳聞，不可考信，誄狀雖在，言與事浮。臣請凡得謚者，前葬一月，請考功刺太常定議，其不請與請而過時者，聽御史劾舉。居京師不得過半期，居外一期。若善惡著而不請，許考功察行謚之。節行卓異，雖無官及官卑者，在所以聞。」詔可。

寶歷初，以兵部郎中知制誥，進中書舍人，出為華州刺史，歷吏部侍郎。簡儉寡欲，時望歸重。卒，年六十五，贈吏部尚書。

李翺，字習之，後魏尚書左僕射沖十世孫。中進士第，始調校書郎，累遷。元和初，為國子博士、史館脩撰。常謂史官紀事不得實，乃建言：「大氐人之行，非大善大惡暴於世者，皆訪於人。人不周知，故取行狀謚牒。然其為狀者，皆故吏門生，茍言虛美，溺於文而忘其理。臣請指事載功，則賢不肖易見。如言魏徵，但記其諫爭語，足以為直言；段秀實，但記倒用司農印追逆兵，笏擊朱泚，足以為忠烈。不者，願敕考功、太常、史館勿受。如此可以傳信後世矣。」詔可。又條興復太平大略曰：

陛下即位以來，懷不廷臣，誅畔賊，刷五聖憤恥，自古中興之盛無以加。臣見聖德所不可及者，若淄青生口夏侯澄等四十七人，為賊逼脅，質其父母妻子而驅之戰，陛下俘之，赦不誅，詔田弘正隨材授職，欲歸者縱之。澄等得生歸，轉以相謂，賊眾莫不懷盛德，無肯拒戰。劉悟所以能一昔斬師道者，以三軍皆苦賊而匿就陛下，故不淹日成大功。一也。今歲關中麥不收，陛下哀民之窮，下明詔蠲賦十萬石，群臣動色，百姓歌樂遍畎每。二也。昔齊遺魯以女樂，季桓子受之，君臣共觀，三日不朝，孔子行。今韓弘獻女樂，陛下不受，遂以歸之。三也。又出李宗奭妻女於掖廷，以田宅賜沈遵師，聖明寬恕，億兆欣感。臣愚不能盡識。若它詔令一皆類此，武德、貞觀不難及，太平可覆掌而致。

臣聞定禍亂者，武功也；復制度、興太平者，文德也。今陛下既以武功定海內，若遂革弊事，復高祖、太宗舊制：用忠正而不疑；屏邪佞而不邇；改稅法，不督錢而納布帛；絕進獻，寬百姓租賦；厚邊兵，以制蕃戎侵盜；數引見待制官，問以時事，通壅蔽之路。此六者，政之根本，太平所以興。陛下既已能行其難，若何而不為其易者乎？

以陛下資上聖，如不惑近習容悅之辭，任骨鯁正直，與之脩復故事，以興大化，可不勞而成也。若一日不事，臣恐大功之後，逸樂易生，進言者必曰：「天下既平矣，陛下可以高枕自安逸。」如是，則高祖、太宗之制度不可以復；制度不復，則太平未可以至。臣竊惜陛下當可興之時，而謙讓未為也。

再遷考功員外郎。初，諫議大夫李景儉表翺自代。景儉斥，翺下除朗州刺史。久之，召為禮部郎中。翺性峭鯁，論議無所屈，仕不得顯官，怫郁無所發，見宰相李逢吉，面斥其過失，逢吉詭不校，翺恚懼，即移病。滿百日，有司白免官，逢吉更表為廬州刺史。時州旱，遂疫，逋捐系路，亡籍口四萬，權豪賤市田屋牟厚利，而窶戶仍輸賦。翺下教使以田占租，無得隱，收豪室稅萬二千緡，貧弱以安。

入為諫議大夫，知制誥，改中書舍人。柏耆使滄州，翺盛言其才。耆得罪，由是左遷少府少監。後歷遷桂管湖南觀察使、山南東道節度使，卒。翺始從昌黎韓愈為文章，辭致渾厚，見推當時，故有司亦謚曰文。

盧簡辭，字子策。父綸，別傳。與兄簡能、弟弘止、簡求皆有文，並第進士。歷佐帥府，入遷侍御史，習知法令及臺閣舊事。寶歷中，黎幹子煟詣臺請復葉縣故田，有司莫能知，簡辭獨詰曰：「按幹坐黨魚朝恩誅，貲田皆沒，大歷後數十年，比有赦令，無原洗之言，煟安得冒論？」不為治。福建鹽鐵院官盧昂坐贓，簡辭窮按，乃得金床、瑟瑟枕大如鬥。敬宗曰：「禁中無此，昂為吏可知矣。」李程鎮太原，表為節度判官。入授考功員外郎，累擢湖南、浙西觀察使，以檢校工部尚書為忠武節度使。徙山南東道。坐事貶衢州刺史，卒。

簡能，見《鄭註傳》。其子知猷，字子謨，中進士第，登宏辭，補秘書省正字。蕭鄴鎮荊南、劍南，再辟掌書記。入遷右補闕，出為饒州刺史，以政最聞。累進中書舍人。朱玫亂，避難不出。僖宗還京，召拜工部侍郎、史館脩撰。歷太常卿、戶部尚書，至太子太師。昭宗為劉季述所幽，感憤卒，贈太尉。知猷器量渾厚，世推為長者。善書，有楷法。文辭贍麗。子文度，亦貴顯。

弘止，字子強，佐劉悟府，累擢監察御史。沈傳師表為江西團練副使。入拜侍御史。華州刺史宇文鼎、戶部員外盧允中坐贓，詔弘止按訊。文宗將殺鼎，弘止執據罪由允中，鼎乃連坐，不應死，帝釋之。累遷給事中。

會昌中，詔河北三節度討劉稹。何弘敬、王元逵先取邢、洺、磁三州，宰相李德裕畏諸帥有請地者，乃以弘止為三州團練觀察留後。制未下，稹平，即詔為三州及河北兩鎮宣慰使。還，拜工部侍郎，以戶部領度支。初，兩池鹽法弊，得費不相償，弘止使判官司空輿檢鉤厘正，條上新法，即表輿兩池使，自是課入歲倍，用度賴之。逾年，出為武寧節度使。徐自王智興後，吏卒驕沓，銀刀軍尤不法，弘止戮其尤無狀者，終弘止治，不敢嘩。優詔褒勞。弘止羸病，丐身還東都，不許。徙宣武，卒於鎮，贈尚書右僕射。子虔灌，有美才，終秘書監。

簡求，字子臧，始從江西王仲舒幕府，兩為裴度、元稹所辟，又佐牛僧孺鎮襄陽，入遷戶部員外郎。會昌中，討劉稹，以忠武節度使李彥佐為招討使，各選簡求副之，俾知後務。歷蘇、壽二州刺史。

大中九年，党項擾邊，拜涇原渭武節度使。徙義武、鳳翔、河東三鎮。簡求為政長權變，文不害，居邊善綏禦，人皆安之。太原統退渾、契、沙陀三部，難馴制，它帥或與詛盟，質子弟，然寇掠不為止。簡求歸所質，開示至誠，虜憚其恩信，不敢亂。久之，辭疾，以太子少師致仕，還東都，治園沼林苑，與賓客置酒自娛。卒，年七十六，贈尚書左僕射。

子嗣業、汝弼，皆中進士第。汝弼以祠部員外郎知制誥，從昭宗遷洛。方柳璨斫喪王室，汝弼懼，移疾去，客上黨。後依李克用，克用表為節度副使。太原府子亭，簡求所署多在，每宴亭中，未嘗居賓位，西向俯首，人美其有禮。

嗣業子文紀，後貴顯。

高元裕，字景圭，其先蓋渤海人。第進士，累辟節度府。以右補闕召，道商州，會方士趙歸真擅乘驛馬，元裕詆曰：「天子置驛，爾敢疾驅邪？」命左右奪之，還，具以聞。敬宗視朝不時，稍稍決事禁中，宦豎恣放，大臣不得進見。元裕諫曰：「今西頭勢乃重南衙，樞密之權過宰相。」帝頗寤而不能有所檢制，人皆危之。俄換侍御史內供奉，士始相賀。

李宗閔高其節，擢諫議大夫，進中書舍人。鄭註入翰林，元裕當書命，乃言「以醫術侍」，註愧憾。及宗閔得罪，元裕坐出餞，貶閬州刺史。註死，復授諫議大夫、翰林侍講學士。

莊恪太子立，擇可輔導者，乃兼賓客。進御史中丞。即建言：「紀綱地官屬須選，有不稱職者，請罷之。」於是監察御史杜宣猷、柳瑰、崔郢、侍御史魏中庸、高弘簡並奪職。故事，三司監院官帶御史者，號「外臺」，得察風俗，舉不法。元和中，李夷簡因請按察本道州縣。後益不職。元裕請監院御史隸本臺，得專督察。詔可。累擢尚書左丞，領吏部選。出為宣歙觀察使，入授吏部尚書。拜山南東道節度使，封渤海郡公，奏蠲逋賦甚眾。在鎮五年，復以吏部尚書召，卒於道，年七十六，贈尚書右僕射。

元裕性勤約，通經術，敏於為吏，巖巖有風采，推重於時。自侍講為中丞，文宗難其代，元裕表言兄少逸才可任，因以命之，世榮其遷。

少逸，長慶末為侍御史，坐失舉劾，貶贊善大夫，累遷諫議大夫，乃代元裕。稍進給事中，出為陜虢觀察使。中人責峽石驛吏供餅惡，鞭之，少逸封餅以聞。宣宗怒，召使者責曰：「山谷間是餅豈易具邪？」謫隸恭陵，中人皆斂手。以兵部尚書致仕，卒。

元裕始名允中，太和中改今名。

元裕子璩，字瑩之。第進士，累佐使府。以左拾遺為翰林學士，擢諫議大夫。近世學士超省郎進官者，惟鄭顥以尚主，而璩以寵升雲。懿宗時，拜劍南東川節度使。召拜中書侍郎、同中書門下平章事。閱月卒，贈司空。太常博士曹鄴建言：「璩，宰相，交遊鬼雜，取多蹊徑，謚法『不思妄愛曰刺』，請謚為刺。」從之。

封敖，字碩夫，其先蓋冀州蓚人。元和中，署進士第，江西裴堪辟置其府，轉右拾遺，雅為宰相李德裕所器。會昌初，以左司員外郎召為翰林學士，三遷工部侍郎。敖屬辭贍敏，不為奇澀，語切而理勝。武宗使作詔書慰邊將傷夷者，曰：「傷居爾體，痛在朕躬。」帝善其如意出，賜以宮錦。劉稹平，德裕以定策功進太尉，時敖草其制曰：「謀皆予同，言不它惑。」德裕以能明專任己以成功，謂敖曰：「陸生恨文不迨意，如君此等語，豈易得邪？」解所賜玉帶贈之。未幾，拜御史中丞，與宰相盧商慮囚，誤縱死罪，復為工部侍郎。

大中中，歷平盧、興元節度使。初，鄭涯開新路，水壞其棧，敖更治斜谷道，行者告便。蓬、果賊依雞山，寇三川，敖遣副使王贄捕平之。加檢校吏部尚書。還為太常卿。始視事，廷設九部樂，敖宴私第，為御史所劾，徙國子祭酒。復拜太常，進尚書右僕射。然少行檢，士但高其才，故不至宰相，卒。

子彥卿、望卿，從子特卿，皆第進士。

鄭薰，字子溥，亡鄉里世系。擢進士第。歷考功郎中、翰林學士。出為宣歙觀察使。前人不治，薰頗以清力自將。牙將素驕，共謀逐出之，薰奔揚州。貶棣王府長史，分司東都。

懿宗立，召為太常少卿，擢累吏部侍郎。時數大赦，階正議光祿大夫者，得蔭一子，門施戟。於是宦人用階請蔭子，薰卻之不肯敘。宰相杜悰才其人，擬判度支，辭；又擬刑部兼御史中丞，固辭，乃免。久之，進左丞。性愛友，糾族百口，稟不充，求外遷。擬華州刺史，輒留中，為幸侍酬沮。後以太子少師致仕。

薰端勁，再知禮部，舉引寒俊，士類多之。既老，號所居為「隱巖」，蒔松於廷，號「七松處士」雲。

敬晦，字日彰，河中河東人。祖括，字叔弓，進士及第，遷殿中侍御史。楊國忠惡不諧己，外除果州刺史，進累兵部侍郎。誌簡淡，在職不求名。周智光已誅，議者健括才，選為同州刺史，拜御史大夫。隱然持重，弗以私害公。大歷中卒。

晦進士及第，辟山南東道節度府，與馬曙聯舍。於是，帥不政，法制陵頹，曙引大吏廷責之。吏負兼軍職，不引咎，走訴諸府。牙將且十輩，方雜語以申吏枉，晦讓諸將曰：「吏冒軍名，公等不能詰，反引與為伍，奈何？」眾愧謝，闔府咨美。擢累諫議大夫。武宗時，趙歸真以詐營罔天子，御史平吳湘獄，得罪宰相。晦上疏極道非是，不少回縱。

大中中，歷御史中丞、刑部侍郎、諸道鹽鐵轉運使、浙西觀察使。時南方連饉，有詔弛榷酒茗，官用告覂，晦處身儉勤，貲力遂充。徙兗州節度使，以太子賓客分司。卒，贈兵部尚書，謚曰肅。

晦兄昕、臯，弟戶、煦，俱第進士籍。昕為河陽節度使，臯右散騎常侍，世寵其家。

韋博，字大業，京兆萬年人。祖黃裳，浙西節度觀察使。博取進士第，浸遷殿中侍御史。開成中，蕭本詐窮得罪，詔與中人籍其財，中人利寶玉，欲竊取去，博奪還，簿無遺貲。

回鶻入寇，以符澈為河東節度使，拜博為判官。久之，進主客郎中。時詔毀佛祠，悉浮屠隸主客。博言令太暴，宜近中，宰相李德裕惡之。會羌、渾叛，以何清朝為靈武節度使，詔博副之，擢右諫議大夫，召對，賜金紫。因行西北邊，商虜強弱，還奏有旨，進左大夫，為京兆尹。與御史中丞囂競不平，皆得罪，下除博衛尉卿。出為平盧節度使、檢校禮部尚書，徙昭義。卒，年六十二，贈兵部尚書。

李景讓，字後己，贈太尉憕孫也。性方毅有守。寶歷初，遷右拾遺。淮南節度使王播以錢十萬市朝廷歡，求領鹽鐵，景讓詣延英亟論不可，遂知名。沈傳師觀察江西，表以自副。歷中書舍人、禮部侍郎、商華虢三州刺史。

母鄭，治家嚴，身訓勒諸子。始，貧乏時，治墻得積錢，僮婢奔告，母曰：「士不勤而祿，猶菑其身，況無妄而得，我何取？」亟使閉坎。景讓自右散騎常侍出為浙西觀察使，母問行日，景讓率然對：「有日。」鄭曰：「如是，吾方有事，未及行。」蓋怒其不嘗告也。且曰：「已貴，何庸母行？」景讓重請罪，乃赦。故雖老猶加箠敕，已起，欣欣如初。嘗怒牙將，杖殺之，軍且謀變，母欲息眾讙，召景讓廷責曰：「爾填撫方面而輕用刑，一夫不寧，豈特上負天子，亦使百歲母銜羞泉下！何面目見先大夫乎？」將鞭其背，吏大將再拜請，不許，皆泣謝，乃罷，一軍遂定。景讓家行脩治，閨門唯謹。

入為尚書左丞，拜天平節度使，徙山南東道，封酒泉縣男。大中中，進御史大夫，甫視事，劾免侍御史孫玉汝、監察御史盧栯，威肅當朝。為大夫三月，蔣伸輔政，景讓名素出伸右，而宣宗擇宰相，盡書群臣當選者，以名內器中，禱憲宗神禦前射取之，而景讓名不得。世謂除大夫百日，有他官相者，謂之「辱臺」。景讓愧艴不能平，見宰相，自陳考深當代，即拜西川節度使。以病丐致仕，或諫：「公廉潔亡素儲，不為諸子謀邪？」景讓笑曰：「兒曹詎餓死乎？」書聞，輒還東都。以太子少保分司。卒，年七十二，贈太子太保，謚曰孝。

性獎士類，拔孤仄，如李蔚、楊知退皆所推引。始為左丞，蔣伸坐宴所，酌酒語客曰：「有孝於家、忠於國者飲此。」客肅然，景讓起卒爵。伸曰：「無宜於公。」所善蘇滌、裴夷直皆為李宗閔、楊嗣復所擢，故景讓在會昌時，抑厭不遷。宣宗銜穆宗舊怨，景讓建請遷敬、文、武三主，以猶子行為嫌，請還代宗以下主復入廟，正昭穆。事下百官議，不然，乃罷，德望稍衰矣。然清素寡欲，門無雜賓。李琢罷浙西，以同裏訪之，避不見；及去，命劚其騙石焉。元和後，大臣有德望者，以居裏顯，景讓宅東都樂和裏，世稱清德者，號「樂和李公」雲。

弟景溫，字德己，歷諫議大夫、福建觀察使，徙華州刺史，以美政聞。累遷尚書右丞。盧攜當國，弟隱繇博士遷水部員外郎，材下資淺，人疾其冒，無敢繩，景溫不許赴省。時故事久廢，景溫既舉職，人皆韙其正。

弟景莊，亦至顯官。


Chinese text: This work was published before January 1, 1923, and is in the
public domain worldwide because the author died at least 100 years ago.
