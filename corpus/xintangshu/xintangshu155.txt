馬燧子:暢 兄:炫 渾瑊子:鎬 鐬

目录
1	馬燧
1.1	子 暢
1.2	兄 炫
2	渾瑊
2.1	子 鎬
2.2	子 鐬
馬燧
　　馬燧，字洵美，系出右扶風，徙為汝州郟城人。父季龍，舉孫吳倜儻善兵法科，仕至嵐州刺史。燧姿度魁傑，長六尺二寸。與諸兄學，輟策歎曰：「方天下有事，丈夫當以功濟四海，渠老一儒哉？」更學兵書戰策，沈勇多算。

　　安祿山反，使賈循守范陽。燧說循曰：「祿山首亂，今雖舉洛陽，猶將誅覆。公盍斬向潤客、牛廷玠！傾其本根，使西不得入關，退亡所據，則坐受禽矣，此不世功也。」循許之，不時決。會顏杲卿招循舉兵，祿山遣韓朝陽召循計事，因縊殺之。燧走西山，間道歸平原。平原不守，復走魏。

　　寶應中，澤潞節度使李抱玉署為趙城尉。時回紇還國，恃功恣睢，所過皆剽傷，州縣供餼不稱，輒殺人。抱玉將饋勞，賓介無敢往，燧自請典辦具。乃先賂其酋與約，得其旗章為信，犯令者得殺之。燧又取死囚給役左右，小違令輒戮死，虜大駭，至出境，無敢暴者。抱玉才之。因進說曰：「屬與回紇接，且得其情。觀僕固懷恩樹党自重，裂河北以授李懷仙、張忠志、薛嵩、田承嗣等，其子瑒佻勇不義，將必窺太原，公當備之。」既而懷恩與太原將謀舉其城，辛雲京覺之，不克。嵩自相、衛歸懷恩糧，以絕河津。抱玉令燧說嵩，嵩告絕於懷恩。即署燧左武衛兵曹參軍。

　　累進至鄭州刺史。勸督農力，歲一稅，人以為便。徙懷州。時師旅後，歲大旱，田茀不及耕。燧務勤教化，止橫調。將吏有親者，必造之，厚為禮。瘞暴胔，止煩苛。是秋，穭生於境，人賴以濟。抱玉守鳳翔，表燧隴州刺史。西山直吐蕃，其上有通道，虜常所出入者。燧聚石種樹障之，設二門為譙櫓，八日而畢，虜不能暴。從抱玉入朝，代宗雅聞其才，召見，授商州刺史，兼水陸轉運使。

　　大曆中，河陽兵逐其將常休明，詔燧檢校左散騎常侍，為三城使。汴將李靈耀反，帝務息人，即授以汴宋節度留後，靈耀不拜，引魏博田承嗣為援。詔燧與淮西李忠臣討之。師次鄭，靈耀多張旗幟以犯王師，忠臣之兵潰而西。燧軍頓熒澤，鄭人震駭。忠臣將遂歸，燧止之，益治軍，忠臣乃還收亡卒，復振。忠臣行汴南，燧行汴北，敗賊于西梁固。靈耀以銳卒八千，號「餓狼軍」，燧獨戰破之，進至浚儀。是時河陽兵冠諸軍，田悅帥眾二萬助靈耀，破永平將杜如江等，乘勝距汴一舍而屯。忠臣合諸軍戰不利，燧為奇兵擊之，悅單騎遁，汴州平。

　　燧知忠臣暴傲，讓其功，出舍板橋。忠臣入汴，果因會擊殺宋州刺史李僧惠。燧還河陽。秋大雨，河溢，軍吏請具舟以避，燧曰：「使城中盡魚而獨完其家，吾不忍。」既而水不為害。

　　遷河東節度留後，進節度使。太原承鮑防之敗，兵力衰單，燧募廝役，得數千人，悉補騎士，教之戰，數月成精卒。造鎧必短長三制，稱士所衣，以便進趨。為戰車，冒以狻猊象，列戟於後，行以載兵，止則為陣，遇險則制沖冒。器用完銳。居一年，辟廣場，羅兵三萬以肄，威震北方。建中二年，朝京師，遷檢校兵部尚書，封豳國公，還軍。

　　初，田悅新有魏博，恐下未附，即輸款朝廷，燧建言悅必反。既而悅果圍邢州，身攻臨洺，築重城絕內外援。邢將李洪、臨洺將張伾固守。詔燧以步騎二萬與昭義李抱真、神策兵馬使李晟合軍救之。燧出郭口，未過險，移書抵悅，示之好。悅以燧畏己，大喜。既次邯鄲，悅使至，燧皆斬之，遣兵破其支軍，射殺賊將成炫之。悅聞，使大將楊朝光以兵萬人據雙岡，築東西二柵以禦燧。燧率軍營二壘間。是夜，東壘遁，燧進營狗明山，取棄壘置輜重。悅計曰：「朝光堅柵，且萬人，雖燧能攻，未可以數日下，且殺傷必眾，則吾已拔臨洺，饗士以戰，必勝術也。」即分恒州兵五千助朝光。燧令大將李自良等以騎兵守雙岡，戒曰：「令悅得過者斬！」燧乃推火車焚朝光柵，自晨及晡，急擊，大破之，斬朝光，禽其將盧子昌，獲首五千，執八百人。居五日，進軍臨洺。悅悉軍戰，燧自以銳士當之，凡百餘返，士皆決死，悅大敗，斬首萬級，俘系千余，館穀三十萬斛，邢圍亦解。以功遷尚書右僕射。初，將戰，燧約眾，勝則以家貲賞。至是，殫私財賜麾下。德宗嘉之，詔出度支錢五千萬償其財。進兼魏博招討使。

　　李納、李惟岳合兵萬三千人救悅，悅裒散兵二萬壁洹水，淄青軍其左，恒冀軍其右。燧進屯鄴，請益兵。詔河陽李芃以兵會，次於漳。悅遣將王光進以兵守漳之長橋，築月壘扼軍路。燧於下流以鐵鏁維車數百絕河，載土囊遏水而後度。悅知燧食乏，深壁不戰。燧令士齎十日糧，進營倉口，與悅夾洹而軍，造三橋逾洹，日挑戰。悅不出，陰伏萬人，將以掩燧。燧令諸軍夜半食，先雞鳴時鳴鼓角，而潛師並洹趨魏州，令曰：「聞賊至，止為陣。」留百騎持火，待軍畢發，匿其旁，須悅眾度，即焚橋。燧行十餘里，悅率李納等兵逾橋，乘風縱火，噪而前。燧乃令士無動，命除榛莽廣百步為場，募勇士五千人陣而待。比悅至，火止，氣少衰，燧縱兵擊之，悅敗走橋，橋已焚，眾赴水死者不可計，斬首二萬級，殺賊將孫晉卿、安墨啜，虜三千人，屍相駘藉三十里，淄青兵幾殲。悅夜走魏州，其將拒不納，比明，追不至，悅乃得入。

　　抱真、芃問曰：「糧少而深入，何也？」燧曰：「糧少戰利速，兵善於致人。今悅與淄青、恒三軍為首尾，欲不戰以老我師。若分擊左右，未可必破，悅且來助，是腹背支敵也。法有攻其必救，故趨魏以破之。」皆曰：「善。」

　　悅嬰城自守。於是李再春以博州、悅兄昂以洛州、王光進以長橋皆降。悅使符璘、李瑤衛還淄青殘兵，璘等亦降。魏導禦溝貫城，燧塞其上游，魏人恐。悅遣許士則、侯臧間行告窮於硃滔、王武俊，會二人者怨望，乃連和。悅恃燕、趙方至，即出兵背城陣，燧復與諸軍破之。進同中書門下平章事、北平郡王、魏州大都督長史。

　　滔、武俊聯兵五萬傅魏。會帝遣李懷光以朔方軍萬五千助燧。懷光勇於鬥，未休士，即與滔等戰，不利。悅決水灌軍，燧兵亦屈，退保魏縣。滔等瀕河為壘。會涇師亂，帝幸奉天，燧還軍太原。

　　初，李抱真欲殺懷州刺史楊鉥，鉥奔燧，燧奏其非罪，乃免。抱真怒。及共解邢圍，獲軍糧，燧自有之，以餘給抱真軍，抱真益怒。洹之捷，軍進薄魏，悅以突騎犯燧營，李芃救之，抱真勒兵不出。燧將攻魏，取攻具于抱真營，並請雜兩軍平其功，抱真不聽，請獨當一面，繇是逗遛。帝數遣使講解。武俊略趙地，抱真分麾下二千人戍邢，燧怒謂：「抱真以兵還守其地，我能獨戰死邪？」將引還，李晟和之，乃復與抱真善。及田昂降，燧請以洺州隸抱真，而用昭義副使盧玄卿為刺史，兼魏博招討副使。李晟兵前獨隸抱真，抱真亦請兼隸於燧，以示協一。然議者咎燧私忿交惡，卒不成大功。

　　至太原，遣軍司馬王權以兵五千走奉天，又遣子匯與諸將子壁中渭橋，帝已幸梁，乃還。時天下方騷，北邊數有警，燧念晉陽王業所基，宜固險以示敵。乃引晉水架汾而屬之城，瀦為東隍，省守陴萬人。又釃汾環城，樹以固堤。詔兼保甯軍節度使。

　　帝還京，李懷光反河中，詔燧為河東保寧、奉誠軍行營副元帥，與渾瑊、駱元光合兵討之。時賊黨要廷珍守晉、毛朝易攵守隰、鄭抗守慈，燧移檄鐫諭，皆以州降，因拜燧晉絳慈隰節度使。

　　武俊之圍趙也，康日知不支，將棄趙，燧請詔武俊擊硃滔，授以深、趙，以日知為晉慈隰節度使。及三州降，燧固讓日知，且言因降受節，恐後有功者踵以為利，帝嘉許。籍府庫兵仗以授日知，日知大喜過望。燧乃率步騎三萬次於絳，略定諸縣，降其將馮萬興、任象玉，遂圍絳，拔外郛，守將夜棄城去，降四千人。遣李自良定六縣，降其將辛兟，收卒五千。裨將谷秀違令掠士女，斬以徇。與賊戰寶鼎，射殺賊將徐伯文，斬首萬級，獲馬五百。

　　于時天下蝗，兵艱食，物貨翔踴，中朝臣多請宥懷光者，帝未決。燧以「懷光逆計久，反覆不可信。河中近甸，舍之屈威靈，無以示天下，」乃舍軍入朝，為天子自言之：「且得三十日糧，足平河中。」許之。乃與瑊、元光、韓遊瑰之兵合。

　　賊將徐廷光守長春宮城。燧度長春不下，則懷光固守，久攻所傷必眾，乃挺身至城下見廷光。廷光憚燧威，拜城上。燧顧其心已屈，徐曰：「我自朝廷來，可西向受命。」廷光再拜。燧曰：「公等朔方士，自祿山以來，功高天下，奈何棄之為族滅計？若從吾言，非止免禍，富貴可遂也。」未對，燧曰：「爾以吾為欺邪？今不遠數步，可射我。」披而示之心。廷光感泣，一軍皆流涕，即率眾降。燧以數騎入其城，眾大呼曰：「吾等更為王人矣！」渾瑊亦自以為不及也，歎曰：「嘗疑馬公能窘田悅，今觀其制敵，固有過人者，吾不逮遠矣！」

　　進營焦籬堡，堡將降，餘戍望風遁去。燧濟河，兵八萬陣城下。是日，賊將牛名俊斬懷光降，眾猶萬六千。誅其党閻晏、孟寶、張清、吳冏等，它脅附悉赦之。不閱月，河中平。遷光祿大夫，兼侍中，賜一子五品官。還太原，帝賜《宸扆》、《台衡》二銘，以言君臣相成之美。勒石起義堂，帝榜其顏以寵之。

　　貞元二年，吐蕃尚結贊破鹽、夏二州，守之，自屯鳴沙。及春，畜產死，糧乏。詔燧為綏銀麟勝招討使，與駱元光、韓遊瑰等會師擊虜。燧次石州。結贊懼，乞盟，帝不許。乃遣將論頰熱甘辭請於燧，且重幣申勤勤。明年，燧還太原，與論頰熱俱朝，盛言宜許以盟，天子然之。燧之朝，結贊遽引去。帝詔渾瑊與盟平涼，虜劫瑊，僅得免。吐蕃歸燧之兄子弇，曰：「河曲之屯，春草未生，吾馬饑，公若度河，我無種矣。賴公許和，今釋弇以報。」帝聞，悔怒，奪其兵，拜司徒，兼侍中，賜妓樂，奉朝請而已。與李晟皆圖像淩煙閣。後病足，不任謁。九年十月，自力朝延英，詔毋拜。時晟已卒，帝顧燧曰：「尚記與太尉晟俱來邪？今乃獨見公。」因悲涕。燧亦疾而僕，帝親掖之，詔左右扶去，送至陛，燧頓首泣謝。固乞骸，讓侍中，不許。卒，年七十，贈太傅，諡曰莊武。子匯、暢。

子 暢
　　暢少以廕至鴻臚少卿。建中中，燧討賊山東，暢留京師。於是大旱，朝廷議括商旅緡錢，多亡命入南山為盜。暢客單超俊、李雲端等竊議，以為事且危。暢是其言，遣奴諫燧班師。燧怒，執奴以聞，使兄炫拘暢請罪。帝方倚燧，貸不問，但誅其客，敕炫賜暢杖三十，然亦罷括商人令。燧沒後，以貲甲天下，暢亦善殖財，家益豐。晚為豪幸牟侵，又匯妻訟析產。貞元末，神策中尉楊志廉諷使納田產。至順宗時，復賜之。中官往往逼取，暢畏不敢吝，以至困窮。終少府監，贈工部尚書。諸子無室廬自托。奉誠園亭觀，即其安邑裏舊第雲，故當世視暢以厚畜為戒。有司諡曰縱。

　　子繼祖，生四歲以門功為太子舍人，五遷至殿中少監。

兄 炫
　　燧兄炫，字弱翁。少以儒學聞，隱蘇門山，不應辟召。至德中，李光弼鎮太原，始署掌書記，常參軍謀，光弼器焉。刑部郎中田神功帥宣武，署節度判官，授連、潤二州刺史，以清白顯。燧為司徒，授刑部侍郎，辭疾，以兵部尚書致仕，卒。

渾瑊
　　渾瑊，本鐵勒九姓之渾部也。世為皋蘭都督。父釋之，有才武，從朔方軍，積戰多，遷累開府儀同三司、試太常卿、甯朔郡王。廣德中與吐蕃戰沒。

　　瑊年十一，善騎射，隨釋之防秋，朔方節度使張齊丘戲曰：「與乳媼俱來邪？」是歲立跳蕩功。後二年，從破賀魯部，拔石堡城、龍駒島，其勇常冠軍。署折沖果毅。節度使安思順授瑊偏師，入葛祿部，略特羅斯山，破阿布思，與諸軍城永清及天安軍。遷中郎將。

　　祿山反，從李光弼定河北，射賊驍將李立節，貫其左肩，死之。肅宗即位，瑊以兵趨行在。至天德，與虜軍遇，敗之。從郭子儀復兩京，討安慶緒，勝之新鄉，擢武鋒軍使。從僕固懷恩平史朝義，大小數十戰，功最，改太常卿，實封二百戶。懷恩反，瑊以所部歸子儀，會釋之喪，起復朔方行營兵馬使。從子儀擊吐蕃邠州，留屯邠。虜復入，至奉天，瑊戰漠谷，有功，遷太子賓客，屯奉天。周智光反，子儀令瑊以步騎萬人下同州。智光平，以邠甯隸朔方軍，瑊屯宜祿。

　　大曆七年，吐蕃盜塞深入，瑊會涇原節度使馬璘討之。次黃菩原，瑊引眾據險，設槍壘自營，遏賊奔突。舊將史抗等內輕瑊，顧左右去槍，叱騎馳賊。既還，虜躡而入，遂大敗，死者十八。子儀召諸將曰：「朔方軍高天下，今敗於虜，奈何？」瑊曰：「願再戰。」乃馳朝那，與鹽州刺史李國臣趨秦原。吐蕃引去，瑊邀擊破之，悉奪所掠而還。自是歲防長武城盛秋，領邠州刺史。吐蕃入方渠、懷安，瑊擊走之。

　　子儀入朝，留知邠甯慶兵馬後務。回紇侵太原，破鮑防軍。拜瑊都知兵馬使，自石嶺關而南，督諸軍掎角，虜引去。進兼單于副都護、振武軍使。子儀為太尉，德宗析所部為三節度，以瑊兼單于大都護，振武、東受降城、鎮北大都護府、綏銀麟勝州節度副大使。未幾，崔甯領朔方，故召為左金吾衛大將軍。建中中，李希烈詐為瑊書，若同亂者，帝識其諜，用不疑，更賜良馬、錦幣。普王為荊襄元帥討希烈也，以瑊為中軍都虞候。

　　帝狩奉天，瑊率家人子弟以從，授行在都虞候、京畿渭北節度使。硃泚兵薄城，戰譙門，晨至日中不解。或以芻車至，瑊曳車塞門，焚以戰，賊乃解。泚治攻具，矢石四集如雨，晝夜不息，凡浹日，鑿塹圜城。城中死者可藉，人心危惴，或夜縋出掇蔬本供禦，帝與瑊相泣。泚方據乾陵下瞰城，翠翟紅袍，左右宦人趨走，宴賜拜舞，又縱慢辭戲斥天子，以為勝在景刻。使騎環馳，責大臣不識天命。造雲梁，廣數十丈，施大輪，濡氈及革冒之，周布水囊為鄣，指城東北；構木廬，蒙革周置之，運薪土其下，將塞隍。帝召瑊，授以詔書千余，自御史大夫、實封五百戶而下，募突將死士當賊，賜瑊筆，使量功署詔，不足則署衣以授，因曰：「朕與公訣矣，令馬承倩往，有急可奏。」瑊俯伏嗚咽，帝撫而遣之。瑊前與防城使侯仲莊揣雲梁所道，掘大隧，積馬矢及薪然之。賊乘風推梁以進，載數千人。王師乘城者皆凍餒，甲弊兵盬，瑊但以忠義感率使當賊，人憂不支，群臣號天以禱。瑊中矢，自揠去，被血而戰愈厲。雲梁及隧而陷，風返悉焚，賊皆死，舉城歡噪。是日詔授瑊二子官，乃第賞將校。泚攻城益急，會李懷光奔難，賊乃去。進行在都知兵馬使，實封五百戶。

　　乘輿進狩山南，瑊以諸軍衛入穀口，懷光追騎至，後軍擊卻之。遷檢校尚書左僕射、同中書門下平章事，兼靈鹽豐夏定遠西城天德軍節度、朔方邠甯振武道永平軍奉天行營副元帥。帝臨軒授鉞，用漢拜韓信故事，制曰：「寇賊幹紀，授爾節鉞，以戡多難，往欽哉！」瑊頓首曰：「敢不畢力以對揚天子休命？」乃率諸軍趨京師。

　　賊韓旻拒武功，瑊率吐蕃論莽羅兵破之武亭川，斬首萬級，遂屯奉天，以抗西面。李晟自東渭橋破賊，瑊與韓游瑰、戴休顏以西軍收咸陽，進屯延秋門。泚平，論功，以瑊兼侍中，實封戶八百。天子還宮，授河中絳慈隰節度使、河中同陝虢行營副元帥，繇樓煩郡王徙咸寧；賜大寧裏甲第，女樂五人，將相送歸第，與李晟鈞禮。俄加朔方行營副元帥，與馬燧同討李懷光。懷光平，檢校司空，任一子五品官。還屯河中。

　　吐蕃相尚結贊陷鹽、夏，陰窺京師，而畏瑊與李晟、馬燧，欲以計勝之。乃詭辭重禮，請燧講好，燧苦贊，帝乃詔約盟平涼川，以瑊為會盟使。為結贊所劫，副使崔漢衡以下皆陷，惟瑊得免。自奉天入朝，羸服待罪，詔釋之。會吐蕃復入盜，使瑊鎮奉天。虜罷，還河中。貞元四年，虜入涇、邠，授邠甯慶副元帥。進檢校司徒，兼中書令。十五年卒，年六十四。群臣奉慰延英，贈太師，諡曰忠武。喪車至自鎮，帝復廢朝。

　　瑊好書，通《春秋》、《漢書》。嘗慕《司馬遷自敘》，著《行紀》一篇，其辭一不矜大。天性忠謹，功高而志益下，歲時貢奉，必躬閱視。每有賜予，下拜跽受，常若在帝前，世方之金日磾，故帝終始信待。貞元後，天子常恐籓侯生事，稍桀驁則姑息之，惟瑊有所奏論不盡從可，輒私喜曰：「上不疑我。」故治蒲十六年，常持軍，猜間不能入。君子賢之。本名日進，稍顯改焉。五子，鎬、鐬為達官。

子 鎬
　　鎬謙謹，喜交士大夫，曆鄧、唐二州刺史，有政譽。元和中，延州沙陀部苦邊吏貪，震擾不安。李絳建言，宜選才職稱者為刺史。乃任鎬延州。會討王承宗，而義武節度使任迪簡病不能軍，以鎬將家可用，乃遷檢校右散騎常侍、義武軍節度副使，俄代迪簡為使。治兵頗有法，然短于計略，不持重。鎮、定二軍間不百里，鎬引兵壓鎮境而屯，距賊三十里，鼓角聲相聞。賊始亦畏，見鎬無斥候，乃潛師入定境，焚廥蓄，屠鄉聚，鎬軍遂搖。亦會中人督戰，乃出薄賊，大敗而還。詔以陳楚代之。時師饑凍，聞鎬方罷，遂亂，劫鎬之家，至裸辱。楚聞，馳入城，乃定。令軍中斂所剽歸鎬，以兵衛出之。貶韶州刺史。後代州刺史韓重華奏收鎬供軍金幣十余萬，乃復貶循州。卒，贈工部尚書。

子 鐬
　　鐬以廕補諸衛參軍，累擬至豐州刺史。坐贓七百萬，文宗以勳臣子，貶袁州司馬。還為袁王傅，至太子詹事。訓、注亂，或言鐬匿賈餗，為百騎所捕，苦辨乃免，然家為兵剽皆盡。文宗憐之，授少府監，遷殿中。宰相以瑊之裔，擢刺史，帝曰：「是豈可以牧民？念其父功，富之可也。」宰相言钅歲嘗治郡有績，從之，拜夀州刺史。終諸衛大將軍。

　　贊曰：唐史臣稱燧沈雄忠力，常先計後戰。每戰，親令於眾，無不感概用命，鬥必決死，未嘗折北，名蓋一時。然力能得田悅而不取，虜不可信而決信之，故河北三盜卒不臣，平涼大臣奔辱，燧之罪也。雖然，燧賢者也，天下以為可責故責之，不以功掩罪，亦不可以罪廢功。瑊親與結贊盟，不能料虜詐，但以如詔為恭，殆有猛志而無英才乎？李晟謂虜不可與盟，則燧、瑊固出晟下遠甚。功名大小，信其然乎！


Chinese text: This work was published before January 1, 1923, and is in the
public domain worldwide because the author died at least 100 years ago.
