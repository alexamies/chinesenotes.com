韓愈附:孟郊 張籍 皇甫湜 盧仝 賈島 劉乂

目录
1	韓愈
1.1	附 孟郊
1.2	附 張籍
1.3	附 皇甫湜
1.4	附 盧仝
1.5	附 賈島
1.6	附 劉乂
韓愈
　　韓愈，字退之，鄧州南陽人。七世祖茂，有功于後魏，封安定王。父仲卿，為武昌令，有美政，既去，縣人刻石頌德。終秘書郎。愈生三歲而孤，隨伯兄會貶官嶺表。會卒，嫂鄭鞠之。愈自知讀書，日記數千百言，比長，盡能通《六經》、百家學。擢進士第。會董晉為宣武節度使，表署觀察推官。晉卒，愈從喪出，不四日，汴軍亂，乃去。依武甯節度使張建封，建封辟府推官。操行堅正，鯁言無所忌。調四門博士，遷監察御史。上疏極論宮市，德宗怒，貶陽山令。有愛在民，民生子多以其姓字之。改江陵法曹參軍。元和初，權知國子博士，分司東都，三歲為真。改都官員外郎，即拜河南令。遷職方員外郎。

　　華陰令柳澗有罪，前刺史劾奏之，未報而刺史罷。澗諷百姓遮索軍頓役直，後刺史惡之，按其獄，貶澗房州司馬。愈過華，以為刺史陰相党，上疏治之。既御史覆問，得澗贓，再貶封溪尉。愈坐是復為博士。既才高數黜，官又下遷，乃作《進學解》以自諭曰：

　　國子先生晨入太學，召諸生立館下，誨之曰：「業精於勤，荒於嬉；行成于思，毀於隨。方今聖賢相逢，治具畢張，拔去凶邪，登崇畯良。占小善者率以錄，名一藝者無不庸。爬羅剔抉，刮垢磨光。蓋有幸而獲選，孰雲多而不揚？諸生業患不能精，無患有司之不明；行患不能成，無患有司之不公。」

　　言未既，有笑於列者曰：「先生欺予哉！弟子事先生，于茲有年矣。先生口不絕吟於六藝之文，手不停披於百家之編。記事者必提其要，纂言者必鉤其玄。貪多務得，細大不捐。燒膏油以繼晷，常矻矻以窮年。先生之業，可謂勤矣。牴排異端，攘斥佛老。補苴罅漏，張惶幽眇。尋墜緒之芒芒，獨旁搜而遠紹。停百川而東之，回狂瀾於既倒。先生之于儒，可謂有勞矣。沈浸濃郁，含英咀華。作為文章，其書滿家。上規姚姒，渾渾亡涯。周《誥》商《盤》，佶屈聱牙。《春秋》謹嚴，《左氏》浮誇。《易》奇而法，《詩》正而葩。下迨《莊》《騷》，太史所錄，子雲相如，同工異曲。先生之于文，可謂閎其中而肆其外矣。少始知學，勇於敢為。長通于方，左右具宜。先生之于為人，可謂成矣。然而公不見信於人，私不見助于友。跋前躓後，動輒得咎。暫為御史，遂竄南夷。三年博士，冗不見治。命與仇謀，取敗幾時？冬暖而兒號寒，年豐而妻啼饑。頭童齒豁，竟死何裨？不知慮此，而反教人為？」

　　先生曰：「籲！子來前。夫大木為杗，細木為桷，欂櫨侏儒，椳闑磺楔，各得其所，施以成室者，匠氏之工也。玉劄丹砂，赤箭青芝，牛溲馬勃，敗鼓之皮，俱收並蓄，待用無遺者，醫師之良也。登明選公，雜進巧拙，紆餘為妍，卓犖為傑，校短量長，唯器是適者，宰相之方也。昔者孟軻好辯，孔道以明；轍環天下，卒老於行。荀卿宗王，大倫以興；逃讒于楚，廢死蘭陵。是二儒者，吐詞為經，舉足為法，絕類離倫，優入聖域，其遇於世何如也？今先生學雖勤而不由其統，言雖多而不要其中；文雖奇而不濟於用，行雖修而不顯於眾。猶且月費俸錢，歲靡稟粟，子不知耕，婦不知織；乘馬從徒，安坐而食；踵常途之促促，窺陳編以盜竊。然而聖主不加誅，宰臣不見斥。茲非其幸歟？動而得謗，名亦隨之。投閒置散，乃分之宜。若夫商財賄之有無，計班資之崇庳，忘量己之所稱，指前人之瑕疵，是所謂詰匠氏之不以杙為楹，而訾醫師以昌陽引年，欲進其豨苓也。」

　　執政覽之，奇其才，改比部郎中、史館修撰。轉考功，知制誥，進中書舍人。

　　初，憲宗將平蔡，命御史中丞裴度使諸軍按視。及還，且言賊可滅，與宰相議不合。愈亦奏言：

　　淮西連年脩器械防守，金帛糧畜耗於給賞，執兵之卒四向侵掠，農夫織婦餉於其後，得不償費。比聞畜馬皆上槽櫪，此譬有十夫之力，自朝抵夕，跳躍叫呼，勢不支久，必自委頓。當其已衰，三尺童子可制其命。況以三州殘弊困劇之餘而當天下全力，其敗可立而待也，然未可知者，在陛下斷與不斷耳。夫兵不多不足以取勝，必勝之師利在速戰，兵多而戰不速則所費必廣。疆場之上，日相攻劫，近賊州縣，賦役百端，小遇水旱，百姓愁苦。方此時，人人異議以惑陛下，陛下持之不堅，半塗而罷，傷威損費，為弊必深。所要先決於心，詳度本末，事至不惑，乃可圖功。

　　又言：「諸道兵羈旅單弱不足用，而界賊州縣，百姓習戰鬥，知賊深淺，若募以內軍，教不三月，一切可用。」又欲「四道置兵，道率三萬，畜力伺利，一日俱縱，則蔡首尾不救，可以責功」。執政不喜。會有人詆愈在江陵時為裴均所厚，均子鍔素無狀，愈為文章，字命鍔謗語囂暴，由是改太子右庶子。及度以宰相節度彰義軍，宣慰淮西，奏愈行軍司馬。愈請乘遽先入汴，說韓弘使葉力。元濟平，遷刑部侍郎。

　　憲宗遣使者往鳳翔迎佛骨入禁中，三日，乃送佛祠。王公士人奔走膜唄，至為夷法，灼體膚，委珍貝，騰遝系路。愈聞惡之，乃上表曰：

　　佛者，夷狄之一法耳。自後漢時始入中國，上古未嘗有也。昔黃帝在位百年，年百一十歲；少昊在位八十年，年百歲；顓頊在位七十九年，年九十歲；帝嚳在位七十年，年百五歲；堯在位九十八年，年百一十八歲；帝舜在位及禹年皆百歲。此時天下太平，百姓安樂壽考，然而中國未有佛也。其後，湯亦年百歲，湯孫太戊在位七十五年，武丁在位五十年，書史不言其壽，推其年數，蓋不減百歲。周文王年九十七歲，武王年九十三歲，穆王在位百年。此時佛法亦未至中國，非因事佛而致然也。漢明帝時始有佛法，明帝在位才十八年。其後亂亡相繼，運祚不長。宋、齊、梁、陳、元魏以下，事佛漸謹，年代尤促。唯梁武帝在位四十八年，前後三捨身施佛，宗廟祭不用牲牢，晝日一食，止於菜果，後為侯景所逼，餓死台城，國亦尋滅。事佛求福，乃更得禍。由此觀之，佛不足信，亦可知矣。

　　高祖始受隋禪，則議除之。當時君臣識見不遠，不能深究先王之道、古今之宜，推闡聖明，以救斯弊，其事遂止。臣常恨焉！伏惟睿聖文武皇帝陛下，神聖英武，數千百年以來，未有倫比。即位之初，即不許度人為僧尼、道士，又不許別立寺觀。臣當時以為高祖之志，必行于陛下。今縱未能即行，豈可恣之令盛也！今陛下令群僧迎佛骨於鳳翔，禦樓以觀，舁入大內，又令諸寺遞加供養。臣雖至愚，必知陛下不惑于佛，作此崇奉以祈福祥也。直以豐年之樂，徇人之心，為京都士庶設詭異之觀、戲玩之具耳。安有聖明若此，而肯信此等事哉？然百姓愚冥，易惑難曉，苟見陛下如此，將謂真心信佛，皆云：「天子大聖，猶一心信向；百姓微賤，于佛豈合更惜身命？」以至灼頂燔指，十百為群，解衣散錢，自朝至暮，轉相仿效，唯恐後時，老幼奔波，棄其生業。若不即加禁遏，更曆諸寺，必有斷臂臠身以為供養者。傷風敗俗，傳笑四方，非細事也。

　　佛本夷狄之人，與中國言語不通，衣服殊制；口不道先王之法言，身不服先王之法服，不知君臣之義、父子之情。假如其身尚在，奉其國命來朝京師，陛下容而接之，不過宣政一見，禮賓一設，賜衣一襲，衛而出之於境，不令貳於眾也。況其身死已久，枯朽之骨，凶穢之餘，豈宜以入宮禁？孔子曰：「敬鬼神而遠之。」古之諸侯吊于其國，必令巫祝先以桃茢祓除不祥，然後進吊。今無故取朽穢之物，親臨觀之，巫祝不先，桃茢不用，君臣不言其非，御史不舉其失，臣實恥之。乞以此骨付之水火，永絕根本，斷天下之疑，絕前代之惑，使天下之人知大聖人之所作為，出於尋常萬萬也。佛如有靈，能作禍祟，凡有殃咎，宜加臣身。上天鑒臨，臣不怨悔。

　　表入，帝大怒，持示宰相，將抵以死。裴度、崔群曰：「愈言訐牾，罪之誠宜。然非內懷至忠，安能及此？願少寬假，以來諫爭。」帝曰：「愈言我奉佛太過，猶可容；至謂東漢奉佛以後，天子感夭促，言何乖剌邪？愈，人臣，狂妄敢爾，固不可赦！」於是中外駭懼，雖戚裏諸貴，亦為愈言，乃貶潮州刺史。

　　既至潮，以表哀謝曰：

　　臣以狂妄戇愚，不識禮度，陳佛骨事，言涉不恭，正名定罪，萬死莫塞。陛下哀臣愚忠，恕臣狂直，謂言雖可罪，心亦無他，特屈刑章，以臣為潮州刺史。既免刑誅，又獲祿食，聖恩寬大，天地莫量，破腦刳心，豈足為謝！

　　臣所領州，在廣府極東，過海口，下惡水，濤瀧壯猛，難計期程，颶風鱷魚，患禍不測。州南近界，漲海連天，毒霧瘴氛，日夕發作。臣少多病，年才五十，發白齒落，理不久長。加以罪犯至重，所處遠惡，憂惶慚悸，死亡無日。單立一身，朝無親党，居蠻夷之地，與魑魅同群，苟非陛下哀而念之，誰肯為臣言者？

　　臣受性愚陋，人事多所不通，惟酷好學問文章，未嘗一日暫廢，實為時輩所見推許。臣于當時之文，亦未有過人者。至於論述陛下功德，與《詩》、《書》相表裏，作為歌詩，薦之郊廟，紀太山之封，鏤白玉之牒，鋪張對天之宏休，揚厲無前之偉績，編於《詩》、《書》之策而無愧，措於天地之間而無虧，雖使古人復生，臣未肯讓。

　　伏以皇唐受命有天下，四海之內，莫不臣妾，南北東西，地各萬里。自天寶以後，政治少懈，文致未優，武克不剛，孽臣奸隸，蠹居棋處，搖毒自防，外順內悖，父死子代，以祖以孫，如古諸侯，自擅其地，不朝不貢，六七十年。四聖傳序，以至陛下。陛下即位以來，躬親聽斷，旋乾轉坤，關機闔開，雷厲風飛，日月清照，天戈所麾，無不從順。宜定樂章，以告神明，東巡泰山，奏功皇天，具著顯庸，明示得意，使永永年服我成烈。當此之際，所謂千載一時不可逢之嘉會，而臣負罪嬰釁，自拘海島，戚戚嗟嗟，日與死迫，曾不得奏薄伎於從官之內、隸禦之間，窮思畢精，以贖前過。懷痛窮天，死不閉目，伏惟陛下天地父母，哀而憐之。

　　帝得表，頗感悔，欲復用之，持示宰相曰：「愈前所論是大愛朕，然不當言天子事佛乃年促耳。」皇甫鎛素忌愈直，即奏言：「愈終狂疏，可且內移。」乃改袁州刺史。初，愈至潮州，問民疾苦，皆曰：「惡溪有鱷魚，食民畜產且盡，民以是窮。」數日，愈自往視之，令其屬秦濟以一羊一豚投溪水而祝之曰：

　　昔先王既有天下，列山澤，罔繩擉刃以除蟲蛇惡物為民物害者，驅而出之四海之外。及德薄，不能遠有，則江、漢之間尚皆棄之以與蠻夷楚越，況湖、嶺之間去京師萬里哉？鱷魚之涵淹卵育於此，亦固其所。

　　今天子嗣唐位，神聖慈武，四海之外，六合之內，皆撫而有之，況禹跡所掩，揚州之近地，刺史縣令之所治，出貢賦以供天地、宗廟、百神之祀之壤者哉？鱷魚其不可與刺史雜處此土也。刺史受天子命，守此土，治此民，而鱷魚旰然不安溪潭據處，食民畜熊豕鹿麞以肥其身，以種其子孫，與刺史拒爭為長雄。刺史雖駑弱，亦安肯為鱷魚低首下心，伈々睍斯，為吏民羞，以偷活於此也？承天子命以來為吏，固其勢不得不與鱷魚辨。鱷魚有知，其聽刺史。

　　潮之州，大海在其南，鯨鵬之大，蝦蟹之細，無不容歸，以生以食，鱷魚朝發而夕至也。今與鱷魚約：「盡三日，其率丑類南徙於海，以避天子之命吏。三日不能，至五日；五日不能，至七日，七日不能，是終不肯徙也，是不有刺史、聽從其言也。不然，則是鱷魚冥頑不靈，刺史雖有言，不聞不知也。夫傲天子之命吏，不聽其言，不徙以避之，與頑不靈而為民物害者，皆可殺。刺史則選材技民，操強弓毒矢，以與鱷魚從事，必盡殺乃止，其無悔！」

　　祝之夕，暴風震電起溪中，數日水盡涸，西徙六十里。自是潮無鱷魚患。袁人以男女為隸，過期不贖，則沒入之。愈至，悉計庸得贖所沒，歸之父母七百余人。因與約，禁其為隸。召拜國子祭酒，轉兵部侍郎。

　　鎮州亂，殺田弘正而立王廷湊，詔愈宣撫。既行，眾皆危之。元稹言：「韓愈可惜。」穆宗亦悔，詔愈度事從宜，無必入。愈至，廷湊嚴兵迓之，甲士陳廷。既坐，廷湊曰：「所以紛紛者，乃此士卒也。」愈大聲曰；「天子以公為有將帥材，故賜以節，豈意同賊反邪？」語未終，士前奮曰：「先太師為國擊硃滔，血衣猶在，此軍何負，乃以為賊乎？」愈曰：「以為爾不記先太師也，若猶記之，固善。天寶以來，安祿山、史思明、李希烈等有子若孫在乎？亦有居官者乎？」眾曰：「無。」愈曰：「田公以魏博六州歸朝廷，官中書令，父子受旗節；劉悟、李祐皆大鎮。此爾軍所其聞也。」眾曰：「弘正刻，故此軍不安。」愈曰：「然爾曹亦害田公，又殘其家矣，復何道？」眾訁雚曰：「善。」廷湊慮眾變，疾麾使去。因曰：「今欲廷湊何所為？」愈曰：「神策六軍將如牛元翼者為不乏，但朝廷顧大體，不可棄之。公久圍之，何也？」廷湊曰：「即出之。」愈曰：「若爾，則無事矣。」會元翼亦潰圍出，延湊不追。愈歸奏其語，帝大悅。轉吏部侍郎。

　　時宰相李逢吉惡李紳，欲逐之，遂以愈為京兆尹、兼御史大夫，特詔不台參，而除紳中丞。紳果劾奏愈，愈以詔自解。其後文刺紛然，宰相以台、府不協，遂罷愈為兵部侍郎，而出紳江西觀察使。紳見帝，得留，愈亦復為吏部侍郎。長慶四年卒，年五十七，贈禮部尚書，諡曰文。

　　愈性明銳，不詭隨。與人交，始終不少變。成就後進士，往往知名。經愈指授，皆稱「韓門弟子」，愈官顯，稍謝遣。凡內外親若交友無後者，為嫁遣孤女而恤其家。嫂鄭喪，為服期以報。

　　每言文章自漢司馬相如、太史公、劉向、揚雄後，作者不世出，故愈深探本元，卓然樹立，成一家言。其《原道》、《原性》、《師說》等數十篇，皆奧衍閎深，與孟軻、揚雄相表裏而佐佑《六經》云。至它文，造端置辭，要為不襲蹈前人者。然惟愈為之，沛然若有餘，至其徒李翱、李漢、皇甫湜從而效之，遽不及遠甚。從愈游者，若孟郊、張籍，亦皆自名于時。

附 孟郊
　　孟郊者，字東野，湖州武康人。少隱嵩山，性介，少諧合。愈一見為忘形交。年五十，得進士第，調溧陽尉。縣有投金瀨、平陵城，林薄蒙翳，下有積水。郊閑往坐水旁，裴回賦詩，而曹務多廢。令白府，以假尉代之，分其半奉。鄭余慶為東都留守，署水陸轉運判官。余慶鎮興元，奏為參謀。卒，年六十四。張籍諡曰貞曜先生。

　　郊為詩有理致，最為愈所稱，然思苦奇澀。李觀亦論其詩曰：「高處在古無上，平處下顧二謝」雲。

附 張籍
　　張籍者，字文昌，和州烏江人。第進士，為太常寺太祝。久次，遷秘書郎。愈薦為國子博士。曆水部員外郎、主客郎中。當時有名士皆與游，而愈賢重之。籍性狷直，嘗責愈喜博褭及為駁雜之說，論議好勝人，其排釋老不能著書若孟軻、揚雄以垂世者。愈最後答書曰：

　　吾子不以愈無似，意欲推之納諸聖賢之域，拂其邪心，增其所未高。謂愈之質有可以至於道者，浚其源，道其所歸，溉其根，將食其實。此盛德之所辭讓，況於愈者哉？抑其中有宜復者，故不可遂已。昔者聖人之作《春秋》也，既深其文辭矣，然猶不敢公傳道之，口授弟子，至於後世，其書出焉。其所以慮患之道，微也。今夫二氏之所宗而事之者，下及公卿輔相，吾豈敢昌言排之哉？擇其可語者誨之，猶時與吾悖，其聲嘵嘵。若遂成其書，則見而怒之者必多矣，必且以我為狂為惑。其身之不能恤，書于何有？夫子，聖人也，而曰：「自吾得子路，而惡聲不入於耳。」其餘輔而相者周天下，猶且絕糧于陳，畏于匡，毀于叔孫，奔走于齊、魯、宋、衛之郊。其道雖尊，其窮亦至矣。賴其徒相與守之，卒有立於天下。向使獨言之而獨書之，其存也可冀乎？今夫二氏行乎中土也，蓋六百年有餘矣。其植根固，其流波漫，非可以朝令而夕禁也。自文王沒，武王、周公、成、康相與守之，禮樂皆在，及乎夫子未久也，自夫子而至乎孟子未久也，自孟子而至乎揚雄亦未久也。然猶其勤若此，其困若此，而後能有所立，吾豈可易而為之哉？其為也易，則其傳也不遠，故餘所以不敢也。然觀古人，得其時，行其道，則無所為書。為書者，皆所為不行乎今，而行乎後世者也。今吾之得吾志、失吾志未可知，則俟五十、六十為之，未失也。天不欲使茲人有知乎，則吾之命不可期；如使茲人有知乎，非我其誰哉！其行道，其為書，其化今，其傳後，必有在矣。吾子其何遽戚戚於吾所為哉？

　　前書謂吾與人論不能下氣，若好勝者。雖誠有之，抑非好己勝也，好己之道勝也。非好己之道勝也，己之道乃夫子、孟軻、揚雄之道。傳者若不勝，則無所為道，吾豈敢避是名哉！夫子之言曰：「吾與回言，終日不違。」如愚則其與眾人辯也有矣。駁雜之譏，前書盡之，吾子其復之。昔者夫子猶有所戲，《詩》不雲乎：「善戲謔兮，不為虐兮。」《記》曰：「張而不弛，文武不為也。」惡害於道哉？吾子其未之思乎？

　　籍為詩，長於樂府，多警句。仕終國子司業。

附 皇甫湜
　　皇甫湜，字持正，睦州新安人。擢進士第，為陸渾尉，仕至工部郎中，辨急使酒，數忤同省，求分司東都。留守裴度辟為判官。度脩福先寺，將立碑，求文於白居易。湜怒曰：「近舍湜而遠取居易，請從此辭。」度謝之。湜即請鬥酒，飲酣，援筆立就。度贈以車馬繒彩甚厚，湜大怒曰：「自吾為《顧況集序》，未常許人。今碑字三千，字三縑，何遇我薄邪？」度笑曰：「不羈之才也。」從而酬之。

　　湜嘗為蜂螫指，購小兒斂蜂，搗取其液。一日命其子錄詩，一字誤，詬躍呼杖，杖未至，齧其臂血流。

附 盧仝
　　盧仝居東都，愈為河南令，愛其詩，厚禮之。仝自號玉川子，嘗為《月蝕詩》以譏切元和逆黨，愈稱其工。

　　時又有賈島、劉乂，皆韓門弟子。

附 賈島
　　島，字浪仙，范陽人。初為浮屠，名無本。來東都，時洛陽令禁僧午後不得出，島為詩自傷。愈憐之，因教其為文，遂去浮屠，舉進士。當其苦吟，雖逢值公卿貴人，皆不之覺也。一日見京兆尹，跨驢不避，謼詰之，久乃得釋。累舉，不中第。文宗時，坐飛謗，貶長江主簿。會昌初，以普州司倉參軍遷司戶，未受命卒，年六十五。

附 劉乂
　　劉乂者，亦一節士。少放肆為俠行，因酒殺人亡命。會赦，出，更折節讀書，能為歌詩。然恃故時所負，不能俯仰貴人，常穿屐、破衣。聞愈接天下士，步歸之，作《冰柱》《雪車》二詩，出盧仝、孟郊右。樊宗師見，為獨拜。能面道人短長，其服義則又彌縫若親屬然。後以爭語不能下賓客，因持愈金數斤去，曰：「此諛墓中人得耳，不若與劉君為壽。」愈不能止，歸齊、魯，不知所終。

　　贊曰：唐興，承五代剖分，王政不綱，文弊質窮，崿俚混並。天下已定，治荒剔蠹，討究儒術，以興典憲，薰醲涵浸，殆百餘年，其後文章稍稍可述。至貞元、元和間，愈遂以《六經》之文為諸儒倡，障堤末流，反刓以樸，剗偽以真。然愈之才，自視司馬遷、揚雄，至班固以下不論也。當其所得，粹然一出於正，刊落陳言，橫騖別驅，汪洋大肆，要之無牴牾聖人者。其道蓋自比孟軻，以荀況、揚雄為未淳，寧不信然？至進諫陳謀，排難恤孤，矯拂媮末，皇皇于仁義，可謂篤道君子矣。自晉汔隋，老佛顯行，聖道不斷如帶。諸儒倚天下正議，助為怪神。愈獨喟然引聖，爭四海之惑，雖蒙訕笑，跲而復奮，始若未之信，卒大顯于時。昔孟軻拒楊、墨，去孔子才二百年。愈排二家，乃去千餘歲，撥衰反正，功與齊而力倍之，所以過況、雄為不少矣。自愈沒，其言大行，學者仰之如泰山、北斗雲。


Chinese text: This work was published before January 1, 1923, and is in the
public domain worldwide because the author died at least 100 years ago.
