歸奚三崔盧二薛衛胡丁二王殷

歸崇敬，字正禮，蘇州吳人。治禮家學，多識容典，擢明經。遭父喪，孝聞鄉里。調國子直講。天寶中，舉博通墳典科，對策第一，遷四門博士。有詔舉才可宰百里者，復策高等，授左拾遺。肅宗次靈武，再遷起居郎、贊善大夫、史館修撰、兼集賢殿校理，修國史、儀註。以貧求解。歷同州長史、潤州別駕。未幾，有事橋陵、建陵，召還參掌儀典。改主客員外郎，復兼修撰。

代宗幸陜，召問得失，崇敬極陳：「生人疲敝，當以儉化天下，則國富而兵可用。」時百官朝朔望，皆服袴褶，崇敬非之，建言：「三代逮漢無其制，隋以來，始有服者，事不稽古，宜停。」詔可。又言：「東都太廟不當置木主，按《禮》：『虞主用桑，練主用栗』，作栗主則瘞桑主，猶天無二日，土無二王也。東都太廟，本武後所建，以祀諸武，中宗去主存廟，以備行幸遷都之置。且商遷都前八後五，不必每都別立神主也。若曰神主已經奉祀，不得一日而廢，則桑主以虞，至練祭而埋之，明是不然。」時有方士巨彭祖建言：「唐家土德，請以四季月郊祀天地。」詔禮官儒者雜議。崇敬議：「《禮》以先立秋十八日迎黃靈，祀黃帝，黃帝於五行為土，而火為母，故火用事之末而祭之，三季月則否。彭祖牽緯候說，事詭不經，不可用。」又議：「五人帝於國家為前後，無君臣義，天子祭宜毋稱臣，祭而稱臣，於天帝無異。」又：「春秋釋奠孔子，祝版皇帝署，北面揖，以為太重。宜準武王受丹書於師尚父，行東面之禮。」事皆施行。

大歷初，授倉部郎中，充吊祭冊立新羅使。海道風濤，舟幾壞，眾驚，謀以單舸載而免，答曰：「今共舟數十百人，我何忍獨濟哉？」少選，風息。先是，使外國多賫金帛，貿舉所無，崇敬囊橐惟衾衣，東夷傳其清德。還，授國子司業、兼集賢學士。八年，遣祀衡山，未至，而哥舒晃亂廣州，監察御史憚之，請望祀而還，崇敬正色曰：「君命豈有畏邪？」遂往。

皇太子欲臨國學行齒胄禮，崇敬以學與官名皆不正，乃建議：

古天子學曰辟雍。以制言之，壅水環繚如璧然；以誼言之，以禮樂明和天下雲爾。在《禮》為澤宮，故前世或曰璧池，或曰璧沼，亦言學省。漢光武立明堂、辟雍、靈臺，號「三雍宮」。晉武帝臨辟雍，行鄉飲酒禮，別立國子學，以殊士庶。永嘉南遷，唯有國子學。隋大業中，更名國子監。今聲明之盛，辟雍獨闕，請以國子監為辟雍省。祭酒、司業之名，非學官所宜。業者，栒虡大版，今學不教樂，於義無當。請以祭酒為太師氏，位三品；司業為左師、右師，位四品。

近世明經，不課其義，先取帖經，顓門廢業，傳受義絕。請以《禮記》、《左氏春秋》為大經，《周官》、《儀禮》、《毛詩》為中經，《尚書》、《周易》為小經，各置博士一員。《公羊》、《穀梁春秋》共準一中經，通置博士一員。博士兼通《孝經》、《論語》，依章疏講解。德行純絜、文詞雅正、形容莊重可為師表者，委四品以上各舉所知，在外給傳，七十者安車蒲輪敦遣。國子、太學、四門三館，各立五經博士，品秩、生徒有差。舊博士、助教、直講、經直、律館、算館助教，請皆罷。

教授法。學生謁師，贄用暇脩一束、酒一壺、衫布一裁，色如師所服。師出中門，延入與坐，割脩酒，三爵止。乃發篋出經，摳衣前請，師為說經大略，然後就室，朝晡請益。師二時堂上訓授道義，示以文行忠信、孝悌睦友。旬省、月試、時考、歲貢，視生徒及第多少為博士考課上下。有不率教者，槚楚之，國子移禮部，為太學生；太學又不變，徙之四門；四門不變，徙本州之學；復不變，繇役如初，終身不齒。雖率教，九年學不成者，亦歸之本州。

禮部考試法。請罷帖經，於所習經問大義二十而得十八，《論語》、《孝經》十得八，為通；策三道，以本經對，通二為及第。其孝行聞鄉里者，舉解具言，試日義闕一二，許兼收焉。天下鄉貢如之。習業考試，並以明經為名，得第授官，與進士同。

有詔尚書省集百官議。皆以習俗久，制度難分明，省禁非外司所宜名，《周官》世職者稱氏，國學非世官，不得名辟雍省、太師氏。大抵憚改作，故無施行者。

坐史給稟錢不實，貶饒州司馬。德宗立，召還，復拜國子司業，稍遷翰林學士、左散騎常侍，充皇太子侍讀，又兼晉王元帥參謀，封餘姚郡公。田悅、李納稟命，持節宣慰，稱旨。表歸上冢，寵賜繒帛，儒生以為榮。遷工部尚書，仍前職。年老，以兵部尚書致仕。卒，年八十八，贈尚書左僕射，謚曰宣。論撰數十篇。子登。

登，字沖之，事繼母篤孝。大歷中，舉孝廉高第。貞元初，策賢良，為右拾遺。裴延齡得幸，德宗欲遂以相，右補闕熊執易疏論之，以示登，登動容曰：「願竄吾名，雷霆之下，君難獨處。」故同列有所諫正，輒聯署無所回諱。轉右補闕、起居舍人，凡十五年，僚類有出其下而進趨，自喜得顯官，惟登與右拾遺蔣武退然遠權勢，終不以淹晚概懷。遷兵部員外郎。

順宗為皇太子，登父子侍讀，及即位，以東宮恩超拜給事中，遷工部侍郎，復為皇太子、諸王侍讀，獻《龍樓箴》以諷。徙左散騎常侍，入謝。憲宗問政所先，登知帝睿而果於斷，勸順納諫爭，內外傳為讜言。後判國子祭酒事，進工部尚書，累封長洲縣男。卒，年六十七，贈太子少師，謚曰憲。

登性溫恕，家僮為馬所踶，笞折馬足，登知，不加責。有遺金石不死藥者，紿曰已嘗，及登服幾死，訊之，乃未之嘗，人皆為怒，而登不為慍。常慕陸象先為人，世亦許其類雲。子融。

融，字章之，元和中，及進士第，累遷左拾遺。事文宗為翰林學士，進至戶部侍郎。開成初，拜御史中丞。湖南觀察使盧周仁以南方屢火，取羨錢億萬進京師。融劾奏：「天下一家，中外之財皆陛下府庫。周仁陳小利，假異端，公違詔書，徇私希恩。恐海內效之，因緣漁刻，生人受弊，罪始周仁。請重責，還所進，代貧民租入。」詔不從，置錢河陰院以虞水旱。初，戶部員外郎盧元中、左司員外郎判戶部案姚康受平糴官秦季元絹六千匹，貸乾沒錢八千萬，俱貶嶺南尉。數年，金部員外郎韓益判度支，子弟受賕三百萬，未入者半。帝問融：「益所犯與盧元中、姚康孰甚？」對曰：「元中等枉失庫錢，益所坐子弟受賄，事異法輕。」故益止貶梧州參軍。融遷京兆尹，李固言為相，惡之，徙秘書監。固言罷，擢權知兵部侍郎。歲間，出為山南西道節度使，徙東川。還，歷兵部尚書，累封晉陵郡公。

會昌後，儒臣少，朝廷禮典多本融議。辭疾，以太子少傅分司東都。大中七年，卒，贈尚書左僕射。

奚陟，字殷卿，其先自譙亳西徙，故為京兆人。少篤誌，通群書。大歷末，擢進士、文辭清麗科，授弘文館校書郎。德宗立，諫議大夫崔河圖持節使吐蕃，表陟自副，以親老辭不拜。楊炎輔政，召授左拾遺。居親喪，毀瘠過禮。朱泚反，走間道及車駕於興元，拜起居郎、翰林學士，不就職。賊平，改太子司議郎，歷金部、吏部員外。會左右丞缺，轉左司郎中。

貞元八年，遷中書舍人。於是江南、淮西皆大水，詔陟勞問循慰，所至人人便安。中書吏倚宰相勢，常姑息，獨陟遇之無假借。先是，右省雜給氐職田稟，主事與拾遺等，陟以奉稍為率，由是吏官有差。中書令李晟有紙筆猥料積於省，它日以遺舍人，而雜事舍人常私有之，陟均舍寮無厚薄。雖細務，皆身親其勞，久益強力，人以為難。

遷刑部侍郎。京兆尹李充有美政，裴延齡惡之，誣劾充比陸贄，數遺金帛，當抵罪，又乾沒京兆錢六十八萬緡，請付比部鉤校。時郎中崔元翰怨贄，揣延齡指，逮系搒掠甚急，內以險文。陟持平無所上下，具獄上，且言：「京兆錢給縣館傳，余以度支符用度略盡。」充既免，元翰不得意，以恚死。

陟尋知吏部選事，遷侍郎。銓綜平允，時謂與李朝隱略等，不能擿發清明如裴行儉、盧從願也。十五年，病癰，帝遣醫療視，敕曰：「陟，賢臣，為我善治之。」卒，年五十五，贈禮部尚書。

陟少自底厲，著名節。常薦權德輿為起居舍人知制誥，楊於陵為郎中，其後皆有名。子敬玄，位左補闕。

崔衍，字著，深州安平人。父倫，字敘，居父喪，跣護柩行千里，道路為流涕，廬冢彌年。服除，及進士第，歷吏部員外郎。安祿山反，陷於賊，不汙偽官，使子弟間表賊事。賊平，下遷晉州長史。李齊物訟其忠，授長安令，封武邑縣男。寶應二年，以右庶子使吐蕃，虜背約，留二歲，執倫至涇州，逼為書約城中降，倫不從，更囚邏娑城，閱六歲，終不屈，乃許還。代宗見之，為感動嗚咽。即具陳虜情偽、山川險易，指畫帝前，人服其詳。遷尚書左丞，以疾改太子賓客。卒，年七十一，贈工部尚書，謚曰敬。

衍，天寶末擢明經，調富平尉。繼母李不慈，倫自吐蕃歸，李敝衣以見，問故，曰：「衍不吾給。」倫怒，召衍，將袒而鞭之，衍涕泣無所陳。倫弟殷趨白：「衍所稟舉送夫人所，尚何雲！」倫悟，繇是譖無入。調清源令，勸民力田，懷附流亡，觀察使馬燧表其能，徙美原。父卒，事李益謹，歲為李子郃償負不勝計，故官刺史，妻子僅免饑寒。

歷蘇、虢二州。虢居陜、華間，而賦數倍入，衍白太重。裴延齡領度支，方聚斂，私謂衍：「前刺史無發明，公當止。」衍不聽，復奏：「州部多巖田，又郵傳劇道，屬歲無秋，民舉流亡，不蠲減租額，人無生理。臣見長吏之患，在因循不以聞。不患陛下不憂恤也，患申請不實，不患朝廷不矜貸也。陛下拔臣大州，寧欲視民困而顧望不言哉？」德宗公其言，為詔度支減賦。遷宣歙池觀察使，簡靜為百姓所懷。幕府奏聘皆有名士，後多顯於時。卒，年六十九，贈工部尚書。衍儉約畏法，室無妾媵，祿稍周於親族，葬埋嫁娶，倚以濟者數十家。及卒，不能蕆喪，表諸朝，賜賻帛三百段，米粟稱之。

先是，天下以進奉結主恩，州藏耗竭，韋臯、劉贊、裴肅為之倡。贊死，衍代之。舊貢金錫凡十八品，皆倍直市於州，民匱，多逃去，衍至，蠲革之。居十年，嗇用度，府庫充衍。及穆贊代州，以錢四十萬緡假民賦，故雖旱，人不流捐，由衍蓄積有素也。路應為觀察使，以衍有惠在民，言狀。元和元年，詔書褒美，賜一子官雲。謚曰懿。

盧景亮，字長晦，幽州范陽人。少孤，學無不覽。第進士、宏辭，授秘書郎。張延賞節度荊南，表為枝江尉，掌書記。入遷右補闕。朱泚反，景亮勸德宗曰：「陛下罪己不至，則感人不深。」帝然之。景亮誌義崒然，多激發，與穆質同在諫爭地，書數上，鯁毅無所回。宰相李泌劾景亮等嘗眾會，漏所上語言，引善在己，即有惡歸之君。帝怒，貶為朗州司馬，質亦斥去，廢抑二十年。至憲宗時，由和州別駕召還，再遷中書舍人。

景亮善屬文，根於忠仁，有經國誌。嘗謂：「人君足食足兵而又得士，天下可為也。」乃興軒、頊以來至唐，剟治道之要，著書上下篇，號《三足記》。又作《答問》，言免運大較及陳西戎利害，切指當世。公卿伏其達古今雲。元和初卒，贈禮部侍郎。憲宗時，以直諫知名者，又有王源中，字正蒙。擢進士、宏辭，累遷左補闕。是時，中官領禁兵，數亂法，捕臺府吏屬系軍中。源中上言：「臺憲者，紀綱地；府縣，責成之所。設吏有罪，宜歸有司，無令北軍亂南衙，麾下重於仗內。」帝納之。累轉戶部郎中、侍郎，擢翰林學士，進承旨學士。

源中嗜酒，帝召之，醉不能見。及寤，憂其慢，不悔不得進也。他日，又如之，遂失帝意。以疾自言，出為山南西道節度使，入拜刑部侍郎。未幾，領天平節度使。開成三年卒，贈尚書右僕射。

源中淡名利，率身治人，約而簡，當時咨美。

薛蘋，河中寶鼎人。七世祖道實，為隋禮部尚書。父順為奉天尉，與楊國忠有舊，及用事，將引之，輒謝絕。

蘋以吏最拜長安令，歷虢州刺史。憲宗時，奏最，擢湖南觀察使，徙浙東，以治行遷浙西，加御史大夫，累封河東郡公。所居守法度，務在安人。治身觳薄，所衣綠袍更十年，至緋衣乃易。居三鎮，聲樂不聞於家，所得祿，即分散親屬故人，而無余藏。除左散騎常侍，年七十致仕。是時有年過蘋不肯去，故論者高蘋。居四年，卒，贈工部尚書，謚曰宣。蘋於文章中長於詩。

兄芳，有器幹。萊與莘，其母代宗從母也。以外戚奉朝請，皆贊善大夫。

莘子膺，大和初，為右補闕內供奉。其弟齊，佐興元李絳幕府，絳遇害，齊死於難。膺聞，不及請，馳赴之，哀甚，聞者垂泣。後歷工部員外郎。

衛次公，字從周，河中河東人。舉進士，禮部侍郎潘炎異之，曰：「國器也。」高其第。調渭南尉。嚴震在興元，辟佐其府。累遷殿中侍御史。貞元中，擢左補闕、翰林學士。德宗崩，與鄭絪皆召至金鑾殿。時皇太子久疾，禁中或傳更議所立，眾失色。次公曰：「太子雖久疾，冢嫡也，內外系心久矣。必不得已，宜立廣陵王。」絪隨贊之，議乃定。

順宗立，王叔文等用事，輕弄威柄，次公與絪多所持正。知禮部貢舉，斥華取實，不為權力侵橈。由中書舍人充史館修撰，改兵部侍郎。絪以宰相罷，坐與善，下除太子賓客。久乃為陜、虢州觀察使，蠲橫租錢歲三百萬。復入為兵部侍郎。故英公李勣、大理卿徐有功之孫，皆以負不得調，次公召見曰：「子之祖，勛在王府，寧限常格乎？」即優補而遣。進尚書左丞。時方討蔡，數建請罷兵，帝將相之，制稿具而蔡捷書至，乃追止。以檢校工部尚書為淮南節度使。久之，召還，道病卒，年六十六，贈太子少傅，謚曰敬。

次公本善琴，方未顯時，京兆尹李齊運使子與遊，請授之法，次公拒絕，因終身不復鼓。其節尚終始完絜。

子洙，舉進士，尚臨真公主，檢校秘書少監、駙馬都尉。文宗曰：「洙起名家，以文進，宜諫官寵之。」乃為左拾遺，歷義成節度使。咸通中卒。

薛戎，字元夫，河中寶鼎人。客毗陵陽羨山，年四十餘不仕。江西觀察使李衡辟署幕府，三返乃肯應。故宰相齊映代衡，奏留之。府罷，復歸陽羨。福建觀察使柳冕辟佐其府。先是，馬總佐鄭滑府，監軍宦人誣劾之，貶泉州別駕。冕欲除總以附幸家，即使戎攝刺史，按置其罪。戎曰：「以是待我耶？我始不願仕，正謂此爾！」不肯從，還白其狀。冕怒，據案引戎入，戎叱引者曰：「見賓客乃爾乎？」由東廂進。冕度未可屈，揖而去，囚之它館，環兵脅辱之，累月，戎終不為屈。淮南節度使杜佑聞之，書責冕，會冕亦病死，得解，自放江湖間。

復為藩府交奏，稍遷河南令。吐突承璀討鎮州，所過吏迎廷畏不及，治道前驅，惟戎境內按故無所治迓。留府卒犯令者，縛置獄，留守怒，遣將略出之，不與。累遷浙東觀察使，所部州觸酒禁者罪當死，橘未貢先鬻者死，戎弛其禁。卒治下，年七十五，贈左散騎常侍。

戎為吏，不尚約束詭名譽，其有善，歸之所部。故居官時無灼灼可驚者，已罷則懷之。悉奉稟赒濟內外親，無疏遠皆歸之。既病，以所有分遺之曰：「吾死矣，可持為歸資！」眾皆哭而去。

弟放，端厚寡言。第進士，擢累兵部郎中。穆宗為太子，拜侍讀，及即位，參贊機命。帝謂曰：「小子新立，懼不克荷，先生宜相，以輔不逮。」放叩頭曰：「臣庸淺，不足塵大任，自有賢能處之。」帝美其誠，進工部侍郎、集賢學士，寵待尤至。改刑部侍郎。

帝嘗問：「朕欲學經與史，何先？」放曰：「《六經》者，聖人之言，孔子所發明，天人之極也。《史記》道成敗得失，亦足以鑒，然謬於是非，非《六經》比。」帝曰：「吾聞學者白首不能通一經，安得其要乎？」對曰：「《論語》，《六經》之菁華也；《孝經》，人倫之本也。漢時《論語》首立於學官。光武令虎賁士皆習《孝經》，玄宗為註訓，蓋人知孝慈，則氣感和樂也。」帝曰：「聖人以孝為至德要道，信然。」終江西觀察使，謚曰簡。

胡證，字啟中，河中河東人。舉進士第，渾瑊美其才，又以鄉府奏寘幕下。繇殿中侍御史為韶州刺史，以母老辭，為太子舍人。更從襄陽於頔，署掌書記。入為戶部郎中。田弘正以魏博內屬，請使自副，詔兼御史中丞，為弘正副使。入遷諫議大夫。

元和九年，党項屢擾邊，而單於都護府累更武將，職事廢，證以儒而勇選拜振武軍節度使。道河中，時趙宗儒為帥，以州民入謁，裏人榮之。居四年，召任金吾大將軍，又充京西、京北巡邊使。

太和公主降回鶻，以檢校工部尚書為和親使。舊制，行人有私覿禮，縣官不能具，召富人子納資於使而命之官。證請儉受省費，以絕鬻官之濫。次漠南，虜人欲屈脅之，且言使者必易胡服，又欲主便道疾驅者，證固不從，以唐官儀自將，訖不辱命。還，拜工部侍郎，改京兆尹、左散騎常侍。寶歷初，以戶部尚書判度支，固辭，拜嶺南節度使。卒，年七十一，贈尚書右僕射。

廣有舶貝奇寶，證厚殖財自奉，養奴數百人，營第脩行裏，彌亙閭陌，車服器用珍侈，遂號京師高訾。素與賈餗善。李訓敗，衛軍利其財，聲言餗匿其家，爭入剽劫，執其子溵內左軍，至斬以徇。

證旅力絕人。晉公裴度未顯時，羸服私飲，為武士所窘。證聞，突入坐客上，引觥三釂，客皆失色。因取鐵燈檠，摘枝葉，擽合其跗，橫膝上，謂客曰：「我欲為酒令，飲不釂者，以此擊之！」眾唯唯。證一飲輒數升，次授客，客流離盤杓不能盡，證欲擊之，諸惡少叩頭請去，證悉驅出。故時人稱其俠。

丁公著，字平子，蘇州吳人。三歲喪母。甫七歲，見鄰媼抱子，哀感不肯食，請於父緒，願絕粒學老子道，父聽之。稍長，父勉敕就學。舉明經高第，授集賢校書郎，不滿秩輒去，侍養於家。父喪，負土作冢，貌力臒惙，見者憂其死孝。觀察使薛蘋表上至行，詔刺史吊問，賜粟帛，旌闕其閭。淮南節度使李吉甫表授太子文學，兼集賢校理。會入輔政，擢為右補闕，遷直學士，充皇太子、諸王侍讀，因著《太子諸王訓》十篇。

穆宗立，未聽政，召居禁中，條詢治理，且許以相。公著陳讓牢切，乃擢給事中，遷工部侍郎，知吏部選事。公著內知帝欲進用，故辭疾求外，遷授浙西觀察使，徙為河南尹，治以清靜聞。四遷禮部尚書、翰林侍講學士。長慶中，浙東災癘，拜觀察使，詔賜米七萬斛，使賑饑捐。久之，入為太常卿。太和中，以病丐身還鄉里，卒，年六十四，贈尚書右僕射。

公著清約守道，每進一官，輒憂見顏間。四十喪妻，終身不畜妾。及卒，天下惜之。

崔弘禮，字從周，系出博陵，北齊左僕射懷遠六世孫。磊磊有大誌，通兵略。過宣武，從劉玄佐獵夷門，玄佐酒酣，顧曰：「崔生獨不知此樂邪？」弘禮笑曰：「我固喜武，請為公歡。」玄佐臂鷹與弘禮馳逐，急緩在手，一軍驚曰：「安得此奇客？」玄佐大悅，欲留之，固辭，厚為資餉。至京師，所善李觀病且死，弘禮殫褚為治喪，葬畢乃去。

及進士第，平判異等。靈武李欒表為判官，以親老不應，更署東都留守呂元膺參謀。時天子討蔡，李師道謀襲洛，脅沮朝廷以釋蔡危。弘禮為箝揣賊情，部分設張，東都卒無患。遷留守判官，擢忻、汾二州刺史。田弘正請朝，表弘禮徙衛州，兼魏博節度副使。伐李師道，弘正多所咨逮。還魏博，又表為相州刺史。

長慶初，張弘靖鎮幽州，詔弘禮往副。未及行，軍亂，改絳州刺史。李反於汴，詔徙河南尹，倚以捍賊。遷河陽節度使，治河內秦渠，溉田千頃，歲收八萬斛。徙華州刺史，改天平節度使。

李同捷叛，與李聽合師討之。至濮州，大將李萬瑀、劉寀擁兵自固，弘禮表萬瑀守沂州，寀守黃州，奪其兵，擊賊禹城，破之，獲鎧裝數十萬。時徐泗節度使王智興檄兗、海、鄆、曹、淄、青當徐道者，出車五千乘，轉粟饋軍，弘禮度道遠，乃自兗開盲山故渠，自黃隊抵青丘，師人大濟。李祐以鄭滑兵三千入齊而潰，弘禮悉斬之，為出鄆兵二千，祐遂大破賊，屍藉十餘里，祐望鄆拜曰：「活我者崔公也！」加檢校尚書左僕射，徙東都留守。召還，以病自乞，改刑部尚書，復為留守。卒，年六十五，贈司空。

弘禮短於治民，少愛利，晚頗務多積，素議訿之。

崔玄亮，字晦叔，磁州昭義人。貞元初，擢進士第，累署諸鎮幕府。父喪，客高郵，臥苫終制，地下濕，因得痹病，不樂進取。元和初，召為監察御史，累轉駕部員外郎。清慎介特，淡如也。稍遷密歙二州刺史。歙人馬牛生駒犢，官籍蹄噭，故吏得為奸，玄亮焚其籍，一不問。民山處，輸租者苦之，下令許計斛輸錢，民賴其利。歷湖、曹二州，辭曹不拜。大和四年，繇太常少卿改諫議大夫，朝廷推為宿望，拜右散騎常侍。每遷官，輒讓形於色。

鄭註構宋申錫，捕逮倉卒，內外震駭。玄亮率諫官叩延英苦諍，反復數百言，文宗未諭，玄亮置笏在陛曰：「孟軻有言：『眾人皆曰殺之，未可也；卿大夫皆曰殺之，未可也；天下皆曰殺之，然後察之，乃寘於法。』今殺一凡庶，當稽典律，況欲誅宰相乎？臣為陛下惜天下法，不為申錫言也。」俯伏流涕，帝感悟，眾亦服其不橈，由此名重朝廷。頃之，移疾歸東都，召為虢州刺史。卒，年六十六，贈禮部尚書。

玄亮晚好黃老清靜術，故所居官未久輒去。遺言：「山東士人利便近，皆葬兩都，吾族未嘗遷，當歸葬滏陽，正首丘之義。」諸子如命。

王質，字華卿。五世祖通為隋大儒。質少孤，客壽春，力耕以養母。講學不倦，諸生從授業者甚眾。年逾四十，偃蹇無進取意，姻友苦勸以仕，乃舉進士，中甲科。繇秘書省正字累佐帥府，五遷侍御史，繇山南西道節度副使再轉諫議大夫。宋申錫之得罪，質與諫官伏閣，文宗開延英召見，泣涕陳諫，帝稍寤，申錫得不死。為宦豎所惡，出虢州刺史。李德裕素器之，擢給事中、河南尹，徙宣歙觀察使。卒，年六十八，贈左散騎常侍，謚曰定。

質清白畏慎，為政必先究風俗，所至有惠愛。雖與德裕厚善，而中立自將，不為黨。奏署幕府者，若河東裴夷直、天水趙皙、隴西李行方、梁國劉蕡，皆一時選雲。

殷侑，陳州人。幼有誌於學，不治資產。長通經術，以講道為娛。貞元末，及五經第，其學長於《禮》，擢太常博士。元和八年，回鶻請和親，朝廷以仰費廣劇，欲紓以期。詔侑、宗正少卿李孝誠使回鶻，可汗驕甚，盛陳甲兵，欲臣使者，侑不為屈。已傳命，虜責其倨，宣言欲留不遣，眾色怖，侑徐曰：「可汗，唐婿，欲坐屈使者拜，乃可汗無禮，非使臣倨也。」虜憚其言，不敢逼。還，遷虞部員外郎。

王承宗叛，遣侑招諭，承宗聽命。進諫議大夫。侑論朝廷治亂得失，前後凡八十四通，以語切，出為桂管觀察使。寶歷元年，徙江西。所至以潔廉稱。入為衛尉卿。

文宗即位，李同捷叛，而王廷湊陰為唇齒，兵久不解，詔五品以上官議尚書省。帝銳欲討賊，群臣無敢異論者，獨侑請舍廷湊而專事同捷，且言：「願以宗社安危為計，善師攻心為武，含垢安人為遠圖，網漏吞舟為至誡。」帝不納，然內嘉尚。

同捷平，以侑嘗為滄州行軍司馬，遂拜義昌軍節度使。於時痍荒之餘，骸骨蔽野，墟裏生荊棘，侑單身之官，安足粗淡，與下共勞苦，以仁惠為治。歲中，流戶繈屬而還，遂為營田，丐耕牛三萬，詔度支賜帛四萬匹佐其市。初，州兵三萬，仰稟度支，侑始至一歲，自以賦入贍其半，二歲則周用，乃奏罷度支所賜。戶口滋饒，廥儲盈腐，上下便安，請立石紀政。以勞加檢校吏部尚書。

六年，徙天平節度。自李師道亂，朝廷雖析三鎮，然務安反側，賦入盡為軍資，無輸王府者。侑以餉軍有贏，當上送官，乃裁制經費，歲以錢十五萬緡、粟五萬石歸有司。加檢校尚書右僕射。御史大夫溫造劾侑違制，擅賦斂民為無名之獻，詔以庾承宣代還。會濮州掾崔元武受吏賕，又率屬邑奉錢，增私馬估售官，疊三罪計絹百二十匹。大理以入私馬一重，削三官，刑部覆訊當流，未決。侑奏：「三犯不同，坐所重。律，頻贓者累論。元武犯皆枉法，當死。」詔用覆訊，流元武賀州。帝嘉侑守法，進刑部尚書，以造所奏不直，復用為天平節度。

開成元年，再召為刑部尚書。時李訓、鄭註已誅，帝問侑治安術，侑言：「朝廷宜任耆德，毋輕用新進。」帝善之，賜彩三百匹。初，鹽鐵度支使屬官悉得以罪人系在所獄，或私置牢院，而州縣不聞知，歲千百數，不時決。侑奏許州縣糾列所系，申本道觀察使，並具獄上聞。許之，賜黃金十斤，以酬直言。

涇原節度使朱叔夜坐侵牟士卒，贓數萬，家畜兵器，罷為左武衛大將軍。侑薄其罪，天子由是疏之，賜叔夜死，出侑為山南東道節度使。坐減兵不先論啟，左遷太子賓客，分司東都。俄領忠武節度。卒，年七十二，贈司空。

侑以經術進，臨事銳敏，有強直名。晚節內冀臺輔，稍務交結，而素望少衰雲。孫盈孫。

盈孫，廣明初，為成都諸曹參軍。僖宗至蜀，聞有禮學，擢太常博士。光啟三年，帝將還京，而七廟焚殘，告享無所。盈孫白宰相：「始乘輿西，有司盡載神主以行，至鄠，悉為盜奪。今天子還宮，宜前具其禮。」宰相建言，脩復宗廟，功費廣，請與禮官議。時佗博士不在，獨盈孫從，議曰：「故廟十一室，二十三楹，楹十一梁，垣墉廣袤稱之。今朝廷多難，宜少變禮。按至德時作神主長安殿，饗告如宗廟，廟成乃祔。今正衙外無它殿，伏聞詔旨以少府監寓太廟，請因增完為十一室，其三太后廟，權舍西南夾廡，須廟成議遷。」詔可。自是神主、樂縣，皆所創定，舊學禮家當其議。

龍紀元年，昭宗郊祠，兩中尉及樞密皆以宰相服侍上。盈孫奏言：「先世典令，無內官朝服侍祠。必欲之，當隨所攝資品，雖無授據，猶免僭逼。」詔可。時喪亂後，制度雕紊，追補容典，皆盈孫折衷焉。終大理卿，贈吏部尚書。

王彥威，其先出太原。少孤，家無資，自力於學。舉明經甲科。淹識古今典禮，未得調，求為太常散吏，卿知其經生，補檢討官。彥威采獲隋以來下訖唐凡禮沿革，皆條次匯分，號《元和新禮》上之。有詔拜博士。

憲宗以正月崩，有司議葬用十二月下宿，彥威建言：「天子之葬七月，《春秋》之義。誌崩不誌葬，必其時也。舉天下葬一人，故過期不葬則譏之。高祖、中宗葬皆六月，太宗四月，高宗九月，睿、代二宗皆五月，德宗十月，順宗七月，惟玄、肅二宗皆十二月，有為為之，非常典也。且葬畢而虞，虞而卒哭，卒哭而祔，皆卜日。今葬卜歲暮，則畢祔在明年正月，是改元慶賜皆廢矣。」有詔更用五月。

淮南李夷簡上言：「大行皇帝功高，宜稱祖。」穆宗下其議，彥威奏：「古者始封為太祖，由太祖而降，則又祖有功，宗有德。故夏人祖顓頊而宗禹，商人祖契而宗湯，周人祖文王而宗武王。魏晉而下，務欲推美，自始祖外並建列祖之議，叔世亂象，不可以為訓。唐本周禮，以景皇帝為太祖，祖神堯而宗太宗，自高宗後鹹稱宗，以為成法。不然，太宗致升平，玄宗清內難，肅宗收復兩都，皆撥亂反正，猶不稱祖。今當本三代之制，黜魏晉亂法，大行廟號宜稱宗。」制可。又舊事，祔廟必告於太極殿，然後奉主入廟，既事則已，而有司祔主畢，又還告太極殿。彥威以為不可，執政怒，坐祝辭誤，奪二季俸，削一階。彥威終不回屈。後累擢司封郎中、弘文館學士、諫議大夫。

李師道既平，其十二州賦法未均，詔彥威為勘定兩稅使，差量纖悉，人不為煩。還，兼史館修撰。

興平民上官興殺人亡命，吏囚其父。興聞，自首請罪。京兆尹杜悰、御史中丞宇文鼎以自歸死免父之囚，可勸風俗，議減死。彥威上言：「殺人者死，百王共守。原而不殺，是教殺人。」有詔貸死，彥威詣宰相據法爭論，下遷河南少尹。俄改司農卿。

李宗閔執政，雅善之，進拜平盧節度使。開成初，召為戶部侍郎，判度支。彥威於儒學固該邃，亦善吏事，但經總財用，出入米鹽，非所長也。而性剛訐自恃，嘗見文宗，顯奏曰：「百口家知有歲計，而軍用一切不可謹邪？臣按見財，量入以為出，隨色占費，終歲用之，無毫厘差。假令臣一旦迷愚，欲自欺沒，亦不可得。」因上《占頟圖》。又言：「至德迄元和，天下觀察者十，節度者二十有九，防禦者四，經略者三，大都通邑皆有兵，最凡八十餘萬。長慶籍戶三百五十萬，而兵乃九十九萬，率三戶資一兵。今舉天下之入，歲三千五百萬，上供者三之一，又三之二則衣賜仰給焉。自留州留使外，余四十萬眾，皆仰度支。」又為《供軍圖》上之。彥威雖自謂楗柅奸冒，著定其費，於利害無益也。

始，神策軍多以稟縑於度支取直，吏私增賈厚給之，經用益耗。開成初，有詔禁止。時宦者仇士良、魚弘誌方用事，彥威乃奏復與直，悅媚士良等。又效王播貢羨贏以冀速進。會邊兵訴所賜不時，縑皆敝惡，攝吏送臺獄，而彥威視事自如，及詔停務，始惶恐就第。貶衛尉卿。

俄檢校禮部尚書，為忠武節度使，毀山房三千餘所，盜無所容。徙節宣武，封北海縣子。性強敏，善著書，頗行於時。卒，贈尚書右僕射，謚曰靖。

贊曰：韓愈稱：「郡邑通得祀社稷、孔子。獨孔子用王者事，以門人為配，天子以下，北面拜跪薦祭，禮如親弟子者。句龍、棄以功，孔子則以德，固自有次第。」崇敬乃請東揖，以殺太重。方是時，公卿無韓愈之賢，無有折其非是者。道州刺史薛伯高嘗謂：「夫子稱顏回為庶幾，其從於陳、蔡者，亦各有號，出於一時，後世坐祀十人以為哲，豈夫子誌哉？」觀七十子之賢，未有加於十人，坐而祀之，始於開元，非特牽於一時之稱號。《記》曰：「祭，有其舉之，莫敢廢也。」如崇敬誠不知禮，尊君以媚世，歷朝循而不改矣。伯高之語，柳宗元誌之於其書，必有辨其妄者。


Chinese text: This work was published before January 1, 1923, and is in the
public domain worldwide because the author died at least 100 years ago.
