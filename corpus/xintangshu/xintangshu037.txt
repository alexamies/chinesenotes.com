關內道京畿採訪使 關內採訪使
　　自秦變古，王制亡，始郡縣天下。下更漢、晉，分裂為南、北。至隋滅陳，天下始合為一，乃改州為郡，依漢制置太守，以司隸、刺史相統治，為郡一百九十，縣一千二百五十五，戶八百九十萬七千五百三十六，口四千六百一萬九千九百五十六。其地東西九千三百里，南北一萬四千八百一十五里，東、南皆至海，西至且末，北至五原。

　　唐興，高祖改郡為州、太守為刺史，又置都督府以治之。然天下初定，權置州郡頗多。太宗元年，始命並省，又因山川形便，分天下為十道：一曰關內，一曰河南，三曰河東，四曰河北，五曰山南，六曰隴右，七曰淮南，八曰江南，九曰劍南，十曰嶺南。至十三年定簿，凡州府三百五十八，縣一千五百五十一。明年，平高昌，又增州二，縣六。其後，北殄突厥頡利，西平高昌，北逾陰山，西抵大漠。其地東極海，西至焉耆，南盡林州南境，北接薛延陀界；東西九千五百一十一里，南北一萬六千九百一十八里。景雲二年，分天下郡縣，置二十四都督府以統之。既而以其權重不便，罷之。開元二十一年，又因十道分山南、江南為東、西道，增置黔中道及京畿、都畿，置十五採訪使，檢察如漢刺史之職。天寶盜起，中國用兵，而河西、隴右不守，陷於吐蕃，至大中、咸通，始復隴右。乾符以後，天下大亂，至於唐亡。然舉唐之盛時，開元、天寶之際，東至安東，西至安西，南至日南，北至單于府，蓋南北如漢之盛，東不及而西過之。開元二十八年戶部帳，凡郡府三百二十有八，縣千五百七十三，戶八百四十一萬二千八百七十一，口四千八百一十四萬三千六百九，應受田一千四百四十萬三千八百六十二頃。

　　考隋、唐地理之廣狹、戶口盈耗與其州縣廢置，其盛衰治亂興亡可以見矣。蓋自古為天下者，務廣德而不務廣地，德不足矣，地雖廣莫能守也。嗚呼，盛極必衰，雖曰勢使之然，而殆忽驕滿，常因盛大，可不戒哉！


目录
1	關內道
1.1	京畿採訪使
1.2	關內採訪使
關內道
　　關內道，蓋古雍州之域，漢三輔、北地、安定、上郡及弘農、隴西、五原、西河、雲中之境。京兆、華、同、鳳翔、邠、隴、涇、原、渭、武、甯、慶、鄜、坊、丹、延、靈、威、雄、會、鹽、綏、宥為鶉首分，麟、豐、勝、銀、夏、單于、安北為實沈分，商為鶉火分。為府二，都護府二，州二十七，縣百三十五。其名山：太白、九嵕、吳、岐、梁、華。其大川：涇、渭、灞、滻。厥賦：絹、綿、布、麻。京兆、同、華、岐調綿，餘州布、麻。開元二十五年，以關輔寡蠶，詔納米粟，其河南、河北非通漕州，皆調絹，以便關中。厥貢：毛、羽、革、角、布、席、弓、刀。

京畿採訪使
　　上都，初曰京城，天寶元年曰西京，至德二載曰中京，上元二年復曰西京，肅宗元年曰上都。皇城長千九百一十五步，廣千二百步。宮城在北，長千四百四十步，廣九百六十步，週四千八百六十步，其崇三丈有半。龍朔後，皇帝常居大明宮，乃謂之西內，神龍元年曰太極宮。大明宮在禁苑東南，西接宮城之東北隅，長千八百步，廣千八十步，曰東內，本永安宮，貞觀八年置，九年曰大明宮，以備太上皇清暑，百官獻貲以助役。高宗以風痹，厭西內湫濕，龍朔三年始大興葺，曰蓬萊宮，咸亨元年曰含元宮，長安元年復曰大明宮。興慶宮在皇城東南，距京城之東，開元初置，至十四年又增廣之，謂之南內，二十年，築夾城入芙蓉園。京城前直子午穀。後枕龍首山，左臨灞岸，右抵澧水，其長六千六百六十五步，廣五千五百七十五步，週二萬四千一百二十步，其崇丈有八尺。

　　京兆府京兆郡，本雍州，開元元年為府。厥貢：水土稻、麥、麰、紫稈粟、隔紗、粲席、鞾氈、蠟、酸棗人、地骨皮、櫻桃、藕粉。天寶元年領戶三十六萬二千九百二十一，口百九十六萬一百八十八。領縣二十：有府百三十一，曰真化、匡道、水衡、仲山、新城、竇泉、善信、鳳神、安業、平香、太清，餘皆逸。萬年，赤。本大興，武德元年更名。二年析置芷陽縣，七年省。總章元年析置明堂縣，長安二年省。天寶七載曰咸寧，至德三載復故名。有南望春宮，臨滻水，西岸有北望春宮，宮東有廣運潭。福陵在東二十五里，敬陵在東南四十里。長安，赤。總章元年析置乾封縣，長安二年省。有大安宮，本弘義，後更名。南五十里太和穀有太和宮，武德八年置，貞觀十年廢，二十一年復置，曰翠微宮，籠山為苑，元和中以為翠微寺。有子午關。天寶二年，尹韓朝宗引渭水入金光門，置潭於西市，以貯材木。大曆元年，尹黎幹自南山開漕渠抵景風、延喜門，入苑以漕炭薪。咸陽，畿。武德元年析涇陽、始平置。有望賢宮；有便橋；有興寧陵，又有順陵，在咸陽原。興平，畿。本始平，景龍四年，中宗送金城公主降吐蕃至此，改曰金城，至德二載更名。西十八里有隋仙林宮。雲陽，赤。武德元年析置石門縣，三年以石門、溫秀置泉州。貞觀元年州廢，省溫秀，更石門曰雲陽，雲陽曰池陽。八年省雲陽，更池陽曰雲陽。天授二年以雲陽、涇陽、醴泉、三原置鼎州，大足元年州廢。有堯山、甘泉山，凡禁樵采者著於志。有古鄭、白渠。崇陵在北十五里嵯峨山，貞陵在西北四十里。涇陽，畿。三原，次赤。武德四年曰池陽，六年曰華池，析置三原，隸泉州，貞觀元年省，復華池曰三原。永康陵在北十八里，獻陵在東十八里，莊陵在西北五里，端陵在東十里。渭南，畿。武德元年隸華州，五年還隸雍州。天授二年析渭南、慶山置鴻門縣，以渭南、慶山、鴻門、高陵、櫟陽置鴻州，尋省鴻門，大足元年州廢。西十里有遊龍宮，開元二十五年更置。東十五里有隋崇業宮。昭應，次赤。本新豐，垂拱二年曰慶山，神龍元年復故名。有宮在驪山下，貞觀十八年置，咸亨二年始名溫泉宮。天寶元年更驪山曰會昌山。三載，以縣去宮遠，析新豐、萬年置會昌縣。六載，更溫泉曰華清宮，治湯井為池，環山列宮室，又築羅城，置百司及十宅；七載省新豐，更會昌縣及山曰昭應。東三十五里有慶山，垂拱二年湧出。有清虛原，本鳳凰，有幽棲穀，本鸚鵡，中宗以韋嗣立所居更名。有旌儒鄉，有廟，故坑儒，玄宗更名。齊陵在東十六里。高陵，畿。武德元年析置鹿苑縣，貞觀元年省。西四十里有龍躍宮，武德六年，高祖以舊第置，德宗以為脩真觀。有古白渠，寶曆元年，令劉仁師請更水道，渠成，名曰劉公，堰曰彭城。同官，畿。有女迥山。富平，次赤。有荊山，有鹽池澤。定陵在西北十五里龍泉山，元陵在西北二十五里檀山，豐陵在東三十三里甕金山，章陵在西北二十里，簡陵在西北四十里。藍田，畿。武德二年析置白鹿縣，三年更曰寧民，又析藍田置玉山縣，貞觀三年皆省。有覆軍山；有藍田關，故嶢關；有庫谷，穀有關。武德六年，甯民令顏昶引南山水入京城。永淳元年作萬全宮，弘道元年廢。鄠，畿。有渼陂。東南三十里有隋太平宮，西南二十二里有隋甘泉宮。奉天，次赤。文明元年，析醴泉、始平、好畤、武功、豳州之永壽置，以奉乾陵，陵在北五里梁山。靖陵在東北十里。乾寧二年以縣置乾州，及覃王出鎮，又以畿內之好畤、武功、盩厔、醴泉隸之。好畤，畿。故上宜，武德二年析醴泉置好畤。貞觀八年廢上宜入岐陽，二十一年省好畤、岐陽，復置上宜，更上宜曰好畤。有大橫關。武功，畿。武德三年，以武功、好畤、盩厔及郇州之郿、鳳泉置稷州，又析始平置扶風縣，四年以岐州之圍川隸之，七年以郿隸岐州。貞觀元年州廢，省扶風，以圍川、鳳泉隸岐州，盩厔、武功隸雍州。天授二年，復以武功、始平、奉天、盩厔、好畤置稷州，大足元年州廢。有太一山，高十八里。有慶善宮，臨渭水。武德元年，高祖以舊第置宮，後廢為慈德寺。西原，殤帝所葬。醴泉，次赤。武德元年析置溫秀縣，後省醴泉。貞觀十年營昭陵，析雲陽、咸陽復置。有芳山，有九嵕山。昭陵在西北六十里九嵕山；建陵在東北十八里武將山，一名馮山。華原，畿。義甯二年以華原、宜君、同官置宜君郡，並置士門縣以隸之。武德元年曰宜州，貞觀十七年州廢，省宜君、土門，以華原、同官隸雍州。垂拱二年更華原曰永安。天授二年復以永安、同官、富平、美原置宜州，大足元年州廢。有永安宮，長安二年置。神龍元年復永安曰華原。有蒲萄園宮。天祐三年，李茂貞墨制以縣置耀州。美原。畿。咸亨二年，析富平、華原及同州之蒲城，以故土門縣置。天祐三年，李茂貞墨制以縣置鼎州。

　　華州華陰郡，上輔。義甯元年析京兆郡之鄭、華陰置，垂拱二年避武氏諱曰太州，神龍元年復故名，上元二年又更名太州，寶應元年復故名。乾寧四年曰興德府，縣次畿、赤。光化三年復為州。土貢：鷂、烏鶻、伏苓、伏神、細辛。戶三萬三千一百八十七，口二十二萬三千六百一十三。縣四：有府二十，曰普樂、豐原、義全、清義、萬福、脩仁、神水、常興、義津、定城、延壽、羅文、鄭邑、宣義、相原、孝德、溫湯、宣化、懷德、懷仁。有鎮國軍，肅宗上元元年置。鄭，望。有少華山。東北三里有神台宮，本隋普德宮，咸亨二年更名。西南二十三里有利俗渠，引喬谷水，東南十五里有羅文渠，引小敷谷水，支分溉田，皆開元四年詔陝州刺史姜師度疏故渠，又立堤以捍水害。華陰，望。垂拱元年更名仙掌。天授二年析置潼津縣，在關口，後隸虢州，聖曆二年來屬，長安中省。神龍元年復曰華陰，上元二年曰太陰，華山曰太山，寶應元年復故名。有嶽祠；有潼關，有渭津關；有漕渠，自苑西引渭水，因古渠會灞、滻，經廣運潭至縣入渭，天寶三載韋堅開；又有永豐倉，有臨渭倉；西十八里有瓊岳宮，故隋華陰宮，顯慶三年更名；東十三里有隋金城宮，武德三年廢，顯慶三年復置；西二十四里有敷水渠，開元二年，姜師度鑿，以泄水害，五年，刺史樊忱復鑿之，使通渭漕。下邽，望。本隸同州，垂拱元年來屬。東南二十里有金氏二陂，武德二年引白渠灌之，以置監屯。櫟陽。本畿。故萬年，隸雍州。武德元年更名，又析置平陵縣，二年更平陵曰粟邑，貞觀八年省；有煮鹽澤。天祐三年來屬。

　　同州馮翊郡，上輔。武德元年更諸郡為州，其沒於賊者，事平乃更。天寶三載以州為郡，乾元元年復以郡為州。凡州、郡、縣無所更置者皆承隋舊。土貢：鞾郭二物、皺紋吉莫、麝、芑茨、龍莎、凝水石。戶六萬九百二十八，口四十萬八千七百五。縣八：有府二十六，曰濟北、唐安、秦城、太州、大亭、河東、興德、連邑、伏龍、溫陽、安遠、業善、南鄉、臨高、瀵陽、襄城、崇道、淅谷、吉安、長春、華池、永大、洪泉、善福、司禦、效誠。馮翊，望。武德九年析置臨沮縣，貞觀九年省。有沙苑。南三十二里有興德宮，在志武里，高祖將趨長安所次。朝邑，望。有長春宮。武德三年析置河濱縣，貞觀元年省。北四里有通靈陂，開元七年，刺史姜師度引洛堰河以溉田百餘頃。乾元三年曰河西，隸河中府，大曆五年復曰朝邑，還隸同州。有河瀆祠、西海祠。小池有鹽。韓城，上。武德八年徙置西韓州，貞觀八年州廢，以韓城、河西、郃陽來屬，天祐二年更名韓原。有鐵；有梁山；有龍門山；有關。武德七年，治中雲得臣自龍門引河溉田六千餘頃。郃陽，望。有陽班湫，貞元四年堰氵誇谷水成。夏陽，本河西，武德三年析郃陽置，又以河西、郃陽、韓城置西韓州。乾元三年更河西曰夏陽，隸河中，後復來屬。白水，望。澄城，望。武德三年析置長寧縣，貞觀八年省。奉先。本次赤。故蒲城，開元四年更名，隸京兆府。橋陵在西北三十里豐山，泰陵在東北二十里金粟山，景陵在西北二十里金熾山，光陵在北十五里堯山，惠陵在西北十里。有鹵池二，大中二年，其一生鹽。天祐三年來屬。

　　商州上洛郡，望。土貢：麝香、弓材。有洛源監錢官。貞元七年，刺史李西華自藍田至內鄉開新道七百餘里，回山取塗，人不病涉，謂之偏路，行旅便之。戶八千九百二十六，口五萬三千八十。縣六：有府二，曰洵水、玉京。有興平軍，初在郿縣東原，至德中徙。上洛，緊。有熊耳山。豐陽，上。洛南，上。有金，有銅，有鐵。商洛，望。東有武關。上津，上。義寧二年以上津、豐利、黃土置上津郡，並置長利縣。武德元年曰上州。貞觀元年省長利。八年州廢，以黃土隸金州，豐利隸均州，上津來屬。乾元。中下。本安業，萬歲通天元年析豐陽置，景龍三年隸雍州，景雲元年來屬，乾元元年更名，隸京兆，尋復還屬。

　　鳳翔府扶鳳郡，赤上輔。本岐州，至德元載更郡曰鳳翔，二載復郡故名，號西京，為府。上元二年罷京，元年曰西都，未幾復罷都。士貢：榛實、龍須席、蠟燭。戶五萬八千四百八十六，口三十八萬四百六十三。縣九：有府十三，曰岐山、雍北、道清、洛邑、留谷、岐陽、文城、支阝邑、三交、鳳泉、望苑、邵吉、山泉。天興，次赤。本雍，至德二載曰鳳翔，仍析置天興縣，寶應元年省鳳翔入天興。岐山。次畿。貞觀七年，析扶風、岐山及京兆之上宜置岐陽縣，八年省上宜入岐山，永徽五年復置，元和三年省。有岐山。扶風，次畿。本湋川，武德三年析岐山置，以湋水名之，貞觀八年更名。麟遊，次畿。義甯元年置，以麟遊及京兆之上宜、扶風郡之普潤置鳳棲郡。二年以仁壽宮中獲白麟，更郡曰麟遊，又以安定郡之鶉觚並析置靈台縣隸之。武德元年曰麟州。貞觀元年州廢，省靈台入麟遊，以麟遊、普潤來屬，上宜還隸雍州，鶉觚還隸涇州。西五里有九成宮，本隋仁壽宮，義甯元年廢，貞觀五年復置，更名，永徽二年曰萬年宮，乾封二年復曰九成宮，周垣千八百步，並置禁苑及府庫官寺等；又西三十里有永安宮，貞觀八年置。普潤，次畿。有隴右軍，貞元十年置，十一年以縣隸隴右經略使，元和元年更名保義軍。寶雞，次畿。本陳倉，至德二載更名。東有渠引渭水入升原渠，通長安故城，咸亨三年開。西南有大散關，有寶雞山。虢，次畿。貞觀八年省入岐山，天授二年復置。東北十里有高泉渠、如意元年開，引水入縣城；又西北有升原渠，引汧水至咸陽，垂拱初運岐、隴水入京城。郿，次畿。義寧二年置郿城郡，又析置鳳泉縣。武德元年曰郇州，以鳳泉來屬，三年州廢，以郿隸稷州，七年來屬，貞觀八年省鳳泉。大曆五年權隸京兆。有太白山，有鳳泉湯。盩厔。本畿，隸雍州。武德二年析置終南縣，貞觀八年省，天寶元年更名宜壽，至德二載復故名，乾寧中隸乾州，天復元年來屬。有駱谷關，武德七年置；有司竹園；東南三十二里有隋宜壽宮，有樓觀、老子祠。

　　邠州新平郡，緊。義寧二年析北地郡之新平、三水置。邠，故作「豳」，開元十三年以字類「幽」改。土貢：剪刀、火筋、蓽豆、澡豆、白蜜、地膽。戶二萬二千九百七十七，口十二萬五千二百五十。縣四：有府十，曰嘉陽、宜祿、公劉、良社、胡陵、蜯川、萬敵、金池、舜城、宜山。新平，望。有永定壘二，太宗討薛舉置。三水，緊。有石門山。北二十里有萬壽湫，大曆八年因風雷而成。永壽，上。武德二年析新平置，神龍元年隸雍州，唐隆元年來屬。宜祿。中。貞觀二年析新平及涇州之保定、靈台置。有淺水原，有長武城。

　　右京畿採訪使，治京城內。

關內採訪使
　　隴州汧陽郡，上。本隴東郡，義寧二年，析扶風郡之汧源、汧陽、南由，安定郡之華亭置。天寶元年更郡曰汧陽。土貢：榛實、龍須席。戶二萬四千六百五十二，口十萬一百四十八。縣三：有府四，曰大堆、龍盤、開川、臨汧。汧源，上。垂拱二年更華亭曰亭川，神龍元年復故名，元和三年省入汧源。西有安戎關，在隴山，本大震關，大中六年，防禦使薛逵徙築，更名。有鐵；有五節堰，引隴川水通漕，武德八年，水部郎中姜行本開，後廢。華亭有義寧軍，大曆八年置。貞元十三年築永信城于平戎川。汧陽，上。有臨汧城，大和元年築。吳山。中。本長蛇，義寧二年置，貞觀元年更名，上元二年曰華山，尋復曰吳山。武德元年以南由縣置含州，四年州廢，元和三年省入焉。有西鎮吳山祠，有紫塠山。西有安夷關。

　　涇州保定郡，上。本安定郡，至德元載更名。土貢：龍須席。戶三萬一千三百六十五，口十八萬六千八百四十九。縣五：有府六，曰涇陽、四門、興教、純德、肅清、仁賢。保定，上。本安定，至德元載更名，廣德元年沒吐蕃，大曆三年復置。有折墌故城。靈台，上。本鶉觚，天寶元年更名。臨涇，中。良原，上。興元二年沒吐蕃，貞元四年復置。潘原。中。本陰盤，天寶元年更名，後省為彰信堡，貞元十一年復置。

　　原州平涼郡，中都督府，望。廣德元年沒吐蕃，節度使馬璘表置行原州於靈台之百里城。貞元十九年徙治平涼。元和三年又徙治臨涇。大中三年收復關、隴，歸治平高。廣明後復沒吐蕃，又僑治臨涇。土貢：氈、覆鞍氈、龍須席。戶七千三百四十九，口三萬三千一百四十六。縣二：有府二，曰彭陽、安善。平高，望。有崆峒山；西南有木峽關。州境又有石門、驛藏、制勝、石峽、木崝等關，並木峽、大盤為七關。又南有瓦亭故關。百泉。上。

　　渭州，元和四年以原州之平涼縣置行渭州，廣明元年為吐蕃所破，中和四年，涇原節度使張鈞表置。凡乾元後所置州，皆無郡名；及其季世，所置州縣，又不列上、中、下之第。縣一。平涼。上。廣德元年沒吐蕃，貞元四年復置。及為行渭州，其民皆州自領之。西南隴山有六盤關；有銀，有銅，有鐵；西北五里有吐蕃會盟壇，貞元三年築。

　　武州，中。大中五年以原州之蕭關置。中和四年僑治潘原。縣一：蕭關。中。貞觀六年以突厥降戶置緣州，治平高之他樓城。高宗置他樓縣，隸原州，神龍元年省，置蕭關縣。白草軍在蔚茹水之西，至德後沒吐蕃。

　　甯州彭原郡，望。本北地郡，天寶元年更名。土貢：五色覆鞍氈、龍須席、芫青、亭長、庵袴、假蘇。戶三萬七千一百二十一，口二十二萬四千八百三十七。縣五：有府十一，曰彭池、高望、靜難、驎寶、天固、蒲川、東原、三會、大延、和泉、永寧。定安，望。義寧二年析置歸義縣，貞觀十七年省入定平。有定安故關。真寧，緊。本羅川。有要冊湫。天寶元年獲玉真人像二十七，因更名。襄樂，緊。彭原，緊。武德元年以縣置彭州，二年析置豐義縣。貞觀元年州廢，以彭原、豐義來屬。開元八年以豐義隸涇州，尋復還屬，唐末省。定平。上。武德二年析定安置，後隸邠州。元和三年復來屬，四年隸左神策軍。有高摭城。唐末以縣置衍州。

　　慶州順化郡，中都督府。本弘化郡，天寶元年曰安化，至德元載更名。土貢：「胡女布、牛酥、麝、蠟。戶二萬三千九百四十九，口十二萬四千二百三十六。縣十：有府八，曰龍息、交水、同川、永清、蟠交、永業、樂蟠、永安。順化，中。本弘化，天寶元年曰安化，至德元載更名。合水，中。本合川，武德元年置，是年，又析置蟠交縣。貞觀元年省合川入弘化。天寶元年更蟠交曰合水。樂蟠，中。義甯元年析合水置。馬嶺，中。華池，下。武德四年置，以縣置林州，貞觀元年州廢。同川，中下。本三泉，義寧二年析彭原郡之彭原置，武德三年更名。洛源，中。貞觀三年置，四年隸北永州，五年徙州來治，八年州廢，來屬。延慶，中。本白馬，武德六年徙故豐州民析合水置，天寶元年更名。方渠，中下。神龍三年析馬嶺置。懷安。下。開元十一年括逃戶連党項蕃落置。

　　鄜州洛交郡，上。本上郡，天寶元年更名。土貢：龍須席。戶二萬三千四百八十四，口十五萬三千七百一十四。縣五：有府十一，曰洛昌、龍交、葦川、五交、大同、安光、洛安、銀方、杏林、脩武、安吉。有肅戎軍，大曆六年置，在鹿阝城。洛交，緊。洛川，上。三川，中。華池水、黑水、洛水所會。直羅，中。武德三年析三川、洛交因古直羅城置，羅水過城下，地平直，故名。甘泉。中。本伏陸，武德元年析洛交置，天寶元年更名。

　　坊州中部郡，上。武德二年析鄜州之中部、鄜城置。土貢：龍須席、枲、弦麻。戶二萬二千四百五十八，口十二萬二百八。縣四：有府五，曰杏城、仁里、思臣、永平、安台。中部，上。本內部，武德二年更名。周天和中，元皇帝為敷州刺史，置馬坊，高祖因以名州。有鐵。州郭無水，東北七里有上善泉，開成二年，刺史張怡架水入城，以紓遠汲。四年，刺史崔駢復增修之，民獲其利。後思之，為立祠。宜君，上。本隸宜州。有仁智宮，武德七年置。貞觀十七年州廢，縣亦省。二十年置玉華宮，復置縣，隸雍州。宮在北四里鳳凰谷。永徽二年廢宮為玉華寺，縣又省。龍朔三年析中部、同官復置，來屬。有鐵。升平，上。天寶十二載析宜君置，寶應元年省，後復置。鄜城。上。唐末以縣置翟州。

　　丹州咸寧郡，上。本丹陽郡，義甯元年析延安郡之義川、汾川、咸寧縣置，天寶元年更名。土貢：龍須席、麝、蠟燭。戶萬五千一百五，口八萬七千六百二十五。縣四：有府五，曰宜城、通天、同化、丹陽、長松。義川，上。雲岩，中。武德元年析義川置。汾川，上。有烏仁關。咸寧。中。

　　延州延安郡，中都督府。土貢：樺皮、麝、蠟。戶萬八千九百五十四，口十萬四十。縣十：有府七，敦化、延川、寧戎、因城、塞門、延安、金明。又儀鳳中，吐谷渾部落自涼州內附，置二府于金明西境，曰羌部落，曰閤門。膚施，上。有牢山鎮城。延長，中。本延安，武德二年置，以縣置北連州，並置義鄉、齊明二縣以隸之。貞觀二年州廢，省義鄉、齊明入延安，來屬。廣德二年更名。臨真，中。武德元年隸東夏州，貞觀二年州廢來屬。金明，中。武德二年析膚施置，以縣置北武州，並置開遠、全義、崇德、永安、定義五縣。貞觀二年州廢，省開遠、全義、崇德、永安、定義入金明，來屬。豐林，中。武德四年僑置雲州及雲中、榆林、龍泉三縣，八年州廢，省龍泉入臨真，省雲中、榆林入豐林。東北有合嶺關。延川，中。武德二年招慰稽胡置基州；又安撫使段德操表置義門縣，以義門置南平州。三年析綏州之城平置魏平縣。四年廢南平州，省義門、魏平。五年更基州曰北基州。貞觀八年州廢，來屬。敷政，中下。本因城，武德二年徙治金城鎮，更名金城；又東境置永州，並置洛盤、新昌、土塠三縣。貞觀四年徙州治洛源。及州廢，省洛盤、新昌、土塠入金城。天寶元年曰敷政。延昌，武德二年置北仁州，貞觀三年州廢，十年以其地置罷交縣，天寶元年更名。其北蘆子關。延水，中下。本安民，武德二年析延川置，以縣置西和州，並置修文、桑原二縣。貞觀二年州廢，省修文、桑原入安民，隸北基州。州廢，來屬。二十三年曰弘風，神龍元年更名。門山。上。武德三年析汾川置，隸丹州，廣德二年來屬。

　　靈州靈武郡，大都督府。土貢：紅藍，甘草，花蓯蓉，代赭，白膠，青蟲，雕，鶻，白羽，麝，野馬、鹿革，野豬黃，吉莫鞾，郭，氈，庫利，赤檉，馬策，印鹽，黃牛臆。戶萬一千四百五十六，口五萬三千一百六十三。縣四：有府五，曰武略、河間、靜城、鳴沙、萬春。有朔方經略軍。黃河外有豐安、定遠、新昌等軍，豐甯、保寧等城。回樂，望。武德四年析置豐安縣。貞觀四年于回樂境置回州，以豐安隸回州。十三年州廢，省豐安。有溫泉鹽池；有特進渠，溉田六百頃，長慶四年詔開。靈武，上。懷遠，緊。武德六年廢豐州，省九原、永豐二縣入焉，隋九原郡也。有鹽池三：曰紅桃、武平、河池。保靜。上。本弘靜，神龍元年曰安靜，至德元載更名。

　　威州郡闕。中。本安樂州。初，吐谷渾部落自涼州徙於鄯州，不安其居，又徙於靈州之境，咸亨三年以靈州之故鳴沙縣地置州以居之。至德後沒吐蕃。大中三年收復，更名。光啟三年徙治涼州鎮為行州。縣二：鳴沙，上。武德二年置會州，貞觀六年州廢，更置環州，以大河環曲為名。九年州廢，還隸靈州。神龍中為默啜所寇，移治故豐安城。大中三年復得故縣。溫池。上。本隸靈州，神龍元年置，大中四年來屬。有鹽池。

　　雄州，在靈州西南百八十里。中和元年徙治承天堡為行州。

　　警州，本定遠城，在靈州東北二百里，先天二年，朔方大總管郭元振置。其後為上縣，隸靈州。景福元年，靈威節度使韓遵表為州。羊馬城幅員十四里，信安王禕所築。

　　會州會寧郡，上。本西會州，武德二年以平涼郡之會寧鎮置。貞觀八年以足食故更名粟州，是年又更名。土貢：駝毛褐、野馬革、覆鞍氈、鹿舌、鹿尾。戶四千五百九十四，口二萬六千六百六十。縣二：有新泉軍，開元五年廢為守捉。會寧，上。本涼川，武德二年更名。開元四年別置涼川縣，九年省。有黃河堰，開元七年，刺史安敬忠築，以捍河流。有河池，因雨生鹽。東南有會甯關。烏蘭。上。武德九年置。西南有烏蘭關。

　　鹽州五原郡，下都督府。本鹽川郡。唐初沒梁師都。武德元年僑治靈州。貞觀元年州省，以縣隸靈州，二年，師都平，復置州。天寶元年更郡曰五原。貞元三年沒吐蕃，九年復城之。土貢：鹽山、木瓜、<爻守>牛。戶二千九百二十九，口萬六千六百六十五。縣二：有府一，曰鹽川。有保塞軍，貞元十九年置。五原，上。有烏池、白池、細項池、瓦窯池鹽。白池。上。本興甯，貞觀元年與州同省，二年復置。景龍三年更名。

　　夏州朔方郡，中都督府。土貢：氈、角弓、酥、拒霜薺。戶九千二百一十三，口五萬三千一十四。縣三：有府二，曰寧朔、順化。朔方，上。本錄，貞觀三年更名。貞元七年開延化渠，引烏水入庫狄澤，溉田二百頃。有鹽池二。有天柱軍，天寶十四載置，寶應元年廢。長慶四年，節度使李祐築烏延、宥州、臨塞、陰河、陶子等城于蘆子關北，以護塞外。有木瓜嶺。靜德，中下。貞觀七年隸北開州，八年曰化州，十三年州廢。寧朔。中下。武德六年置南夏州。貞觀二年州廢，縣省入朔方，五年復置，來屬。長安二年省。開元四年又置，九年省，其後又置。

　　綏州上郡，下。本雕陰郡地。唐初沒梁師都。武德三年以歸民于延州豐林縣僑置，六年徙治延川境，七年徙治魏平。貞觀二年，師都平，歸治上縣。天寶元年更郡名。士貢：胡女布、蠟燭。戶萬八百六十七，口八萬九千一百一十二。縣五：有府四，曰伏洛、義合、萬古、大斌。龍泉，中。本上縣，天寶元年更名。延福，中下。武德六年析置北吉州，並置歸義、洛陽二縣；又析置羅州，並置石羅、關善、萬福三縣；又析置匡州，並置安定、源泉二縣。貞觀二年州、縣皆廢。綏德，中下。武德二年置。六年析置雲州，並置信義、淳義二縣；又析置龍州，並置風鄉、義良二縣。貞觀二年州、縣皆廢。綏德，中下。武德三年置魏州，並置安故、安泉二縣。貞觀二年州廢，省安故、安泉。西南有魏平關。大斌。中下。武德七年徙治魏平城，取「稽胡懷化，文武雜半」以名。

　　銀州銀川郡，下。貞觀二年析綏州之儒林、真鄉置。土貢：女稽布。戶七千六百二，口四萬五千五百二十七。縣四：儒林，中。東北有無定河。真鄉，中下。西北有茹盧水。開光，中。本隸綏州，貞觀二年置，八年隸柘州，十三年州廢，來屬。撫寧。中下。本隸綏州，貞觀八年來屬。

　　宥州寧朔郡，上。調露元年，于靈、夏南境以降突厥置魯州、麗州、含州、塞州、依州、契州，以唐人為刺史，謂之六胡州。長安四年並為匡、長二州。神龍三年置蘭池都督府，分六州為縣。開元十年復置魯州、麗州、契州、塞州。十年平康待賓，遷其人于河南及江、淮。十八年復置匡、長二州。二十六年還所遷胡戶置宥州及延恩等縣，其後僑治經略軍。至德二載更郡曰懷德。乾元元年復故名。寶應後廢。元和九年於經略軍復置，距故州東北三百里。十五年徙治長澤，為吐蕃所破。長慶四年，節度使李祐復奏置。土貢：氈。戶七千八十三，口三萬二千六百五十二。縣二：延恩，中。開元二十六年以故匡州地置；又以故塞門縣地置懷德縣，以故蘭州之長泉縣地置歸仁縣。寶應後皆省。元和九年復置延恩。有經略軍，在榆多勒城，天寶中王忠嗣奏置。長澤。中下。本隸夏州，貞觀七年置長州，十三年州廢，隸夏州，元和十五年來屬。有胡洛鹽池。

　　麟州新秦郡，下都督府。開元十二年析勝州之連穀、銀城置，十四年廢，天寶元年復置。土貢：青他鹿角。戶二千四百二十八，口萬九百三。縣三：新秦，中。開元二年置，七年又置鐵麟縣，十四年州廢，皆省。天寶元年復置新秦。連穀。中下。貞觀八年以隋連穀戍置。銀城。中下。貞觀二年置，四年隸銀州，八年隸勝州。

　　勝州榆林郡，下都督府。武德中沒梁師都。師都平，復置。土貢：胡布、青他鹿角、芍藥、徐長卿。戶四千一百八十七，口二萬九百五十二。縣二：有義勇軍。榆林，中下。有隋故榆林宮。東有榆林關，貞觀十三年置。河濱。中下。貞觀三年置，以縣置雲州，四年曰威州，八年州廢，來屬。東北有河濱關，貞觀七年置。

　　豐州九原郡，下都督府。貞觀四年以降突厥戶置，不領縣。十一年州廢，地入靈州。二十三年復置。土貢：白麥、印鹽、野馬胯革、駝毛褐、氈。戶二千八百一十三，口九千六百四十一。縣二：九原，中下。永徽四年置。有陵陽渠，建中三年浚之以溉田，置屯，尋棄之。有咸應、永清二渠，貞元中，刺史李景略開，溉田數百頃。永豐。中下。永徽元年置。麟德元年別置豐安縣，天寶末省。東受降城，景雲三年，朔方軍總管張仁願築三受降城。寶曆元年，振武節度使張惟清以東城濱河，徙置綏遠烽南。中受降城，有拂雲推祠。接靈州境有關，元和九年置；又有橫塞軍，本可敦城，天寶八載置，十二載廢。西二百里大同川有天德軍，大同川之西有天安軍，皆天寶十二載置。天德軍，乾元後徙屯永濟柵，故大同城也。元和九年，宰相李吉甫奏修復舊城。北有安樂戍。西受降城。開元初為河所圮，十年，總管張說于城東別置新城。北三百里有鵜泉。

　　單于大都護府，本雲中都護府，龍朔三年置，麟德元年更名。土貢：胡女布、野馬胯革。戶二千一百五十五，口六千八百七十七。縣一：金河。中。天寶四年置。本後魏道武所都。有雲伽關，後廢，大和四年復置。

　　安北大都護府，本燕然都護府，龍朔三年曰瀚海都督府，總章二年更名。開元二年治中受降城，十年徙治豐、勝二州之境，十二年徙治天德軍。土貢：野馬胯革。戶二千六，口七千四百九十八。縣二：陰山，上。天寶元年置。通濟。上。

　　鎮北大都護府。土貢：筼牛尾。縣二。大同，上。長寧。上。

　　右關內採訪使，以京官領。


Chinese text: This work was published before January 1, 1923, and is in the
public domain worldwide because the author died at least 100 years ago.
