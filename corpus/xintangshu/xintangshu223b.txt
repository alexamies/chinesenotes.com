奸臣下

盧杞，字子良。父弈，見《忠義傳》。杞有口才，體陋甚，鬼貌藍色，不恥惡衣菲食，人未悟其不情，咸謂有祖風節。藉蔭為清道率府兵曹參軍，仆固懷恩辟朔方府掌書記，病免。補鴻臚丞，出為忠州刺史。上謁節度府衛伯玉，伯玉不喜，乃謝歸。稍遷吏部郎中，為虢州刺史。奏言虢有官豕三千為民患。德宗曰：「徙之沙苑。」杞曰：「同州亦陛下百姓，臣謂食之便。」帝曰：「守虢而憂它州，宰相材也。」詔以豕賜貧民，遂有意柄任矣。俄召為御史中丞，論奏無不合。逾年遷大夫，不閱旬，擢門下侍郎、同中書門下平章事。

既得誌，險賊浸露。賢者冒，能者忌，小忤己，不傅死地不止。將大樹威，脅眾市權為自固者。楊炎與杞俱輔政，炎鄙杞才下，不悅，未半歲，譖罷炎。時大理卿嚴郢與炎有隙，即擢郢御史大夫以自助，炎卒逐死。張鎰材裕忠懿，帝所倚愛，未有以間。會隴右用兵，杞乃見帝，偽請行，帝不可，即薦鎰守鳳翔。既又惡郢。時幽州朱滔與泚有違言，誣其軍司馬蔡廷玉間鬩，請殺之。俄而滔反，帝欲斥之以悅滔，下御史鄭詹按狀，貶柳州司戶參軍，敕吏護送。廷玉疑送滔所，因自沈於河。杞奏，恐泚疑為詔所殺，願下詹三司雜治，並劾大夫郢。初，詹善張鎰，每伺杞間，獨詣鎰，杞知之。它日伺詹來，即徑至鎰便坐。詹趨避，杞遽及機事，鎰不得已，曰：「鄭侍禦在。」杞陽驚曰：「向所言，非外所得聞。」至是並按。有詔詹杖死，流郢費州。杜佑判度支，帝尤寵禮。杞短毀百緒，訖貶蘇州刺史。李希烈反，杞素惡顏真卿挺正敢言，即令宣慰其軍，卒為賊害。故宰相李揆有雅望，畏復用，遣為吐蕃會盟使，卒於行。李洧以徐州降，有所經略，使人誤先白鎰，杞怒，沮解之，不使有功。其狙害隱毒，天下無不痛憤，以杞得君，故不敢言。

是時兵屯河南、北，挐不解，財用日急。於是度支條軍所仰給，月費緡百餘萬，而藏錢才支三月。杞乃以戶部侍郎趙贊判度支，其黨韋都賓等建言：「商賈儲錢千萬，聽自業；過千萬者，貣其贏以濟軍。軍罷，約取償於官。」帝許之。京兆暴責其期，校吏頸大搜廛裏，疑占列不盡，則笞掠之，人不勝冤，自殞溝瀆者相望，京師囂然不闋日。然悉田宅奴婢之直，緡止八十萬。又僦櫝、質舍、居貿粟者，四貣其一，僅至二百萬。而長安為閉肆，民皆邀宰相祈訴。杞無以諭，驅而去。帝知民愁忿，而所得不足給師，罷之。贊術窮，於是間架、除陌之暴縱矣。其法：屋二架為間，差稅之，上者二千，中千，下五百，吏執籌入第室計之，隱不盡，率二架抵罪，告者以錢五萬畀之。凡公私貿易，舊法率千錢算二十，請加五十，主儈註所售，入其算有司；其自相市，為私籍自言，隱不盡，率千錢沒二萬，告者以萬錢畀之。由是主儈得操其私以為奸，公上所入常不得半，而恨誹之聲滿天下。及涇師亂，呼於市曰：「不奪而商人僦質矣，不稅而間架、除陌矣！」其倡和造作以召怨挻亂，皆杞為之。

帝出奉天，杞與關播從。後數日，崔寧自賊中來，以播遷事指杞，杞即誣寧反，帝殺之。靈武杜希全率鹽、夏二州士六千來赴，帝議所從道，杞請道漠谷。渾瑊曰：「不然，彼多險，且為賊乘，不如道乾陵北，逾雞子堆而屯，與為掎角，賊可破矣。」帝從杞議，賊果拒隘，兵不得入，奔還邠州。

李懷光自河北還，數破賊，泚解去。或謂王翃、趙贊曰：「聞懷光嘗斥宰相不能謀，度支賦斂重，而京兆刻損軍賜，宜誅之以謝天下。方懷光有功，上必聽用其言，公等殆矣！」二人以白杞。杞懼，即譎帝曰：「懷光勛在宗社，賊憚之破膽，今因其威，可一舉而定。若許來朝，則犒賜留連，賊得裒整殘餘為完守計，圖之實難，不如席勝使平京師，破竹之勢也。」帝然之。詔懷光無朝，進屯便橋。懷光自以千里勤難，有大功，為奸臣沮間，不一見天子，內怏怏無所發，遂謀反，因暴言杞等罪惡。士議嘩沸，皆指目杞，帝始寤，貶為新州司馬。

始，帝即位，以崔祐甫為相，專以道德導主意，故建中初綱紀張設，赫然有貞觀風。及杞相，乃諷帝以刑名繩天下，亂敗踵及。其陰害矯譎，雖國屯主辱，猶謷然肆為之。後雖斥，然帝念之不衰。及興元赦令，俄徙吉州長史。杞乃曰：「上必復用我。」貞元元年，詔拜饒州刺史。給事中袁高當行詔書，不肯草，白宰相曰：「杞反易天常，使萬乘播遷，幸赦不誅，又委大州，失天下望。」宰相不悅，乃召它舍人作制，高固執不得下。於是諫臣趙需、裴佶、宇文炫、盧景亮、張薦等眾對，極言杞罪四海共棄，今復用之，忠臣寒膺，良士痛骨，必且階禍。其言懇到。帝語宰相曰：「授杞小州可乎？」李勉曰：「陛下與大州亦無難，如四方之謗何？」乃詔為澧州別駕。後散騎常侍李泌見，帝曰：「高等論杞事，朕可之矣！」泌頓首賀曰：「比日外謂陛下漢之桓、靈，今乃知堯、舜主也。」帝喜。杞遂死澧州。

初，尚父郭子儀病甚，百官造省，不屏姬侍。及杞至，則屏之，隱几而待。家人怪問其故，子儀曰：「彼外陋內險，左右見必笑，使後得權，吾族無類矣！」

崔胤，字垂休，宰相慎由子也。擢進士第，累遷中書舍人、御史中丞。喜陰計，附離權強，其外自處若簡重，而中險譎可畏。崔昭緯屢薦之，由戶部侍郎同中書門下平章事。方王珙兄弟爭河中，以胤為節度使，不得赴，半歲，復以中書侍郎留輔政。及昭緯以罪誅，罷為武安節度使。陸扆當國，時王室不競，南、北司各樹黨結藩鎮，內相淩脅。胤素厚朱全忠，委心結之。全忠為言胤有功，不宜處外，故還相而逐扆。

光化初，昭宗至自華，務安反側，而胤陰為全忠地，俾擅兵四討。帝醜其行，罷為吏部尚書，復倚扆以相。會清海無帥，因拜胤清海節度使。始，昭緯死，皆王摶等白髮其奸，胤坐是賜罷，內銜憾。既與摶同宰相，胤議悉去中官，摶不助，請徐圖之。及是不欲外除，即漏其語於全忠，令露劾摶交敕使共危國，罪當誅。胤次湖南，召還守司空、門下侍郎、平章事，兼領度支、鹽鐵、戶部使，而賜摶死，並誅中尉宋道弼、景務修，繇是權震天下，雖宦官亦累息。至是，四拜宰相，世謂「崔四入」。

劉季述幽帝東內，奉德王監國，畏全忠強，雖深怨胤，不敢殺，止罷政事。胤趣全忠以師西，問所以幽帝狀。全忠乃使張存敬攻河中，掠晉、絳。神策軍大將孫德昭常忿閹尹廢辱天子，胤令判官石戩與遊，乘間伺察。德昭飲酣必泣，胤揣得其情，乃使戩說曰：「自季述廢天子，天下之人未嘗忘，武夫義臣搏手憤惋。今謀反者特季述、仲先耳，它人劫於威，無與也。君能乘此誅二豎，復天子，取功名乎？即不早計，將有無之者。」德昭感寤，乃告以胤謀。德昭許諾，胤斬帶為誓。俄而季述、仲先誅，以功進司徒，不就，復輔政，並還使領。帝德之，延見或不名，以字呼之，寵遇無比。

天復元年，全忠已取河中，進逼同、華。中尉韓全誨以胤與全忠善，恐導之翦除君側，乃白罷政事，未及免，倉卒挾帝幸鳳翔。胤怨帝見廢，不肯從，召全忠以兵迎天子，令太子太師盧渥率群臣迎全忠。始，全忠至華，遣幕府裴鑄奏事。帝不得已，聽來朝。至是胤為之謀，乃以兵迫行在。帝下詔趣還鎮，因詔遣渥等俱西。全忠上表具言：「向書詔皆出宰相，乃今知非陛下意，為所詿誤。師業入關，請得與李茂貞約釋憾以迎乘輿。」茂貞劾奏：「胤畜死士，用度支使榷利，令親信陳班與京兆府募兵保所居坊。天子出次，遣使者五輩往召，安臥不動，一奉表陳謝。」時帝見全忠表，亦大恚，因下詔顯責之，以工部尚書罷知政事，胤出居華州。

初，天復後宦官尤屈事胤，事無不咨。每議政禁中，至繼以燭，請盡誅中官，以宮人掌內司事。韓全誨等密知之，共於帝前求哀。乃詔胤後當密封，無口陳。中官益恐，滋欲得其謀，乃求知書美人宗柔等內左右以刺陰事。胤計稍露，宦者或相泣無憀，不自安，劫幸之謀固矣。

居華時，為全忠數畫醜計。全忠引兵還屯河中，胤迎謁渭橋，奉觴為全忠壽，自歌以釂酒。會茂貞殺全誨等，與全忠約和。帝急召之，墨詔者四、朱劄三，皆辭疾。及帝出鳳翔，幸全忠軍，乃迎謁於道，復拜平章事，進位司徒，兼判六軍諸衛事，詔徙家舍右軍，賜帷帳器用十車。胤遂奏：「高祖、太宗無內侍典軍，天寶後宦人浸盛，德宗分羽林衛為左右神策軍，令宦者主之，以二千人為率。其後參掌機密，至內務百司悉歸中人，共相彌縫為不法，朝廷微弱，禍始於此。請罷左右神策、內諸司使、諸道監軍。」於是中外宦官悉誅，天子傳導詔命，只用宮人寵顏等。

帝之在鳳翔，以廬光啟、蘇檢為相，胤皆逐殺之，分斥從幸近臣陸扆等三十餘人，惟裴贄孤立可制，留與偕秉政。帝動靜一決於胤，無敢言者。胤議以皇子為元帥，全忠副之，示褒崇其功。全忠內利輝王沖幼，故胤藉以請。帝曰：「濮王長，若何？」還禁中，召翰林學士韓偓以謀。偓陰佐胤，卒不能卻。全忠還東，到長樂，群臣班辭，胤獨至霸橋置酒，乙夜乃還。帝即召問：「全忠安否？」與飲，命宮人為舞劍曲，戊夜乃出，賜二宮人，固讓乃許。是時天子孤危，威令盡去，胤之劫持類如此。進侍中、魏國公。

自鳳翔還，揣全忠將篡奪，顧己宰相，恐一日及禍，欲握兵自固，謬謂全忠曰：「京師迫茂貞，不可無備，須募軍以守。今左右龍武、羽林、神策，播幸之餘，無見兵。請軍置四步將，將二百五十人；一騎將，將百人。使番休遞侍。」以京兆尹鄭元規為六軍諸衛副使，陳班為威遠軍使，募卒於市。全忠知其意，陽相然許。胤乃毀浮圖，取銅鐵為兵仗。全忠陰令汴人數百應募，以其子友倫入宿衛。會為球戲，墜馬死，全忠疑胤陰計，大怒。時傳胤將挾帝幸荊、襄，而全忠方謀脅乘輿都洛，懼其異議，密表胤專權亂國，請誅之。即罷為太子少傅。全忠令其子友諒以兵圍開化坊第，殺胤，汴士皆突出，市人爭投瓦礫擊其屍，年五十一，元規、陳班等皆死，實天復四年正月。

胤罷凡三日死，死十日，全忠脅帝遷洛，發長安居人悉東，徹屋木自渭循河下。老幼系路，啼號不絕，皆大罵曰：「國賊崔胤導全忠賣社稷，使我及此！」先是，全忠雖據河南，顧強諸侯相持，未敢決移國。及胤間內隙，與相結，得梯其禍，取朝權以成強大，終亡天下，胤身屠宗滅。世言慎由晚無子，遇異浮屠，以術求，乃生胤，字緇郎。及為相，其季父安潛唶曰：「吾父兄刻苦以持門戶，終為緇郎壞之！」

崔昭緯字蘊曜，其先清河人。及進士第。至昭宗時仕浸顯，以戶部侍郎同中書門下平章事，居位凡八年，累進尚書右仆射。性險刻，密結中人，外連強諸侯，內制天子以固其權。令族人鋋事王行瑜邠寧幕府。每它宰相建議，或詔令有不便於己，必使鋋密告行瑜，使上書訾訐，己則陰阿助之。方是時，帝室微，人主若贅斿然。始，帝委杜讓能調兵食以討鳳翔，昭緯方倚李茂貞、行瑜為重，陰得其計，則走告之，激使稱兵向闕，遂殺讓能。後又導三鎮兵殺韋昭度等。帝性剛明，不堪忍，會誅行瑜，乃罷昭緯為右仆射。復請朱全忠薦己，又厚賂諸王，為所奏，貶梧州司馬，下詔條其五罪，賜死。行次江陵，使者至，斬之。鋋亦誅。

柳璨字炤之，公綽族孫也。為人鄙野，其家不以諸柳齒。少孤貧，好學，晝采薪給費，夜然葉照書，強記，多所通涉。譏訶劉子玄《史通》，著《析微》，時或稱之。顏蕘判史館，引為直學士，由是益知名。遷左拾遺。昭宗好文，待李磎最厚，磎死，內常求似磎者。或薦璨才高，試文，帝稱善，擢翰林學士。

崔胤死，昭宗密許璨宰相，外無知者。日暮自禁中出，騶士傳呼宰相，人皆大驚。明日，帝謂學士承旨張文蔚曰：「璨材可用，今擢為相，應授何官？」對曰：「用賢不計資。」帝曰：「諫議大夫可乎？」曰：「唯唯。」遂以諫議大夫同中書門下平章事。起布衣，至是不四歲，其暴貴近世所未有。裴樞、獨孤損、崔遠皆宿望舊臣，與同位，頗輕之，璨內以為怨。朱全忠圖篡殺，宿衛士皆汴人，璨一厚結之，與蔣玄暉、張廷範尤相得。既挾全忠，故朝權皆歸之。進中書侍郎、判戶部，封河東縣男。

天祐二年，長星出太微、文昌間，占者曰：「君臣皆不利，宜多殺以塞天變。」玄暉、廷範乃與璨謀殺大臣宿有望者。璨手疏所仇冒若獨孤損等三十餘人，皆誅死，天下以為冤。全忠聞之，不善也。其後急於九錫，宣徽北院使王殷者構璨等，言其有貳，故禮不至。玄暉懼，自往辨解。全忠怒罵曰：「爾與柳璨輩沮我，不由九錫，作天子不得邪？」璨懼，即脅哀帝曰：「人望歸元帥矣，陛下宜揖讓以授終。」璨請自行，進拜司空，為冊禮使，即日進道。及玄暉死，而全忠恚璨背己，貶登州刺史，俄除名為民，流崖州，尋斬之。臨刑悔咤曰：「負國賊柳璨，死宜矣！」弟瑀、瑊皆榜死。

玄暉者，少賤，不得其系著。事朱全忠為腹心。昭宗東遷，玄暉為樞密使。帝駐陜州，術家言星緯不常，且有大變，宜須冬幸洛。帝度全忠必篡，命衛官高瑰持帛詔賜王建，告以脅遷，且言：「全忠以兵二萬治洛陽，將盡去我左右，君宜與茂貞、克用、行密同盟，傳檄襄、魏、幽、鎮，使各以軍迎我還京師。」又詔全忠：「後方娠，須十月乃東。」全忠知帝有謀，遣寇彥卿趣迫。天子不得已，遂行。抵谷水，全忠盡殺左右黃門、內園小兒五百人，悉以汴兵為衛。初，全忠至鳳翔，侵邠州，節度使楊崇本降，質其家。崇本妻美，全忠與亂，故崇本怒。至是遣使者會克用、茂貞，南告趙匡凝及建，同舉兵問劫遷狀，全忠大懼。

帝自出關，畏不測，常默坐流涕。玄暉與張廷範內诇，必以告全忠。全忠恨帝無傳禪意，乃謀弒以絕人望，因令其屬李振諭玄暉。玄暉與龍武統軍朱友恭、氏叔琮夜選勇士百人叩行在，言有急奏，請見帝。宮門開，門留十士以守。至椒蘭院中，夫人裴貞一啟關，殺之，乃趨殿下。玄暉曰：「上安在？」昭儀季漸榮曰：「院使毋傷宅家，寧殺我！」士持劍入，帝聞，遽單衣走，環柱，遂弒之。漸榮以身蔽帝，亦死。復執後，後求哀。玄暉以全忠所弒者帝也，乃釋後。明日，宰相請對，日晏不出。玄暉矯遺詔，言帝夜與昭儀博，為貞一、漸榮所弒，出二人首。全忠自河中來朝，振曰：「晉文帝殺高貴鄉公，歸罪成濟。今宜誅友恭等，解天下謗。」全忠趨西內臨，對嗣天子自言弒逆非本謀，皆友恭等罪，因泣下，請討罪人。是時洛城旱，米鬥直錢六百，軍有掠糴者，都人怨，故因以悅眾，執友恭、叔琮斬之。全忠邀九錫，玄暉自持詔趨汴言之。還洛不淹日，全忠矯詔收付有司車裂之，貶為兇逆百姓，焚屍都門外。

廷範者，以優人為全忠所愛，扈東遷為禦營使，進金吾衛將軍、河南尹。全忠欲以為太常卿，宰相裴樞持不可，繇是樞罷去。柳璨希旨下詔，責中外不得妄言流品清濁，卒用廷範太常卿。會天子將郊，以為修樂縣使，又與蘇楷等駁昭宗謚。全忠恚九錫緩也，王殷譖其與璨等祀天祁延唐祚，及玄暉死、璨誅，即貶廷範萊州司戶參軍，軒於河南市。

叔琮亦汴州人，中和末隸感化軍，以騎士奮，性沈壯有膽力。從全忠擊黃巢陳、許間，名右諸將，得為親校。與時溥、朱宣戰，以多累表檢校尚書右仆射，為宿州刺史。攻趙匡凝於襄陽，不克。又與李克用戰洹水，遷曹州刺史。天復初，拔澤、潞，擊太原，授晉慈觀察使。全忠屯鳳翔，克用襲絳州，攻臨汾，叔琮以二壯士類沙陀者牧馬於原，與克用軍偕行，伺隙各禽一虜還。克用大驚，疑有伏，遂退屯蒲。會朱友寧以兵三萬來援，叔琮曰：「賊遁矣，無以立功。」乃潛師夜獵遊騎，殺數百，進破其壘，俘斬萬級，收馬三千，遂長驅取汾州，轉戰薄太原而還。遷檢校司空，再進為保大軍節度使。

全忠欲遷帝於洛，表為右龍武統軍。與弒帝，故全忠請貶白州司戶參軍，斬之。叔琮將死，呼曰：「朱溫賣我以取容天下，神理謂何？」

友恭者，本李彥威也。壽州人，客汴州。殖財任俠，全忠愛而子畜之。領長劍都，積功，表為檢校尚書左仆射。乾寧中，授汝州刺史，檢校司空。楊行密侵鄂州，友恭將兵萬餘援杜洪，至江州，還攻黃州，入之，獲行密將，俘斬萬計。又襲安州，殺守將。遷潁州刺史、感化軍節度留後。帝東遷，為左龍武統軍，貶崖州司戶參軍。臨刑曰：「溫殺我，當亦滅族！」又語張廷範曰：「公行及此」雲。

贊曰：木將壞，蟲實生之；國將亡，妖實產之。故三宰嘯兇牝奪辰，林甫將蕃黃屋奔，鬼質敗謀興元蹙，崔、柳倒持李宗覆。嗚呼，有國家者，可不戒哉！


Chinese text: This work was published before January 1, 1923, and is in the
public domain worldwide because the author died at least 100 years ago.
