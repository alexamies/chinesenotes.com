方技
李淳風　甄權　（許胤宗、張文仲）　袁天綱　（客師、張憬藏、乙弗私禮、金梁鳳、王遠知）　薛頤　（葉法善）　明崇儼　尚獻甫　嚴善思　杜生　張果　（邢和璞、師夜光、羅思遠）　姜撫　桑道茂

凡推步、卜、相、醫、巧，皆技也。能以技自顯地一世，亦悟之天，非積習致然。然士君子能之，則不迂，不泥，不矜，不神；小人能之，則迂而入諸拘礙，泥而弗通大方，矜以誇眾，神以誣人，故前聖不以為教，蓋吝之也。若李淳風諫太宗不濫誅，許胤宗不著方劑書，嚴譔諫不合乾陵，乃卓然有益於時者，茲可珍也。至遠知、果、撫等詭行紀怪，又技之下者焉。

李淳風，岐州雍人。父播，仕隋高唐尉，棄官為道士，號黃冠子，以論譔自見。淳風幼爽秀，通群書，明步天歷算。貞觀初，與傅仁均爭歷法，議者多附淳風，故以將仁郎直太史局。制渾得儀，詆摭前世失，著《法象書》七篇上之。擢承務郎，遷太常博士，改太史丞，與諸儒修書，遷為令。太宗得秘讖，言「唐中弱，有女武代王」。以問淳風，對曰：「其兆既成，已在宮中。又四十年而王，王而夷唐子孫且盡。」帝曰：「我求而殺之，奈何？」對曰：「天之所命，不可去也，而王者果不死，徒使疑似之戳淫及無辜。且陛下所親愛，四十年而老，老則仁，雖受終易姓，而不能絕唐。若殺之，復生壯者，多殺而逞，則陛下子孫無遺種矣！」帝采其言，止。

淳風於占候吉兇，若節契然，當世術家意有鬼神相之，非學習可致，終不能測也。以勞封昌樂縣男。奉詔與算博士梁述、助教王真儒等是正《五曹》、《孫子》等書，刊定註解，立於學官。撰《麟德歷》代《戊寅歷》，候者推最密。自秘閣郎中復為太史令，卒。所撰《典章文物志》、《乙巳占》等書傳於世。子該，孫仙宗，並擢太史令。

唐初言歷者惟傅仁均。仁均，滑州人，終太史令。

甄權，許州扶溝人。以母病，與弟立言究習方書，遂為高醫。仕隋為秘書省正字，稱疾免。魯州刺史庫狄嵚風痺不得挽弓，權使彀矢向堋立，鍼其肩隅，一進，曰：「可以射矣。」果如言。貞觀中，權已百歲，太宗幸其舍，視飲食，訪逮其術，擢朝散大夫，賜幾杖衣服。尋卒，年一百三歲。所撰《脈經》、《針方》、《明堂》等圖傳於時。

立言仕為太常丞。杜淹苦流腫，帝遣視，曰：「去此十日，午漏上，且死。」如之，有道人必腹懣煩彌二歲，診曰：「腹有蠱，誤食發而然。」令餌雄黃一劑，少選，吐一蛇如拇，無目，燒之有發氣，乃愈。

後以醫顯者，清漳宋俠、義興許胤宗、洛陽張文仲李虔縱、京兆韋慈藏。俠官朝散大夫，藥藏監。

胤宗仕陳為新蔡王外兵參軍。王太后病風不能言，脈沈難對，醫家告術窮。胤宗曰：「餌液不可進。」即以黃耆、防風煮湯數十斛，置床下，氣如霧，熏薄之，是夕語。擢義興太守。武德初，累進散騎侍郎。關中多骨蒸疾，轉相染，得者皆死，胤宗療視必愈。或勸其著書貽後世者，答曰：「醫特意耳，思慮精則得之。脈之候幽而難明，吾意所解，口莫能宣也。古之上醫，要在視脈，病乃可識。病與藥值，唯用一物攻之，氣純而愈速。今之人不善為脈，以情度病，多其物以幸有功，譬獵不知兔，廣絡原野，冀一人獲之，術亦疏矣。一藥偶得，它味相制，弗能專力，此難愈之驗也。脈之妙處不可傳，虛著方劑，終無益於世，此吾所以不著書也。」卒年七十餘。

文仲仕武後時，至尚藥奉禦。特進蘇良嗣方朝，疾作，仆廷中。文仲診曰：「憂憤而成，若脅痛者，殆未可救。」頃告脅痛。又曰：「及心則貽。」俄心痛而死。文仲論風與氣尤精。後集諸言方者與共著書，詔王方慶監之。文仲曰：「風狀百二十四，氣狀八十，治不以時，則死及之。惟頭風與上氣、足氣，藥可常禦。病風之人，春秋末月，可使洞利，乃不困劇，自餘須發則治，以時消息。」乃著《四時輕重術》凡十八種上之。

虔縱官侍禦醫，慈藏光祿卿。

袁天綱，益州成都人。仕隋為鹽官令。仕隨為鹽官令。在洛陽，與杜淹、王珪、韋挺遊，天綱謂淹曰：「公蘭臺、學堂全且博，將以文章顯。」謂珪「法令成，天地相臨，不十年官五品」；謂挺「面如虎，當以武處官」；「然三君久皆得譴，吾且見之」。淹以侍御史入天策為學士，珪太子中允，挺善隱太子，薦為左衛率。武德中，俱以事流雋州，見天綱，曰：「公等終且貴。杜位三品，難與言壽，王、韋亦三品，後於杜而壽過之，但晚節皆困。」見竇軌曰：「君伏犀貫玉枕，輔角完起，十年且顯，立功其在梁、益間邪！」軌後為益州行臺仆射，天綱復曰：「赤脈幹瞳，方語而浮赤入大宅，公為將必多殺，願自戒。」軌果坐事見召。天綱曰：「公毋憂，右輔澤而動，不久必還。」果還為都督。

貞觀初，太宗召見曰：「古有君平，朕今得爾，何如？」對曰：「彼不逢時，臣固勝之。」武後之幼，天綱見其母曰：「夫人法生貴子。」乃見二子元慶、元爽，曰：「官三品，保家主也。」見韓國夫人，曰：「此女貴而不利夫。」後最幼，姆抱以見，紿以男，天綱視其步與目，驚曰：「龍瞳鳳頸，極貴驗也；若為女，當作天子。」帝在九成宮，令視岑文本，曰：「學堂瑩夷，眉過目，故文章振天下。首生骨未成，自前而視，法三品。肉不稱骨，非壽兆也。」張行成、馬周見，曰：「馬君伏犀貫腦，背若有負，貴驗也。近古君臣相遇未有及公者。然面澤赤而耳無根，後骨不隆，壽不長也。張晚得官，終位宰相。」其術精類如此。高士廉曰：「君終作何官？」謝曰：「仆及夏四月，數既盡。」如期以火山令卒。

子客師，亦傳其術，為廩犧令。高宗置一鼠於奩，令術家射，皆曰鼠。客師獨曰：「強實鼠，然入則一，出則四。」發之，鼠生三子。嘗度江，叩舟而還，左右請故，曰：「舟中人鼻下氣皆墨，不可以濟。」俄有一男子，跛而負，直就舟，客師曰：「貴人在，吾可以濟。」江中風忽起，幾覆而免。跛男子乃婁師德也。

時有長社人張憬藏，持與天綱埒。太子詹事蔣儼有所問，答曰：「公厄在三尺土下，盡六年而貴，六十位蒲州刺史，無有祿矣。」儼使高麗，為莫離支所囚，居土室六年還。及為蒲州，歲如期，則召掾史、妻子，告當死，俄詔聽致仕。劉仁軌與鄉人靖賢請占，憬藏答曰：「劉公當五品而譴，終位冠人臣。」謂賢曰：「君法客死。」仁軌為尚書仆射。賢猥曰：「我三子皆富田宅，吾何客死？」俄喪三子，盡鬻田宅，寄死友家。魏元忠尚少，往見憬藏，問之，久不答，元忠怒曰：「窮通有命，何預君邪？」拂衣去。憬藏遽起曰：「君之相在怒時，位必卿相。」姚崇、李迥秀、杜景佺往從之遊，憬藏曰：「三人者皆宰相，然姚最貴。」郎中裴珪妻趙見之，憬藏曰：「夫人目修緩，法曰『豕視淫』，又曰『目有四白，五夫守宅』，夫人且得罪。」俄坐奸，沒入掖廷。裴光廷當國，憬藏以紙大署「臺」字投之，光廷曰：「吾既臺司矣，尚何事？」後三日，貶臺州刺史。

隋末又有高唐人乙弗弘禮，當煬帝居藩，召見，弘禮賀曰：「大王為萬乘主，所戒在德而已。」及即位，悉詔諸術家坊處之，使弘禮總攝。海內浸亂，帝曰：「而昔言朕既驗，然終當奈何？」弘禮逡巡，帝知之，乃曰：「不言，且死！」弘禮曰：「臣觀人臣相與陛下類者不長，然聖人不相，故臣不能知。」由是敕有司監視，毋得與外語。

薛大鼎坐事沒為奴，及貞觀時，有請於弘禮，答曰：「君，奴也，欲何事？」請解衣視之，弘禮指腰而下曰：「位方嶽。」

玄宗時有金梁鳳者，頗言人貴賤夭壽。裴冕為河西留後，梁鳳輒言：「不半歲兵起，君當以御史中丞除宰相。」又言：「一日向雒，一日向蜀，一日向朔方，此時公當國。」冕妖其言，絕之。俄而祿山反，冕以御史中丞召，因問三日，答曰：「雒日即滅，蜀日不能久，朔方日愈明。」肅宗即位，而冕遂相，薦於帝，拜都水使者。梁鳳謂呂諲曰：「君且輔政，須大怖乃得。」諲責驛史，之，史突入射諲，兩矢風中，走而免，明年知政事。李揆、盧允毀服紿謁，梁鳳不許，二人語以情，梁鳳曰：「李自舍人閱歲而相，盧不過郎官。」揆已相，擢允吏部郎中。

王遠知，系本瑯邪，後為揚州人。父曇選，為陳揚州刺史。母晝寢，夢鳳集其身，因有娠。浮屠寶誌謂曇選曰：「生子當為世方士。」

遠知少警敏，多通書傳，事陶弘景，傳其術，為道士。又從臧兢遊。陳後主聞其名，召入重陽殿，辯論超詣，甚見咨挹。隋煬帝為晉王，鎮揚州，使人介以邀見，少選發白，俄復鬢，帝懼，遣之。後幸涿郡，詔遠知見臨朔宮，帝執弟子禮，咨質仙事，詔京師作玉清玄壇以處之。及幸揚州，遠知謂帝不宜遠京國，不省。

高祖尚微，遠知密語天命。武德中，平王世充，秦王與房玄齡微服過之，遠知未識，迎語曰：「中有聖人，非王乎？」乃念以寶。遠知曰：「方為太平天子，願自愛。」太宗立，欲官之，苦辭。貞觀九年，詔潤州即茆山為觀，俾居之。璽詔曰：「省所奏，願還舊山，已別詔不違雅素，並敕立祠觀，以伸曩懷。未知先生早晚至江外，祠舍何當就功？令太史令薛頤等往宣朕意。」

遠知多怪言，詫其弟子潘師正曰：「吾少也有累，不得上天，今署少室伯，吾將行。」即沐浴，加冠衣，若寢者，遂卒。或言壽蓋百二十六歲雲。遺命子紹業曰：「爾年六十五見天子，七十見女君。」調露中，紹業表其言，高宗召見，嗟賞，追贈遠知太中大夫，謚升真先生。武後時復召見，皆如其年。又贈金紫光祿大夫。天授中改謚升玄。

薛頤者，滑州人。當隋大業時為道士，善天步律歷。武德初，追直秦王府，密語曰：「德星舍秦分，王當帝天下。」王表為太史丞，稍遷令。貞觀時，太宗將封泰山，彗星見，賾因言：「臣商天意，陛下未可東。」亦會大臣上議，帝遂罷。固丐為道士，帝為築觀九山，號曰：「紫府」，拜賾太中大夫，往居之。即祠建清臺，候辰次災祥以聞，所上與太史李淳風合。數歲卒。

高宗時，又有葉法善者，括州括蒼人。世為道士，傳陰陽、占繇、符架之術，能厭劾怪鬼。帝聞之，召詣京師，欲寵以官，不拜。留內齋場，禮賜殊縟。時帝悉召方士，化黃金治丹，法善上言：「丹不可遽就，徒費財與日，請核真偽。」帝許之，凡百餘人皆罷。嘗在東都淩空祠為壇以祭，都人悉往觀，有數十人自奔火中，眾大驚，救而免。法善笑曰：「此為魅所馮，吾以法攝之耳。」問而信，病亦皆已。其譎幻類若此。

歷高、中二宗朝五十年，往來山中，時時召入禁內。雅不喜浮屠法，常力詆毀，議者淺其好習，然發衛高，卒叵之測。睿宗立，或言陰有助力。無天中，拜鴻廬卿，員外置，封越國公，舍景龍觀，追贈其父歙州刺史，寵映當世。開元八年卒。或言生隋大業丙子，死庚子，蓋百七歲雲。玄宗下詔褒悼，贈越州都督。

明崇儼，洛州偃師人，梁國子祭酒山賓五世孫。少隨父恪令安喜，吏有能召鬼神者，盡傳其術。乾封初，應嶽牧舉，調黃安丞，以奇技自名。高宗召見，甚悅，擢冀王府文學。試為窟室，使宮人奏樂其中，召崇儼問：「何祥邪？為我止之。」崇儼書桃木為二符，剚室上，樂即止，曰：「向見怪龍，怖而止。」盛夏，帝思雪，崇儼坐頃取以進，自雲往陰山取之。四月，帝憶瓜，崇儼索百錢，須臾以瓜獻，曰：「得之緱氏老人圃中。」帝召老人問故，曰：「埋一瓜失之，土中得百錢。」

累遷正諫大夫。帝令入閣供奉，每謁見，陳時政，多托鬼神為言。至為武後作厭勝事，又言章懷太子不德。儀鳳四年，為盜所刺於東都，好事者為言：「崇儼役鬼勞苦，為鬼所殺。」而太后疑太子使客殺之，故贈侍中，謚曰莊，擢子珪為秘書郎。命御史中丞崔謐等雜治，誣服者甚眾。及太子廢，死狀乃明。

尚獻甫，衛州汲人，善占候。武後召見，由道士擢太史令，辭曰：「臣梗野，不可以事官長。」後改太史局為渾儀監，以獻甫為令，不隸秘書省。數問災異，又於上陽宮集術家撰《方域》等篇。長安二年，熒惑犯五諸侯，獻甫自陳：「五諸侯，太史位；臣命納音，金也；火，金之仇，臣且死。」後曰：「朕為卿厭之。」迂水衡都尉，謂曰：「水生金，卿無憂。」至秋卒，後嗟異，復以渾儀監為太史局云。

嚴善思名譔，同州朝邑人，以字行。父延，與河東裴玄證、隴西李貞蔡靜皆通儒術，該曉圖識。善思傳延業，褚遂良、上官儀等奇其能。高宗封泰山，舉銷聲幽藪科及第，調襄陽尉。居親喪，廬墓，因隱居十年。武後時擢監察御史，兼右拾遺內供奉，數言天下事。方酷吏構大獄，以善思為詳審使，平活八百餘人，原千餘姓。長壽中，按囚司刑寺，罷疑不實者百人。來俊臣等疾之，誣以罪，適交趾，五歲得還。是時李淳風死，候家皆不效，乃詔善思以著作佐郎兼太史令。聖歷二年，熒惑入輿鬼，後問其占，對曰：「大臣當之。」是年王及善卒。長安中，熒惑入月，鎮犯天關，善思曰：「法當亂臣伏罪，而有下謀上之象。」歲餘，張柬之等起兵誅二張。遷給事中。

後崩，將合葬乾陵，善思建言：「尊者先葬，卑者不得入。今啟乾陵，是以卑動尊，術家所忌。且玄關石門，冶金錮隙，非攻鑿不能開，神道幽靜，多所驚黷。若別攻隧以入其中，即往昔葬時神位前定，更且有害。曩營乾陵，國有大難，易姓建國二十餘年，今又營之，難且復生。合葬非古也，況事有不安，豈足循據？漢世皇后別起陵墓，魏、晉始合葬。漢積祀四百，魏、晉祚率不長，亦其驗也。今若更擇吉地，附近乾陵，取從葬之義。使神有知，無所不通；若其無知，合亦何益？山川精氣，上為列星。葬得其所，則神安而後嗣昌；失其宜，則神危而後嗣損。願割私愛，使社稷長久。」中宗不納。

神龍中，武後喪公除，太常請大習樂，供郊廟，詔未許。善思奏曰：「樂者氣化，所以感天地、調五行。漢、魏喪禮，以日易月，蓋三年不為禮，禮必壞，三年不為樂，樂必崩。禮，陰也；樂，陽也。樂崩陽伏，禮廢陰愆，故變以適時，孝道之大。安人神，公也；茹哀戚，私也。王者不以私害公，請如太常奏。」帝從之。遷禮部侍郎。表皇后擅政，為社稷憂，求汝州刺史。嘗語姚崇曰：「韋氏禍且塗地，相王所居有華蓋紫氣，必位九五，公善護之。」及睿宗立，崇以語聞，召拜右散騎常侍。

初，譙王重福徙均州，過汝，善思為刺史。及謀反，偽除禮部尚書。重福敗，坐關通論死，吏部尚書宋璟、戶部郎中李邕薄其罪，給事中韓思復固請，乃流靜州。始，善思為御史，中書舍人劉允濟為酷吏所陷，且死，善思力訟其冤，得免。戶部尚書王本立見之，曰：「祁奚之救叔向，嚴公有之。」後見允濟，語未嘗及之。思復之解善思也，亦不自德，時稱長者之報。後遇赦還。開元十六年卒。子向，乾元中為鳳翔尹，三世皆年八十五雲。

杜生者，許州人。善《易》占。有亡奴者問所從追，戒曰：「自此行，逢使者，懇丐其鞭。若不可，則以情告。」其人果值使者於道，如生語，使者異之，曰：「去鞭，吾無以進馬，可折道傍葼代之。」乃往折葼，見亡奴伏其下，獲之。它日又有亡奴者，生戒持錢五百伺於道，見進鷂使者，可市其一，必得奴。俄而使至，其人以情告，使者以一與之，忽飛集灌莽上，往取之而得亡奴。眾以為神。

時有浮屠泓者，黃州人。與天官侍郎張敬之善。敬之以武後在位，常指所服示子冠宗曰：「莽朝服耳。」俄冠宗以父應入三品，詣有司言狀。泓忽曰：「君無煩求三品也。」敬之大驚，已而知出冠宗意。敬之弟訥之疾殆，泓曰：「公弟當位三品，不足憂也。」已而愈。嘗為燕國公張說市宅，戒曰：「無穿東北，王隅也！」它日見說曰：「宅氣索然，云何？」與說共視，土隅有三坎丈餘，泓驚曰：「公富貴一世而已，諸子將不終。」說懼，將平之，泓曰：「客土無氣，與地脈不連，譬身瘡痏補它肉，無益也。」說子皆汙賊死斥云。

張果者，晦鄉里世系以自神，隱中條山，往來汾、晉間，世傳數百歲人。武後時，遣使召之，即死，後人復見居恒州山中。

開元二十一年，刺史韋濟以聞。玄宗令通事舍人裴晤往迎，見晤輒氣絕仆，久乃蘇。晤不敢逼，馳白狀。帝更遣中書舍人徐嶠賫璽書邀禮，乃至東都，舍集賢院，肩輿入宮。帝親問治道神仙事，語秘不傳。果善息氣，能累日不食，數禦美酒。嘗云：「我生堯丙子歲，位侍中。」其貌實年六七十。時有邢和璞者，善知人夭壽。師夜光者，善視鬼。帝令和璞推果生死，懵然莫知其端。帝召果密坐，使夜光視之，不見果所住。

帝謂高力士曰：「吾聞飲堇無苦者，奇士也。」時天寒，因取以飲果，三進，頹然曰：「非佳酒也。」乃寢。頃視齒燋縮，顧左右取鐵如意擊墮之，藏帶中，更出藥傅其斷，良久，齒已生，粲然駢絜。帝益神之。欲以玉真公主降果，未言也。果忽謂秘書少監王迥質、太常少卿蕭華曰：「諺謂娶婦得公主，平地生公府，可畏也。」二人怪語不倫。俄有使至，傳詔曰：「玉真公主欲降先生。」果笑，固不奉詔。有詔圖形集賢院，懇辭還山，詔可。擢銀青光祿大夫，號通玄先生，賜帛三百匹，給扶侍二人。至恒山蒲吾縣，未幾卒，或言屍解。帝為立棲霞觀其所。

夜光者，薊州人，少為浮屠。至長安，因九仙公主得召見溫泉，帝奇其辯，賜冠帶，授四門博士，賜緋衣、銀魚、金繒千數，得侍左右如幸臣。和璞喜黃老，作《潁陽書》，世傳之。

天寶中，有孫甑生者，以技聞，能使石自鬥，草為人騎馳走。楊貴妃喜觀之，數召入宮中。

又有羅思遠，能自隱。帝學，不肯盡其術，試自隱，常餘衣帶，及思遠共試，則驗。厚錫金帛，然卒不得。帝怒，裹以襆，壓殺之。數日，有中使者自蜀還，逢思遠駕而西，笑曰：「上為戲何虐也！」

姜撫，宋州人。自言通仙人不死術，隱居不出。開元末，太常卿韋縚祭名山，因訪隱民，還白撫已數百歲。召至東都，舍集賢院。因言：「服常春藤，使白髮還鬢，則長生可致。藤生太湖最良，終南往往有之，不及也。」帝遣使者至太湖，多取以賜中朝老臣。因詔天下，使自求之。宰相裴耀卿奉觴上千萬歲壽，帝悅，禦花萼棲宴群臣，出藤百奩，遍賜之。擢撫銀青光祿大夫，號沖和先生。撫又言：「終南山有旱藕，餌之延年。」狀類葛粉，帝作湯餅賜大臣。右驍衛將軍甘守誠能銘藥石，曰：「常春者，千歲藟也。旱藕，杜蒙也。方家久不用，撫易名以神之。民間以酒漬藤，飲者多暴死。」乃止。撫內慚悸，請求藥牢山，遂逃去。

桑道茂者，寒人，失其系望。善太一遁甲術。乾元初，官軍圍安慶緒於相州，勢危甚，道茂在圍中，密語人曰：「三月壬申西師潰。」至期，九節度兵皆敗。後召待詔翰林。建中初，上言：「國家不出三年有厄會，奉天有王氣，宜高坦堞，為王者居，使可容萬乘者。」德宗素驗其數，詔京兆尹嚴郢發眾數千及神策兵城之。時盛夏趣功，人莫知其故。及朱泚反，帝蒙難奉天，賴以濟。

李晟為右金吾大將軍，道茂賫一縑見晟，再拜曰：「公貴盛無比，然我命在公手，能見赦否？」晟大驚，不領其言。道茂出懷中一書，自具姓名，署其左曰：「為賊逼脅。」固請晟判，晟笑曰：「欲我何語？」道茂曰：「弟言準狀赦之。」晟勉從。已又以縑願易晟衫，請題衿膺曰：「它日為信。」再拜去。道茂果汙朱泚偽官。晟收長安，與逆徒縛旗下，將就刑，出晟衫及書以示。晟為奏，原其死。

是時藩鎮擅地無寧時，道茂曰：「年號元和，寇盜翦滅矣。」至憲宗乃驗。道茂居有二伯甚茂，曰：「人居而木蕃者去之，木盛則土衰，土衰則人病。」乃以鐵數十鈞埋其下，復曰：「後有發其地而死者。」大和中，溫造居之，發藏鐵而造死。杜佑與楊炎善。盧杞疾之，佑懼，以問道茂，答曰：「君歲中補外，則福壽叵涯矣。」俄拜饒州刺史，後終司徒。李泌病，道茂署於紙曰：「厄三月二日就饗，國與家吉而身危。」會中和日，泌雖篤，強入。德宗見泌不能步，詔歸第，卒。是日北軍謀亂，仗士禽斬之。李鵬為盛唐令，道茂曰：「君位止此，而冢息位宰相，次息亦大鎮，子孫百世。」鵬卒，後石至宰相，福歷七鎮，諸孫通顯云。


Chinese text: This work was published before January 1, 1923, and is in the
public domain worldwide because the author died at least 100 years ago.
