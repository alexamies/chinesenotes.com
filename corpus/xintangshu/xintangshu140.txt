崔苗二裴呂
目录
1	崔圓
2	苗晉卿
3	裴冕
4	裴遵慶
4.1	裴向
4.1.1	裴樞
5	呂諲
崔圓
崔圓，字有裕，貝州武城人，後魏尚書左仆射亮八世孫。少孤貧，志向卓邁，喜學兵家。開元中，詔舉遺逸，以鈐謀對策甲科，歷京兆府參軍，尹蕭炅薦之，遷會昌丞。楊國忠遙領劍南節度，引圓為左司馬，知留後。玄宗西出，次撫風，遷御史中丞、劍南節度副大使。圓銳功名，初聞難，刺國忠意，乃治城浚隍，列館宇，儲什具。帝次河池，圓疏具陳「蜀土腴穀羨，儲供易辦」。帝省書泣下曰：「世亂識忠臣。」即日拜中書侍郎、同中書門下平章事，仍兼劍南節度使。天子至，朝廷百司殿宇帷幔皆具，益嗟賞之。肅宗立，命與房琯、韋見素赴行在所，帝為製遺愛碑於蜀以寵之。

至德二載，遷中書令，封趙國公，實封戶五百。乾元元年，罷為太子少師，留守東都。於是上皇所置宰相無在者。王師之敗相州也，軍所過，皆縱剽，圓懼，委東都，奔襄陽，詔削階、封。尋召拜濟王傅。李光弼表為懷州刺史，改汾州，以治行稱。徙淮南節度使，在鎮六年，請朝京師，吏民乞留，詔檢校尚書右仆射，還之。久乃檢校左仆射，入知省事。大歷中卒，年六十四，贈太子太師，謚曰昭襄。

苗晉卿
苗晉卿，字元輔，潞州壺關人，世以儒素稱。擢進士第，調為修武尉，累進吏部郎中、中書舍人，知吏部選事。選人訴索好官，厲言倨色紛於前，晉卿與相對，終日無慍顏。久之，進侍郎，積寬縱，而吏下因緣作奸。方時承平，選常萬人，李林甫為尚書，專國政，以銓事委晉卿及宋遙，然歲命它官同較書判，核才實。天寶二年，判入等者凡六十四人，分甲、乙、丙三科，以張奭為第一。奭，御史中丞倚之子，倚新得幸於帝，晉卿欲附之，奭本無學，故議者囂然不平。安祿山因間言之，帝為禦花萼樓覆實，中裁十一二，奭持紙終日，筆不下，人謂之「曳白」。帝大怒，貶倚淮陽太守，遙武當太守，晉卿安康太守。明年，徙魏郡，即充河北采訪使。居三年，政化大行。嘗入計，謁歸壺關，望縣門輒步，吏諫止，晉卿以「公門當下，況父母邦乎」？郡太守迎犒，使所屬令行酒，酒至，必立飲白釂，侍老有獻，降西階拜而飲，時美其恭。改河東郡，兼河東采訪使。徙撫風郡，封高平縣男。遷工部尚書、東都留守。召為憲部，兼左丞。安祿山反，竇廷芝棄陜郡不守，楊國忠本忌其有望，即奏「東道賊沖，非大臣不可鎮遏」，授陜郡太守、陜虢防禦使，晉卿見帝，以老辭，忤旨，聽致仕於家。車駕入蜀，搢紳多陷賊，晉卿間道走金州。

肅宗至扶風，召赴行在，拜左相。平京師，封韓國公，食五百戶，改侍中。既而乞骸骨，罷為太子太傅。未幾，復拜侍中。玄宗崩，肅宗疾甚，詔晉卿攝冢宰，固讓曰：「大行遺詔，皇帝三日聽政，稽祖宗故事，則無冢宰之文，奉遺詔則宜聽朝。惟陛下順變以幸萬國。」帝不聽。後數日，代宗立，復詔攝冢宰，固辭乃免。時年老蹇甚，乞間日入政事堂，帝優之，聽入閤不趨，為禦小延英召對。宰相對小延英，自晉卿始。吐蕃犯京師，晉卿以病臥家，賊輿致脅之，噤不肯語，賊不敢害。帝還，拜太保，罷政事。永泰初薨，年八十一，贈太師，京兆少尹護喪，謚曰懿獻，元載未顯時，為晉卿所遇，載方相，故諷有司改謚文貞。

晉卿寬厚，所至以惠化稱。魏人為營生祠，立石頌美。再秉政，出入七年，小心謹畏，不甚斥是非得失，故能安保寵名。然練達事體，百官簿最，一省無遺，議者比漢胡廣。肅宗欲以李輔國為常侍，奏曰：「常侍近密，非賢不可居，豈宜任等輩？」罷之。朝廷欲論陳希烈等死，晉卿曰：「陛下得張通儒、安守忠、孫孝哲等，何以加罪？」帝不從。俄而史思明亂，持是以誘眾。嘗自為父碑文，有鵲巢碑上。賊入上黨，焚蕩略盡，而苗氏松槚獨無傷。大歷七年，配享肅宗廟廷。

十子：發、丕、堅、粲、垂、向、呂、稷、望、咸。

粲，德宗時官至郎中，陸贄欲進粲官，帝不許，曰：「晉卿往攝政，有不臣之言。又名其子，皆與帝王同，粲等宜與外官。」贄奏：「王者爵人必於朝，刑人必於市，言與眾共之。獎而不言其善，斯謂曲貸；罰而不書其惡，斯謂中傷。曲貸，則授受不明，而私幸之門啟；中傷，則枉直無辨，而讒間之道行。可不慎哉！若陛下以晉卿奸邪，粲等應坐，則當公議其罪；若知見誣，亦宜擢粲等以示天下。且晉卿起文儒，致位臺輔，謙柔敦厚，為三朝所推，安肯為族滅計？雖甚狂險猶不為之，況老臣乎？」帝然之，而粲官終不顯。

裴冕
裴冕，字章甫，河中河東人，本冠族仕家，以蔭再調渭南尉。王鉷為京畿采訪使，表署判官，歷殿中侍御史。冕少學術，然明銳，果於事，眾呈稱職，鉷雅任之。及鉷得罪，有詔廷辨，冕位甚下，而抗言其誣。鉷死，李林甫方用事，僚屬懼，皆引去，獨冕為斂葬，由是浸知名。河西節度使哥舒翰辟行軍司馬。

玄宗入蜀，詔皇太子為天下兵馬元帥，拜冕御史中丞兼左庶子副之。初，冕在河西，方召還，而道遇太子平涼，遂從至靈武，與杜鴻漸、崔漪同辭進曰：「主上厭於勤，且南狩蜀，宗社神器，要須有歸。今天意人事，屬在殿下，宜正位號。有如逡巡，失億兆心，則大事去矣。」太子曰：「我平寇逆，奉迎乘輿還京師，退居涼貳，以侍膳左右，豈不樂哉！公等何言之過！」對曰：「殿下居東宮二十年，今多難啟聖，以安社稷，而所從將士皆關輔人，日夜思歸，大眾一騷，不可復集，不如因而撫之，以就大功。臣等昧死請。」太子固讓，凡五請，卒見聽。太子即位，進冕中書侍郎、同中書門下平章事。乃建言賣官、度僧道士，收貲濟軍興。時取償既賤，眾不為宜。

肅宗至鳳翔，罷冕政事，拜尚書右僕射。兩京平，封冀國公，實封五百戶，出為劍南西川節度使。復為右僕射，待制集賢院。俄充山陵使。於是，中書舍人劉烜為李輔國所昵，冕表為判官。烜抵法，坐降施州刺史，徙澧州。

大歷中，郭子儀言於代宗曰：「冕首佐先帝，馳驅靈武，有社稷勛，程元振忌其賢，遂加誣構，海內冤之。陛下宜還冕於朝，復俾輔相，必能致治成化。」時元載秉政，冕早所甄引，載德之，又貪其衰瘵，且下己，遂拜左僕射、同中書門下平章事。入見，拜不能興，載自扶之，代為贊謝。俄兼河南江淮副元帥、東都留守。不逾月卒，有詔贈太尉。

冕以忠勤自將，然不知宰相大體。性豪侈，既素貴，輿服食飲皆光麗珍豐，櫪馬直數百金者常十數，每廣會賓客，不能名其饌，自製巾子工甚，人爭效之，號「僕射巾」。領使既眾，吏白俸簿月二千緡，冕顧視，喜見顏間，世訾其嗜利云。始，肅宗廟惟苗晉卿配享，冕卒後二十餘年，有蘇正元者奏言：「肅宗為元帥時，師才一旅，冕於草創中，甄大義以勸進，收募驍勇幾十餘萬。既逾月，房琯來；又一年，而晉卿至。今晉卿從祀，而冕乃不與。」有詔冕配享肅宗廟。

裴遵慶
裴遵慶，字少良，絳州聞喜人。幼強學，該綜圖傳，外晦內明，不幹當世。年既長，始以仕家推蔭為興寧陵丞，調大理丞。邊將蕭克濟督役苛暴，役者有醜言，有司以大逆論，遵慶曰：「財不足聚人，力不足加眾，焉能反？」由是全救數十族。頻擢吏部員外郎，判南曹。天寶時，選者歲萬計，遵慶性強敏，視簿牒，詳而不苛，世稱吏事第一。肅宗時，為吏部侍郎。蕭華輔政，屢薦之，拜黃門侍郎、同中書門下平章事。代宗初，仆固懷恩反，帝以遵慶忠厚大臣，故奉詔宣慰，懷恩聽命將入朝，既而為其將范志誠沮止。時帝在陜，遵慶脫身赴行在。帝還，遷太子少傅。罷為集賢院待制，改吏部尚書，以尚書右僕射復知選事，朝廷優其老，聽就第註官，時以為榮。

嘗有族子病狂易，告以謀反，帝識其謬，置不問。性惇正，老而彌謹。每薦賢，有來謝者，以為恥。諫而見從，即內益畏。雖親近，但記其削稿疏數，而莫知所言。大歷十年薨，年九十餘。初為郎時，著《王政記》，述今古治體，識者知其有公輔器云。子向。

裴向
向字傃仁，以蔭得調。建中初，李紓為同州刺史，奏署判官。李懷光叛河中，使其將趙貴先築壘於同州，紓奔奉天，而向領州務。貴先脅吏督役，不及期，將斬以徇，民皆駭散，向獨詣貴先壘開諭之，貴先乃降。同州不陷，向力也。累為櫟陽、渭南令，奏課皆第一，擢戶部員外郎。德宗末，方鎮之副，多自選於朝，以待有變，次授之，故向以選為太原少尹、行軍司馬，歷陜虢觀察使，以吏部尚書致仕。向能以學行持門戶，內外親屬百餘口，祿俸必均，世稱其孝睦。卒年八十，贈太子少保。子寅，官累御史大夫。寅子樞。

裴樞
樞字紀聖，咸通中，第進士。杜審權鎮河中，奏署幕府，再遷藍田尉。宰相王鐸知之，遂直弘文館。鐸罷，樞久不調。從僖宗入蜀，擢殿中侍御史。中和初，鐸為都統，表署鄭滑掌書記。龍紀初，進給事中，改京兆尹。與孔緯厚善，緯以罪貶，故樞改右庶子，出為歙州刺史。遷右散騎常侍，為汴州宣諭使。

樞素與朱全忠相結納，故全忠聽命，修貢獻不絕。昭宗悅，遷兵部侍郎。時崔胤亦倚全忠專朝柄，因與樞善。俄以戶部侍郎同中書門下平章事。帝在鳳翔，貶胤官，樞亦罷為工部尚書。已還宮，拜檢校尚書右仆射、同平章事。出為清海節度使。全忠言樞有經世才，不宜棄外，復拜門下侍郎平章事，監修國史。累進右僕射、諸道鹽鐵轉運使。哀帝嗣位，柳璨方用事，全忠以牙將張廷範為太常卿，樞以為廷範勛臣，自宜任方鎮，何用為卿，恐非王意，持不下。全忠怒謂賓佐曰：「吾常器樞不浮薄，今乃爾。」璨聞，即罷樞政事，拜左僕射。俄貶登州刺史，又貶瀧州司戶參軍。至滑州，全忠遣人殺之白馬驛，投屍於河，年六十五。初，全忠佐吏李振曰：「此等自謂清流，宜投諸訶，永為濁流。」全忠笑而許之。

呂諲
呂諲，河中河東人。少力於學，志行整飭。孤貧不自業，裏人程氏財雄於鄉，以女妻諲，亦以諲才不久困，厚分貲贍濟所欲，故稱譽日廣。開元末，入京師，第進士，調寧陵尉，采訪使韋陟署為支使。哥舒翰節度河西，表支度判官。歷太子通事舍人。性靜慎，勤總吏職，諸僚或出遊，諲獨頹然據案，鉤視簿最，翰益親之。累兼殿中侍御史。翰敗潼關，諲西趨靈武，由中人尉薦，肅宗才之，拜御史中丞，所陳事無不順納。從至鳳翔，遷武部侍郎。

帝復兩京，詔盡系群臣之汙賊者，以御史中丞崔器、憲部侍郎韓擇木、大理卿嚴向為三司使處其罪，又詔御史大夫李峴及諲領使。諲於權宜知大體不及峴，而援律傅經過之，當時憚其持法，然以峴故，多所平反。

乾元二年，九節度兵敗，帝憂之。擢諲同中書門下平章事，知門下省，翌日，復以李峴、李揆、第五琦為宰相，而苗晉卿、王玙罷。會母喪解，三月復召知門下省事，兼判度支，還執政。累封須昌縣伯，遷黃門侍郎。上元初，加同中書門下三品，當賜門戟，或勸諲以兇服受吉賜不宜，諲釋缞拜賜，人譏其失禮。

諲引妻之父楚賓為衛尉少卿，楚賓子震為郎官。中人馬尚言者，素匿於諲，為人求官，諲奏為藍田尉。事覺，帝怒，命敬羽窮治，殺尚言，以其肉賜從官，罷諲為太子賓客。數月，拜荊州長史、澧朗峽忠等五州節度使。諲始建請荊州置南都，詔可。於是更號江陵府，以諲為尹，置永平軍萬人，遏吳、蜀之沖，以湖南之嶽、潭、郴、道、邵、連，黔中之涪凡七州，隸其道。初，荊州長史張惟一以衡州蠻酋陳希昂為司馬，督家兵千人自防，惟一親將牟遂金與相忤，希昂率兵至惟一所捕之，惟一懼，斬其首以謝，悉以遂金兵屬之，乃退，自是政一出希昂，後入朝，遷常州刺史，過江陵入謁，諲伏甲擊殺之，誅黨偶數十人，積屍府門，內外震服。

妖人申泰芝用左道事李輔國，擢諫議大夫，置軍邵、道二州間，以泰芝總之，納群蠻金，賞以緋紫，出褚中詔書賜衣示之，群蠻怵於賞，而財不足，更為剽掠，吏不敢制。潭州刺史龐承鼎疾其奸，因泰芝過潭，縛付吏，劾贓鉅萬，得左道讖記，並奏之。輔國矯追泰芝還京，既召見，反譖承鼎陷不辜，詔諲按罪。諲使判官嚴郢具獄，暴泰芝惡。帝不省，賜承鼎死，流郢建州。後泰芝終以贓徙死，承鼎追原其誣。

諲為治，不急細務，決大事剛果不撓。始在河西，悉知諸將能否，及為尹，奏取材者數十人總牙兵，故威惠兩行。諲之相，與李揆不平，既斥，乃用善治聞。揆恐帝復用，即妄奏置軍湖南非便，又陰遣人刺諲過失。諲上疏訟其事，帝怒，逐揆出之，顯條其罪。諲苦羸疾，卒，年五十一，贈吏部尚書。

諲在朝不稱任職相，及為荊州，號令明，賦斂均一。其治尚威信，故軍士用命，闔境無盜賊，民歌詠之。自至德以來，處方面數十人，諲最有名。荊人生構房祠，及歿，吏裒錢十萬徙祠府西。始，諲知杜鴻漸、元載才，薦於朝，後皆為宰相。

永泰中，嚴郢以故吏請謚有司，博士獨孤及謚曰「肅」，郢以故事宰相謚皆二名，請益曰「忠肅」。及執奏，謂：「謚在義美惡，不在多名。文王伐崇，周公殺三監、淮夷，重耳一戰而霸，而謚曰文。冀缺之恪，寧俞之忠，隨會不忘其君，而謚曰武。故知稱其大、略其細也。且二名謚，非古也。漢興，蕭何、張良、霍去病、霍光以文武大略，佐漢致太平，一名不盡其善，乃有文終、文成、景桓、宣成之謚。唐興，參用漢制，魏徵以王道佐時近『文』，愛君忘身近『貞』，二者並優，廢一莫可，故曰文貞。蕭瑀端直近『貞』，性多猜近『褊』，言『褊』則失『貞』，稱『貞』則遺『褊』，故曰貞褊。蓋有為為之也。若跡無異稱，則易以一字。故杜如晦曰成，封德彜曰明，王珪曰懿，陳叔達曰忠，溫彥博曰恭，岑文本曰憲，韋世源曰昭，皆當時赫赫居宰相位者，謚不過一名。而言故事宰相必以二名，固所未聞。宜如前謚。」遂不改。

贊曰：孔子稱才難。然人之才有限，不得皆善。觀圓之銳，而失守出奔；晉卿雅厚，而少風采臧否；冕明強，嗜利不知大體；諲輔政，功名不及治郡。然各以所長顯於時。故聖人使人也器之，不窮所不能而後為治也。遵慶寡疵，中人之賢與。


Chinese text: This work was published before January 1, 1923, and is in the
public domain worldwide because the author died at least 100 years ago.
