宗室宰相

目录
1	李適之
2	李峴
3	李勉
4	李夷簡
5	李程
5.1	李廓
6	李石
6.1	李福
7	李回
李適之
李適之，恒山湣王孫也，始名昌。神龍初，擢左衛郎將。開元中，遷累通州刺史，以辦治聞。按察使韓朝宗言諸朝，擢秦州都督。徙陜州刺史、河南尹。其政不苛細，為下所便。玄宗患谷、洛歲暴耗徭力，詔適之以禁錢作三大防，曰上陽、積翠、月陂，自是水不能患。刻石著功，詔永王璘書，皇太子瑛署額。進御史大夫。二十七年，兼幽州長史，知節度事。適之以祖被廢，而父象見逐武后時，葬有闕，至是丐陪瘞昭陵闕中，詔可。褒冊典物，焜照都邑，行道為咨嘆。遷刑部尚書。適之喜賓客，飲酒至鬥餘不亂。夜宴娛，晝決事，案無留辭。

天寶元年，代牛仙客為左相，累封清和縣公。嘗與李林甫爭權不協，林甫陰賊，即好謂適之曰：「華山生金，采之可以富國，顧上未之知。」適之性疏，信其言，他日從容為帝道之。帝喜以問林甫，對曰：「臣知之舊矣，顧華山陛下本命，王氣之舍，不可以穿治，故不敢聞。」帝以林甫為愛己，而薄適之不親。於是，皇甫惟明、韋堅、裴寬、韓朝宗皆適之厚善，悉為林甫所構得罪。適之懼不自安，乃上宰政求散職，以太子少保罷，欣然自以為免禍。俄坐韋堅累，貶宜春太守。會御史羅希奭陰被詔殺堅等貶所，州且震恐，及過宜春，適之懼，仰藥自殺。

李峴
李峴，吳王恪孫也。折節下士，長吏治。天寶時，累遷京兆尹。玄宗歲幸溫湯，甸內巧供億以媚上，峴獨無所獻，帝異之。楊國忠使客騫昂、何盈擿安祿山陰事，諷京兆捕其第，得安岱、李方來等與祿山反狀，縊殺之。祿山怒，上書自言，帝懼變，出峴為零陵太守。峴為政得人心，時京師米翔貴，百姓乃相與謠曰：「欲粟賤，追李峴。」尋徙長沙。永王為江陵大都督，假峴為長史。至德初，肅宗召之，拜扶風太守，兼御史大夫。明年，擢京兆尹，封梁國公。

乾元二年，以中書侍郎同中書門下平章事。於是呂諲、李揆、第五琦同輔政，而峴位望最舊，事多獨決，諲等不平。李輔國用權，制詔或不出中書，百司莫敢覆。峴頓首帝前，極言其惡，帝悟，稍加檢制，輔國由是讓行軍司馬，然深銜峴。鳳翔七馬坊押官盜掠人，天興令謝夷甫殺之。輔國諷其妻使訴枉，詔監察御史孫鎣鞫之，直夷甫。其妻又訴，詔御史中丞崔伯陽、刑部侍郎李曄、大理卿權獻為三司訊之，無異辭。妻不承，輔國助之，乃令侍御史毛若虛覆按。若虛委罪夷甫，言御史用法不端，伯陽怒，欲質讓，若虛馳入自歸帝，帝留若虛簾中，頃，伯陽等至，劾若虛傅中人失有罪，帝怒叱之，貶伯陽高要尉、權獻杜陽尉，逐李曄嶺南，流鎣播州。峴謂責太重，入言於帝曰：「若虛希旨用刑，亂國法。陛下信為重輕，示無御史臺。」帝怒，李揆不敢爭，乃出峴為蜀州刺史。時右散騎常侍韓擇木入對，帝曰：「峴欲專權耶？乃雲任毛若虛示無御史臺。朕今出之，尚恨法太寬。」擇木曰：「峴言直，不敢專權。陛下寬之，祗益盛德耳。」

代宗立，改荊南節度，知江淮選補使。入為禮部尚書兼宗正卿。乘輿在陜，由商山走帝所。還京，拜門下侍郎、同中書門下平章事。故事，政事堂不接客。自元載為相，中人傳詔者引升堂，置榻待之。峴至，即敕吏撤榻。又奏常參官舉才任諫官、憲官者，無限員。不逾月，為要近譖短，遂失恩，罷為太子詹事。遷吏部尚書，復知江淮選，改檢校兵部尚書兼衢州刺史。卒，年五十八。

初，東京平，陳希烈等數百人待罪，議者將悉抵死，帝意亦欲懲天下，故崔器等附致深文。峴時為三司，獨曰：「法有首有從，情有重有輕，若一切論死，非陛下與天下惟新意。且羯胡亂常，誰不淩汙，衣冠奔亡，各顧其生，可盡責邪？陛下之新戚勛舊子若孫，一日皆血鐵砧，尚為仁恕哉？《書》稱『殲厥渠魁，脅從罔治』。況河北殘孽劫服官吏，其人尚多，今不開自新之路而盡誅之，是堅叛者心，使為賊致死。困獸猶鬥，況數萬人乎？」於是，器與呂諲皆齪齪文吏，操常議，不及大體，尚騰頰固爭，數日乃見聽。衣冠蒙更生，賊亦不能使人歸怨天子，峴力也。

峴兄亙、嶧。亙從上皇，峴翊戴肅宗，以勛力相高，同時為御史大夫，俱判臺事，又合制封公，而嶧為戶部侍郎、銀青光祿大夫，同居長興裏第，門列三戟。

李勉
李勉，字玄卿，鄭惠王元懿曾孫。父擇言，累為州刺史，封安德郡公，以吏治稱。張嘉貞為益州都督，性簡貴，接部刺史倨甚，擇言守漢州，獨引同榻坐，講繹政事，名重當時。

勉少喜學，內沈雅，外清整。始調開封尉，汴州水陸一都會，俗厖錯，號難治，勉摧奸決隱為有名。從肅宗於靈武，擢監察御史。時武臣崛興，無法度，大將管崇嗣背闕坐，笑語嘩縱，勉劾不恭，帝嘆曰：「吾有勉，乃知朝廷之尊！」遷司膳員外郎。關東獻俘百，將即死，有嘆者，勉過問，曰：「被脅而官，非敢反。」勉入見帝曰：「寇亂之汙半天下，其欲澡心自歸無繇。如盡殺之，是驅以助賊也。」帝馳騎完宥，後歸者日至。

累為河東王思禮、朔方河東都統李國貞行軍司馬，進梁州刺史。勉假王晬南鄭令，晬為權幸所誣，詔誅之。勉曰：「方藉牧宰為人父母，豈以讒殺郎吏乎？」即拘晬，為請得免。晬後以推擇為龍門令，果有名。

羌、渾、奴剌寇州，勉不能守，召為大理少卿。然天子素重其正，擢太常少卿，欲遂柄用。而李輔國諷使下己，勉不肯，乃出為汾州刺史。歷河南尹，徙江西觀察使。厲兵睦鄰，平賊屯。部人父病，為蠱求厭者，以木偶署勉名埋之，掘治驗服，勉曰：「是為其父，則孝也。」縱不誅。入為京兆尹兼御史大夫。魚朝恩領國子監，威寵震赫，前尹黎幹諂事之，須其入，敕吏治數百人具以餉。至是吏請，勉不從，曰：「吾候太學，彼當見享，軍容幸過府，則脩具。」朝恩銜之，亦不復至太學。

尋拜嶺南節度使。番禺賊馮崇道、桂叛將朱濟時等負險為亂，殘十餘州，勉遣將李觀率容州刺史王翃討斬之，五嶺平。西南夷舶歲至才四五，譏視苛謹。勉既廉潔，又不暴征，明年至者乃四十餘柁。居官久，未嘗抆飾器用車服。後召歸，至石門，盡搜家人所蓄犀珍投江中。時人謂可繼宋璟、盧奐、李朝隱；部人叩闕請立碑頌德，代宗許之。進工部尚書，封汧國公。

滑亳節度使令狐彰且死，表勉為代，從之。勉居鎮且八年，以舊德方重，不威而治，東諸帥暴桀者皆尊憚之。田神玉死，詔勉節度汴宋，未行，汴將李靈耀反，魏將田悅以兵來，叩汴而屯，勉與李忠臣、馬燧合討之。淮西軍據汴北，河陽軍壁其東，大將杜如江、尹伯良與悅戰匡城，不勝。徙壘與靈耀合，忠臣將軍李重倩夜攻其營，與河陽軍合噪，賊不陣潰，悅走河北，靈耀奔韋城，為如江所禽，勉縛以獻，斬闕下。既而忠臣專汴，故勉還滑臺。明年，忠臣為麾下所逐，復詔勉移治汴。德宗立，就加同中書門下平章事。俄為汴宋、滑亳、河陽等道都統。

建中四年，李希烈圍襄城，詔勉出兵救之，帝又遣神策將劉德信以兵三千援接。勉奏言：「賊以精兵攻襄城，而許必虛，令兵直搗許，則襄圍解。」不待報，使其將唐漢臣與德信襲許，未至數十里，有詔詰讓，二將懼而還，次扈澗，不設備，為賊所乘，殺傷什五，輜械盡亡。漢臣走汴，德信走汝。勉懼東都危，復遣兵四千往戍，賊斷其後不得歸。於是希烈自將攻勉，勉氣索，嬰守累月，援莫至，裒兵萬人潰圍出，東保睢陽。

興元元年，勉固讓都統，以檢校司徒平章事召。既見帝，素服待罪，詔不許，勉內愧，取充位而已，不敢有所與。貞元初，帝起盧杞為刺史，袁高還詔不得下。帝問勉曰：「眾謂盧杞奸邪，朕顧不知，謂何？」勉曰：「天下皆知，而陛下獨不知，此所以為奸邪也。」時韙其對，然自是益見疏。居相二歲，辭位，以太子太師罷。卒，年七十二，贈太傅，謚曰貞簡。

勉少貧狹，客梁、宋，與諸生共逆旅，諸生疾且死，出白金曰：「左右無知者，幸君以此為我葬，余則君自取之。」勉許諾，既葬，密置余金棺下。後其家謁勉，共啟墓出金付之。位將相，所得奉賜，悉遺親黨，身沒，無贏藏。其在朝廷，鯁亮廉介，為宗臣表。禮賢下士有終始，嘗引李巡、張參在幕府，後二人卒，至宴飲，仍設虛位沃饋之。遣戍兵，常視其資糧，春秋存問家室，故能得人死力。善鼓琴，有所自制，天下寶之，樂家傳《響泉》、《韻磬》，勉所愛者。

李夷簡
李夷簡，字易之，鄭惠王元懿四世孫。以宗室子始補鄭丞。德宗幸奉天，朱泚外示迎天子，遣使東出關至華，候吏李翼不敢問。夷簡謂曰：「泚必反。向發幽、隴兵五千救襄城，乃賊舊部，是將追還耳。上越在外，召天下兵未至，若凶狡還西，助泚送死，危禍也。請驗之。」翼馳及潼關，果得召符，白於關大將駱元光，乃斬賊使，收偽符，獻行在。詔即拜元光華州刺史。元光掠功，故無知者。

夷簡棄官去，擢進士第，中拔萃科，調藍田尉。遷監察御史。坐小累，下遷虔州司戶參軍。九歲，復為殿中侍御史。元和時，至御史中丞。京兆尹楊憑性驁侻，始為江南觀察使，冒沒於財。夷簡為屬刺史，不為憑所禮。至是發其貪，憑貶臨賀尉，夷簡賜金紫，以戶部侍郎判度支。

俄檢校禮部尚書、山南東道節度使。初，貞元時，取江西兵五百戍襄陽，制蔡右脅，仰給度支，後亡死略盡，而歲取貲不置。夷簡曰：「跡空文，茍軍興，可乎？」奏罷之。閱三歲，徙帥劍南西川。巂州刺史王颙積奸贓，屬蠻怒，叛去。夷簡逐颙，占檄諭禍福，蠻落復平。始，韋臯作奉聖樂，于頔作《順聖樂》，常奏之軍中，夷簡輒廢去，謂禮樂非諸侯可擅制，語其屬曰：「我欲蓋前人非，以詒戒後來。」

十三年，召為御史大夫，進門下侍郎、同中書門下平章事。李師道方叛，裴度當國，帝倚以平賊，夷簡自謂才不能有以過度，乃求外遷，以檢校尚書左僕射平章事為淮南節度使。

穆宗立，有司方議廟號，夷簡建言：「王者祖有功，宗有德。大行皇帝有武功，廟宜稱祖。」詔公卿禮官議，不合，止。久之，請老，朝廷謂夷簡齒力可任，不聽，以右僕射召，辭不拜，復以檢校左僕射兼太子少師，分司東都。明年卒，年六十七，贈太子太保。

夷簡致位顯處，以直自閑，未嘗茍辭氣悅人。歷三鎮，家無產貲。病不迎醫，將終，戒毋厚葬，毋事浮屠，無碑神道，惟識墓則已。世謂行己能有終始者。

李程
李程，字表臣，襄邑恭王神符五世孫也。擢進士宏辭，賦《日五色》，造語警拔，士流推之。調藍田尉，縣有滯獄十年，程單言輒判。京兆狀最，遷監察御史。召為翰林學士，再遷司勛員外郎，爵渭源縣男。德宗季秋出畋，有寒色，顧左右曰：「九月猶衫，二月而袍，不為順時。朕欲改月，謂何？」左右稱善，程獨曰：「玄宗著《月令》，十月始裘，不可改。」帝矍然止。學士入署，常視日影為候，程性懶，日過八磚乃至，時號「八磚學士」。

元和三年，出為隨州刺史，以能政賜金紫服。李夷簡鎮西川，辟成都少尹。以兵部郎中入知制誥。韓弘為都統，命程宣慰汴州。歷御史中丞、鄂嶽觀察使，還為吏部侍郎。

敬宗初，以本官同中書門下平章事。帝沖逸，好宮室畋獵，功用奢廣。程諫曰：「先王以儉德化天下，陛下方諒陰，未宜興作，願回所費奉園陵。」帝嘉納。又請置侍講學士，選名臣備訪問。加中書侍郎，進彭原郡公。寶歷二年，檢校吏部尚書、同平章事，為河東節度使。徙河中。召拜尚書左僕射。俄檢校司空，領宣武、山南東道節度。再為僕射。先是，元和、長慶時，僕射視事，百官皆賀，四品以下官答拜。大和四年，詔不答拜。王涯。竇易直行之自如，程循其故，不自安，言諸朝。御史中丞李漢謂不答拜於禮太重，文宗不許，聽用大和詔書。議者不善也。

程為人辯給多智，然簡侻無儀檢，雖在華密，而無重望。最為帝所遇，嘗曰：「高飛之翮，長者在前。卿朝廷羽翮也。」武宗立，為東都留守。卒，年七十七，贈太保，謚曰繆。

李廓
子廓，第進士，累遷刑部侍郎。大中中，拜武寧節度使，不能治軍。補闕鄭魯奏言：「新麥未登，徐必亂。」既而果逐廓，乃擢魯起居舍人。

李石
李石，字中玉，襄邑恭王神符五世孫。元和中，擢進士第，辟李聽幕府，從歷四鎮，有材略，為吏精明。聽每征伐，必留石主後務。大和中，為行軍司馬。聽以兵北渡河，令石入奏，占對華敏，文宗異之。府罷，擢工部郎中，判鹽鐵案。令孤楚節度河東，引為副使。入遷給事中，累進戶部侍郎，判度支。

帝惡李宗閔等以黨相排，背公害政，凡舊臣皆疑不用，取後出孤立者，欲懲刈之，故李訓等至宰相。訓誅死，乃擢石以本官同中書門下平章事，仍領度支。石器雄遠，當軸秉權亡所撓。

方是時，宦寺氣盛，陵暴朝廷，每對延英，而仇士良等往往斥訓以折大臣，石徐謂曰：「亂京師者訓、註也，然其進，孰為之先？」士良等恧縮不得對，氣益奪，搢紳賴以為強。它日紫宸殿，宰相進及陛，帝喟而嘆，石進曰：「陛下之嘆，臣固未諭，敢問所從。」帝曰：「朕嘆治之難也。且朕即位十年，不能得治本。故前發有疾，今茲震擾，皆自取之。夫托億兆之上，不能以美利及百姓，焉得久無事乎？」石曰：「陛下罪己當然，然責治太早，雖十年孜孜養德，適成爾。天下治不治，要自今觀之。且人之氣誌，雖賢聖猶有優劣，故仲尼稱：『三十而立，四十不惑。』陛下春秋少，非起人間也，而知人情偽。今自視何如即位時？」帝曰：「有間矣。」石曰：「古之聖賢，必觀書以考察往行，然後成治功。陛下積十年，盛德日新，然向所以疾戾震驚者，天其固陛下之志乎！誠務修將來之政，視太宗致升平之期，猶不為晚。」帝曰：「行之得至乎？」石曰：「今四海夷一，唯登拔才良，使小大各任其職，愛人節用，國有餘力，下不加賦，太平之術也。」

於時大臣新族死，歲苦寒，外情不安。帝曰：「人心未舒何也？」石曰：「刑殺太甚，則致陰沴。比鄭註多募風翔兵，至今誅索不已，臣恐緣以生變，請下詔慰安之。」帝曰：「善。」又問：「奈何致太平之難？」鄭覃曰：「欲天下治，莫若恤人。」石即贊曰：「恤之得術，尚何太平之難？陛下節用度，去冗食，簿最不得措其奸，則百司治。百司治，天下安矣。」帝戚然曰：「我思貞觀、開元時以視今日，即氣拂吾膺。」石曰：「治道本於上，而下罔敢不率。」帝曰：「不然。張元昌為左街副使，而用金唾壺，比坐事誅之。吾聞禁中有金鳥錦袍二，昔玄宗幸溫泉，與楊貴妃衣之，今富人時時有之。」石曰：「毛玠以清德為魏尚書，而人不敢鮮衣美食，況天子獨不可為法乎？」

是時，宰相吏卒因內變多死，詔江西、湖南索募直助召士力。石建言：「宰相左右天子教化，若徇正忘私，宗廟神靈，猶當佑之，雖有盜，無害也。有如挾奸自欺，植權黨，害正直，雖加之防，鬼得以誅。無所事於召募，請直以金吾為衛。」帝嘗顧鄭覃曰：「覃老矣，當無妄，試諭我猶漢何等主？」覃曰：「陛下文、宣主也。」帝曰：「渠敢望是！」石欲強帝誌使不怠，因曰：「陛下之問而覃之對，臣皆以為非。顏回匹夫耳，自比於舜。陛下有四海，春秋富，當觀得失於前，日引月長，以齊堯、舜，奈何比文、宣而又自以為不及。惟陛下開肆厥誌，不以文、宣自安，則大業濟矣。」

中人自邊還，走馬入金光門，道路妄言兵且至，京師讙走塵起，百官或襪而騎，臺省吏稍稍遁去。鄭覃將出，石曰：「事未可知，宜坐須其定。宰相走，則亂矣。若變出不虞，逃將安適？人之所瞻，不可忽也。」益治簿書，沛然如平時。里閭群無賴望南闕，陰持兵俟變。金吾大將軍陳君賞率眾立望仙門，內使趣闔門，君賞不從，日入乃止。當是時，非石鎮靜、君賞有謀，幾亂。

開成赦令：賜京畿一歲租；停方鎮正、至、端午三歲獻，以其直代百姓配緡；天下非藥物茗果，它貢悉禁；又罷宣索、營造。帝曰：「朕務其實，不欲事空文。」石以異時詔令，天子多自逾之，因請「內置赦令一通，以時省覽。臨遣十道黜陟使，敕以政治根本，使與長吏奉行之，乃盡病利。」

俄進中書侍郎。帝嘗曰：「朕觀晉君臣以夷曠致傾覆，當時卿大夫過邪？」石曰：「然。古詩有之：『人生不滿百，常懷千歲憂。』畏不逢也；『晝短苦夜長』，暗時多也；『何不秉燭遊』，勸之照也。臣願捐軀命濟國家，惟陛下鑒照不惑，則安人強國其庶乎？」又言：「致治之道在得人。德宗多猜貳，仕進之塗塞，奏請輒報罷，東省閉闥累月，南臺惟一御史。故兩河諸侯競引豪英，士之喜利者多趨之，用為謀主，故藩鎮日橫，天子為旰食。元和間進用日廣，陛下嗣位，惟賢是咨，士皆在朝廷。彼疆宇甲兵如故，而低摧順屈者，士不之助也。」帝曰：「天下之勢猶持衡然，此首重則彼尾輕矣。其為我博選士，朕且用之。」石奏：「咸陽令韓遼治興成渠，渠當咸陽右十八里，左直永豐倉，秦、漢故漕。渠成，起咸陽，抵潼關，三百里無車挽勞，則轅下牛盡可耕，永利秦中矣。」李固言曰：「然恐役非其時，奈何？」帝曰：「以陰陽拘畏乎？茍利於人，朕奚慮哉？」石用韓益判度支案，以贓敗。石曰：「臣本以益知財利，不保其貪。」帝曰：「宰相任人，知則用，過則棄，謂之至公。它宰相所用，強蔽其過，此其私也。」

三年正月，將朝，騎至親仁裏，狙盜發，射石傷，馬逸，盜邀斫之坊門，絕馬尾，乃得脫。天子駭愕，遣使者慰撫，賜良藥。始命六軍衛士二十人從宰相。是日京師震恐，百官造朝才十一。石因臥家固辭位，有詔以中書侍郎平章事為荊南節度使。始，訓、註亂，權歸閹豎，天子畏偪，幾不立。石起為相，以身徇國，不恤近幸，張權綱，欲強王室，收威柄。而仇士良疾之，將加害，帝知其然，而未為之，遂罷去。遣日，饗賚都闕，士人恨憤。石讓中書侍郎，換檢校兵部尚書，它不聽。

會昌三年，檢校司空，徙節河東。會伐潞，詔以太原兵助王逢軍榆社。石起橫水態千五百人，令別將楊弁領之。常日軍興，人賜二縑治裝，會財匱而給以半，士怨，又促其行，弁乘隙激眾以亂，還兵逐石出之。詔以太子少傅分司東都，俄檢校吏部尚書，即拜留守。卒，年六十二，贈尚書右僕射。

李福
弟福，字能之。大和中，第進士。楊嗣復領劍南，辟幕府。崔鄲輔政，兼集賢殿大學士，引為校理。調藍田尉。後石當國，薦福可任治人，繇監察御史至戶部郎中，累歷州刺史，進諫議大夫。大中時，党項羌震擾，議者以將臣貪牟產虜怨，議擇儒臣治邊。乃授福夏綏銀節度使，宣宗臨軒諭遣。福以善政聞，徙鎮鄭滑，再遷兵部侍郎，判度支，出為宣武節度使，入遷戶部尚書。會蠻侵蜀，詔福持節宣撫，即拜劍南西川節度使，同中書門下平章事。與蠻戰敗績，貶蘄王傅，分司東都。

僖宗初，以檢校尚書左僕射就拜留守，改山南東道節度使。王仙芝寇山南，福團訓鄉兵，邀險須之。賊不敢入，轉略岳、鄂，以逼江陵。節度使楊知溫求援於福，乃自將州兵，率沙陀壯騎五百赴之。賊已殘江陵郛而聞福至，乃走。以勞檢校司空、同中書門下平章事。還朝，以太子太傅卒。

李回
李回，字昭度，新興王德良六世孫，本名躔，字昭回，避武宗諱改焉。長慶中，擢進士第，又策賢良方正異等，辟義成、淮南幕府，稍遷監察御史，累進起居郎。李德裕雅知之。為人強幹，所蒞無不辦。繇職方員外郎判戶部案。四遷中書舍人。

會昌中，以刑部侍郎兼御史中丞。時方伐劉稹，武宗慮河朔列鎮陰相締以撓兵事，德裕薦回持節往諭何弘敬、王元逵，以「澤潞邇京、洛，非若河北三鎮，國家許世以壤地傳子孫者。且稹父子無功，悖誼理。上以邢、洺、磁三州與河北比境，用軍莫便魏、鎮。且王師不欲輕出山東，請公等取三州報天子。」二將聽命。又張仲武以幽州兵攻回鶻，而與劉沔不協。回至，諭以大義，仲武釋然，即合太原軍攻潞。復以回為使，督戰至蒲東，王宰、石雄櫜謁道左，回不弛行，顧左右呼直史責破賊限牒，宰等震恐，期六旬取潞，否則死之。未及期二日，賊平。以戶部侍郎判戶部事。俄進中書侍郎、同中書門下平章事。

武宗崩，為山陵使，遷門下侍郎，兼戶部尚書。出為劍南西川節度使。以與德裕善，決吳湘獄，時回為中丞，坐不糾擿，貶湖南觀察使。俄以太子賓客分司東都。給事中還制，謂責回薄，遂貶賀州刺史。徙撫州刺史。卒，大中九年，詔復湖南觀察使，贈刑部尚書。

贊曰：周之卿士，周、召、毛、原，皆同姓國也。唐宰相以宗室進者九人。林甫奸諛，幾亡天下。李程和柔，在位無所發明。其餘以材稱職，號賢宰相。秦、隋棄親侮賢，皆二世而滅。周、唐任人不疑，得親親用賢之道，饗國長久。嗚呼盛歟！


Chinese text: This work was published before January 1, 1923, and is in the
public domain worldwide because the author died at least 100 years ago.
