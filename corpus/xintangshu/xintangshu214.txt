藩鎮宣武彰義澤潞

劉玄佐，滑州匡城人。少倜蕩，不自業，為縣捕盜，犯法，吏笞辱幾死，乃亡命從永平軍，稍為牙將。大歷中，李靈耀據汴州反，玄佐乘其無備，襲取宋州，有詔以州遂隸其軍，節度使李勉即表署刺史。

德宗建中初，進兼御史中丞，充宋、亳、潁節度使。時李納叛，李洧以徐州歸，納急攻之，詔玄佐援洧，大破納兵，斬首萬餘級，東南餉漕乃通。進圍濮州，徇濮陽，皆下，再降其守將，遂通濮陽津。遷檢校兵部尚書、兼曹濮觀察、淄青兗鄆招討使、汴滑都統副使。

李希烈之反，玄佐與李勉、陳少遊、哥舒曜聯兵屯淮、汝，數困賊。帝在奉天，垂意關東，乃詔檢校尚書左僕射、同中書門下平章事。希烈攻陳州，玄佐救之，希烈走，遂進取汴州。詔加汴宋節度使、陳州諸軍行營都統。玄佐本名洽，至是賜名以尊寵之。入朝，復兼涇原、四鎮、北庭兵馬副元帥，檢校司徒。

性豪縱，輕財好厚賞，故下益困。汴自李忠臣以來，士卒驕，不能自還，至玄佐彌甚。其後殺帥長，大鈔劫，狃於利而然也。玄佐貴，母尚在，賢婦人也。常月織絁一端，示不忘本。數教敕玄佐盡臣節。見縣令走廷中白事，退，戒曰：「長吏恐懼卑甚。吾思而父吏於縣，亦當爾。而據案當之，可安乎？」玄佐感悟，故待下益加禮。汴有相國寺，或傳佛軀汗流，玄佐自往大施金帛，於是將吏、商賈奔走輸金錢，惟恐後。十日，玄佐敕止，籍所入得巨萬，因以贍軍。其權譎類若此。初，李納遣使至汴，玄佐盛飾女子進之，厚饋遺，皆得其陰謀，故納最憚之。所寵吏張士南及假子樂士朝貲皆鉅萬；而士朝私玄佐嬖妾，懼事覺，冘玄佐，死，年五十八，贈太傅，謚曰壯武。

軍中匿喪俟代，帝亦為隱。逾三日乃發喪。使至，帝問所欲立，曰：「陜虢觀察使吳湊可乎？」監軍孟介、行軍盧瑗以為便，乃拜湊為節度使。至汜水，玄佐柩將遷，士請具禮，瑗不許，眾皆怒。陵晨，甲而噪，起玄佐子士寧於喪，使坐重榻，墨其衣，尊為留後，殺大將曹金岸、浚儀令李邁，醢之，唯瑗、介獲免。士寧乃出貯財分勞吏士。介以聞，帝召宰相計議，竇參曰：「汴人挾李納以邀命，若不許，勢且合，不可解。」遂以士寧為左金吾衛將軍，嗣節度。

始，玄佐養子士幹與士朝皆來京師，士幹知玄佐死無狀，遣奴持刀紿為吊，入殺士朝於次。帝惡其專，亦賜士幹死。

士寧未授詔時，私遣人結王武俊、劉濟、田緒等，諸鎮不直之，皆執其使。而士寧忍暴，嘗手殺人杯案間；又強烝父諸妾，逼吏民妻女亂之，或裸而觀；每畋獵，數日乃還。其下厭苦不服。

大將李萬榮者，故與玄佐同裏相善，寬厚得士心。士寧忌之，奪其兵，使攝州事。嘗引眾二萬畋城南，未還，萬榮晨入府，召所留親兵告曰：「天子有詔召大夫，俾我代節度。人賜錢三萬。」士皆拜。於是分兵閉諸門，使告士寧曰：「詔書召大夫，宜速去，不然，事急且傳首以獻。」士寧知眾不與，將五百騎出奔，次中牟，亡者已半，至東都，惟僮妾數十人從之。既至京師，詔就第，禁出入。萬榮斬其支附數十人，以二十萬緡勞軍，詔籍士寧家貲給之。拜萬榮兵馬留後。於是藉驕兵數百人，悉遣西防秋，當戍者怨之。大校韓惟清、張彥琳等請往，不許，使其子乃將，未行，彥琳等因其怨，誘使反攻萬榮，不勝，劫運財、民貲，殺掠數千人而潰。惟清奔鄭州，彥琳走東都自歸，有詔宥死竄惡地。殘士奔宋州，劉逸淮撫之，萬榮悉誅其妻子，以故眾不安，或呼於市曰：「大軍至，城且破。」萬榮捕按之，或言為士寧所教，萬榮斬之，以狀聞，故士寧斥置郴州。

俄進萬榮節度使。會病甚，以兵屬鄧惟恭。惟恭者，與萬榮同裏闬。而署子乃為司馬，出大將李湛、張伾、伊婁涚等於外，欲殺之，不果。萬榮死，是夜惟恭與監軍俱文珍執乃送京師，杖死京兆府，以董晉代之。

吳少誠，幽州潞人，以世蔭為諸王府戶曹參軍事。客荊南，節度使庾準器之，留為牙門將。從入朝，道襄陽，度梁崇義必叛，密畫計，將獻天子，而李希烈以其事聞，有詔嘉美，擢封通義郡王。崇義反，希烈以少誠為前鋒。事平，賜實封戶五十。希烈叛，少誠為盡力，及死，推陳仙奇主後務，既又殺之，眾乃共推少誠，德宗因授申、蔡、光等州節度觀察留後。

少誠為治，能儉損，完軍實。自希烈以來，申、蔡人劫於苛法而忘所歸，及耆長既物故，則壯者習見暴掠，恬於搏鬥。地少馬，乘騾以戰，號「騾子軍」，尤悍銳。甲皆畫雷公星文以厭勝，詛詈王師。其屬鄭常、楊冀欲劫少誠，逐之以聽命，不克，常、冀被害。少誠盡宥諸將，以結眾心。貞元五年，進拜節度使。

久之，曲環卒，少誠間陳許無帥，以兵攻臨潁，戍將韋清與賊通，留後上官涚遣兵三千救之，悉為賊俘，遂圍許州。德宗怒，削少誠官爵，合十六道兵進討。於頔以襄陽兵戰吳房、朗山，禽其三將。王宗以壽州兵破賊於秋柵。於時師雖眾，無統帥，而宦人監軍顓進退，互為異見。既戰小溵河，諸道師未交而潰，棄輜杖不貲。帝乃詔夏州節度使韓全義為淮蔡招討處置使，上官涚副之，諸將皆受節度。與賊吳少陽等戰廣利城，師復敗，退營五樓，為賊所乘，遂大潰。全義及監軍賈英秀等夜遯保溵水。汴宋、徐泗、淄青兵走陳州。少誠薄溵水而營，全義懼，退保陳，而潞、滑、河陽、河中兵逃歸，唯陳許將孟元陽、神策將蘇光榮壁溵水。全義乃斬潞將夏侯仲宣、滑將時昂、河陽將權文度、河中將郭湘，欲以振師，不能也。少誠引兵去。

全義之敗，少誠得帳中諸公書數百番，持以紿眾曰：「朝廷公卿托全義破蔡日掠將士妻女為婢媵。」以激怒其眾，絕向順意。少誠弱王師，移書於英秀求昭雪。帝召大臣議，宰相賈耽曰：「五樓軍退，而少誠卷甲不追，有自新路。」帝意稍挺，少誠復固巢穴矣。然猶以宦者監諸道軍。劍南韋臯上言，以為不如擇重臣為統帥，因薦渾瑊、賈耽，「陛下若重煩元老，更求其次，則臣請以銳士萬人順流趨荊、楚，可以攘翦元憝。不然，因其請罪，特加原洗，罷兩河諸軍，亦其次也。使少誠禍盈惡周，變生帳下，必其賊黨，又當以官爵與之，則一少誠死，一少誠生，亦何足賴？」帝遂赦少誠，盡還其官爵。

順宗即位，進同中書門下平章事，檢校司空，徙封濮陽郡王。元和四年死，贈司徒，而吳少陽代之。

少陽者，滄州清池人。與少誠同在魏博軍，相友善。少誠得淮西，多出金帛邀之，養以為弟，署右職，親近無間。少陽度少誠猜忍，且畏禍，請為外捍，少誠乃表為申州刺史。為治尚寬易，舉軍附賴。少誠病亟，家奴單於熊兒矯召少陽至，攝副使，總軍事，於是殺少誠子元慶，自稱留後。憲宗以王承宗方叛，故詔遂王為節度使，以少陽領留後。居三年，進拜節度使。

少陽不立繇役籍，隨日賦斂於人。地多原澤，益畜馬。時時掠壽州茶山，劫商賈，招四方亡命，以實其軍。不肯朝，然屢獻牧馬以自解，帝亦因善之。

九年死，子元濟匿不發喪，以病聞，偽表請元濟主兵。帝遣太醫往視，即陽言少愈，不得見。

元濟者，其長子也，山首燕頷，垂頤，鼻長六寸。始仕，試協律郎，攝蔡州刺史。有董重質者，少誠婿也，勇悍，久將，善為兵，元濟倚之，因說元濟，請以精兵三千由壽之間道取揚州，東約李師道以舟師襲潤州，據之；遣奇兵掩商、鄧，取嚴綬，進守襄陽，以搖東南，則荊、衡、黔、巫傳一矢可定，五嶺非朝廷所有。又請輕兵五百，自領三日襲東都，則天下騷動，可以橫行。元濟猶豫不能用。

先是，其屬蘇兆、楊元卿、侯惟清嘗勸少陽入朝，或言其有異志，元濟縊兆，歸其屍，而囚惟清。帝以二人者皆死，故贈惟清兵部尚書，兆尚書右僕射。時元卿奏事在長安，見宰相李吉甫，具言淮西事，且請蔡使在道者，隨在所系之。少陽死四十日，帝不為輟朝，易將增戍以須變。

會傳言重質殺元濟，族其家，吉甫因請為少陽輟朝，遣使吊賻，贈尚書右僕射。而元濟不得命，乃悉兵四出，焚舞陽及葉，掠襄城、陽翟。時許、汝居人皆竄伏榛莽間，剽系千餘里，關東大恐。吊使至，弗克入而還。乃詔烏重胤兼汝州刺史，引軍壓其境，寧州刺史曹華為之副，以戍襄城；李光顏為忠武節度使，總兵臨屯；析山南東道，詔節度使嚴綬為申、光、蔡等州招撫使，以中人崔潭峻監其軍。下詔奪元濟官爵，趣諸道進討。時大旱，詔既下，雨雪凡三日。田弘正、韓弘各遣子率兵隸綬、光顏軍。綬屯蔡西鄙，師小勝，不設備，為賊襲，敗於礠丘，退保唐州。壽州刺史令狐通戰數北，賊乃拔霍丘，屠馬塘，通嬰城不敢出。詔左金吾衛大將軍李文通宣慰，度其至，使代通。

會裴度輔政，賊始懼，而元濟不能有所指授，諸將趙昌、淩朝江、董重質、李祐、李憲、王覽、趙曄、王仁清等以便宜人自為戰，抗王師，有少誠、少陽舊風。而李師道饋鹽，出入寧陵、雍丘間，韓弘知而不肯禁。文通引兵與賊將王覽、董重質戰史蔟岡，馘覽首。光顏又大破賊於時曲，復與重胤合擊賊小溵河，敗之，夷其屯塹。天子責綬失律，更以韓弘兼都統，擢高霞寓唐、鄧、隨節度使。

十一年，諸軍大合。光顏壁掌河；文通敗賊於固始，拔𨫼山；霞寓戰郎山，斬首千餘級，焚其壁，次鐵城。賊偽奔，霞寓窮追，伏發，死傷略盡，退保新興，賊圍之，監軍李議誠馳入唐州。以救兵至，圍解，還守唐州。

元濟以霞寓敗，不足虞，並兵以備陳。其秋，文通以兵銜枚夜出九女原，屠保壁三十所，分兵西北並安陽山，破屯邏數百人，降者萬餘，執兩將。光顏敗郾城兵二萬，俘六將，復與重胤合攻淩雲柵，拔之。帝怒諸軍無大功，詔內常侍梁守謙宣慰，因督戰，付詔書五百以待有功，斥金帛募死士。進拜光顏檢校尚書左僕射，重胤右僕射，布御史中丞，公武御史大夫。詔旨約束，厲賞罰，諸將恐懼。貶霞寓，以袁滋代之。滋懦不能軍，更以李愬為唐、鄧、隨節度使。

元濟食盡，士卒食菱芡魚鱉皆竭，至斫草根以給者。民苦饑，相與四潰，元濟亦嗇其食，不復禁，諸將爭納之。帝始僑置郾城、吳房於行營，以綏新附。愬引兵攻其西，破屯柵十餘所，執丁士良、吳秀琳，皆賊票健者。賊帥張伯良以兵三萬與光顏戰郾城，大敗。獲馬千匹、甲三萬首，伯良奔還蔡。曹華取青陵城，斷郾歸路。賊將鄧懷金懼，即送款，光顏受之。愬又襲破朗山，執戍將梁希果，平汶港等三壁。元濟知眾數潰，而外失秀琳等，因奉表請束身北闕下，帝遣使者許以不死。元濟取行營馬三百，董重質不與，故不果降。訴略興橋，得守將李祐，不殺，引至帳下計議，始謀襲蔡，賊勢益沮。

自少誠盜有蔡四十年，王師未嘗傅城下，又嘗敗韓全義、于頔，以是兵驕無所憚，內恃陂浸重阻，故合天下兵攻之，三年才克一二縣。帝既責罷霞寓、滋等，諸將乃用命。詔起沙陀梟騎濟師，命裴度為彰義節度兼申、光、蔡四面行營招撫使。梁守謙與諸將計，先度未至立功，諸將亟戰，不勝。度至，大勞將士，皆感激請戰。間遣士入蔡，約元濟降，為左右所劫，不得降。光顏每戰冠軍，故元濟悉眾亢時曲。祐為愬謀曰：「蔡之守者，市人疲卒耳，勁兵皆在外，若直搗縣瓠，賊成禽矣。」愬然之，以精騎夜襲蔡，坎垣入之，戍者不知也。賊恃董重質兵在洄曲，不虞師之至，及愬攻內城，防卒尚千餘接戰，元濟始驚，被甲乘城以待重質。會重贊降訴，而李進誠取賊庫兵，即攻之。明日，燒其門，民相率抱薪增火，王師縱射，城上鏃可拾也。居二日，門壞，執元濟，舉族傳之長安。申、光戍兵尚三萬，皆降。

帝禦興安門受俘，群臣稱賀，以元濟獻廟社，徇於市斬之，年二十五。夜失其首。妻沈沒入掖庭，二弟、三男子流江陵，皆殺之。斬其屬官劉協庶、趙曄、王仁清等十餘人。度還，以馬揔為留後，俄拜節度使，析溵州隸陳許。

始度之出，太子右庶子韓愈為行軍司馬，帝美度功，即命愈為《平淮西碑》，其文曰：

天以唐克肖其德，聖子神孫，繼繼承承，於千萬年，敬戒不怠，全付所覆，四海九州，罔有內外，悉主悉臣。高祖、太宗，既除既治。高宗、中、睿，休養生息。至於玄宗，受報收功，極熾而豐，物眾地大，孽牙其間。肅宗、代宗，德祖、順考，以勤以容。大慝適去，莨莠不{艹耨}，相臣將臣，文恬武嬉，習熟見聞，以為當然。睿聖文武皇帝既受群臣朝，乃考圖數貢，曰：「嗚呼！天既全付予有家，今傳次在予，予不能事事，其何以見於郊廟！」群臣震懾走職。明年，平蜀。又明年，平江東。又明年，平澤潞，遂定易定，致魏、博、貝、衛、澶、相，無不從誌。皇帝曰：「不可究武，予其少息。」

九年，蔡將死，蔡人立其子元濟以請，不許，遂燒舞陽，犯葉、襄城，以動東都，放兵四劫。皇帝歷問於朝，一二臣外，皆曰：「蔡帥之不廷授，於今五十年，傳三姓四將，其樹本堅，兵利卒頑，不與它等。因撫而有，順且無事。」大官臆決唱聲，萬口和附，並為一談，牢不可破。皇帝曰：「惟天惟祖宗所以付任予者，庶其在此，予何敢不力！況一二臣同，不為無助。」曰：「光顏，汝為陳許帥，維是河東、魏博、郃陽三軍之在行者，汝皆將之。」曰：「重胤，汝故有河陽、懷，今益以汝，維是朔方、義成、陜、益、鳳翔、鄜延、寧慶七軍之在行者，汝皆將之。」曰：「弘，汝以卒萬二千屬而子公武往討之。」曰：「文通，汝守壽，維是宣武、淮南、宣歙、浙西、徐泗五軍之行於壽者，汝皆將之。」曰：「道古，汝其觀察鄂嶽。」曰：「愬，汝帥唐、鄧、隨，各以其兵進戰。」曰：「度，汝長御史，其往視師。」曰：「度，惟汝予同，汝遂相予，以賞罰用命不用命。」曰：「弘，汝其以節都統諸軍。」曰：「守謙，汝出入左右，汝惟近臣，其往撫師。」曰：「度，汝其往，衣服飲食予士，無寒無饑，以既厥事，遂生蔡人。賜汝節斧、通天禦帶、衛卒三百。凡茲廷臣，汝擇自從，惟其賢能，無憚大吏。庚申，予其臨門送汝。」曰：「御史，予閔士大夫戰甚苦，自今以往，非郊廟祀，無用樂。」

顏、胤、武合攻其北，大戰十六，得柵城縣二十三，降人卒四萬。道古攻其東南，八戰，降萬三千，再入申，破其外城。文通戰其東，十餘遇，降萬三千。愬入其西，得賊將，輒釋不殺，用其策，戰比有功。十二年八月，丞相度至師，都統弘責戰益急，顏、胤、武戰益用命。元濟盡並其眾洄曲以備。十月壬申，愬用所得賊將，自文城因天大雪疾馳百二十里，用夜半到蔡，破其門，取元濟以獻，盡得其屬人卒。辛巳，丞相度入蔡，以皇帝命赦其人。淮西平，大饗賫功。師還之日，因以其食賜蔡人。凡蔡卒三萬五千，其不樂為兵願歸為農者十九，悉縱之。斬元濟京師。

冊功：弘加侍中；愬為左僕射，帥山南東道；顏、胤皆加司空；公武以散騎常侍帥鄜、坊、丹、延；道古進大夫；文通加散騎常侍；丞相度朝京師，進封晉國公，進階金紫光祿大夫，以舊官相；而以其副揔為工部尚書，領蔡任。

既還奏，群臣請紀聖功，被之金石。皇帝以命臣愈，愈再拜稽首而獻文曰：

唐承天命，遂臣萬方。孰居近土，襲盜以狂？往在玄宗，崇極而圮。河北悍驕，河南附起。四聖不宥，屢興師征。有不能克，益戍以兵。夫耕不食，婦織不裳。輸之以車，為卒賜糧。外多失朝，曠不嶽狩。百隸怠官，事亡其舊。帝時繼位，顧瞻咨嗟：「惟汝文武，孰恤予家？」既斬吳、蜀，旋取山東。魏將首義，六州降從。淮蔡不順，自以為強。提兵叫讙，欲事故常。始命討之，遂連奸鄰。陰遣刺客，來賊相臣。方戰未利，內驚京師。群公上言：「莫若惠來。」帝為不聞，與神為謀。及相同德，以訖天誅。乃敕顏、胤，愬、武、古、通：「鹹統於弘，各奏汝功。」三方分攻，五萬其師。大兵北乘，厥數倍之。嘗兵時曲，軍士蠢蠢。既翦淩雲，蔡卒大窘。勝之邵陵，郾城來降。自夏及秋，復屯相望。兵頓不勵，告功不時。帝哀征夫，命相往厘。士飽而歌，馬騰於槽。試之新城，賊遇敗逃。盡抽其有，聚以防我。西師躍入，道無留者。頟頟蔡城，其疆千里。既入而有，莫不順俟。帝有恩言，相度來宣：誅止其魁，釋於下人。蔡之卒夫，投甲呼舞。蔡之婦女，迎門笑語。蔡人告饑，船粟往哺。蔡人告寒，賜以繒布。始時蔡人，禁不往來。今相從戲，裏門夜開。始時蔡人，進戰退戮。今眠而起，左餐右粥。為之擇人，以收餘憊。選吏賜牛，教而不稅。蔡人有言：「始迷不知，今乃大覺，羞前之為。」蔡人有言：「天子明聖，不順族誅，順保性命。汝不吾信，視此蔡方。孰為不順，往斧其吭。凡叛有數，聲勢相倚。吾強不支，汝弱奚恃？其告而長，而父而兄；奔走來階，同我太平。」淮蔡為亂，天子伐子。既伐而饑，天子活之。始議伐蔡，卿士莫隨。既伐四年，小大並疑。不赦不疑，由天子明。凡此蔡功，惟斷乃成。既定淮蔡，四夷畢來。遂開明堂，坐以治之。

愈以元濟之平，繇度能固天子意，得不赦，故諸將不敢首鼠，卒禽之，多歸度功，而愬特以入蔡功居第一。愬妻，唐安公主女也，出入禁中，訴愈文不實。帝亦重牾武臣心，詔斫其文，更命翰林學士段文昌為之。

李祐以功遷神武將軍，賜田宅米粟。帝跡董重質教元濟亂，欲誅之，而李愬先許不死，故貶春州司戶參軍；淩朝江潘州司戶參軍。是歲，申、蔡州始輸貢物，戶部以其久不至，請元日陳於廷。

祐字慶之，後擢夏、綏、銀、宥節度使，徙涇原。討李同捷也，改滄德景節度，累檢校尚書左僕射。重質之貶，未幾，轉太子少詹事，隸武寧軍，遷左神武將軍，賫金幣與功臣等。擢累左右神策劍南西川行營節度使，歷帥夏、綏、銀、宥，訓兵有法，羌、戎畏服。終右龍武統軍，贈尚書右僕射。

劉悟，其祖正臣，平盧軍節度使，襲范陽不克，死。叔父全諒，節度宣武，器其敢毅，署牙將，以罪奔潞州。王虔休復署為將，被病去，還東都，全諒積緡錢數百萬在焉，悟破滕鐍用之。從惡少年殺人屠狗，豪橫犯法，系河南獄，留守韋夏卿貸免。李師古厚幣迎之，始未甚知，後從擊球，軒然馳突，撞師古馬仆，師古恚，將斬之，悟盛氣以語觸師古，不慴，師古奇其才，令將後軍，妻以從胃，歷牙門右職。師道以軍用屈，率賈人錢為助，命悟督之。悟獨寬假，人皆歸賴。師道被討，使將兵屯曹，法一而信，士卒樂為用，軍中刁鬥不鳴。

田弘正兵屯陽谷，悟徙營潭趙，魏師逾河取盧縣，壁阿井，城中飛語以謂馮利涉與悟當為帥。師道內疑，數召悟計事，悟曰：「今與魏如角力者，勢已交，先退者負。悟還，魏踵薄城下矣。」左右諫曰：「兵成敗未可知，殺大將，孰肯為用？」師道然之。或言悟且亂，不如速去，師道遣使兩輩來責戰，密語其副張暹使斬悟。使者與暹屏語移時，悟疑之，暹以情告，悟乃斬使者，召諸將議曰：「魏博兵強，出則敗，不出則死。且天子所誅，司空而已。吾屬為驅迫就死地，孰若還兵取鄆立大功，轉危亡為富貴乎？」眾皆唯唯，而別將趙垂棘沮其行，悟因殺之，並殺所惡三十人，屍帳前，眾畏伏。下令曰：「入鄆，人賞錢十萬，聽復私怨，財畜恣取之，唯完軍帑，違者斬。」因遣報弘正，使進兵潭趙。悟夜半薄西門，黎明啟而入，殺師道並大將魏銑等數十人。即拜悟義成節度使，封彭城郡王，實封戶五百。

元和十五年來朝，進檢校兵部尚書。穆宗立，徙昭義軍。朱克融亂，議者假威名以厭其亂，移守盧龍。至邢州，會王廷湊之變，不得入，還屯。進兼幽、鎮招討使，治邢州。圍臨城，觀望久不拔，與監軍劉承偕不葉，眾辱悟，縱其下亂法，悟不堪其忍。承偕與都將張問謀縛悟送京師，以問代節度事。悟知之，以兵圍監軍，殺小使。其屬賈直言質責悟曰：「李司空死有知，使公所為至此，軍中將復有如公者矣！」悟遽謝曰：「吾不欲聞李司空字，少選當定。」即撝兵退，匿承偕囚之。帝重違其心，貶承偕，然悟自是頗專肆，上書言多不恭。天下負罪亡命者多歸之，強列其冤。累進檢校司徒、同中書門下平章事。

寶歷初，巫者妄言師道以兵屯鎦璃陂，悟惶恐，命禱祭，具千人膳，自往求哀。將易衣，嘔血數鬥，卒，贈太尉。表其子從諫嗣。

從諫，母微賤，少狡獪。師道時，使悟出屯，署從諫門下別奏。從諫與師道諸奴日戲博交通，具知其陰密事，悉疏於悟，故悟得立功。悟卒，從諫知留後，持金幣賂當權者。朝議謂上黨內鎮，與河朔異，不可許。左僕射李絳奏言：「悟匿死，眾不必同亂，從諫威惠未著，若詔比鎮大將領節度，馳入軍，笮其未備，使軍情有屬，謀自屈矣。有如拒命，三州勢難獨存，數月可覆。」時李逢吉、王守澄納其賂，數為請，敬宗乃以晉王為節度大使，詔從諫主留事，起將作監主簿，檢校左散騎常侍。晉王帝所愛，從諫饋獻相望，未幾，拜節度使。大和初，李聽敗館陶，走淺口，從諫引鐵騎黃頭郎救之，聽免。進檢校尚書左僕射，拜司空，封沛國公。

昭義自悟時治邢州，而人思上黨，從諫還治潞。悟苛擾，從諫寬厚，故下益附。方年壯，思立功。六年，請入朝，文宗待遇加等。明年，還藩，進同中書門下平章事。公卿多托以私，又見事柄不一，遂心輕朝廷，有驕色。李訓約從諫誅鄭註，及甘露事，宰相皆夷族，傳言死非其罪。從諫不平，三上書請王涯等罪，譏切中人。時宦豎得誌，天子弱，鄭覃、李石新執政，藉其論執以立權綱，中人憚而怨之。又劾奏蕭本非太后弟。仇士良積怒，倡言從諫誌窺伺。從諫亦妄言清君側，因與朝廷猜貳。武宗立，兼太子太師。性奢侈，飾居室輿馬。無遠略，善貿易之算。徙長子道入潞，歲榷馬征商人，又熬鹽，貨銅鐵，收緡十萬。賈人子獻口馬金幣，即署牙將，使行賈州縣，所在暴橫沓貪，責子貸錢，吏不應命，即訴於從諫。欲論奏，或遣客遊刺，故天下怨怒。從諫畜馬高九尺，獻之帝，帝不納，疑士良所沮，怒殺馬，益不平。又聞士良寵方渥，愈憂惑，欲自入朝，恐不脫禍，因被病，卒，年四十一，贈太傅。

初，大將李萬江者，本退渾部，李抱玉送回紇，道太原，舉帳從至潞州，牧津梁寺，地美水草，馬如鴨而健，世所謂津梁種者，歲入馬價數百萬。子弟姻婭隸軍者四十八人，從諫徙山東，懼其重遷且生變，而子弟亦豪縱，少從諫，不甚禮，因誣其叛，夷三族，凡三百餘家。姬妾有微過，輒殺之。人皆知其將亡。

從子稹，父從素仕右驍衛將軍。從諫以為嗣，病甚，與妻裴謀，令主軍事，置大將王協、郭誼、劉武德、劉守義等佐稹。秘不發喪，協謀遣將姜岑請醫於朝。中人與醫至，時從諫死已再旬，稹曰：「公困革不任受詔，稹請代拜。」中人曰：「臥而視可也。」辭以母夫人侍，不可屏。中人欲直入，武德等戶之，中人恐有變，趨出，貺饋百萬。後使者繼往，為知從諫已死者，未至數舍，眾懼，武德與將董可武出兵萬人迎勞，至牙門，不得前。諸將乃詣監軍崔士康邀說，請如河朔故事。士康懦，不敢拒，乃至喪次，扶出稹，為裹絁巾，曰：「毋更欲殺敕使。」諸將哄然笑，遂出見三軍。

帝怒前使者不入，謫隸恭陵；稹所遣姜岑、梁叔文、梁叔明三輩，皆杖死京兆府。詔從素書敕稹護喪還東都，稹不奉詔。詔群臣議，李德裕建言：「稹所恃者，河朔耳。若遣大臣諭上旨，出山東兵，破之必矣。」有詔奪從諫、稹官，敕諸軍進討。

於是河陽王茂元以兵屯萬善；河東劉沔守昂車關，壁榆社；魏博何弘敬柵肥鄉，侵平恩；成德王元逵次臨洺，略任、堯山、向城；河中陳夷行營冀城，侵冀氏。茂元別遣將營天井關，為賊將薛茂卿所破，執四將，火十七柵。張巨進攻萬善，不能下。茂元欲走，會日暮，賊自潰去。詔忠武王宰以本軍入懷澤行營，陳許士票武，賊眾素憚畏。而茂卿負戰勝，冀厚賞。或言：「其兵犯王略深，朝廷且怒，節益不可至。」稹然之，故茂卿大望，乃與宰通，即偽挑戰，亟北，委天井關去，左右七營皆潰。茂卿奔澤州，使諜言於宰曰：「澤可取，吾應於內。」宰疑不進，失期，茂卿扼腕悵恨。稹聞其貳，召誅之。宰進破劉公直，拔陵川。劉沔又取石會關。李石代沔領河東，稹因石兄洺州刺史恬移書乞降，石以聞，右拾遺崔碣表請納之，帝怒，斥碣鄧城令，詔敢言罷兵者戮賊境。上令石答書許稹面縛，石馳往受之，稹不出。俄而太原將楊弁逐李石，與稹連和，稹諸將建議：「我求承襲，彼叛卒，若與之，是與反者。」械其使送京師，使康良佺屯鼓腰嶺，敗太原兵，生禽卒七百。帝猶不赦。

始，從諫將死，命稹無笞辱群奴，故李士貴等與王協尤用事，士戰，有功不賞，下無鬥誌。府中財貨尚山積，而協請稅商人，使劉溪等分出檢實，而溪並齊民閱其貲，十取二，百姓始怨。從諫妻弟裴問守邢州，有募兵五百，號「夜飛將」，多豪姓子，其家以輸貲不時，為溪所囚。問以為言，溪大怒，問因殺溪，與刺史崔嘏斬大將，自歸成德軍。王釗守洺州，給士{此巾}布一端，稹檄代歲稟。釗謂眾曰：「庫物尚多，欲發以為賞，可乎？」士皆喜。悉所有給之，送款魏博軍。礠州將高玉、堯山將魏元談等以次降成德，元逵以久為賊守，殺之。

稹聞三州降，大懼。大將郭誼與王協始議圖稹，使董可武誘稹至北第，置酒，飲酣，即斬首，悉取從諫子在繈褓者二十餘，並從子積、匡周等殺之。誅張谷、張沿、陳揚庭、李仲京、王渥、王羽、韓茂章、茂實、賈庠、郭臺、甄戈十一族，夷之，軍中素不附者皆殺。函稹首送王宰，獻京師，告廟社，帝禦興安門受之。劉公直亦降於宰。

石雄以兵守境，軍大掠，誼移書責之，雄銜怒。稹之死，誼斥從諫妻伏夾室，收其貲私於己，建大廄，日望旌節。宰相德裕建言：「稹庸下，亂繇誼始，及軍窮蹙，乃圖稹邀榮，不誅無以懲奸臣。及兵在境，宜悉取逆黨送京師，論如法。」先是有狂人呼於潞市曰：「石雄七千人至矣！」從諫捕誅之，乃請詔雄率兵如數以入。雄至潞，縛誼及王協、劉公直、安全慶、李道德、李佐堯、劉武德、董可武等送京師，並殊死。杖崔士康殺之。白惟信者，潞梟將，數與雄戰，懼不敢降，自武鄉殺都將康良佺，欲降盧鈞；雄遣人召降，惟信殺之，卒降鈞。有詔「從諫且死，乃署稹軍事，宜剖棺暴屍於市三日。」雄發視，面如生，一目尚開，雄三斬之，仇人剔其骨幾盡。

誼者，兗州人。兄岌，事悟為牙將，常樂滏山秀峻，曰：「我死必葬此。」望氣者言：「其地當三世為都頭異姓。」河北謂都頭異姓，至貴稱也。「然窆過二丈不利。」誼以岌假刺史，穿三丈，得石蛇並三卵，工破之，皆流血。至是，誼及岌三子同誅。

張谷、張沿、陳揚庭皆有文，時時言古今成敗以佐從諫，故善遇此三人。谷納邯鄲人李嚴女為侍人，號新聲。當從諫潛圖窺脅，新聲諫谷曰：「始天子以從諫為節度，非有戰野攻城之功，直以其父挈齊十二州還天子，去就間未能奪其嗣耳。自有澤潞，未聞以一縷一蹄為天子壽，左右皆無賴。章武朝，數鎮顛覆，皆雄才傑器，尚不能固天子恩，況從諫擢自兒女手中，茍不以法得，亦宜以不法終。君當脫族西去，大丈夫勿顧一飯恩，以骨肉腥健兒食。」言訖悲涕。谷不決者三月，畏言泄，縊之。

李仲京，訓之兄，為蕭洪府判官，擢監察御史。王渥，璠之子。王羽，涯族孫。韓茂章、茂實，約之子。賈庠，餗子。郭臺，行餘子。甘露難作，皆羸服奔從諫，從諫衣食之。

甄戈者，頗任俠，從諫厚給釁，坐上座，自稱荊卿。從諫與定州戍將有嫌，命戈取之，因為逆旅上謁，留飲三日，乘間斬其首。它日，又使取仇人，乃引不逞者十餘輩劫之。從諫不悅，號「偽荊卿。」

從諫妻裴，以弟立功，詔欲貸其死。刑部侍郎劉三復執不可，於是賜死，以屍還問。裴父敞，冕之裔，辟悟府，悟奇之，故為從諫納其女。裴年十五，火光起袿下，家人以為怪，因許婚。封燕國夫人。寬厚有謀，每勸從諫入朝為子孫計。從諫有妾韋願封夫人，許之，詔至，裴怒，毀詔不與。從諫它日會裴黨，復出詔，裴抵去，曰：「淄青李師古四世阻命，不聞側室封者。君承朝廷姑息，宜自黜削，求洗濯，顧以婢為夫人，族不日滅耳！」從諫赧然止。及韋至京師，乃言：「李丕降，裴會大將妻號哭曰：『為我語若夫，勿忘先公恩，願以子母托。』諸婦亦泣下，故潞諸將叛益堅。」由是及禍。

初，術者李琢能言禍福，從諫以重幣邀，辟署大將。會昌初，謂從諫曰：「往歲長星經鬥，公生直之。今鎮復至，當有災。」從諫即徙軍山東，開球場，鑿柳泉，大興役以厭。及病，有言琢所興造皆逆歲，疑有異謀，使稹數其罪殺之，府中洶洶，俄而李丕降。

有李佐之者，兼孫也，累調河南尉，號強直。嘗客潞，為從諫所禮，留不得去，遂署觀察府支使，因娶其從祖妹。從諫薄疏屬，資媵寒闕，佐之亦薄之，不甚答。從諫病，佐之力諷使還東都，從諫雖不能從，然感服其言。病且革，王協等恐佐之妻母有所關說，即輦母歸東都。會佐之奴告佐之交通賓客，漏軍中虛實，稹囚之。妻訴不見禮，稹遂殺之。

武鄉令唐漢賓，儉裔孫，以稹拒命，固諫歸朝，不聽，舉族見害。李師晦者，本宗室子，始悟辟致幕府，見從諫稍恣橫，假言求長生術，不與事。從諫使歸東都，師晦懼為谷、揚庭等所譖，請居涉，從諫不之疑。稹敗，有為帝言者，擢伊闕令，而贈薛茂卿博州刺史。大中初，又贈漢賓本縣令。

先時，河北諸將死，皆先遣使吊祭，次冊贈，次近臣宣慰，度軍便宜乃與節，軍中不許出，乃用兵，大抵不半歲不能定，故謷將逆子皆得為之備。稹初不意帝怒即見討，及茂元錄詔示稹，舉族號慟，欲自歸，而愚懦不決雲。自悟至稹三世，凡二十六年。

李丕者，善長短術，與從諫厚善，署大將。及稹阻命，軍中疾其才，丕懼，乞為遊弈深入，以圖營壁處，遂自歸。議者疑為賊遣，德裕奏言：「討賊半年，始有降者，當賞以勸餘。」帝召見，擢忻州刺史。丕請取榆社，東徑武安入討賊，雖邢、洺未下，而兵不得救潞。不聽。楊弁亂，遣人誘丕，丕斬之，以兵扼走集。德裕言於帝曰：「度支戶部物積代州，今丕塞其路，賊破矣。」乃趣丕討弁，兵未至而弁已禽。遷汾、晉二州刺史。大中初，拜振武節度使，檢校刑部尚書。党項叛，徙鄜坊，卒。

贊曰：《傳》稱：「作《易》者其知盜乎！」然則盜之情，非聖人不能知。唐中衰，奸雄圜睨而奮，舉魏、趙、燕之地，莽為盜區，挐叛百年，夷狄其人，而不能復。昏上庸佐，惟不知盜故也。引妖就暝，以奪厥明，寧蕭俯、崔植等謂耶！


Chinese text: This work was published before January 1, 1923, and is in the
public domain worldwide because the author died at least 100 years ago.
