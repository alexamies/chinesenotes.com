


Chinese text: This work was published before January 1, 1923, and is in the
public domain worldwide because the author died at least 100 years ago.
南蠻中

南詔 續
元和三年，異牟尋死，詔太常卿武少儀持節吊祭。子尋閣勸立，或謂夢湊，自稱「驃信」，夷語君也。改賜元和印章。明年死，子勸龍晟立，淫肆不道，上下怨疾。十一年，為弄棟節度王嵯巔所殺，立其弟勸利。詔少府少監李銑為冊立吊祭使。勸利德嵯巔，賜氏蒙，封「大容」，蠻謂兄為「容」。長慶三年，始賜印。是歲死，弟豐祐立。豐祐趫敢，善用其下，慕中國，不肯連父名。穆宗使京兆少尹韋審規持節臨冊。豐祐遣洪成酋、趙龍些、楊定奇入謝天子。

於是，西川節度使杜元穎治無狀，障候弛沓相蒙，時大和三年也。嵯巔乃悉眾掩邛、戎、巂三州，陷之。入成都，止西郛十日，慰賚居人，市不擾肆。將還，乃掠子女、工技數萬引而南，人懼自殺者不勝計。救兵逐，嵯巔身自殿，至大度河，謂華人曰：「此吾南境，爾去國，當哭。」眾號慟，赴水死者十三。南詔自是工文織，與中國埒。明年，上表請罪。比年使者來朝，開成、會昌間再至。

大中時，李琢為安南經略使，苛墨自私，以鬥鹽易一牛。夷人不堪，結南詔將段酋遷陷安南都護府，號「白衣沒命軍」。南詔發朱弩佉苴三千助守。然朝貢猶歲至，從者多。杜悰自西川入朝，表無多內蠻傔，豐祐怒，即慢言索質子。會宣宗崩，使者告哀。是時，豐祐亦死，坦綽酋龍立，恚朝廷不吊恤；又詔書乃賜故王，以草具進使者而遣。遂僭稱皇帝，建元建極，自號大禮國。懿宗以其名近玄宗嫌諱，絕朝貢。乃陷播州。安南都護李鄠屯武州，咸通元年，為蠻所攻，棄州走。天子斥鄠，以王寬代之。明年，攻邕管，經略使李弘源兵少不能拒，奔巒州。南詔亦引去。詔殿中監段文楚為經略使，數改條約，眾不悅，以胡懷玉代之。南詔知邊人困甚，剽掠無有，不入寇。杜悰當國，為帝謀，遣使者吊祭示恩信，並詔驃信以名嫌，冊命未可舉，必易名乃得封。帝乃命左司郎中孟穆持節往，會南詔陷巂州，穆不行。

安南桃林人者，居林西原，七綰洞首領李由獨主之，歲歲戍邊。李琢之在安南也，奏罷防冬兵六千人，謂由獨可當一隊，遏蠻之入。蠻酋以女妻由獨子，七綰洞舉附蠻，王寬不能制。三年，以湖南觀察使蔡襲代之，發諸道兵二萬屯守，南詔怛畏不敢出。

會詔左庶子蔡京經制嶺南，忌襲功，有所欲，沮壞之，乃言：「南方自無虞，武夫幸功，多聚兵耗饋運，請還戍兵惜財用。」襲執不可，願留五千兵，累表不報。即極陳南詔伺隙久，有十必死狀。朝廷昏肆，不省也。京還奏，得意甚，復詔為宣慰安撫使。即建析廣州為嶺南東道，邕州為西道，以龔、象、藤、巖為隸州。乃拜京西道節度使。京褊忮貪克，峻條令，為炮熏刳斮法，下愁毒，為軍中所逐，走藤州，矯制作攻討使印，召鄉兵比道軍攻邕州，不克，眾潰，貶死崖州。以桂管觀察使鄭愚代節度。

南詔攻交州，進略安南，襲請救，發湖、荊、桂兵五千屯邕州。嶺南韋宙奏：「南詔必襲邕管，不先防近而圖遠，恐搗虛絕糧道，且深入。」乃詔襲按軍海門，詔鄭愚分兵禦之。襲請濟師，以山南東道兵千人赴之。南詔酋將楊思僭、麻光高以兵六千薄城而屯。四年正月，攻益急，襲錄異牟尋盟言系矢上射入其營，不答。俄而城陷，襲闔宗死者七十人，幕府樊綽取襲印走度江。荊南兵入東郛苦戰，斬南詔二千級。是夜，蠻遂屠城。有詔諸軍保嶺南，更以秦州經略使高駢為安南都護。帝見輸發頻，罷遊幸，不奏樂，宰相杜悰以為非是，止之。

南詔稍逼邕州，鄭愚自陳非將帥才，願更擇人。會康承訓自義成來朝，乃授嶺南西道節度使，發荊、襄、洪、鄂兵萬人從之。承訓辭兵寡，乃大興諸道兵五萬往。六月，置行交州於海門，進為都護府，調山東兵萬人益戍，以容管經略使張茵鎮之。因命經略安南，茵逗留不敢進。安南之陷，將吏遺人多客伏溪洞，詔所在招還救恤之，免安南賦入二年。

韋宙請分兵屯容、藤披蠻勢。五年，南詔回掠巂州以搖西南。西川節度使蕭鄴率屬蠻鬼主邀南詔大度河，敗之。明年，復來攻。會刺史喻士珍貪獪，陰掠兩林東蠻口縛賣之，以易蠻金，故開門降。南詔盡殺戍卒，而士珍遂臣於蠻。安南久屯，兩河銳士死瘴毒者十七，宰相楊收議罷北軍，以江西為鎮南軍，募強弩二萬建節度，且地便近，易調發。詔可。夏侯孜亦以張茵懦，不足事，悉以兵授高駢。駢以選士五千度江，敗林邑兵於邕州，擊南詔龍州屯，蠻酋燒貲畜走。酋龍遣楊緝思助酋遷共守安南，以範胒些為安南都統，趙諾眉為扶邪都統。七年六月，駢次交州，戰數勝，士酣鬥，斬其將張詮。李溠龍舉眾萬人降，拔波風三壁。緝思出戰，敗，還走城。士乘之，超堞入，斬酋遷、脆些、諾眉，上首三萬級，安南平。

初，酋龍遣清平官董成等十九人詣成都，節度使李福將廷見之，成辭曰：「皇帝奉天命改正朔，請以敵國禮見。」福不許。導譯五返，日旰士倦，議不決。福怒，命武士捽辱之，械系於館。俄而劉潼代福節度，即挺其系，表縱還。有詔召成等至京師，見別殿，賜物良厚，慰遣還國。

明年，酋龍使楊酋慶等來謝釋囚。初，李師望建言：「成都經總蠻事，曠日不能決，請析邛、蜀、嘉、眉、黎、雅、巂七州為定邊軍，建節度制機事，近且速。」天子謂然，即詔師望為節度使，治邛州。邛距成都才五舍，巂州最南，去邛乃千里，緩急首尾不相副，而師望利專制，諱不言。裒積無厭，私賄以百萬計。又欲激蠻怒，幸有功，乃殺酋慶等。既而戍士怒，將醢師望以逞，會召還，以竇滂代之。滂沓冒尤不法，誅責苛纖甚師望。時蠻役未興，而定邊已困。

酋龍怨殺其使，十年，乃入寇。以軍綴青溪關，密引眾伐木開道，徑雪皮，盛夏，卒凍死者二千人。出沐源，窺嘉州，破屬蠻，遂次沐源。滂遣兗海兵五百往戰，一軍覆。酋龍乃身自將，督眾五萬侵巂州，攻青溪關。屯將杜再榮絕大度河走，諸屯皆退保北涯。蠻攻黎州，詭服漢衣，濟江襲犍為，破之。裴回陵、榮間，焚廬舍，掠糧畜。薄嘉州，刺史楊忞與南詔夾江而軍，士攢射，蠻不得進，陰自上遊濟，背擊王師，殺忠武將顏慶師，忞走，嘉州陷。明年正月，攻杜再榮，滂自勒兵戰。酋龍遣使者十輩請和，滂信之，語未半，蠻桴爭岸，噪而進。滂不知所為，將自殺，武寧將苗全緒止之，殊死戰，蠻稍卻，滂乃遁，全緒殿而行。黎州陷，人走匿山谷，蠻掠金帛不勝負。入自邛崍關，圍雅州，遂擊邛州。是冬，滂棄州，壁導江，儲貲峙械皆亡矣。

酋龍進攻成都，次眉州，坦綽杜元忠日夜教酋龍取全蜀。於是西川節度使廬耽遣其副王偃、中人張思廣約和，蠻強之使南面拜，然卒不見酋龍而還。蠻次新津，耽復遣副譚奉祀好言申約，蠻留之。耽畏援軍未集，即飛請天子降大使通好，以紓其深入。懿宗馳遣太仆卿支詳為和蠻使。

蠻本無謀，不能乘機會鼓行亟驅，但蚍結蠅營，忸鹵剽小利，處處留屯，故蜀孺老得扶攜悉入成都。阇裏皆滿，戶所占地不得過一床，雨則冒箕盎自庇。城中井為竭，則共飲摩訶池，至爭捽溺死者，或沙取滴飲之。死不能具棺，即共坎瘞。故瀘州刺史楊慶復為耽治攻具、藺石，置牢城兵，八將主之，樹笓格，夜列炬照城，守具雄新。又選悍士三千，號「突將」，為長刀、巨撾斧，分左右番休，日隸於軍，士心侈欲鬥。而酋龍自雙流徐行，內欲報董成之辱，因紿耽請上介至軍議事。耽遣節度副使柳槃往見杜元忠議和，元忠妄言：「帝見耽，請具車蓋葆翣。」槃未能決，還。蠻以三百騎負幄幕來，大言曰：「供帳隋蜀王聽事，為驃信行在。」耽不許，乃馳去。

蠻稍前，傅外郛。於是遊弈使王晝督援兵三千屯毗橋；竇滂亦以其軍自導江來，將與大軍掎角，然戰不甚力，小不勝即保廣漢。自以失定邊，覬成都陷，得薄其罪。會有詔斥徙，軍遂無功。

耽部將李自孝者，與刺史喻士珍善。士珍臣蠻，自孝陰與賊通，乃說耽城下蒔葦稻，瀦水頹城，舉府不之覺。蠻攻城，自孝守陴，樹麾以自表。麾所指，蠻輒攻之，為下所覺，耽殺自孝以徇。

城左有民樓肆，蠻俯射城中，耽募勇士燒之，器械俱盡。二月，蠻以雲梁、鵝車四面攻，士叫呼，鵝車未至，陴者以巨索鉤系，投膏炬，車焚，箱間蠻卒盡死。耽遣李璹、張察率突將戰城下，俘斬二千級。蠻徹民鄣落為蓬籠如車{厶大}，下設枕木，推而前，不及城丈，匿蠻其內以穴墉。楊忞以貯糞沈潑蠻，蠻不能處；註以鐵液，蓬籠皆火。然南詔負眾，益治器械，斧兵晝夜有聲，將擊錦樓，眾失色。耽遣將出，三面苦戰，蠻引卻。蠻利夜晦，輒薄城，聞呼嘯，眾齊奮。城上施鐵籠千炬，賊來不得隱，屯夫終夜哄，蠻不能侵。

支詳遣諜與約好，且謂耽毋多殺以速蠻和。是時，傳言救師至，城中合噪開門，士爭出迎軍，南詔搏戰不解。日入，判官程克裕以北門兵二千乘之，蠻乃走。耽猶遺之書，謝不得已交兵，且請和。士脫鎧迎支詳，詳陳所賫，植二旗，署曰「賜雲南幣物」。謂蠻使者曰：「天子詔雲南和解，而兵薄成都，奈何？請退舍撤警以修好。」或勸詳：「蠻多詐，毋入死地。」詳不行。蠻復圍成都，夜穿西北隅，犁旦乃覺，即頹茭火於壖，蠻皆死穴中。以鐵縆曳雲朋仆之，燎作，少選盡，益固守。

是時，帝遣東川節度使顏慶復為大度河制置、劍南應接使，兵次新都，博野將曾元裕敗蠻兵，斬二千級。南詔騎數萬晨壓官軍以騁，大將宋威以忠武兵戰，斬首五千，獲馬四百尾。南詔退屯星宿山，威進戍沱江。酋龍遣酋望至支詳所請和，詳曰：「今列城固守，北軍望功，歸語而主，審自度。」耽遣銳將趣蠻壁燒攻具，殺二千人，為南詔所躡，卻而潰。蠻聞鳳翔、山南軍且來，乃迎戰毗橋，不勝，趨沱江，為伏士所擊，又敗。城中出突將，夜火蠻營，酋龍、坦綽身督戰。後三日，王師奪升遷梁，蠻大敗，夜燒亭傳，乘火所向，雨矢射王師。威疏軍行，向矢所發叢射之。兩軍不能決，各解去。酋龍知不敵，夜徹營南奔，至雙流，江無梁，計窮，將赴水死，或止之曰：「今北軍與成都兵合，若來追，我無類矣。不如偽和以紓急；不然，死未晚。」乃來請。三日梁成而濟，即斷梁，按隊緩驅。黎州刺史嚴師本收散卒保邛州，酋龍懼，圍二日去。蠻俘華民，必劓耳鼻已，縱之，既而居人刻木為耳鼻者什八。

慶復之來，眾以其弟慶師死於蠻，必甘心。及成都不破，以己功輕，乃按軍廣溪，縱殘寇，人人切齒。初，成都無隍塹，乃教耽浚隍，廣三丈，作戰棚於埤，列左右屯營，營別五區。區卒五十，蒔皂莢夾壕，後三年合拱。又為大旝連弩。自是南詔憚之。

酋龍年少嗜殺戮，親戚異己者皆斬，兵出無寧歲，諸國更讎忿，屢覆眾，國耗虛。蜀之役，男子十五以下悉發，婦耕以餉軍。

十四年，坦綽復寇蜀，縆舟大度河以濟，為刺史黃景復擊卻之。眾循河而南，夜桴上流兵，夾攻瀕水諸屯，景復敗，走還黎州。蠻躡追，為景復所敗。會蠻踵來，還攻大度河，仆旗息鼓，請曰：「坦綽欲上書天子白冤事。」戍兵信之，不戰。橋成而濟，黎州陷。遂攻雅州，擊定邊軍，卒潰入邛州。成都大震，人亡入玉壘關，士乘城。坦綽遣使者王保城等四十人賫驃信書遺節度使牛叢，欲假道入朝，請憩蜀王故殿。叢欲許之，楊慶諫曰：「蠻無信，彼禮屈辭甘，詐我也。請斬其使，留二人還書。」叢因責之曰：「詔王之祖，六詔最小夷也。天子錄其勤，合六詔為一，俾附庸成都，名之以國，許子弟入太學，使習華風，今乃自絕王命。且雀蛇犬馬，猶能報德，王乃不如蟲鳥乎？比成都以武備未修，故令爾突我疆埸。然毗橋、沱江之敗，積胔附城，不四年復來。今吾有十萬眾，舍其半未用。以千人為軍。十軍為部，驍將主之。凡部有強弩二百，镈斧輔之；勁弓二百，越銀刀輔之；長戈二百，掇刀輔之；短矛二百，連錘輔之。又軍四面，面有鐵騎五百。悉收芻薪、米粟、牛馬、犬豕，清野待爾。吾又能以旁騎略爾樵采。我日出以一部與爾戰，部別二番，日中而代；日昃一部至，以夜屯，月明則戰，黑則休，夜半而代。凡我兵五日一殺敵，爾乃晝夜戰，不十日，懵且死矣。州縣繕甲厲兵，掎角相從，皆蠻之深讎，雖女子能齽齘薄賊，況強夫烈士哉！爾祖嘗奴事西蕃，為爾仇家，今顧臣之，何恩讎之戾邪？蜀王故殿，先世之寶宮，非邊夷所宜舍，神怒人憤，驃信且死！」叢猶火郊民室廬觀閣，嚴兵為固守計。坦綽至新津而還，回寇黔中，經略使秦匡謀懼，奔荊南。會僖宗立，遣金吾將軍韓重持節往使。俄攻黎州，景復擊走之。乾符元年，劫略巂、雅間，破黎州，入邛崍關，掠成都，成都閉三日，蠻乃去。

詔徙天平軍高駢領西川節度使，乃奏：「蠻小醜，勢易制。而蜀道險，館餉窮覂。今左神策所發長武、河東兵多，用度繁廣。且彼皆扼制羌戎，不可以弛備。」詔乃罷長武等兵。駢至不淹月，閱精騎五千，逐蠻至大度河，奪鎧馬，執酋長五十斬之，收邛崍關，復取黎州，南詔遁還。駢召景復責大度河之敗，斬以徇。戍望星、清溪等關。南詔懼，遣使者詣駢結好，而踵出兵寇邊，駢斬其使。初，安南經略判官杜驤為蠻所俘，其妻，宗室女也，故酋龍使奉書丐和。駢答曰：「我且將百萬眾至龍尾城問爾罪。」酋龍大震。自南詔叛，天子數遣使至其境，酋龍不肯拜，使者遂絕。駢以其俗尚浮屠法，故遣浮屠景仙攝使往，酋龍與其下迎謁且拜，乃定盟而還。遣清平官酋望趙宗政、質子三十入朝乞盟，請為兄弟若舅甥。詔拜景仙鴻臚卿、檢校左散騎常侍。駢結吐蕃尚延心、嗢末魯耨月等為間，築戎州馬湖、沐源川、大度河三城，列屯拒險，料壯卒為平夷軍，南詔氣奪。酋龍恚，發疽死，偽謚景莊皇帝。子法嗣，改元貞明、承智、大同，自號大封人。

法年少，好畋獵酣逸，衣絳紫錦罽，鏤金帶。國事顓決大臣。乾符四年，遣陀西段羌寶詣邕州節度使辛讜請修好，詔使者答報。未幾，寇西川，駢奏請與和親，右諫議大夫柳韜、吏部侍郎崔淡醜其事，上言：「遠蠻畔逆，乃因浮屠誘致，入議和親，垂笑後世。駢職上將，謀乘謬，不可從。」遂寢。蠻使者再入朝議和親，而駢徙荊南，持前請不置。宰相鄭畋、廬攜爭不決，皆賜罷。

辛讜遣幕府徐雲虔攝使者往覘。到善闡府，見騎數十，曳長矛，擁絳服少年，朱繒約發。典客伽陀酋孫慶曰：「此驃信也。」問天子起居，下馬揖客，取使者佩刀視之，自解左右鈕以示。乃除地事刂三丈版，命左右馳射。每一人射，法駷馬逐以為樂，數十發止。引客就幄，侲子捧瓶盂，四女子侍樂飲，夜乃罷。又遣問客《春秋》大義，送使者還。

是時，駢徙節鎮海，劾淡等沮議，帝蒙弱不能曉，下詔尉解。西川節度使崔安潛上言：「蠻蓄鳥獸心，不識禮義，安可以賤隸尚貴主，失國家大體？淡等議可用。臣請募義征子，率十戶一保，願發山東銳兵六千戍諸州，比五年，蠻可為奴。」久之，帝手詔問安潛和親事，答曰：「雲南姚州譬一縣，中國何資於彼而遣重使，加厚禮？彼且妄謂朝廷畏怯無能為，脫有它請，陛下何以待之？且天宗近屬，不可下小蠻夷。臣比移書，不言舅甥，黜所僭也。有如蠻使者不復至，當遣諜人伺其隙，可以得誌。」

南詔知蜀強，故襲安南，陷之，都護曾袞奔邕府，戍兵潰。會西川節度使陳敬瑄申和親議，時廬攜復輔政，與豆廬彖皆厚駢，乃譎說帝曰：「陛下初即位，遣韓重使南詔，將官屬留蜀期年，費不貲，蠻不肯迎。及駢節度西川，招嗢末，繕甲訓兵，蠻夷震動，遣趙宗政入獻，見天子，附驃信再拜；雲虔之使，驃信答拜。其於禮不為少。宣宗皇帝收三州七關，平江、嶺以南，至大中十四年，內庫貲積如山，戶部延資充滿，故宰相敏中領西川，庫錢至三百萬緡，諸道亦然。咸通以來，蠻始叛命，再入安南、邕管，一破黔州，四盜西川，遂圍廬耽，召兵東方，戍海門，天下騷動，十有五年，賦輸不內京師者過半，中藏空虛，士死瘴癘，燎骨傳灰，人不念家，亡命為盜，可為痛心！前年留宗政等，南方無虞，及遣還，彼猶冀望。蒙法立三年，比兵不出要防，其蓄力以間我虞。今朝廷府庫匱，甲兵少，牛叢有北兵七萬，首尾奔沖不能救，況安南客戍單寡，涉冬寇禍可虞。誠命使者臨報，縱未稱臣，且伐其謀，外以縻服蠻夷，內得蜀休息也。」帝謂然，乃以宗室女為安化長公主許婚。拜嗣曹王龜年宗正少卿，為雲南使，大理司直徐雲虔副之；內常侍劉光裕為雲南內使，霍承錫副之。及還，具言驃信誠款，以為敬瑄功，故進檢校司空，賜一子官。

法遣宰相趙隆眉、楊奇混、段義宗朝行在，迎公主。高駢自揚州上言：「三人者，南詔心腹也，宜止而鴆之，蠻可圖也。」帝從之。隆眉等皆死，自是謀臣盡矣，蠻益衰。中和元年，復遣使者來迎主，獻珍怪氈罽百床，帝以方議公主車服為解。後二年，又遣布燮楊奇肱來迎，詔檢校國子祭酒張譙為禮會五禮使，徐雲虔副之，宗正少卿嗣虢王約為婚使。未行，而黃巢平，帝東還，乃歸其使。

法死，偽謚聖明文武皇帝。子舜化立，建元中興。遣使款黎州修好，昭宗不答。後中國亂，不復通。

八詔
先是，有時傍、矣川羅識二族，通號「八詔」。時傍母，歸義女也。其女復妻閣羅鳳。初，咩羅皮之敗，時傍入居厓川州，誘上浪千餘，勢稍張，為閣羅所猜，徙置白厓城。後與矣川羅識詣神川都督求自立為詔，謀泄被殺。矣川羅識奔神川，都督送之羅些城。

蒙巂詔，最大。其王巂輔首死，無子，弟佉陽照立。佉陽照死，子照原立，喪明，子原羅質南詔。歸義欲並國，故歸其子原羅，眾果立之。居數月，使人殺照原，逐原羅，遂有其地。

越析詔，或謂磨些詔，居故越析州，西距曩蔥山一日行。貞元中，有豪酋張尋求烝其王波沖妻，因殺波沖。劍南節度使召尋求至姚州，殺之。部落無長，以地歸南詔。

波沖兄了於贈持王所寶鐸鞘東北度瀘，邑於龍佉河，才百里，號雙舍。使部酋楊墮居河東北。歸義樹壁侵於贈，不克。閣羅鳳自請往擊楊墮，破之，於贈投瀘死。得鐸鞘，故王出軍必雙執之。

浪穹詔，其王豐時死，子羅鐸立。羅鐸死，子鐸羅望立，為浪穹州刺史，與南詔戰，不勝，挈其部保劍川，更稱劍浪。死，子望偏立。望偏死，子偏羅矣立。偏羅矣死，子羅君立。貞元中，南詔擊破劍川，虜羅君，徙永昌。凡浪穹，邆睒、施浪，謂之浪人，亦稱「三浪」。

邆睒詔，其王豐咩，初據邆睒，為御史李知古所殺。子咩羅皮自為邆川州刺史，治大厘城，歸義襲敗之，復入邆睒，與浪穹、施浪合拒歸義。既戰，大敗，歸義奪邆睒，咩羅皮走保野共川。死，子皮羅鄧立。皮羅鄧死，子鄧羅顛立。鄧羅顛死，子顛文托立。南詔破劍川，虜之。徙永昌。

施浪詔，其王施望欠居矣苴和城。有施各皮者，亦八詔之裔，據石和城。閣羅鳳攻虜之，而施望欠孤立，故與咩羅皮合攻歸義，不勝。歸義以兵脅降其部，施望欠以族走永昌，獻其女遺南詔丐和，歸義許之，度蘭江死。弟望千走吐蕃，吐蕃立為詔，納之劍川，眾數萬。望千死，子千旁羅顛立。南詔破劍川，千旁羅顛走瀘北。三浪悉滅，唯千旁羅顛及矣川羅識子孫在吐蕃。

小論
贊曰：

唐之治不能過兩漢，而地廣於三代，勞民費財，禍所繇生。晉獻公殺嫡，賊二公子，號為暗君。明皇一日殺三庶人，昏蔽甚矣。嗚呼！父子不相信，而遠治閣羅鳳之罪，士死十萬，當時冤之。懿宗任相不明，藩鎮屢畔，南詔內侮，屯戍思亂，龐勛乘之，倡戈橫行。雖兇渠殲夷，兵連不解，唐遂以亡。

《易》曰：「喪牛於易。」有國者知戒西北之虞，而不知患生於無備。漢亡於董卓，而兵兆於冀州；唐亡於黃巢，而禍基於桂林。《易》之意深矣！