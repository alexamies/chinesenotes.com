徐呂孟劉楊潘崔韋

目录
1	徐浩
2	呂渭
2.1	子 溫
2.2	子 恭
2.3	子 儉
2.4	子 讓
3	孟簡
4	劉伯芻
4.1	子 寬夫
4.2	子 允章
5	楊憑
5.1	弟 凝
5.2	弟 淩
5.2.1	淩子 敬之
6	潘孟陽
7	崔元略
7.1	子 鉉
7.1.1	子 沆
7.2	弟 元受
7.3	弟 元式
8	韋綬
徐浩
徐浩，字季海，越州人。擢明經，有文辭。張說稱其才，由魯山主簿薦為集賢校理，見《喜雨》、《五色鴿賦》，咨嗟曰：「後來之英也！」進監察御史裏行。辟幽州張守珪幕府。歷河陽令，治有績。東都留守王倕表署其府。民有妄作符命者，眾不為疑，浩獨按篆詰狀，果詐為之。遷累都官郎中，為嶺南選補使，又領東都選。

肅宗立，由襄州刺史召授中書舍人。四方詔令，多出浩手，遣辭贍速，而書法至精，帝喜之。又參太上皇誥冊，寵絕一時。授兼尚書右丞。浩建言：「故事，有司斷獄，必刑部審覆。自李林甫、楊國忠當國，專作威福，許有司就宰相府斷事，尚書以下，未省即署，乖慎恤意。請如故便。」詔可。故詳斷復自此始。進國子祭酒，為李輔國譖，貶廬州長史。

代宗復以中書舍人召，遷工部侍郎、會稽縣公，出為嶺南節度使。召拜吏部侍郎，與薛邕分典選。浩有妾弟冒優，托之邕，擬長安尉，御史大夫李棲筠劾之，帝怒，黜邕歙州刺史，浩明州別駕。德宗初，召授彭王傅，進郡公。卒，年八十，贈太子少師，謚曰定。

始，浩父嶠之善書，以法授浩，益工。嘗書四十二幅屏，八體皆備，草隸尤工，世狀其法曰「怒猊抉石，渴驥奔泉」雲。晚節治廣及領選，頗嗜財，惑於所嬖，卒以敗。

呂渭
呂渭，字君載，河中人。父延之，終浙東節度使。渭第進士，從浙西觀察使李涵為支使，進殿中侍御史。大歷末，涵為元陵副使，渭又為判官。涵由御史大夫擢太子少傅，渭建言：「涵父名少康，當避。」宰相崔祐甫善其言，擢司門員外郎。御史共劾渭：「昔涵再任少卿，不以嫌，今謂少傅為慢官，疑渭為涵遊說。」乃貶渭歙州司馬。

貞元中，累遷禮部侍郎。始，中書省有古柳，建中末枯死，德宗自梁還，復榮茂，人以為瑞柳，渭令貢士賦之。帝聞，不以為善。又與裴延齡為姻家，擢其子操上第，會入閣，遺私謁之書於廷。出為潭州刺史。卒，贈陜州大都督。

四子：溫、恭、儉、讓。

子 溫
溫，字和叔，一字化光，從陸質治《春秋》，梁肅為文章。貞元末，擢進士第。與韋執誼厚，因善王叔文。再遷為左拾遺。以侍御史副張薦使吐蕃，會順宗立，薦卒於虜，虜以中國有喪，留溫不遣。時叔文秉權，與遊者皆貴顯，溫在絕域不得遷，常自悲。元和元年乃還，而柳宗元等皆坐叔文貶，溫獨免，進戶部員外郎。

溫操翰精富，一時流輩推尚。性險躁，譎詭而好利，與竇群、羊士諤相昵。群為御史中丞，薦溫知雜事，士諤為御史，宰相李吉甫持之，久不報，溫等怨。時吉甫為宦侍所抑，溫乘其間謀逐之。會吉甫病，夜召術士宿於第，即捕士掠訊，且奏吉甫陰事。憲宗駭異，既詰辯，皆妄言，將悉誅群等，吉甫苦救乃免，於是貶溫均州刺史，士諤資州。議者不厭，再貶為道州。久之，徙衡州，治有善狀。卒，年四十。

子 恭
恭，字恭叔，尚氣節，喜縱橫、孫吳術。為山南西道府掌書記，進殿中侍御史，終嶺南府判官。

子 儉
儉亦為御史。

子 讓
讓，太子右庶子。皆美材。

孟簡
孟簡，字幾道，德州平昌人。曾祖詵，武後時同州刺史。簡舉進士、宏辭連中，累遷倉部員外郎。王叔文任戶部，簡以不附離見疾，不敢顯黜，宰相韋執誼為徙它曹。元和中，拜諫議大夫，知匭事。韓泰、韓曄之復刺史，吐突承璀為招討使，簡皆固爭，詣延英言不可狀，以悻切出為常州刺史。州有孟瀆，久淤閼，簡治導，溉田凡四千頃，以勞賜金紫，召為給事中。

代李遜為浙東觀察使。遜抑士族，右編人，至橫恣不檢，及簡，一反之，農估兼受其弊，時謂兩失之。以工部侍郎召還。初，使府得代，詔至，署留後即行。李翛觀察浙西，始請留故使交政。及簡還半道堂牒還之，如例，乃聽解。

進戶部，加御史中丞。戶部有二員，判使案者居別一署，謂之「左戶」，元和後，選委華重，宰相多由此進。崔群既相，而簡代之，故簡意且柄任。及出山南東道節度使，內不樂。政頗嚴峭。時有詔置臨漢監以牧馬，命簡兼使職。簡以親吏陸翰主奏邸，關通閹侍，翰持之，數傲很，簡怒，追還，以土囊斃之。家上變，發簡奸贓，御史劾驗，得遺吐突承璀資七百萬。左授太子賓客，分司東都，再貶吉州司馬。以赦令進睦州刺史，復徙常州，仍太子賓客分司，卒。

簡尤工詩，聞江、淮間。尚節義，與之交者，雖歿，視恤其孤不少衰。晚路殊躁急，佞佛過甚，為時所誚。嘗與劉伯芻、歸登、蕭俯譯次梵言者。

劉伯芻
劉伯芻，字素芝，兵部侍郎迺之子。行修謹。淮南杜佑奏署節度府判官。府罷，召拜右補闕，遷主客員外郎。數過友家飲噱，為韋執誼陰劾，貶虔州參軍。久乃除考功員外郎。裴垍待之善，擢累給事中。李吉甫當國而垍卒，不加贈，伯芻為申理，乃贈太子少傅。或言其妻垍從母也，吉甫欲按之，求補虢州刺史。稍遷刑部侍郎、左散騎常侍。卒，贈工部尚書。伯芻風度高嚴，善談確，而動與時適，論者少之。

子 寬夫
子寬夫，寶歷中為監察御史。奏言：「以王府官攝祠，位輕，非嚴恭意，請以尚書省、東宮三品若左右丞、侍郎通攝。」俄轉左補闕。陳岵註浮屠書，因供奉僧以聞，除濠州刺史。寬夫劾狀，敬宗怒謂宰相曰：「岵不繇僧得州，諫臣安受此言？」寬夫曰：「眾劾岵，獨臣草狀，應伏誅。推言所從，恐累國體。」帝讜其言，釋之。

子 允章
子允章，字蘊中，咸通中為禮部侍郎。請諸生及進士第並謁先師，衣青衿，介幘，以還古制。改國子祭酒。又建言：「群臣輸光學錢治庠序，宰相五萬，節度使四萬，刺史萬。」詔可。後為東都留守。黃巢至，分司李磎挈尚書印走河陽，允章寄治河清。巢僭號，輒受偽官，文書盡用金統。遣取印磎所，磎不與，更悔愧，移檄近鎮起兵扞賊，磎持印還之。後廢於家。

楊憑
楊憑，字虛受，一字嗣仁，虢州弘農人。少孤，其母訓道有方。長善文辭，與弟凝、淩皆有名。大歷中，踵擢進士第，時號「三楊」。憑重交遊，尚氣節然諾，與穆質、許孟容、李庸阝相友善，一時歆慕，號「楊穆許李」。

歷事節度府，召為監察御史，不樂，輒免去。累遷太常少卿、湖南江西觀察使。性簡傲，接下脫略，人多怨之。在二鎮尤侈忲。入拜京兆尹。與御史中丞李夷簡素有隙，因劾憑江西奸贓及它不法，詔刑部尚書李庸阝、大理卿趙昌即臺參訊。於時憑治第永寧裏，功役叢煩，又幽妓妾於永樂別舍，謗議頗讙，故夷簡藉之痛擿發，欲抵以死。既置對，未得狀，即逮捕故官屬推躡，簿憑家資。翰林學士李絳奏言：「憑所坐贓，不當同逆人法。」乃止。憲宗以憑治京兆有績，但貶臨賀尉。始，德宗時，假借方鎮，習為僭擬事，夷簡首按憑，時以為宜，而緣私怨，論者亦不與。俄徙杭州長史。以太子詹事卒。

憑所善客徐晦者，字大章，第進士、賢良方正，擢櫟陽尉。憑得罪，姻友憚累，無往候者，獨晦至藍田慰餞。宰相權德輿謂曰：「君送臨賀誠厚，無乃為累乎？」晦曰：「方布衣時，臨賀知我，今忍遽棄邪？有如公異時為奸邪譖斥，又可爾乎？」德輿嘆其直，稱之朝。李夷簡遽表為監察御史，晦過謝，問所以舉之之由。夷簡曰：「君不負楊臨賀，肯負國乎？」後歷中書舍人，強直守正，不沈浮於時。嗜酒喪明，以禮部尚書致仕，卒。

弟 凝
凝，字懋功。由協律郎三遷侍御史，為司封員外郎。坐厘正嫡媵封邑，為權幸所忌，徙吏部，稍遷右司郎中。宣武董晉表為判官，亳州刺史缺，晉以凝行州事。增墾田，決汙堰，築堤防，水患訖息。時孟叔度橫縱撓軍治，而凝亦荒湎，晉卒，亂作。凝走還京師，闔門三年。拜兵部郎中，以痼疾卒。

弟 淩
淩，字恭履，最善文，終侍御史。子敬之。

淩子 敬之
敬之，字茂孝。元和初，擢進士第，平判入等，遷右衛胄曹參軍。累遷屯田、戶部二郎中。坐李宗閔黨，貶連州刺史。文宗尚儒術，以宰相鄭覃兼國子祭酒，俄以敬之代。未幾，兼太常少卿。是日，二子戎、戴登科，時號「楊家三喜」。轉大理卿，檢校工部尚書，兼祭酒，卒。

敬之嘗為《華山賦》示韓愈，愈稱之，士林一時傳布，李德裕尤咨賞。敬之愛士類，得其文章，孜孜玩諷，人以為癖。雅愛項斯為詩，所至稱之，繇是擢上第。斯，字子遷，江東人。敬之祖客灞上，見閩人濮陽願，閱其文，大推挹，遍語公卿間。會願死，敬之為斂葬。

潘孟陽
潘孟陽，史亡何所人。父炎，大歷末官右庶子，為元載所惡，久不遷。載誅，進禮部侍郎，以病免。方劉晏任權，炎乃其婿，雖書疏報答，未嘗輒開，時稱有古人節。晏得罪，坐貶澧州司馬，時輿疾上道，不自言。於邵高其介，申救，不見聽。

孟陽少以蔭，俄登博學宏辭科，補渭南尉，再遷殿中侍御史。公卿多父行及外家賓客，故被慰薦，擢累兵部郎中。貞元末，王紹以恩幸進，數稱孟陽才，權知戶部侍郎。杜佑判度支，奏以自副。時憲宗新立，詔孟陽馳驛江淮視財賦，加鹽鐵轉運副使，並察諸使治否。孟陽恃奧主，又氣豪倨，從者數百人，所至會賓客，留連倡樂，招金錢，多補吏，譽望大喪。使還，罷為大理卿。其後左司郎中鄭敬宣慰江淮，帝誡曰：「朕宮中用尺寸物皆有籍，唯賑民無所計。卿是行，宜諭朕意，毋若潘孟陽殫財費酣飲遊山寺而已。」

元和三年，出為華州刺史，遷劍南東川節度使。宰相武元衡與孟陽舊，復以戶部侍郎召判度支，又兼京北五城營田使。太府王遂為西北供軍使，持營田不可，至私忿恨，更請間論列。帝怒，罷孟陽左散騎常侍。明年，復舊官。盛葺第舍，帝微行至樂遊原，望見之，以問左右，孟陽懼，輟不敢治。而伎媵用度過侈汰，人多指怒之。病風痹，復改左散騎常侍。卒，贈兵部尚書，謚曰康。

初，孟陽為侍郎，年未四十，其母謂曰：「以爾之材而位丞郎，使吾憂之。」

崔元略
崔元略，博州人。父敬，貞元時終尚書左丞。元略第進士，更辟諸府，遷累殿中侍御史，以刑部郎中知御史雜事，進拜中丞。時李夷簡召為大夫，故詔元略留司東臺。改京兆少尹，行府事，數月，遷為尹。徙左散騎常侍。

初，中丞缺，議者屬崔植，而元略謬謂植入閣不如儀，使御史彈治。及宰相以二人進，元略果得之，植恨悵。既當國，以元略為宣撫党項使，辭疾不行。植奏：「不少責，無以示群臣。」乃出為黔南觀察使，徙鄂嶽。久乃拜大理卿。

敬宗初，還京兆尹，兼御史大夫。收貸錢萬七千緡，為御史劾奏，詔刑部郎中趙元亮、大理正元從質、侍御史溫造以三司雜治。元略素事宦人崔潭峻，頗左右之，獄具，削兼秩而已。俄授戶部侍郎，譏謗大興，諫官斥元略方劾而遷，有助力，元略自解辨，乃止。京兆劉棲楚又劾元略前造東渭橋，縱吏增估物不償直，取工徒贓二萬緡。詔奪一月俸。於是棲楚規相位，疑元略妨己路，故舉疑似蔑染之。太和三年，以戶部尚書判度支，出為東都留守，改義成節度使。卒，贈尚書左僕射。子鉉。

子 鉉
鉉，字臺碩，擢進士第，從李石荊南為賓佐，入拜司勛員外郎、翰林學士，遷中書舍人、學士承旨。武宗好蹴踘、角抵，鉉切諫，帝褒納之。會昌三年，拜中書侍郎、同中書門下平章事。鉉入朝，凡三歲至宰相，而石猶在江陵。澤潞平，兼戶部尚書。與李德裕不叶，罷為陜虢觀察使。宣宗初，擢河中節度使，以御史大夫召，用會昌故官輔政，進尚書左僕射，兼門下侍郎，封博陵郡公。鉉所善者鄭魯、楊紹復、段瑰、薛蒙，頗參議論。時語曰：「鄭、楊、段、薛，炙手可熱；欲得命通，魯、紹、瑰、蒙。」帝聞之，題於扆。是時，魯為刑部侍郎，鉉欲引以相，帝不許，用為河南尹。它日，帝語鉉曰：「魯去矣，事由卿否？」鉉惶懼謝罪。

久之，出為淮南節度使，帝餞太液亭，賜詩寵之。因宣州軍亂，逐觀察使鄭薰，鉉出兵討擊，詔兼宣歙池觀察使。既平，加檢校司空，罷兼使。居九年，條教一下無復改，民以順賴。咸通初，徙山南東道、荊南二鎮，封魏國公。龐勛叛，自桂管北還，所過剽略。鉉聞，大募兵屯江、湘，邀賊歸路。賊懼，更逾嶺，自淮而北。朝廷壯其忠。卒官下。

子 沆
子沆，字內融，累遷中書舍人。韋保衡逐於琮，沆亦貶循州司戶參軍。僖宗立，召為永州刺史，復拜舍人，進禮部、吏部二侍郎。乾符五年，以戶部侍郎同中書門下平章事。昕旦告麻，大霧塞廷中，百僚就班修慶，大風雨雹，時謂不祥。俄改中書侍郎，兼工部尚書。時王景崇進兼中書令，讓其兄景儒，求易定節度。沆謂魏博、盧龍且相援，執不可。盧攜專政，而黃巢勢浸盛，沆每建裁遏，多為攜沮抑。賊陷京師，匿張直方第，遇害。

元略弟元受、元式、元儒，皆舉進士第。

弟 元受
元受以高陵尉直史館。元和時，於臯謨為河北行營糧料使，元受從之，督供饋。臯謨得罪，元受逐死嶺表。

弟 元式
元式始署帥府僚佐，累官湖南觀察使。會昌中，澤潞用兵，遷河中，拜河東、義成節度使。宣宗初，以刑部尚書判度支，拜門下侍郎、同中書門下平章事，進兼戶部尚書。以疾罷。卒，贈司空，謚曰莊。

大中時，又有宰相崔龜從，字玄告。初舉進士，復以賢良方正、拔萃，三中其科，拜右拾遺。太和初，遷太常博士。最明禮家沿革，問不虛酬。定敬宗廟室祝辭，皇帝不可雲孝弟。九宮皆列星，不容為大祠。大臣薨，不於訃日輟朝，乃在數日外。因引貞觀時，任瑰卒，有司對仗奏，太宗責其不知禮；岑文本歿，是夕罷警嚴；張公謹亡，哭不避辰日；故閔悼之切，不宜過時。又言三品以上官，非經任將相密近，不宜輟朝。詔皆可其議，九宮遂為中祠。再遷至司勛郎中，知制誥，真拜中書舍人，歷戶部侍郎。大中四年，以中書侍郎同中書門下平章事。再歲，罷為宣武軍節度使，數徙鎮，卒。

韋綬
韋綬，字子章，京兆萬年人。有至性，然好不經，喪父，镵臂血寫浮屠書。建中末，為長安尉。朱泚亂，羸服走奉天，拜華陰令。佐襄陽於頔府，數譏謔刺頔橫恣，頔不能容，薦諸朝。三遷職方郎中。

穆宗為太子，綬入侍讀，遷諫議大夫。太子書「依」字輒去「人」，曰：「上以此可天下事，烏得全書耶？」綬白之，帝喜，即賜綬錦彩。方太子幼，綬數為俚言以悅太子，它日侍，太子為帝道之。帝怒曰：「綬當以經義輔導太子，而反語此，朕何賴焉？」外遷虔州刺史。

穆宗立，召為尚書右丞、集賢院學士，出入禁中，怙寵甚。建白：「帝誕日，百官先詣光順門賀皇太后，然後上皇帝千萬歲壽。」詔可。久之，宰相奏古無生日稱賀者，綬議格。時大臣論啟或未決，綬居中助可否。九月九日宴群臣曲江，綬請集賢學士得別會，帝一順聽。進位禮部尚書。帝問所以振災邀福者，對曰：「宋景公以善言退法星三舍，漢文除秘祝，敕有司祭而不祈，此二君皆受自至之福，書美前史。如失德以卻災，媚神以丐助，神而有知，且因以譴也。」時帝不德，故托諷焉。

俄以檢校戶部尚書為山南西道節度使。入辭，請門戟十二以行，又乞賜錢二百萬，官子元弼太常丞，帝以舊恩許之。綬耄而貪，不能事軍政，綱維亂弛。卒，贈尚書右僕射，帝遣中人吊其家。有司謚通醜，故吏以為言，改謬醜，不報，罷。


Chinese text: This work was published before January 1, 1923, and is in the
public domain worldwide because the author died at least 100 years ago.
