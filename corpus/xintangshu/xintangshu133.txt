二郭兩王張牛

郭虔瓘，齊州歷城人。開元初，錄軍閥，遷累右衛驍將軍，兼北庭都護、金山道副大總管。明年，突厥默啜子同俄特勒圍北庭，虔瓘飭壘自守。同俄單騎馳城下，勇士狙道左突斬之。虜亡酋長，相率丐降，請悉軍中所資贖同俄死，聞已斬，舉軍慟哭去。虔瓘以功授冠軍大將軍、安西副大都護，封潞國公。建募關中兵萬人擊餘寇，遂前功，有詔募士給公乘，在所續食。將作大匠韋湊上言：「漢徙豪族以實關中，今畿輔戶口逋耗，異時戎虜入盜，丁壯悉行，不宜更募驍勇，以空京甸，資荒服。萬人所過，遞馱熟饔，亙六千里，州縣安所供億？秦、隴以西，多沙磧，少居人，若何而濟？縱有克獲，其補幾何？儻稽天誅，則諉大事。」不省。既而虔瓘果不見虜，還，遷涼州刺史、河西節度大使，進右威衛大將軍。四年，奏家奴八人有戰功，求為遊擊將軍，宰相劾其恃功亂綱紀，不可聽，罷之。

陜王為安西都護，詔虔瓘為副。虔瓘與安撫招慰十姓可汗使阿史那獻數持異，交訴諸朝。玄宗遣左衛中郎將王惠賫詔書諭解曰：「朕聞師克在和，不在眾，以虔瓘、獻宿將，當舍嫌窒隙，戮力國家。自開西鎮，列諸軍，戍有定區，軍有常額，卿等所統，蕃漢雜之，在乎善用，何必加募？或云突騎施圍石城，獻所致也；葛邏祿稱兵，虔瓘所沮也。大將不協，小人以逞，何功可圖？昔相如能詘廉頗，寇恂不吝賈復，宜各曠然，終承朕命。今賜帛二千段及他珍器，俾諒朕意。」虔瓘奉詔。久之，卒軍中。以張孝嵩為安西副都護。

孝嵩，偉姿貌，及進士第，而慷慨好兵。在安西勸田訓士，府庫盈饒。徙太原尹，卒。以黃門侍郎杜暹代。

郭知運，字逢時，瓜州晉昌人。長七尺，猿臂虎口，以格鬥功累補秦州三度府果毅。從郭虔瓘破突厥有功，加右驍衛將軍，封介休縣公。

吐蕃將坌達延、乞力徐寇渭源，盜牧馬，詔知運與薛訥、王晙等相掎角，敗之。進階冠軍大將軍，兼臨洮軍使，封太原郡公，賜賚萬計。徙隴右諸軍節度大使、鄯州都督。突厥降戶阿悉爛、夾跌思泰率眾叛，執單于副都護張知運，詔以朔方兵追擊，至黑山呼延谷敗之，虜棄伏走，取副都護還。詔知運兼隴右經略使，營柳城。開元五年，大破吐蕃，獻俘京師。明年，復出，將輕兵丙夜至九曲，獲精甲、名馬、牦牛甚眾。既獻獲，詔分賜文武五品以上清官及朝集使三品者。進兼鴻臚卿，攝御史中丞。六州胡康待賓反，率王晙討平之。拜左武衛大將軍，授一子官，賜金帛。九年，卒於軍，年五十五，贈涼州都督。

知運屯西方，戎夷畏憚，與王君功名略等，時號「王郭」。帝詔中書令張說紀其功於墓碑。上元中，配饗太公廟。永泰初，謚曰威。子英傑、英乂。

英傑，字孟武，為左衛將軍、幽州副總管。開元二十三年，長史薛楚玉遣英傑與裨將吳克勤、烏知義、羅守忠帥萬騎及奚眾討契丹，屯榆關。契丹酋長可突於拒戰都山下，奚眾貳，官軍不利，知義、守忠引麾下遁去，英傑、克勤力戰死。其下尚六千人，殊死戰，虜示以英傑首，終不屈，師遂殲。

英乂，字元武，以武勇有名河、隴間，累遷諸衛員外將軍。哥舒翰見之曰：「是當代吾節制者。」祿山亂，拜秦州都督、隴右采訪使。賊將高嵩擁兵入汧、隴，英乂偽勞之，且具饗，既而伏兵發，盡虜其眾。至德二年，加隴右節度使。召還，改羽林軍大將軍，掌衛兵。以喪去職。

史思明陷洛陽，謀掠陳、蔡，詔英乂統淮南節度兵。賊叩陜、虢，又改陜西節度、潼關防禦使。進御史大夫，兼神策軍節度使。代宗即位，以檢校戶部尚書兼大夫。雍王率諸將討賊洛陽，留英乂殿於陜。東都平，權知留守，無檢禦才，其麾下與朔方、回紇遂大掠都城及鄭、汝，環千里無居人。

以功實封三百戶，召拜尚書右僕射，封定襄郡王。日驕蹇，為侈汰。陰事宰相元載以久其權。未幾，嚴武死成都，乃拜劍南節度使。自以有內主，故肆誌無所憚。初，玄宗在蜀時舊宮為道士祠，冶金作帝象，盡繪乘輿侍衛，每尹至，先拜祠，後視事。英乂愛其地勝選，輒壞繪像自居之，眾始不平。又教女伎乘驢擊球，鈿鞍寶勒及它服用，日無慮數萬費，以資倡樂，未嘗問民間事，為政苛暴，人以目相謂。怨崔寧不己同也，出兵襲寧，不克。寧因人之怨，率麾下五千直搗成都。英乂拒戰，眾皆反戈內攻，乃奔簡州，次靈池，普州刺史韓澄斬首送寧，遂屠其家。

王君，字威明，瓜州常樂人。初事郭知運為別奏，累功至右衛副率。知運卒，代為河西隴右節度使、右羽林軍將軍，判涼州都督事。

開元十四年，吐蕃酋悉諾邏寇大鬥拔谷，君間其怠，率秦州都督張景順乘冰度青海襲破之。以功遷大將軍，封晉昌縣伯；拜其父壽為少府監，聽不事。君凱旋，玄宗宴君及妻夏於廣達樓，賜金帛，夏亦自以戰功封武威郡夫人。俄而吐蕃陷瓜州，執刺史田元獻及壽，殺居人，取資糧，進攻玉門軍，使人靳君曰：「將軍常自以忠勇，今不一進戰，奈何？」君登陴西向哭，兵不敢出。

初，涼州有回紇、契、思結、渾四部，世為酋長，君微時，數往來，為所輕。及節度河西，回紇等頗鞅鞅，恥為下。君怒，數督過之。既怨望，潛遣人至東都言狀。君間驛奏四部有叛謀，帝使中人即訊，回紇不能自直。於是瀚海大都督回紇承宗流州，渾大得流吉州，賀蘭都督契承明流藤州，盧山都督思結歸國流瓊州，而承宗黨瀚海州司馬護輸等益不平，思有以復怨。會吐蕃使間道走突厥，君率騎到肅州掩取之，還至甘州，護輸狙兵發，奪君節，殺左右親吏，剖其心，曰：「是始謀者。」君引帳下力戰，兵盡乃死。輸欲以屍奔吐蕃，追兵至，乃棄屍去。帝痛惜之，贈特進、荊州大都督。以喪還京師，官護其葬。詔張說刻文墓碑，帝自書以寵之。

始，吐蕃寇瓜州，分遣莽布支攻常樂，令賈師順乘城守。俄而瓜州陷，悉諾邏並兵攻之。數日，虜眾有姻家在城中，使夜見師順曰：「州已失守，虜悉眾來，孤城渠可久，不早降以全噍類乎？」師順曰：「吾受天子命守此，義不可下賊。」數日，又說師順曰：「明府不降，吾眾且還，宜有以贈我。」師順請脫士卒衣襦。悉諾邏知無有，乃夜徹營去，毀瓜州城。師順開門收器械，復完守備。吐蕃果使精騎還襲，見有備，乃去。以功遷鄯州都督、隴右節度使。師順，岐州人，終左領軍將軍。

張守珪，陜州河北人。姿幹瑰壯，慷慨尚節義，善騎射。以平樂府別將從郭虔瓘守北庭。突厥侵輪臺，遣守珪往援，中道逢賊，苦戰，斬首千餘級，禽頡斤一人。開元初，虜復攻北庭，守珪從儳道奏事京師，因上書言利害，請引兵出蒲昌、輪臺夾擊賊。再遷幽州良杜府果毅。時盧齊卿為刺史，器之，引與共榻坐，謂曰：「不十年，子當節度是州，為國重將，願以子孫托，可僚屬相期邪？」稍遷建康軍使。

王君死，河西震懼，詔以守珪為瓜州刺史、墨離軍使，督餘眾完故城。版築方立，虜奄至，眾失色。守珪曰：「創痍之餘，詎可矢石相確，須權以勝之。」遂置酒城上，會諸將作樂。虜疑有備，不敢攻，引去，守珪縱兵擊敗之。於是修復位署，招流冗使復業。有詔以瓜州為都督府，即詔守珪為都督。州地沙塉不可蓺，常瀦雪水溉田。是時，渠堨為虜毀，材木無所出。守珪密禱於神，一昔水暴至，大木數千章塞流下，因取之，修復堰防，耕者如舊，州人神之，刻石紀事。遷鄯州刺史、隴右節度使。徙幽州長史、河北節度副大使。俄加采訪處置等使。

契丹、奚連年梗邊，牙官可突於，胡有謀者，前長史趙含章、薛楚玉等不能制，守珪至，每戰輒勝，虜遂大敗。帝喜，詔有司告九廟。契丹酋屈剌及突於恐懼，乃遣使詐降。守珪得其情，遣右衛騎曹王悔詣部計事，屈刺無降意，徙帳稍西北，密引突厥眾將殺悔以叛。契丹別帥李過折與突於爭權不葉，悔因間誘之，夜斬屈剌及突於，盡滅其黨，以眾降。守珪次紫蒙川，大閱軍實，賞將士，傳屈刺、突於首於東都。

二十三年，入見天子，會藉田畢，即酺燕為守珪飲至，帝賦詩寵之。加拜輔國大將軍、右羽林大將軍，賜金彩，授二子官，詔立碑紀功。

久之，復討契丹餘黨於捺祿山，鹵獲不訾。會裨將趙堪、白真陀羅等強使平盧軍使烏知義度湟水邀叛奚，且蹂其稼，知義辭不往，真陀羅矯詔脅之。知義與虜鬥，不勝，還，守珪匿其敗，但上克獲狀。事頗泄，帝遣謁者牛仙童按實，守珪逼真陀羅自殺，厚賂使者，還奏如狀。後仙童以贓敗，事逮守珪，以功貶括州刺史，疽發背死。

子獻誠。獻誠，天寶末，陷安祿山，授偽署。後事史思明，將兵數萬守汴州。東都平，史朝義走還汴，獻誠不內，籍所統兵以州降，詔即拜汴州刺史，封南陽郡公。改寶應軍左廂兵馬使，更封鄧國公。既來朝，代宗禮賜尤渥。擢山南西道節度使，討南山劇賊高玉，禽之。俄兼劍南東川節度。時崔旰殺郭英乂，獻誠率眾戰梓州，大敗。大歷三年，以疾歸京師。舉其弟獻恭自代。以檢校戶部尚書知省事，病甚，固乞辭位，卒。始，獻誠喜功名，為政寬裕，有機略，隨方制變，而簡廉不逮於父。

從弟獻恭，數有軍功，以右羽林軍代為節度使。大歷末，破吐蕃於岷州。久之，拜東都留守，累遷檢校吏部尚書。德宗欲徙盧杞為饒州刺史，給事中袁高上還詔書，苦爭。獻恭見帝曰：「高所奏宜聽。」帝不答。復前曰：「高乃陛下良臣，當優異之。」上遂不徙杞。世咨其不橈。

子煦，積閥亦至夏州節度使。元和八年，振武軍逐節度使李進賢，屠其家及判官嚴澈。憲宗怒，詔煦以本軍進討，許以便宜，賜縑三萬為軍資，河東王鍔遣兵五千為援。煦入，捕亂卒蘇國珍等數百人，誅之。卒，贈太子太保。

獻誠從弟獻甫，以軍功試光祿卿、殿中監，從河中節度使賈耽討梁崇義有勞。德宗西幸，又從渾瑊討朱泚，戰多，累遷至金吾將軍、檢校工部尚書。李懷光叛，吐蕃盜邊，獻甫領禁兵戍咸陽累年，兵農悅安。貞元四年，代韓遊瑰領邠寧節度使。邠寧軍素驕，憚獻甫嚴，因遊瑰去，遂縱掠，邀範希朝為帥。都將楊朝晟誅首亂者，獻甫乃得入。於是斷山浚塹，選巖要地築烽堡。請復鹽州及洪門、洛原鎮屯兵，詔可。獻甫遣兵馬使魏茪逐吐蕃，築鹽、夏二城，虜眾畏，不敢入寇。十二年，加檢校尚書左僕射。卒，贈司空。

王忠嗣，華州鄭人。父海賓，太子右衛率、豐安軍使。開元二年，吐蕃寇隴右，詔隴右防禦使薛訥率杜賓客、郭知運、王晙、安思順禦之。以海賓為先鋒，戰武階，追北至壕口，殺其眾。進戰長城堡，諸將冒其功，按兵顧望，海賓戰死，大軍乘之，斬賊萬七千級，獲馬七萬、牛羊四十萬。玄宗憐其忠，贈左金吾大將軍。忠嗣時年九歲，始名訓，授尚輦奉御。入見帝，伏地號泣，帝撫之曰：「此去病孤也，須壯而將之。」更賜今名，養禁中。肅宗為忠王，帝使與遊。及長，雄毅寡言，有武略，上與論兵，應對蜂起，帝器之，曰：「後日爾為良將。」試守代州別駕，大猾閉門自斂，不敢幹法。數以輕騎出塞，忠王言於帝曰：「忠嗣敢鬥，恐亡之。」由是召還。

信安王祎在河東，蕭嵩出河西，數引為麾下。帝以其年少，有復讎誌，詔不得特將。嵩入朝，忠嗣曰：「從公三年，無以歸報天子。」乃請精銳數百襲虜。會贊普大酋閱武郁標川，其下欲還，忠嗣不從，提刀略陣，斬數千人，獲羊馬萬計。嵩上其功，帝大悅。累遷左威衛將軍、代北都督，封清源縣男。與皇甫惟明輕重不得，構忠嗣罪，貶東陽府左果毅。

河西節度使杜希望欲取吐蕃新羅城，有言忠嗣才者，希望以聞，詔追赴河西，進拔其城。忠嗣錄多，授左威衛郎將，專知兵馬。俄吐蕃大出，欲取當新城，晨壓官軍陣，眾不敵，舉軍皆恐。忠嗣單馬進，左右馳突，獨殺數百人，賊眾囂相蹂，軍{廣多}翼掩之，虜大敗。拜左金吾衛將軍，領河東節度副使、大同軍使，尋為節度使。二十九年，節度朔方，兼靈州都督。

天寶元年，北討奚怒皆，戰桑幹河，三遇三克，耀武漠北，高會而還。時突厥新有難，忠嗣進軍磧口經略之。烏蘇米施可汗請降，忠嗣以其方強，特文降耳，乃營木剌、蘭山，諜虛實。因上平戎十八策，縱反間於拔悉密與葛邏祿、回紇三部，攻多羅斯城，涉昆水，斬米施可汗，築大同、靜邊二城，徙清塞、橫野軍實之，並受降、振武為一城，自是虜不敢盜塞。徙河東節度使，進封縣公。

忠嗣本負勇敢，及為將，乃能持重安邊，不生事，嘗曰：「平世為將，撫眾而已。吾不欲竭中國力以幸功名。」故訓練士馬，隨缺繕補。有漆弓百五十斤，每弢之，示無所用。軍中士氣盛，日夜思戰，忠嗣縱詭間，伺虜隙，時時出奇兵襲敵，所向無不克，故士亦樂為用。軍每出，召屬長付以兵，使授士卒，雖弓矢亦誌姓名其上。軍還，遣弦亡鏃，皆按名第罪。以是部下人自觀，器甲充刃。自朔方至雲中袤數千里，據要險築城堡，斥地甚遠。自張仁亶後四十餘年，忠嗣繼其功。

俄為河西、隴右節度使，權朔方、河東節度，佩四將印，勁兵重地，控制萬里，近世未有也。又授一子五品官。後數出戰青海、積石，虜輒奔破。又討吐谷渾於墨離，平其國。乃固讓朔方、河東二節度，許之。

帝方事石堡城，詔問攻取計，忠嗣奏言：「吐蕃舉國守之，若頓兵堅城下，費士數萬，然後可圖，恐所得不讎所失，請厲兵馬，待取之。」帝意不快。而李林甫尤忌其功，日鉤摭過咎。會董延光建言請下石堡，詔忠嗣分兵應接，忠嗣不得已為出軍，而士無賞格，延光不悅。河西兵馬使李光弼入說曰：「大夫愛惜士卒，有拒延光心，雖名受詔，實奪其謀。然大夫已付萬眾，而不立重賞，何以賈士勇？且大夫惜數萬段賜，以啟讒口，有如不捷，歸罪大夫，大夫先受禍矣。」忠嗣曰：「吾固審得一城不足制敵，失之未害於國。吾忍以數萬人命易一官哉！明日見責，不失一金吾、羽林將軍，歸宿衛；不者，黔中上佐耳。」光弼謝曰：「大夫乃行古人事，光弼又何言！」趨而出。延光過期不克，果訴忠嗣沮兵。又安祿山城雄武，扼飛狐塞，謀亂，請忠嗣助役，因欲留其兵；忠嗣先期至，不見祿山而還。數上言祿山且亂，林甫益惡之，陰使人誣告「忠嗣嘗養宮中，雲吾欲奉太子」。帝怒，召入付三司訊驗，罪應死。哥舒翰方有寵，白上，請以官爵贖忠嗣罪，帝意解，貶漢陽太守。久之，徙漢東郡，卒，年四十五。後翰引兵攻石堡，拔之，死亡略盡，如忠嗣言，故當世號為名將。

初，在朔方，至互市，輒高償馬直，諸蕃爭來市，故蕃馬浸少，唐軍精。及鎮河、隴，又請徙朔方、河東九千騎以實軍。迄天寶末，益滋息。寶應元年，追贈兵部尚書。

贊曰：以忠嗣之才，戰必破，攻必克，策石堡之得不當所亡，高馬直以空虜資，論祿山亂有萌，可謂深謀矣。然不能自免於讒，卒死放地。自古忠賢，工謀於國則拙於身，多矣，可勝咤哉！

牛仙客，涇州鶉觚人。初為縣小史，令傅文靜器之，會為隴右營田使，引與計事，積功遷洮州司馬。河西節度使王君召為判官。君死，仙客獨得免。蕭嵩代節度，復委以軍政。仙客清勤不懈，接士大夫以信。及嵩還執政，因薦之。稍遷太僕少卿，判涼州別駕，知節度留後事，俄為節度使。開元二十四年，代信安王祎為朔方行軍大總管。

始在河西，嗇事省用，倉庫積鉅萬，器械犀銳。崔希逸代之，即以聞。帝令刑部員外郎張利馳傳覆視，如狀。帝悅，將用為尚書，宰相張九齡持不可，乃封隴西郡公，實封戶二百。李林甫探知帝旨，稱其材。會九齡罷，故以工部尚書、同中書門下三品，知門下事，遙領河東節度副大使。

為相謹身無它，與時沈浮，唯唯恭願。前後錫與，緘庋不敢用。百司諮決，無所處可，輒曰：「如令式。」帝既用仙客，知時議不歸，乘間以問高力士，力士曰：「仙客本胥史，非宰相器。」帝忿然曰：「朕且用康厓！」蓋恚言也。有為厓言者，厓以為實，喜甚。久之，封豳國公，加左相。卒，贈尚書右丞相，謚曰貞簡。


Chinese text: This work was published before January 1, 1923, and is in the
public domain worldwide because the author died at least 100 years ago.
