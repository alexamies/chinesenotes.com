吐蕃上

吐蕃本西羌屬，蓋百有五十種，散處河、湟、江、岷間，有發羌、唐旄等，然未始與中國通。居析支水西。祖曰鶻提勃悉野，健武多智，稍並諸羌，據其地。蕃、發聲近，故其子孫曰吐蕃，而姓勃窣野。或曰南涼禿發利鹿孤之後。二子，曰樊尼，曰傉檀。傉檀嗣，為乞佛熾盤所滅。樊尼挈殘部臣沮渠蒙遜，以為臨松太守。蒙遜滅，樊尼率兵西濟河，逾積石，遂撫有群羌雲。

其俗謂強雄曰贊，丈夫曰普，故號君長曰贊普，贊普妻曰末蒙。其官有大相曰論茝，副相曰論茝扈莽，各一人，亦號大論、小論；都護一人，曰悉編掣逋；又有內大相曰曩論掣逋，亦曰論莽熱，副相曰曩論覓零逋，小相曰曩論充，各一人；又有整事大相曰喻寒波掣逋，副整事曰喻寒覓零逋，小整事曰喻寒波充：皆任國事，總號曰尚論掣逋突瞿。地直京師西八千里，距鄯善五百里，勝兵數十萬。國多霆、電、風、雹，積雪，盛夏如中國春時，山谷常冰。地有寒癘，中人輒痞促而不害。其贊普居跋布川，或邏娑川，有城郭廬舍不肯處，聯毳帳以居，號大拂廬，容數百人。其衛候嚴，而牙甚隘。部人處小拂廬，多老壽至百餘歲者。衣率氈韋，以赭塗面為好。婦人辮發而縈之。其器屈木而韋底，或氈為般，凝面為碗，實羹酪並食之，手捧酒漿以飲。其官之章飾，最上瑟瑟，金次之，金塗銀又次之，銀次之，最下至銅止，差大小，綴臂前以辨貴賤。屋皆平上，高至數丈。其稼有小麥、青稞麥、蕎麥、[B17G]豆。其獸，牦牛、名馬、犬、羊、彘，天鼠之皮可為裘，獨峰駝日馳千里。其寶，金、銀、錫、銅。其死，葬為冢，塈塗之。其吏治，無文字，結繩齒木為約。其刑，雖小罪必抉目，或刖、劓，以皮為鞭抶之，從喜怒，無常算。其獄，窟地深數丈，內囚於中，二三歲乃出。其宴大賓客，必驅耗牛，使客自射，乃敢饋。其俗，重鬼右巫，事原羝為大神。喜浮屠法，習咒詛，國之政事，必以桑門參決。多佩弓刀。飲酒不得及亂。婦人無及政。貴壯賤弱，母拜子，子倨父，出入前少而後老。重兵死，以累世戰沒為甲門，敗懦者垂狐尾於首示辱，不得列於人。拜必手據地為犬號，再揖身止。居父母喪，斷發、黛面、墨衣，既葬而吉。其舉兵，以七寸金箭為契。百里一驛，有急兵，驛人臆前加銀鶻，甚急，鶻益多。告寇舉烽。其畜牧，逐水草無常所。其鎧胃精良，衣之周身，竅兩目，勁弓利刃不能甚傷。其兵法嚴，而師無饋糧，以鹵獲為資。每戰，前隊盡死，後隊乃進。其四時，以麥熟為歲首。其戲，棋、六博。其樂，吹螺、擊鼓。其君臣自為友，五六人曰共命。君死，皆自殺以殉，所服玩乘馬皆瘞，起大屋冢顛，樹眾木為祠所。贊普與其臣歲一小盟，用羊、犬、猴為牲；三歲一大盟，夜肴諸壇，用人、馬、牛、閭為牲。凡牲必折足裂腸陳於前，使巫告神曰：「渝盟者有如牲。」

其後有君長曰瘕悉董摩，董摩生佗土度，佗土生揭利失若，揭利生勃弄若，勃弄生詎素若，詎素生論贊索，論贊生棄宗弄贊，亦名棄蘇農，亦號弗夜氏。其為人慷慨才雄，常驅野馬、犛牛，馳刺之以為樂，西域諸國共臣之。

太宗貞觀八年，始遣使者來朝，帝遣行人馮德遐下書臨撫。弄贊聞突厥、吐谷渾並得尚公主，乃遣使賫幣求昏，帝不許。使者還，妄語曰：「天子遇我厚，幾得公主，會吐谷渾王入朝，遂不許，殆有以間我乎？」弄贊怒，率羊同共擊吐谷渾，吐谷渾不能亢，走青海之陰，盡取其貲畜。又攻党項、白蘭羌，破之。勒兵二十萬入寇松州，命使者貢金甲，且言迎公主，謂左右曰：「公主不至，我且深入。」都督韓威輕出覘賊，反為所敗，屬羌大擾，皆叛以應賊。乃詔吏部尚書侯君集為行軍大總管，出當彌道，右領軍大將軍執失思力出白蘭道，右武衛大將軍牛進達出闊水道，右領軍將軍劉蘭出洮河道，並為行軍總管，率步騎五萬進討。進達自松州夜鏖其營，斬首千級。

初東寇也，連歲不解，其大臣請返國，不聽，自殺者八人。至是弄贊始懼，引而去，以使者來謝罪，固請昏，許之。遣大論薛祿東贊獻黃金五千兩，它寶稱是，以為聘。

十五年，妻以宗女文成公主，詔江夏王道宗持節護送，築館河源王之國。弄贊率兵次柏海親迎，見道宗，執婿禮恭甚，見中國服飾之美，縮縮愧沮。歸國，自以其先未有昏帝女者，乃為公主築一城以誇後世，遂立宮室以居。公主惡國人赭面，弄贊下令國中禁之。自褫氈罽，襲紈綃，為華風。遣諸豪子弟入國學，習《詩》、《書》。又請儒者典書疏。

帝伐遼還，使祿東贊上書曰：「陛下平定四方，日月所照，並臣治之。高麗恃遠，弗率於禮，天子自將度遼，隳城陷陣，指日凱旋，雖雁飛於天，無是之速。夫鵝猶雁也，臣謹冶黃金為鵝以獻。」其高七尺，中實酒三斛。二十二年，右衛率府長史王玄策使西域，為中天竺所鈔，弄贊發精兵從玄策討破之，來獻俘。

高宗即位，擢駙馬都尉、西海郡王。弄贊以書詒長孫無忌曰：「天子初即位，下有不忠者，願勒兵赴國共討之。」並獻金琲十五種以薦昭陵。進封賨王，賜餉蕃渥。又請蠶種、酒人與碾硙等諸工，詔許。永徽初，死，遣使者吊祠。無子，立其孫，幼不事，故祿東贊相其國。

顯慶三年，獻金盎、金頗羅等，復請昏。未幾，吐谷渾內附，祿東贊怨忿，率銳兵擊之，而吐谷渾大臣素和貴奔吐蕃，槊以虛實，故吐蕃能破其國。慕容諾曷缽與弘化公主引殘落走涼州，詔涼州都督鄭仁泰為青海道行軍大總管，率將軍獨孤卿雲等屯涼、鄯，左武候大將軍蘇定方為安集大使，為諸將節度，以定其亂。吐蕃使論仲琮入朝，表吐谷渾罪，帝遣使者譙讓，乃使來請與吐谷渾平憾，求赤水地牧馬，不許。會祿東贊死。

東贊不知書而性明毅，用兵有節制，吐蕃倚之，遂為強國。始入朝，占對合旨，太宗擢拜右衛大將軍，以瑯邪公主外孫妻之。祿東贊自言：「先臣為聘婦，不敢奉詔。且贊普未謁公主，陪臣敢辭！」帝異其言，然欲懷以恩，不聽也。有子曰欽陵、曰贊婆、曰悉多於、曰勃論。祿東贊死，而兄弟並當國。自是歲入邊，盡破有諸羌羈縻十二州。

總章中，議徙吐谷渾部於涼州旁南山。帝刈吐蕃之入，召宰相姜恪閻立本、將軍契何力等議先擊吐蕃。立本曰：「民饑未可以師。」何力曰：「吐蕃介在西極，臣恐師到，獸竄山伏，捕討無所得，至春復侵吐谷渾。臣請勿救，使疑吾力困而驕之，一舉可滅也。」恪曰：「不然，吐谷渾方衰，吐蕃負勝，以衰氣拒勝兵，戰必不亢，不救則滅。臣謂王師亟助之，使國幸存，後且徐圖可也。」議不決，亦不克徙。

咸亨元年，入殘羈縻十八州，率於闐取龜茲撥換城，於是安西四鎮並廢。詔右威衛大將軍薛仁貴為邏娑道行軍大總管，左衛員外大將軍阿史那道真、左衛將軍郭待封自副，出討吐蕃，並護吐谷渾還國。師凡十餘萬，至大非川，為欽陵所拒，王師敗績，遂滅吐谷渾而盡有其地。詔司戎太常伯、同東西臺三品姜恪為涼州道行軍大總管出討，會恪卒，班師。

吐蕃遣大臣仲琮入朝。仲琮少遊太學，頗知書。帝召見問曰：「贊普孰與其祖賢？」對曰：「勇果善斷不逮也，然勤以治國，下無敢欺，令主也。且吐蕃居寒露之野，物產寡薄，烏海之陰，盛夏積雪，暑毼冬裘。隨水草以牧，寒則城處，施廬帳。器用不當中國萬分一。但上下一力，議事自下，因人所利而行，是能久而強也。」帝曰：「吐谷渾與吐蕃本甥舅國，素和貴叛其主，吐蕃任之，奪其土地。薛仁貴等往定慕容氏，又伏擊之，而寇我涼州，何邪？」仲琮頓首曰：「臣奉命來獻，它非所聞。」帝韙其答。然以仲琮非用事臣，故殺其禮。

上元二年，遣大臣論吐渾彌來請和，且求與吐谷渾脩好，帝不聽。明年，攻鄯、廓、河、芳四州，殺略吏及馬牛萬計。乃詔周王顯為洮州道行軍元帥，率工部尚書劉審禮等十二總管，以相王輪為涼州道行軍元帥，率左衛大將軍契何力、鴻臚卿蕭嗣業等軍討之。二王不克行。吐蕃進攻疊州，破密恭、丹嶺二縣，又攻扶州，敗守將。乃高選尚書左僕射劉仁軌為洮河鎮守使，久之，無功。

吐蕃與西突厥連兵攻安西，復命中書令李敬玄為洮河道行軍大總管、西河鎮撫大使、鄯州都督，代仁軌。下詔募猛士，毋限籍役痕負，帝自臨遣。又敕益州長史李孝逸、巂州都督拓王奉益發劍南、山南士。先戰龍支，吐蕃敗。敬玄率劉審禮擊吐蕃青海上，審禮戰沒。敬玄頓承風嶺，礙險不得縱，吐蕃壓王師屯，左領軍將軍黑齒常之率死士五百，夜斧其營，虜驚，自相藺藉而死者甚眾，乃引去。敬玄僅脫。

帝既儒仁無遠略，見諸將數敗，乃博咨近臣，求所以禦之之術。帝曰：「朕未始擐甲履軍，往者滅高麗、百濟，比歲用師，中國騷然，朕至今悔之。今吐蕃內侵，盍為我謀？」中書舍人劉祎之等具對，須家給人足可擊也。或言賊險黠不可與和，或言營田嚴守便。惟中書侍郎薛元超謂：「縱敵生患，不如料兵擊之。」帝顧黃門侍郎來恒曰：「自李勣亡，遂無善將。」恒即言：「向洮河兵足以制敵，但諸將不用命，故無功。」帝殊不悟，因罷議。

儀鳳四年，贊普死，子器弩悉弄立，欽陵復擅政，使大臣來告喪，帝遣使者往會葬。明年，贊婆、素和貴率兵三萬攻河源，屯良非川，敬玄與戰湟川，敗績。左武衛將軍黑齒常之以精騎三千夜搗其營，贊婆懼，引去。遂擢常之為河源軍經略大使。乃嚴烽邏，開屯田，虜謀稍折。

初，劍南度茂州之西築安戎城，以迮其鄙。俄為生羌導虜取之以守，因並西洱河諸蠻，盡臣羊同、党項諸羌。其地東與松、茂、巂接，南極婆羅門，西取四鎮，北抵突厥，幅圓餘萬里，漢、魏諸戎所無也。

永隆元年，文成公主薨，遣使者吊祠，又歸我陳行焉之喪。初，行焉使虜，論欽陵欲拜己，臨以兵，不為屈，留之十年。及是喪還，贈睦州刺史。贊婆復入良非川，常之擊走之。

武後時，與蠻夷同朝賀。永昌元年，詔文昌右相韋待價為安息道大總管，安西大都護閻溫古副之，以討吐蕃，兵逗留，坐死、徙。明年，復詔文昌右相岑長倩為武威道行軍大總管討之，兵半道罷。

又明年，大首領曷蘇率貴川部與党項種三十萬降，後以右玉鈐衛將軍張玄遇為安撫使，率兵二萬迎之，次大度水，吐蕃禽曷蘇去。而它酋昝插又率羌、蠻八千自來，玄遇即其部置葉州，用昝插為刺史，刻石大度山以紀功。

是歲，又詔右鷹揚衛將軍王孝傑為武威道行軍總管，率西州都督唐休璟、左武衛大將軍阿史那忠節擊吐蕃，大破其眾，復取四鎮，更置安西都護府於龜茲，以兵鎮守。議者請廢四鎮勿有也，右史崔融獻議曰：「戎狄為中國患尚矣，五帝、三王所不臣。漢以百萬眾困平城，其後武帝赫然發憤，甘心四夷，張騫始通西域，列四郡，據兩關，斷匈奴右臂，稍稍度河、湟，築令居，以絕南羌。於是鄣候亭燧出長城數千里，傾府庫，殫士馬，行人使者歲月不絕，至作皮幣，算緡法，稅舟車，榷酒酤。夫豈不懷，為長久計然也！匈奴於是孤特遠竄，遂開西域，置使者領護。光武中興，皆復內屬，至於延光，三絕三通。太宗文皇帝踐漢舊跡，並南山抵蔥嶺，剖裂府鎮，煙火相望，吐蕃不敢內侮。高宗時，有司無狀，棄四鎮不能有，而吐蕃遂張，入焉耆之西，長鼓右驅，逾高昌，歷車師，鈔常樂，絕莫賀延磧，以臨敦煌。今孝傑一舉而取四鎮，還先帝舊封，若又棄之，是自毀成功而破完策也。夫四鎮無守，胡兵必臨西域，西域震則威憺南羌，南羌連衡，河西必危。且莫賀延磧袤二千里，無水草，若北接虜，唐兵不可度而北，則伊西、北庭、安西諸蕃悉亡。」議乃格。

於是首領勃論贊與突厥偽可汗阿史那俀子南侵，與孝傑戰冷泉，敗走。碎葉鎮守使韓思忠破泥熟沒斯城。證聖元年，欽陵、贊婆攻濫洮，孝傑以肅邊道大總管戰素羅汗山，虜敗還。又攻涼州，殺都督。遣使者請和，約罷四鎮兵，求分十姓地。武後詔通泉尉郭元振往使，道與欽陵遇。元振曰：「東贊事朝廷，誓好無窮，今猥自絕，歲擾邊，父通之，子絕之，孝乎？父事之，子叛之，忠乎？」欽陵曰：「然！然天子許和，得罷二國戍，使十姓突厥、四鎮各建君長，俾其國自守若何？」元振曰：「唐以十姓、四鎮撫西土，為列國主，道非有它，且諸部與吐蕃異，久為唐編人矣。」欽陵曰：「使者意我規削諸部為唐邊患邪？我若貪土地財賦，彼青海、湟川近矣，今舍不爭何哉？突厥諸部磧漠廣莽，去中國遠甚，安有爭地萬里外邪？且四夷唐皆臣並之，雖海外地際，靡不磨滅，吐蕃適獨在者，徒以兄弟小心，得相保耳。十姓五咄陸近安西，於吐蕃遠，俟斤距我裁一磧，騎士騰突，不易旬至，是以為憂也。烏海、黃河，關源阻奧，多癘毒，唐必不能入；則弱甲孱將易以為蕃患，故我欲得之，非規諸部也。甘、涼距積石道二千里，其廣不數百，狹才百里，我若出張掖、玉門，使大國春不耕，秋不獲，不五六年，可斷其右。今棄不為，亦無虞於我矣。青海之役，黃仁素約和，邊守不戒，崔知辯徑俟斤掠我牛羊萬計，是以求之。」使使者固請，元振固言不可許，後從之。

欽陵專國久，常居中制事，諸弟皆領方面兵，而贊婆專東境幾三十年，為邊患。兄弟皆才略沈雄，眾憚之。器弩悉弄既長，欲自得國，漸不平，乃與大臣論巖等圖去之。欽陵方提兵居外，贊普托言獵，即勒兵執其親黨二千餘人殺之，發使者召欽陵、贊婆，欽陵不受命，贊普自討之。未戰，欽陵兵潰，乃自殺，左右殉而死者百餘人。

贊婆以所部及兄子莽布支等款塞，遣羽林飛騎迎勞，擢贊婆特進、輔國大將軍、歸德郡王，莽布支左羽林大將軍、安國公，皆賜鐵券，禮尉良厚。贊婆即領部兵戍河源，死，贈安西大都護。又遣左肅政臺御史大夫魏元忠為隴右諸軍大總管，率隴右諸軍大使唐休璟出討。方虜攻涼州，休璟擊之，斬首二千級。於是論彌薩來朝請和。贊普自將萬騎攻悉州，都督陳大慈四戰皆克。明年，乃獻馬、黃金求昏。而虜南屬帳皆叛，贊普自討，死於軍。諸子爭立，國人立棄隸蹜贊為贊普，始七歲，使者來告喪，且求盟。又使大臣悉董熱固求昏，未報。會監察御史李知古建討姚州蠻，削吐蕃向導，詔發劍南募士擊之。蠻酋以情輸虜，殺知古，屍以祭天，進攻蜀漢。詔靈武監軍右臺御史唐九征為姚巂道討擊使，率兵擊之。虜以鐵縆梁漾、氵鼻二水，通西洱蠻，築城戍之。九征毀縆夷城，建鐵柱於滇池以勒功。

中宗景龍二年，還其昏使。或言彼來逆公主，且習聞華言，宜勿遣，帝以中國當以信結夷狄，不許。明年，吐蕃更遣使者納貢，祖母可敦又遣宗俄請昏。帝以雍王守禮女為金城公主妻之，吐蕃遣尚贊咄名悉臘等逆公主。帝念主幼，賜錦繒別數萬，雜伎諸工悉從，給龜茲樂。詔左衛大將軍楊矩持節送。帝為幸始平，帳飲，引群臣及虜使者宴，酒所帝悲涕噓欷，為赦始平縣，罪死皆免，賜民繇賦一年，改縣為金城，鄉曰鳳池，裏曰愴別。公主至吐蕃，自築城以居。拜矩鄯州都督。吐蕃外雖和而陰銜怒，即厚餉矩，請河西九曲為公主湯沐，矩表與其地。九曲者，水甘草良，宜畜牧，近與唐接。自是虜益張雄，易入寇。

玄宗開元二年，其相坌達延上書宰相，請載盟文，定境於河源，丐左散騎常侍解琬涖盟。帝令姚崇等報書，命琬持神龍誓往。吐蕃亦遣尚欽藏、御史名悉臘獻載辭。未及定，坌達延將兵十萬寇臨洮，入攻蘭、渭，掠監馬。楊矩懼，自殺。有詔薛訥為隴右防禦使，與王晙等並力擊。帝怒，下詔自將討之。會晙等戰武階，斬首萬七千，獲馬羊無慮二十萬。又戰長子，豐安軍使王海賓戰死。乘之，虜大敗，眾奔突不能去，相枕藉死，洮水為不流。帝乃罷行。詔紫微舍人倪若水臨按軍實戰功，且吊祭戰亡士，敕州縣並瘞吐蕃露胔。

宰相建言：「吐蕃本以河為境，以公主故，乃橋河築城，置獨山、九曲二軍，距積石二百里。今既負約，請毀橋，復守河如約。」詔可。遣左驍衛郎將尉遲瑰使吐蕃，慰安公主。然小小入犯邊無閑歲，於是郭知運、王君相繼節度隴右、河西，一以捍之。吐蕃遣宗俄因子到洮水祭戰死士，且請和。然恃盛強，求與天子敵國，語悖傲。使者至臨洮，詔不內。金城公主上書求聽脩好，且言贊普君臣欲與天子共署誓刻。吐蕃又遣使者上書言：「孝和皇帝嘗賜盟，是時唐宰相豆盧欽望、魏元忠、李嶠、紀處訥等凡二十二人及吐蕃君臣同誓。孝和皇帝崩，太上皇嗣位，脩睦如舊。然唐宰相在誓刻者皆歿，今宰相不及前約，故須再盟。比使論乞力等前後七輩往，未蒙開許，且張玄表、李知古將兵侵暴甥國，故違誓而戰。今舅許湔貸前惡，歸於大和，甥既堅定，然不重盟為未信，要待新誓也。甥自總國事，不牽於下，欲使百姓久安。舅雖及和，而意不專，於言何益？」又言：「舅責乞力徐集兵，且兵以新故相代，非集也。往者疆埸自白水皆為閑壤，昨郭將軍屯兵而城之，故甥亦城。假令二國和，以迎送；有如不通，因以守境。又疑與突厥骨咄祿善者，舊與通聘，即日舅甥如初，不與交矣。因奉寶瓶、杯以獻。」帝謂昔已和親，有成言，尋前盟可矣，不許復誓。禮其使而遣，且厚賜贊普，自是歲朝貢不犯邊。

十年，攻小勃律國，其王沒謹忙詒書北庭節度使張孝嵩曰：「勃律，唐西門。失之，則西方諸國皆墯吐蕃，都護圖之。」孝嵩聽許，遣疏勒副使張思禮以步騎四千晝夜馳，與謹忙兵夾擊吐蕃，死者數萬，多取鎧仗、馬羊，復九城故地。始勃律王來朝，父事帝。還國，置綏遠軍以捍吐蕃，故歲常戰。吐蕃每曰：「我非利若國，我假道攻四鎮爾。」及是，累歲不出兵。

於是隴右節度使王君請深入取償。十二年，破吐蕃，獻俘。後二年，悉諾邏兵入大鬥拔谷，遂攻甘州，火鄉聚。王君勒兵避其銳，不戰。會大雪，吐蕃皸凍如積，乃逾積石軍趨西道以歸。君豫遣諜出塞，燒野草皆盡，悉諾邏頓大非川，無所牧，馬死過半。君率秦州都督張景順約賫窮躡，出青海西，方冰合，師乘而度。於時虜已逾大非山，留輜重疲弱濱海，君縱兵俘以旋。時中書令張說以吐蕃出入數十年，勝負略相當，甘、涼、河、鄯之人奉調發困甚，願聽其和。帝方寵君，不聽。未幾，悉諾邏恭祿、燭龍莽布支入陷瓜州，毀其城，執刺史田元獻及君父，遂攻玉門軍，圍常樂，不能拔，回寇安西，副都護趙頤貞擊卻之。會君為回紇所殺，功不遂。帝乃用蕭嵩為河西節度使，左金吾將軍張守珪瓜州刺史，復城之。嵩縱反間，殺悉諾邏恭祿。明年，大將悉末朗攻瓜州，守珪擊走之；鄯州都督張誌亮又戰青海西，破大莫門城，焚橐它橋；隴右節度使杜賓客以強弩四千射虜，破之祁連城下，斬副將一，上級五千首。虜敗，慟而走山。又明年，守珪率伊、沙等州兵破虜大同軍；又信安王祎出隴西，拔石堡城，即之置振武軍，獻俘於廟。帝以書賜將軍裴旻曰：「敢有掩戰功不及賞者，士自陳，將吏皆斬。戰有逗留，舉隊如軍法。能禽其王者，授大將軍。」於是士益奮。

吐蕃令曩骨委書塞下，言：「論莽熱、論泣熱皆萬人將，以贊普命，謝都督刺史：二國有舅甥好，昨彌不弄羌、党項交構二國，故失歡，此不聽，唐亦不應聽。」都督遣腹心吏與曩骨還議盟事。曩骨，猶千牛官也。於是忠王友皇甫惟明並言約和便。帝曰：「贊普向上書悖慢，朕必滅之，毋議和！」惟明曰：「昔贊普幼，是必邊將好功之人為之，以激怒陛下。且二國交惡必興師，師興則隱盜財利，詐功級，希陛下過賞以甘心焉。今河西、隴右貲耗力窮，陛下幸詔金城公主許贊普約，以紓邊患，息民之上策也。」帝采其言，敕惟明及中人張元方往聘，以書賜公主。惟明見贊普言天子意，贊普大喜，因悉出貞觀以來書詔示惟明，厚饋獻。使名悉臘隨使者入朝，奉表言：「甥，先帝舅顯親也。曩為張玄表、李知古交鬥，遂成大釁。甥以文成、金城公主，敢失禮乎？特以沖幼，枉為邊將讒亂。如蒙澄亮，死且萬足，千萬歲不敢先負盟。」且獻怪寶。使者至，帝禦前殿，列羽林仗內之。悉臘略通華文，既宴與語，禮甚厚，賜紫服、金魚。悉臘受服辭魚，曰：「國無是，不敢當。」帝遣御史大夫崔琳報聘。

吐蕃又請交馬於赤嶺，互市於甘松嶺。宰相裴光庭曰：「甘松中國阻，不如許赤嶺。」乃聽以赤嶺為界，表以大碑，刻約其上。又請《五經》，敕秘書寫賜，並遣工部尚書李暠往聘，賜物萬計。吐蕃遣使謝，且言：「唐、吐蕃皆大國，今約和為久長計，恐邊吏有妄意者，請以使人對相曉敕，令昭然具知。」帝又令金吾將軍李佺監赤嶺樹碑，詔張守珪與將軍李行祎、吐蕃使者莽布支分諭劍南、河西州縣曰：「自今二國和好，無相侵暴。」乃使悉諾渤海納貢，並以幣器遍遺執政。明年，上寶器數百具，制冶詭殊，詔置提象門示群臣。

其後吐蕃西擊勃律，勃律告急，帝諭令罷兵，不聽，卒殘其國。於是崔希逸為河西節度使，鎮涼州，故時疆畔皆樹壁守捉，希逸謂虜戍將乞力徐曰：「兩國約好，而守備不廢，雲何？請皆罷，以便人。」乞力徐曰：「公忠誠，無不可，恐朝廷未皆信，脫掩吾不備，其可悔？」希逸固邀，乃許。即共刑白犬盟，而後悉徹障壁，虜畜牧被野。

明年，傔史孫誨奏事，妄言「虜無備，可取也」。帝采之，詔內豎趙惠琮共往按狀。小人欲僥幸，至涼州，因共矯詔，詔希逸發兵襲破吐蕃青海上，斬獲不貲，乞力徐遁走。吐蕃恚，不朝。二十六年，大入河西，希逸拒破之。鄯州都督杜希望又拔新城，更號威戎軍。希逸顧失信，悒悒悵恨，召拜河南尹。既而與惠琮俱見犬崇，疑而死，誨亦及它誅。

蕭炅代為河西節度留後，杜希望隴右節度留後，王昱劍南節度使，分道經略，碎赤嶺碑。希望發鄯州兵奪虜河橋，並河築鹽泉城，號鎮西軍，破吐蕃兵三萬。昱以劍南兵入攻安戎城，築二少壘左右之，兵次蓬婆嶺，輸劍南粟餉軍。吐蕃悉銳來救，昱大敗，少壘皆沒，士死凡數萬。昱貪妄，非將選，故敗，貶死高要。明年，吐蕃攻白草、安人軍，詔臨洮、朔方分援。虜絕臨洮道，白水軍使高柬於拒守，虜引去。炅遣將追尾，有雲出軍上，白兔舞，大破吐蕃。昱之敗，以張宥代節度劍南，以章仇兼瓊為益州司馬。宥，文吏，不知兵，委事兼瓊。兼瓊因得入奏，天子果其議，拔兼瓊代宥節度。兼瓊諜誘吐蕃安戎城主為應，導官軍入，盡殺虜戍，以監察御史許遠守之。吐蕃圍安戎，絕水泉，會石裂泉湧，虜驚引去。復攻維州，不得誌。詔乃改安戎曰平戎雲。

是歲，金城公主薨。明年，為發哀，吐蕃使者朝，因請和，不許。虜乃悉眾四十萬攻承風堡，抵河源軍，西入長寧橋、安仁軍，渾崖烽騎將臧希液以銳兵五千破之。吐蕃又襲廓州，敗一縣，屠吏人。攻振武軍石堡城，蓋嘉運不能守。

天寶元年，隴右節度使皇甫惟明破虜大嶺軍；戰青海，破莽布支，斬首三萬級。明年，破洪濟城，戰石堡，不克，副將諸葛誗死之。又明年，惟明破虜，獻俘京師。帝以哥舒翰節度隴右，翰攻拔石堡，更號神武軍。又禽其相兀論樣郭。

十載，安西節度使高仙芝俘大酋以獻。是時，吐蕃與蠻閣羅鳳聯兵攻瀘南，劍南節度使楊國忠方以奸罔上，自言：「破蠻眾六萬於雲南，拔故洪州等三城，獻俘口。」哥舒翰破洪濟、大莫門諸城，收九曲故地，列郡縣，實天寶十二載。於是置神策軍於臨洮西、澆河郡於積石西、及宛秀軍以實河曲。後二年，蘇毗子悉諾邏來降，封懷義王，賜李氏。蘇毗，強部也。是歲，贊普乞黎蘇籠臘贊死，子挲悉籠臘贊嗣，遣使者脩好，詔京兆少尹崔光遠持節賫冊吊祠。還而安祿山亂，哥舒翰悉河、隴兵東守潼關，而諸將各以所鎮兵討難，始號行營，邊候空虛，故吐蕃得乘隙暴掠。

至德初，取巂州及威武等諸城，入屯石堡。其明年，使使來請討賊且脩好。肅宗遣給事中南巨川報聘。然歲內侵，取廓、霸、岷等州及河源、莫門軍。使數來請和，帝雖審其譎，姑務紓患，乃詔宰相郭子儀、蕭華、裴遵慶等與盟。

寶應元年，陷臨洮，取秦、成、渭等州。明年，使散騎常侍李之芳、太子左庶子崔倫往聘，吐蕃留不遣。破西山合水城。明年，入大震關，取蘭、河、鄯、洮等州，於是隴右地盡亡。進圍涇州，入之，降刺史高暉。又破邠州，入奉天，副元帥郭子儀禦之。吐蕃以吐谷渾、党項兵二十萬東略武功，渭北行營將呂日將戰盩厔西，破之。又戰終南，日將走。代宗幸陜，子儀退趨商州。高暉導虜入長安，立廣武王承宏為帝，改元，擅作赦令，署官吏。衣冠皆南奔荊、襄，或逋棲山谷，亂兵因相攘鈔，道路梗閉。光祿卿殷仲卿率千人壁藍田，選二百騎度浐，或紿虜曰：「郭令公軍且來！」吐蕃大震。會少將王甫與惡少年伐鼓噪苑中，虜驚，夜引去。子儀入長安，高暉東奔至潼關，守將李日越殺之。吐蕃留京師十五日乃走，天子還京。

吐蕃退圍鳳翔，節度使孫誌直拒守，鎮西節度使馬璘以千騎戰卻之，吐蕃屯原、會、成、渭間，自如也。是歲，南入松、維、保等州及雲山新籠城。明年，還使人李之芳等。劍南嚴武破吐蕃南鄙兵七萬，拔當狗城。會仆固懷恩反，自靈武遣其將範誌誠、任敷合吐蕃、吐谷渾兵攻邠州，白孝德、郭晞嬰壘守，乃入居奉天西。子儀入奉天，按軍不戰。郭晞以銳士夜搗其營，斬首數千級，奪馬五百，取四將，吐蕃引去。是時嚴武拔鹽川，又戰西山，取其眾八萬。虜圍涼州，河西節度使楊誌烈不能守，跳保甘州，而涼州亡。

永泰元年，吐蕃請和，詔宰相元載、杜鴻漸與虜使者同盟。懷恩不得誌，導虜與回紇、党項羌、渾、奴刺犯邊，吐蕃大酋尚結息、贊摩、尚悉東贊等眾二十萬至醴泉、奉天，邠將白孝德不能亢，任敷以兵略鳳翔、盩厔，於是京師戒嚴。朔方兵馬使渾日時、孫守亮屯奉天，詔子儀以河中兵屯涇陽，李忠臣屯東渭橋，李光進屯雲陽，馬璘、郝廷玉屯便橋，駱奉先、李日越屯盩厔，李抱玉屯鳳翔，周智光屯同州，杜冕屯坊州，天子自率六軍屯於苑。吐蕃逼奉天，日進以單騎馳之，士二百踵進，左右擊刺，射皆應弦仆，虜大驚辟易。日進挾虜一將躍出，舉軍望而噪，士還，無一矢著身者。明日，虜薄城，日進發機石勁弩，故兵多死。凡三日，虜斂軍入壁，日進知虜曲折，即夜斫其營，斬千餘級，生禽五百。又戰馬嵬，凡七日，破賊萬人，斬首五千，獲馬、橐它、幟械甚眾。帝欲自討賊，下詔大搜馬，京師始置團練，都人震擾，鑿垣亡去者十八，詔中人戶都門，不能止。吐蕃遊騎四百略武功，鎮西節度使馬璘使健士五十擊之，殲，士氣益奮。虜徙營九之陰，掠醴泉居人數萬，焚室廬，田皆赤地。周智光與虜戰澄城，破之。吐蕃至邠北，復與回紇合，還攻奉天，抵馬嵬。任敷以兵五千掠白水，殘同州。於是城中渭橋、鄠以屯兵。

會懷恩死，虜謀無主，遂與回紇爭長。回紇怒，詣子儀請擊吐蕃自效，子儀許之，使白元光合兵攻吐蕃於靈臺西，大破之，降仆固名臣，帝乃班師。


Chinese text: This work was published before January 1, 1923, and is in the
public domain worldwide because the author died at least 100 years ago.
