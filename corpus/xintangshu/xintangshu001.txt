高祖神堯大聖大光孝皇帝諱淵，字叔德，姓李氏，隴西成紀人也。其七世祖暠，當晉末，據秦、涼以自王，是為涼武昭王。暠生歆，歆為沮渠蒙遜所滅。歆生重耳，魏弘農太守。重耳生熙，金門鎮將，戍于武川，因留家焉。熙生天賜，為幢主。天賜生虎，西魏時，賜姓大野氏，官至太尉，與李弼等八人佐周代魏有功，皆為柱國，號「八柱國家」。周閔帝受魏禪，虎已卒，乃追錄其功，封唐國公，謚曰襄。襄公生昞，襲封唐公，周安州總管、柱國大將軍，卒，謚曰仁。

仁公生高祖於長安，體有三乳，性寬仁，襲封唐公。隋文帝獨孤皇后，高祖之從母也，以故文帝與高祖相親愛。文帝相周，復高祖姓李氏，以為千牛備身，事隋譙、隴二州刺史。

大業中，歷岐州刺史、滎陽樓煩二郡太守，召為殿內少監、衛尉少卿。煬帝征遼東，遣高祖督運糧於懷遠鎮。楊玄感將反，其兄弟從征遼者皆逃歸，高祖先覺以聞，煬帝遽班師，以高祖為弘化留守以禦玄感，詔關右諸郡兵皆受高祖節度。

是時，隋政荒，天下大亂，煬帝多以猜忌殺戮大臣。嘗以事召高祖，高祖遇疾，不時謁。高祖有甥王氏在後宮，煬帝問之，王氏對以疾，煬帝曰：「可得死否？」高祖聞之益懼，因縱酒納賂以自晦。

十一年，拜山西河東慰撫大使，擊龍門賊母端兒，射七十發皆中，賊敗去，而斂其尸以築京觀，盡得其箭於其尸。又擊絳州賊柴保昌，降其衆數萬人。突厥犯塞，高祖與馬邑太守王仁恭擊之，隋兵少，不敵。高祖選精騎二千為游軍，居處飯食隨水草如突厥，而射獵馳騁示以閒暇，別選善射者伏為奇兵。虜見高祖，疑不敢戰，高祖乘而擊之，突厥敗走。

十三年，拜太原留守，擊高陽歷山飛賊甄翟兒于西河，破之。是時，煬帝南遊江都，天下盜起。高祖子世民知隋必亡，陰結豪傑，招納亡命，與晉陽令劉文靜謀舉大事。計已決，而高祖未之知，欲以情告，懼不見聽。高祖留守太原，領晉陽宮監，而所善客裴寂為副監，世民陰與寂謀，寂因選晉陽宮人私侍高祖。高祖過寂飲酒，酒酣從容，寂具以大事告之，高祖大驚。寂曰：「正為宮人奉公，事發當誅，為此爾。」世民因亦入白其事，高祖初陽不許，欲執世民送官，已而許之，曰：「吾愛汝，豈忍告汝邪？」然未有以發。而所在盜賊益多，突厥數犯邊，高祖兵出無功，煬帝遣使者執高祖詣江都，高祖大懼。世民曰：「事急矣，可舉事！」已而煬帝復馳使者赦止高祖，其事遂已。

是時，劉武周起馬邑，林士弘起豫章，劉元進起晉安，皆稱皇帝；朱粲起南陽，號楚帝；李子通起海陵，號楚王；邵江海據岐州，號新平王；薛舉起金城，號西秦霸王；郭子和起榆林，號永樂王；竇建德起河間，號長樂王，王須拔起恒、定，號漫天王；汪華起新安，杜伏威起淮南，皆號吳王；李密起鞏，號魏公；王德仁起鄴，號太公；左才相起齊郡，號博山公；羅藝據幽州，左難當據涇，馮盎據高、羅，皆號總管；梁師都據朔方，號大丞相；孟海公據曹州，號錄事；周文舉據淮陽，號柳葉軍；高開道據北平，張長愻據五原，周洮據上洛，楊士林據山南，徐圓朗據兗州，楊仲達據豫州，張善相據伊、汝，王要漢據汴州，時德叡據尉氏，李義滿據平陵，綦公順據青、萊，淳于難據文登，徐師順據任城，蔣弘度據東海，王薄據齊郡，蔣善合據鄆州，田留安據章丘，張青特據濟北，臧君相據海州，殷恭邃據舒州，周法明據永安，苗海潮據永嘉，梅知巖據宣城，鄧文進據廣州，俚酋楊世略據循、潮，冉安昌據巴東，甯長真據鬱林，其別號諸盜往往屯聚山澤。而劉武周攻汾陽宮，高祖乃集將吏告曰：「今吾為留守，而賊據離宮，縱賊不誅，罪當死。然出兵必待報，今江都隔遠，後期奈何？」將吏皆曰：「國家之利可專者，公也。」高祖曰：「善。」乃募兵，旬日間得衆一萬。

副留守虎賁郎將王威、虎牙郎將高君雅見兵大集，疑有變，謀因禱雨晉祠以圖高祖。高祖覺之，乃陰為備。五月甲子，高祖及威、君雅視事，開陽府司馬劉政會告威、君雅反，即坐上執之。丙寅，突厥犯邊，高祖令軍中曰：「人告威、君雅召突厥，今其果然。」遂殺之以起兵。遣劉文靜使突厥，約連和。

六月己卯，傳檄諸郡，稱義兵，開大將軍府，置三軍。以子建成為隴西公、左領軍大都督，左軍隸焉；世民為燉煌公、右領軍大都督，右軍隸焉；元吉為姑臧公，中軍隸焉。裴寂為長史，劉文靜為司馬，石艾縣長殷開山為掾，劉政會為屬，長孫順德、王長諧、劉弘基、竇琮為統軍。開倉庫賑窮乏。七月壬子，高祖杖白旗，誓衆於野，有兵三萬，以元吉為太原留守。癸丑，發太原。甲寅，遣將張綸徇下離石、龍泉、文城三郡。丙辰，次靈石，營於賈胡堡。隋虎牙郎將宋老生醯邑，以拒義師。丙寅，隋鷹揚府司馬李軌起武威，號大涼王。八月辛巳，敗宋老生于霍邑。丙戌，下臨汾郡。辛卯，克絳郡。癸巳，次龍門，突厥來助。隋驍衛大將軍屈突通守河東，絕津梁。壬寅，馮翊賊孫華、土門賊白玄度皆具舟以來逆。九月戊午，高祖領太尉，加置僚佐。以少牢祀河，乃濟。甲子，次長春宮。丙寅，隴西公建成、劉文靜屯永豐倉，守潼關。燉煌公世民自渭北徇三輔，從父弟神通起兵于鄠，柴氏婦，高祖女也，亦起兵于司竹，皆與世民會。郿賊丘師利李仲文、盩厔賊何潘仁向善思、宜君賊劉炅等皆來降，因略定鄠、杜。壬申，高祖次馮翊。乙亥，燉煌公世民屯阿城，隴西公建成自新豐趨霸上。丙子，高祖自下邽以西，所經隋行宮、苑籞，悉罷之，出宮女還其家。十月辛巳，次長樂宮，有衆二十萬。隋留守衛文昇等奉代王侑守京城，高祖遣使諭之，不報。乃圍城，下令曰：「犯隋七廟及宗室者，罪三族。」丙申，隋羅山令蕭銑自號梁公。十一月丙辰，克京城。命主符郎宋公弼收圖籍。約法十二條，殺人、劫盜、背軍、叛者死。癸亥，遙尊隋帝為太上皇，立代王為皇帝。大赦，改元義寧。甲子，高祖入京師，至朝堂，望闕而拜。隋帝授高祖假黃鉞、使持節、大都督內外諸軍事、大丞相、錄尚書事，進封唐王。以武德殿為丞相府，下教曰令，視事于虔化門。十二月癸未，隋帝贈唐襄公為景王；仁公為元王；夫人竇氏為唐國妃，謚曰穆。以建成為唐國世子；世民為唐國內史，徙封秦國公；元吉為齊國公。丞相府置長史、司錄以下官。趙郡公孝恭徇山南。甲辰，雲陽令詹俊徇巴、蜀。

二年正月丁未，隋帝詔唐王劍履上殿，入朝不趨，贊拜不名，加前後羽葆、鼓吹。戊午，周洮降。戊辰，世子建成為左元帥，秦國公世民為右元帥，徇地東都。二月己卯，太常卿鄭元璹定樊、鄧，使者馬元規徇荊、襄。三月己酉，齊國公元吉為太原道行軍元帥。乙卯，世民徙封趙國公。丙辰，隋右屯衛將軍宇文化及弒太上皇于江都，立秦王浩為皇帝。吳興郡守沈法興據丹陽，自稱江南道總管。樂安人盧祖尚據光州，自稱刺史。戊辰，隋帝進唐王位相國，總百揆，備九錫，唐國置丞相等官，立四廟。四月己卯，張長愻降。辛巳，停竹使符，班銀菟符。五月乙巳，隋帝命唐王冕十有二旒，建天子旌旗，出警入蹕。甲寅，王德仁降。戊午，隋帝遜于位，以刑部尚書蕭造、司農少卿裴之隱奉皇帝璽紱於唐王，三讓乃受。

武德元年五月甲子，即皇帝位于太極殿。命蕭造兼太尉，告于南郊，大赦，改元。賜百官、庶人爵一級，義師所過給復三年，其餘給復一年。改郡為州，太守為刺史。庚午，太白晝見。隋東都留守元文都及左武衛大將軍王世充立越王侗為皇帝。六月甲戌，趙國公世民為尚書令，裴寂為尚書右僕射、知政事，劉文靜為納言，隋民部尚書蕭瑀、丞相府司錄參軍竇威為內史令。丙子，太白晝見。己卯，追謚皇高祖曰宣簡公；皇曾祖曰懿王；皇祖曰景皇帝，廟號太祖，祖妣梁氏曰景烈皇后；皇考曰元皇帝，廟號世祖，妣獨孤氏曰元貞皇后；妃竇氏曰穆皇后。庚辰，立世子建成為皇太子，封世民為秦王，元吉齊王。癸未，薛舉寇涇州，秦王世民為西討元帥，劉文靜為司馬。太僕卿宇文明達招慰山東。乙酉，奉隋帝為酅國公，詔曰：「近世時運遷革，前代親族，莫不夷絕。曆數有歸，實惟天命；興亡之效，豈伊人力。前隋蔡王智積等子孫，皆選用之。」癸巳，禁言符瑞者。辛丑，竇威薨。黃門侍郎陳叔達判納言，將作大匠竇抗兼納言。七月壬子，劉文靜及薛舉戰于涇州，敗績。乙卯，郭子和降。庚申，廢隋離宮。八月壬申，劉文靜除名。戊寅，約功臣恕死罪。辛巳，薛舉卒。壬午，李軌降。甲申，巖州刺史王德仁殺招慰使宇文明達以反。己丑，秦王世民為西討元帥，以討薛仁杲。庚子，贈隋太常卿高熲上柱國、郯國公，上柱國賀若弼，杞國公，司隸大夫薛道衡上開府、臨河縣公，刑部尚書宇文�上開府、平昌縣公，左翊衛將軍董純柱國、狄道公，右驍衛將軍李金才上柱國、申國公，左光祿大夫李敏柱國、觀國公。諸遭隋枉殺而子孫被流者，皆還之。九月乙巳，慮囚。始置軍府。癸丑，改銀菟符為銅魚符。甲寅，秦州總管竇軌及薛仁杲戰，敗績。辛未，宇文化及殺秦王浩，自稱皇帝。十月壬申朔，日有食之。己卯，李密降。壬午，朱粲陷鄧州，刺史呂子臧死之。乙酉，邵江海降。己亥，盜殺商州刺史泉彥宗。辛丑，大閱。是月，竇抗罷。十一月，竇建德敗王須拔于幽州，須拔亡入于突厥。乙巳，涼王李軌反。戊申，禁獻侏儒短節、小馬庳牛、異獸奇禽者。己酉，秦王世民敗薛仁杲，執之。癸丑，行軍總管趙慈景攻蒲州，隋刺史堯君素拒戰，執慈景。癸亥，秦王世民俘薛仁杲以獻。十二月壬申，世民為太尉。丙子，蒲州人殺堯君素，立其將王行本。辛巳，鄭元璹及朱粲戰于商州，敗之。乙酉，如周氏陂。丁亥，至自周氏陂。庚子，光祿卿李密反，伏誅。是歲，高開道陷漁陽，號燕王。

二年正月甲子，陳叔達兼納言。詔自今正月、五月、九月不行死刑，禁屠殺。丙寅，張善相降。己巳，楊士林降。二月乙酉，初定租、庸、調法。令文武官終喪。丙戌，州置宗師一人。甲午，赦并、浩、介、石四州賈胡堡以北繫囚。閏月，竇建德陷邢州，執總管陳君賔。辛丑，竇建德殺宇文化及于聊城。朱粲降。壬寅，皇太子及秦王世民、裴寂巡于畿縣。乙巳，御史大夫段確勞朱粲于菊潭。庚戌，微行，察風俗。乙卯，以穀貴，禁關內屠酤。左屯衛將軍何潘仁及山賊張子惠戰于司竹，死之。丁巳，慮囚。庚申，驍騎將軍趙欽、王娑羅及山賊戰于盩厔，死之。丁卯，王世充陷殷州，陟州刺史李育德死之。三月甲戌，王薄降。庚辰，蔣弘度、徐師順降。丁亥，竇建德陷趙州。丁酉，李義滿降。四月，綦公順降。庚子，并州總管、齊王元吉及劉武周戰于榆次，敗績。辛丑，朱粲殺段確以反。乙巳，王世充廢越王侗，自稱皇帝。癸亥，陷伊州，執總管張善相。五月庚辰，涼州將安脩仁執李軌以降。癸未，曲赦涼、甘、瓜、鄯、肅、會、蘭、河、廓九州。六月，王世充殺越王侗。戊戌，立周公、孔子廟于國子監。庚子，竇建德陷滄州。丁未，劉武周陷介州。癸亥，裴寂為晉州道行軍總管。離石胡劉季真叛，陷石州，刺史王儉死之。七月壬申，徐圓朗降。八月丁酉，酅國公薨。甲子，竇建德陷洺州，執總管袁子幹。九月辛未，殺戶部尚書劉文靜。李子通自稱皇帝。沈法興自稱梁王。丁丑，杜伏威降。裴寂及劉武周戰于介州，敗績，右武衛大將軍姜寶誼死之。庚辰，竇建德陷相州，總管呂玟死之。辛巳，劉武周陷并州。庚寅，太白晝見。竇建德陷趙州，執總管張志昂。乙未，京師地震。梁師都寇延州，鄜州刺史梁禮死之。十月己亥，羅藝降。乙卯，如華陰，赦募士背軍者。壬戌，劉武周寇晉州，永安王孝基及工部尚書獨孤懷恩、陝州總管于筠、內史侍郎唐儉討之。甲子，祠華山。是月，夏縣人呂崇茂反。秦王世民討劉武周。十一月丙子，竇建德陷黎州，執淮安王神通、總管李世勣。十二月丙申，獵于華山。永安王孝基及劉武周戰于下邽，敗績。壬子，大風拔木。

三年正月己巳，獵于渭濱。戊寅，王行本降。辛巳，如蒲州。癸巳，至自蒲州。二月丁酉，京師西南地有聲。庚子，如華陰。甲寅，獨孤懷恩謀反，伏誅。辛酉，檢校隰州總管劉師善謀反，伏誅。三月庚午，改納言為侍中，內史令為中書令。甲戌，中書侍郎封德彝兼中書令。乙酉，劉季真降。四月丙申，祠華山。壬寅，至自華陰。癸卯，禁關內諸州屠。甲寅，秦王世民及宋金剛戰于雀鼠谷，敗之。辛酉，王世充陷鄧州，總管雷四郎死之。壬戌，秦王世民反劉武周戰于洺州，敗之，武周亡入于突厥。克并州。五月壬午，秦王世民屠夏縣。六月丙申，赦晉、隰、潞、并四州。癸卯，詔隋帝及其宗室柩在江都者，為營窆，置陵廟，以故宮人守之。丙午，慮囚。封子元景為趙王，元昌魯王，元亨酆王。己酉，出宮女五百人，賜東征將士有功者。甲寅，顯州長史田瓚殺行臺尚書令楊士林，叛附于王世充。乙卯，瘞州縣暴骨。七月壬戌，秦王世民討王世充。甲戌，皇太子屯于蒲州，以備突厥。丙戌，梁師都導突厥、稽胡寇邊，行軍總管段德操敗之。八月庚子，慮囚。甲辰，時德叡降。九月癸酉，田瓚降。己丑，給復陝、鼎、熊、穀四州二年。十月戊申，高開道降。己酉，楊仲達降。己未，有星隕于東都。十二月己酉，瓜州刺史賀拔行威反。

四年正月辛巳，皇太子伐稽胡。二月，竇建德陷曹州，執孟海公。己丑，車騎將軍董阿興反于隴州，伏誅。乙巳，太常少卿李仲文謀反，伏誅。丙午，慮囚。丁巳，赦代州總管府石嶺之北。三月，進封宜都郡王泰為衛王。庚申，慮囚。乙酉，竇建德陷管州，刺史郭志安死之。四月壬寅，齊王元吉及王世充戰于東都，敗績，行軍總管盧君諤死之。戊申，突厥寇并州，執漢陽郡王瓌、太常卿鄭元璹、左驍騎衛大將軍長孫順德。甲寅，封子元方為周王，元禮鄭王，元嘉宋王，元則荊王，元茂越王。丁巳，左武衛將軍王君廓敗張青特，執之。五月壬戌，秦王世民敗竇建德于虎牢，執之。乙丑，赦山東為建德所詿誤者。戊辰，王世充降。庚午，周法明降。六月庚寅，赦河南為王世充所詿誤者。戊戌，蔣善合降。庚子，營州人石世則執其總管晉文衍，叛附于靺鞨。乙卯，臧君相降。七月甲子，秦王世民俘王世充以獻。丙寅，竇建德伏誅。丁卯，大赦，給復天下一年，陝、鼎、函、虢、虞、芮、豳七州二年。甲戌，劉黑闥反于貝州。辛巳，戴州刺史孟噉鬼反，伏誅。八月丙戌朔，日有食之。丁亥，皇太子安撫北境。丁酉，劉黑闥陷鄃縣，魏州刺史權威、貝州刺史戴元祥死之。癸卯，突厥寇代州，執行軍總管王孝基。丁未，劉黑闥陷歷亭，屯衛將軍王行敏死之。辛亥，深州人崔元遜殺其刺史裴晞，叛附于劉黑闥。兗州總管徐圓朗反。九月，盧祖尚降。乙卯，淳于難降。甲子，汪華降。是秋，夔州總管、趙郡王孝恭率十二總管兵以討蕭銑。十月己丑，秦王世民為天策上將，領司徒，齊王元吉為司空。庚寅，劉黑闥陷瀛州，執刺史盧士叡，又陷觀州。癸卯，毛州人董燈明殺其刺史趙元愷。乙巳，趙郡王孝恭敗蕭銑于荊州，執之。閏月乙卯，如稷州。己未，幸舊墅。壬戌，獵于好畤。乙丑，獵于九嵕。丁卯，獵于仲山。戊辰，獵于清水谷，遂幸三原。辛未，如周氏陂。壬申，至自周氏陂。十一月甲申，有事于南郊。庚寅，李子通降。丙申，子通謀反，伏誅。壬寅，劉黑闥陷定州，總管李玄通死之。庚戌，杞州人周文舉殺其刺史王孝矩，叛附于黑闥。十二月乙卯，黑闥陷冀州，總管麴稜死之。甲子，左武候將軍李世勣及黑闥戰于宋州，敗績。丁卯，秦王世民、齊王元吉討黑闥。己巳，黑闥陷邢州。庚午，陷魏州，總管潘道毅死之。辛未，陷莘州。壬申，徙封元嘉為徐王。

五年正月乙酉，劉黑闥陷相州，刺史房晃死之。丙戌，殷恭邃降。丁亥，濟州別駕劉伯通執其刺史竇務本，叛附于徐圓朗。庚寅，東鹽州治中王才藝殺其刺史田華，叛附于劉黑闥。丙申，相州人殺其刺史獨孤徹，以其州叛附于黑闥。己酉，楊世略、劉元進降。二月，王要漢降。己巳，秦王世民克邢州。丁丑，劉黑闥陷洺水，總管羅士信死之。戊寅，汴州總管王要漢敗徐圓朗于杞州，執周文舉。三月戊戌，譚州刺史李義滿殺齊州都督王薄。丁未，秦王世民及劉黑闥戰于洺水，敗之，黑闥亡入于突厥。蔚州總管高開道反，寇易州，刺史慕容孝幹死之。四月，梁州野蠶成繭。冉安昌降。己未，甯長真降。戊辰，釋流罪以下穫麥。壬申，代州總管李大恩及突厥戰，死之。戊寅，鄧文進降。五月，田留安降。庚寅，瓜州人王幹殺賀拔行威以降。乙巳，賜荊州今歲田租。六月辛亥，劉黑闥與突厥寇山東。車騎將軍元韶為瓜州道行軍總管，以備突厥。癸丑，吐谷渾寇洮、旭、疊三州，岷州總管李長卿敗之。乙卯，淮安郡王神通討徐圓朗。七月甲申，作弘義宮。甲午，淮陽郡王道玄為河北道行軍總管，討劉黑闥。貝州人董該以定州叛附于黑闥。丙申，突厥殺劉武周于白道。遷州人鄧士政反，執其刺史李敬昂。丁酉，馮盎降。八月辛亥，葬隋煬帝。甲寅，吐谷渾寇岷州，益州道行臺左僕射竇軌敗之。乙卯，突厥寇邊。庚申，皇太子出豳州道，秦王世民出秦州道，以禦突厥。己巳，吐谷渾陷洮州。并州總管、襄邑郡王神符及突厥戰于汾東，敗之。戊寅，突厥陷大震關。九月癸巳，靈州總管楊師道敗之于三觀山。丙申，洪州總管宇文歆又敗之于崇岡。壬寅，定州總管雙士洛、驃騎將軍魏道仁又敗之于恒山之陽。丙午，領軍將軍安興貴又敗之于甘州。劉黑闥陷瀛州，刺史馬匡武死之。東鹽州人馬君德以其州叛附于黑闥。十月己酉，齊王元吉討黑闥。癸丑，貝州刺史許善護及黑闥戰于鄃縣，死之。甲寅，觀州刺史劉君會叛附于黑闥。乙丑，淮陽郡王道玄及黑闥戰于下博，死之。己巳，林士弘降。十一月庚辰，劉黑闥陷滄州。甲申，皇太子討黑闥。丙申，如宜州。癸卯，獵于富平北原。十二月丙辰，獵于萬壽原。戊午，劉黑闥陷恒州，刺史王公政死之。庚申，至自萬壽原。壬申，皇太子及劉黑闥戰于魏州，敗之。甲戌，又敗之于毛州。

六年正月己卯，黑闥將葛德威執黑闥以降。壬午，巂州人王摩娑反，驃騎將軍衛彥討之。庚寅，徐圓朗陷泗州。二月，劉黑闥伏誅。庚戌，幸溫湯。壬子，獵于驪山。甲寅，至自溫湯。丙寅，行軍總管李世勣敗徐圓朗，執之。三月，苗海潮、梅知巖、左難當降。乙巳，洪州總管張善安反。四月己酉，吐蕃陷芳州。己未，以故第為通義宮，祭元皇帝、元貞皇后于舊寢。赦京城，賜從官帛。辛酉，張善安陷孫州，執總管王戎。丁卯，南州刺史龐孝泰反，陷南越州。壬申，封子元璹為蜀王，元慶漢王。癸酉，裴寂為尚書左僕射，蕭瑀為右僕射，封德彝為中書令，吏部尚書趙恭仁兼中書令、檢校涼州諸軍事。五月庚寅，吐谷渾、党項寇河州，刺史盧士良敗之。癸卯，高開道以奚寇幽州，長史王說敗之。六月丁卯，突厥寇朔州，總管高滿政敗之。曲赦朔州。七月丙子，沙州別駕竇伏明反，殺其總管賀若懷廓。己亥，皇太子屯于北邊，秦王世民屯于并州，以備突厥。八月壬子，淮南道行臺左僕射輔公祏反。乙丑，趙郡王孝恭討之。九月壬辰，秦王世民為江州道行軍元帥。丙申，渝州人張大智反。十月丙午，殺廣州都督劉世讓。戊申，降死罪，流以下原之。己未，如華陰。張大智降。庚申，獵于白鹿原。壬戌，右虞候率杜士遠殺高滿政，以朔州反。丁卯，突厥請和。十一月壬午，張善安襲殺黃州總管周法明。丁亥，如華陰。辛卯，獵于沙苑。丁酉，獵于伏龍原。十二月壬寅朔，日有食之。癸卯，張善安降。庚戌，以奉義監為龍躍宮，武功宅為慶善宮。甲寅，至自華陰。

七年正月庚寅，鄒州人鄧同穎殺其刺史李士衡。二月丁巳，釋奠于國學。己未，漁陽部將張金樹殺高開道以降。三月戊戌，趙郡王孝恭敗輔公祏，執之。己亥，孝恭殺越州都督闞稜。四月庚子，大赦。班新律令。給復江州道二年、揚越一年。五月丙戌，作仁智宮。六月辛丑，如仁智宮。壬戌，慶州都督楊文幹反。七月己巳，突厥寇朔州，總管秦武通敗之。癸酉，慶州人殺楊文幹以降。甲午，至自仁智宮。巂州地震山崩，遏江水。閏月己未，秦王世民、齊王元吉屯于豳州，以備突厥。八月己巳，吐谷渾寇鄯州，驃騎將軍彭武傑死之。戊寅，突厥寇綏州，刺史劉大俱敗之。壬辰，突厥請和。丁酉，裴寂使于突厥。十月丁卯，如慶善宮。辛未，獵于鄠南。癸酉，幸終南山。丙子，謁樓觀老子祠。庚寅，獵于圍川。十二月丁卯，如龍躍宮。戊辰，獵于高陵。庚午，至自高陵。太子詹事裴矩檢校侍中。

八年二月癸未，慮囚。四月甲申，如鄠，獵于甘谷。作太和宮。丙戌，至自鄠。六月甲子，如太和宮。七月丙午，至自太和宮。丁巳，秦王世民屯于蒲州，以備突厥。八月壬申，并州行軍總管張瑾及突厥戰于太谷，敗績，鄆州都督張德政死之，執行軍長史溫彥博。甲申，任城郡王道宗及突厥戰于靈州，敗之。丁亥，突厥請和。十月辛巳，如周氏陂，獵于北原。壬午，如龍躍宮。十一月辛卯，如宜州，獵于西原。裴矩罷。庚子，講武于同官。天策府司馬宇文士及權檢校侍中。辛丑，徙封元璹為吳王，元慶陳王。癸卯，秦王世民為中書令，齊王元吉為侍中。癸丑，獵于華池北原。十二月辛酉，至自華池。庚辰，獵于鳴犢泉。辛巳，至自鳴犢泉。

九年正月甲寅，裴寂為司空。二月庚申，齊王元吉為司徒。壬午，有星孛于胃、昴。丁亥，孛于卷舌。三月庚寅，幸昆明池，習水戰。壬辰，至自昆明池。丙午，如周氏陂。乙卯，至自周氏陂。丁巳，突厥寇涼州，都督、長樂郡王幼良敗之。四月辛巳，廢浮屠、老子法。六月丁巳，太白經天。庚申，秦王世民殺皇太子建成、齊王元吉。大赦。復浮屠、老子法。癸亥，立秦王世民為皇太子，聽政。賜為父後者襲勳、爵，赤牒官得為真，免民逋租宿賦。己卯，太白晝見。庚辰，幽州都督、廬江郡王瑗反，伏誅。癸未，赦幽州管內為瑗所詿誤者。七月辛卯，楊恭仁罷。太子右庶子高士廉為侍中，左庶子房玄齡為中書令，蕭瑀為尚書左僕射。癸巳，宇文士及為中書令，封德彝為尚書左僕射。辛亥，太白晝見。甲寅，太白晝見。八月丙辰，突厥請和。丁巳，太白晝見。壬戌，吐谷渾請和。甲子，皇太子即皇帝位。

貞觀三年，太上皇徙居大安宮。九年五月，崩于垂拱前殿，年七十一。謚曰太武，廟號高祖。上元元年，改謚神堯皇帝。天寶八戴，謚神堯大聖皇帝；十三載，增謚神堯大聖大光孝皇帝。

贊曰：自古受命之君，非有德不王。自夏后氏以來，始傳以世，而有賢有不肖，故其為世，數亦或短或長。論者乃謂周自后稷至於文、武，積功累仁，其來也遠，故其為世尤長。然考於世本，夏、商、周皆出於黃帝，夏自鯀以前，商自契至於成湯，其間寂寥無聞，與周之興異矣。而漢亦起於亭長叛亡之徒。及其興也，有天下皆數百年而後已。由是言之，天命豈易知哉！然考其終始治亂，顧其功德有厚薄與其制度紀綱所以維持者如何，而其後世，或寖以隆昌，或遽以壞亂，或漸以陵遲，或能振而復起，或遂至於不可支持，雖各因其勢，然有德則興，無德則絕，豈非所謂天命者常不顯其符，而俾有國者兢兢以自勉耶？唐在周、隋之際，世雖貴矣，然烏有所謂積功累仁之漸，而高祖之興，亦何異因時而特起者歟？雖其有治有亂，或絕或微，然其有天下年幾三百，可謂盛哉！豈非人厭隋亂而蒙德澤，繼以太宗之治，制度紀綱之法，後世有以憑藉扶持，而能永其天命歟？


Chinese text: This work was published before January 1, 1923, and is in the
public domain worldwide because the author died at least 100 years ago.
