溫皇甫二李姜崔
溫大雅，字彥弘，并州祁人。父君攸，北齊文林館學士，入隋為泗州司馬的構造》、《論音樂的分類》等。，見朝政不綱，謝病歸。大雅性至孝，與弟彥博、大有皆知名，薛道衡見之，嘆曰：「三人者，皆卿相才也。」初為東宮學士、長安尉，以父喪解，會天下亂，不復仕。

高祖鎮太原，厚禮之。兵興，引為大將軍府記室參軍，主文檄。帝受禪，與竇威、陳叔達討定儀典，遷黃門侍郎，而彥博亦為中書侍郎，對管華近。帝嘗從容謂曰：「我起晉陽，為卿一門耳。」進工部侍郎、陜東道大行臺尚書。隱太子圖亂，秦王表大雅鎮洛陽須變，數陳秘畫，多所嘉納。王即位，轉禮部，封黎國公。改葬其祖，卜人占其地，曰：「弟則吉，不利於君，若何？」大雅曰：「如子言，我含笑入地矣。」歲余卒，謚曰孝。永徽五年，贈尚書右僕射。

彥博字大臨，通書記，警悟而辯。開皇末，對策高策，授文林郎，直內史省。隋亂，幽州總管羅藝引為司馬。藝以州降，彥博與有謀，授總管府長史，封西河郡公。召入為中書舍人，遷侍郎。高麗貢方物，高祖欲讓而不臣，彥博執不可，曰：「遼東本周箕子國，漢玄菟郡，不使北面，則四夷何所瞻仰？」帝納而止。

突厥入寇，彥博以并州道行軍長史戰太谷，王師敗績，被執。突厥知近臣，數問唐兵多少及國虛實，彥博不肯對，囚陰山苦寒地。太宗立，突厥歸款，得還。授雍州治中，尋檢校吏部侍郎。彥博欲汰擇士類，寡術不能厭眾，訟牒滿廷，時譏其煩碎。復為中書侍郎，遷御史大夫，檢校中書侍郎事。貞觀四年，遷中書令，封虞國公。突厥降，詔議所以安邊者，彥博請如漢置降匈奴五原塞，以為捍蔽，與魏徵廷爭，徵不勝其辯，天子卒從之。其後突利可汗弟結社謀反，帝始悔雲。

彥博善辭令，每問四方風俗，臚布誥命，若成誦然；進止詳華，人皆拭目觀。高祖嘗宴近臣，遣秦王諭旨，既而顧左右曰：「何如溫彥博？」十年，遷尚書右僕射，明年卒，年六十三。

彥博性周慎，既掌機務，謝賓客不通，進見必陳政事利害。卒後，帝嘆曰：「彥博以憂國故，耗思殫神，我見其不逮再期矣，恨不許少閑以究其壽。」家貧無正寢，殯別室，帝命有司為構寢。贈特進，謚曰恭，陪葬昭陵。

子振、挺。振歷太子舍人，居喪以毀卒。挺尚千金公主，官延州刺史。彥博曾孫曦，尚涼國長公主。

大有，字彥將。隋仁壽中，李綱薦之，授羽林騎尉。高祖舉兵，引為太原令。從秦王徇西河，將行，高祖曰：「士馬單少，要須經略，以君參軍事，事之濟否，卜是行也。」西河下，攝大將軍府記室，與兄大雅同掌機近，不自安，請徙它職。帝曰：「我虛心待卿，何所自疑？」武德初，累遷中書侍郎，封清河郡公。卒，贈鴻臚卿，謚曰敬。初，顏氏、溫氏在隋最盛，思魯與大雅俱事東宮，湣楚、彥博同直內史省，遊秦、大有典校秘閣，顏以學業優，而溫以職位顯於唐雲。

大雅四世孫佶，字輔國，以字行。安祿山亂，往見平原太守顏真卿，助為守計。李光弼厚遇之。後居鄴，薛嵩薦之朝，授太常丞，一謝嵩即去，屏處郊野，世推其高節。

子造。造，字簡輿，姿表瑰傑，性嗜書，然盛氣，少所降屈。不喜為吏，隱王屋山，人號其居曰「處士墅」。壽州刺史張建封聞其名，書幣招禮，造欣然曰：「可人也！」往從之。建封雖咨謀，而不敢縻以職事。及節度徐州，造謝歸下邳，慨然有高世心。建封恐失造，因妻以兄子。

時李希烈反，攻陷城邑，天下兵鎮陰相撼，逐主帥自立，德宗患之。以劉濟方納忠於朝，密詔建封擇縱橫士往說濟，佐其必。建封強署造節度參謀，使幽州。造與濟語未訖，濟俯伏流涕曰：「僻陋不知天子神聖，大臣盡忠，願率先諸侯效死節。」造還，建封以聞，詔馳驲入奏。天子愛其才，問造家世及年，對曰：「臣五世祖大雅，外五世祖李勣，臣犬馬之齒三十有二。」帝奇之。將用為諫官，以語泄乃止。復去，隱東都。烏重胤奏致幕府。

長慶初，以京兆司錄為太原幽鎮宣諭使，召見，辭曰：「臣，府縣吏也，不宜行，恐四方易朝廷。」穆宗曰：「朕東宮時聞劉總，比年上書請覲，使問行期，乃不報。卿為我行喻意，毋多讓。」因賜緋衣。至范陽，總橐鞬郊迎。造為開示禍福，總懼，矍然若兵在頸，繇是籍所部九州入朝。還，遷殿中侍御史。田弘正遇害，以起居舍人復宣慰鎮州行營。

頃之，李景儉以酒得過宰相，造坐與飲，出為朗州刺史。開後鄉渠百里，溉田二千頃，民獲其利，號「右史渠」。召授侍御史，知彈奏。請復硃衣豸冠示外廡，不聽。夏州節度使李祐拜大金吾，違詔進馬，造正衙抨劾。祐曰：』吾夜入蔡州擒吳元濟，未嘗心動，今日膽落於溫御史。」遷左司郎中，知御史雜事，進中丞。

大和二年，內昭德寺火，延禁中「野狐落」，野狐落者，宮人所居也，死者數百人。是日，宰相、兩省官、京兆尹、中尉、樞密皆集日華門，督神策兵救火所及，獨御史府不至。造自劾曰：「臺系賊，恐人緣以構奸，申警備，乃得入。臣請入三十直，崔蠡、姚合二十直，自贖。」宰相劾造不待罪於朝，而自許輕比，不可聽。有詔皆奪一月俸。

造性剛急，人或忤己，雖貴勢，亦以氣出其上。道遇左補闕李虞，恚不避，捕從者笞辱。左拾遺舒元褒等建言：「故事，供奉官惟宰相外無屈避。造棄蔑典禮，無所畏，辱天子侍臣。凡事小而關分理者，不可失；失之，則亂所由生。遺、補雖卑，侍臣也，中丞雖高，法吏也；侍臣見陵則恭不廣，法吏自恣則法壞。聞元和、長慶時，中丞呵止不半坊，今乃至兩坊，謂之籠街。造擅自尊大，忽僭擬之嫌，請得論罪。」帝乃詔臺官、供奉官共道路，聽先後行，相值則揖。中丞傳呼不得過三百步。造彈擊無所回畏，威望隱然，發南曹偽官九十人，主史皆論死。遷尚書右丞，封祁縣子。

興元軍亂，殺李絳，眾謂造可夷其亂，文宗亦以為能，乃授檢校右散騎常侍、山南西道節度使，許以便宜從事。帝慮其勞費，造曰：「臣計諸道戍蠻之兵方還，願得密詔受約束，用此足矣。」許之。命神策將董仲質、河中將溫德彜、郃陽將劉士和從造。而興元將衛誌忠、張丕、李少直自蜀還，造喻以意，皆曰：「不敢二。」乃用八百人自從，五百人為前軍。既入，前軍呵護諸門。造至，欲大宴，視聽事，曰：「此隘狹，不足饗士。」更徙牙門。坐定，將卒羅拜，徐曰：「吾欲聞新軍去主意，可悉前，舊軍無得進。」勞問畢，就坐，酒行，從兵合，卒有覺者，欲引去，造傳言叱之，乃不敢動。即問軍中殺絳狀，誌忠、丕夾階立，拔劍傳呼曰：「悉殺之！」圍兵爭奮，皆斬首，凡八百余人。親殺絳者，醢之；號令者，殊死。取百級祭絳，三十級祭死事官王景延等，余悉投之漢江。監軍楊叔元擁造靴祈哀，造以兵衛出之。詔流康州。叔元，始激兵亂者也，人以造不戮為恨。以功加檢校禮部尚書，賜萬縑賞其兵。

入為兵部侍郎，以病自言，出東都留守。俄節度河陽。奏復懷州古秦渠枋口堰，以溉濟源、河內、溫、武陟四縣田五千頃。召為御史大夫。方倚以相，會疾，不能朝，改禮部尚書。卒，年七十，贈尚書右僕射。

兄邈，弟遜。邈，長慶、大和中，累以拾遺、補闕召，不應。遜嘗為邑宰，解印綬去。

造子璋。璋以父廕累官大理丞。陰平吏盜官物，而焚其帑，璋刺得其情，擢侍御史，賜緋衣。遷婺州刺史，以政有績，賜金紫。徙廬、宋二州刺史。宣州逐鄭薰也，崔弦調淮南兵討之，以璋為宣州刺史。事平，就拜觀察使，擢武寧節度使。銀刀軍驕橫，累將姑息，而璋政嚴明，懼之，相率逐璋，詔徙邠寧節度，歷京兆尹。璋素強幹，鉏宿弊，豪右懾服，加檢校吏部尚書。同昌公主薨，懿宗誅醫無狀者，系親屬三百余人。璋與劉瞻極諫，貶振州司馬，嘆曰：「生不逢時，死烏足惜！」仰藥死。

彥博裔孫廷筠，少敏悟，工為辭章，與李商隱皆有名，號「溫李」。然薄於行，無檢幅。又多作側辭艷曲，與貴胄裴諴、令狐滈等蒲飲狎昵。數舉進士不中第。思神速，多為人作文。大中末，試有司，廉視尤謹，廷筠不樂，上書千余言，然私占授者已八人，執政鄙其為，授方山尉。徐商鎮襄陽，署巡官，不得志，去歸江東。令狐綯方鎮淮南，廷筠怨居中時不為助力，過府不肯謁。丐錢揚子院，夜醉，為邏卒擊折其齒，訴於綯。綯為劾吏，吏具道其汙行，綯兩置之。事聞京師，廷筠遍見公卿，言為吏誣染。俄而徐商執政，頗右之，欲白用。會商罷，楊收疾之，遂廢卒。本名岐，字飛卿。

弟廷皓，咸通中，署徐州觀察使崔彥曾幕府。龐勛反，以刃脅廷皓，使為表求節度使，廷皓紿曰：「表聞天子，當為公信宿思之。」勛喜。歸與妻子決，明日復見，勛索表，倨答曰：「我豈以筆硯事汝邪？其速殺我。」勛熟視笑曰：「儒生有膽邪，吾動眾百萬，無一人操檄乎！」囚之，更使周重草表。彥曾遇害，廷皓亦死，詔贈兵部郎中。

皇甫無逸，字仁儉，京兆萬年人。父誕，隋并州總管府司馬，漢王諒反，逼之不從，見殺。無逸在長安，聞變即號慟，人問故，對曰：「吾父生平重節義，必無茍免者。頃訃至，果然。時五等廢，煬帝嘉誕忠，特封無逸平輿侯，而贈誕柱國、弘義郡公。

無逸歷淯陽太守，治為天下最，再遷右武衛將軍。帝幸江都，詔居守洛陽。帝被殺，乃與段達、元文都立越王侗。及王世充篡，棄母妻，斬關自歸。追騎及，無逸顧曰：「吾有死，終不能同爾為逆。」解金帶投之地，曰：「以與爾，無相困。」騎爭下取，由是獲免。

高祖以無逸本隋勛舊，尊遇之，拜刑部尚書，封滑國公。歷陜東道行臺民部尚書，遷御史大夫。時蜀新定，吏多橫恣，人不聊，詔無逸持節巡撫，得承制除吏。既至，黜貪暴，用廉善，法令嚴明，蜀人以安。

皇甫希仁，憸人也，誣告無逸為母故陰交世充，帝判其詐，斬希仁，遣給事中李公昌馳諭。又有告無逸交通蕭銑者，時無逸與行臺僕射竇璡不協，因表自陳，並上璡罪。有詔劉世龍、溫彥博按之，無狀，遂斬告者而黜璡。及還，帝勞曰：「比多譖毀，但以正直為佞人憎爾。」無逸頓首謝，帝曰：「卿無負，何所謝？」

拜民部尚書，出為同州刺史，徙益州大都督府長史。所至輒閉閤不通賓客，左右無敢出入者；所須皆市易它境。嘗按部，宿民家，鐙炷盡，主人將續進，無逸抽佩刀斷帶為炷，其廉介類如此。然過自畏慎，每上表疏，讀數十猶懼未審，使者上道，追省再三乃得遣。母在長安疾篤，太宗命馳驛召還承問，憂悸不能食，道病卒。贈禮部尚書，謚曰孝。王珪駁曰：「無逸入蜀，不能與母俱，留卒京師，子道未足稱，不可謂孝。」乃更謚良。

李襲誌，字重光。其先本隴西狄道人，五世祖避地，更為金州安康人。仕隋始安郡丞。大業末，盜賊起，襲誌傾私產募士，得三千人，乘城拒盜，蕭銑、林士弘屢攻之不下。聞煬帝喪，乃與士民縞素三日臨，或說曰：「公臨郡久，士大夫悅向，蠻夷畏威，雖曰隋臣，實君長也。今四海分裂，自王者非一姓，宜遂據嶺表，取百粵，豈遽不若尉佗乎？」襲誌曰：「吾世隋臣，今江都雖淪，宗社尚有奉，諸君當相與戮力刷仇恥，豈怙亂圖不義哉？吾寧蹈忠死，不逆節以生，尉佗不足為吾法也。」欲斬說者，眾諫，乃止。遂固守凡二年，力窮援絕，為銑所陷，偽署工部尚書、桂州總管。

武德初，高祖賜書，命其子玄嗣召之。襲誌約嶺南酋永平郡守李光度潛圖歸國。帝復以書諭曰：「公朕之宗，不可與異姓比，宜及子弟並豫宗正屬籍。」乃銑平，嶺南六十余州皆送款，襲誌誘而致雲。趙郡王孝恭承制授桂州總管。五年來朝，進柱國，封始安郡公、江州都督。後討輔公祏，為水軍總管，轉桂州都督。襲誌守桂二十八年，政尚清省，南荒便之。表請入朝，以光祿大夫、汾州刺史致仕，卒。

弟襲譽，字茂實，通敏有識度。仕隋為冠軍府司兵。陰世師輔代王守京師也，三輔盜螘聚，襲譽請以兵據永豐倉，發粟賑窮乏，出庫物賞戰士，馳檄郡縣，共逐捕賊。世師不從。乃求出募山南兵，至漢中，高祖已定長安，召授太府少卿、安康郡公。

伐王世充也，拜潞州總管。時突厥已和親，又通使世充，襲譽捕斬之。詔委典運，以饟東軍。擢累揚州大都督府長史、江南巡察大使，多所黜陟。揚州，江、吳大都會，俗喜商賈，不事農；襲譽為引雷陂水，築句城塘，溉田八百頃，以盡地利，民多歸本。召為太府卿。

為人嚴愨，以威肅聞。居家儉，厚於宗親，祿稟隨多少散之。以余資寫書，罷揚州，書遂數事載。嘗謂子孫曰：「吾性不喜財，遂至窶乏。然負京有賜田十頃，能耕之，足以食；河內千樹桑，事之可以衣；江都書，力讀可進求宦。吾歿後，能勤此，無資於人矣。」遷涼州都督，改同州刺史。坐在涼州以私憾杖殺番禾丞劉武，當死，廢為民，流泉州，卒。

姜謨，秦州上邽人。隋大業末，為晉陽長。高祖在太原，謨前識之，謂所親曰：「隋政亂將亡，必有聖人受之。唐公負王霸資度，其必撥亂得天下。」乃深自結。及大將軍府建，引為司功參軍，從平霍邑、絳郡，兵遂度河，謨部勒一夕濟，高祖嘆其略。進平長安，除相國胄曹參軍、長道縣公。

薛舉寇秦州，以謨山西豪望，詔安撫隴外，委以便宜。將行，請曰：「公天人之望已屬，宜膺圖緯，光有神器。謨老矣，恐先朝露，幸一見踐阼，死不恨。」高祖嘉納。乃與竇軌出散關，下河池、漢陽，遇薛舉，與戰，軌敗，召謨還朝，為員外散騎常侍。後仁杲平，擢秦州刺史。帝曰：「昔人稱衣錦故鄉，今以本州相授，所以償功。涼州荒梗，宜有以靖之。」謨至，撫邊俗以恩信，盜賊衰止。人喜曰：「不意復見太平官府。」改守隴州，以老去職。貞觀元年卒，贈岷州都督，謚曰安。

子確。確，字行本，以字顯。貞觀中，為將作少匠，護作九成、洛陽宮及諸苑禦，以幹力稱，多所賚嘗，遊幸無不從，遷宣威將軍。太宗選趫才，衣五色袍，乘六閑馬，直屯營，宿衛仗內，號曰「飛騎」，每出幸，即以從，拜行本左屯衛將軍，分典之。高昌之役，為行軍副總管，出伊州，距柳谷百里，依山造攻械，增損舊法，械益精。其處有漢班超紀功碑，行本磨去古刻，更刊頌陳國威靈。遂與侯君集進平高昌，戰有功，璽書尉勞。還，為金城郡公，賜奴婢七十人，帛百五十段。帝將征高麗，行本諫未宜輕用師，不從。至蓋牟城，中流矢，卒。帝賦詩悼之，贈左衛大將軍、郕國公，謚曰襄，陪葬昭陵。子簡嗣。行本性恪敏。所居官，雖祈寒烈暑無懈容，加有巧思，凡朝之營繕，所司必諮而後行。魏徵見其倚昵，恐浸啟侈端，勸帝斥之，帝賴其強濟，不斥也。

子柔遠，美姿容，敷奏詳辯。武後時，至左鷹揚衛將軍，攝地官尚書通事舍人、內供奉。子皎、晦。

皎，長安中為尚衣奉禦，玄宗在籓邸，皎識其有非常度，委心焉。及即位，自潤州長史召授殿中少監。出入臥內，陪燕私，詔許舍敬，坐與妃嬪連榻，間擊球鬥雞，呼之不名也。賜宮女、廄馬及它珍物，前後不勝計。帝在殿廷玩一嘉樹，皎盛贊之，帝遽令徙植其家。

後將誅竇懷貞等，皎與密議，以功進殿中監、楚國公，食封四百戶。議者譏短皎任遇太過，帝以其籓邸舊，思有以宣布之，乃下詔曰：「殿中監、楚國公皎，往事朕於籓國，雖彭祖同書，子陵共學，不過也。朕嘗遊長楊、鄠、杜間，皎於時奉侍，數謂朕曰：『相王必登天位，王且儲副。』朕叱而後止，復言於朕兄弟近戚。語聞太上皇，太上皇奏之中宗，遣嗣虢王邕等鞫問，皎一意保護，罔或貳言。宗楚客、紀處訥等請投皎炎荒，中宗特詔貶潤州長史。專以忠力戴朕，謂天且有命，故履危蹈艱而無變焉。朕既即位，又參誅奸臣，將厚以光寵，每所捴遜。造膝匪躬，舉多規益。而悠悠之談，醜正惡直，天下之人，其未及識皎之功，何見之異也？昔漢昭之任霍光，魏祖之明程昱，朕之不德，庶幾於此。且否當其悔，則必滅乃宗；泰至於亨，則所酬未補。豈流言之聽，而厚德之忘哉？茍謀始有之，圖終可也。」尋遷太常卿，監修國史。弟晦又為吏部侍郎，有權寵，宋璟以為非久安策，請抑損之。

開元五年，下詔放歸田裏，使自娛。久之，復為秘書監。十年，坐泄禁中語，為嗣濮王嶠所劾，敕中書門下究狀。嶠亦王守一姻家，中書令張嘉貞陰希其意，傅致皎獄。詔免殊死，杖之，流欽州。道病死，年五十。親厚坐謫死者數人，世以為冤。時源乾曜方侍中，不能正，為人所譏詆。帝後思皎舊勛，令遞柩還，以禮葬之，存問其家，追贈澤州刺史。後以子尚主，更贈吏部尚書，仍賜封二百戶為祠享費。

子慶初。慶初生方卒，帝許尚主，後淪謫二十余年。天寶初，皎甥李林甫為宰相，為帝言之，始命以官，襲楚國公。十載，尚新平公主。新平故嘗歸裴玪，玪卒，乃降慶初。主慧淑，閑文墨，帝賢之，歷肅、代朝，恩禮加重，慶初亦得幸。舊制，駙馬都尉多不拜正官，特拜慶初太常卿。會脩植建陵，詔為之使，誤毀連岡，代宗怒，下吏論不恭，賜死，建陵使史忠烈等皆誅，裴玪子仿，亦削官。主幽禁中，大歷十年薨。

故事，太常職奉陵廟。開元末，濮陽王徹為宗正卿，有寵，始請宗正奉陵。天寶中，張垍以主婿任太常，故復舊。及慶初敗，又以陵廟歸宗正雲。

晦，起家蒲州參軍，累為高陵令，治有聲，遷長安令，人畏愛之。開元初，擢御史中丞。先是，永徽、顯慶時，御史不拜宰相，銜命使四方者，廷中揖見，後稍屈下。至晦，獨徇舊體，謂御史曰：「不如故事，且奏譴公等。」由是臺儀復振。轉太常少卿。

時國馬乏，晦請以詔書市馬六胡州，率得馬三千，署遊擊將軍，詔可。閑廄乃稍備。除黃門侍郎，辭不拜，改兵部。滿歲，為吏部侍郎，主選。曹史嘗請托為奸，前領選者周棘扈籓，檢窒內外，猶不禁。至晦，悉除之，示無防限，然處事精明，私相屬諉，罪輒得，皆以為神。始，晦革舊示簡，廷議恐必敗，既而贓賕路塞，而流品有敘，眾乃伏。皎被放，晦亦左除宗正卿。貶春州司馬，徙海州刺史，卒。

崔善為，貝州武城人。祖颙，為魏散騎侍郎。善為巧於歷數，仕隋，調文林郎。督工徒五百營仁壽宮，總監楊素索簿閱實，善為執板暗唱，無一差謬，素大驚。自是四方有疑獄，悉令按訊，皆究其情。仁壽中，遷樓煩司戶書佐，高祖為太守，尤禮接。

善為見隋政日紊，密勸高祖圖天下。及兵起，署大將軍府司戶參軍，封清河縣公。擢累尚書左丞，用清察稱。諸曹史惡之，以其短而傴，嘲曰：「曲如鉤，例封侯。」欲沮罷所任。帝聞，勉之曰：「昔齊末奸吏歌斛律明月，而高緯暗不察，至滅其家。朕雖不德，幸免是。」因下令購謗者，謗乃止。傅仁均撰《戊寅歷》，李淳風詆其疏，帝令善為考二家得失，多所裁正。

貞觀初，為陜州刺史。時議，戶猥地狹者徙寬鄉，善為奏：「畿內戶眾，而丁壯悉籍府兵，若聽徙，皆在關東，虛近實遠，非經通計。」詔可。歷大理、司農二卿，坐與少卿不平，出為秦州刺史。卒，贈刑部尚書，謚曰忠。

初，天下既定，群臣居喪者皆奪服，善為建言其敝。武德二年，始許終喪，然猶時以權迫不能免，如房玄齡、褚遂良者眾矣。

李嗣真，字承胄，趙州柏人人。多藝數，舉明經，中之，累調許州司功參軍。賀蘭敏之修撰東臺，表嗣真直弘文館，與學士劉獻臣、徐昭皆少有名，號「三少」。高宗東封還，詔贈孔子太師，命有司為祝，司文郎中雷少潁文不稱旨，更命嗣真，成不淹頃，帝覽稱善，詔加兩階。敏之等倚恩自如，嗣真不喜，求補義烏令。敏之敗，學士多連坐，嗣真獨免。

調露中，為始平令，風化大行。時章懷太子作《寶慶曲》，閱於太清觀，嗣真謂道人劉概、輔儼曰：「宮不召商，君臣乖也；角與徵戾，父子疑也。死聲多且哀，若國家無事，太子任其咎。」俄而太子廢，概等奏其言，擢太常丞，知五禮儀，封常山縣子。嗣真常曰：「隋樂府有《堂堂曲》，明唐再受命，比日有『側堂堂，橈堂堂』之謠，側，不正也，橈，危也。皇帝病日侵，事皆決中宮，持權與人，收之不易。宗室雖眾，居中制外，勢且不敵。諸王殆為後所蹂踐，吾見難作不久矣。」太常缺黃鐘，鑄不能成，嗣真居崇業裏，疑土中有之，弗得其所。道上逢一車，有鐸聲甚厲，嗣真曰：「宮聲也。」市以歸，振於空地，若有應者，掘之得鐘，眾樂遂和。嘗引工展器於廷，後奇其風度應對，召相王府參軍閻玄靜圖之，吏部郎中楊誌誠為贊，秘書郎殷仲容書，時以為寵。

永昌初，以右御史中丞知大夫事，請周、漢為二王後，詔可。命巡撫河東，薦宋溫瑾、袁嘉祚、李日知，拔州縣職，皆至顯官。來俊臣獄方熾，嗣真上書諫，以為「昔陳平事漢祖，謀疏楚君臣，行反間，項羽遂亡。今殆有如平者謀陛下君臣，恐為社稷禍」。不納。出為潞州刺史。俊臣誣以反，流藤州，久得還。自筮死日，豫具棺斂，如言卒桂陽。有詔州縣護喪還鄉里，贈濟州刺史，謚曰昭。

武後嘗問嗣真儲貳事，對曰：「程嬰、杵臼存趙氏孤，古人嘉之。」後悟，中宗乃安。神龍初，贈御史大夫。所撰述尤多。

時雍州人裴知古亦善樂律，長安中，為太樂令。神龍元年正月，享太廟，樂作，知古密語萬年令元行沖曰：「金石諧婉，將有大慶，在唐室子孫乎！」是月，中宗復位。人有乘馬者，知古聞其嘶，乃曰：「馬鳴哀，主必墜死。」見新婚者，聞佩聲，曰：「終必離。」訪之，皆然。


Chinese text: This work was published before January 1, 1923, and is in the
public domain worldwide because the author died at least 100 years ago.
