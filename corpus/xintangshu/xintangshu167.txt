白裴崔韋二李皇甫王

白志貞者，本名琇珪，故太原史也。事節度使李光弼，硁硁自力，有智數。光弼善之，使與帳下議。代宗素聞，及光弼卒，擢累司農卿。在官十年，德宗以為敏，遂倚腹心，進授神策軍使，賜今名。有所建白，善窺億帝指，故言無不從。從狩奉天，以為行在都知兵馬使。懼李懷光暴其惡，乃與趙贊、盧杞等抑懷光不使朝。懷光反，論斥其奸，貶恩州司馬，贊播州司馬。稍徙閬州別駕。貞元二年，起為果州刺史，宰相李勉固諫，不許。明年，拜浙西觀察使，死於官。

裴延齡，河中河東人。乾元末，為汜水尉，賊陷東都，去客江夏。華州刺史董晉表署判官，稍遷太常博士。盧杞秉政，引為膳部員外郎、集賢院直學士。崔造表知東都度支院。召為祠部郎中，不待命，輒還集賢院，宰相張延賞疾其易，出為昭應令。與尉交訴所賕，京兆尹鄭叔則佑尉，而御史中丞竇參善延齡，卒逐尹。德宗用參輔政，即擢延齡司農少卿。

會班宏卒，假領度支。延齡素不善財計，乃廣鉤距，取宿奸老吏與謀，以固帝幸。因建言：「左藏，天下歲入不資，耗登不可校。請列別舍，以檢盈虛。」於是以天下宿負八百萬緡析為負庫，抽貫三百萬緡為賸庫，樣物三十萬緡為季庫，帛以素出、以色入者為月庫。帝皆可之。然天下負皆窮人，償入無期，抽貫與給皆盡；樣物與帛固有籍，延齡但多其薄最吏員以詭帝，於財用無所加也。俄以戶部侍郎為真。又請以京兆苗錢市草千萬，俾民輸諸苑。宰相陸贄等以為非是，不從。京右偏故有葦地數頃，延齡妄言：「長安、咸陽間，得陂艿數百頃，願以為內廄牧地，水甘草薦與苑廄等。」帝信之，以問宰相，皆曰：「當無有。」帝遣使按覆，果詐。延齡大慚，帝不責也。

京兆積歲和市不得直，尹李充請之官，延齡誣其妄，反令還輸，號曰「底折錢」。嘗請斂財以實府，帝曰：「安得而實之？」延齡曰：「開元、天寶間，戶口繁息，百司務殷，官且有缺者。比兵興，戶不半在，今一官治數司足矣。請後官闕不即補，收其稟以實帑簿。」

它日，帝謂延齡曰：「朕所居浴堂殿，一棟將壓，念易之，未能也。」延齡曰：「宗廟至重，殿棟微矣。且陛下本分錢，用之亡窮，何所難哉？」帝驚曰：「本分錢奈何？」對曰：「此在經誼，愚儒不能知，臣能言之。按禮，天下賦三之：一以充乾豆，一以事賓客，一君之庖廚。陛下奉宗廟，能竭天下賦三之一乎？鴻臚禮賓，勞予四夷，用十一為有贏。陛下所禦饔餼簡儉，以所餘為百官稟料飧錢，未盡也，則所不盡者為本分錢。以治殿數十尚不乏，況一棟哉！」帝頷曰：「人未嘗為朕言之。」又造神龍佛祠，須材五十尺者。延齡妄奏：「同州得大谷，木數千章，度皆八十尺，」帝曰：「吾聞開元時，近山無巨木，求之嵐、勝間。今何地之近、材之良邪？」延齡曰：「異材瑰產，處處有之，待聖主乃出。今生近輔，豈開元所當得也！」帝悅。

是時，陸贄為宰相，帝素所信重，極論其譎妄不可任，帝以為排冒，愈益厚延齡。贄上疏列其狀，具言：「延齡嘗奏句獲乾隱二千萬緡，請舍別庫為羨余，供天子私費，故上之興作廣，宣索多矣。延齡欲實其言，乃大搜市廛，奪所入獻，逮捕匠徒，迫脅就功，號曰『敕索』，弗仇其直，名曰『和雇』，弗與之庸。又度支出納，與太府交相關制，出物旬計，見物月計，符按覆核，有御史以監董之，則財用不得回隱。延齡乃言掊糞土得銀十三萬兩，它貨且百萬，已棄而獲，皆羨余也，悉移舍以供別敕。太府卿韋少華劾其妄，陛下縱之不為治，此乃侵削兆民，為天子取怨於下。」又引建中橫斂多積致播遷者，其言甚深切。帝得奏不悅。會鹽鐵使張滂、京兆尹李充、司農卿李铦皆指延齡專以險偽罔上，帝怒，乃罷贄宰相，左除滂等官。

時大旱，人情愁惴。延齡言：「贄等失權怨望，顯言歲饑民流、度支糧芻乏以激怒眾士。」它日，帝畋苑中，而神策軍訴度支不賦廄芻者，天子惑延齡言，乃下詔斥逐贄等，朝廷震恐。延齡又捕充所善吏張忠榜掠之，誣充「沒官錢五十萬緡，以餌結權幸，令妻以犢車載金餉贄。」忠具獄，其母投訴光順門匭，有詔御史審劾，一夕得狀，乃釋忠。延齡不得逞，復奏充妄用京兆錢谷，願下有司比句，以比部郎中崔元翰欲釋憾於贄也。賴刑部侍郎奚陟辨治，充等得不冤。

延齡資苛刻，又劫於利，專剝下附上，肆騁譎怪。其進對，皆他人莫敢言，而延齡言之不疑，亦人之所未聞者。帝頗知其詐，但以其不隱，欲聞外事，故斷用不疑。延齡恃得君，謂必輔政，少所降下，至嫚罵邇臣，時人側目。屬疾臥第，載度支官物輸之家，無敢言。帝念之，使者日三輩往。死，年六十九。人語以相安，唯帝悼不已。冊贈太子太傅、上柱國。永貞初，度支建言：「延齡曩列別庫，分藏正物，無實益而有吏文之煩。」乃詔復以還左藏。元和中，有司謚曰繆。

崔損，字至無，系本博陵。大歷間，中進士、博學宏辭，補校書郎、咸陽尉。避親，改大理評事。累勞至右諫議大夫。於時，宰相趙憬卒，盧邁屬疾，裴延齡素善損，薦之德宗。貞元十二年，以本官同中書門下平章事。始，中書虛位十日，議者謂選有德，及用損，中外悵失。而損性齪齪能自將，延英進見，不敢出一言及天下事。逾年，進門下侍郎。嘗以疾臥家久，賜絹三百為醫藥費。

損無卓卓稱於人者，而歷二省華要至宰相。母殯而不葬，亦不展殯；女兄為尼，沒不臨喪。建中後，宰相無久任者，損以便柔遜願中帝意，乃留八年。帝亦知公議病其持祿，然憐遇彌渥。卒，贈太子太傅，謚曰靖。

韋渠牟，京兆萬年人，工部侍郎述從子也。少警悟，工為詩，李白異之，授以古樂府。去為道士，不終，更為浮屠，已而復冠。浙西韓滉表試校書郎，進至四門博士。

貞元十二年，德宗誕日，詔給事中徐岱、兵部郎中趙需、禮部郎中許孟容與渠牟及佛老二師並對麟德殿，質問大趣。渠牟有口辯，雖於三家未究解，然答問鋒生，帝聽之意動。遷秘書郎，進詩七百言。未浹旬，擢右補闕內供奉。始，同列易之，後數遣中人專召渠牟，由是皆屬目。歲中，至諫議大夫。大抵延英對，雖大臣率漏下二三刻止，渠牟每奏事，輒五六刻乃罷，天子歡甚。渠牟為人佻躁，志向浮淺，不根於道德仁義，特用憸巧中帝意，非有嘉謨正辭感悟得君也。

自陸贄免，帝躬攬庶政，不復委權於下。宰相取充位、行文書而已，至守宰、御史，皆自推簡。然處深宮，所倚而信者裴延齡、李齊運、王紹、李實、韋執誼與渠牟等，其權侔人主。延齡、實皆奸虐，紹無所建明。渠牟後出，望最輕，張恩勢以動天下，召崔芋於茅山，超鄭隨布衣至補闕，引醴泉令馮伉為給事中、太子侍讀。帝既偏於任聽，士之浮競甘進者爭出其門，赫然勢焰可炙。再擢太常卿。卒，年五十三，贈刑部尚書，謚曰忠。所論著甚多，傳於時。

李齊運者，蔣王惲孫。始補寧王府東閣祭酒，擢累監察御史，復辟江淮都統李亙府。由工部郎中為長安令，政頗修辦。宗正少卿李瀚從子有所訟，齊運於瀚為卑行，而不禮訟者。瀚怒，辱諸朝，齊運以聞，代宗貶瀚。由是稍擢京兆少尹。出為河中尹、晉絳慈隰觀察使。

德宗出狩，李懷光還兵奔難，晝夜馳，及河中，士罷困，乃休三日。齊運悉所賦勞軍，牛酒豐甘，人人喜悅。及懷光反，還守河中，齊運棄城走。詔拜京兆尹。時李晟壁渭橋，齊運發民築城保，督芻粟以餉晟。賊平，頗有助。萬年丞源邃不事，齊運怒，捽辱之，死於廷。邃家告冤，御史大夫崔縱請窮治，帝不許。御史聯章深劾，齊運訴於帝，言為朋黨所擠。天子使宰相諭諫官御史，後毋得群署章以劾，然卒不直邃冤。

久之，大蝗旱，齊運不能政，乃以韓洄代之，改宗正卿、閑廄宮苑使。進至禮部尚書。宰相內殿對已，齊運常次進，帝與參決大事。既無學，暗於大體，第以甘言阿匼而已。嘗薦李锜為浙西，受賂數十萬，又薦李詞為湖州刺史，人告其贓，帝置不問。齊運臥疾，滿歲不能謁，每除吏，往往遣使即家咨逮。晚以妾為妻，具冕服行禮，士人蚩之。卒，年七十二，贈尚書左僕射。

李實，道王元慶四世孫。以蔭仕，嗣曹王臯辟署江西府判官，遷蘄州刺史。臯節度山南東道，復從之。臯卒，實知後務，刻薄軍費，士怨怒，欲殺之，夜縋亡歸京師。

累進司農卿，擢拜京兆尹，封嗣道王。怙寵而愎，不循法度。貞元二十年旱，關輔饑，實方務聚斂以結恩，民訴府上，一不問。德宗訪外疾苦，實詭曰：「歲雖旱，不害有秋。」乃峻責租調，人窮無告，至徹舍鬻苗輸於官。優人成輔端為俳語諷帝，實怒，奏賤工謗國，帝為殺之。或言：「古者，瞽誦箴諫，雖恢諧托諭，何誅焉？」帝悔，然不罪實。

故事，京兆避臺官。實嘗與御史王播遇，而騶唱爭道。播鉤責從者，實怒，奏播為三原令，廷辱之。惡萬年令李眾，誣逐虔州司馬，以所善虞部員外郎房啟代之。其怙權作威若此。公卿為讒短遷斥者甚眾，專情謷色見顏間。權德輿為禮部，而實私薦士二十人，迫語曰：「應用此第，不爾，君且外遷！」德輿雖拒之，然常憚其誣。吏部每奏科目頗嚴密，以杜請托，實公詣曹劫請趙宗儒，無所畏。

詔書蠲人逋租，實格詔固斂，畿民大困，官吏皆被榜罰，掊取二十萬緡。吏乞貸豪厘，輒死。按之無罪者，猥曰「死亦非枉」，復殺之。專以殘忍為政。順宗在諒暗，不逾月，實殺數十人於府。貶通州長史。市人爭懷瓦石邀劫之，實懼，夜遁去，長安中相賀。以赦令內移，死虢州。

皇甫镈，涇州臨涇人。貞元初，第進士，又擢制科，為監察御史。居喪遊處不度，下除詹事府司直。久之，遷吏部員外郎，典南曹，鈐制吏奸，稍知名。進郎中，遷累司農卿，判度支，改戶部侍郎。憲宗方伐蔡，急於用度，镈裒會嚴亟，以辦濟師，帝悅，進兼御史大夫。蔡平之明年，遂同中書門下平章事，猶領度支。

镈以吏道進，既由聚斂句剝為宰相，至雖市道皆嗤之。崔群、裴度以聞，帝怒，不聽。度乃表罷政事，極論镈奸邪苛刻，天下怨之，將食其肉。且言：「天下安否系朝廷，朝廷輕重在輔相。今承宗削地，程權赴闕，韓弘輿疾討賊，非力能制之，顧朝廷處置能服其心也。若相镈，則四方解矣。請授以浙西觀察使。」其辭切至。帝以天下略平，亦欲崇臺沼宮觀自娛樂，镈與程異知帝意，故數貢羨財，陰佐所欲，又賂吐突承璀為奧援。故帝排眾論，決任之，反以度為朋黨，不內其言。

镈乃益以巧媚自固，建損內外官稟佐國用，給事中崔植上還詔書，乃止。帝斥內帑所餘，詔度支評直，镈貴售之以給邊兵，故繒陳彩，觸手輒壞，士怨怒，聚焚之。裴度以其事聞，镈指所著靴曰：「此內府所出，牢韌可服，彼言不可用，詐也。」帝信之。镈銜度，乃與李逢吉、令狐楚合擠之，出度太原。又以崔群有天下重望，勁正敢言，後議帝號，镈乃譖群抑損徽稱。帝怒，逐群湖南。

镈罷度支，進門下侍郎平章事。嘗與金吾將軍李道古共薦方士柳泌、浮屠大通為長年藥，帝惑之。穆宗在東宮，聞其奸妄，始聽政，集群臣於月華門，貶镈崖州司戶參軍，死其所。

泌者，本楊仁晝也，習方伎。道古薦於镈，召入禁中，自雲能致藥為不死者，因言：「天臺山靈仙所舍，多異草，願官天臺，求采之。」起徒步拜臺州刺史，賜金紫。諫臣固爭，以為列聖亦有寵方士，未嘗使牧民，帝曰：「煩一州而致長年於君父，何愛哉？」後不敢言。泌驅吏民采藥山谷間，鞭笞苛急，歲餘無所獲。懼詐窮，舉族遁去，浙東觀察使捕得。镈與道古營解，乃復待詔翰林。帝餌泌藥，浸躁怒不常，宦侍懼，以弒崩。大通自言百五十歲，镈敗，與泌皆誅。初，吏責泌妄，答曰：「皆道古教我。」解衣即刑，卒無它異。

镈之貶，前坊州刺史班肅以嘗僚，獨餞於野，朝廷義之，擢為司封員外郎。

镈弟鏞，字龢卿，第進士。镈為相時，任河南少尹，見權寵太盛，每極言之，镈不悅，乃求分司為太子右庶子。镈敗，朝廷賢之，授國子祭酒。開成初，以太子少保卒。鏞能屬文，工詩。為人寡言正色，衣冠甚偉，不屑世務，所交皆知名士。著書數十篇。

王播，字明敭，其先太原人。父恕為揚州倉曹參軍，遂家焉。播，貞元中與弟炎、起皆有名，並擢進士，而播、起舉賢良方正異等。補盩厔尉。以善治獄，御史中丞李汶薦為監察御史。雲陽丞源咸季坐賕免，賂有司復得調，播劾解其官。歷侍御史。李實為京兆尹，與播遇諸衢。故事，尹當避道揖，實不肯。播移文詆之。實大怒，表播為三原令，將折之，播受命，趨府謝如禮。邑中豪強犯法，未嘗輒貸，歲終課最。實重其才，更薦之，德宗將擢以要近，會母喪解。還，除駕部員外郎。長安令于頔奴客與民盜馬，吏系民而縱奴，播捕取，均其罰。遷工部郎中，知御史雜事。刺舉不阿，有能稱。關中饑，諸鎮或閉糴，播以為言，三輔不乏。歷虢州刺史。

李巽領鹽鐵，奏以副己。擢御史中丞，歲終，改京兆尹。時禁屯列畿內者，出入屬佩劍，奸人冒之以剽劫，又勛將家馳獵近郊，播請一切苛止，盜賊不能隱，皆走出境。憲宗以為能，進刑部侍郎，領諸道鹽鐵轉運使。是時，天下多故，大理議讞，科條叢繁，播悉置格律坐隅，商處重輕，剖決如流，吏不能竄其私。帝討淮西也，切於饋餉，播引程异自副，异尤通萬貨盈虛，使馳傳江淮，裒財用以給軍興，兵得無乏。帝嘉其功，超拜禮部尚書。稍以資賄結宦要，中外以為言。

播薦皇甫鎛，及鎛用事，更忌播，而以异代使，播罷守本官。久之，檢校戶部尚書，為劍南西川節度使。穆宗立，逐鎛，播求還。長慶初，召為刑部尚書，復領鹽鐵，進中書侍郎、同中書門下平章事。時權幸競進，播賴其力至宰相，專務將迎，居位無所裨益，復失河北，眾望不厭，乃以檢校尚書右僕射出為淮南節度使，仍領使職，不肯易印，詔聽自隨。是時，南方旱歉，人相食，播掊斂不少衰，民皆怨之。然浚七里港以便漕引，後賴其利。

敬宗即位，即拜檢校司空，以王涯代使。播失職，見王守澄方得君，厚以金謝，守澄乘間薦之，天子有意復用播。於是諫議大夫獨孤朗、張仲方、起居郎孔敏行、柳公權、宋申錫、補闕韋仁實、劉敦儒、拾遺李景讓、薛廷老等見延英，言播傾邪關通帝左右狀，帝沖暗，不內其言，遂復領使，天下公議益不與。

文宗立，就進檢校司徒。太和元年，入朝，拜左僕射，復輔政，累封太原郡公。時韋處厚當國，以獻替自任，天子向之。播專以錢谷進，不甚與事。居位四年，卒，年七十二，贈太尉，謚曰敬。

播少孤貧，自刻苦，至成立，居官以強濟稱。天性勤吏職，每視簿領紛積於前，人所不堪者，播反用為樂。所署吏，茍無大罪，以歲勞增秩而已，卒不易所職。雅善占奏，雖數十事，未嘗書於笏。再領鹽鐵，嗜權利，不復初操。重賦取，以正額月進為羨余，歲百萬緡。自淮南還，獻玉帶十有三、銀碗數千、綾四十萬，遂再得相雲。

起，字舉之，釋褐校書郎，補藍田尉。李吉甫辟為淮南掌書記，以殿中侍御史入兼集賢殿直學士。元和末，累遷中書舍人。數上疏諫穆宗畋遊事，歲中考第一。錢徽坐貢舉失實貶，詔起覆核，起建言：「以所試送宰相閱可否，然後付有司。」詔可。議者謂起為失職。

拜禮部侍郎。李叛，與播俱上疏請詔王智興討之，卒定其亂。賜金紫，拜河南尹，進吏部侍郎。方播以僕射居相，避選曹，改兵部，為集賢殿學士。拜陜虢觀察使。時亳州刺史李繁以擅誅賊抵罪，起言：「繁父有功，而二千石不宜償賊死。」不報。

入拜尚書左丞，以戶部尚書判度支。靈武、邠、寧多曠土，奏為營田，以省饋免。歷河中節度使。方蝗旱，粟價騰踴，起下令家得儲三十斛，斥其餘以市，否者死。神策士怙勢不從，寘於法。由是廥積咸出，民賴以生。召授兵部尚書。以檢校尚書右僕射為山南東道節度使。濱漢塘堰聯屬，吏弗完治，起至部，先修復，與民約為水令，遂無凶年。

李訓為宰相，起門生也，欲引與共政，即加銀青光祿大夫，復以兵部尚書召判戶部。訓敗，起素長厚，人不以訓諉之，止罷其判。俄加皇太子侍讀。文宗上文，好古學，是時，鄭覃以經術進，起以敦博顯，帝數訪逮時政。因積雨，願寬逐臣過惡，又短鮑叔終身不忘人過，以解帝錮人意。俄兼太常卿、禮儀使。帝題詩太子笏以賜，詔畫像便殿，號「當世仲尼」，其寵遇如此。又使廣《五位圖》，俾太子知古今治亂。開成三年，入翰林，為侍講學士，改太子少師。

起治生無檢，所得祿賜為僮婢盜有，貧不能自存。帝知之，詔月益仙韶院錢三十萬。議者謂與玩臣分給，可恥也。起賴其入，不克讓。

武宗立，為章陵鹵簿使、東都留守。召為吏部尚書，判太常卿。帝患選士不得才，特命起典貢舉。進尚書左僕射，封魏郡公。凡四舉士，皆知名者，人伏其鑒。擢山南西道節度使、同中書門下平章事。以夙儒兼宰相秩，前世所罕。入辭，帝勞曰：「宰相無內外。公，國耆老，朕有闕，當以聞。」宴賜備厚。宣宗初，檢校司空，以疾願代，不許。卒，年八十八，贈太尉，謚曰文懿。喪還，命使者吊其家，葬及祥亦如之。

起性友悌，播喪，哀戚加於人。嗜學，非寢食不輒廢。天下之書無不讀，一經目，弗忘也。莊恪太子薨，詔為哀冊，詞情淒惋，當世稱之。帝嘗以疑事令使者口質，起具榜子附使者上，凡成十篇，號曰《寫宣》。它撰集亦多。

炎終太常博士。子鐸、鐐自有傳。起子龜、式。

龜，字大年，性高簡，博知書傳，無貴胄氣。常以光福第賓客多，更住永達裏，林木窮僻，構半隱亭以自適。侍父至河中，廬中條山，朔望一歸省，州人號「郎君谷」，未始以人事自嬰。武宗雅知之，以左拾遺召。入謝，自陳病不任職，詔許。終父喪，召為右補闕。再擢屯田員外郎，稱疾去。崔玙觀察宣歙，表為副，龜樂宛陵山水，故從之。入為祠部郎中、史館修撰。咸通中，知制誥。鐸為相，改太常少卿、同州刺史。牙將白約素暴橫，嘗嘩言月稟薄，以動士心為亂，龜捕殺之，人皆震栗。徙浙東觀察使。初，式臨州有惠政，人聞其至，歡迎之。卒，贈工部尚書。

子蕘，力學，有文辭，以鐸當國，不貢進士。終右司員外郎。

式以蔭為太子正字，擢賢良方正科，累遷殿中侍御史。少節儉，巧於宦，因鄭註以交王守澄，中丞歸融劾之，出為江陵少尹。

大中中，為晉州刺史，飾郵傳，器用畢給。會河曲大歉，民流徙，佗州不納，獨式勞恤之，活數千人。時特峨胡亦饑，將入寇汾、澮，聞式嚴備，不敢道境，報其種落曰：「晉州刺史當避之！」以善最稱。

徙安南都護。故都護田早作木柵，歲率緡錢，既不時完，而所責益急。式取一年賦市芍木，豎周十二里，罷歲賦外率以紓齊人。浚壕繚柵，外植刺竹，寇不可冒。後蠻兵入掠錦田步，式使譯者開諭，一昔去，謝曰：「我自縛叛獠，非為寇也。」忠武戍卒服短後褐，以黃冒首，南方號「黃頭軍」，天下銳卒也。初，交阯數有變，懼式威，不自安，嘩曰：「黃頭軍將度海襲我矣！」相率夜圍城，合噪：「請都護北歸，我當抗黃頭軍。」式徐被甲，引家僮乘城責讓，矢旝交發，叛者走。翌日，盡捕斬之。初，容管災歉，不歲貢，式始上輸，大犒宴軍中。歸質外蕃，而占城、真臘慕義，悉入獻，亦還所掠王民。

寧國劇賊仇甫亂，明越觀察使鄭祗德不能討，宰相選式往代，詔可，因至京師。懿宗問方略，對曰：「第假臣兵，寇不足平也。」左右宦要皆曰：「兵眾則饋多，當惜天下費。」式奏：「盜若猖狂，天誅不亟決，東南征賦闕矣，寧得以億萬計之乎？兵多則功速費寡。二者孰利？」帝顧左右曰：「宜與兵。」於是詔益許、滑、淮南兵。式發自光福裏第，麾幟皆東靡，獵獵有聲，喜曰：「是謂得天時矣！」聞賊用騎兵，乃閱所部，得吐蕃、回鶻遷隸數百，發龍陂監牧馬起用之，集土團諸兒為向導，擒甫斬之。加檢校右散騎常侍。餘姚民徐澤專魚鹽之利，慈溪民陳瑊冒名仕至縣令，皆豪縱，州不能制。式曰：「甫竊發，不足畏；若澤、瑊，乃巨猾也。」窮治其奸，皆榜死。

咸通三年，徐州銀刀軍亂，以式檢校工部尚書，徙武寧節度使，詔許、滑兵自隨。視事三日，悉以計誅亂兵。會詔降武寧為團練，罷歸。終左金吾大將軍。

贊曰：裴延齡引經誼惑其主，以不忠為忠。德宗倚延齡、韋渠牟等商天下成敗，自謂明而卒陷不明。君臣回沈，可不戒哉！憲宗銳於立功，而皇甫镈以聚斂取宰相。夫宰相者，乃天下選，彼暫勞一功，烏足勝任哉？中興之不終，有為而然。


Chinese text: This work was published before January 1, 1923, and is in the
public domain worldwide because the author died at least 100 years ago.
