南蠻下

目录
1	環王 （林邑）
2	婆利
3	羅剎
4	婆羅
5	殊柰
6	盤盤
7	哥羅
8	拘蔞蜜
9	扶南
10	白頭
11	真臘
12	參半
13	道明
14	訶陵
15	墮和羅
16	曇陵
17	墮婆登
18	投和
19	瞻博
20	千支
21	哥羅舍分、脩羅分、甘畢
22	多摩萇
23	室利佛逝
24	名蔑
25	單單
26	羅越
27	驃
27.1	屬國
27.2	鎮城
27.3	部落
27.4	王族
27.5	歸唐
27.5.1	舞
27.5.2	樂
27.5.2.1	五宮
27.5.2.2	器
27.5.2.3	曲
28	兩爨蠻
29	閣羅鳳
30	烏蠻
31	昆明蠻
32	東謝蠻
33	西趙蠻
34	松外蠻
35	西洱河蠻
36	黎州
37	三王部落
38	諸蠻
39	六姓蠻
40	部落
41	永昌蠻
42	群蠻
43	生蠻林睹符部落
44	南平獠
45	西原蠻
46	小論
環王 （林邑）
環王，本林邑也，一曰占不勞，亦曰占婆。直交州南，海行三千里。地東西三百里而贏，南北千里。西距真臘霧溫山，南抵奔浪陀州。其南大浦，有五銅柱，山形若倚蓋，西重巖，東涯海，漢馬援所植也。又有西屠夷，蓋援還，留不去者，才十戶。隋末孳衍至三百，皆姓馬，俗以其寓，故號「馬留人」，與林邑分唐南境。其地冬溫，多霧雨，產虎魄、猩猩獸、結遼鳥。以二月為歲首，稻歲再熟，取檳榔沈為酒，椰葉為席。俗兇悍，果戰鬥，以麝塗身，日再塗再澡，拜謁則合爪頓顙。有文字，喜浮屠道，冶金銀像，大或十圍。呼王為陽蒲逋，王妻為陀陽阿熊，太子為阿長逋，宰相為婆漫地。王所居曰占城，別居曰齊國、曰蓬皮勢。王衣白氎，古貝斜絡臂，飾金琲為纓，鬈髮，戴金華冠如章甫。妻服朝霞，古貝短裙，冠纓如王。王衛兵五千，戰乘象，藤為鎧，竹為弓矢，率象千、馬四百，分前後。不設刑，有罪者使象踐之；或送不勞山，畀自死。

隋仁壽中，遣將軍劉芳伐之，其王範梵誌挺走，以其地為三郡，置守令。道阻不得通，梵誌裒遺眾，別建國邑。武德中，再遣使獻方物，高祖為設九部樂饗之。貞觀時，王頭黎獻馴象、镠鎖、五色帶、朝霞布、火珠，與婆利、羅剎二國使者偕來。林邑其言不恭，群臣請問罪。太宗曰：「昔苻堅欲吞晉，眾百萬，一戰而亡。隋取高麗，歲調發，人與為怨，乃死匹夫手。朕敢妄議發兵邪？」赦不問。又獻五色鸚鵡、白鸚鵡，數訴寒，有詔還之。頭黎死，子鎮龍立，獻通天犀、雜寶。十九年，摩訶慢多伽獨弒鎮龍，滅其宗，範姓絕。國人立頭黎婿婆羅門為王，大臣共廢之，更立頭黎女為王。諸葛地者，頭黎之姑子，父得罪，奔真臘。女之王不能定國，大臣共迎諸葛地為王，妻以女。永徽至天寶，凡三入獻。至德後，更號環王。元和初不朝獻，安南都護張舟執其偽、愛州都統，斬三萬級，虜王子五十九，獲戰象、舠、鎧。

婆利
婆利者，直環王東南，自交州泛海，歷赤土、丹丹諸國乃至。地大洲，多馬，亦號馬禮。袤長數千里。多火珠，大者如雞卵，圓白，照數尺，日中以艾藉珠，輒火出。產玳瑁、文螺；石坩，初取柔可治，既鏤刻即堅。有舍利鳥，通人言。俗黑身，朱發而拳，鷹爪獸牙，穿耳傅珰，以古貝橫一幅繚於腰。古貝，草也，緝其花為布，粗曰貝，精曰氎。俗以夜為市，自掩其面。王姓剎利邪伽，名護路那婆，世居位。繚班絲貝，綴珠為飾。坐金榻，左右持白拂、孔雀翣。出以象駕車，羽蓋珠箔，鳴金、擊鼓、吹蠡為樂。

羅剎
其東即羅剎也，與婆利同俗。隋煬帝遣常駿使赤土，遂通中國。

婆羅
赤土西南入海，得婆羅。總章二年，其王旃達缽遣使者與環王使者偕朝。

殊柰
環王南有殊柰者，泛交趾海三月乃至，與婆羅同俗。貞觀二年，使者上方物。九年，甘棠使者入朝，國居海南。十二年，僧高、武令、迦乍、鳩密四國使者朝貢。僧高直水真臘西北，與環王同俗。其後鳩密王屍利鳩摩又與富那王屍利提婆跋摩等遣使來貢。僧高等國，永徽後為真臘所並。

盤盤
盤盤，在南海曲，北距環王，限少海，與狼牙脩接，自交州海行四十日乃至。王曰楊粟翨。其民瀕水居，比木為柵，石為矢鏃。王坐金龍大榻，諸大人見王，交手抱肩以跽。其臣曰勃郎索濫，曰昆侖帝也，曰昆侖勃和，曰昆侖勃諦索甘，亦曰古龍。古龍者，昆侖聲近耳。在外曰那延，猶中國刺史也。有佛、道士祠，僧食肉，不飲酒，道士謂為貪，不食酒肉。貞觀中，再遣使朝。

哥羅
其東南有哥羅，一曰個羅，亦曰哥羅富沙羅。王姓矢利波羅，名米失缽羅。累石為城，樓闕宮室茨以草。州二十四。其兵有弓矢槊殳，以孔雀羽飾纛。每戰，以百象為一隊，一象百人，鞍若檻，四人執弓槊在中。賦率輸銀二銖。無絲纻，惟古貝。畜多牛少馬。非有官不束發。凡嫁娶，納檳榔為禮，多至二百盤。婦已嫁，從夫姓。樂有琵琶、橫笛、銅鈸、鐵鼓、蠡。死者焚之，取燼貯金罌沈之海。

拘蔞蜜
東南有拘蔞蜜，海行一月至。南距婆利，行十日至。東距不述，行五日至。西北距文單，行六日至。與赤土、墮和羅同俗。永徽中，獻五色鸚鵡。

扶南
扶南，在日南之南七千里，地卑窪，與環王同俗，有城郭宮室。王姓古龍。居重觀，柵城，楉葉以覆屋。王出乘象。其人黑身、鬈髮，倮行，俗不為寇盜。田一歲種，三歲獲。國出剛金，狀類紫石英，生水底石上，人沒水取之，可以刻玉，扣以羖角，乃泮。人喜鬥雞及豬。以金、珠、香為稅。治特牧城，俄為真臘所並，益南徙那弗那城。武德、貞觀時，再入朝，又獻白頭人二。

白頭
白頭者，直扶南西，人皆素首，膚理如脂。居山穴，四面峭絕，人莫得至。與參半國接。

真臘
真臘，一曰吉蔑，本扶南屬國。去京師二萬七百里。東距車渠，西屬驃，南瀕海，北與道明接，東北抵州。其王剎利伊金那，貞觀初並扶南有其地。戶皆東向，坐上東。客至，屑檳榔、龍腦、香蛤以進。不飲酒，比之淫。與妻飲房中，避尊屬。有戰象五千，良者飼以肉。世與參半、驃通好，與環王乾陀洹數相攻。自武德至聖歷，凡四來朝。神龍後分為二半：北多山阜，號陸真臘半；南際海，饒陂澤，號水真臘半。水真臘，地八百里，王居婆羅提拔城。陸真臘或曰文單，曰婆鏤，地七百里，王號「屈」。開元、天寶時，王子率其屬二十六來朝，拜果毅都尉。大歷中，副王婆彌及妻來朝，獻馴象十一；擢婆彌試殿中監，賜名賓漢。是時，德宗初即位，珍禽奇獸悉縱之，蠻夷所獻馴象畜苑中，元會充廷者凡三十二，悉放荊山之陽。及元和中，水真臘亦遣使入貢。

參半
文單西北屬國曰參半，武德八年使者來。

道明
道明者，亦屬國，無衣服，見衣服者共笑之。無鹽鐵，以竹弩射鳥獸自給。

訶陵
訶陵，亦曰社婆，曰阇婆，在南海中。東距婆利，西墮婆登，南瀕海，北真臘。木為城，雖大屋亦覆以栟櫚。象牙為床若席。出玳瑁、黃白金、犀、象，國最富。有穴自湧鹽。以柳花、椰子為酒，飲之輒醉，宿昔壞。有文字，知星歷。食無匕筋。有毒女，與接輒苦瘡，人死屍不腐。王居阇婆城。其祖吉延東遷於婆露伽斯城，旁小國二十八，莫不臣服。其官有三十二大夫，而大坐敢兄為最貴。山上有郎卑野州，王常登以望海。夏至立八尺表，景在表南二尺四寸。貞觀中，與墮和羅、墮婆登皆遣使者入貢，太宗以璽詔優答。墮和羅丐良馬，帝與之。至上元間，國人推女子為王，號「悉莫」，威令整肅，道不舉遺。大食君聞之，賫金一囊置其郊，行者輒避，如是三年。太子過，以足躪金，悉莫怒，將斬之，群臣固請。悉莫曰：「而罪實本於足，可斷趾。」群臣復為請，乃斬指以徇。大食聞而畏之，不敢加兵。大歷中，訶陵使者三至。元和八年，獻僧只奴四、五色鸚鵡、頻伽鳥等。憲宗拜內四門府左果毅。使者讓其弟，帝嘉美，並官之。訖大和，再朝貢。咸通中，遣使獻女樂。

墮和羅
墮和羅，亦曰獨和羅，南距盤盤，北迦羅舍弗，西屬海，東真臘。自廣州行五月乃至。國多美犀，世謂墮和羅犀。有二屬國，曰曇陵、陀洹。

曇陵
曇陵在海洲中。陀洹，一曰耨陀洹，在環王西南海中，與墮和羅接，自交州行九十日乃至。王姓察失利，名婆那，字婆末。無蠶桑，有稻、麥、麻、豆。畜有白象、牛、羊、豬。俗喜樓居，謂為幹欄。以白氎、朝霞布為衣。親喪，在室不食，燔屍已，則剔發浴於池，然後食。貞觀時，並遣使者再入朝，又獻婆律膏、白鸚鵡，首有十紅毛，齊於翅。因丐馬、銅鐘，帝與之。

墮婆登
墮婆登在環王南，行二月乃至。東訶陵，西迷黎車，北屬海。俗與訶陵同。種稻，月一熟。有文字，以貝多葉寫之。死者實金於口，以釧貫其體，加婆律膏、龍腦眾香，積薪燔之。

投和
投和，在真臘南，自廣州西南海行百日乃至。王姓投和羅，名脯邪迄遙。官有朝請將軍、功曹、主簿、贊理、贊府，分領國事。分州、郡、縣三等。州有參軍，郡有金威將軍，縣有城、有局，長官得選僚屬自助。民居率樓閣，畫壁。王宿衛百人，衣朝霞，耳金鈈，金綖被頸，寶飾革履。頻盜者死，次穿耳及頰而劗其發，盜鑄者截手。無賦稅，民以地多少自輸。王以農商自業。銀作錢，類榆莢。民乘象及馬，無鞍靮，繩穿頰禦之。親喪，斷發為孝，焚屍斂灰於罌，沈之水。貞觀中，遣使以黃金函內表，並獻方物。

瞻博
瞻博，或曰瞻婆。北距兢伽河。多野象群行。顯慶中，與婆岸、千支弗、舍跋若、磨臘四國並遣使者入朝。

千支
千支在西南海中，本南天竺屬國，亦曰半支跋，若唐言五山也，北距多摩萇。

哥羅舍分、脩羅分、甘畢
又有哥羅舍分、脩羅分、甘畢三國貢方物。甘畢在南海上，東距環王，王名旃陀越摩，有勝兵五千。哥羅舍分者，在南海南，東墮和羅。脩羅分者，在海北，東距真臘。其風俗大略相類，有君長，皆柵郛。二國勝兵二萬，甘畢才五千。

多摩萇
又有多摩萇，東距婆鳳，西多隆，南千支弗，北訶陵。地東西一月行，南北二十五日行。其王名骨利，詭雲得大卵，剖之，獲女子，美色，以為妻。俗無姓，婚姻不別同姓。王坐常東向。勝兵二萬，有弓刀甲槊，無馬。果有波那婆、宅護遮庵摩、石榴。其國經薩廬、都訶廬、君那廬、林邑諸國，乃得交州。顯慶中貢方物。

室利佛逝
室利佛逝，一曰屍利佛誓。過軍徒弄山二千里，地東西千里，南北四千里而遠。有城十四，以二國分總。西曰郎婆露斯。多金、汞砂、龍腦。夏至立八尺表，影在表南二尺五寸。國多男子。有橐它，豹文而犀角，以乘且耕，名曰它牛豹。又有獸類野豕，角如山羊，名曰雩，肉味美，以饋膳。其王號「曷蜜多」。咸亨至開元間，數遣使者朝，表為邊吏侵掠，有詔廣州慰撫。又獻侏儒、僧祗女各二及歌舞。官使者為折沖，以其王為左威衛大將軍，賜紫袍、金細帶。後遣子入獻，詔宴於曲江，宰相會，冊封賓義王，授右金吾衛大將軍，還之。

名蔑
名蔑，東接真陀桓，西但遊，南屬海，北波剌。其地一月行，有州三十。以十二月為歲首。王衣朝霞、氎。賦二十取一。交易皆用金準直。其人短小，兄弟共娶一妻，婦總發為角，辨夫之多少。王號「斯多題」。龍朔初，使者來貢。

單單
單單，在振州東南，多羅磨之西，亦有州縣。木多白檀。王姓剎利，名屍陵伽，日視事。有八大臣，號八坐。王以香塗身，冠雜寶瓔，近行乘車，遠乘象。戰必吹蠡、擊鼓。盜無輕重皆死。乾封、總章時，獻方物。

羅越
羅越者，北距海五千里，西南哥谷羅。商賈往來所湊集，俗與墮羅缽底同。歲乘舶至廣州，州必以聞。

驃
驃，古朱波也，自號突羅朱，阇婆國人曰徒裏拙。在永昌南二千里，去京師萬四千里。東陸真臘，西接東天竺，西南墮和羅，南屬海，北南詔。地長三千里，廣五千里，東北袤長，屬羊苴芋城。

屬國
凡屬國十八：曰迦羅婆提，曰摩禮烏特，曰迦梨迦，曰半地，曰彌臣，曰坤朗，曰偈奴，曰羅聿，曰佛代，曰渠論，曰婆梨，曰偈陀，曰多歸，曰摩曳，餘即舍衛、瞻婆、阇婆也。

鎮城
凡鎮城九：曰道林王，曰悉利移，曰三陀，曰彌諾道立，曰突旻，曰帝偈，曰達梨謀，曰乾唐，曰末浦。

部落
凡部落二百九十八，以名見者三十二：曰萬公，曰充惹，曰羅君潛，曰彌綽，曰道雙，曰道甕，曰道勿，曰夜半，曰不惡奪，曰莫音，曰伽龍睒，曰阿梨吉，曰阿梨阇，曰阿梨忙，曰達磨，曰求潘，曰僧塔，曰提梨郎，曰望騰，曰擔泊，曰祿烏，曰乏毛，曰僧迦，曰提追，曰阿末邏，曰逝越，曰騰陵，曰歐咩，曰磚羅婆提，曰祿羽，曰陋蠻，曰磨地勃。

王族
繇彌臣至坤朗，又有小昆侖部，王名茫悉越，俗與彌臣同。繇坤朗至祿羽，有大昆侖王國，王名思利泊婆難多珊那。川原大於彌臣。繇昆侖小王所居，半日行至磨地勃柵，海行五月至佛代國。有江，支流三百六十。其王名思利些彌他。有川名思利毗離芮。土多異香。北有市，諸國估舶所湊，越海即阇婆也。十五日行，逾二大山，一曰正迷，一曰射鞮，有國，其王名思利摩訶羅阇，俗與佛代同。經多茸補邏川至阇婆，八日行至婆賄伽廬，國土熱，衢路植椰子、檳榔，仰不見日。王居以金為甓，廚覆銀瓦，爨香木，堂飾明珠。有二池，以金為堤，舟楫皆飾金寶。

驃王姓困沒長，名摩羅惹。其相名曰摩訶思那。王出，輿以金繩床，遠則乘象。嬪史數百人。青甓為圓城，周百六十里，有十二門，四隅作浮圖，民皆居中，鉛錫為瓦，荔支為材。俗惡殺。拜以手抱臂稽顙為恭。明天文，喜佛法。有百寺，琉璃為甓，錯以金銀，丹彩紫礦塗地，覆以錦罽，王居亦如之。民七歲祝髮止寺，至二十有不達其法，復為民。衣用白氎、朝霞，以蠶帛傷生不敢衣。戴金花冠、翠冒，絡以雜珠。王宮設金銀二鐘，寇至，焚香出之，以占吉兇。有巨白象，高百尺，訟者焚香跽象前，自思是非而退。有災疫，王亦焚香對象跽，自咎。無桎梏，有罪者束五竹捶背，重者五、輕三，殺人則死。土宜菽、粟、稻、梁，蔗大若脛，無麻、麥。以金銀為錢，形如半月，號登伽佗，亦曰足彈陀。無膏油，以蠟雜香代炷。與諸蠻市，以江豬、白氎、琉璃罌缶相易。婦人當頂作高髻，飾銀珠琲，衣青娑裙，披羅段；行持扇，貴家者傍至五六。近城有沙山不毛，地亦與波斯、婆羅門接，距西舍利城二十日行。西舍利者，中天竺也。南詔以兵強地接，常羈制之。

歸唐
貞元中，王雍羌聞南詔歸唐，有內附心，異牟尋遣使楊加明詣劍南西川節度使韋臯請獻夷中歌曲，且令驃國進樂人。於是臯作《南詔奉聖樂》，用正律黃鐘之均。宮、徵一變，象西南順也；角、羽終變，象戎夷革心也。舞六成，工六十四人，贊引二人，序曲二十八疊，舞「南詔奉聖樂」字。舞人十六，執羽翟，以四為列。舞「南」字，歌《聖主無為化》；舞「詔」字，歌《南詔朝天樂》；舞「奉」字，歌《海宇修文化》；舞「聖」字，歌《雨露覃無外》；舞「樂」字，歌《辟土丁零塞》。皆一章三疊而成。

舞
舞者初定，執羽，簫、鼓等奏散序一疊，次奏第二疊，四行，贊引以序入。將終，雷鼓作於四隅，舞者皆拜，金聲作而起，執羽稽首，以象朝覲。每拜跪，節以鉦鼓。次奏拍序一疊，舞者分左右蹈舞，每四拍，揖羽稽首，拍終，舞者拜，復奏一疊，蹈舞抃揖，以合「南」字。字成遍終，舞者北面跪歌，導以絲竹。歌已，俯伏，鉦作，復揖舞。餘字皆如之，唯「聖」字詞末皆恭揖，以明奉聖。每一字，曲三疊，名為五成。次急奏一疊，四十八人分行罄折，象將臣禦邊也。字舞畢，舞者十六人為四列，又舞《辟四門》之舞。遽舞入遍兩疊，與鼓吹合節，進舞三，退舞三，以象三才、三統。舞終，皆稽首逡巡。又一人舞《億萬壽》之舞，歌《天南滇越俗》四章，歌舞七疊六成而終。七者，火之成數，象天子南面生成之恩。六者，坤數，象西南向化。

樂
凡樂三十，工百九十六人，分四部：一、龜茲部，二、大鼓部，三、胡部，四、軍樂部。龜茲部，有羯鼓、揩鼓、腰鼓、雞婁鼓、短笛、大小觱篥、拍板，皆八；長短簫、橫笛、方響、大銅鈸、貝，皆四。凡工八十八人，分四列，屬舞筵四隅，以合節鼓。大鼓部，以四為列，凡二十四，居龜茲部前。胡部，有箏、大小箜篌、五弦琵琶、笙、橫笛、短笛、拍板，皆八；大小觱篥，皆四。工七十二人，分四列，屬舞筵之隅，以導歌詠。軍樂部，金饒、金鐸，皆二；鼓、金鉦，皆四。鉦、鼓，金飾蓋，垂流蘇。工十二人，服南詔服，立《壁四門》舞筵四隅，節拜合樂。又十六人，畫半臂，執鼓，四人為列。舞人服南詔衣、絳裙襦、黑頭囊、金佉苴、畫皮靴革，首飾襪額，冠金寶花鬘，襦上復加畫半臂。執羽翟舞，俯伏，以象朝拜；裙襦畫鳥獸草木，文以八彩雜華，以象庶物鹹遂；羽葆四垂，以象天無不覆；正方布位，以象地無不載；分四列，以象四氣；舞為五字，以象五行；秉羽翟，以象文德；節鼓，以象號令遠布；振以鐸，明采詩之義；用龜茲等樂，以象遠夷悅服。鉦鼓則古者振旅獻捷之樂也。黃鐘，君聲，配運為土，明土德常盛。黃鐘得《乾》初九，自為其宮，則林鐘四律以正聲應之，象大君南面提天統於上，乾道明也。林鐘得《坤》初六，其位西南，西南感至化於下，坤體順也。太蔟得《乾》九二，是為人統，天地正而三才通，故次應以太蔟。三才既通，南呂復以羽聲應之。南呂，酉，西方金也；羽，北方水也。金、水悅而應乎時，以象西戎、北狄悅服。然後姑洗以角音終之。姑，故也；洗，濯也。以象南詔背吐蕃歸化，洗過日新。

五宮
臯以五宮異用，獨唱殊音，復述《五均譜》，分金石之節奏：

一曰黃鐘，宮之宮，軍士歌《奉聖樂》者用之。舞人服南詔衣，秉翟俯伏拜抃，合「南詔奉聖樂」五字，倡詞五，舞人乃易南方朝天之服，絳色，七節襦袖，節有青礻票排衿，以象鳥翼。樂用龜茲、胡部，金鉦、鼓、鐃、貝、大鼓。

二曰太蔟，商之宮，女子歌《奉聖樂》者用之。合以管弦。若奏庭下，則獨舞一曲。樂用龜茲、鼓、笛各四部，與胡部等合作。琵琶、笙、箜篌，皆八；大小觱篥、箏、弦、五弦琵琶、長笛、短笛、方響，各四。居龜茲部前。次貝一人，大鼓十二分左右，餘皆坐奏。

三曰姑洗，角之宮，應古律林鐘為徵宮，女子歌《奉聖樂》者用之。舞者六十四人，飾羅彩襦袖，間以八采，曳雲花履，首飾雙鳳、八卦、彩雲、花鬘，執羽為拜抃之節。以林鐘當地統，象歲功備、萬物成也。雙鳳，明律呂之和也。八卦，明還相為用也。彩雲，象氣也。花鬘，象冠也。合「奉聖樂」三字，唱詞三，表天下懷聖也。小女子字舞，則碧色襦袖，象角音主木；首飾巽卦，應姑洗之氣；以六人略後，象六合一心也。樂用龜茲、胡部，其鉦、、鐃、鐸，皆覆以彩蓋，飾以花趺，上陳錦綺，垂流蘇。按《瑞圖》曰：「王者有道，則儀鳳在鼓。」故羽葆鼓棲以鳳凰，鉦棲孔雀，鐃、鐸集以翔鷺，鉦、頂足又飾南方鳥獸，明澤及飛走翔伏。鉦、、鐃、鐸，皆二人執擊之。貝及大鼓工伎之數，與軍士《奉聖樂》同，而加鼓、笛四部。

四曰林鐘，徵之宮，斂拍單聲，奏《奉聖樂》，丈夫一人獨舞。樂用龜茲，鼓、笛每色四人。方響二，置龜茲部前。二隅有金鉦，中植金鐸二、貝二、鈴鈸二、大鼓十二分左右。

五曰南呂，羽之宮，應古律黃鐘為君之宮。樂用古黃鐘方響一，大琵琶、五弦琵琶、大箜篌倍，黃鐘觱篥、小觱篥、竽、笙、塤、篪、搊箏、軋箏、黃鐘簫，笛倍。笛、節鼓、拍板等工皆一人，坐奏之。絲竹緩作，一人獨唱，歌工復通唱軍士《奉聖樂》詞。

器
雍羌亦遣弟悉利移城主舒難陀獻其國樂，至成都，韋臯復譜次其聲。以其舞容、樂器異常，乃圖畫以獻。工器二十有二，其音八：金、貝、絲、竹、匏、革、牙、角。金二、貝一、絲七、竹二、匏二、革二、牙一、角二。

鈴鈸四，制如龜茲部，周圓三寸，貫以韋，擊磕應節。鐵板二，長三寸五分，博二寸五分，面平，背有柄，系以韋，與鈴鈸皆飾絳紛，以花氎縷為蕊。

螺貝四，大者可受一升，飾絳紛。

有鳳首箜篌二：其一長二尺，腹廣七寸，鳳首及項長二尺五寸，面飾虺皮，弦一十有四，項有軫，鳳首外向；其一頂有條，軫有鼉首。

箏二：其一形如鼉，長四尺，有四足，虛腹，以鼉皮飾背，面及仰肩如琴，廣七寸，腹闊八寸，尾長尺餘，卷上虛中，施關以張九弦，左右一十八柱；其一面飾彩花，傅以虺皮為別。

有龍首琵琶一，如龜茲制，而項長二尺六寸餘，腹廣六寸，二龍相向為首；有軫柱各三，弦隨其數，兩軫在項，一在頸，其覆形如師子。

有雲頭琵琶一，形如前，面飾虺皮，四面有牙釘，以雲為首，軫上有花象品字，三弦，覆手皆飾虺皮，刻捍撥為舞昆侖狀而彩飾之。

有大匏琴二，覆以半匏，皆彩畫之，上加銅甌。以竹為琴，作虺文橫其上，長三尺餘，頭曲如拱，長二寸，以絳系腹，穿甌及匏本，可受二升。大弦應太蔟，次弦應姑洗。有獨弦匏琴，以班竹為之，不加飾，刻木為虺首；張弦無軫，以弦系頂，有四柱如龜茲琵琶，弦應太蔟。

有小匏琴二，形如大匏琴，長二尺；大弦應南呂，次應應鐘。

有橫笛二：一長尺餘，取其合律，去節無爪，以蠟實首，上加師子頭，以牙為之，穴六以應黃鐘商，備五音七聲；又一，管唯加象首，律度與荀勖《笛譜》同，又與清商部鐘聲合。

有兩頭笛二，長二尺八寸，中隔一節，節左右開沖氣穴，兩端皆分洞體為笛量。左端應太蔟，管末三穴：一姑洗，二蕤賓，三夷則。右端應林鐘，管末三穴：一南呂，二應鐘，三大呂。下托指一穴，應清太蔟。兩洞體七穴，共備黃鐘、林鐘兩均。

有大匏笙二，皆十六管，左右各八，形如鳳翼，大管長四尺八寸五分，餘管參差相次，制如笙管，形亦類鳳翼，竹為簧，穿匏達本。

上古八音，皆以木漆代之，用金為簧，無匏音，唯驃國得古制。

又有小匏笙二，制如大笙，律應林鐘商。

有三面鼓二，形如酒缸，高二尺，首廣下銳，上博七寸，底博四寸，腹廣不過首，冒以虺皮，束三為一，碧絳約之，下當地則不冒，四面畫驃國工伎執笙鼓以為飾。

有小鼓四，制如腰鼓，長五寸，首廣三寸五分，冒以虺皮，牙釘彩飾，無柄，搖之為樂節，引贊者皆執之。

有牙笙，穿匏達本，漆之，上植二象牙代管，雙簧皆應姑洗。

有三角笙，亦穿匏達本，漆之，上植三牛角，一簧應姑洗，餘應南呂，角銳在下，穿匏達本，柄觜皆直。

有兩角笙，亦穿匏達本，上植二牛角，簧應姑洗，匏以彩飾。

曲
凡曲名十有二：

一曰《佛印》，驃雲《沒馱彌》，國人及天竺歌以事王也。

二曰《贊娑羅花》，驃雲《嚨莽第》，國人以花為衣服，能凈其身也。

三曰《白鴿》，驃雲《都》，美其飛止遂情也。

四曰《白鶴遊》，驃雲《蘇謾底哩》，謂翔則摩空，行則徐步也。

五曰《鬥羊勝》，膘雲《來乃》。昔有人見二羊鬥海岸，強者則見，弱者入山，時人謂之「來乃」。來乃者，勝勢也。

六曰《龍首獨琴》，驃雲《彌思彌》，此一弦而五音備，象王一德以畜萬邦也。

七曰《禪定》，驃雲《掣覽詩》，謂離俗寂靜也。七曲唱舞，皆律應黃鐘商。

八曰《革蔗王》，驃雲《遏思略》，謂佛教民如蔗之甘，皆悅其味也。

九曰《孔雀王》，驃雲《桃臺》，謂毛采光華也。

十曰《野鵝》，謂飛止必雙，徒侶畢會也。

十一曰《宴樂》，驃雲《籠聰網摩》，謂時康宴會嘉也。

十二曰《滌煩》，亦白《笙舞》，驃雲《扈那》，謂時滌煩暋，以此適情也。

五曲律應黃鐘兩均：一黃鐘商伊越調，一林鐘商小植調。樂工皆昆侖，衣絳氎，朝霞為蔽膝，謂之裓襔。兩肩加朝霞，絡腋。足臂有金寶環釧。冠金冠，左珥珰，絳貫花鬘，珥雙簪，散以毳。初奏樂，有贊者一人先導樂意，其舞容隨曲。用人或二、或六、或四、或八、至十，皆珠冒，拜首稽首以終節。其樂五譯而至，德宗授舒難陀太仆卿，遣還。開州刺史唐次述《驃國獻樂頌》以獻。大和六年，南詔掠其民三千，徙之柘東。

兩爨蠻
兩爨蠻。自曲州、靖州西南昆川、曲軛、晉寧、喻獻、安寧距龍和城，通謂之西爨白蠻；自彌鹿、升麻二川，南至步頭，謂之東爨烏蠻。西爨自雲本安邑人，七世祖晉南寧太守，中國亂，遂王蠻中。梁元帝時，南寧州刺史徐文盛召詣荊州，有爨瓚者，據其地，延袤二千餘里。土多駿馬、犀、象、明珠。既死，子震玩分統其眾。隋開皇初，遣使朝貢，命韋世沖以兵戍之，置恭州、協州、昆州。未幾叛，史萬歲擊之，至西洱河、滇池而還。震玩懼而入朝，文帝誅之，諸子沒為奴。高祖即位，以其子弘達為昆州刺史，奉父喪歸。而益州刺史段綸遣俞大施至南寧，治共範川，誘諸部皆納款貢方物。太宗遣將擊西爨，開青蛉、弄棟為縣。

爨蠻之西，有徒莫只蠻、儉望蠻，貞觀二十三年內屬，以其地為傍、望、覽、丘、求五州，隸郎州都督府。白水蠻，地與青蛉、弄棟接，亦隸郎州。弄棟西有大勃弄、小勃弄二川蠻，其西與黃瓜、葉榆、西洱河接，其眾完富與蜀埒，無酋長，喜相讎怨。

永徽初，大勃弄楊承顛私署將帥，寇麻州。都督任懷玉招之，不聽。高宗以左領軍將軍趙孝祖為郎州道行軍總管，與懷玉討之。至羅仵侯山，其酋禿磨蒲與大鬼主都幹以眾塞菁口，孝祖大破之。夷人尚鬼，謂主祭者為鬼主，每歲戶出一牛或一羊，就其家祭之。送鬼迎鬼必有兵，因以復仇雲。孝祖按軍，多棄城，逐北至周近水。大酋儉彌於、鬼主董樸瀕水為柵，以輕騎逆戰。孝祖擊斬彌於、禿磨蒲、鬼主十餘級，會大雪，皸凍死者略盡。孝祖上言：「小勃弄、大勃弄常誘弄棟叛，今因破白水，請遂西討。」詔可。孝祖軍入，夷人皆走險。小勃弄酋長歿盛屯白旗城，率萬騎戰，敗，斬之。進至大勃弄，楊承顛嬰城守。孝祖招之，不從，麾軍進，執承顛。餘屯大者數萬、小數千，皆破降之，西南夷遂定。罷郎州都督，更置戎州都督。

爨弘達既死，以爨歸王為南寧州都督，居石城，襲殺東爨首領蓋聘及子蓋啟，徙共範川。

有兩爨大鬼主崇道者，與弟日進、日用居安寧城左，聞章仇兼瓊開步頭路，築安寧城，群蠻震騷，共殺築城使者。玄宗詔蒙歸義討之。師次波州，歸王及崇道兄弟千餘人泥首謝罪，赦之。俄而崇道殺日進及歸王。歸王妻阿乇，烏蠻女也，走父部，乞兵相仇，於是諸爨亂。阿乇遣使詣歸義求殺夫者，書聞，詔以其子守隅為南寧州都督，歸義以女妻之，又以一女妻崇道子輔朝。然崇道、守隅相攻討不置，阿乇訴歸義，為興師，營昆川。崇道走黎州，遂虜其族，殺輔朝，收其女，崇道俄亦被殺，諸爨稍離弱。

閣羅鳳
閣羅鳳立，召守隅並妻歸河睒，不通中國。阿乇自主其部落，歲入朝，恩賞蕃厚。閣羅鳳遣昆川城使楊牟利以兵脅西爨，徙戶二十餘萬於永昌城。東爨以言語不通，多散依林谷，得不徙。自曲靖州、石城、升麻、昆川南北至龍和，皆殘於兵。日進等子孫居永昌城。烏蠻種復振，徙居西爨故地，與峰州為鄰。貞元中，置都督府，領羈縻州十八。

烏蠻
烏蠻與南詔世昏姻，其種分七部落：一曰阿芋路，居曲州、靖州故地；二曰阿猛；三曰夔山；四曰暴蠻；五曰盧鹿蠻，二部落分保竹子嶺；六曰磨彌斂；七曰勿鄧。土多牛馬，無布帛，男子髽髻，女人被發，皆衣牛羊皮。俗尚巫鬼，無拜跪之節。其語四譯乃與中國通。大部落有大鬼主，百家則置小鬼主。

勿鄧地方千里，有邛部六姓，一姓白蠻也，五姓烏蠻也。又有初裹五姓，皆烏蠻也，居邛部、臺登之間。婦人衣黑繒，其長曳地。又有東欽蠻二姓，皆白蠻也，居北谷。婦人衣白繒，長不過膝。又有粟蠻二姓、雷蠻三姓、夢蠻三姓，散處黎、巂、戎數州之鄙，皆隸勿鄧。勿鄧南七十里，有兩林部落，有十低三姓、阿屯三姓、虧望三姓隸焉。其南有豐琶部落，阿諾二姓隸焉。兩林地雖狹，而諸部推為長，號都大鬼主。

勿鄧、豐琶、兩林皆謂之東蠻，天寶中，皆受封爵。及南詔陷巂州，遂羈屬吐蕃。貞元中，復通款，以勿鄧大鬼主苴嵩兼邛部團練使，封長川郡公。及死，子苴驃離幼，以苴夢沖為大鬼主，數為吐蕃侵獵。兩林都大鬼主苴那時遺韋臯書，乞兵攻吐蕃。臯遣將劉朝彩出銅山道，吳鳴鶴出清溪關道，鄧英俊出定蕃柵道，進逼臺登城。吐蕃退壁西貢川，據高為營。苴那時戰甚力，分兵大破吐蕃青海、臘城二節度軍於北谷，青海大兵馬使乞藏遮遮、臘城兵馬使悉多楊朱、節度論東柴、大將論結突梨等皆戰死，執籠官四十五人，鎧仗一萬，牛馬稱是。進拔於蔥柵。乞藏遮遮，尚結贊子也，以屍還。其下曩貢節度蘇論百餘人行哭，使一人立屍左，一人問之曰：「瘡痛乎？」曰「然。」即傅藥。曰「食乎？」曰「然。」即進膳。曰「衣乎？」曰「然。」即命裘。又問「歸乎？」曰「然。」以馬載屍而去。詔封苴那時為順政郡王，苴夢沖為懷化郡王，豐琶部落大鬼主驃傍為和義郡王，給印章、袍帶。三王皆入朝，宴麟德殿，賞賚加等，歲給其部祿鹽衣彩，黎、巂二州吏就賜之。以山阻多為盜侵，亡失所賜，臯令二州為築館，有賜，約酋長自至，授賜而遣之。然苴夢沖內附吐蕃，斷南詔使路，臯遣巂州總管蘇峞以兵三百召夢沖至琵琶川，聲其罪斬之，披其族為六部，以樣棄主之。及苴驃離長，乃命為大鬼主。驃傍年少驍敢，數出兵攻吐蕃。吐蕃間道焚其居室、部落，亡所賜印章。臯為請，復得印。

昆明蠻
爨蠻西有昆明蠻，一曰昆彌，以西洱河為境，即葉榆河也。距京師九千里。土濕，宜粳稻。人辮首、左衽，與突厥同。隨水草畜牧，夏處高山，冬入深谷。尚戰死，惡病亡，勝兵數萬。

武德中，巂州治中吉偉使南寧，因至其國，諭使使朝貢，求內屬，發兵戍守。自是歲與牂柯使偕來。龍朔三年，矩州刺史謝法成招慰比樓等七千戶內附。總章三年，置祿州、湯望州。咸亨三年，昆明十四姓率戶二萬內附，析其地為殷州、扌忽州、敦州，以安輯之。殷州居戎州西北，扌忽州居西南，敦州居南，遠不過五百餘里，近三百里。其後又置盤、麻等四十一州，皆以首領為刺史。

昆明東九百里，即牂柯國也。兵數出，侵地數千里。元和八年，上表請盡歸牂柯故地。開成元年，鬼主阿珮內屬。會昌中，封其別帥為羅殿王，世襲爵。其後又封別帥為滇王，皆牂柯蠻也。東距辰州二千四百里，其南千五百里即交州也。無城郭，土熱多霖雨，稻粟再熟。無徭役，戰乃屯聚。刻木為契，盜者倍三而償，殺人者出牛馬三十。俗與東謝同。首領亦姓謝氏，至龍羽有兵三萬。武德三年，遣使者朝，以其地為牂州，拜龍羽刺史，封夜郎郡公。其北百五十里，有別部曰充州蠻，勝兵二萬，亦來朝貢，以地為充州。

開元中，牂柯酋長元齊死，孫嘉藝襲官，封其後，乃以趙氏為酋長。二十五年，趙君道來朝。其裔有趙國珍，天寶中戰有功。閣羅鳳叛，宰相楊國忠兼劍南節度使，以國珍有方略，授黔中都督，屢敗南詔，護五溪十餘年，天下方亂，其部獨寧。終工部尚書。貞元中，官其酋長趙主俗，亦以褒朝貢不絕。至十八年，五遣使朝。元和二年，詔黔南觀察使常以本道將為押領牂柯、昆明等使，自是數遣使，或朝正月，訖開成不絕。故事：戎夷朝貢，將至都，中官驛勞於郊，既及館，恩禮尤渥。

東謝蠻
西爨之南，有東謝蠻，居黔州西三百里，南距守宮獠，西連夷子，地方千里。宜五谷，為畬田，歲一易之。眾處山，巢居，汲流以飲。無賦稅，刻木為契。見貴人執鞭而拜。賞有功者以牛馬、銅鼓。犯小罪則杖，大事殺之，盜物者倍償。昏姻以牛酒為聘。女婦夫家，夫慚澀避之，旬日乃出。會聚，擊銅鼓，吹角。俗椎髻，韜以絳，垂於後。坐必蹲踞，常帶刀劍。男子服衫襖、大口褲，以帶斜馮右肩，以螺殼、虎豹、猿狖、犬羊皮為飾。有謝氏，世為酋長，部落尊畏之。其族不育女，自以姓高不可以嫁人。貞觀三年，其酋元深入朝，冠烏熊皮若註旄，以金銀絡額，被毛帔，韋行縢，著履。中書侍郎顏師古因是上言：「昔周武王時，遠國入朝，太史次為《王會篇》，今蠻夷入朝，如元深冠服不同，可寫為《王會圖》。」詔可。帝以地為應州，即拜元深刺史，隸黔州都督府。又有南謝首領謝強亦來朝，以其地為莊州，授強刺史。建中三年，大酋長檢校蠻州長史、資陽郡公宋鼎與諸謝朝賀，德宗以其國小，不許。訴於黔中觀察使王礎，以州接牂柯，願隨牂柯朝賀，礎奏：「牂、蠻二州，戶繁力強，為鄰蕃所憚，請許三年一朝。」詔從之。

元和中，辰、漵蠻酋張伯靖嫉本道督斂苛刻，聚眾叛，侵播、費二州，黔中經略使崔能、荊南節度使嚴綬、湖南觀察使柳公綽討之，三歲不能定。伯靖上表請隸荊南，乃降。崔能內恨之，更請調荊南、湖南、桂管軍為援，約西原十洞兵皆出，可以成功。公卿議者皆以為便。宰相李吉甫曰：「伯靖挾怨而叛，壓以大兵而招之，可不戰自定。」乃命能兵毋出，獨詔嚴綬招伯靖率家屬詣江陵降，授右威衛翊府中郎將。

西趙蠻
東謝南有西趙蠻，東距夷子，西屬昆明，南西洱河也。山穴阻深，莫知道裏。南北十八日行，東西二十三日行，戶萬餘，俗與東謝同，趙氏世為酋長。夷子渠帥姓季氏，與西趙皆南蠻別種，勝兵各萬人。自古未嘗通中國，黔州豪帥田康諷之，故貞觀中皆遣使入朝。西趙首領趙酋摩率所部萬餘戶內附，以其地為明州，授酋摩刺史。

松外蠻
松外蠻尚數十百部，大者五六百戶，小者二三百。凡數十姓，趙、楊、李、董為貴族，皆擅山川，不能相君長。有城郭、文字，頗知陰陽歷數。自夜郎、滇池以西，皆莊之裔。有稻、麥、粟、豆、絲、麻、薤、蒜、桃、李。以十二月為歲首。布幅廣七寸。正月蠶生，二月熟。男子氈革為帔，女衣迤布裙衫，髻盤如髽。飯用竹筲摶而啖之，烏杯貯羹如雞彜。徒跣，有舟無車。死則坎地，殯舍左，屋之，三年乃葬，以蠡蚌封棺。父母喪，斬衰布衣不澡者四五年，近者二三年。為人所殺者，子以麻括發，墨面，衣不緝。居喪，昏嫁不廢，亦弗避同姓。婿不親迎。富室娶妻，納金銀牛羊酒，女所賫亦如之。有罪者，樹一長木，擊鼓集眾其下。強盜殺之，富者貰死，燒屋奪其田；盜者倍九而償贓。奸淫，則強族輸金銀請和而棄其妻，處女、厘婦不坐。凡相殺必報，力不能則其部助攻之。祭祀，殺牛馬，親聯畢會，助以牛酒，多至數百人。貞觀中，巂州都督劉伯英上疏：「松外諸蠻，率暫附亟叛，請擊之，西洱河天竺道可通也。」居數歲，太宗以右武候將軍梁建方發蜀十二州兵進討，酋帥雙舍拒戰，敗走，殺獲十餘。群蠻震駭，走保山谷。建方諭降者七十餘部，戶十萬九千，署首領蒙、和為縣令，餘眾感悅。

西洱河蠻
西洱河蠻，亦曰河蠻，道繇郎州走三千里，建方遣奇兵自巂州道千五百里掩之，其帥楊盛大駭，欲遁去，使者好語約降，乃遣首領十人納款軍門，建方振旅還。二十二年，西洱河大首領楊同外、東洱河大首領楊斂、松外首領蒙羽皆入朝，授官袟。顯慶元年，西洱河大首領楊棟附顯、和蠻大首領王羅祁、郎昆梨盤四州大首領王伽沖率部落四千人歸附，入朝貢方物。其後茂州西南築安戎城，絕吐蕃通蠻之道。生羌為吐蕃向導，攻拔之，增兵以守，西洱河諸蠻皆臣吐蕃。開元中，首領始入朝，授刺史。會南詔蒙歸義拔大和城，乃北徙，更羈制於浪穹詔。浪穹詔已破，又徙雲南柘城。

黎州
黎州，領羈縻奉上等州二十六。開元十七年，又領羈縻夏梁、卜貴等州三十一。南路有廓清道部落主三人，婆鹽鬼主十人。又有阿逼蠻分十四部落：一曰大龍池，二曰小龍池，三曰控，四曰苴質，五曰烏披，六曰苴賃，七曰觱篥水，八曰戎列，九曰婆狄，十曰石地，十一曰羅公，十二曰訁光，十三曰離旻，十四曰裏漢。

三王部落
黎、邛二州之東，又有淩蠻。西有三王蠻，蓋莋都夷白馬氏之遺種。楊、劉、郝三姓世為長，襲封王，謂之「三王」部落。疊甓而居，號<多周>舍。歲稟節度府帛三千匹，以诇南詔，而南詔亦密賂之，覘成都虛實。每節度使至，酋長來謁，節度使多奏威惠所懷，以罔天子也。前謁必請於都押衙，且聽命，都押衙不令者，輒諷其叛，常倚三王部落求姑息，至唐末益甚。

諸蠻
雅州西有通吐蕃道三：曰夏陽、曰夔松、曰始陽，皆諸蠻錯居。凡部落四十六：距州三百餘里之外有百坡、當品、嚴城、中川、鉗矣、昌逼、鉗井七部落，四百餘里之外有羅巖、當馬、三井、束鋒、名耶、鉗恭、畫重、羅林、籠羊、林波、林燒、龍逢、索古、敢川、驚川、禍眉、不燭十七部落，五百餘里之外有諾祚、三恭、布嵐、欠馬、論川、讓川、遠南、卑廬、夔龍、曜川、金川、東嘉梁、西嘉梁十三部落，六百餘里之外有椎梅、作重、禍林、金林、邏蓬五部落，皆羈縻州也。以首領襲刺史。

六姓蠻
巂州新安城傍有六姓蠻：一曰蒙蠻、二曰夷蠻、三曰訛蠻、四曰狼蠻，餘勿鄧及白蠻也。

戎州管內有馴、騁、浪三州大鬼主董嘉慶，累世內附，以忠謹稱，封歸義郡王。貞元中，狼蠻亦請內附，補首領浪沙為刺史，然卒不出，劍南西川節度使韋臯檄嘉慶兼押狼蠻。又有魯望等部落，徙居戎州馬鞍山，臯以其遠邊僥，戶給米二斛、鹽五斤。北又有浪稽蠻、羅哥谷蠻。東有婆秋蠻、烏皮蠻。南有離東蠻、鍋銼蠻。西有磨些蠻，與南詔、越析相姻婭。自浪稽以下，古滇王、哀牢雜種，其地與吐蕃接。亦有姐羌，古白馬氐之裔。

部落
劍山當吐蕃大路，屬石門、柳強三鎮，置戍、守捉，以招討使領五部落：一曰彌羌、二曰鑠羌、三曰胡叢，其餘東欽、磨些也。又有夷望、鼓路、西望、安樂、湯谷、佛蠻、虧野、阿益、阿鶚、蠻、林井、阿異十二鬼主皆隸巂州。又有奉國、苴伽十一部落，春秋受賞於巂州，然挾吐蕃為輕重。每節度使至，諸部獻馬，酋長衣虎皮，餘皆紅巾束發，錦纈襖、半臂。既見，請匹錦、鬥酒，折草招父祖魂以歸鄉里。及還，裹錦植馬上而去。又有顯養、東魯諸蠻，永徽三年與胡叢皆叛。高宗以右驍衛將軍曹繼叔為巂州道行軍總管，戰斜山，拔十餘城，斬首七百，獲馬、犛牛萬五千。

永昌蠻
姚州境有永昌蠻，居古永昌郡地。咸亨五年叛，高宗以太子右衛副率梁積壽為姚州道行軍總管討平之。武後天授中，遣御史裴懷古招懷。至長壽時，大首領董期率部落二萬內屬。其西有撲子蠻，趫悍，以青娑羅為通身褲，善用竹弓，入林射飛鼠無不中。無食器，以蕉葉藉之。人多長大，負排持槊而鬥。又有望蠻者，用木弓短箭，鏃傅毒藥，中者立死。婦人食乳酪，肥白，跣足；青布為衫裳，聯貫珂貝珠絡之；髻垂於後，有夫者分兩髻。

群蠻
群蠻種類，多不可記。有黑齒、金齒、銀齒三種，見人以漆及鏤金銀飾齒，寢食則去之。直頂為髻，青布為通褲。有繡腳種，刻踝至腓為文。有繡面種，生逾月，涅黛於面。有雕題種，身面涅黛。有穿鼻種，以金環徑尺貫其鼻，下垂過頤。君長以絲系環，人牽乃行。其次，以二花頭金釘貫鼻下出。又有長鬃種、棟鋒種，皆額前為長髻，下過臍，行以物舉之；君長則二女在前共舉其髻乃行。

生蠻林睹符部落
安南有生蠻林睹符部落，大歷中置德化州，戶一萬。又以潘歸國部落置龍武州，戶千五百。詔安南節度使綏定之。貞元七年，始以、峰二州為都督府。在安南，限重海，與文單、占婆接。峰統羈縻州十八，與蜀爨蠻接。

南平獠
南平獠，東距智州，南屬渝州，西接南州，北涪州，戶四千餘。多瘴癘。山有毒草、沙虱、蝮虵。人樓居，梯而上，名為幹欄。婦人橫布二幅，穿中貫其首，號曰通裙。美發髻，垂於後。竹筒三寸，斜穿其耳，貴者飾以珠珰。俗女多男少，婦人任役。昏法，女先以貨求男。貧者無以嫁，則賣為婢。男子左衽，露發，徒跣。其王姓朱氏，號劍荔王。貞觀三年，遣使內款，以其地隸渝州。有飛頭獠者，頭欲飛，周項有痕如縷，妻子共守之。及夜如病，頭忽亡，比旦還。又有烏武獠，地多瘴毒，中者不能飲藥，故自鑿齒。

有寧氏，世為南平渠帥。陳末，以其帥猛力為寧越太守。陳亡，自以為與陳叔寶同日而生，當代為天子，乃不入朝。隋兵阻瘴，不能進。猛力死，子長真襲刺史。及討林邑，長真出兵攻其後，又率部落數千從征遼東，煬帝召為鴻臚卿，授安撫大使，遣還。又以其族人寧宣為合浦太守。隋亂，皆以地附蕭銑。長真，部越兵攻丘和於交阯者也，武德初，以寧越、郁林之地降，自是交、愛數州始通。高祖授長真欽州都督。寧宣亦遣使請降，未報而卒。以其子純為廉州刺史，族人道明為南越州刺史。六年，長真獻大珠，昆州刺史沈遜、融州刺史歐陽世普、象州刺史秦元覽亦獻筒布，高祖以道遠勞人，皆不受。道明與高州首領馮暄、談殿據南越州反，攻姜州，寧純以兵援之。八年，長真陷封山縣，昌州刺史龐孝恭掎擊暄等走之。明年，道明為州人所殺。未幾，長真死，子據襲刺史。馮暄、談殿阻兵相掠，群臣請擊之，太宗不許，遣員外散騎常侍韋叔諧、員外散騎侍郎李公淹持節宣諭。暄等與溪洞首領皆降，南方遂定。

大抵劍南諸獠，武德、貞觀間數寇暴州縣者不一。巴州山獠王多馨叛，梁州都督龐玉梟其首，又破餘黨符陽、白石二縣獠。其後眉州獠反，益州行臺郭行方大破之。未幾，又破洪、雅二州獠，俘男女五千口。是歲，益州獠亦反，都督竇軌請擊之，太宗報曰：「獠依山險，當附以恩信。脅之以兵威，豈為人父母意耶？」貞觀七年，東、西玉洞獠反，以右屯衛大將軍張士貴為龔州道行軍總管平之。十二年，巫州獠叛，夔州都督齊善行擊破之，俘男女三千餘口。鈞州獠叛，桂州都督張寶德討平之。明州山獠又叛，交州都督李道彥擊走之。是歲，巴、洋、集、壁四州山獠叛，攻巴州，遣右武候將軍上官懷仁破之於壁州，虜男女萬餘，明年遂平。十四年，羅、竇諸獠叛，以廣州都督黨仁弘為竇州道行軍總管擊之，虜男女七千餘人。太宗再伐高麗，為舡劍南，諸獠皆半役，雅、邛、眉三州獠不堪其擾，相率叛，詔發隴右、峽兵二萬，以茂州都督張士貴為雅州道行軍總管，與右衛將軍梁建方平之。

高宗初，琰州獠叛，梓州都督謝萬歲、充州刺史謝法興、黔州都督李孟嘗討之。萬歲、法興入洞招慰，遇害。顯慶三年，羅、竇生獠酋領多胡桑率眾內附。上元末，納州獠叛，寇故茂、都掌二縣，殺吏民，焚廨舍，詔黔州都督發兵擊之。大歷二年，桂州山獠叛，陷州，刺史李良遁去。貞元中，嘉州綏山縣婆籠川生獠首領甫枳兄弟誘生蠻為亂，剽居人，西川節度使韋臯斬之，招其首領勇於等出降。或請增柵東淩界以守，臯不從，曰：「無戎而城，害所生也。」獠亦自是不擾境。

戎、瀘間有葛獠，居依山谷林菁，逾數百里。俗喜叛，州縣撫視不至，必合黨數千人，持排而戰。奉酋帥為王，號曰「婆能」，出入前後植旗。大中末，昌、瀘二州刺史貪沓，以弱繒及羊強獠市，米麥一斛，得直不及半。群獠訴曰：「當為賊取死耳！」刺史召二小吏榜之曰：「皆爾屬為之，非吾過。」獠相視大笑，遂叛。立酋長始艾為王，逾梓、潼，所過焚剽。刺史劉成師誘降其黨，斬首領七十餘人。餘眾遁至東川，節度使柳仲郢諭降之。始艾稽首請罪，仲郢貰遣之。

成都西北二千餘里有附國，蓋漢西南夷也。其東部有嘉良夷，無姓氏。地縱八百里，橫四千五百里。無城柵，居川谷，疊石為巢，高十餘丈，以高下為差，作狹戶，自內以通上。王酋帥以金飾首，胸垂金花，徑三寸。地高涼，多風少雨，宜小麥，多白雉。嘉良夷有水廣三十步，附國水廣五十步，皆南流，以韋為舡。附國南有薄緣夷，西接女國。

三濮者，在雲南僥外千五百里。有文面濮，俗鏤面，以青涅之。赤口濮，裸身而折齒，镵其唇使赤。黑僰濮，山居如人，以幅布為裙，貫頭而系之。丈夫衣谷皮。多白蹄牛、虎魄。龍朔中，遣使與千支弗、磨臘同朝貢。

西原蠻
西原蠻，居廣、容之南，邕、桂之西。有寧氏者，相承為豪。又有黃氏，居黃橙洞，其隸也。其地西接南詔。天寶初，黃氏強，與韋氏、周氏、儂氏相唇齒，為寇害，據十餘州。韋氏、周氏恥不肯附，黃氏攻之，逐於海濱。

至德初，首領黃乾曜、真崇郁與陸州、武陽、朱蘭洞蠻皆叛，推武承斐、韋敬簡為帥，僭號中越王，廖殿為桂南王，莫淳為拓南王，相支為南越王，梁奉為鎮南王，羅誠為戎成王，莫潯為南海王，合眾二十萬，綿地數千里，署置官吏，攻桂管十八州。所至焚廬舍，掠士女，更四歲不能平。乾元初，遣中使慰曉諸首領，賜詔書赦其罪，約降。於是西原、環、古等州首領方子彈、甘令暉、羅承韋、張九解、宋原五百餘人請出兵討承斐等，歲中戰二百，斬黃乾曜、真郁崇、廖殿、莫淳、梁奉、羅誠、莫潯七人。承斐等以餘眾面縛詣桂州降，盡釋其縛，差賜布帛縱之。其種落張侯、夏永與夷獠梁崇牽、覃問及西原酋長吳功曹復合兵內寇，陷道州，據城五十餘日。桂管經略使邢濟擊平之，執吳功曹等。餘眾復圍道州，刺史元結固守不能下，進攻永州，陷邵州，留數日而去。湖南團練使辛京杲遣將王國良戍武崗，嫉京杲貪暴，亦叛，有眾千人，侵掠州縣。發使招之，且服且叛。建中元年，城敘州以斷西原，國良乃降。

貞元十年，黃洞首領黃少卿者，攻邕管，圍經略使孫公器。請發嶺南兵窮討之，德宗不許，命中人招諭。不從，俄陷欽、橫、潯、貴四州。少卿子昌沔趫勇，前後陷十三州，氣益振。乃以唐州刺史陽旻為容管招討經略使，引師掩賊，一日六七戰，皆破之，侵地悉復。元和初，邕州擒其別帥黃承慶。明年，少卿等歸款，拜歸順州刺史。弟少高為有州刺史。未幾復叛。

又有黃少度、黃昌瓘二部，陷賓、蠻二州，據之。十一年，攻欽、橫二州，邕管經略使韋悅破走之，取賓、巒二州。是歲，復屠巖州，桂管觀察使裴行立輕其軍弱，首請發兵盡誅叛者，僥幸有功，憲宗許之。行立兵出擊，彌更二歲，妄奏斬獲二萬，罔天子為解。自是邕、容兩道殺傷疾疫死者十八以上。調費鬥亡，繇行立、陽旻二人，當時莫不咎之。及安南兵亂，殺都護李象古，擢唐州刺史桂仲武為都護，逗留不敢進，貶安州刺史，以行立代之。尋召還，卒。

長慶初，以容管經略使留後嚴公素為經略使，復上表請討黃氏。兵部侍郎韓愈建言：「黃賊皆洞獠，無城郭，依山險各治生業，急則屯聚畏死。前日邕管經略使德不能綏懷，威不能臨制，侵詐系縛，以致憾恨。夷性易動而難安，劫州縣復私讎，貪小利不為大患。自行立、陽旻建征討，生事詭賞，邕、容兩管，日以雕弊，殺傷疾患，十室九空。百姓怨嗟，如出一口；人神共嫉，二將繼死。今嚴公素非撫禦之才，復尋往謬，誠恐嶺南未有寧時。昨合邕、容為一道，邕與賊限一江，若經略使居之，兵鎮所處，物力雄完，則敵人不敢輕犯；容州則隔阻已甚，以經略使居之，則邕州兵少情見，易啟蠻心。請以經略使還邕州，容置刺史，便甚。又比發南兵，遠鄉羈旅，疾疫殺傷，續添續死，每發倍難。若募邕、容千人，以給行營，糧不增而兵便習，守則有威，攻則有利。自南討損傷，嶺南人希，賊之所處，洞壘荒僻。假如盡殺其人，得其地，在國計不為有益。容貸羈縻，比之禽獸，來則捍禦，去則不追，未有虧損朝廷。願因改元大慶，普赦其罪，遣郎官、御史以天子意丁寧宣諭，必能喧叫聽命。為選材用威信者，委以經略，處理得方，宜無侵叛事。」不納。

初，邕管既廢，人不謂宜。監察御史杜周士使安南，過邕州，刺史李元宗白狀，周士從事五管，積三十年矣，亦知其不便。嚴公素遣人盜其槁，周士憤死。公素劾元宗擅以羅陽縣還黃少度，元宗懼，引兵一百持印章依少度。穆宗遣監察御史敬僚按之。僚嘗為容州從事，與公素昵，傅致元宗罪，以母老，流州，眾以為不直。

黃賊更攻邕州，陷左江鎮；攻欽州，陷千金鎮。刺史楊嶼奔石南柵，邕州刺史崔結擊破之。明年，又寇欽州，殺將吏。是歲，黃昌瓘遣其黨陳少奇二十人歸款請降，敬宗納之。

黃氏、儂氏據州十八，經略使至，遣一人詣治所，稍不得意，輒侵掠諸州。橫州當邕江官道，嶺南節度使常以兵五百戍守，不能制。大和中，經略使董昌齡遣子蘭討平峒穴，夷其種黨，諸蠻畏服。有違命者，必嚴罰之。十八州歲輸貢賦，道路清平。其後儂洞最強，結南詔為助。懿宗與南詔約和，二洞數構敗之。邕管節度使辛讜以從事徐雲虔使南詔結和，賫美貨啖二洞首領、太州刺史黃伯蘊、屯洞首領儂金意、員州首領儂金勒等與之通歡。

員州又有首領儂金澄、儂仲武與金勒襲黃洞首領黃伯善，伯善伏兵水，雞鳴，候其半濟，擊殺金澄、仲武，唯金勒遁免。後欲興兵報仇，辛讜遣人持牛酒音樂解和，並遺其母衣服。母，賢者也，讓其子曰：「節度使持物與獠母，非結好也，以汝為吾子。前日兵敗水，士卒略盡，不自悔，復欲動眾，兵忿者必敗，吾將囚為官老婢矣。」金勒感寤，為罷兵。

小論
贊曰：

唐北禽頡利，西滅高昌、焉耆，東破高麗、百濟，威制夷狄，方策所未有也。交州，漢之故封，其外瀕海諸蠻，無廣土堅城可以居守，故中國兵未嘗至。及唐稍弱，西原、黃洞繼為邊害，垂百餘年。及其亡也，以南詔。《詩》曰：「惠此中國，以綏四方。」不以夷狄先諸夏也。


Chinese text: This work was published before January 1, 1923, and is in the
public domain worldwide because the author died at least 100 years ago.
