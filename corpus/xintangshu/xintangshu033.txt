月五星淩犯及星變
　　月五星淩犯及星變

　　隋大業十三年六月，鎮星贏而旅於參。參，唐星也。李淳風曰：「鎮星主福，未當居而居，所宿國吉。」

　　義寧二年三月丙午，熒惑入東井。占曰：「大人憂。」

　　武德元年五月庚午，太白晝見。占曰：「兵起，臣強。」六月丙子，熒惑犯右執法。占曰：「執法，大臣象。」二年七月戊寅，月犯牽牛。凡月與列宿相犯，其宿地憂。牽牛，吳、越分。九月庚寅，大白晝見。冬，熒惑守五諸侯。六年七月癸卯，熒惑犯輿鬼西南星。占曰：「大臣有誅。」七年六月，熒惑犯右執法。七月戊寅，歲星犯畢。占曰：「邊有兵。」八年九月癸丑，熒惑入太微。太微，天廷也。冬，太白入南斗。斗主爵祿。九年五月，太白晝見；六月丁巳，經天；己未，又經天。在秦分。丙寅，月犯氐。氐為天子宿宮。己卯，太白晝見；七月辛亥，晝見；甲寅，晝見；八月丁巳，晝見。太白，上公；經天者，陰乘陽也。

　　貞觀三年三月丁丑，歲星逆行入氐。占曰：「人君治宮室過度。」一曰；「饑。」五年五月庚申，鎮星犯鍵閉。占為腹心喉舌臣。九年四月丙午，熒惑犯軒轅。十年四月癸酉，復犯之。占曰：「熒惑主禮，禮失而後罰出焉。」軒轅為後宮。十一年二月癸未，熒惑入輿鬼。占曰；「賊在大人側。」十二年六月辛卯，熒惑入東井。占曰：「旱。」十三年五月乙巳，犯右執法。六月，太白犯東井北轅。井，京師分也。十四年十一月壬午，月入太微。占曰；「君不安。」十五年二月，芝惑逆行，犯太微東上相。十六年五月，太白犯畢左股，畢為邊將；六月戊戌，晝見。九月己未，熒惑犯太微西上將；十月丙戌，入太微，犯左執法。十七年二月，犯鍵閉；三月丁巳，守心前星；癸酉，逆行犯鉤鈐。熒惑常以十月入太微，受制而出，伺其所守犯，天子所誅也。鍵閉為腹心喉舌臣，鉤鈐以開闔天心，皆貴臣象。十八年十一月乙未，月掩鉤鈐。十九年七月壬午，太白入太微，是夜月掩南斗，太白遂犯左執法，光芒相及箕、斗間。漢津，高麗地也。太白為兵，亦罰星也。二十年七月丁未，歲星守東壁。占曰：「五穀以水傷。」二十一年四月戊寅，月犯熒惑。占曰：「貴臣死。」十二月丁丑，月食昴。占曰：「天子破匈奴。」二十二年五月丁亥，犯右執法。七月，太白晝見。乙巳，鎮星守東井。占曰；「旱。」閏十二月辛巳，太白犯建星。占曰：「大臣相譖。」

　　永徽元年二月己丑，熒惑犯東井。上曰：「旱。」四月己巳，月犯五諸侯，熒惑犯輿鬼。占曰；「諸侯凶。」五月己未，太白晝見。二年六月己丑，太白入太微，犯右執法；九月甲午，犯心前星。十二月乙未，太白晝見。三年正月壬戌，犯牽牛。牽牛為將軍，又吳、越分也。丁亥，歲星掩太微上將。二月己丑，熒惑犯五諸侯；五月戊子，掩右執法。四年六月己丑，太白晝見。六年七月乙亥，歲星守尾。占曰；「人主以嬪為後。」己丑，熒惑入輿鬼；八月丁卯，入軒轅。

　　顯慶元年四月丁酉，太白犯東井北轅。占曰：「秦有兵。」五年二月甲午，熒惑入南斗；六月戊申，復犯之。南斗，天廟；去復來者，其事大且久也。

　　龍朔元年六月辛巳，太白晝見經天；九月癸卯，犯左執法。二年七月己丑，熒惑守羽林，羽林，禁兵也；三年正月己卯，犯天街。占曰：「政塞奸出。」六月乙酉，太白入東井。占曰：「君失政，大臣有誅。」

　　麟德二年三月戊午，熒惑犯東井；四月壬寅，入輿鬼，犯質星。

　　乾封元年八月乙巳，熒惑入東井。二年五月庚申，入軒轅。三年正月乙巳，月犯軒轅大星。

　　咸亨元年四月癸卯，月犯東井。占曰；「人主憂。」七月壬申，熒惑入東井。占曰：「旱。」丙申，月犯熒惑。占曰；「貴人死。」十二月丙子，熒惑入太微；二年四月戊辰，復犯。太微垣，將相位也。五年六月壬寅，太白入東井。

　　上元二年正月甲寅，熒惑犯房。占曰；「君有憂。」一曰；「有喪。」二年正月丁卯，太白犯牽牛。占曰：「將軍凶。」

　　儀鳳二年八月辛亥，太白犯軒轅左角。左角，貴相也。三年十月戊寅，熒惑犯鉤鈐；四年四月戊午，入羽林。占曰「軍憂。」

　　調露元年七月辛巳，入天囷。

　　永隆元年五月癸未，犯輿鬼。丁酉，太白晝見經天。是謂陰乘陽，陽，君道也。

　　永淳元年五月丁巳，辰星犯軒轅。九月庚戌，熒惑入輿鬼，犯質星；十一月乙未，復犯輿鬼。去而復來，是謂「句巳」。

　　垂拱元年四月癸未，辰星犯東井北轅。辰星為廷尉，東井為法令，失道則相犯也。十二月戊子，月掩軒轅大星；二年三月丙辰，復犯之。

　　萬歲通天元年十一月乙丑，歲星犯司怪。占曰：「水旱不時。」

　　聖曆元年五月庚午，太白犯天關。天關主邊事。二年，熒惑入輿鬼。三年三月辛亥，歲星犯左執法。

　　久視元年十二月甲戌晦，熒惑犯軒轅。

　　自乾封二年後，月及熒惑、太白、辰星淩犯軒轅者六。

　　長安二年熒惑犯五諸侯。渾儀監尚獻甫奏；「臣命在金，五諸侯太史之位，火克金，臣將死矣。」武后曰：「朕為卿禳之，以獻甫為水衡都尉，水生金，又去太史之位，卿無憂矣。」是秋，獻甫卒。四年，熒惑入月，鎮星犯天關。

　　神龍元年三月癸巳，熒惑犯天田，占曰「旱」；七月辛巳，掩氐西南星，占曰「賊臣在內」。二年閏正月丁卯，月掩軒轅後星。九月壬子，熒惑犯左執法。己巳，月犯軒轅後星；十一月辛亥，犯昴，占曰「胡王死」。戊午，熒惑入氐；十二月丁酉，犯天江，占曰「旱」。三年五月戊戌，太白入輿鬼中。占曰：「大臣有誅。」

　　景龍三年六月癸巳，太白晝見在東井。京師分也。四年二月癸未，熒惑犯天街。五月甲子，月犯五諸侯。

　　景雲二年三月壬申，太白入羽林。八月己未，歲星犯執法。

　　太極元年三月壬申，熒惑入東井。

　　先天元年八月甲子，太白襲月。占曰：「太白，兵象；月，大臣體。」二年十一月丙子，熒惑犯司怪。

　　開元二年七月己丑，太白犯輿鬼東南星。七年六月甲戌，太白犯東井鉞星。占曰：「斧鉞用。」八年三月庚午，犯東井北轅；五月甲子，犯軒轅。十一年十一月丁卯，歲星犯進賢。十四年十月甲寅，太白晝見。二十五年六月壬戌，熒惑犯房。二十七年七月辛丑，犯南斗。占曰：「貴相凶。」

　　天寶十三載五月，熒惑守心五旬餘。占曰：「主去其宮。」十四載十二月，月食歲星在東井。占曰：「其國亡。」東井，京師分也。

　　至德二載七月己酉。太白晝見經天，至於十一月戊午不見，曆秦、周、楚、鄭、宋、燕之分。十二月，歲星犯軒轅大星。占曰：「女主謀君。」

　　乾元元年五月癸未，月掩心前星，占曰「太子憂」；六月癸丑，入南斗魁中，占曰「大人憂」。二年正月癸未，歲星蝕月在翼，楚分也，一曰：「饑。」二月丙辰，月犯心中星。占曰：「主命惡之。」

　　上元元年五月癸丑，月掩昴。占曰；「胡王死。」八月己酉，太白犯進賢。十二月癸未，歲星掩房。占曰：「將相憂。」三年建子月癸巳，月掩昴，出昴北；八月丁卯，又掩昴。

　　寶應二年四月己丑，月掩歲星。占曰：「饑。」

　　永泰元年九月辛卯，太白晝見經天。

　　大曆二年七月癸亥，熒惑入氐，其色赤黃。乙丑，鎮星犯水位。占曰：「有水災。」乙亥，歲星犯司怪。八月壬午，月入氐；丙申，犯畢。九月戊甲，歲星守東井。占皆為有兵。乙丑，熒惑犯南斗。在燕分。十二月丁丑，犯壘壁。占曰：「兵起。」三年正月壬子，月掩畢；八月己未，復掩畢；辛酉，入東井。九月壬申，歲星入輿鬼。占曰：「歲星為貴臣，輿鬼主死喪。」丁丑，熒惑入太微，二旬而出。己卯，太白犯左執法。四年二月壬寅，熒惑守房上相；丙午，有芒角；三月壬午，逆行入氐中。是月，鎮星犯輿鬼。七月戊辰，熒惑犯次相；九月丁卯，犯建星。占曰：「大臣相譖。」五年二月乙巳，歲星入軒轅。六月丁酉，月犯進賢；庚子，犯氐。庚戌，太白入東井。六年七月乙巳，月掩畢，入畢中；壬子，月犯太微。八月甲戌，熒惑犯鄭星。庚辰，月入太微。九月壬辰，熒惑犯哭星；庚子，犯泣星。是夜，月掩畢；丁未，入太微；十月丁卯，掩畢。己巳，熒惑犯壘壁。甲戌，月入軒轅。占曰「憂在後宮」；十一月壬寅，入太微；丙午掩氐；十二月己巳，入太微；七年正月乙未，犯軒轅；二月戊午，掩天關。占曰：「亂臣更天子法令。」己巳，熒惑犯天街；四月丁巳，入東井。辛未，歲星犯左角。占曰：「天下之道不通。」壬申，月入羽林；五月丙戌，入太微。八年四月癸丑，歲星掩房。占曰：「將相憂。」又宋分也。甲寅，熒惑入壘壁；五月庚辰，入羽林。七月己卯，太白入東井，留七日，非常度也。占曰：「秦有兵。」乙未，月入畢中。癸未，入羽林。己丑，太白入太微。占曰：「兵入天廷。」八月晝見。十月丁巳，月掩畢；壬戌，入輿鬼，掩質星。庚午，月及太白入氐中。占曰；「君有哭泣事。」十一月己卯，月入羽林。癸未，太白入房。占曰：「白衣會。」不曰犯而曰入，蓋鉤鈐間。癸丑，月掩天關；甲寅，入東井；癸酉，入羽林。九年三月丁未，熒惑入東井。四月丁丑，月入太微。五月己未，太白入軒轅。占曰：「憂在後宮。」六月己卯，月掩南斗；庚辰，入太微；七月甲辰，掩房；辛亥，入羽林；壬戌，入輿鬼。九月辛丑，太白入南斗。占曰：「有反臣。」又曰：「有赦。」甲子，熒惑入氐。宋分也。十月戊子，歲星入南斗。占曰：「大臣有誅。」十二月戊辰，月入羽林。十年三月庚戌，熒惑入壘壁；四月甲子，入羽林。八月戊辰，月入太微。十一年閏八月丁酉，太白晝見經天。十二年正月乙丑，月掩軒轅；癸酉，掩心前星，宋分也」丙子，入南斗魁中。二月乙未，鎮星入氐中。占曰：「其分兵喪。」李正己地也 。三月壬戌，月入太微；四月乙未，掩心前星；五月丙辰，入太微；戍戌，入羽林；七月庚戌，入南斗。乙亥，熒惑入東井。十月壬辰，月掩昴；庚子，入太微；十一月乙卯，入羽林；十二月壬午，復入羽林。自六年至此，月入太微者十有二，入羽林者八；熒惑三入東井，再入羽林，三入壘壁；月，太白、歲星，皆入南斗魁中。十四年春，歲星入東井。

　　建中元年十一月，月食歲星，在秦分。占曰：「其國亡。」是月，歲星食天屍。天屍，輿鬼中星。占曰：「有妖言，小人在位，君王失樞，死者太半。」三年七月，月掩心中星。

　　貞元四年五月丁卯，月犯歲星在營室。六月癸卯，熒惑逆行入羽林。占曰：「軍有憂。」六年五月戊辰，月犯太白，間容一指。占曰：「大將死。」十年四月，太白晝見。十一年七月，熒惑、太白相繼犯太微上將。十三年二月戊辰，太白入昴。三月庚寅，月犯太白。十九年三月，熒惑入南斗，色如血。斗，吳、越分；色如血者，旱祥也。二十一年正月己酉，太白犯昴。趙分也。

　　永貞元年十二月丙午，月犯畢，己酉，歲星犯太微西垣。將相位也。

　　元和元年十月，太白入南斗；十二月，復犯之。斗，吳分也。二年正月癸丑，月犯太白於女、虛。二月壬申，月掩歲星。占曰：「大臣死。」四月丙子，太白犯東井北轅。己卯，月犯房上相。三年三月乙未，鎮星蝕月在氐。占曰：「其地主死。」四年九月癸亥，太白犯南斗。七年正月辛未，月掩熒惑。五月癸亥，熒惑犯右執法。六月己亥，月犯南斗魁。八年七月癸酉，月犯五諸侯。十月己丑，熒惑犯太微西上將；十二月，掩左執法。九年二月丁酉，月犯心中星；七月辛亥，掩心中星。占曰：「其宿地凶。」心，豫州分。壬辰，月掩軒轅。是月，太白入南斗，至十月出，乃晝見。熒惑入南斗中，因留，犯之。南斗，天廟，又丞相位也。十年八月丙午，月入南斗魁中。十一年二月丙辰，月掩心。是月，熒惑入氐，因逆行。三月己丑，月犯鎮星在女。齊分也。四月丙辰，太白犯輿鬼。占曰：「有僇臣。」六月甲辰，月掩心後星。是月，熒惑復入氐，是謂「句巳」。十一月戊寅，月犯歲星；十二月甲午，犯鎮星在危。亦齊分也。十二年三月丁丑，月犯心。十三年正月乙未，歲星逆行，犯太微西上將。三月，熒惑入南斗，因逆留，至於七月，在南斗中，大如五升器，色赤而怒，乃東行，非常也。八月甲戌，太白犯左執法。乙巳，熒惑犯哭星。十月甲子，月犯昴。趙分也。十四年正月癸卯，月犯南斗魁。占曰；「相凶。」五月丙戌，月犯心中星；七月乙酉，掩心中星；十五年正月丙申，復犯中星。四月，太白犯昴。七月庚申，熒惑逆行入羽林。八月己卯，月掩牽年。吳、越分也。十一月壬子，月犯東井北轅。

　　長慶元年正月丙午，月掩東井鉞，遂犯南轅第一星。二月乙亥，太白犯昴。趙分也。丁亥，月犯歲星在尾。占曰：「大臣死。」燕分也。三月庚戌，太白犯五車，因晝見，至於七月。以曆度推之，在唐及趙、魏之分。占曰：「兵起。」七月壬寅，月掩房次相。九月乙巳，太白犯左執法。二年九月，太白晝見。熒惑守天囷，六旬餘乃去。占曰：「天囷，上帝之藏，耗祥也。十月，熒惑犯鎮星於昴。甲子，月掩牽牛中星。占曰；「吳、越凶。」十一月丁丑，掩左角；十二月，復掩之。占曰：「將死。」甲寅，月犯太白於南斗。四年三月庚午，太白犯東井北轅，遂入井中，晝見經天，七日而出，因犯輿鬼。京師分也。五月乙亥，月掩畢大星。六月丙戌，鎮星依曆在觜觿，贏行至參六度，當居不居，失行而前，遂犯井鉞。占曰：「所居宿久，國福厚；易，福薄。」又曰；「嬴，為王不寧；鉞主斬刈而又犯之，其占重。」癸未，熒惑犯東井；丁亥，入井中。己丑，太白犯軒轅右角，因晝見，至於九月。占曰：「相凶。」十月辛巳，月入畢口。十一月，熒惑逆行向參，鎮星守天關。十二月戊子，月掩東井。

　　寶曆元年四月壬寅，熒惑入輿鬼，掩積屍；七月癸卯，犯執法。甲辰，鎮星犯東井。甲子，月掩畢大星。癸未，太白犯南斗。丙戌，月犯畢；十月辛亥，犯天囷。十一月庚辰，鎮星復犯東井。癸未，月犯東井。二年正月甲申，犯左執法；戊子，入於氐。二月丙午，犯畢。五月甲午，熒惑犯昴。六月，太白犯昴。七月壬申，月犯畢。八月庚戌，熒惑犯輿鬼。

　　大和元年正月庚午，月掩畢；三月癸丑，入畢口，掩大星。月變于畢者，自寶曆元年九月，及茲而五。五月，月掩熒惑在太微西坦。丙戌，熒惑犯右執法。

　　大和二年正月庚午，月掩鎮星。七月甲辰，熒惑掩輿鬼質星。十月丁卯，月掩東井北轅。三年二月乙卯，太白犯昴。壬申，熒惑掩右執法；七月，入於氐；十月，入於南斗。四年四月庚申，月掩南斗杓次星。十一月辛未，熒惑犯右執法。五年二月甲申，月掩熒惑。三月，熒惑犯南斗杓次星。六年四月辛未，月掩鎮星於端門。己丑，太白晝見。七月戊戌，月掩心大星；辛丑，掩南斗杓次星。七年五月甲辰，熒惑守心中星。六月丙子，月掩心中星，遂犯熒惑。七月甲午，月掩心中星；丙申，掩南斗口第二星。九月丁巳，入於箕；戊辰，入於南斗。癸酉，太白入南斗。冬，鎮星守角；八年二月始去。七月戊子，月犯昴。十月庚子，熒惑、鎮星合於亢。十二月丙戌，月掩昴。是歲，月入南斗者五。占曰：「大人憂。」九年夏，太白晝見，自軒轅至於翼、軫。六月庚寅，月掩歲星在危而暈；十月庚辰，月復掩歲星在危。

　　開成元年正月甲辰，太白掩建星。占曰：「大臣相譖。」六月丁未，月掩心前星；八月乙巳，入南斗。二年正月壬申，月掩昴。二月己亥，月掩太白於昴中。六月甲寅，月掩昴而暈，太白亦有暈。六月己酉，大星晝見。庚申，太白入于東井。七月壬申，月入南斗；丁亥，掩太白于柳。八月壬子，太白入太微，遂犯左、右執法。九月丙子，月掩昴；三年二月己酉，掩心前星。二月戊午，熒惑入東井；三月乙酉，入輿鬼。五月辛酉，太白犯輿鬼。庚午，月犯心中星。甲寅，太白犯右執法。七月乙丑，月掩心前星。十月辛卯，太白犯南斗。四年二月丁卯，月掩歲星于畢；三月乙酉，掩東井。七月乙未，月犯熒惑。占曰；「貴臣死。」八月壬申，熒惑犯鉞，遂入東井。十月戊午，辰星入南斗魁中。占曰：「大赦。」五年春，木當王，而歲星小暗無光。占曰：「有大喪。」二月壬申，熒惑入輿鬼。四月，太白、歲星入輿鬼。五月，辰星見於七星，色赤如火。七月乙酉，月掩鎮星。

　　會昌元年閏八月丁酉，熒惑入輿鬼中。占曰：「有兵喪。」十二月庚午，月犯太白于羽林；二年正月壬戌，掩太白于羽林。六月丙寅，太白犯東井。十月丙戌，月掩歲星於角。三年三月丙申，又掩歲星於角。七月癸巳，熒惑入東井，色蒼赤，動搖井中；八月丁丑，犯輿鬼。十月壬午晝，月食太白於亢。四年二月，歲星守房，掩上相；熒惑逆行，守軒轅，四旬乃去。庚申，月掩畢大星。十月癸未，太白與熒惑合，遂入南斗。五年二月壬午，太白掩昴；五月辛酉，入畢口；八月壬午，犯軒轅大星。九月癸巳，熒惑犯太微上將。六年二月丁丑，犯畢大星。丁亥，月出無光，犯熒惑於太微，頃之，乃稍有光，遂犯左執法；丙申，掩牽牛南星，遂犯歲星。牽牛，揚州分。

　　大中十一年八月，熒惑犯東井。

　　咸通十年春，熒惑逆行，守心。

　　乾符二年四月庚辰，太白晝見在昴。三年七月，常星晝見。四年七月，月犯房。六年冬，歲星入南斗魁中。占曰；「有反臣。」

　　光啟二年四月，熒惑犯月角。

　　文德元年七月丙午，月入南斗。八月，熒惑守輿鬼。占曰：「多戰死。」

　　龍紀元年七月甲辰，月犯心。

　　乾寧二年七月癸亥，熒惑犯心。

　　光化二年，鎮星入南斗。三年八月壬申，太白應見在氐，不見，至九月丁亥乃見，是謂當出不出。十一月丁未，太白犯月，因晝見。

　　天復元年五月自丁酉至於己亥，太白晝見經天，在井度。十月，大角五色散搖，煌煌如火。占曰：「王者惡之。」二年五月甲子，太白襲熒惑在軒轅後星上，太白遂犯端門，又犯長垣中星。占曰：「賊臣謀亂，京畿大戰。」十月甲戌，太白夕見在斗，去地一丈而墜。占曰：「兵聚其下。」又曰；「山摧石裂，大水竭。」庚子，辰星見氐中，小而不明。占曰：「負海之國大水。」是歲，鎮星守虛。三年二月始去虛。十一月丙戌，太白在南斗，去地五尺許，色小而黃，至明年正月乃高十丈，光芒甚大。是冬，熒惑徘徊于東井間，久而不去。京師分也。

　　天祐元年二月辛卯，太白夕見昴西，色赤，炎焰如火；壬辰，有三角如花而動搖。占曰：「有反，城有火災，胡兵起。」六月甲午，太白在張，芒角甚大；癸丑，句巳，犯水位。自夏及秋，大角五色散搖，煌煌然。占同天復初。三年八月丙午，歲星在哭星上，生黃白氣如孛狀。

五星聚合
　　五星聚合

　　武德元年七月丙午，鎮星、太白、辰星聚于東井。關中分也。二年三月丙申，鎮星、太白、辰星復聚于東井。九年六月己卯，歲星、辰星合于東井。占曰：「為變謀。」

　　貞觀十八年五月，太白、辰星合于東井。占曰：「為兵謀。」十九年六月丙辰，太宗征高麗，次安市城，太白、辰星合于東井。《史記》曰：太白為主，辰星為客，為蠻夷，出相從而兵在野為戰。

　　永徽元年七月辛酉，歲星、太白合于柳。在秦分。占曰：「兵起。」

　　景龍元年十月丙寅，太白、熒惑合于虛、危。占曰；「有喪。」

　　景雲二年七月，鎮星、太白合于張。占曰；「內兵。」

　　太極元年四月，熒惑、太白合于東井。

　　天寶九載八月，五星聚於尾、箕，熒惑先至而又先去。尾、箕，燕分也。占曰：「有德則慶，無德則殃。」十四載二月，熒惑、太白鬥于畢、昴、井、鬼間，至四月乃伏。十五載五月，熒惑、鎮星同在虛、危，中天芒角大動搖。占者以為北方之宿，子午相沖，災在南方。

　　至德二載四月壬寅，歲星、熒惑、太白、辰星聚於鶉首，從歲星也。罰星先去，而歲星留。占曰；「歲星、熒惑為陽，太白、辰星為陰。陰主外邦，陽主中邦，陽與陰合，中外相連以兵。」八月，太白芒怒，掩歲星於鶉火，又晝見經天。鶉火，周分也。

　　乾元元年四月，熒惑、鎮星、太白聚于營室。太史南宮沛奏；「其地戰不勝。」衛分也。

　　大曆三年七月壬申，五星並出東方。占曰；「中國利。」八年閏十一月壬寅，太白、辰星合于危。齊分也。十年正月甲寅，歲星、熒惑合於南斗。占曰：「饑、旱。」吳、越分也。一曰：「不可用兵。」七月庚辰，太白、辰星合于柳。京師分也。

　　建中二年六月，熒惑、太白鬥于東井。四年六月，熒惑、太白復鬥于東井。京師分也。金、火、罰星斗者，戰象也。

　　興元元年春，熒惑守歲星在角、亢。占曰；「有反臣。」角、亢，鄭也。

　　貞元四年五月乙亥，歲星、熒惑、鎮星聚于營室。占曰：「其國亡。」地在衛分。六年閏三月庚申，太白、辰星合于東井。占為兵憂。戊寅，熒惑犯鎮星在奎。魯分也。

　　元和九年十月辛未，熒惑犯鎮星，又與太白合於女。在齊分。十年六月辛未，歲星、熒惑、太白、辰星合于東井。占曰：「中外相連以兵。」十一年五月丁卯，歲星、辰星合于東井」六月己未，復合于東井。占曰；「為變謀而更事。」十一月戊子，鎮星、熒惑合于虛、危。十二月，鎮星、太白、辰星聚于危。皆齊分也。十四年八月丁丑，歲星、太白、辰星聚於軫。占曰：「兵喪。」在楚分與南方夷貊之國。十五年三月，鎮星、太白合於奎。占曰：「內兵。」徐州分也。十二月，熒惑、鎮星合於奎。占曰：「主憂。」

　　長慶二年二月甲戌，歲星、熒惑合於南斗。占曰：「饑、旱。」八月丙寅，熒惑犯鎮星在昴、畢，因留相守。占曰；「主憂。」四年八月庚辰，熒惑犯鎮星于東井，鎮星即失行犯鉞。而熒惑復往犯之。占曰：「內亂。」

　　寶曆二年八月丁未，熒惑、鎮星復合于東井、輿鬼間。

　　大和二年九月，歲星、熒惑、鎮星聚於七星。三年四月壬申，歲星犯鎮星。占曰：「饑。」四年五月丙午，歲星、太白合于東井。六年正月，太白、熒惑合于羽林。十月，太白、熒惑、鎮星聚於軫。八年七月庚寅，太白、熒惑合相犯，推曆度在翼，近太微。占曰：「兵起。」

　　開成三年六月丁亥，太白犯熒惑于張。占曰：「有喪。」四年正月丁巳，熒惑、太白、辰星聚於南斗，推曆度在燕分。占曰；「內外兵喪，改立王公。」冬，歲星、熒惑俱逆行失色，合于東井。京師分也。

　　會昌二年六月乙丑，熒惑犯歲星於翼。占曰；「旱。」四年十月癸未，太白、熒惑合於南斗。

　　咸通中，熒惑、鎮星、太白、辰星聚于畢、昴，在趙，魏之分。詔鎮州王景崇被袞冕，軍府稱臣以厭之。

　　文德元年八月，歲星、鎮星、太白聚于張，周分也。占曰：「內外有兵。」為河內、河東地。

　　光化三年十月，太白、鎮星合於南斗。占曰：「吳、越有兵。」


Chinese text: This work was published before January 1, 1923, and is in the
public domain worldwide because the author died at least 100 years ago.
