杜正倫從子:求仁 從孫:咸 崔知溫兄:知悌 高智周附:石仲覽 郭正一 趙弘智來章 崔敦禮 楊弘禮弟:弘武 侄:元禧 族父:纂 盧承慶侄:齊卿 劉祥道子:齊賢 從一 李敬玄弟:元素 劉德威子:審禮 延景 易從 昇 侄:延嗣 孫處約子:佺 邢文偉附:高子貢 

目录
1	杜正倫
1.1	從子 求仁
1.2	從孫 咸
2	崔知溫
2.1	兄 知悌
3	高智周
3.1	附 石仲覽
4	郭正一
5	趙弘智
5.1	來章
6	崔敦禮
7	楊弘禮
7.1	弟 弘武
7.2	侄 元禧
7.3	族父 纂
8	盧承慶
8.1	侄 齊卿
9	劉祥道
9.1	子 齊賢
9.2	從一
10	李敬玄
10.1	弟 元素
11	劉德威
11.1	子 審禮
11.2	子 延景
11.3	子 易從
11.4	子 昇
11.5	侄 延嗣
12	孫處約
12.1	子 佺
13	刑文偉
13.1	附 高子貢
杜正倫
　　杜正倫，相州洹水人。隋世重舉秀才，天下不十人，而正倫一門三秀才，皆高第，為世歆美。調武騎尉。太宗素知名，表直秦王府文學館。貞觀元年，魏征薦其才，擢兵部員外郎。帝勞曰：「朕舉賢者，非朕獨私，以能益百姓也。我于宗婭故人，苟無能，終不得任。卿宜思有以稱吾舉者。」俄遷給事中，知起居注。帝嘗曰：「朕坐朝，不敢多言，必待有利於民，乃出諸口。」正倫曰：「臣職左史，陛下一言失，非止損百姓，且筆之書，千載累德。」帝悅，賜彩段二百。進累中書侍郎。與韋挺、虞世南、姚思廉論事稱旨，帝為設宴具，召四人者，謂曰：「我聞神龍可擾以馴，然頷有逆鱗，嬰者死，人君亦有之。卿屬遂犯吾鱗，裨闕失，朕其慮危亡哉！思卿至意，故舉酒以相樂也。」各賜帛有差。

　　太子監國，詔正倫行左庶子，兼崇賢館學士。帝謂正倫：「吾兒幼，未有就德，我常物物戒之。今當監國，不得朝夕見，故輟卿於朝以佐太子。慎之勖之。」它日又言：「朕年十八，猶在人間，情偽無不嘗；及即位，處置有失，必待諫，乃釋然悟，況太子生深宮不及知邪？且人主不可自驕，今若詔天下，敢諫者死，將無復發言矣。故朕孜孜延進直言。卿其以是曉太子，冀裨益之。」擢中書侍郎，封南陽縣侯，仍兼太子左庶子。出入兩宮，典機密，以辦治稱。後太子稍失道，帝語正倫：「太子數私小人，卿可審喻之，教而不徙，其語我來。」故正倫顯諫無所避。」太子不從，輒道帝語督切，太子即表聞。帝責曰：「何漏泄我語？」對曰：「開示不入，故以陛下語怖之，冀當反善。」帝怒，出為谷州刺史，再貶交州都督。太子廢，坐受金帶，流馭州。久之，授郢、石二州刺史。

　　顯慶元年，擢黃門侍郎，兼崇賢館學士，進同中書門下三品。又兼度支尚書，仍知政事。遷中書令，封襄陽縣公。初，正倫已通貴，李義府官尚微，及同執政，不能下。中書侍郎李友益，義府族也，晚附正倫，同摭義府釁缺。義府使人告正倫、友益交通罔上，有異計。高宗惡之，出正倫為橫州刺史，流友益峰州。正倫卒於貶。

　　正倫與城南諸杜昭穆素遠，求同譜，不許，銜之。諸杜所居號杜固，世傳其地有壯氣，故世衣冠。正倫既執政，建言鑿杜固通水以利人。既鑿，川流如血，閱十日止，自是南杜稍不振。正倫工屬文，嘗與中書舍人董思恭夜直，論文章。思恭歸，謂人曰：「與杜公評文，今日覺吾文頓進。」無子，以兄子志靜為嗣。

從子 求仁
　　從子求仁、從孫咸皆顯名。

　　求仁有雅才。永淳中，授監察御史，坐事為黔令。與徐敬業舉兵，為興復府左長史，死於難。

從孫 咸
　　咸擢進士第。累遷右台監察御史。牂柯反，鹹監軍出討。賊保壘自固，道荒漫，師不能進。鹹乃息士，示不欲戰，陰伺之。時旱暑風熾，鹹縱火，噪而前，賊眩怖相失，自騰踐死，擒其酋，遂平之。遷侍御史，出為汾州長史。開元中，為河北按察使。坐用法深，貶睦州司馬。

崔知溫
　　崔知溫，字禮仁，許州鄢陵人。仕為左千牛，稍遷靈州司馬。境有渾、斛薩萬帳，數擾齊民，農皆釋耒習騎射以扞賊。知溫表徙河北，虜不樂遷，將軍契苾何力為言，乃止。知溫固請，疏十五報，卒徙河北，自是人得就耕。渾、斛薩至徙地，顧善水草，亦忘遷。後入朝，過州，謝曰：「初徙且怨公，今地膏腴，眾孳夥，更荷公恩。」皆再拜。

　　四遷蘭州刺史。党項羌三萬入寇，州兵寡，眾懼，莫知所出。知溫披闔不設備，羌怪之，不敢進。俄會將軍權善才率兵至，大破其眾。善才欲遂窮追取之，知溫曰：「古善戰弗逆奔，且溪穀復深，草木荒延，萬分一有變，不可悔。」善才曰：「善。」分降口五百贈知溫，辭曰：「我議公事，圖私利邪？」

　　累遷尚書左丞，轉黃門侍郎，脩國史。永隆初，以秩卑，特詔同門下三品，兼脩國史。遷中書令。卒，年五十七，贈幽州大都督，諡曰忠。子泰之，開元時，為工部尚書；諤之，為將作少匠，與誅二張功，封博陵縣侯，實封戶二百，終少府監。

兄 知悌
　　兄知悌，亦至中書侍郎。與戴至德、郝處俊、李敬玄等同賜飛白書贊，而知悌、敬玄以忠勤見表。遷尚書左丞。裴行儉之破突厥，斬泥孰匐，殘落保狼山，詔知悌馳往定襄慰將士，佐行儉平遺寇，有功。終戶部尚書。

高智周
　　高智周，常州晉陵人。第進士，補越王府參軍。遷費令，與丞、尉均取俸，民安其化，刻石頌美。入擢秘書郎、弘文館直學士。嘗覆弈、誦碑，無謬者。三遷蘭台大夫。孝敬在東宮，與司文郎中賀敳、司經大夫王真儒並為侍讀，得告還鄉里歎曰：「進不知退，取禍之道也。」即移病去。

　　俄拜夀州刺史，其治尚文雅，行部，先見諸生，質經義及政得失，既乃錄獄訟，考耕餉勤墮，以為常。遷正諫大夫、黃門侍郎。儀鳳初，進同中書門下三品。遷太子左庶子。是時崔知溫、劉景先脩國史，故智周與郝處俊監蒞。久之，罷為御史大夫，與薛元超、裴炎同治章懷太子獄，無所同異，固表去位。高宗美其概，授右散騎常侍。請致仕，聽之。卒，年八十二，贈越州都督，諡曰定。

附 石仲覽
　　智周始與郝處俊、來濟、孫處約共依江都石仲覽。仲覽傾產結四人驩，因請各語所期。處俊曰：「丈夫惟無仕，仕至宰相乃可。」智周、濟如之。處約曰：「得為舍人，在殿中周旋吐納可也。」仲覽使相工視之，工語仲覽曰：「高之貴，君不及見之。來早顯而末躓，高晚顯而壽。吾聞速登者易顛，徐進者少患，天道也。」後濟居吏部，處約以瀛州參軍入調，濟曰：「如志。」擬通事舍人。畢，降階勞問平生。既仲覽卒，而濟等益顯。

　　智周所善義興蔣子慎，有客嘗視兩人，曰：「高公位極人臣，而嗣少弱；蔣侯宦不達，後且興。」子慎終達安尉。其子繒往見智周，智周方貴，以女妻之。生子挺，曆湖、延二州刺史。生子洌、渙，皆擢進士。洌為尚書左丞。渙，永泰初曆鴻臚卿，日本使嘗遺金帛，不納，唯取箋一番，為書以貽其副雲。挺之卒，洌兄弟廬墓側，植松柏千餘。渙終禮部尚書，封汝南公。洌子煉，渙子銖，又有清白名。而高氏後無聞。

郭正一
　　郭正一，定州鼓城人。貞觀時，由進士署第，曆中書舍人、弘文館學士。永隆中，遷秘書少監，檢校中書侍郎，詔與郭待舉、岑長倩、魏玄同並同中書門下承受進止平章事。平章事自正一等始。永淳中，真遷中書侍郎。執政久，明習故事，文辭詔敕多出其手。

　　劉審禮與吐番戰青海，大敗。高宗召群臣問所以制戎，正一曰：「吐蕃曠年梗寇，師數出，坐費糧貲。近討則喪威，深入則不能得其巢穴。今上策莫如少募兵，且明烽候，勿事侵擾，須數年之遲，力有餘，人思戰，一舉可破矣。」劉齊賢、皇甫文亮等議，亦與正一合，帝納之。

　　武后專國，罷為國子祭酒，出檢校陝州刺史。與張楚金、元萬頃皆為周興所誣構，殺之，籍入其家，妻息流放。文章無存者。

趙弘智
　　趙弘智，河南新安人，元魏車騎大將軍肅之孫。早喪母，事父篤孝。通書傳，仕隋為司隸從事。武德初，大理卿郎楚之白為詹事府主簿。太宗時，豫論譔，錄勤，繇太子舍人進黃門侍郎，兼弘文館學士。移病出為萊州刺史，稍遷太子右庶子。父事兄弘安，俸祿歸之，不敢私。弘安卒，哀慟過期，奉嫂謹甚，撫兄子慈均所生。會太子廢，免官。俄拜光州刺史。記徽初，入為陳王師。講《孝經》百福殿，於是宰相、弘文館學士、太學生皆在，弘智舉五孝，諸儒更詰辨，隨問酬悉，舌無留語。高宗喜曰：「試為我陳經之要，以輔不逮。」對曰：「'天子有爭臣七人，雖無道，不失天下。'願以此獻。」帝悅，賜絹二百、名馬一。四年，進國子祭酒，仍為學士。卒，年八十二，諡曰宣。弘安亦終國子祭酒。

來章
　　曾孫矜，舉明經，調舞陽主簿，吳少誠反，以縣歸，徙襄城主簿，賜牙緋。曆襄陽丞。客死柳州，官為斂葬。後十七年，子來章始壯，自襄陽往求其喪，不得，野哭。再閱旬，卜人秦誗為筮曰：「金食其墨，而火以貴，其墓直醜，在道之右，南有貴神，塚土是守。宜遇西人，深目而髯，乃其得實。」明日，有老人過其所，問之，得矜墓，直社北，遂歸葬弘安墓次。時人哀來章孝，皆為出涕雲。

崔敦禮
　　崔敦禮，字安上。祖仲方，在隋為禮部尚書。其先，博陵著姓，魏末，徙為雍州咸陽人。敦禮涉書傳，以節義自將。武德中，官通事舍人。善辭令進止，觀者皆竦。嘗持節幽州召廬江王瑗，瑗已舉兵，執之，脅問朝廷事，敦禮不為言，太宗壯之。還，除左衛郎將，賜金幣良馬。擢中書舍人，四遷兵部侍郎。出為靈州都督。召還，拜兵部尚書。詔撫輯回紇、鐵勒部姓，會薛延陀寇邊，與李勣合兵破之，置祁連州處其餘眾。瀚海都督回紇吐迷度為下所殺，詔往綏定，立其嗣而還。敦禮通知四夷情偽，其少，慕蘇武為人，故屢使突厥，前後建明，允會事機。

　　永徽四年，拜侍中，監脩國史。累封固安縣公。進中書令兼檢校太子詹事。以久疾，自言不任事奉兩宮。更拜太子少師、同中書門下三品。弟余慶，時為定襄都督府司馬，召使侍疾。卒，年六十一。高宗為舉哀東雲龍門，賻布、秘器尤厚，贈開府儀同三司、并州大都督，諡曰昭，陪葬昭陵。余慶位亦至兵部尚書。

楊弘禮
　　楊弘禮，字履莊，隋尚書令素弟之子。雅與玄感不忄辦，嘗表其必亂。玄感誅，父岳系長安獄，煬帝使赦之，比至，嶽已死。高祖即位，以素有功于隋，詔弘禮襲清河郡公，除太子通事舍人。貞觀中，累遷中書舍人。

　　太宗征遼東，拜兵部侍郎。駐蹕之役，領步騎二十四軍跳出賊背，所向摧靡。帝自山下望其眾，袍仗精整，人人盡力，壯之，謂許敬宗曰：「越公兒郎，故有家風。」時宰相悉留定州輔皇太子，唯褚遂良、敬宗、弘禮掌行在機務。還，拜中書侍郎。遷司農卿。為昆丘道副大總管，破處密，殺焉耆王，降馺支部，獲龜茲、于闐王，凱旋。會帝崩，大臣疾之，下遷涇州刺史。永徽初，追論其功，遷勝州都督，改太府卿。卒，贈蘭州都督，諡曰質。

弟 弘武
　　弟弘武。弘武少修謹。永徽中，累為吏部郎中、太子中舍人。高宗東封泰山，自荊州司馬擢司戎少常伯，從帝。還，詔補授吏部五品官，遷西台侍郎。帝嘗讓曰：「爾在戎司，授官多非其才，何邪？」弘武曰：「臣妻剛悍，此其所屬，不敢違。」以諷帝用後言也。帝笑不罪。乾封二年，同東西台三品。弘武無它才，特謙慎自守，然居職以清簡稱。卒，贈汴州刺史，諡曰恭。

　　三子：元亨、元禧、元禕。

侄 元禧
　　元禧為尚舍奉禦，善醫，武后所信愛。嘗忤張易之，易之奏「素在隋有逆節，子孫不可供奉」。後乃詔「素及兄弟有子若孫不得任京官及侍衛。」貶元亨睦州刺史，元禧資州刺史，元禕梓州司馬。易之誅，復任京官，並至刺史。

族父 纂
　　纂，字續卿，弘禮族父。大業時，第進士，為朔方郡司法書佐。坐玄感近屬，廢居蒲城。高祖度河，上謁長春宮。遷累侍御史。數上書言事，稱旨，除考功郎中。貞觀初，為長安令，賜爵長安縣男。有告女子袁妖逆者，纂按之，情不得。袁敗，太宗惡其不忠，將殺之，中書令溫彥博以過誤當宥，乃免。後為吏部侍郎，有俗才，抑文雅，進黠吏，度時舞數以自進。終戶部尚書，贈幽州都督，諡曰恭。

　　纂從子昉，武后時為肅機。宇文化及子訴治先廕，昉方食，未即判，遽曰：「肅機，而未食，庸知天下有冤而求食乎？」昉怒，取牒署曰：「父弑隋主，子訴隋資，可乎？」人服其敏。終工部尚書。

盧承慶
　　盧承慶，字子餘，幽州涿人，隋散騎侍郎思道之孫。父赤松，為河東令，與高祖雅故，聞兵興，迎見霍邑，拜行台兵部郎中，終率更令、范陽郡公。承慶美儀矩，博學而才。少襲爵。貞觀初，為秦州參軍，入奏軍事，太宗偉其辯，擢考功員外郎。累遷民部侍郎。帝問歷代戶版，承慶敘夏、商至周、隋增損曲折，引據該詳，帝嗟賞。俄兼檢校兵部侍郎，知五品選，辭曰：「選事在尚書，臣掌之為出位。」帝不許，曰：「朕信卿，卿何不自信？」曆雍州別駕、尚書左丞。

　　高宗永徽時，坐事貶簡州司馬。閱歲，改洪州長史。帝將幸汝湯泉，故拜汝州刺史。顯慶四年，以度支尚書同中書門下三品，坐調非法，免。俄拜潤州刺史。拜刑部尚書。以金紫光祿大夫致仕，卒。臨終，誡其子曰：「死生至理，猶朝有暮。吾死，斂以常服，晦朔無薦牲，葬勿卜日，器用陶漆，棺而不槨，墳高可識，碑誌著官號年月，無用虛文。」贈幽州都督，諡曰定。

　　初，承慶典選，校百官考，有坐漕舟溺者，承慶以「失所載，考中下」。以示其人，無慍也。更曰「非力所及，考中中」。亦不喜。承慶嘉之曰：「寵辱不驚，考中上。」其能著人善類此。

　　弟承業、承泰。承業繼為雍州長史、尚書左丞，有能名。

侄 齊卿
　　承泰，字齊卿，長安初，為雍州參軍。武后詔長史薛季昶擇僚吏堪御史者，季昶訪于齊卿。齊卿白長安尉盧懷慎、李休光，萬年尉李乂、崔湜，咸陽丞倪若水，盩厔尉田崇壁，新豐尉崔日用。季昶用其言，後皆為通顯巨人。及拜幽州刺史，而張守珪隸果毅，齊卿厚遇，曰：「君十年至節度使。」已而果然。喜飲酒，逾鬥不亂。寬厚樂易，士友以此親之。終太子詹事、廣陽縣公。承慶從孫藏用別有傳。

劉祥道
　　劉祥道，字同壽，魏州觀城人。父林甫，武德時為內史舍人，典機密，以才稱。與蕭瑀等撰定律令，著《律議》萬餘言。曆中書、吏部二侍郎，賜爵樂平縣男。唐沿隋制，十一月選集，至春停，日薄事叢，有司不及研諦。林甫建請四時聽選，隨到輒擬，於是官無滯人。始，天下初定，州府及詔使以赤牒授官，至是罷，悉集吏部調，至萬員，林甫隨才銓錄，鹹以為宜，論者方隋高孝基。

　　祥道少襲爵，曆御史中丞。顯慶中，遷吏部黃門侍郎，知選事。既世職，乃厘補敝闕，上疏陳六事：

　　一曰：今取士多且濫。入流歲千四百，多也；雜色入流，未始銓汰，濫也。故共務者，善人少，惡人多。臣謂應雜色進者，切責有司試判為四等，第一付吏部，二付兵部，三付主爵，四付司勳。若坐負當責，雖經赦，仍配三司，不者還本貫，則官不雜矣。

　　二曰：內外官，一品至九品萬三千四百六十五員。大抵三十而仕，六十而退，取其中數，不三十年，存者略盡。若歲入流五百人，則三十年自相充補。況三十年外，在官猶多，不慮其少。今入流歲千四百，其倍兩之，又停選六七千人，復年別新加，其類浸廣，殆非經久之制。古者為官擇人，不聞取人多而官少也。

　　三曰：永徽以來，在官者或以善政擢，論事者或以單言進，而庠序諸生未聞甄異，是獎勸之道未周也。

　　四曰：唐有天下四十年，未有舉秀才者，請自六品以下至草野，審加搜訪，無令赫赫之辰，斯學遂絕。

　　五曰：唐、虞三載考績，黜陟幽明。二漢用人，亦久其職。今任官率四考罷，官知秩滿，則懷去就；民知遷徙，則苟且。以去就之官，臨苟且之民，欲移風振俗，烏可得乎？請四考進階，八考聽選，以息迎新送故之弊。

　　六曰：三省都事、主事、主書，比選補，皆取流外有刀筆者，雖欲參用士流，率以儔類為恥。前後相沿，遂成故事。且掖省崇峻，王言秘密，尚書政本，人物所歸，專責曹史，理有未盡，宜稍革之，以清其選。

　　會中書令杜正倫亦言入流者眾，為官人敝，乃詔與祥道參議，而執政憚改作，又以勳戚子進取無他門，遂格。

　　稍遷司刑太常伯。每覆大獄，必歔欷累歎。奏決日，為再不食。詔巡察關內道，多振冤滯。兼沛王府長史。麟德元年，拜右相。祥道性審謹，居宰相，憂畏不自堪，數陳老病丐解。坐與上官儀善，罷為司禮太常伯。高宗封泰山，有司請太常卿亞獻，光祿卿終獻。祥道建言：「三代六卿重，故得佐祠。漢、魏以來，權歸台省，九卿為常伯屬官。今封岱大禮不以八坐，用九卿，無乃徇古名忘實事乎？」帝可其議，以司徒徐王元禮亞獻，祥道終獻。禮成，進爵廣平郡公。乾封元年，以金紫光祿大夫致仕。卒，年七十一，贈幽州都督，諡曰宣。

子 齊賢
　　子齊賢，襲爵，由侍御史出為晉州司馬。帝以其方直，尊憚之。時將軍史興宗從獵苑中，言晉州出佳鷂，可捕取。帝曰：「齊賢豈捕鷂人邪？卿安得以此待之？」累遷黃門侍郎，脩國史。永淳元年，進同中書門下平章事。武后時，代裴炎為侍中，辨炎不反，後怒，左遷普州刺史，道貶吉州長史。永昌中，為酷吏所陷，系州獄，自經死，沒其家。建中三年，贈太子太保。

　　齊賢三世至兩省侍郎，典選。從父應道吏部郎中，從父弟令植禮部侍郎，凡八人前後曆吏部郎中、員外，世以為罕。

從一
　　令植孫從一，擢進士宏詞第，調渭南尉。雅為常袞、盧杞所厚，薦授監察御史。普王討李希烈，表為元帥判官。德宗居奉天，超拜刑部侍郎、同中書門下平章事。從幸梁州，改中書侍郎，帝遇之善。然無它材能，容身遠罪而已。貞元初，以疾自乞，罷為戶部尚書。卒，贈太子太傅。

李敬玄
　　李敬玄，亳州譙人。該覽群籍，尤善於禮。高宗在東宮，馬周薦其材，召入崇賢館侍讀，假中秘書讀之。為人峻整，然造請不憚寒暑。許敬宗頗薦延之。曆西台舍人，弘文館學士。遷右肅機，檢校太子右中護。拜西台侍郎、同東西台三品，兼檢校司列少常伯。時員外郎張仁禕有敏才，敬玄委以曹事，仁禕為造姓曆、狀式、銓簿，鉗鍵周密，病心太勞死。敬玄因其法，衡綜有序。自永徽後，選員浸多，惟敬玄居職有能稱。性強記，雖官萬員，遇諸道，未嘗忘姓氏。有來訴者，口諭書判參舛及殿累本末無少繆，天下伏其明。杭州參軍徐太玄哀其僚張惠以贓抵死，而惠母老，乃詣獄自言與惠偕受，薄其罪，惠得不死，太玄坐免官十年。敬玄廉知之，擢為鄭州司功參軍，後至秘書少監、申王師，以德行聞。其鑒拔率若此。

　　咸亨二年，轉中書侍郎。又改吏部，兼太子右庶子、同中書門下三品，監修國史。進吏部尚書。居選部久，人多附向。凡三娶皆山東舊族，又與趙李氏合譜，故台省要職多族屬姻家。高宗知之，不能善也。儀鳳元年，拜中書令，封趙國公。

　　劉仁軌西討吐蕃，有所建請，敬玄數持異，由是有隙，因奏河西鎮守非敬玄不可。敬玄辭以非將帥才，且仁軌逞憾，故強臣以不能。帝厭之，因曰：「仁軌若須朕，朕且行，卿安得辭？」乃拜洮河道大總管，兼鎮撫大使，檢校鄯州都督，統兵十八萬，代仁軌。與吐蕃將論欽陵戰青海，使劉審禮為先鋒，麈虜，敬玄按軍自如，審禮戰歿，尚首鼠不進，乃頓承風嶺，又陰溝淖，莫能前，賊屯高壓其營。偏將黑齒常之率死士夜擊賊，敬玄始得至鄯州。又戰湟川，遂大敗。數稱疾求罷歸，許之。既入見，不引謝，即還府視事。帝察實不病，貶衡州刺史。久之，遷揚州長史。卒官，贈兗州都督，諡曰文憲。撰次《禮論》及它書數十百篇。二子：思沖、守一。

　　思沖，神龍初，曆工部侍郎、左羽林軍將軍，從節湣太子誅武三思，見殺，籍其家。守一郫令。孫紳別傳。

弟 元素
　　敬玄弟元素，為武德令。刺史李文暕橫調民黃金造常滿尊以獻，官屬無敢諫，元素固爭，文暕為少損，更以私財助之。延載初，繇文昌左丞遷鳳閣侍郎、同鳳閣鸞台平章事。為武懿宗所構，與綦連耀等同誅。神龍中，追洗其辜。

劉德威
　　劉德威，徐州彭城人。姿貌魁秀，有幹略。隋大業末，從裴仁基討淮賊，手劍賊酋，傳行在。後歸李密，密分麾下兵使守懷州。密降，俱入朝，授左武候將軍，封滕縣公。詔將兵擊劉武周，因判并州總管府司馬。裴寂失律，齊王元吉棄州遁，德威總留府事。賊薄城，民皆叛附賊，遂為武周所獲，使率本部徇地浩州，得自拔歸，盡上賊中虛實，高祖嘉納，改彭城縣公。未幾，檢校大理少卿，從平洛陽，有功，轉刑部侍郎，加散騎常侍，妻以平壽縣主。

　　貞觀初，曆大理卿、綿州刺史。政號廉平，百姓立石頌德。尋檢校益州大都督府長史。入為大理卿。太宗問曰：「比刑網浸密，咎安在？」德威曰：「在君不在臣。下之寬猛，視主之好。律：失入者減三，失出者減五。今坐入者無辜，坐出者有罪，所以吏務深文，為自營計，非有教使然也。」帝然其言。後遷刑部尚書，檢校雍州別駕。詔至齊州按齊王祐獄，還，半道聞祐反，入據濟州。詔德威就發河南兵經略之，會母喪免。既除，為同州刺史。永徽三年，卒官，年七十一，贈禮部尚書、幽州都督，諡曰襄，陪葬獻陵。

　　德威于閨門友睦，為人寬平，生平所得奉祿，以分宗親，無留藏。子審禮。

子 審禮
　　審禮少喪母，為祖母元所養。隋末大亂，道不通，審禮尚少，自鄉里負祖母度江，轉側避地。及天下平，西入長安。元每疾病，必親煮藥，嘗而進。元曰：「兒孝通幽顯，吾一顧念，疾輒間。」貞觀中，曆左驍衛郎將。父喪免。比葬，徙跣血流，行路咨歎。服除，當襲爵，讓其弟，不聽。見父執必感泗滂沱。事繼母尤謹，與弟延景為聞友，得祿多資之，而妻子執寒苦，晏如也。再從皆同居，合二百口，內外無間言。遷工部尚書，檢校左衛大將軍。

　　儀鳳三年，吐番寇涼州，副中書令李敬玄討之。遇虜青海上，與戰，敬玄逗撓不前，審禮敗，為虜執。其子尚乘直長殆庶及延景詣闕待罪，請入賊以贖。有詔審禮徇忠以沒，非有罪，宜各還職。特詔殆庶弟易從省之。既至，而審禮卒，易從晝夜哭不止，吐番哀其志，乃還父屍，徙跣萬里，扶護以歸，見者流涕。審禮贈工部尚書，諡曰僖。

子 延景
　　延景，字冬日，終陝州刺史。睿宗初，以後父追贈尚書右僕射，陪葬乾陵。

子 易從
　　易從累遷彭州長史、任城縣男。永昌中，為酷吏周興誣構，坐死。將刑，百姓奔走，爭解衣投地，曰：「為長史祈福。」有司平直，乃十余萬。當時號「孝義劉家」。及易從以非禍死，天下冤之。

子 昇
　　子昇，年十餘歲流嶺表，六道使誅流人，升以信愛為首領所庇免。後易姓溫，北歸洛。景雲中，特授右武衛騎曹參軍。開元中，累遷中書舍人、太子右庶子。昇能文，善草隸。

侄 延嗣
　　審禮從弟延嗣，為潤州司馬。徐敬業攻潤州，延嗣與刺史固守。俄而城陷，敬業邀以降，延嗣曰：「吾世蒙恩，今城不守，所負多矣，詎能苟生為宗族羞？」敬業怒，將斬之，其党魏思溫救止，系江都獄。敬業敗，錄忠當敘，以裴炎近親，裁遷梓州長史。轉汾州刺史。宗族至刺史者二十余人。

孫處約
　　孫處約，始名道茂，汝州郟城人。貞觀中，為齊王祐記室。祐多過失，數上書切諫。王誅，帝得其書，咨歎之，擢中書舍人。高宗即位，令杜正倫請增舍人員。帝曰：「處約一人，足辦我事。」止不除。以論譔勞，數賜段物。再遷司禮少常伯。麟德元年，以西台侍郎同東西台三品。為少司成，以老致仕，卒。

子 佺
　　子佺，延和初，為羽林將軍、幽州都督，率兵十二萬討奚李大酺，分三屯，以副將李楷洛、周以悌領之。次冷硎，楷洛與大酺戰，不勝，壯校多沒。佺氣褫，乃紿言：「天子詔我招慰奚，楷洛違詔妄戰，當斬。」遣人謝大酺。大酺曰：「審爾，願出天子賜，明不欺。」佺揪聚軍中幣萬餘匹，悉袍、帶並與之。大酺知佺詐，好語勸引還，而佺部伍離沮，奚逼之，大敗，死者數萬。佺、以悌同見獲，送默啜所殺之。

刑文偉
　　邢文偉，滁州全椒人。與曆陽高子貢、壽春裴懷貴俱以博學聞。咸亨中，曆太子典膳丞。時孝敬罕見宮臣，文偉即減膳，上書曰：「古者太子既冠，則有司過之史、虧膳之宰。史不書過，死之；宰不徹膳，死之。皇帝簡料英俊，自庶子至司議、舍人、學士、侍讀，使佐殿下，成就聖德。比者不甚廷議，謁對稀簡，三朝之後，與內人獨居，何繇發揮天資，使浚哲文明哉？今史既闕官，宰得奉職，謹守禮經以聞。」太子答曰：「幼嗜墳典，欲研精極意，而未閑將衛，耽誦致勞。比苦風虛，奉陛下恩旨，不許強勉，加以趨侍朝夕，無自專之道，屢闕坐朝，乖廢學緒。觀尋來請，良符宿志。自非義均弼諧，渠能進此藥石？」文偉由是益知名。後右史缺，高宗謂侍臣曰：「文偉切諫吾兒，此直臣也。」遂授之。

　　武后時，累遷鳳閣侍郎，兼弘文館學士。載初元年，為內史。後禦明堂，詔文偉發《孝經》。後問：「天與帝異稱雲何？」文偉曰：「天、帝一也。」制曰：「郊後稷以配天，祀文王於明堂以配上帝，奈何而一？」對曰：「先儒執論不同，昊天及五方總六天帝。」後曰：「帝有六，則天不同稱，固矣。」文偉不得對。後曰：「移風易俗，莫善於樂。伯牙鼓琴，鐘期聽之，知意在山水，是人能移風易俗矣。何取樂邪？」文偉曰：「聖人作樂，平人心，變風俗。末世樂壞，則為人所移。」後喜，賜帛。宗秦客以奸贓抵罪，文偉坐所善，貶珍州刺史。會它使者至，文偉內悸，自經死。

附 高子貢
　　高子貢，善《太史書》，與硃敬則善，擢明經。曆秘書省正字、弘文館直學士。不得志，因棄官去。徐敬業起兵，弟敬猷統兵五千逼和州，子貢率鄉人數百拒之，賊引去。以功擢朝散大夫，為成均助教。東莞公融嘗為和州刺史，從子貢受業。及融謀舉兵，令黃公譔見子貢，推為謀主，書疏往返，因結諸王內應。謀泄，坐死。


Chinese text: This work was published before January 1, 1923, and is in the
public domain worldwide because the author died at least 100 years ago.
