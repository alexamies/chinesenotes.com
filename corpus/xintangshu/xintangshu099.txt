李綱孫:安仁 安靜 李大亮兄子:道裕 族孫:迥秀 戴冑侄:至德 劉洎附:樂彥瑋 崔仁師孫:湜 液 澄
目录
1	李綱
1.1	孫 安仁
1.2	孫 安靜
2	李大亮
2.1	兄子 道裕
2.2	族孫 迥秀
3	戴胄
3.1	侄 至德
4	劉洎
4.1	附 樂彥瑋
5	崔仁師
5.1	孫 湜
5.2	孫 液
5.3	孫 澄
李綱
　　李綱，字文紀，觀州蓚人。少慷慨，尚風節。始名瑗，慕張綱為人，改焉。仕周為齊王憲參軍事。宣帝將殺憲，召僚屬誣左其罪，綱矢死無橈辭。及憲誅，露車載屍，故吏奔匿，綱撫棺號慟，為瘞訖，乃去。

　　事隋為太子洗馬。太子勇宴宮臣，左庶子唐令則奏琵琶，又歌《武媚娘曲》。綱曰：「令則官調護，乃自比倡優，進淫聲，惑視聽，誠使上聞之，豈不為殿下累乎？臣請正其罪。」勇曰：「置之，我欲為樂耳！」後勇廢，文帝切讓，官屬無敢對，綱獨曰：「陛下不素教，故太子至此。太子資中人，得賢者輔而善，得不肖導而惡，奈何歌舞鷹犬纖兒使日侍側？何特太子罪邪？」帝曰：「以汝為洗馬，何不擇人？」綱曰：「臣非東宮得言者。」帝曰：「朕過矣！」擢尚書右丞。時楊素、蘇威用事，綱據正不詭迎隨，素等多憾。會大將軍劉方討林邑，素言林邑多珍貲，非綱不可任，遂署行軍司馬。方揣素指，數危辱之，幾殆。軍還，不得調。稍除齊王府司馬。復詔出南海，應接林邑。久不召，乃身入奏。威劾綱擅去所部，以屬吏。會赦免，屏居鄠。大業末，賊帥何潘仁劫為長史。

　　高祖平京師，綱上謁，授丞相府司錄參軍，封新昌縣公，領選舉。受禪，拜禮部尚書兼太子詹事。齊王元吉為并州總管，縱左右攘奪，民愁苦，宇文歆諫，不聽，騰狀顯言，王坐免。俄而復留，下危惴。劉武周入太原，元吉懼，棄軍奔京師，并州陷。帝怒，謂綱曰：「王年少，不習事，故以歆及竇誕佐之。太原，興王地，兵十萬，粟支十年，奈何一旦棄去？歆建此計，我當斬於軍。」綱曰：「王過惡，誕養成之。歆事王淺，有闕必諍。今賴歆計，使陛下不失愛子，且有功，又可加罪乎？」翼日，帝悟，引綱升禦榻，勞曰：「卿不言，我幾濫罰。」於是釋歆，然猶貸誕也。帝以舞工安叱奴為散騎常侍，綱諫曰：「周家均工樂胥不得預士伍，雖復妙如師襄，才如子野，皆繼世不易業。故魏武使禰衡擊鼓，衡先解朝衣，曰：'不敢以先王法服為伶人衣。'齊高緯封曹妙達為王，以安馬駒開府，有國家者，可為鑒戒。今新造天下，開太平之基，功臣賞未及遍，高才猶伏草茅，而先令舞胡鳴玉曳組，位五品，趨丹地，殆非創業垂統、貽子孫之道也。」帝不納。

　　綱在東宮，太子建成尤加禮，嘗游溫湯，綱疾不從。有進魚者，太子使膾之，唐儉、趙元楷自言其能。太子曰：「操刀膾鯉和鼎味，公等善之。若弼諧審諭，固屬綱矣。」遣使賜絹二百匹。後太子浸狎亡賴，猜間朝廷，綱頻諫不見聽，遂乞骸骨。帝罵曰：「卿為潘仁長史，而羞朕尚書邪？」綱頓首曰：「潘仁，賊也，志殘殺，然每諫輒止，為其長史，故無愧。陛下功成，厚自伐，臣言如持水內石，敢久為尚書乎？且臣事東宮，東宮又與臣忤，是以上印綬。」帝謝曰：「知公直士，幸卒輔吾兒。」乃拜太子少保，尚書、詹事如故。綱上書太子曰：「綱老矣，幸未就木，備位保傅，冀得效愚鄙。日殿下飲酒過量，非養生之道。凡為人子，務孝謹，以慰上心，不宜聽受邪說，與朝廷生槊間。」太子覽書不懌，所為益縱。綱悒悒不自賴，固請老，優詔解尚書。帝以綱隋名臣，手敕未嘗名。

　　貞觀四年，復為少師。以足疾賜步輿，聽乘至閤，問以政事。詣東宮，太子承乾為拜，每聽政，必詔綱與房玄齡、王珪侍坐。嘗言曰：「托六尺之孤，寄百里之命，古人為難，綱以為易！」故發言陳事，毅然不可奪。及疾，帝遣玄齡至家存問。明年卒，年八十五，贈開府儀同三司，諡曰貞，太子為立碑。

　　初，齊王憲女嫠居，綱厚恤之。及卒，女被髮號哭，如喪其親然。綱在隋，宦不進，筮之得《鼎》。筮人曰：「君當為卿輔，然待易姓乃如志。仕不知退，折足為敗。」故綱雖顯于唐，數稱疾辭位云。孫安仁、安靜。

孫 安仁
　　安仁，永徽中為太子左庶子，太子忠廢還邸，寮屬奔散，獨安仁泣拜而去。終恒州刺史。

孫 安靜
　　安靜，天授中為右衛將軍。武氏革命，群臣皆勸進，安靜獨無所請。及收系獄，來俊臣問狀，安靜曰：「正以我唐舊臣，殺之可也。若詰其狀，吾誰欺？」俊臣誣殺之。會昌中，錄忠臣後，訪子孫已絕，乃贈安靜太子少師。自綱五世同居，安仁、安靜復以義烈聞，世稱李氏不衰。

李大亮
　　李大亮，京兆涇陽人。祖琰，為魏度支尚書。大亮有文武才略，隋末，署龐玉行軍兵曹。李密寇東都，玉戰敗，大亮被禽。賊將張弼異之，就執百餘人皆死，獨釋大亮，引與語，遂定交。

　　高祖入關，大亮自歸，授土門令。方歲饑，境多盜賊。大亮招亡散，撫貧瘠，賣所乘馬，稍稍資業之，勸墾田，歲大熟。間出擊盜，所至輒平。秦王行北境，下書獎勞，賜馬五乘，帛五十段。頃之，胡賊大至，大亮度不能拒，乃單馬詣營說豪帥，為分別禍福，賊眾感服，遂相率降。大亮殺所乘馬與之食，至步而返。帝聞之悅，擢金州總管府司馬。王弘烈據襄陽，詔大亮安撫樊、鄧，因圖之，進擊，下十餘城。遷安州刺史。復使徇廣州，至九江，會輔公祏反，以計禽其將張善安。公祏方圍猷州，刺史左難當固守，大亮率兵擊走之。遷越州都督。

　　貞觀初，徙交州，封武陽縣男。召授太府卿，復出涼州都督。嘗有台使見名鷹，諷大亮獻之。大亮密表曰：「陛下絕畋獵久矣，而使者求鷹。信陛下意邪，乃乖昔旨；如其擅求，是使非其才。」太宗報書曰：「有臣如此，朕何憂！古人以一言之重訂千金，今賜胡瓶一，雖亡千鎰，乃朕所自禦。」又賜荀悅《漢紀》，曰：「悅論議深博，極為政之體，公宜繹味之。」時突厥亡，帝遂欲懷四夷，諸部降者，人賜袍一領、帛五匹，首領拜將軍、中郎將，列五品者贏百員。又置降胡河南。詔大亮為西北道安撫大使，使以綏大度設、拓設、泥熟特勒及七姓種落之未附者，峙糧磧口賑其饑。大亮上言：「臣聞欲綏遠者必自近。中國，天下本根，四夷猶枝葉也。殘本根，厚枝葉，而曰求安，未之有也。屬者突厥傾國入朝，陛下不即俘江淮變其俗，而加賜物帛，悉官之，引處內地，豈久安計哉？今伊吾雖臣，遠在荒鹵。臣以為諸稱籓請附者，宜羈縻受之，使居塞外，畏威懷德，永為籓臣。謂之荒服者，故臣而不內，所謂行虛惠，收實福。河西積困夷狄，州縣蕭條，加因隋亂，殘耗已甚。臣愚願停招慰，省勞役，使邊人得就農畮，此中國利也。」帝納其計。

　　八年，為劍南道巡省大使。會討吐谷渾，為河東道行軍總管，與李靖俱出北道，涉青海，觀河源，與虜遇蜀渾山，大戰，破之，俘其名王，獲雜畜數萬，進爵為公。拜右衛大將軍。晉王為皇太子，詔大亮兼右衛率，又兼工部尚書，身三職，宿衛兩宮。每番直，常假寐。帝勞曰：「公在，我得酣臥。」

　　十八年，幸洛陽，詔副房玄齡居守。玄齡稱「有王陵、周勃節，可倚大事」。俄寢疾，帝親和藥，驛賜之。臨終，表請罷遼東役；又言京師宗廟所在，願以關中為意。就稿，歎曰：「吾聞男子不死婦人手！」命屏左右，言終卒，年五十九。將斂，家無珠玉為含，惟貯米五斛、布三十端。帝哭為慟。贈兵部尚書、秦州都督，諡曰懿，陪葬昭陵。

　　大亮性忠謹，外若不能言，而內剛烈，不可干非其義。對天子爭是非，無回撓。至妻子未始見惰容，事兄嫂以禮聞。位通顯，居陋狹甚。在越州寫書數百卷，及去，留都督署。初，破公祏，以功賜奴婢百口，謂曰：「而曹皆衣冠子女，不幸破亡，吾何忍錄而為隸乎？」縱遣之。高祖聞，咨美，更賜俚婢二十。後破吐谷渾，復賜奴婢百五十口，悉以遺親戚。葬宗族無後者三十餘柩，貲襚加焉。嘗以張弼脫其死，及貴，念有以報之。時弼為將作丞，匿不見，大亮求之不能得。一日，識諸塗，持弼泣，悉推家財與之，弼拒不受。乃言於帝曰：「臣及事陛下，張弼力也，願悉臣官爵授之。」帝為遷弼中郎將、代州都督。世皆賢大亮能報，而多弼不自伐也。歿後，所育孤姓為大亮行服如所親者十餘人。

兄子 道裕
　　兄子道裕，貞觀末為將作匠。有告張亮反者，詔百官議。皆言亮當誅，獨道裕謂反形未具。帝怒不暇省，斬之。歲餘，刑部侍郎缺，宰相屢進名，不可。帝曰：「朕得之矣。是嘗議張亮者，朕時雖不從，今尚悔之。」遂命道裕。終大理卿。

族孫 迥秀
　　大亮族孫迥秀。迥秀，字茂之。及進士第，又中英才傑出科。調相州參軍事。累轉考功員外郎。武后愛其材，遷鳳閣舍人。大足初，檢校夏官侍郎，仍領選，銓汰文武，號稱職，進同鳳閣鸞台平章事。張易之兄弟貴驕，因橈意諧媚，士論頓減。俄坐贓貶廬州刺史。易之誅，貶衡州長史。中宗即位，召授將作少監。累遷鴻臚卿、脩文館學士。出朔方道行軍大總管，還拜兵部尚書。卒，年五十，贈侍中。迥秀少聰悟，多通賓客。喜飲酒，雖多不亂，當時稱其風流。母少賤，妻嘗詈媵婢，母聞不樂，迥秀即出其妻。或問之，答曰：「娶婦要欲事姑，苟違顏色，何可留？」武后嘗遣內人候其母，或迎置宮中。後所居堂產芝草，犬乳鄰貓，中宗以為孝感，旌大門閭。子齊損，開元中以謀逆誅。

戴胄
　　戴胄，字玄胤，相州安陽人。性堅正，幹局明強，善簿最。隋末，為門下錄事，納言蘇威、黃門侍郎裴矩厚禮之。為越王侗給事郎。王世充謀篡，胄說曰：「君臣大分均父子，休戚同之。公當社稷之任，與存與亡，正在今日。願尊輔王室，擬伊、周以幸天下。」世充詭曰：「善。」俄肋九錫，胄又切諫，不納。出為鄭州長史，使與王行本守武牢。秦王攻拔之，引為府士曹參軍，封武昌縣男。大理少卿缺，太宗曰：「大理，人命所系，胄清直，其人哉。」即日命胄。長孫無忌被召，不解佩刀入東上閤。尚書右僕射封德彝論監門校尉不覺，罪當死，無忌贖。胄曰：「校尉與無忌罪均，臣子于尊極不稱誤。法著：禦湯劑、飲食、舟船，雖誤皆死。陛下錄無忌功，原之可也。若罰無忌，殺校尉，不可謂刑。」帝曰：「法為天下公，朕安得阿親戚！」詔復議，德彝固執，帝將可。胄曰：「不然。校尉緣無忌以致罪，法當輕；若皆誤，不得獨死。」繇是與校尉皆免。

　　時選者盛集，有詭資廕冒牒取調者，詔許自首；不首，罪當死。俄有詐得者，獄具，胄以法當流。帝曰：「朕詔不首者死，而今當流，是示天下不以信，卿賣獄邪？」胄曰：「陛下登殺之，非臣所及。既屬臣，敢虧法乎？」帝曰：「卿自守法，而使我失信，奈何？」胄曰：「法者，布大信於人；言乃一時喜怒所發。陛下以一朝忿，將殺之，既知不可而寘於法，此忍小忿、存大信也。若阿忿違信，臣為陛下惜之。」帝大感寤，從其言。胄犯顏據正，數查，參處法意，至析秋毫，隨類指擿，言若泉湧，帝益重之。遷尚書左丞。矜其貧，特詔賜錢十萬。會僕射蕭瑀免，封德彝卒，帝謂胄曰：「尚書總國綱維，失一事，天下有受其弊者。今以令、僕委卿，宜副朕舉。」胄明敏，長於操決，無宿疑。議者美其振職，謂武德以來殆無其輩。復拜諫議大夫，與魏徵更日供奉。進民部尚書。杜如晦遺言，請以選舉委胄，由是檢校吏部尚書。然好抑文雅，獎法吏，時以寡學為訾。

　　貞觀四年，以本官參豫朝政，進爵郡公。帝將脩復洛陽宮，胄上疏諫曰：「比關中、河外置軍圍，強夫富室悉為兵，九成之役又興，司農、將作見丁無幾。大亂之後，戶口單破，一人就役，舉室捐業。籍軍者督戎仗，課役者責糧齎，竭貲經紀，猶不能濟。七月以來，霖潦未止，濱河南北，田正洿下，年之有亡未可知。壯者盡行，賦調不給，則帑藏虛矣。今宮殿足庇風雨、容羽衛，數年後成，猶不謂晚，何憚而遽自生勞擾邪？」帝覽奏，罷役。胄所敷內，緣政得失，咸有可觀。奏已，即削稿，秘外莫知。帝嘗謂左右曰：「胄於我非肺腑親，然事之機切無不聞，惟其忠概所激耳。」

　　七年，卒，帝為舉哀，贈尚書右僕射，追封道國公，諡曰忠；以第舍陋不容祭，詔有司為立廟。聘其女為道王妃。房玄齡、魏徵與胄善，每至生平故處，輒流涕。

　　胄無子，以兄子至德為後。

侄 至德
　　至德，乾封中累遷西台侍郎、同東西台三品。閱十數年，父子繼為宰相，世詫其榮。高宗嘗為飛白書賜侍臣，賜至德曰：「泛洪源，俟舟楫」，郝處俊曰：「飛九霄，假六翮」，李敬玄曰「資啟沃，罄丹誠」，崔知悌曰「竭忠節，贊皇猷」，皆見意於辭云。遷尚書右僕射。時劉仁軌為左，人有所訴，率優容之；至德乃詰究本末，理直者密為奏，終不顯私恩。由是，當時多稱仁軌者，號仁軌為「解事僕射」。嘗更日聽訟，有嫗詣省，至德已收牒，嫗乃復取，曰：「初以為解事僕射，今乃非是。」至德笑還之。人伏其長者。或以問，至德答曰：「慶賞刑罰，人主之柄，為臣豈得與人主爭也！」帝知，歎美之。儀鳳四年卒，詔百官哭其第。贈開府儀同三司、并州大都督，諡曰恭。

劉洎
　　劉洎，字思道，荊州江陵人。初為蕭銑黃門侍郎，南略地嶺表，下五十城，未還而銑敗，遂以城自歸，授南康州都督府長史。

　　貞觀七年，擢給事中，封清苑縣男，轉治書侍御史。于時，尚書省詔敕稽壅，按成復下，彌年不能決。洎言：「尚書，萬機本，貞觀初未有令、僕，職並務繁，左丞戴胄、右丞魏征，應事彈舉，無所回橈，百司震肅不敢懈。比者勳親在位，品非其任，功勢相傾，雖欲自強，先懼囂謗。故郎中嘿奪，惟事咨稟；尚書依違，不得專裁。管轄玩弛，綱紀不振。今宜精選左右丞、兩司郎中，使皆得人，非惟救曠滯之弊，固當矯拂趨競也。」未幾，拜尚書右丞。洎健于職，於是尚書復治如征時。累加銀青光祿大夫、散騎常侍，攝黃門侍郎。

　　太宗好持論，與公卿言古今事，必往復難詰、究臧否。洎諫曰：「帝王之與臣庶，聖哲之與庸愚，等級遼絕，勢不倫擬。故課愚對聖，持卑抗尊，雖思自強，不可得已。陛下降慈旨，假柔顏，虛心聽納，猶恐群臣惴縮不敢進。況以神機天辯，飾辭援古而迮其議哉！夫天以無言為尊，聖以不言為德，皆弗欲煩也。且多記損心，多語耗氣，心氣內損，形神外勞，初雖無覺，久且為弊。且今之雍平，陛下力行所至耳。欲其長久，匪由辯博，但當忘愛憎，慎取捨，若貞觀初可矣！」手詔答曰：「非慮無以臨下，非言無以述慮。雖然，驕人輕物，恐由榷論致之。若形神心氣，不為勞也。」

　　皇太子初立，洎謂宜尊賢重道，上書曰：「太子宗祧是系，善惡之習，興亡在焉。弗勤於始，將悔於末。故晁錯上書，令通政術；賈誼奏計，務知禮教。今太子孝友仁愛，挺自天姿，然春秋鼎盛，學當有漸。以陛下多才多藝，尚垂精厲志，以博異聞，而太子優遊，坐棄白日。陛下每退朝，引見群臣，訪以今古，咨以得失；而太子處內，不接正人，不聞正論，臣所未諭。古者，問安而退，以廣敬也；異宮而處，以遠嫌也。間者，太子一入侍，逾句不出，師傅寮采，具員而已，非所謂愛之也。臣愚以為授以良書，娛以佳賓，使耳所未聞，睹所未見，儲德愈光，群生之福也。」帝於是敕洎與岑文本、馬周遞日直東宮。帝嘗怒苑西監穆裕，有詔斬朝堂，皇太子驟諫。帝喜曰：「朕始得魏征，朝夕進諫。征亡，劉洎、岑文本、馬周、褚遂良繼之。兒在吾膝前，見朕悅諫熟矣，故有今日言也。誠習以性成哉！」稍遷侍中。帝忽謂群臣曰：「朕今欲聞己過，卿等為朕言之。」長孫無忌、李勣、楊師道同辭對曰：「陛下以盛德致太平，臣等愚不見其過。」洎曰：「然頃上書有不稱旨，或面窮詰，無不羞汗，恐非所以進言者路。」帝曰：「卿言善，朕能改之。」

　　及征遼東，詔兼太子左庶子、檢校民部尚書，輔皇太子監國。帝曰：「以卿輔太子，社稷安危在焉，宜識朕意。」洎曰：「願無憂！即大臣有罪，臣謹按法誅之。」帝怪其語謬，戒曰：「君不密則失臣，臣不密則失身。卿性疏而果，恐以此敗。」洎與褚遂良不相中。帝還，不豫，洎與馬周入候，出見遂良，泣曰：「上體患癰，殊可懼！」遂良即誣奏「洎曰：國家不足慮，正當輔少主行伊、霍事，大臣有異者，誅之。」帝愈，召洎問狀，洎引馬周為左。遂良執不已，帝惑之，乃賜死。方死時，索筆牘，欲自言，有司不敢與。帝后知之，有司皆得罪。顯慶中，其子弘業詣闕訴遂良譖死狀，李義府右之。高宗問近臣，給事中樂彥瑋曰：「辨之，是暴先帝過刑。」事寢。文明初，詔復官爵。

附 樂彥瑋
　　彥瑋，字德珪，長安人。麟德元年，以西台侍郎同東西台三品。數月，罷為大司憲。卒，贈齊州都督。

　　贊曰：「劉洎之才之烈，《易》所謂「王臣蹇蹇」者。然性剛疏，輔太子，欲身任安危，以言掩其眾，為媢忌所乘，卒陷罪誅。嗚呼！以太宗之明，蔽於所忿，洎之忠不能自申於上，況其下哉？古人以言為戒，可不慎歟！

崔仁師
　　崔仁師，定州安喜人。武德初擢制舉，調管州錄事參軍。陳叔達薦仁師才任史官，遷右武衛錄事參軍，與脩梁、魏史。貞觀初，改殿中侍御史。時青州有男子謀逆，有司捕支黨，累系填獄，詔仁師按覆。始至，悉去囚械，為具食，飲湯瀋，以情訊之，坐止魁惡十餘人，它悉原縱。大理少卿孫伏伽謂曰：「原雪者眾，誰肯讓死？就決而事變，奈何？」仁師曰：「治獄主仁恕，故諺稱'殺人刖足，亦皆有禮'。豈有知枉不申，為身謀哉？使吾以一介易十囚命，固吾願也！」及敕使覆訊，諸囚咸叩頭曰：「崔公仁恕，必無枉者。」舉無異辭。由是知名。遷度支郎中。嘗口陳移用費數千名，太宗怪之，詔黃門侍郎杜正倫持簿，使仁師對唱，無一謬。帝奇之。時校書郎王玄度注《尚書》、《毛詩》，抵孔、鄭舊學，請遂廢。詔諸儒大議，博士以下不能詰。河間王孝恭請與孔、鄭並行，仁師以玄度不經，條不合大義者奏之。玄度報罷。

　　遷給事中。時有司以律「反逆者緣坐兄弟沒官」為輕，詔八坐議。咸言漢、魏、晉謀反夷三族，請改從死。仁師曰：「父子天屬，足累其心，此而不恤，何愛兄弟？」房玄齡曰：「祖有廕孫義，則孫祖親重，而兄弟屬輕。今應重者流而輕者死，非用刑意。」遂不改。

　　後密請魏王為太子，失帝旨，左遷鴻臚少卿。稍進民部侍郎。及征遼東，副韋挺知海運，又別知河南漕事。仁師以漕路回遠，恐所輸不時至，以便宜發近海租賦餉軍。坐運卒亡命不以聞，除名。帝還至中山，起為中書舍人、檢校刑部侍郎。幸翠微宮，上《清暑賦》以諷。帝稱善，賜帛五十段。二十二年，遷中書侍郎，參知機務，被遇尤渥。中書令褚遂良忌之，會有伏閤訴者，仁師不時上，帝大怒，流連州。永徽初，授簡州刺史，卒。

孫 湜
　　子挹，挹子湜。湜字澄瀾。少以文詞稱。第進士，擢累左補闕，稍遷考功員外郎。時桓彥范等當國，畏武三思槊構，引湜使陰汋其奸。中宗稍疏功臣，三思日益寵，湜反以彥范等計告三思，驟遷中書舍人。彥範等被徙，又說三思速殺之以絕人望。三思問誰可使者，乃進其外兄周利貞。利貞往，彥範等皆死。擢利貞御史中丞。湜附托昭容上官氏，數與宣淫於外。景龍二年，遷兵部侍郎，而挹為禮部侍郎。武德以來，父子同為侍郎，惟挹、湜云。俄拜中書侍郎、檢校吏部侍郎、同中書門下平章事，與鄭愔同典選。納賂遺，銓品無序，為御史李尚隱劾奏，貶江州司馬。上官與安樂公主從中申護之，改襄州刺史。未幾，入為尚書左丞。韋氏稱制，復以吏部侍郎同中書門下三品。睿宗立，出為華州刺史。俄除太子詹事。

　　初，湜建言山南可引丹水通漕至商州，自商鑱山出石門，抵北藍田，可通挽道。中宗以湜充使，開大昌關，役徒數萬，死者十五。禁舊道不得行，而新道為夏潦奔豗，數摧壓不通。至是論功，加銀青光祿大夫。景雲中，太平公主引為同中書門下三品。進拜中書公。時挹以戶部尚書得謝，而性貪，數為人請托以干湜。湜多不從，由是父子相失。

　　玄宗在東宮，數至其第申款密。湜陰附主，時人危之，為寒毛。門下客獻《海鷗賦》以諷，湜稱善而不自悛。帝將誅蕭至忠等，召湜示腹心。弟澄諫曰：「上有所問，慎無隱。」湜不從。及見，對問失旨。至忠等誅，湜徙嶺外。時雍州長史李晉亦坐誅，歎曰：「此本湜謀，今我死而湜生，何也？」又宮人元稱嘗與湜謀進於帝。追及荊州賜死，年四十三。

　　初，在襄州，與譙王數相問遺。王敗，湜當死，賴劉幽求、張說護免。及為宰相，陷幽求嶺表，密諷廣州都督周利貞殺之，不克。又與太平公主逐張說。其猜毒詭險殆天性，雖蠆虺不若也。

　　與弟液、澄、從兄涖並以文翰居要官。每宴私，自比東晉王、謝。嘗曰：「吾一門入仕，歷官未嘗不為第一。丈夫當先據要路以制人，豈能默默受制於人哉！」故進趣不已，至於敗。湜執政時，年三十八，嘗暮出端門，緩轡諷詩。張說見之，歎曰：「文與位固可致，其年不可及也。」

孫 液
　　液字潤甫，尤工五言詩，湜歎，因字呼曰：「海子，我家龜龍也！」官至殿中侍御史。坐湜當流，亡命郢州，作《幽征賦》以見意，詞甚典麗。遇赦還，卒。子論，有吏幹，乾元中為州刺史，以治行稱。大曆末，遷同州刺史，為黜陟使庾何所按，議者不直何，故復用為衢州刺史。德宗以舊族耆年，擢大理卿，卒。

孫 澄
　　澄本名滌，玄宗改焉。帝在籓，與同里居。出潞州，賓友餞者止國門，而澄獨從至華。及即位，寵昵甚。湜既誅，帝仍念之，用為秘書監。開元二年，欲贈其父挹吏部尚書，宰相持不可，遂用四品禮葬，贈和州刺史。澄侍左右，與諸王不讓席坐，性滑稽善辯，帝恐漏禁中語，以「慎密」字親署笏端。累遷金紫光祿大夫，封安喜縣子。卒，贈兗州刺史。


Chinese text: This work was published before January 1, 1923, and is in the
public domain worldwide because the author died at least 100 years ago.
