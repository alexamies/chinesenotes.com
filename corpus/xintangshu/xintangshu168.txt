韋執誼 王叔文附:王伾 韓曄 陳諫 凌準 韓泰 陸質 劉禹錫 柳宗元 程异

目录
1	韋執誼
2	王叔文
2.1	附 王伾
2.2	附 韓曄
2.3	附 陳諫
2.4	附 凌準
2.5	附 韓泰
3	陸質
4	劉禹錫
5	柳宗元
6	程异
韋執誼
　　韋執誼，京兆舊族也。幼有才。及進士第，對策異等，授右拾遺。年逾冠，入翰林為學士，便敏側媚，得幸于德宗。使豫詩歌屬和，被詔稱旨。與裴延齡、韋渠牟等寵相埒，出入備顧問。帝誕日，皇太子獻畫浮屠象，帝使執誼贊之，太子賜以帛，詔執誼到東宮謝。太子卒見無所藉言者，乃曰：「君知王叔文乎？美才也。」執誼繇是與叔文善。以母喪解。終喪，為吏部郎中，數召至禁中。補闕張正一以上書召見，所善王仲舒、韋成季、劉伯芻、裴愬、常仲孺、呂洞往賀之，或謂執誼曰：「彼將論君與叔文鉤党事。」執誼即白成季等朋比，有所窺望。帝詔金吾伺，得相過食飲狀，悉逐出之。

　　順宗立，以疾不親政，叔文用事，乃擢執誼為尚書左丞、同中書門下平章事。叔文與王稻居中竊命，欲執誼據以奉行，因用迷奪朝權。執誼既為所引，然外迫公議，欲示天下非黨與者，乃時時異論相可否，而密謝叔文曰：「不敢負約，欲共濟國家事爾。」叔文數為所梗，遂詬怒，反成仇怨。及憲宗受內禪，流叔文、伾，分北支黨，貶執誼為崖州司戶參軍。帝以宰相杜黃裳之婿，故最後貶。

　　執誼已失形勢，知禍且及，雖尚在位，而臨事奄奄無氣，聞人足聲輒悸動，至於敗。始未顯時，不喜人言嶺南州縣。既為郎，嘗詣職方觀圖，至嶺南輒瞑目，命左右徹去。及為相，所坐堂有圖，不就省。既易旬，試觀之，崖州圖也，以為不祥，惡之。果貶死。

王叔文
　　王叔文，越州山陰人。以棋待詔。頗讀書，班班言治道。德宗詔直東宮，太子引以侍讀，因論政及宮市之弊。太子曰：「寡人見上，將極言之。」坐皆趣贊，叔文獨嘿然。既罷，太子曰：「向君無言，何哉？」叔文曰：「太子之事上，非視膳問安無與也。且陛下在位久，有如小人間之，謂殿下收厭群情，則安解乎？」太子謝曰：「非先生不聞此言！」繇是重之，宮中事鹹與參訂。

　　叔文淺中浮表，遂肆言不疑，曰：「某可為相，某可為將，它日幸用之。」陰結天下有名士，而士之欲速進者，率諧附之，若韋執誼、陸質、呂溫、李景儉、韓曄、韓泰、陳諫、柳宗元、劉禹錫為死友，而淩准、程又因其黨進，出入詭秘，外莫得其端。強籓劇帥，或陰相賂遺以自結。

　　順宗立，不能聽政，深居施幄坐，以牛昭容、宦人李忠言侍側，群臣奏事，從幄中可其奏。王伾密語諸黃門：「陛下素厚叔文。」即繇蘇州司功參軍拜起居郎、翰林學士。大抵叔文因伾，伾因忠言，忠言因昭容，更相依仗。伾主傳受，叔文主裁可，乃授之中書，執誼作詔文施行焉。時景儉居親喪，溫使吐蕃，惟質、泰、諫、准、畢、宗元、禹錫等倡譽之，以為伊、周、管、葛復出，憪然謂天下無人。叔文每言：「錢谷者，國大本，操其柄，可因以市士。」乃白用杜佑領度支、鹽鐵使，己副之，實專其政。不淹時，遷戶部侍郎。

　　宦人俱文珍忌其權，罷叔文學士。詔出，駭悵曰：「吾當數至此議事。不然，無繇入禁中。」伾復力請，乃聽三五日一至翰林，然不得舊職矣。在省不事所職，日引其黨謀取神策兵，制天下之命。乃以宿將范希朝為西北諸鎮行營兵馬使，泰為司馬副之。於是諸將移書中尉，告且去，宦人始悟奪其權，大怒曰：「吾屬必死其手！」乃諭諸鎮，慎毋以兵屬人。希朝、泰到奉天，諸將不至，乃還。

　　叔文母死，匿不發，置酒翰林，忠言、文珍等皆在，裒金以餉，因揚言曰：「天子適射兔苑中，跨鞍若飛，敢異議者斬。」又自陳：「親疾病，以身任國大事，朝夕不得侍，今當請急，宜聽。然向之悉心戮力，難易亡所避，報天子異知爾。今一去此，則百謗至，孰為吾助者？」又言：「羊士諤毀短我，我將杖殺之，而執誼懦不果。劉辟來為韋皋求三川，吾生平不識辟，便欲前執吾手，非凶人邪？掃木場將斬之，而執誼持不可。每念失此二賊，令人悵恨。」又陳領度支所以興利去害者為己勞。文珍隨語詰折，叔文不得對。左右竊語曰：「母死已腐，方留此，將何為邪？」明日，乃發喪。執誼益不用其語，乃謀起復，斬執誼與不附己者，聞者恟懼。

　　廣陵王為太子，群臣皆喜，獨叔文有憂色，誦杜甫諸葛祠詩以自況，歔欷泣下。太子已監國，貶渝州司戶參軍。明年，誅死。

附 王伾
　　王伾者，杭州人。始以書待詔翰林，入太子宮侍書。順宗立，遷左散騎常侍、待詔。伾本闒茸，貌�陋，楚語，無它大志，帝褻寵之，不如叔文任氣好言事，為帝所禮。至出處，又不及伾之無間也，叔文入止翰林，而伾至柿林院，見牛昭容等。當其党盛，門皆若沸羹，而伾尤通天下賕謝，日月不闋。為巨櫝，裁竅以受珍，使不可出，則寢其上。

　　叔文既居喪，伾日請中人及杜佑起叔文為宰相，且總北軍，不許；又請以威遠軍使同中書門下平章事，復不可。乃一日三表，皆不報。憂悸，行且臥。至夕，大呼曰：「吾疾作。」輿歸第。貶開州司馬，死其所。支黨皆逐，惟質以前死免。

附 韓曄
　　曄者，滉族子，有俊才。以司封郎中貶饒州司馬。終永州刺史。

附 陳諫
　　諫警敏，嘗覽染署歲簿，悉能言其尺寸。所治，一閱籍，終身不忘。自河中少尹貶台州司馬，終循州刺史。

附 凌準
　　准，字宗一，有史學。自翰林學士貶連州司馬，死於貶。

附 韓泰
　　泰，字安平，有籌畫，伾、叔文所倚重，能決大事。以戶部郎中、神策行營節度司馬貶虔州司馬。終湖州刺史。

陸質
　　陸質，字伯沖。七代祖澄，仕梁為名儒。世居吳。明《春秋》，師事趙匡，匡師啖助，質盡傳二家學。陳少遊鎮淮南，表在幕府，薦之朝，授左拾遺。累遷左司郎中，曆信、台二州刺史。

　　質素善韋執誼，方執誼附叔文竊威柄，用其力召為給事中。憲宗為太子，詔侍讀。質本名淳，避太子名，故改。時執誼懼太子怒己專，故以質侍東宮，陰伺意解釋左右之。質伺間有所言，太子輒怒曰：「陛下命先生為寡人講學，何可及它？」質惶懼出。

　　執誼未敗時，質病甚，太子已即位，為臨問加禮。卒，門人以質能文聖人書，通於後世，私共諡曰文通先生。所著書甚多，行於世。

劉禹錫
　　劉禹錫，字夢得，自言系出中山。世為儒。擢進士第，登博學宏辭科，工文章。淮南杜佑表管書記，入為監察御史。素善韋執誼。時王叔文得幸太子，禹錫以名重一時，與之交，叔文每稱有宰相器。太子即位，朝廷大議秘策多出叔文，引禹錫及柳宗元與議禁中，所言必從。擢屯田員外郎，判度支、鹽鐵案，頗馮藉其勢，多中傷士。若武元衡不為柳宗元所喜，自御史中丞下除太子右庶子；御史竇群劾禹錫挾邪亂政，群即日罷；韓皋素貴，不肯親叔文等，斥為湖南觀察使。凡所進退，視愛怒重輕，人不敢指其名，號「二王、劉、柳」。

　　憲宗立，叔文等敗，禹錫貶連州刺史，未至，斥朗州司馬。州接夜郎諸夷，風俗陋甚，家喜巫鬼，每祠，歌《竹枝》，鼓吹裴回，其聲傖佇。禹錫謂屈原居沅、湘間作《九歌》，使楚人以迎送神，乃倚其聲，作《竹枝辭》十餘篇。於是武陵夷俚悉歌之。

　　始，坐叔文貶者八人，憲宗欲終斥不復，乃詔雖後更赦令不得原。然宰相哀其才且困，將澡濯用之，會程异復起領運務，乃詔禹錫等悉補遠州刺史。而元衡方執政，諫官頗言不可用，遂罷。

　　禹錫久落魄，鬱鬱不自聊，其吐辭多諷托幽遠，作《問大鈞》、《謫九年》等賦數篇。又敘：「張九齡為宰相，建言放臣不宜與善地，悉徙五溪不毛處。然九齡自內職出始安，有瘴癘之歎；罷政事守荊州，有拘囚之思。身出遐陬，一失意不能堪，矧華人士族必致醜地，然後快意哉！議者以為開元良臣，而卒無嗣，豈忮心失恕，陰責最大，雖它美莫贖邪！」欲感諷權近，而憾不釋。久之，召還。宰相欲任南省郎，而禹錫作《玄都觀看花君子》詩，語譏忿，當路者不喜，出為播州刺史。詔下，御史中丞裴度為言：「播極遠，猿狖所宅，禹錫母八十餘，不能往，當與其子死訣，恐傷陛下孝治，請稍內遷。」帝曰：「為人子者宜慎事，不貽親憂。若禹錫望它人，尤不可赦。」度不敢對，帝改容曰：「朕所言，責人子事，終不欲傷其親。」乃易連州，又徙夔州刺史。

　　禹錫嘗歎天下學校廢，乃奏記宰相曰：

　　言者謂天下少士，而不知養材之道，鬱堙不揚，非天不生材也。是不耕而歎廩庾之無餘，可乎？貞觀時，學舍千二百區，生徒三千餘，外夷遣子弟入附者五國。今室廬圮廢，生徒衰少，非學官不振，病無貲以給也。

　　凡學官，春秋釋奠于先師，斯止辟雍、<半頁>宮，非及天下。今州縣鹹以春秋上丁有事孔子廟，其禮不應古，甚非孔子意。漢初群臣起屠販，故孝惠、高後間置原廟于郡國，逮元帝時，韋玄成遂議罷之。夫子孫尚不敢違禮饗其祖，況後學師先聖道而欲違之。《傳》曰：「祭不欲數。」又曰：「祭神如神在。」與其煩於薦饗，孰若行其教？今教頹靡，而以非禮之祀媚之，儒者所宜疾。竊觀歷代無有是事。

　　武德初，詔國學立周公、孔子廟，四時祭。貞觀中，詔修孔子廟兗州。後許敬宗等奏天下州縣置三獻官，其他如立社。玄宗與儒臣議，罷釋奠牲牢，薦酒脯。時王孫林甫為宰相，不涉學，使御史中丞王敬從以明衣牲牢著為令，遂無有非之者。今夔四縣歲釋奠費十六萬，舉天下州縣歲凡費四千萬，適資三獻官飾衣裳，飴妻子，于學無補也。

　　請下禮官博士議，罷天下州縣牲牢衣幣，春秋祭如開元時，籍其資半畀所隸州，使增學校，舉半歸太學，猶不下萬計，可以營學室，具器用，豐饌食，增掌故，以備使令，儒官各加稍食，州縣進士皆立程督，則貞觀之風，粲然可復。

　　當時不用其言。

　　由和州刺史入為主客郎中，復作《游玄都》詩，且言：「始謫十年，還京師，道士植桃，其盛若霞。又十四年過之，無復一存，唯兔葵、燕麥動搖春風耳。」以詆權近，聞者益薄其行。俄分司東都。宰相裴度兼集賢殿大學士，雅知禹錫，薦為禮部郎中、集賢直學士。度罷，出為蘇州刺史。以政最，賜金紫服。徙汝、同二州。遷太子賓客，復分司。

　　禹錫恃才而廢，褊心不能無怨望，年益晏，偃蹇寡所合，乃以文章自適。素善詩，晚節尤精，與白居易酬復頗多。居易以詩自名者，嘗推為「詩豪」，又言：「其詩在處，應有神物護持。」

　　會昌時，加檢校禮部尚書。卒，年七十二，贈戶部尚書。始疾病，自為《子劉子傳》，稱：「漢景帝子勝，封中山，子孫為中山人。七代祖亮，元魏冀州刺史，遷洛陽，為北部都昌人，墳墓在洛北山，後其地狹不可依，乃葬滎陽檀山原。德宗棄天下，太子立，時王叔文以善弈得通籍，因間言事，積久，眾未知。至起蘇州掾，超拜起居舍人、翰林學士，陰薦丞相杜佑為度支、鹽鐵使。翌日，自為副，貴震一時。叔文，北海人，自言猛之後，有遠祖風，東平呂溫、隴西李景儉、河東柳宗元以為信然。三子者皆予厚善，日夕過，言其能。叔文實工言治道，能以口辯移人，既得用，所施為人不以為當。太上久疾，宰臣及用事者不得對，宮掖事秘，建桓立順，功歸貴臣，由是及貶。」其自辯解大略如此。

柳宗元
　　柳宗元，字子厚，其先蓋河東人。從曾祖奭為中書令，得罪武后，死高宗時。父鎮，天寶末遇亂，奉母隱王屋山，常間行求養，後徙于吳。肅宗平賊，鎮上書言事，擢左衛率府兵曹參軍。佐郭子儀朔方府，三遷殿中侍御史。以事觸竇參，貶夔州司馬。還，終侍御史。

　　宗元少精敏絕倫，為文章卓偉精緻，一時輩行推仰。第進士、博學宏辭科，授校書郎，調藍田尉。貞元十九年，為監察御史裏行。善王叔文、韋執誼，二人者奇其才。及得政，引內禁近，與計事，擢禮部員外郎，欲大進用。

　　俄而叔文敗，貶邵州刺史，不半道，貶永州司馬。既竄斥，地又荒癘，因自放山澤間，其堙厄感鬱，一寓諸文，仿《離騷》數十篇，讀者咸悲惻。雅善蕭亻免，詒書言情曰：

　　僕向者進當臲卼不安之勢，平居閉門，口舌無數，又久興遊者，岌岌而操其間。其求進而退者，皆聚為仇怨，造作粉飾，蔓延益肆。非的然昭晰、自斷於內，孰能了僕於冥冥間哉？僕當時年三十三，自御史裏行得禮部員外郎，超取顯美，欲免世之求進者怪怒媢疾，可得乎？與罪人交十年，官以是進，辱在附會。聖朝寬大，貶黜甚薄，不塞眾人之怒，謗語轉侈，囂囂嗷嗷，漸成怪人。飾智求仕者，更詈僕以悅仇人之心，日為新奇，務相悅可，自以速援引之路。僕輩坐益困辱，萬罪橫生，不知其端，悲夫！人生少六七十者，今三十七矣，長來覺日月益促，歲歲更甚，大都不過數十寒暑，無此身矣。是非榮辱，又何足道！云云不已，祗益為罪。

　　居蠻夷中久，慣習炎毒，昏眊重膇，意以為常。忽遇北風晨起，薄寒中體，則肌革慘懍，毛髮蕭條，瞿然注視，怵惕以為異候，意緒殆非中國人也。楚、越間聲音特異，鴂舌啅噪，今聽之恬然不怪，已與為類矣。家生小童，皆自然嘵嘵，晝夜滿耳；聞北人言，則啼呼走匿，雖病夫亦怛然駭之。出門見適州閭市井者，其十八九杖而後興。自料居此，尚復幾何，豈可更不知止，言說長短，重為一世非笑哉？讀《易·困卦》至「有言不信，尚口乃窮」，往復益喜，曰：「嗟乎！餘雖家置一喙以自稱道，詬益甚耳。」用是更樂喑默，與木石為徒，不復致意。

　　今天子興教化，定邪正，海內皆欣欣怡愉，而僕與四五子者，淪陷如此，豈非命歟？命乃天也，非云云者所制，又何恨？然居治平之世，終身為頑人之類，猶有少恥，未能盡忘。儻因賊平慶賞之際，得以見白，使受天澤餘潤，雖朽枿敗腐不能生植，猶足蒸出芝菌，以為瑞物。一釋廢錮，移數縣之地，則世必曰罪稍解矣。然後收召魂魄，買土一廛為耕氓，朝夕歌謠，使成文章，庶木鐸者採取，獻之法宮，增聖唐大雅之什，雖不得位，亦不虛為太平人矣。

　　又詒京兆尹許孟容曰：

　　宗元早歲與負罪者親善，始奇其能，謂可以共立仁義，裨教化。過不自料，勤勤勉勵，唯以忠正信義為志，興堯、舜、孔子道，利安元元為務，不知愚陋不可以強，其素意如此也。末路厄塞臲卼，事既壅隔，很忤貴近，狂疏繆戾，蹈不測之辜。今黨與幸獲寬貸，各得善地，無公事，坐食奉祿，德至渥也。尚何敢更俟除棄廢痼，希望外之澤哉？年少氣銳，不識幾微，不知當否，但欲一心直遂，果陷刑法，皆自所求取，又何怪也？

　　宗元于眾党人中，罪狀最甚，神理降罰，又不能即死，猶對人語言，飲食自活，迷不知恥，日復一日。然亦有大故。自以得姓來二千五百年，代為塚嗣，今抱非常之罪，居夷獠之鄉，卑濕昏霧，恐一日填委溝壑，曠墜先緒，以是怛然痛恨，心骨沸熱。煢煢孤立，未有子息，荒陬中少士人女子，無與為婚，世亦不肯與罪人親昵，以是嗣續之重，不絕如縷。每春秋時饗，孑立捧奠，顧眄無後繼者，懍懍然欷歔惴惕，恐此事便已，摧心傷骨，若受鋒刃。此誠丈人所共閔惜也。先墓在城南，無異子弟為主，獨托村鄰。自譴逐來，消息存亡不一至，鄉閭主守固以益怠。晝夜哀憤，懼便毀傷松柏，芻牧不禁，以成大戾。近世禮重拜掃，今闕者四年矣。每遇寒食，則北向長號，以首頓地。想田野道路，士女遍滿，皁隸庸丐，皆得上父母丘墓；馬醫、夏畦之鬼，無不受子孫追養者。然此已息望，又何以雲哉？城西有數頃田，樹果數百株，多先人手自封植，今已荒穢，恐便斬伐，無復愛惜。家有賜書三千卷，尚在善和裏舊宅，宅今三易主，書存亡不可知。皆付受所重，常系心腑，然無可為者。立身一敗，萬事瓦裂，身殘家破，為世大僇。是以當食不知辛鹹節適，洗沐盥漱，動逾歲時，一搔皮膚，塵垢滿爪，誠憂恐悲傷，無所告訴，以至此也。

　　自古賢人才士，秉志遵分，被謗議不能自明者，以百數。故有無兄盜嫂，娶孤女撾婦翁者。然賴當世豪傑分明辨列，卒光史冊。管仲遇盜，升為功臣；匡章被不孝名，孟子禮之。今已無古人之實為而有詬，欲望世人之明己，不可得也。直不疑買金以償同舍；劉寬下車，歸牛鄉人。此誠知疑似之不可辯，非口舌所能勝也。鄭詹束縛于晉，終以無死；鐘儀南音，卒獲返國；叔向囚虜，自期必免；范痤騎危，以生易死；蒯通據鼎耳，為齊上客；張蒼、韓信伏斧鑕，終取將相；鄒陽獄中，以書自治；賈生斥逐，復召宣室；兒寬擯厄，後至御史大夫；董仲舒、劉向下獄當誅，為漢儒宗。此皆瑰偉博辯奇壯之士，能自解脫。今以恇怯淟涊，下才末伎，又嬰痼病，雖欲慷慨攘臂，自同昔人，愈疏闊矣。

　　賢者不得志於今，必取貴于後，古之著書者皆是也。宗元近欲務此，然力薄志劣，無異能解，欲秉筆覙縷，神志荒耗，前後遺忘，終不能成章。往時讀書，自以不至牴滯，今皆頑然無復省錄。讀古人一傳，數紙後，則再三伸卷，復觀姓氏，旋又廢失。假令萬一除刑部囚籍，復為士列，亦不堪當世用矣！

　　伏惟興哀於無用之地，垂德於不報之所，以通家宗祀為念，有可動心者操之勿失。雖不敢望歸掃塋域，退托先人之廬，以盡余齒，姑遂少北，益輕瘴癘，就婚娶，求胄嗣，有可付託，即冥然長辭，如得甘寢，無復恨矣！

　　然眾畏其才高，懲刈復進，故無用力者。

　　宗元久汩振，其為文，思益深。嘗著書一篇，號《貞符》，曰：

　　臣所貶州流人吳武陵為臣言：「董仲舒對三代受命之符，誠然？非邪？」臣曰：「非也。何獨仲舒爾，司馬相如、劉向、揚雄、班彪、彪子固皆沿襲嗤嗤，推古瑞物以配受命，其言類淫巫瞽史，誑亂後代，不足以知聖人立極之本，顯至德，揚大功，甚失厥趣。臣為尚書郎時，嘗著《貞符》，言唐家正德受命于生人之意、累積厚久宜享無極之義，本末閎闊。會貶逐中輟，不克備究。」武陵即叩頭邀臣：「此大事，不宜以辱故休缺，使聖王之典不立，無以抑詭類、拔正道、表核萬代。」臣不勝奮激，即具為書。念終泯沒蠻夷，不聞于時，獨不為也。苟一明大道，施于人世，死無所憾，用是自決。臣宗元稽首拜手以聞曰：

　　孰稱古初，朴蒙空侗而無爭，厥流以訛，越乃奮奪，鬥怒振動，專肆為淫威？曰：是不知道。惟人之初，總總而生，林林而群。雪霜風雨雷雹暴其外，於是乃知架巢空穴，挽草木，取皮革；饑渴牝牡之欲驅其內，於是乃噬禽獸，咀果穀。合偶而居，交焉而爭，睽焉而鬥，力大者搏，齒利者齧，爪剛者決，群眾者軋，兵良者殺，披披藉藉，草野塗血。在後強有力者出而治之，往往為曹于險陰，用號令起，而君臣什伍之法立。德紹者嗣，道怠者奪。於是有聖人焉，曰黃帝，游其兵車，交貫乎其內，一統類，齊制量，然猶大公之道不克建。於是有聖人焉，曰堯，置州牧四嶽，持而綱之，立有德有功有能者，參而維之，運臂率指，屈伸把握，莫不統率；年老，舉聖人而禪焉，大公乃克建。由是觀之，厥初罔匪極亂，而後稍可為也。而非德不樹，故仲尼敘《書》，於堯曰「克明俊德」，於舜曰「濬哲文明」，于禹曰「文命祗承於帝」，于湯曰「克寬克仁，章信兆民」，于武王曰「有道曾孫」。稽揆典誓，貞哉惟茲德，實受命之符，以奠永祀。後之祅淫囂昏好怪之徒，乃始陳大電、大虹、玄鳥、巨跡、白狼、白魚、流火之烏以為符，斯皆詭譎闊誕，其可羞也，莫知本於厥貞。

　　漢用大度，克懷於有氓，登能庸賢，濯痍煦寒，以瘳以熙，茲其為符也。而其妄臣，乃下取虺蛇，上引天光，推類號休，用誇誣於無知氓，增以騶虞、神鼎，脅驅縱踴，俾東之泰山、石閭，作大號謂之「封禪」，皆《尚書》所無有。莽、述承效，卒奮驁逆。其後有賢帝曰光武，克綏天下，復承舊物，猶崇《赤伏》，以玷厥德。魏、晉而下，尨亂鉤裂，厥符不貞，邦用不靖，亦罔克久，駁乎無以議為也。

　　積大亂至於隋氏，環四海以為鼎，跨九垠以為爐，爨以毒燎，煽以虐焰，其人沸湧灼爛，號呼騰蹈，莫有救止。於是大聖乃起，丕降霖雨，濬滌蕩沃，蒸為清氛，疏為泠風，人乃漻然休然，相晞以生，相持以成，相彌以寧。琢斮屠剔膏流節離之禍不作，而人乃克完平舒愉，屍其肌膚，以達於夷途。焚坼抵掎奔走轉死之害不起，而人乃克鳩類集族，歌舞悅懌，用抵於元德。徒奮袒呼，犒迎義旅，歡動六合，至於麾下。大盜豪據，阻命遏德，義威殄戮，鹹墜厥緒。無劉於虐，人乃並受休嘉，去隋氏，克歸於唐，躑躅謳歌，灝灝和寧。帝庸威栗，惟人之為。敬奠厥賦，積藏於下，是謂豐國。鄉為義廩，斂發謹飭，歲丁大侵，人以有年。簡于厥刑，不殘而懲，是謂嚴威。小屬而支，大生而孥，愷悌祗敬，用底於治。凡其所欲，不謁而獲；凡其所惡，不祈而息。四夷稽服，不作兵革，不竭貨力。丕揚於後嗣，用垂於帝式，十聖濟厥治，孝仁平寬，惟祖之則。澤久而逾深，仁增而益高，人之戴唐，永永無窮。

　　是故受命不于天，於其人；休符不于祥，於其仁。惟人之仁，匪祥於天。匪祥於天，茲惟貞符哉！未有喪仁而久者也，未有恃祥而壽者也。商之王以桑穀昌，以雉鴝大，宋之君以法星壽，鄭以龍衰，魯以麟弱，白雉亡漢，黃犀死莽，惡在其為符也？不勝唐德之代，光紹明濬，深鴻尨大，保人斯無疆，宜薦於郊廟，文之雅詩，祗告於德之休。帝曰諶哉！乃黜休祥之奏，究貞符之奧，思德之所未大，求仁之所未備，以極於邦治，以敬於人事。其詩曰：

　　于穆敬德，黎人皇之。惟貞厥符，浩浩將之。仁函于膚，刃莫畢屠。澤於爨，灊炎以澣。勃厥凶德，乃驅乃夷。懿其休風，是煦是吹。父子熙熙，相寧以嬉。賦徹而藏，厚我糗粻。刑輕以清，我完靡傷。貽我子孫，百代是康。十聖嗣於治，仁後之子。子思孝父，易患於己。拱之戴之，神其爾宜。載揚於雅，承天之嘏。天之誠神，宜鑒於仁。神之曷依？宜仁之歸。濮钅公于北，祝栗于南，幅員西東，祗一乃心。祝唐之紀，後天罔墜；祝皇之壽，與地鹹久。曷徒祝之，心誠篤之。神協人同，道以告之。俾彌億萬年，不震不危。我代之延，永永毘之。仁增以崇，曷不爾思？有號於天，僉曰嗚呼，咨爾皇靈，無替厥符！

　　宗元不得召，內閔悼，悔念往吝，作賦自儆曰：

　　懲咎愆以本始兮，孰非餘心之所求？處卑污以閔世兮，固前志之為尤。始余學而觀古兮，怪今昔之異謀。惟聰明為可考兮，追駿步而遐遊。絜誠之既信直兮，仁友藹而萃之。日施陳以系縻兮，邀堯舜禹之為。上睢盱而混茫兮，下駁詭而懷私。旁羅列以交貫兮，求大中之所宜。

　　曰道有象兮，而無其形。推變乘時兮，與志相迎。不及則殆兮，過則失貞。謹守而中兮，與時偕行。萬類芸芸兮，率由以寧。剛柔弛張兮，出入綸經。登能抑枉兮，白黑濁清。蹈乎大方兮，物莫能嬰。

　　奉訏謨以植內兮，欣餘志之有獲。再明信乎策書兮，謂耿然而不惑。愚者果于自用兮，惟懼夫誠之不一。不顧慮以周圖兮，專茲道以為服。讒妒構而不戒兮，猶斷斷於所執。哀吾黨之不淑兮，遭任遇之卒迫。勢危疑而多詐兮，逢天地之否隔。欲圖退而保己兮，悼乖期乎曩昔。欲操術以致忠兮，眾呀然而互嚇。進與退吾無歸兮，甘脂潤兮鼎鑊。幸皇鑒之明宥兮，累郡印而南適。惟罪大而寵厚兮，宜夫重仍乎禍謫。既明懼乎天討兮，又幽忄栗乎鬼責。惶惶乎夜寤而晝駭兮，類鹿濩秬之不息。

　　淩洞庭之洋洋兮，溯湘流之沄沄。飄風擊以揚波兮，舟摧抑而回邅。日霾曀以昧幽兮，黝雲湧而上屯。暮屑窣以淫雨兮，聽嗷嗷之哀猿。眾鳥萃而啾號兮，沸洲渚以連山。漂遙逐其詎止兮，逝莫屬餘之形魂。攢巒奔以紆委兮，束洶湧之崩湍。畔尺進而尋退兮，蕩洄汩乎淪漣。際窮冬而止居兮，羈累棼以縈纏。

　　哀吾生之孔艱兮，循《凱風》之悲詩。罪通天而降酷兮，不亟死而生為！逾再歲之寒暑兮，猶貿貿而自持。將沈淵而隕命兮，詎蔽罪以塞禍？惟滅身而無後兮，顧前志猶未可。進路呀以劃絕兮，退伏匿又不果。為孤囚以終世兮，長拘攣而轗軻。

　　曩餘志之脩蹇兮，今何為此戾也？豈貪食而盜名兮，不混同於世也。將顯身以直遂兮，眾之所宜蔽也。不擇言以危肆兮，固群禍之際也。

　　禦長轅之無橈兮，行九折之峨峨。卻驚棹以橫江兮，溯淩天之騰波。幸餘死之已緩兮，完形軀之既多。苟餘齒之有懲兮，蹈前烈而不頗。死蠻夷固吾所兮，雖顯寵其焉加？配大中以為偶兮，諒天命之謂何！

　　元和十年，徙柳州刺史。時劉禹錫得播州，宗元曰：「播非人所居，而禹錫親在堂，吾不忍其窮，無辭以白其大人，如不往，便為母子永決。」即具奏欲以柳州授禹錫而自往播。會大臣亦為禹錫請，因改連州。

　　柳人以男女質錢，過期不贖，子本均，則沒為奴婢。宗元設方計，悉贖歸之。尤貧者，令書庸，視直足相當，還其質。已沒者，出己錢助贖。南方為進士者，走數千里從宗元遊，經指授者，為文辭皆有法。世號「柳柳州」。十四年卒，年四十七。

　　宗元少時嗜進，謂功業可就。既坐廢，遂不振。然其才實高，名蓋一時。韓愈評其文曰：「雄深雅健，似司馬子長，崔、蔡不足多也。」既沒，柳人懷之，托言降於州之堂，人有慢者輒死。廟于羅池，愈因碑以實之雲。

程异
　　程异，字師舉，京兆長安人。居鄉以孝稱。第明經，再補鄭尉。精吏治，為叔文所引，由監察御史為鹽鐵揚子院留後。叔文敗，貶郴州司馬。

　　李巽領鹽鐵，薦异心計可任，請拔擢用之，乃授侍御史，復為揚子留後。稍遷淮南等道兩稅使。异起退廢，能厲己竭節，悉矯革征利舊弊。入遷累衛尉卿、鹽鐵轉運副使。方討蔡，异使江表調財用，因行諭諸帥府，以羨贏貢。故异所至，不剝下，不加斂，經用以饒。遂兼御史大夫為鹽鐵使。元和十三年，以工部侍郎同中書門下平章事，猶領鹽鐵。异以錢谷奮而至宰相，自以非人望，久不敢當印秉筆。明年，西北軍政不治，議置巡邊使，憲宗問孰可者，乃自請行。會卒，贈尚書左僕射，諡曰恭。身歿官第，無留貲，世重其廉雲。

　　贊曰：叔文沾沾小人，竊天下柄，與陽虎取大弓《春秋》書為盜無以異。宗元等橈節從之，徼幸一時，貪帝病昏，抑太子之明，規權遂私。故賢者疾，不肖者媢，一僨而不復，宜哉！彼若不傅匪人，自勵材猷，不失為明卿才大夫，惜哉！


Chinese text: This work was published before January 1, 1923, and is in the
public domain worldwide because the author died at least 100 years ago.
