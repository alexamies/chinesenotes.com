劉仁軌 裴行儉子:光庭 稹 玄孫:均 婁師德

目录
1	劉仁軌
2	裴行儉
2.1	子 光庭
2.2	子 稹
2.3	玄孫 均
3	婁師德
劉仁軌
　　劉仁軌，字正則，汴州尉氏人。少貧賤，好學。值亂，不能安業，每動止，畫地書空，寓所習，卒以通博聞。武德初，河南道安撫大使任瑰上疏有所論奏，仁軌見其稿，為竄定數言。瑰驚異，赤牒補息州參軍。轉陳倉尉。部人折沖都尉魯寧者，豪縱犯法，縣莫敢屈。仁軌約不再犯，而甯暴橫自如，仁軌搒殺之。州以聞，太宗曰：「尉而殺吾折沖，可乎？」召詰讓。仁軌對曰：「寧辱臣，臣故殺之。」帝以為剛正，更擢咸陽丞。

　　貞觀十四年，校獵同州。時秋斂未訖，仁軌諫曰：「今茲澍澤沾足，百穀熾茂，收才十二。常日贅調，已有所妨。又供獵事，繕橋治道，役雖簡省，猶不損數萬。少延一旬，使場圃畢勞，陛下六飛徐驅，公私交泰。」璽書褒納。拜新安令。累遷給事中。為李義府所惡，出為青州刺史。顯慶五年，伐遼，義府欲斥以罪，使督漕，而船果覆沒。坐免官，白衣隨軍。

　　初，蘇定方既平百濟，留郎將劉仁願守其城，左衛中郎將王文度為熊津都督，撫納殘黨。文度死，百濟故將福信及浮屠道琛迎故王子扶余豐立之，引兵圍仁願。詔仁軌檢校帶方州刺史，統文度之眾，併發新羅兵為援，仁軌將兵嚴整，轉鬥陷陣，所向無前。信等釋仁願圍，退保任存城。既而福信殺道琛，並其眾，招還叛亡，勢張甚。仁軌與仁願合，則解甲休士。時定方伐高麗，圍平壤不克。高宗詔仁軌拔軍就新羅與金法敏議去留計。將士鹹欲還，仁軌曰：「《春秋》之義，大夫出強，有可以安社稷、便國家者，得專之。今天子欲滅高麗，先誅百濟，留兵鎮守，制其心腹。雖孽豎跳樑，士力未完，宜厲兵粟馬，乘無備，擊不意，百不百全。戰勝之日，開張形勢，騰檄濟師，聲援接，虜亡矣。今平壤不勝，熊津又拔，則百濟之燼復炎，高麗之滅無期。吾等雖入新羅，正似坐客，有不如志，悔可得邪？扶余豐猜貳，表合內攜，熱不支久。宜堅守伺變以圖之，不可輕動。」眾從其議，乃請益兵。

　　時賊守真峴城，仁軌夜督新羅兵薄城扳堞，比明，入之，遂通新羅饟道。而豐果襲殺福信，遣使至高麗、倭丐援。會詔遣右威衛將軍孫仁師率軍浮海而至，士氣振。於是，諸將議所向，或曰：「加林城水陸之沖，盍先擊之？」仁軌曰：「兵法避實擊虛。加林險而固，攻則傷士，守則曠日。周留城，賊巢穴，群凶聚焉。若克之，諸城自下。」於是仁師、仁願及法敏帥陸軍以進，仁軌與杜爽、扶余隆繇熊津白江會之。遇倭人白江口，四戰皆克，焚四百艘，海水為丹。扶余豐脫身走，獲其寶劍。偽王子扶余忠勝、忠志等率其眾與倭人降，獨酋帥遲受信據任存城未下。始，定方破百濟，酋領沙吒相如、黑齒常之嘯亡散，據險以應福信，至是皆降。仁軌以赤心示之，畀取任存自效，即給鎧仗糧Я。仁師曰：「夷狄野心難信，若受甲濟粟，資寇便也。」仁軌曰：「吾觀相如、常之忠而謀，因機立功，尚何疑？」二人訖拔其城。遲受信委妻子奔高麗，百濟餘黨悉平。仁師等振旅還，詔留仁軌統兵鎮守。

　　百濟再被亂，僵屍如莽，仁軌始命瘞埋弔祭焉。葺復戶版，署官吏，開道路，營聚落，復防堰，賑貧貸乏，勸課耕種，為立官社，民皆安其所。遂營屯田，以經略高麗。仁願至京師，帝勞曰：「若本武將，軍中奏請，皆有文理，何道而然？」對曰：「仁軌之辭，非臣所能。」帝歎賞之，超進仁軌六階，真拜帶方州刺史，賜第一區，厚賚妻子，璽書褒勉。

　　先是，貞觀、永徽中，士戰歿者皆詔使弔祭，或以贈官推授子弟。顯慶後，討伐恩賞殆絕；及破百濟、平壤，有功者皆不甄敘。州縣購募，不願行，身壯家富者，以財參逐，率得避免。所募皆佇劣寒憊，無鬥志。仁軌具論其弊，請加慰賚，以鼓士心。又表用扶餘隆，使綏定餘眾。帝乃以隆為熊津都督。

　　時劉仁願為卑列道總管，詔率兵度海，使代舊屯，與仁軌俱還。仁軌曰：「上巡狩方嶽，又經略高麗。方農時，而吏與兵悉被代，新至者未習，萬一蠻夷生變，誰與捍之？不如留舊兵畢獲，等級遣還。仁軌當留，未可去。」仁願不可，曰：「吾但知准詔耳。」仁軌曰：「不然。苟利國家，知無不為，臣之節也。」因陳便宜，願留屯。詔可。由是以仁願為不忠。

　　始，仁軌任帶方州，謂人曰：「天將富貴此翁邪！」乃請所頒曆及宗廟諱，或問其故，答曰：「當削平遼海，頒示本朝正朔。」卒皆如言。及封泰山，仁軌乃率新羅、百濟、儋羅、倭四國酋長赴會。天子大悅，擢為大司憲。遷右相，兼檢校太子左中護。累功封樂城縣男。

　　總章元年，為熊津道安撫大使，兼浿江道總管，副李勣討高麗，平之。以疾辭位，進金紫光祿大夫，聽致仕。俄召為隴州刺史，拜太子左庶子、同中書門下三品，監脩國史。咸亨五年，為雞林道大總管，東伐新羅。仁軌率兵絕瓠蘆河，攻大鎮七重城，破之。進爵為公，子及兄子授上柱國者三人，州党榮之，號所居為「樂城鄉三柱裏」。俄拜尚書左僕射兼太子賓客，仍知政事。

　　吐蕃入寇，命為洮河道行軍鎮守大使。永隆二年，加太子少傅。數乞骸骨，聽解左僕射。帝幸東都，太子監國，詔仁軌與裴炎、薛元超留輔。及太子赴東都，又詔太孫重照留守，仁軌副之。武后臨朝，復拜左僕射。太孫廢，仁軌專知留守事。上疏辭疾，因陳呂後、祿、產禍敗事以規後，後遣武承嗣齎璽書慰勉。改文昌左相、同鳳閣鸞台三品。卒年八十五。詔百官赴哭，冊贈開府儀同三司、并州大都督，陪葬乾陵。賜其家實封三百戶。

　　仁軌雖貴顯，不自矜踞，接舊故如布衣時。嘗為御史袁異式所劾，慢辱之，肋使引決。及拜大司憲，異式尚在台，不自安，因醉以情自解。仁軌持觴曰：「所不與公者，有如此觴。」後既執政，薦為司元大夫。然宦由州縣至宰輔，善致聲譽，得吏下歡心。及鎮洮河，奏請機急，多為中書令李敬玄抑卻，仁軌乃表敬玄為帥以代己，果覆其眾。裴炎下獄，仁軌方留守京師，郎將姜嗣宗以使來，因語炎事，且曰：「炎異于常久矣。」仁軌曰：「使人知邪？」曰：「知。」及還，表嗣宗知炎反狀不告。武后怒，拉殺之。

　　子浚，官太子舍人。垂拱中，為酷吏所殺。中宗即位，以仁軌有東宮舊，再贈司空。浚子晃，開元中，為給事中，表請立碑，追諡曰文獻。

裴行儉
　　裴行儉，字守約，絳州聞喜人。父仁基，隋光祿大夫，自王世充所謀歸國，被害。贈原州都督，諡曰忠。行儉幼引廕補弘文生。貞觀中，舉明經，調左屯衛倉曹參軍。時蘇定方為大將軍，謂曰：「吾用兵，世無可教者，今子也賢。」乃盡畀以術。遷長安令。高宗將立武昭儀，行儉以為國家憂從此始，與長孫無忌、褚遂良秘議，大理袁公瑜擿語昭儀母，左除西州都督府長史。麟德二年，擢累安西都護，西域諸國多慕義歸附。召為司文少卿。遷吏部侍郎，與李敬玄、馬載同典選，有能名，時號「裴馬」。行儉始設長名榜、銓注等法，又定州縣升降、資擬高下為故事。

　　上元三年，吐蕃叛，出為洮州道左二軍總管，改秦州右軍，並受周王節度。儀鳳二年，十姓可汗阿史那都支及李遮匐誘蕃落以動安西，與吐蕃連和，朝廷欲討之。行儉議曰：「吐蕃叛皛方熾，敬玄失律，審禮喪元，安可更為西方生事？今波斯王死，其子泥涅師質京師，有如遣使立之，即路出二蕃，若權以制事，可不勞而功也。」帝因詔行儉冊送波斯王，且為安撫大食使。徑莫賀延磧，風礫晝冥，導者迷，將士饑乏。行儉止營致祭，令曰：「水泉非遠。」眾少安。俄而雲徹風恬，行數百步，水草豐美，後來者莫識其處。眾皆驚，以方漢貳師將軍。至西州，諸蕃郊迎，行儉召豪亻桀千餘人自隨。揚言「大熱，未可以進，宜駐軍須秋」。都支覘知之，不設備。行儉徐召四鎮酋長，偽約畋，謂曰：「吾念此樂未始忘，孰能從吾獵者？」於是子弟願從者萬人，乃陰勒部伍。數日，倍道而進，去都支帳十餘里，先遣其所親問安否，外若閒暇，非討襲者。又使入趣召都支。都支本與遮匐計，及秋拒使者，已而聞軍至，倉卒不知所出，率子弟五百余人詣營謁，遂擒之。是日，傳契箭，召諸部酋長悉來請命，並執送碎葉城。簡精騎，約齎，襲遮匐。道獲遮匐使者，釋之，俾前往諭其主，並言都支已擒狀，遮匐乃降，悉俘至京師。將吏為刻石碎葉城以紀功。帝親勞宴，曰：「行儉提孤軍，深入萬里，兵不血刃而叛黨擒夷，可謂文武兼備矣，其兼授二職。」即拜禮部尚書兼檢校右衛大將軍。

　　詔露元年，突厥阿史德溫傅反，單于管二十四州叛應之，眾數十萬。都護蕭嗣業討賊不克，死敗系踵。詔行儉為定襄道行軍大總管討之。率太僕少卿李思文、營州都督周道務部兵十八萬，合西軍程務挺、東軍李文暕等，總三十余萬，旗幟亙千里，行儉鹹節制之。

　　先是，嗣業饋糧，數為虜鈔，軍餒死。行儉曰：「以謀制敵可也。」因詐為糧車三百乘，車伏壯士五輩，齎齏陌刀、勁弩，以羸兵挽進，又伏精兵踵其後。虜果掠車，羸兵走險。賊驅就水草，解鞍牧馬。方取糧車中，而壯士突出，伏兵至，殺獲幾盡。自是糧車無敢近者。

　　大軍次單于北，暮，已立營，塹壕既周，行儉更命徙營高岡。吏白：「士安堵，不可攏。」不聽，促徙之。比夜，風雨暴至，前占營所，水深丈餘，眾莫不駭歎，問何以知之，行儉曰：「自今第如我節制，毋問我所以知也。」

　　賊拒黑山，數戰皆敗，行儉縱兵，前後殺虜不勝計。偽可汗泥熟匐為其下所殺，持首來降；又擒大首領奉職而還，餘黨走狼山。行儉既還，阿史那伏念偽稱可汗，復與溫傅合。明年，行儉還總諸軍，屯代州之陘口，縱反間，說伏念，令與溫傅相貳。伏念懼，密送款，且請縛傅自效。行儉秘不布，密以聞。後數日，煙塵漲天而南，斥候惶駭，行儉曰：「此伏念執溫傅來降，非他也。且受降如受敵。」乃敕嚴備，遣單使往勞。既而果然。於是，突厥餘黨悉平。帝悅，遣戶部尚書崔知悌勞軍。

　　初，行儉許伏念以不死，侍中裴炎害其功，建言：「伏念為程務挺、張虔勖肋逐，又磧北回紇逼之，計窮而降。」卒斬伏念及溫傅於都市。行儉之功不錄。封聞喜縣公。行儉歎曰：「渾、浚之事，古今恥之。但恐殺降則後無復來矣！」遂稱疾不出。永淳元年，十姓突厥車薄叛，復為金牙道大總管，未行卒，年六十四，贈幽州都督，諡曰獻。詔皇太子遣官護視家事，子孫能自立乃停。中宗即位，再贈揚州大都督。

　　行儉工草隸，名家。帝嘗以絹素詔寫《文選》，覽之，秘愛其法，賚物良厚。行儉每曰：「褚遂良非精筆佳墨，未嘗輒書，不擇筆墨而妍捷者，余與虞世南耳。」所譔《選譜》、《草字雜體》數萬言。又為營陣、部伍、料勝負、別器能等四十六訣，武后詔武承嗣就第取去，不復傳。

　　行儉通陰陽、曆術，每戰，豫道勝日。善知人，在吏部時，見蘇味道、王抃，謂曰：「二君後皆掌銓衡。」李敬玄盛稱王勃、楊炯、盧照鄰、駱賓王之才，引示行儉，行儉曰：「士之致遠，先器識，後文藝。如勃等，雖有才，而浮躁衒露，豈享爵祿者哉？炯頗沉嘿，可至令長，餘皆不得其死。」所引偏裨，若程務挺、張虔勖、崔智睟、王方翼、党金毘、劉敬同、郭待封、李多祚、黑齒常之，類為世名將，傔奏至刺史將軍者數十人。

　　嘗賜馬及珍鞍，令史私馳馬，馬蹶鞍壞，懼而逃。行儉招還之，不加罪。初，平都支、遮匐，獲瑰寶不貲，蕃酋將士願觀焉，行儉因宴，遍出示坐者。有瑪瑙盤廣二尺，文彩粲然，軍吏趨跌盤，碎，惶怖，叩頭流血。行儉笑曰：「爾非故也，何至是？」色不少吝。帝賜都支資產皿金三千餘物，橐駝馬牛稱是，行儉分給親故洎麾下，數日輒盡。

子 光庭
　　子光庭。光庭字連城，早孤。母厙狄氏，有婦德，武后召入宮，為禦正，甚見親寵，光庭由是累遷太常丞。以武三思婿，坐貶郢州司馬。開元中，擢兵部郎中、鴻臚少卿。性靜默，寡交遊，雖驟曆台省，人未之許，既而以職業稱，議者更推之。

　　玄宗有事岱宗，中書令張說以天子東巡，京師空虛，恐夷狄乘間竊發，議欲加兵守邊，召光庭與謀，對曰：「封禪者，所以告成功也。夫成功者，德無不被，人無不安，萬國無不懷。今將告成而懼夷狄，非昭德也；大興力役，用備不虞，非安人也；方謀會同，而阻戎心，非懷遠也。此三者，名實乖矣。且諸蕃，突厥為大，贄幣往來，願修和好有年矣，若遣一使，召其大臣使赴行在，必欣然應命。突厥受詔，則諸蕃君長必相率而來，我偃旗息鼓，不復事矣。」說曰：「善，吾所不及。」因奏用其策，突厥果遣使來朝。

　　東封還，遷兵部侍郎。久之，拜中書侍郎、同中書門下平章事，兼御史大夫。遷黃門侍郎，拜侍中，兼吏部尚書、弘文館學士。撰《搖山往則》、《維城前軌》二篇獻之。手制褒美，詔皇太子、諸王於光順門見光庭，謝所以規諷意。光庭又引壽安丞李融、拾遺張琪、著作佐郎司馬利賓直弘文館，撰《續春秋經傳》，自戰國訖隋，表請天子修經，光庭等作傳。書久不就。時有建言唐應為金德者，中書令蕭嵩請百官普議。光庭以唐符命表著天下久矣，不可改，亟奏罷之。二十年，封正平縣男。初，知星者言，上象變，不利大臣，請禳之。光庭曰：「使禍可禳而去，則福可祝而來也！」論者以為知命。卒，年五十八，贈太師。

　　初，吏部求人不以資考為限，所獎拔惟其才，往往得俊乂任之，士亦自奮。其後士人猥眾，專務趨競，銓品枉橈。光庭懲之，因行儉長名榜，乃為循資格，無賢不肖，一據資考配擬；又促選限盡正月。任門下省主事閻麟之專主過官，凡麟之裁定，光庭輒然可，時語曰：「麟之口，光庭手。」素與蕭嵩輕重不平，及卒，嵩奏一切罷之，光庭所引，盡斥外官。博士孫琬以其用循資格，非獎勸之誼，諡曰克平，時以為希嵩意。帝聞，特賜諡曰忠憲，詔中書令張九齡文其碑。

子 稹
　　子稹，以廕仕，累遷起居郎。開元末，壽王瑁以母寵，欲立為太子，稹陳申生、戾園禍以諫，玄宗改容謝之，詔授給事中。稹曰：「陛下絕招諫之路，為日滋久，今臣一言而荷殊寵，則言者將眾，何以錫之？」帝善其讓，止不拜。俄授祠部員外郎，卒。子倩，字容卿，曆信刺史我。勸民墾田二萬畝，以治行賜金紫服，代第五琦為度支郎中。卒，諡曰節。子均。

玄孫 均
　　均字君齊，以明經為諸暨尉。數從使府辟，硜硜以才顯。張建封鎮濠、壽，表團練判官。時李希烈以淮、蔡叛，建封扞賊，均參贊之。以勞加上柱國，襲正平縣男。遷累膳部郎中，擢荊南節度行軍司馬，就拜荊南節度使。劉辟叛，先騷黔、巫，脅荊、楚，以固首尾，均發精甲三千，逆擊之，賊望風奔卻。加檢校吏部尚書。

　　初，均與崔太素俱事中人竇文場，太素嘗晨省文場，入臥內，自謂待己至厚，徐觀後榻有頻伸者，乃均也。德宗以均任方鎮，欲遂相之，諫官李約上疏斥均為文場養子，不可汙台輔，乃止。

　　元和三年，入為尚書右僕射，判度支。旨唱、授桉、送印，皆尚書郎為之，文武四品五品、郎官、御史拜廷下，御史中丞、左右丞升階答拜，時以為禮太重。俄檢校左僕射、同中書門下平章事，為山南東道節度使，累封郇國公。以財交權幸，任將相凡十餘年，荒縱無法度。卒，年六十二，贈司空。

婁師德
　　婁師德，字宗仁，鄭州原武人。第進士，調江都尉。揚州長史盧承業異之，曰：「子，台輔器也，當以子孫相諉，詎論僚吏哉？」

　　上元初，為監察御史。會吐蕃盜邊，劉審禮戰沒，師德奉使收敗亡於洮河，因使吐蕃。其首領論贊婆等自赤嶺操牛酒迎勞，師德喻國威信，開陳利害，虜為畏悅。後募猛士討吐蕃，乃自奮，戴紅抹額來應詔，高宗假朝散大夫，使從軍。有功，遷殿中侍御史，兼河源軍司馬，並知營田事。與虜戰白水潤，八遇八克。

　　天授初，為左金吾將軍，檢校豐州都督。衣皮袴，率士屯田，積谷數百萬，兵以饒給，無轉餉和糴之費。武后降書勞之。長壽元年，召授夏官侍郎，判尚書事，進同鳳閣鸞台平章事。後嘗謂師德：「師在邊，必待營田，公不可以劬勞憚也。」乃復以為河源、積石、懷遠軍及河、蘭、鄯、廓州檢校營田大使。入遷秋官尚書、原武縣男，改左肅政御史大夫，並知政事。證聖中，與王孝傑拒吐蕃於洮州，戰素羅汗山，敗績，貶原州員外司馬。萬歲通天二年，入為鳳閣侍郎、同鳳閣鸞台平章事。後與武懿宗、狄仁傑分道撫定河北，進納言，更封譙縣子、隴右諸軍大使，復領營田。

　　聖曆三年，突厥入寇，詔檢校并州長史、天兵軍大總管。九月，卒於會州，年七十。贈幽州都督，諡曰貞，葬給往還儀仗。

　　師德長八尺，方口博脣。深沉有度量，人有忤己，輒遜以自免，不見容色。嘗與李昭德偕行，師德素豐碩，不能遽步，昭德遲之，恚曰：「為田舍子所留。」師德笑曰：「吾不田舍，復在何人？」其弟守代州，辭之官，教之耐事。弟曰：「人有唾面，潔之乃已。」師德曰：「未也。潔之，是違其怒，正使自幹耳。」在夏官注選，選者就按閱簿。師德曰：「容我擇之可乎？」選者不去，乃灑筆曰：「墨汙爾！」

　　狄仁傑未輔政，師德薦之，及同列，數擠令外使。武后覺，問仁傑曰：「師德賢乎？」對曰：「為將謹守，賢則不知也。」又問：「知人乎？」對曰：「臣嘗同僚，未聞其知人也。」後曰：「朕用卿，師德薦也，誠知人矣。」出其奏，仁傑慚，已而歎曰：「婁公盛德，我為所容乃不知，吾不逮遠矣！」總邊要、為將相者三十年，恭勤樸忠，心無適莫，方酷吏殘鷙，人多不免，獨能以功名始終，與郝處俊相亞，世之言長者，稱婁、郝。

　　贊曰：「仁軌等以兵開定四夷，其勇無前，至奉上則瞿瞿若不及，行儉臨下以恕，師德寬厚，其能以功名始終者，蓋近乎勇於敢則殺，勇於不敢則活者邪！


Chinese text: This work was published before January 1, 1923, and is in the
public domain worldwide because the author died at least 100 years ago.
