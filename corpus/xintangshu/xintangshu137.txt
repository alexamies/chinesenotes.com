郭子儀子:曜 子:晞 晞孫:承嘏 子:曖 曖子:釗 鏦 銛 曖孫:曙 母弟幼:明 幼明子:昕

目录
1	郭子儀
1.1	子 曜
1.2	子 晞
1.3	晞孫 承嘏
1.4	子 曖
1.5	曖子 釗
1.6	曖子 鏦
1.7	曖子 銛
1.8	曖孫 曙
郭子儀
　　郭子儀，字子儀，華州鄭人。長七尺二寸。以武舉異等補左衛長史，累遷單于副都護、振遠軍使。天寶八載，木剌山始築橫塞軍及安北都護府，詔即軍為使。俄苦地偏不可耕，徙築永清，號天德軍，又以使兼九原太守。

　　十四載，安祿山反，詔子儀為衛尉卿、靈武郡太守，充朔方節度使，率本軍東討。子儀收靜邊軍，斬賊將周萬頃，擊高秀岩河曲，敗之，遂收雲中、馬邑，開東陘。加御史大夫。賊陷常山，河北郡縣皆沒。會李光弼攻賊常山，拔之，子儀引軍下井陘，與光弼合，破賊史思明眾數萬，平幰城。南攻趙郡，禽賊四千，縱之，斬偽守郭獻璆，還常山。思明以眾數萬尾軍，及行唐，子儀選騎五百更出挑之。三日，賊引去，乘之，又破於沙河，遂趨常陽以守。祿山益出精兵佐思明。子儀曰：「彼恃加兵，必易我；易我，心不固，戰則克矣。」與戰未決，戮一步將以徇，士殊死鬥，遂破之，斬首二千級，俘五百人，獲馬如之。於是晝揚兵，夜搗壘，賊不得息，氣益老。乃與光弼、僕固懷恩、渾釋之、陳回光等擊賊嘉山，斬首四萬級，獲人馬萬計。思明跳奔博陵。於是河北諸郡往往斬賊守，迎王師。方北圖范陽，會哥舒翰敗，天子入蜀，太子即位靈武，詔班師。子儀與光弼率步騎五萬赴行在。時朝廷草昧，眾單寡，軍容缺然，及是國威大振。拜子儀兵部尚書、同中書門下平章事，仍總節度。肅宗大閱六軍，鼓而南，至彭原。宰相房琯自請討賊，次陳濤，師敗，眾略盡，故帝唯倚朔方軍為根本。賊將阿史那從禮以同羅、僕骨騎五千，誘河曲九府、六胡州部落數萬迫行在。子儀以回紇首領葛邏支擊之，執獲數萬，牛羊不可勝計，河曲平。

　　至德二載，攻賊崔乾祐於潼關，乾祐敗，退保蒲津。會永樂尉趙復、河東司戶參軍韓旻、司士徐景及宗室子鋒在城中，謀為內應，子儀攻蒲，復等斬陴者，披闔內軍。乾祐走安邑，安邑偽納之，兵半入，縣門發，乾祐得脫身走。賊安守忠壁永豐倉，子儀遣子旰與戰，多殺至萬級，旰死於陣。進收倉。於是關、陝始通。詔還鳳翔，進司空，充關內、河東副元帥。率師趨長安，次潏水上。賊守忠等軍清渠左。大戰，王師不利，委仗奔。子儀收潰卒保武功，待罪於朝，乃授尚書左僕射。俄從元帥廣平王率蕃、漢兵十五萬收長安。李嗣業為前軍，元帥為中軍，子儀副之，王思禮為後軍，陣香積寺之北，距灃水，臨大川，彌亙一舍。賊李歸仁領勁騎薄戰，官軍囂，嗣業以長刀突出，斬賊數十騎，乃定。回紇以奇兵繚賊背，夾攻之，斬首六萬級，生禽二萬，賊帥張通儒夜亡陝郡。翌日，王入京師，老幼夾道呼曰：「不圖今日復見官軍！」王休士三日，遂東。安慶緒聞王師至，遣嚴莊悉眾十萬屯陝，助通儒，旌幟鉦鼓徑百餘里。師至新店，賊已陣，出輕騎，子儀遣二隊逐之，又至，倍以往，皆不及賊營輒反。最後，賊以二百騎掩軍，未戰走，子儀悉軍追，橫貫其營。賊張兩翼包之，官軍卻。嗣業率回紇從後擊，塵且坌，飛矢射賊，賊驚曰：「回紇至矣！」遂大敗，僵屍相屬於道。嚴莊等走洛陽，挾慶緒度河保相州，遂收東都。於是河東、河西、河南州縣悉平。以功加司徒，封代國公，食邑千戶。入朝，帝遣具軍容迎灞上，勞之曰：「國家再造，卿力也。」子儀頓首陳謝。有詔還東都，經略北討。

　　乾元元年，破賊河上，執安守忠以獻，遂朝京師。詔百官迎于長樂驛，帝禦望春樓待之。進中書令。帝即詔大舉九節度師討慶緒，以子儀、光弼皆元功，難相臨攝，第用魚朝恩為觀軍容宣慰使，而不立帥。

　　子儀自杏園濟河，圍衛州。慶緒分其眾為三軍。將戰，子儀選善射三千士伏壁內，誡曰：「須吾卻，賊必乘壘，若等噪而射。」既戰，偽遁，賊薄營，伏發，注射如雨。賊震駭，王師整而奮，斬首四萬級，獲鎧胄數十萬，執安慶和，收衛州。又戰愁思岡，破之。連營進圍相州，引漳水灌城，漫二時，不能破。城中糧盡，人相食。慶緒求救于史思明，思明自魏來，李光弼、王思禮、許叔冀、魯炅前軍遇之，戰鄴南，夷負相當，炅中流矢。子儀督後軍，未及戰。會大風拔木，遂晦，跬步不能相物色，於是王師南潰，賊亦走，輜械滿野。諸節度引還。子儀以朔方軍保河陽，斷航橋。時王師眾而無統，進退相顧望，責功不專，是以及於敗。有詔留守東都，俄改東畿、山南東道、河南諸道行營元帥。魚朝恩素疾其功，因是媒譖之，故帝召子儀還，更以趙王為天下兵馬元帥，李光弼副之，代子儀領朔方兵。子儀雖失軍，無少望，乃心朝廷。思明再陷河、洛，西戎逼擾京輔，天子旰食，乃授邠寧、鄜坊兩節度使，仍留京師。議者謂子儀有社稷功，而孽寇首鼠，乃置散地，非所宜。帝亦悟。

　　上元初，詔為諸道兵馬都統，以管崇嗣副之，率英武、威遠兵及河西、河東鎮兵，繇邠甯、朔方、大同、橫野軍以趨范陽。詔下，為朝恩沮解。明年，光弼敗邙山，失河陽。又明年，河中亂，殺李國貞，太原戕鄧景山。朝廷憂二軍與賊合，而少年新將望輕不可用，遂以子儀為朔方、河中、北庭、潞儀澤沁等州節度行營，兼興平、定國副元帥，進封汾陽郡王，屯絳州。時帝已不豫，群臣莫有見者，子儀請曰：「老牙受命，將死於外，不見陛下，目不瞑。」帝引至臥內，謂曰：「河東事一以委卿。」子儀嗚咽流涕。賜禦馬、銀器、雜彩，別賜絹布九萬。子儀至屯，誅首惡王元振等數十人，太原辛雲京亦治害景山者，諸鎮皆惕息。

　　代宗立，程元振自謂于帝有功，忌宿將難制，離構百計。因罷子儀副元帥，加實戶七百，為肅宗山陵使。子儀懼讒且成，盡裒代宗所賜詔敕千餘篇上之，因自明。詔曰：「朕不德，詒大臣憂，朕甚自愧，自今公毋有疑。」初，帝與子儀平兩京，同天下憂患，至是悔悟，眷禮彌重。

　　時史朝義尚盜洛，帝欲使副雍王，率師東討，為朝恩、元振交訾之，乃止。會梁崇義據襄州叛，僕固懷恩屯汾州，陰召回紇、吐蕃寇河西，殘涇州，犯奉天、武功，遽拜子儀為關內副元帥，鎮咸陽。初，子儀自相州罷歸京師，部曲離散，逮承詔，麾下才數十騎，驅民馬補行隊。至咸陽，虜已過渭水，並南山而東，天子跳幸陝。子儀聞，流涕，董行營還京師。遇射生將王獻忠以彀騎叛，劫諸王欲奔虜，子儀讓之，取諸王送行在。乃率騎南收兵，得武關防卒及亡士數千，軍浸完。會六軍將張知節迎子儀洛南，大閱兵，屯商州，威震關中。乃遣知節率烏崇福、羽林將長孫全緒為前鋒，營韓公堆，擊鼓歡山，張旗幟，夜叢萬炬，以疑賊。初，光祿卿殷仲卿募兵藍田，以勁騎先官軍為遊弈，直度滻，民紿虜曰：「郭令公來。」虜懼。會故將軍王甫結俠少，夜鼓硃雀街，呼曰：「王師至！」吐蕃夜潰。於是遣大將李忠義屯苑中，渭北節度使王仲升守朝堂，子儀以中軍繼之。射生將王撫自署京兆尹，亂京城，子儀斬以徇。破賊書聞，帝以子儀為京城留守。

　　自變生倉卒，賴子儀復安，故天下皆咎程元振，群臣數論奏。元振懼，乃說帝都洛陽，帝可其計。子儀奏曰：

　　雍州古稱天府，右隴、蜀，左崤、函，襟馮終南、太華之險，背負清渭、濁河之固，地方數千里，帶甲十餘萬，兵強士勇，真用武之國，秦、漢所以成帝業也。後或處而泰、去而亡者不一姓，故高祖先入關定天下，太宗以來居洛陽者亦鮮。先帝興朔方，誅慶緒，陛下席西土，戮朝義，雖天道助順，亦地勢則然。比吐蕃馮陵而不能抗者，臣能言其略。夫六軍皆市井人，竄虛名，逃實賦，一日驅以就戰，有百奔無一前；又宦豎掩迷，庶政荒奪，遂令陛下彷徨暴露，越在陝服。斯委任失人，豈秦地非良哉！今道路流言，不識信否，鹹謂且都洛陽。洛陽自大盜以來，焚埃略盡，百曹榛荒，寰服不滿千戶，井邑如墟，豺狼群嗥；東薄鄭、汴，南界徐，北綿懷、衛及相，千里蕭條，亭舍不煙，何以奉萬乘牲餼、供百官次舍哉？且地狹厄，裁數百里，險不足防，適為鬥場。陛下意者不以京畿新罹剽蹂，國用不足乎？昔衛為狄滅，文公廬于曹，衣大布之衣，冠大帛之冠，卒復舊邦，況赫赫天子，躬儉節用，甯為一諸侯下哉？臣願陛下斥素餐，去冗食，抑閹寺，任直臣，薄征弛役，恤隱撫鰥，委宰相以簡賢任能，付臣以訓兵禦侮，則中興之功，日月可冀。惟時邁亟還，見宗廟，謁園陵，再造王家，以幸天下。

　　帝得奏，泣謂左右曰：「子儀固社稷臣也，朕西決矣。」乘輿還，子儀頓首請罪，帝勞曰：「用卿晚，故至此。」乃賜鐵券，圖形淩煙閣。

　　僕固懷恩縱兵掠並、汾屬縣，帝患之，以子儀兼河東副元帥、河中節度使，鎮河中。懷恩子瑒屯榆次，為帳下張惟嶽所殺，傳首京師，持其眾歸子儀。懷恩懼，委其母走靈州。廣德二年，進太尉，兼領北道邠甯、涇原、河西通和吐蕃及朔方招撫觀察使。辭太尉不拜。懷恩誘吐蕃、回紇、党項數十萬入寇，朝廷大恐，詔子儀屯奉天。帝問計所出，對曰：「無能為也。懷恩本臣偏將，雖剽果，然素失士心。今能為亂者，訹思歸之人，劫與俱來，且皆臣故部曲，素以恩信結之，彼忍以刃相向乎？」帝曰：「善。」虜寇邠州，先驅至奉天，諸將請擊之。子儀曰：「客深入，利速戰。彼下素德我，吾緩之，當自攜貳。」因下令：「敢言戰者斬！」堅壁待之，賊果遁。

　　子儀至自涇陽，恩賚崇縟，進拜尚書令，懇辭，不聽。詔趣詣省視事，百官往慶，敕射生五百騎執戟寵衛。子儀確讓，且言：「太宗嘗踐此官，故累聖曠不置員，皇太子為雍王，定關東，乃得授，渠可猥私老臣，隳大典？且用兵以來，僭賞者多，至身兼數官，冒進亡恥。今凶醜略平，乃作法審官之時，宜從老臣始。」帝不獲已，許之，具所以讓付史官。因賜美人六人，從者自副，車服帷帟鹹具。

　　永泰元年，詔都統河南道節度行營，復鎮河中。懷恩盡說吐蕃、回紇、常項、羌、渾、奴剌等三十萬，掠涇、邠，躪鳳翔，入醴泉、奉天，京師大震。於是帝命李忠臣屯渭橋，李光進屯雲陽，馬璘、郝廷玉屯便橋，駱奉先、李日越屯厔盩，李抱玉屯鳳翔，周智光屯同州，杜冕屯坊州，天子自將屯苑中。急召子儀屯涇陽，軍才萬人。比到，虜騎圍已合，乃使李國臣、高升、魏楚玉、陳回光、硃元琮各當一面，身自率鎧騎二千出入陣中。回紇怪問，：「是謂誰？」報曰：「郭令公。」驚曰：「令公存乎？懷恩言天可汗棄天下，令公即世，中國無主，故我從以來。公今存，天可汗存乎？」報曰：「天子萬壽。」回紇悟曰：「彼欺我乎！」子儀使諭虜曰：「昔回紇涉萬里，戡大憝，助復二京，我與若等休戚同之。今乃棄舊好，助叛臣，一何愚！彼背主棄親，于回紇何有？」回紇曰：「本謂公雲亡，不然，何以至此。今誠存，我得見乎？」子儀將出，左右諫：「戎狄野心不可信。」子儀曰：「虜眾數十倍，今力不敵，吾將示以至誠。」左右請以騎五百從，又不聽。即傳呼曰：「令公來！」虜皆持滿待。子儀以數十騎出，免胄見其大酋曰：「諸君同艱難久矣，何忽亡忠誼而至是邪？」回紇舍兵下馬拜曰：「果吾父也。」子儀即召與飲，遺錦彩結歡，誓好如初。因曰：「吐蕃本吾舅甥國，無負而來，棄親也。馬牛被數百里，公等若倒戈乘之，若俯取一芥，是謂天賜，不可失。且逐戎得利，與我繼好，不兩善乎？」會懷恩暴死，群虜無所統一，遂許諾。吐蕃疑之，夜引去。子儀遣將白元光合回紇眾追躡，大軍繼之，破吐蕃十萬於靈台西原，斬級五萬，俘萬人，盡得所掠士女牛羊馬橐駝不勝計。遂自涇陽來朝，加實封二百戶，還河中。

　　大曆元年，華州節度使周智光謀叛，帝間道以蠟書賜子儀，令悉軍討之。同、華將吏聞軍起，殺智光，傳首闕下。二年，吐蕃寇涇州，詔移屯涇陽。邀戰於靈州，敗之，斬首二萬級。明年，還河中。吐蕃復寇靈武，詔率師五萬屯奉天，白元光破虜于靈武。議者以吐蕃數為盜，馬璘孤軍在邠不能支，乃以子儀兼邠甯慶節度使，屯邠州，徙璘為涇原節度使。回紇赤心請市馬萬匹，有司以財乏，止市千匹。子儀曰：「回紇有大功，宜答其意，中原須馬，臣請內一歲奉，佐馬直。」詔不聽，人許其忠。

　　九年，入朝，對延英，帝與語吐蕃方強，慷慨至流涕。退，上書曰：

　　朔方，國北門，西禦犬戎，北虞獫狁，五城相去三千里。開元、天寶中，戰士十萬，馬三萬匹，僅支一隅。自先帝受命靈武，戰士從陛下征討無甯歲。頃以懷恩亂，痍傷雕耗，亡三分之二，比天寶中止十之一。今吐蕃兼吞河、隴，雜羌、渾之眾，歲深入畿郊，勢逾十倍，與之角勝，豈易得邪？屬者虜來，稱四節度，將別萬人，人兼數馬。臣所統士不當賊四之一，馬不當賊百之二，外畏內懼，將何以安？臣惟陛下制勝，力非不足，但簡練不至，進退未一，時淹師老，地廣勢分。願于諸道料精卒滿五萬者，列屯北邊，則制勝可必。竊惟河南、河北、江淮大鎮數萬，小者數千，殫屈稟給，未始搜擇。臣請追赴關中，勒步隊，示金鼓，則攻必破，守必全，長久之策也。

　　又自陳衰老，乞骸骨。詔曰：「朕終始倚賴，未可以去位。」不許。

　　德宗嗣位，詔還朝，攝塚宰，充山陵使，賜號「尚父」，進位太尉、中書令，增實封通前二千戶，給糧千五百人，芻馬二百匹，盡罷所領使及帥。建中二年，疾病，帝遣舒王到第傳詔省問，子儀不能興，叩頭謝恩。薨，年八十五。帝悼痛，廢朝五日。詔群臣往吊，隨喪所須，皆取於官。贈太師。陪葬建陵。及葬，帝禦安福門，哭過其喪，百官陪位流涕。賜諡曰忠武，配饗代宗廟廷。著令，一品墳崇丈八尺，詔特增丈，以表元功。

　　子儀事上誠，禦下恕，賞罰必信。遭幸臣程元振、魚朝恩短毀，方時多虞，握兵處外，然詔至，即日就道，無纖介顧望，故讒間不行。破吐蕃靈州，而朝恩使人發其父墓，盜未得。子儀自涇陽來朝，中外懼有變，及入見，帝唁之，即號泣曰：「臣久主兵，不能禁士殘人之墓，人今發先臣墓，此天譴，非人患也。」朝恩又嘗約子儀修具，元載使人告以軍容將不利公。其下衷甲願從，子儀不聽，但以家僮十數往。朝恩曰：「何車騎之寡？」告以所聞。朝恩泣曰：「非公長者，得無致疑乎？」田承嗣傲狠不軌，子儀嘗遣使至魏，承嗣西望拜，指其膝謂使者曰：「茲膝不屈於人久矣，今為公拜。」李靈耀據汴州，公私財賦一皆遏絕，子儀封幣道其境，莫敢留，令持兵衛送。麾下宿將數十，皆王侯貴重，子儀頤指進退，若部曲然。幕府六十餘人，後皆為將相顯官，其取士得才類如此。與李光弼齊名，而寬厚得人過之。子儀歲入官俸無慮二十四萬緡。宅居親仁裏四分之一，中通永巷，家人三千相出入，不知其居。前後賜良田、美器、名園、甲館不勝紀。代宗不名，呼為大臣。以身為天下安危者二十年，校中書令考二十四。八子七婿，皆貴顯朝廷。諸孫數十，不能盡識，至問安，但頷之而已。富貴壽考，哀榮終始，人臣之道無缺焉。

　　子曜、旰、晞、昢、晤、曖、曙、映，而四子以才顯。

子 曜
　　曜，性沉靜，資貌瑰傑。累從節度府辟署，破虜有功，為開陽府果毅都尉。至德初，推子儀功，授衛尉卿，累進太子詹事、太原郡公。子儀專征伐，曜留治家事，少長無閑言。諸弟或飾池館，盛車服，曜獨以朴簡自處。子儀罷兵，遷太子少保，昆弟六人，共制拜官。子儀薨，以遺命簿上四朝所賜名馬珍物，德宗復賜之，乃悉散諸弟。居喪以禮，疾甚，或勸茹蔥薤，終不屬口。後盧杞秉政，忌勳族，子儀婿太僕卿趙縱、少府少監李洞清、光祿卿王宰皆以次得罪。奸人幸其危，多論奪田宅奴婢，曜大恐，獨宰相張鎰力保護。德宗稍聞之，詔有司曰：「尚父子儀有大勳力，保乂王家，嘗誓山河，琢金石，許宥十世。前日其家市田宅奴婢，而無賴者以尚父歿，妄論奪之，自今有司毋得受。」建中三年，卒，贈太子太傅，諡曰孝。初，曜襲代國公，食二千戶。貞元初，詔減半以封晞、曖、映、曙，人二百五十戶。未幾，復詔四人各減五十戶，封曜子鋒、晤子鐇各百戶雲。

子 晞
　　晞，善騎射，從征伐有功，復兩京，戰最力，出奇兵破賊，累進鴻臚卿。河中軍亂，子儀召首惡誅之，其支黨猶反仄，晞選親兵晝夜警，以備非常，奸人不得發。以功拜殿中監。吐蕃、回紇入寇，加御史中丞，領朔方軍援邠州，與馬璘合軍擊虜，破之。虜復來，陣涇水北，子儀遣晞率徒兵五千、騎五百襲虜。晞以兵寡不進，須暮，賊半濟，乃擊，斬首五千級。加御史大夫，子儀固讓，乃止。居父喪，值硃泚亂，南走山谷。賊舁致之，欲汙以官，佯暗不答；賊露兵脅之，不動。數以城中事貽書李晟。既而奔奉天。天子還，改太子賓客。子鋼，從朔方杜希全幕府。希全檄為豐州刺史，晞憐其弱不任事，丐罷。德宗遣使者召鋼，鋼疑得罪，挺身走吐蕃，不納。希全執送京師，賜死。晞坐免，尋復太子賓客。累封趙國公。卒，贈兵部尚書。孫承嘏。

晞孫 承嘏
　　承嘏，字復卿，幼秀異，通《五經》。元和中，及進士第，累遷起居舍人。居母喪，以孝聞。太和六年，為諫議大夫，言政事得失。文宗以鄭注為太僕卿，承嘏極論其非，注頗懼。進給事中。俄出為華州刺史，給事中盧載還詔書，且言：「承嘏數封駁稱職，宜在禁闥。」帝曰：「朕謂久次，欲優其稍入耳。」乃復留給事中。時江淮旱，用度不支，詔宰相分領度支、戶部。承嘏言：「宰相調和陰陽，安黎庶。若使閱視簿書，校緡帛，非所宜。」帝順納。遷刑部侍郎。帝嘗稱其儒素，無貴驕氣，不類勳家。每進對，恩接備厚。方大任用，會卒。家無餘貲，親友為辦喪祭。贈吏部尚書。

子 曖
　　曖，字曖，乙太常主簿尚昇平公主。曖年與公主侔，十餘歲許昏。拜駙馬都尉，試殿中監，封清源縣侯，寵冠戚裏。大曆末，檢校左散騎常侍。建中時，主坐事，留禁中。硃泚亂，逼署曖官，辭以居喪被疾。既而與公主奔奉天。德宗嘉之，釋主罪，進曖金紫光祿大夫，賜實封五十戶。尋遷太常卿。貞元三年，襲代國公。卒，年四十八，贈尚書左僕射，初，曖女為廣陵郡王妃。王即位，是為憲宗。妃生穆宗。穆宗立，尊妃為皇太后，贈曖太傅。四子：鑄、釗、鏦、銛。鑄襲封。

曖子 釗
　　釗，長七尺，方口豐下。代宗朝，以外孫為奉禮郎。累官至左金吾大將軍，改檢校工部尚書，為邠甯節度使，入為司農卿。憲宗寢疾，宦豎或妄議廢立者。穆宗問計於釗，答曰：「殿下為太子，當旦夕視膳，何外慮乎？」時稱得元舅體。穆宗即位，檢校戶部尚書兼司農卿。俄為河陽三城節度使。徙河中尹，領晉絳慈隰節度。敬宗立，召拜兵部尚書，又帥劍南東川。太和中，南蠻寇蜀，取成都外郛，杜元穎不能禦，詔釗兼領西川節度。未行，蠻眾已略梓州。州兵寡，不可用。釗貽書譙蠻首帟巔以侵叛意。帟巔曰：「元穎不自守，數侵吾圉，我以是報。」乃與修好，約無相犯。天子嘉之，即拜西川節度使。以疾請代，為太常卿，卒，贈司徒。子仲文、仲恭、仲詞。開成二年，詔仲文襲太原郡公。給事中盧弘宣奏：「劍妻沈，公主女，代宗皇帝外孫，其子仲詞尚饒陽公主。仲文冒嫡不應襲。使仲文承嫡，則沈當黜，且仲詞亦不得尚主。」乃詔仲詞檢校殿中少監、駙馬都尉，襲封。而仲文乙太皇太后故，置不問。仲恭曆詹事府丞，亦尚金堂公主。

曖子 鏦
　　鏦，字利用，尚德陽郡主。詔裴延齡為主營第長興裏。順宗立，主進封漢陽公主，擢鏦檢校國子祭酒、駙馬都尉。自景龍後，外戚多為檢校官，不治事。宰相薦其才，不當以外戚廢，乃拜右金吾將軍，封太原郡公。恭遜折節，不以富貴加人。性周畏，不立赫赫名。有諫於上，退必毀稿，家人子弟無知者。別墅在都南，尤勝塏，穆宗嘗幸之，置酒極歡。改太子詹事，充閑廄宮苑使。卒，贈尚書左僕射。

曖子 銛
　　銛，性和易，累為殿中監，尚西河公主。鏦卒，代為太子詹事、宮苑閑廄使。長慶三年，暴卒。太后遣使按問發疾狀，久乃解。初，西河主降沈氏，生一子，銛無嗣，以沈氏子嗣。

曖孫 曙
　　曙，代宗朝累官司農卿。德宗幸奉天，曙方領家兵獵苑北，聞蹕至，伏謁道左，遂從乘輿入駱穀。霖雨塗潦，衛兵或異語。帝召謂曰：「朕不德而苦公等，宜執朕送硃泚，以謝天下。」諸將皆感泣曰：「願死生從陛下。」時曙與功臣子李昇、韋清、令狐建、李彥輔被甲請見，言曰：「南行路險，且虞奸變。臣等世蒙恩，今相誓，願更挾帝馬。」許之。帝還，曙、清擢金吾大將軍，餘並為禁軍將軍。曙終祁國公。

　　子儀母弟幼明，性謹願無過，拙于武，喜賓客。以子儀故，終少府監，贈太子太傅。

　　子昕，肅宗末為四鎮留後。關、隴陷，不得歸，朝廷但命官遙領其使。建中二年，昕始與伊西、北庭節度使曹令忠遣使入朝。德宗詔曰：「四鎮、二庭，統西夏五十七蕃十姓部落，國朝以來，相與率職。自關、隴失守，王命阻絕，忠義之徒，泣血固守，奉遵朝法，此皆侯伯守將交修共治之效，朕甚嘉之。令忠可北廷大都護、四鎮節度留後，賜氏李，更名元忠。昕可安西大都護、四鎮節度使。諸將吏超七資敘官」雲。

　　贊曰：天寶末，盜發幽陵，外阻內訌。子儀自朔方提孤軍，轉戰逐北，誼不還顧。當是時，天子西走，唐祚若贅斿，而能輔太子，再造王室。及大難略平，遭讒甚，詭奪兵柄，然朝聞命，夕引道，無纖介自嫌。及被圍涇陽，單騎見虜，壓以至誠，猜忍沮謀。雖唐命方永，亦由忠貫日月，神明扶持者哉！及光弼等畏偪不終，而子儀完名高節，爛然獨著，福祿永終，雖齊桓、晉文比之為褊。唐史臣裴垍稱：「權傾天下而朝不忌，功蓋一世而上不疑，侈窮人欲而議者不之貶。」嗚呼！垍誠知言。其子孫多以功名顯，蓋盛德後雲。


Chinese text: This work was published before January 1, 1923, and is in the
public domain worldwide because the author died at least 100 years ago.
