姚獨孤顧韋段呂許薛李

姚南仲，華州下邽人。乾元初，擢制科，授太子校書。遷累右補闕。大歷十年，獨孤皇后崩，代宗悼痛，詔近城為陵，以朝夕臨望。南仲上疏曰：「臣聞人臣宅於家，帝王宅於國。長安乃祖宗所宅，其可興鑿建陵其側乎？夫葬者，藏也，欲人之不得見也。今西近宮闕，南迫大道。使近而可視，歿而復生，雖宮以待之可也。如令骨肉歸土，魂無不之，雖欲自近，了復何益？且王者必據高明，燭幽隱，先皇所以因龍首而建望春也。今起陵目前，心一感傷，累日不能平。且匹夫向隅，滿堂不樂，況萬乘乎，天下謂何？陛下謚後以貞懿，而終以褻近，臣竊惑焉。今國人皆曰後陵在邇，陛下將日省而時望焉，斯有損聖德，無益先後，欲寵反辱，惟陛下孰計。」疏奏，帝嘉納，進五品階以酬讜言。

坐善宰相常袞，出為海鹽令。浙西觀察使韓滉表為推官，擢殿中侍御史內供奉。召還，四遷為御史中丞，改給事中、陜虢觀察使。拜義成節度使。監軍薛盈珍恃權橈政，不能逞，因毀南仲於朝，德宗惑之。俄遣小使程務盈誣表以罪。會南仲裨將曹文洽入奏，知其語，則晨夜追至長樂驛，及之，與同舍，夜殺務盈，投其誣於廁。為二書，一抵南仲，一治南仲冤，且自言殺務盈狀，乃自殺。驛吏以聞，帝駭異。南仲不自安，固請入朝。帝勞曰：「盈珍橈卿政邪？」曰：「不橈臣政，臣隳陛下法耳。如盈珍輩，所在有之，雖使羊、杜復生，撫百姓，禦三軍，必不能成愷悌之化而正師律也。」帝默然。乃授尚書右僕射。貞元十九年卒，年七十五，贈太子太保，謚曰貞。

初，崔位、馬少微者，俱在南仲幕府。盈珍之譖也，出位為遂州別駕。東川觀察使王叔邕希旨奏位，殺之。復出少微補外，使宦官護送，度江，投之水雲。

獨孤及，字至之，河南洛陽人。為兒時，讀《孝經》，父試之曰：「兒誌何語？」對曰：「立身行道，揚名於後世。」宗黨奇之。天寶末，以道舉高第補華陰尉，辟江淮都統李亙府，掌書記。

代宗以左拾遺召，既至，上疏陳政曰：

陛下屢發德音，使左右侍臣得直言極諫。壬辰詔書，召裴冕等十有三人集賢殿待制，以備詢問。此五帝盛德也。然頃者陛下雖容其直，而不錄其言，所上封皆寢不報。有容下之名，無聽諫之實，遂使諫者稍稍自鉗口，飽食相招為祿仕，此忠鯁之人所以竊嘆，而臣亦恥之。十室之邑，必有忠信，況朝廷之大，卿大夫之眾，陛下選授之精歟！假令不能如文王之多士，其中豈不有溫故知新，可懋陳政要而億則屢中者？陛下議政之際，曾不采其一說，堯之疇咨，禹之昌言，豈若是邪？昔堯設謗木於五達之衢，孔子曰：「以能問於不能，以多問於寡。」然則多聞闕疑，不恥下問，聖人之心也。願陛下以堯、孔心為心，日降清問，其不可者罷之，可者議於朝，與執事者共之。使知之必言，言之必行，行之必公，則君臣無私論，朝廷無私政，陛下以此辨可否於獻替，而建太平之階可也。

師興不息十年矣，人之生產，空於杼軸。擁兵者第館亙街陌，奴婢厭酒肉，而貧人羸餓就役，剝膚及髓。長安城中，白晝椎剽，吏不敢詰。官亂職廢，將墮卒暴，百揆隳剌，如沸粥紛麻。民不敢訴於有司，有司不敢聞陛下，茹毒飲痛，窮而無告。今其心颙颙，獨恃於麥，麥不登，則易子咬骨矣。陛下不以此時厲精更始，思所以救之之術，忍令宗廟有累卵之危，萬姓悼心失圖，臣實懼焉。去年十一月丁巳夜，星隕如雨，昨清明降霜，三月苦熱，錯繆顛倒，沴莫大焉。此下陵上替，怨讟之氣取之也。天意丁寧譴戒，以警陛下，宜反躬罪己，旁求賢良者而師友之，黜貪佞不肖者，下哀痛之詔，去天下疾苦，廢無用之官，罷不急之費，禁止暴兵，節用愛人，兢兢乾乾，以僥福於上下，必能使天感神應，反妖災為和氣矣。

又言：

減江淮、山南諸道兵以贍國用，陛下初不以臣言為愚，然許即施行，及今未有沛然之詔，臣竊遲之。今天下唯朔方、隴西有吐蕃、仆固之虞，邠、涇、鳳翔兵足以當之矣。自此而往，東洎海，南至番禺，西盡巴蜀，無鼠竊之盜，而兵不為解。傾天下之貨，竭天下之谷，以給不用之軍，為無端之費，臣不知其故。假令居安思危，以備不虞，自可阨害之地，俾置屯禦，悉休其餘，以糧儲扉屨之資充疲人貢賦，歲可以減國租半。陛下豈遲疑於改作，逡巡於舊貫，使大議有所壅，而率土之患日甚一日？是益其弊而厚其疾也。夫療癰者，必決之使潰。今兵之為患，猶癰也，不以漸戢之，其害滋大，大而圖之，必力倍而功寡，豈《易》「不俟終日」之義邪？

俄改太常博士。或言景皇帝不宜為太祖，及據禮條上。謚呂諲、盧弈、郭知運等無浮美，無隱惡，得褒貶之正。遷禮部員外郎，歷濠、舒二州刺史。歲饑旱，鄰郡庸亡什四以上，舒人獨安。以治課加檢校司封郎中，賜金紫。徙常州，甘露降其廷。卒，年五十三，謚曰憲。

及喜鑒拔後進，如梁肅、高參、崔元翰、陳京、唐次、齊抗皆師事之。性孝友。其為文彰明善惡，長於論議。晚嗜琴，有眼疾，不肯治，欲聽之專也。子朗、郁。

朗，字用晦，由處士辟署江西、宣歙、浙東三府。元和中，擢右拾遺。建言：「宜用觀察使領本道鹽鐵，罷場監管榷吏，除百姓之患。」不聽。盜殺武元衡，朗請貶京兆尹，誅捕賊吏。因勸罷兵，忤憲宗意，貶興元戶曹參軍。久乃拜殿中侍御史，兼史館修撰。坐與李景儉飲，景儉使酒慢宰相，出為韶州刺史。召還，再遷諫議大夫。

敬宗初，宦官毆鄠令崔發雞幹下，朗請誅首惡以正常法。王播賂權近，還判鹽鐵，朗連疏論執。遷御史中丞。故事，選御史皆中丞自請。是時，崔晁、鄭居中繇宰相力得監察御史，朗拒不納，晁、居中卒改他官。侍御史李道樞醉謁朗，朗劾不虔，下除司議郎。會殿中王源植貶官，朗直其枉，書五上不報，即自劾執法不稱，願罷去。帝遣中人尉諭不許。文宗初，遷工部侍郎，出為福建觀察使，創發背卒，贈右散騎常侍。

郁，字古風，始生而孤，與朗育於伯父汜。擢進士第，最為權德輿所稱，以女妻之。元和初，舉制科高等，拜右拾遺，俄兼史館修撰，進右補闕。吐突承璀討王承宗，郁執不可，挺議鯁固，號稱職。擢翰林學士。德輿輔政，以嫌去內職，拜考功員外郎，仍兼修撰。憲宗嘆德輿乃有佳婿，詔宰相高選世族，故杜悰尚岐陽公主，然帝猶謂不如德輿之得郁也。俄知制誥。德輿去位，還為學士。九年，以疾辭禁近，徙秘書少監，屏居鄠，卒，年四十，贈絳州刺史。郁有雅名，帝遇之厚，議者亦謂當宰相，共以早世惜之。

子庠，字賢府，喪父始十歲，有至性，聞呼父官及吊客來，輒號慟幾絕。後舉進士，仕至尚書丞。

顧少連，字夷仲，蘇州吳人。舉進士，尤為禮部侍郎薛邕所器，擢上第，以拔萃補登封主簿。邑有虎孽，民患之，少連命塞陷阱，獨移文嶽神，虎不為害。御史大夫於頎薦為監察御史。德宗幸奉天，徒步詣謁，授水部員外郎、翰林學士。再遷中書舍人，閱十年，以謹密稱。嘗請徙先兆於洛，帝重遠去，詔遣其子往，且命中人護蕆葬役。

歷吏部侍郎。裴延齡方橫，無敢忤者。嘗與少連會田鎬第，酒酣，少連挺笏曰：「段秀實笏擊賊臣，今吾笏將擊奸臣！」奮且前，元友直在坐，歡解之。改京兆尹。政尚寬簡，不為灼灼名。先是，京畿租賦薄厚不能一，少連以法均之。遷吏部尚書，封本縣男，徙兵部。為東都留守，表禁苑及汝閑田募耕以便民，閱武力，利鎧仗，號良吏。卒，年六十二，贈尚書右僕射，謚曰敬。

始，少連攜少子師閔奔行在，有詔同止翰林院，車駕還，授同州參軍。

韋夏卿，字雲客，京兆萬年人。少邃於學，善文辭。大歷中，與弟正卿同舉賢良方正，皆策高等。授高陵主簿，累遷刑部員外郎。時仍歲旱蝗，詔以郎官宰畿甸，授奉天令，課第一，改長安令。轉吏部員外郎、郎中，擢給事中，出為常、蘇二州刺史。徐州節度使張建封疾甚，詔夏卿為徐泗行軍司馬，且代之。未至，而建封卒，徐軍立其子愔為留後，召夏卿為吏部侍郎。

時從弟執誼在翰林，嘗受人金，有所幹請，密以金內夏卿懷中，夏卿毀懷不受，曰：「吾與爾賴先人遺德，致位及此，顧當是哉？」執誼大慚。轉京兆尹、太子賓客，檢校工部尚書，為東都留守，辭疾，改太子少保。卒，年六十四，贈尚書左僕射，謚曰獻。

夏卿性通簡，好古有遠韻，談說多聞。晚歲將罷歸，署其居曰「大隱洞」。與齊映、穆贊、贊弟員友善，雖同遊，終年不見其喜怛。撫孤侄恩逾己子。為政務通理，不甚作條教。所辟士如路隋、張賈、李景儉等，至宰相達官，故世稱知人。

正卿子瓘，字茂弘，及進士第，仕累中書舍人。與李德裕善，德裕任宰相，罕接士，唯瓘往請無間也。李宗閔惡之，德裕罷，貶為明州長史。會昌末，累遷楚州刺史，終桂管觀察使。

段平仲，字秉庸，本武威人，隋民部尚書達六世孫。擢進士第。杜佑、李復之節度淮南，連表掌書記。擢監察御史。磊落有氣節，嗜酒敢言。是時，德宗春秋高，躬自聽斷，天下事有所壅隔，群臣畏帝苛察，無敢言。平仲常曰：「上聰明神武，但臣下畏怯，自為循默爾。使我一日得召見，宜大有開納。」會京師旱，詔擇御史、郎官開倉振恤。平仲與考功員外郎陳歸被選，同得對，粗陳振恤事，帝察其意有所畜，以歸在側未言。事訖，平仲方獨進，帝乃並留歸，正色問之，雜以它語，平仲錯牾不得言，乃謬稱名，帝怒，叱去之。蒼黃向幄後，歸趨降招之，乃得去。由是坐廢七年，然名由此顯。

元和初，為諫議大夫，憲宗使吐突承璀討鎮州，亟疏爭，不可。及還，無功，又請斬之。再遷尚書右丞。朝廷有得失，未嘗不論奏，世推其敢直雲。終太子左庶子。

贊曰：君有常尊，臣有定卑，自然之勢也。然臣不自通於上，君不降而逮諸下，則治不得成而功不彰。返是而天下之務粲焉幾矣。德宗察察，欲折伏臣下，自為聰明，而治愈疏。段平仲一忤上，蒼惶失對，而猶以取名，何哉？下知所職，而上喪其所以為上也。故聖王屈己從諫，君臣兩得其美，知道之本歟！

呂元膺，字景夫，鄆州東平人。姿儀瑰秀，有器識。始遊京師，謁故宰相齊映，映嘆曰：「吾不及識婁、郝，殆斯人類乎！」策賢良高第，調安邑尉，辟長春宮判官。李懷光亂河中，輒解去。論惟明節度渭北，表佐其府。惟明卒，王棲曜代之，德宗敕棲曜留元膺自佐，入拜殿中侍御史。歷右司員外郎。出為蘄州刺史，嘗錄囚，囚或白：「父母在，明日歲旦不得省，為恨。」因泣，元膺惻然，悉釋械歸之，而戒還期。吏白「不可」，答曰：「吾以信待人，人豈我違？」如期而至。自是群盜感愧，悉避境去。

元和中，累擢給事中。俄為同州刺史。既謝，帝逮問政事，所對詳詣。明日，謂宰相曰：「元膺直氣讜言，宜留左右，奈何出之？」李藩、裴垍謝，因言：「陛下及此，乃宗社無疆之休。臣等昧死請留元膺給事左右。」未幾，兼皇太子侍讀，進御史中丞。拜鄂嶽觀察使。嘗夜登城，守者不許。左右曰：「中丞也。」對曰：「夜不可辨。」乃還。明日，擢守者為大將。入拜尚書左丞。度支使潘孟陽、太府卿王遂交相惡，乃除孟陽散騎常侍，遂鄧州刺史，詔辭無所輕重。元膺上其詔，請明枉直，以顯褒懲。

江西裴堪按虔州刺史李將順受賕，不覆訊而貶。元膺曰：「觀察使奏部刺史，不加覆，雖當誅，猶不可為天下法。」請遣御史按問，宰相不能奪。

選拜東都留守。故事，留守賜旗甲，至元膺不給。或上言：「用兵討淮西，東都近賊，損其儀，沮威望，請比華、汝、壽三州。」帝不聽，並三州罷之。留守不賜旗甲，自此始。都有李師道留邸，邸兵與山棚謀竊發，事覺，元膺禽破之。始，盜發，都人震恐，守兵弱不足恃，元膺坐城門指縱部分，意氣閑舒，人賴以安。東畿西南通鄧、虢，川谷曠深，多麋鹿，人業射獵而不事農，遷徙無常，皆趫悍善鬥，號曰「山棚」。權德輿居守，將羈縻之，未克。至是，元膺募為山河子弟，使衛宮城，詔可。

改河中節度使。時方鎮多姑息，獨元膺秉正自將，監軍及中人往來者，無不嚴憚。入拜吏部侍郎。正色立朝，有臺宰望，處事裁宜，人服其有禮。以疾改太子賓客。居官始終無訾缺。卒，年七十二，贈吏部尚書。

許孟容，字公範，京兆長安人。擢進士異等，又第明經，調校書郎。辟武寧張建封府。李納以兵拒境，建封遣使諭止，前後三輩往，皆不聽。乃使孟容見納，敷引逆順，納即悔謝，為罷兵。表為濠州刺史。

德宗知其能，召拜禮部員外郎。公主子求補崇文生者，孟容固謂不可，主訴之，帝問狀，以著令對。帝嘉其守，擢郎中。累遷給事中。京兆上言「好畤風雹害稼」，帝遣宦人覆視，不實，奪尹以下俸。孟容曰：「府縣上事不實，罪應罰。然陛下遣宦者覆視，紊綱紀。宜更擇御史一人參驗，乃可。」不聽。

浙東觀察使裴肅諉判官齊總暴斂以厚獻，厭天子所欲。會肅卒，帝擢總自大理評事兼監察御史為衢州刺史。衢，大州也。孟容還制曰：「方用兵處，有不待次而擢者。今衢不他虞，總無功越進超授，群議謂何？且總本判官，今詔書乃言『權知留後，攝都團練副使』，初無制授，尤不見其可。假令總有可錄，宜暴課最，解中外之惑。」會補闕王武陵等亦執爭，於是詔中停。帝召謂曰：「使百執事皆如卿，朕何憂邪？」自袁高爭盧杞後，凡十八年，門下無議可否者。至孟容數論駁，四方知天子開納多士，浩然想見其風。

貞元十九年夏，大旱，上疏言：「陛下齋居損膳，具牲玉，走群望，而天意未答，豈豐歉有定，陰陽適然乎？竊惟天人交感之際，系教令順民與否。今戶部錢非度支歲計，本備緩急，若取一百萬緡代京兆一歲賦，則京圻無流亡，振災為福。又應省察流移征防當還未還，役作禁錮當釋未釋；負逋饋送，當免免之；沈滯郁抑，當伸伸之；以順人奉天。若是而神弗祐、歲弗稔，未之聞也。」先是，為裴延齡、李齊運流斥者，雖十年弗內移，故孟容因旱及之。帝始不悅，改太常少卿。

元和初，再遷尚書右丞、京兆尹。神策軍自興元後，日驕恣，府縣不能制。軍吏李昱貸富人錢八百萬，三歲不肯歸。孟容遣吏捕詰，與之期使償，曰：「不如期，且死！」一軍盡驚，訴於朝。憲宗詔以昱付軍治之，再遣使，皆不聽，奏曰：「不奉詔，臣當誅。然臣職司輦轂，當為陛下抑豪強。錢未盡輸，昱不可得。」帝嘉其守正，許之。京師豪右大震。

累遷吏部侍郎。盜殺武元衡，孟容白宰相曰：「漢有一汲黯，奸臣寢謀。今朝廷無有過失，而狂賊敢爾，尚謂國有人乎？願白天子，起裴中丞輔政，使主兵柄，索賊黨，罪人得矣。」後數日，果相度。俄以尚書左丞宣慰汴宋陳許河陽行營，拜東都留守。卒，年七十六，贈太子少保，謚曰憲。

孟容方勁有禮學，每所折衷，咸得其正。好提腋士，天下清議上之。

弟季同，始署西川韋臯府判官。劉辟反，棄妻子歸，拜監察御史。歷長安令，再遷兵部郎中。孟容為禮部侍郎，徙季同京兆少尹。時京兆尹元義方出為鄜坊觀察使，奏劾宰相李絳與季同舉進士為同年，才數月輒徙。帝以問絳，絳曰：「進士、明經，歲大抵百人，吏部得官至千人，私謂為同年，本非親與舊也。今季同以兄嫌徙少尹，豈臣所助邪？且忠臣事君，不以私害公，設有才，雖親舊當白用。避嫌不用，乃臣下身謀，非天子用人意。」帝然之。終宣歙觀察使。

薛存誠，字資明，河中寶鼎人。中進士第。擢累監察御史。元和初，討劉辟，郵傳事叢，詔以中人為館驛使，存誠以為害體甚，奏罷之。轉殿中侍御史，累遷給事中。瓊林庫廣籍工徒，存誠曰：「此奸人羼名以避征役，不可許。」又神策軍與咸陽尉袁儋不平，誣奏之，儋被罰。二敕皆執不下。憲宗悅，遣使勞之，拜御史中丞。浮屠鑒虛者，自貞元中關通賂遺，倚宦豎為奸，會坐於頔、杜黃裳家事，逮捕下獄。存誠窮劾之，得贓數十萬，當以大辟。權近更保救於帝，有詔釋之，存誠不聽。明日，詔使詣臺諭曰：「朕須此囚面詰，非赦也。」存誠奏曰：「獄已具，陛下必欲召赦之，請先殺臣乃可。不然，臣不敢奉詔。」鑒虛卒抵死。江西監軍高重昌妄劾信州刺史李位謀反，追付仗內詰狀。存誠一日三表，請付位御史臺。及按，果無實。

未幾，復為給事中。會御史中丞闕，帝謂宰相曰：「持憲無易存誠者。」乃復命之。會暴卒，帝悼惜，贈刑部侍郎。存誠性和易，於人無所不容，及當官，毅然不可奪。子廷老。

廷老，字商叟，及進士第，讜正有父風。寶歷中，為右拾遺。敬宗政日僻，嘗與舒元褒、李漢入閣論奏曰：「比除拜不由宰司擬進，恐綱紀浸壞，奸邪放肆。」帝厲語曰：「更論何事？」元褒曰：「宮中興作太甚。」帝色變，曰：「興作何所？」元褒不能對。廷老曰：「臣等以諫為職，有聞即應論奏。然見外輦材瓦絕多，知有所營。」帝曰：「已諭。」時造清思院，殿中用銅鑒三千，薄金十萬餅，故廷老等懇言之。尋加史館脩撰。

鄭註用事，嶺南節度使鄭權附之，悉盜公庫寶貨輸註家為謝。廷老表按權罪，由是中人切齒。又論李逢吉黨張權輿、程昔範不宜居諫爭官，逢吉怒。會廷老告滿百日，出為臨晉令。文宗立，召為殿中侍御史。李讓夷數薦之，拜翰林學士。日酣飲，不持檢操，帝不悅，並讓夷罷之。開成三年，遷給事中。在公卿間，侃侃不幹虛譽，推為正人。卒，贈刑部侍郎。

子保遜，第進士，擢累給事中。

保遜子昭緯，乾寧中，至禮部侍郎。性輕率，坐事貶磎州刺史。

李遜，字友道，魏申公發之後，趙郡所謂申公房者，客居荊州。始署山南東道掌書記，累遷濠州刺史。初，濠州兵謀殺其將楊騰，騰走揚州，因滅騰家，曹亡剽劫。遜至，鐫諭利害，眾釋鎧自歸。觀察使旨限外浮斂，遜一不應。入為虞部郎中。由衢州刺史以政最擢浙東觀察使。當貞元初，福建軍亂，前觀察使奏益兵三千屯於境，以折閩沖，遂為長戍，幾三十年。遜署事，即停其兵。

入為給事中。故事，天子以畸日聽政，對群臣。遜奏：「陛下求治，而下有所陳，當不時上，豈宜限以日？如是，畢歲得望天子者幾何？」憲宗悅，從之。遷戶部侍郎。

代嚴綬為山南東道節度使。時方討蔡，析山南東道為兩節度：以唐、鄧、隋三州授高霞寓，得專攻討，而遜督襄、復、郢、均、房五州賦饋之。初，襄陽兵隸霞寓者多逃還，後霞寓戰賊不勝，言為遜所橈。帝欲按狀，宰相請置不問，下遷太子賓客。中人誣之，更貶恩王傅。久乃歷京兆尹、國子祭酒。以檢校禮部尚書為忠武節度使。時吳元濟始平，治條疏颣，遜召會大眾，申嚴約束，明諭賞罰，上下皆感畏，眾遂安。遜於為政，抑強植弱，貧富均一，所至有績可紀。

長慶初，幽、鎮繼亂，遜首建誅討計，不聽。詔以兵萬人會行營，即日上道，先諸軍至，由是進檢校吏部尚書。未幾，徙節鳳翔，過京師，以疾求解為刑部尚書。卒，年六十三，贈尚書右僕射，謚曰貞。

子方玄，字景業，第進士。裴誼奏署江西府判官。有大獄，論死者十餘囚，方玄刺審其冤，悉平貸之。累為池州刺史。鉤檢戶籍，所以差量徭賦者，皆有科品程章，吏不得私。常曰：「沈約年八十，手寫簿書，蓋為此雲。」終處州刺史。

遜弟建，字杓直，與兄俱客荊州。鄉人爭鬥，不詣府而詣建，平決無頗。母憐其孝，每字之曰：「犭委子勸吾食，吾輒飽；進藥，吾意其瘳。」貞元中，補校書郎。德宗思得文學者，或以建聞，帝問左右，宰相鄭珣瑜曰：「臣為吏部時，當補校書者八人，它皆藉貴勢以請，建獨無有。」帝喜，擢左拾遺、翰林學士。

順宗立，李師古以兵侵曹州，建作詔諭還之，詞不假借。王叔文欲更之，建不可。左除太子詹事，改殿中侍御史。以兵部郎中知制誥。宰相有竄定詔稿者，亟請解職，除京兆少尹。會遜被讒，建申治之，出為澧州刺史。召拜刑部侍郎。卒，贈工部尚書。

初，建為學時，家苦貧。兄造知其賢，為營丐，使成就之。故遜、建皆舉進士。後雖通顯，未嘗治垣屋，以清儉稱。

建子訥，字敦止，及進士第。遷累中書舍人，為浙東觀察使。性疏卞，遇士不以禮，為下所逐，貶朗州刺史。召為河南尹。時久雨，洛暴漲，訥行水魏王堤，懼漂泊，疾馳去，水遂大毀民廬。議者薄其材。初，訥居與宰相楊收接，收欲市訥冗舍以廣第，訥叱曰：「先人舊廬，為權貴優笑地邪？」凡三為華州刺史，歷兵部尚書，以太子太傅卒。遺命葬不請鹵簿，避贈謚，詔聽。


Chinese text: This work was published before January 1, 1923, and is in the
public domain worldwide because the author died at least 100 years ago.
