武平一 李乂 賈曾子:至 白居易弟:行簡 敏中

目录
1	武平一
2	李乂
3	賈曾
3.1	子 至
4	白居易
4.1	弟 行簡
4.2	弟 敏中
武平一
　　武平一，名甄，以字行，潁川郡王載德子也。博學，通《春秋》，工文辭。武后時，畏禍不敢與事，隱嵩山修浮圖法，屢詔不應。中宗復位，平一居母喪，迫召為起居舍人，丐終制，不見聽。景龍二年，兼修文館直學士。時天子暗柔不君，韋後蒸亂，外戚盛。平一重斥語，即自請抑母黨，上言：「去歲熒惑入羽林，太白再經天，太陽虧，月犯大角。臣聞災不妄生，上見下應，信如景響。《詩》曰：'唯此文王，小心翼翼，昭事上帝，聿懷多福。'陛下天性孝愛，戚屬外家，恩洽澤濡。臣一宗，階三等，家數侯，硃輪華轂，過許、史、梁、鄧遠甚。恩崇者議積，位厚者釁速，故月滿必虧，日中則移，時不再來，榮難久藉。昔永淳之後，王室多難，先聖從權，故臣家以宗子竊祿疏封。今上聖復辟，宜退守園廬，乃再假光寵，爵封如初，高班厚位，遂超涯極。故陰氣僭陽，河、洛泛溢。昔王族驕盈，梅福上書；竇氏專縱，丁鴻進諫。且後妃之家，恩過寵深，一朝覆沒，遂無噍類。願思仰損之宜、長遠之策，推遠時權，以全親親。」帝慰勉，不許。遷考功員外郎。

　　于時，太平、安樂公主各立党相拫毀，親貴離鬩，帝患之，欲令敦和，以訪平一。因上書曰：「病之在四體者，跡分而易逐，居心腹者，候遽而難治。刑政乖舛，四支疾也；親權猜間，心腹患也。《書》曰：'克明俊德，以親九族，九族既睦，平章百姓。'《詩》曰：'協比其鄰，婚姻孔雲。'是知親族以輯睦為義也。自頃權貴猜防，外和內離，怨結姻婭，疑生骨肉。邀榮之徒，詭獻忠款；膏脣之伍，苟輸讒計。脅肩邸第之中，噤頤媼宦之側。故過從絕，猜嫌構，親愛乖，黨與生。積霜成冰，禍不可既。願悉召近親貴人，會宴內殿，告以輯睦，申以恩勤，'斥奸人，塞讒路。若猶未已，則舍近圖遠，抑慈示嚴，惟陛下之命。」帝美其忠切，卒不用。

　　初，崔日用自言明《左氏春秋》諸侯官族。它日，學士大集，日用折平一曰：「君文章固耐久，若言經，則敗績矣。」時崔湜、張說素知平一該習，勸令酬詰，平一乃請所疑。日用曰：「魯三桓，鄭七穆，奈何？」答曰：「慶父、叔牙、季友，桓三子也。孟孫至彘凡九世，叔孫舒、季孫肥凡八世。鄭穆公十一子，子然及二子子孔三族亡，子羽不為卿，故稱七穆，子罕、子駟、子良、子國、子游、子印、子豐也。」一坐驚服。平一問日用曰：「公言齊桓公、楚莊王時，諸侯屬齊若楚凡幾？平公、靈王時，諸侯屬晉、楚凡幾？晉六卿，齊、楚執政幾何人？」日用謝曰：「吾不知，君能知乎？」平一條舉始末，無留語。日用曰：「吾請北面。」闔坐大笑。

　　後宴兩儀殿，帝命後兄光祿少卿嬰監酒，嬰滑稽敏給，詔學士嘲之，嬰能抗數人。酒酣，胡人襪子、何懿等唱「合生」，歌言淺穢，因倨肆，欲奪司農少卿宋廷瑜賜魚。平一上書諫曰：「樂，天之和，禮，地之序；禮配地，樂應天。故音動於心，聲形於物，因心哀樂，感物應變。樂正則風化正，樂邪則政教邪，先王所以達廢興也。伏見胡樂施於聲律，本備四夷之數，比來日益流宕，異曲新聲，哀思淫溺。始自王公，稍及閭巷，妖伎胡人、街童市子，或言妃主情貌，或列王公名質，詠歌蹈舞，號曰'合生'。昔齊衰，有《行伴侶》，陳滅，有《玉樹後庭花》，趨數驚驁僻，皆亡國之音。夫禮慊而不進即銷，樂流而不反則放。臣願屏流僻，崇肅雍，凡胡樂，備四夷外，一皆罷遣。況兩儀、承慶殿者，陛下受朝聽訟之所，比大饗群臣，不容以倡優媟狎虧汙邦典。若聽政之暇，苟玩耳目，自當奏之後廷可也。」不納。

　　玄宗立，貶蘇州參軍，徙金壇令。平一見寵中宗，時雖宴豫，嘗因詩頌規誡，然不能卓然自引去，故被謫。既謫而名不衰。開元末，卒。孫元衡、儒衡別傳。

李乂
　　李乂，字尚真，趙州房子人。少孤。年十二，工屬文，中書令薛元超曰：「是子且有海內名。」第進士、茂才異等，累調萬年尉。長安三年，詔雍州長史薛季昶選部吏才中御史者，季昶以乂聞，擢監察御史。劾奏無避。景龍初，葉靜能怙勢，乂條其奸，中宗不納。遷中書舍人、修文館學士。帝遣使江南，發在所庫貲以贖生，乂上疏以為：「江南魚鱉之利，衣食所資。江湖之生無既，而府庫之財有限，與其拯物，不如憂民。且鬻生之徒惟利所視，錢刀日至，網罟歲廣，施之一朝，營之百倍。若回所贖之貲，減方困之徭，其澤鄉矣。

　　韋氏之變，詔令嚴促，多乂草定。進吏部侍郎，仍知制誥。與宋璟等同典選事，請謁不行，時人語曰：「李下無蹊徑。」改黃門侍郎，封中山郡公。制敕不便，輒駁正。貴幸有求官者，睿宗曰：「朕非有靳，顧李乂不可耳！」諫罷金仙、玉真二觀，帝雖不從，優容之。太平公主干政，欲引乂自附，乂深自拒絕。

　　開元初，姚崇為紫微令，薦為侍郎，外托引重，實去其糾駁權，畏乂明切也。未幾，除刑部尚書。卒，年六十八，贈黃門監，諡曰貞。遺令薄葬，毋還鄉里。

　　乂沉正方雅，識治體，時稱有宰相器。葬日，蘇頲、畢構、馬懷素往祖之，哭曰：「非公為慟而誰慟歟！」乂事兄尚一、尚貞孝謹甚，又俱以文章自名，弟兄同為一集，號《李氏花萼集》，乂所著甚多。尚一終清源尉，尚貞博州刺史。

賈曾
　　賈曾，河南洛陽人。父言忠，貌魁梧，事母以孝聞，補萬年主薄。護役蓬萊宮，或短其苛，高宗廷詰，辯列詳諦，帝異之，擢監察御史。方事遼東，奉使稟軍餉，還，奏上山川道裏，並陳高麗可破狀。帝問：「諸將材否？」對曰：「李勍舊臣，陛下所自悉。龐同善雖非鬥將，而持軍嚴。薛仁貴票勇冠軍，高偘忠果而府，契苾何力性沈毅，雖忌前，有統禦才。然夙夜小心，忘身憂國，莫逮於勣者。」帝然所許，眾亦以為知言。累轉吏部員外郎。李敬玄兼尚書，言忠尚氣，及主選，不能下，貶邵州司馬。失武懿宗意，下獄幾死，左除建州司戶參軍，卒。

　　曾少有名，景雲中，為吏部員外郎。玄宗為太子，遴選宮僚，以曾為舍人。太子數遣使采女樂，就率更寺肄習，曾諫曰：「作樂崇德，以和人神。《韶》、《夏》有容，《鹹》、《英》有節，而女樂不與其間。昔魯用孔子幾霸，戎有由余而強，齊、秦遺以女樂，故孔子行，由餘出奔。良以冶容哇咬，蠱心喪志，聖賢疾之最甚。殿下渴賢之美未彰，好伎之聲先聞，非所以追啟誦、嗣堯舜之烈也。餘閒宴私，後廷伎樂，古亦有之，猶當秘隱，不以示人，況閱之所司，明示群臣哉！願下令屏倡優女子，諸使者采召，一切罷止。」太子手令嘉答。

　　俄擢中書舍人，以父嫌名不拜，徙諫議大夫，知制誥。天子親郊，有司議不設皇地祗位，曾請合享天地如古制並從祀等坐。睿宗詔宰相禮官議，皆如曾請。開元初，復拜中書舍人，曾固辭。議者謂中書乃曹司，非官稱，嫌名在禮不諱，乃就職。與蘇晉同掌制誥，皆以文辭稱，時號「蘇賈」。後坐事貶洋州刺史。曆虔、鄭等州刺史，遷禮部侍郎，卒。子至。

子 至
　　至字幼鄰，擢明經第，解褐單父尉。從玄宗幸蜀，拜起居舍人，知制誥。帝傳位，至當譔冊，既進稿，帝曰：「昔先天誥命，乃父為之辭，今茲命冊，又爾為之，兩朝盛典，出卿家父子手，可謂繼美矣。」至頓首，鳴咽流涕。曆中書舍人。

　　至德中，將軍王去榮殺富平令杜徽，肅宗新得陝，且惜去榮材，詔貸死，以流人使自效。至諫曰：「聖人誅亂，必先示法令，崇禮義。漢始入關，約法三章，殺人者死，不易之法也。按將軍去榮以朔方偏裨提數千士，不能整行列，挾私怨殺縣令，有犯上之逆。或曰去榮善守，陝新下，非去榮不可守，臣謂不然。李光弼守太原，程千里守上党，許叔冀守靈昌，魯炅守南陽，賈賁守雍丘，張巡守睢陽，初無去榮，未聞賊能下也。以一能而免死，彼弧矢絕倫、劍術無前者，恃能犯上，何以止之！若舍去榮，誅將來，是法不一而招罪人也。惜一去榮，殺十去榮之材，其傷蓋多。彼逆亂之人，有逆於此而順於彼乎？亂富平而治於陝乎？悖縣令，能不悖於君乎？律令者，太宗之律令，陛下不可以一士小材，廢祖宗大法。」帝詔群臣議，太子太師韋見素、文部郎中崔器等皆以為：「法者，天地大典，王者不敢專也。帝王不擅殺，而小人得擅殺者，是權過人主。開元以前，無敢專殺，尊朝廷也；今有之，是弱國家也。太宗定天下，陛下復鴻業，則去榮非至德罪人，乃貞觀罪人也。其罪祖宗所不赦，陛下可易之耶？」詔可。

　　蒲州刺史以河東瀕賊，徹傅城廬舍五千室，不使賊得保聚，民大擾。詔遣至慰安，官助營完，蒲人乃安。坐小法，貶岳州司馬。

　　寶應初，召復故官，遷尚書左丞。楊綰建請依古制，縣令舉孝廉于刺史，刺史升天子禮部。詔有司參議，多是綰言。至議以為：「自晉後，衣冠遷徙，人多僑處，因緣官族，所在占籍。今鄉舉取人未盡，請廣學校，增國子博士員，十道大州得置大學館，詔博士領之，召置生徒。使保桑梓者，鄉里舉焉；在流寓者，庠序推焉。」議者更附至議。轉禮部侍郎，待制集賢院。

　　大曆初，徙兵部。累封信都縣伯，進京兆尹。七年，以右散騎常侍卒，年五十五，贈禮部尚書，諡曰文。

白居易
　　白居易，字樂天，其先蓋太原人。北齊五兵尚書建，有功于時，賜田韓城，子孫家焉。又徙下邽。父季庚，為彭城令，李正己之叛，說刺史李洧自歸，累擢襄州別駕。

　　居易敏悟絕人，工文章。未冠，謁顧況。況，吳人，恃才少所推可，見其文，自失曰：「吾謂斯文遂絕，今復得子矣！」貞元中，擢進士、拔萃皆中，補校書郎。元和元年，對制策乙等，調盩厔尉，為集賢校理，月中，召入翰林為學士。遷左拾遺。

　　四年，天子以旱甚，下詔有所蠲貸，振除災沴。居易見詔節未詳，即建言乞盡免江淮兩賦，以救流瘠，且多出宮人。憲宗頗採納。是時，於頔入朝，悉以歌舞人內禁中，或言普甯公主取以獻，皆頔嬖愛。居易以為不如歸之，無令頔得歸曲天子。李師道上私錢六百萬，為魏徵孫贖故第，居易言：「徵任宰相，太宗用殿材成其正寢，後嗣不能守，陛下猶宜以賢者子孫贖而賜之。師道人臣，不宜掠美。」帝從之。河東王鍔將加平章事，居易以為：「宰相天下具瞻，非有重望顯功不可任。按鍔誅求百計，不恤雕瘵，所得財號為'羨餘'以獻。今若假以名器，四方聞之，皆謂陛下得所獻，與宰相。諸節度私計曰：'誰不如鍔？'爭裒割生人以求所欲。與之則綱紀大壞，不與則有厚薄，事一失不可復追。」是時，孫以禁衛勞，擢鳳翔節度使。張奉國定徐州，平李有功，遷金吾將軍。居易為帝言：「宜罷，進奉國，以竦天下忠臣心。」度支有囚系閺鄉獄，更三赦不得原。又奏言：「父死，縶其子，夫久系，妻嫁，債無償期，禁無休日，請一切免之。」奏凡十餘上，益知名。

　　會王承宗叛，帝詔吐突承璀率師出討，居易諫：「唐家制度，每征伐，專委將帥，責成功，比年始以中人為都監。韓全義討淮西，賈良國監之；高崇文討蜀，劉貞亮監之。且興天下兵，未有以中人專統領者。神策既不置行營節度，即承璀為制將，又充諸軍招討處置使，是實都統。恐四方聞之，必輕朝廷。後世且傳中人為制將自陛下始，陛下忍受此名哉？且劉濟等洎諸將必恥受承璀節制，心有不樂，無以立功。此乃資承宗之奸，挫諸將之銳。」帝不聽。既而兵老不決，居易上言：「陛下討伐，本委承璀，外則盧攸史、範希朝、張茂昭。今承璀進不決戰，已喪大將，希朝、茂昭數月乃入賊境，觀其勢，似陰相為計，空得一縣，即壁不進，理無成功。不亟罷之，且有四害。以府帑金帛、齊民膏血助河北諸侯，使益富強，一也。河北諸將聞吳少陽受命，將請洗滌承宗，章一再上，無不許，則河北合從，其勢益固。與奪恩信，不出朝廷，二也。今暑濕暴露，兵氣薰蒸，雖不顧死，孰堪其苦？又神策雜募市人，不忸於役，脫奔逃相動，諸軍必搖，三也。回鶻、吐蕃常有游偵，聞討承宗曆三時無功，則兵之強弱，費之多少，彼一知之，乘虛入寇，渠能救首尾哉？兵連事生，何故蔑有？四也。事至而罷，則損威失柄，祗可逆防，不可追悔。」亦會承宗請罪，兵遂罷。

　　後對殿中，論執強鯁，帝未諭，輒進曰：「陛下誤矣。」帝變色，罷，謂李絳曰：「是子我自拔擢，乃敢爾，我叵堪此，必斥之！」絳曰：「陛下啟言者路，故群臣敢論得失。若黜之，是箝其口，使自為謀，非所以發揚盛德也。」帝悟，待之如初。歲滿當遷，帝以資淺，且家素貧，聽自擇官。居易請如薑公輔以學士兼京兆戶曹參軍，以便養，詔可。明年，以母喪解，還，拜左贊善大夫。是時，盜殺武元衡，京都震擾。居易首上疏，請亟捕賊，刷朝廷恥，以必得為期。宰相嫌其出位，不悅。俄有言：「居易母墮井死，而居易賦《新井篇》，言浮華，無實行，不可用。」出為州刺史。中書舍人王涯上言不宜治郡，追貶江州司馬。既失志，能順適所遇，托浮屠生死說，若忘形骸者。久之，徙忠州刺史。入為司門員外郎，以主客郎中知制誥。

　　穆宗好畋遊，獻《續虞人箴》以諷，曰：

　　唐受天命，十有二聖。兢兢業業，鹹勤厥政。鳥生深林，獸在豐草。春曈冬狩，取之以道。鳥獸蟲魚，各遂其生。民野君朝，亦克用寧。在昔玄祖，厥訓孔彰：「馳騁畋獵，俾心發狂。」何以效之，曰羿與康。曾不是誡，終然覆亡。高祖方獵，蘇長進言：「不滿十旬，未足為歡。」上心既悟，為之輟畋。降及宋璟，亦諫玄宗。溫顏聽納，獻替從容。璟趨以出，鷂死握中。噫！逐獸于野，走馬于路。豈不快哉，銜橛可懼。審其安危，惟聖之慮。

　　俄轉中書舍人。田布拜魏博節度使，命持節宣諭，布遺五百縑，詔使受之，辭曰：「布父讎國恥未雪，人當以物助之，乃取其財，誼不忍。方諭問旁午，若悉有所贈，則賊未殄，布貲竭矣。」詔聽辭餉。是時，河朔復亂，合諸道兵出討，遷延無功。賊取弓高，絕糧道，深州圍益急。居易上言：「兵多則難用，將眾則不一。宜詔魏博、澤潞、定、滄四節度，令各守境，以省度支貲餉。每道各出銳兵三千，使李光顏將。光顏故有鳳翔、徐、滑、河陽、陳許軍無慮四萬，可徑薄賊，開弓高糧路，合下博，解深州之圍，與牛元翼合。還裴度招討使，使悉太原兵西壓境，見利乘隙夾攻之，間令招諭以動其心，未及誅夷，必自生變。且光顏久將，有威名，度為人忠勇，可當一面，無若二人者。」於是，天子荒縱，宰相才下，賞罰失所宜，坐視賊，無能為。居易雖進忠，不見聽，乃丐外遷。為杭州刺史，始築堤捍錢塘湖，鐘泄其水，溉田千頃。復浚李泌六井，民賴其汲。久之，以太子左庶子分司東都。復拜蘇州刺史，病免。

　　文宗立，以秘書監召，遷刑部侍郎，封晉陽縣男。太和初，二李黨事興，險利乘之，更相奪移，進退毀譽，若旦暮然。楊虞卿與居易姻家，而善李宗閔，居易惡緣黨人斥，乃移病還東都。除太子賓客分司。逾年，即拜河南尹，復以賓客分司。開成初，起為同州刺史，不拜，改太子少傅，進馮翊縣侯。會昌初，以刑部尚書致仕。六年，卒，年七十五，贈尚書右僕射，宣宗以詩吊之。遺命薄葬，毋請諡。

　　居易被遇憲宗時，事無不言，湔剔抉摩，多見聽可，然為當路所忌，遂擯斥，所蘊不能施，乃放意文酒。既復用，又皆幼君，偃蹇益不合，居官輒病去，遂無立功名意。與弟行簡、從祖弟敏中友愛。東都所居履道裏，疏詔種樹，構石樓香山，鑿八節灘，自號醉吟先生，為之傳。暮節惑浮屠道尤甚，至經月不食葷，稱香山居士。嘗與胡杲、吉旼、鄭據、劉真、盧真、張渾、狄兼謨、盧貞燕集，皆高年不事者，人慕之，繪為《九老圖》。

　　居易於文章精切，然最工詩。初，頗以規諷得失，及其多，更下偶俗好，至數千篇，當時士人爭傳。雞林行賈售其國相，率篇易一金，甚偽者，相輒能辯之。初，與元稹酬詠，故號「元白」；稹卒，又與劉禹錫齊名，號「劉白」。其始生七月能展書，姆指「之」、「無」兩字，雖試百數不差；九歲暗識聲律。其篤於才章，蓋天稟然。敏中為相，請諡，有司曰文。後履道第卒為佛寺。東都、江州人為立祠焉。

　　贊曰：居易在元和、長慶時，與元稹俱有名，最長於詩，它文未能稱是也，多至數千篇，唐以來所未有。其自敘言：「關美刺者，謂之諷諭；詠性情者，謂之閒適；觸事而發，謂之感傷；其他為雜律。」又譏「世人所愛惟雜律詩，彼所重，我所輕。至諷諭意激而言質，閒適思澹而辭迂，以質合迂，宜人之不愛也」。今視其文，信然。而杜牧謂：「纖豔不逞，非莊士雅人所為。流傳人間，子父女母交口教授，淫言媟語入人肌骨不可去。」蓋救所失不得不云。觀居易始以直道奮，在天子前爭安危，冀以立功，雖中被斥，晚益不衰。當宗閔時，權勢震赫，終不附離為進取計，完節自高。而稹中道徼險得宰相，名望漼然。鳴呼，居易其賢哉！

弟 行簡
　　行簡，字知退，擢進士，辟盧坦劍南東川府。罷，與居易自忠州入朝，授左拾遺。累遷主客員外郎，代韋詞判度支按，進郎中。長慶時，振武營田使賀拔志歲終結課最，詔行簡閱實，發其妄，志懼，自刺不殊。行簡敏而有辭，後學所慕尚。寶曆二年卒。

弟 敏中
　　敏中，字用晦，少孤，承學諸兄。長慶初，第進士，辟義成節度使李聽府，聽一見，許其遠到。遷右拾遺，改殿中侍御史，為符澈邠寧副使，澈卒以能政聞。御史中丞高元裕薦為侍御史，再轉左司員外郎。武宗雅聞居易名，欲召用之。是時，居易足病廢，宰相李德裕言其衰苶不任事，即薦敏中文詞類其兄而有器識。即日知制誥，召入翰林為學士。進承旨。宣宗立，以兵部侍郎同中書門下平章事，遷中書侍郎，兼刑部尚書。德裕貶，敏中抵之甚力，議者訾惡。德裕著書亦言「惟以怨報德為不可測」，蓋斥敏中云。歷尚書右僕射、門下侍郎，封太原郡公。自員外，凡五年，十三遷。

　　崔鉉輔政，欲專任，患敏中居右。會黨項數寇邊，鉉言宜得大臣鎮撫，天子響其言，故敏中以司空、平章事兼邠寧節度、招撫、制置使。初，帝愛萬壽公主，欲下嫁士人。時鄭顥擢進士第，有閥閱，敏中以充選。顥與盧氏婚，將授室而罷，銜之。敏中自以居外，畏顥讒，自訴於帝。帝曰：「朕知久矣。若用顥言，庸相任耶？」顧左右取書一函，發視，悉顥所上，敏中乃安。及行，帝御安福樓以餞，頒璽書諭尉，賜通天帶，衛以神策兵，開府辟士，禮如裴度討淮西時。次甯州，諸將已破羌賊，敏中即說諭其眾，皆願棄兵為業。乃自南山並河按堡保，回繞千里。又規蕭關通靈威路，使為耕戰具。逾年，檢校司徒，徙劍南西川，增騾軍，完創關壁。治蜀五年，有勞，加兼太子太師，徙荊南。

　　懿宗立，召拜司徒、門下侍郎，還平章事。數月足病不任謁，固求避位，不許，中使者勞問，俾對別殿，毋拜。右補闕王譜奏言：「敏中病四月，陛下坐朝，與他宰相語不三刻，安暇論天下事？願聽其請，無使有持寵曠貴之譏。」書聞，帝怒，斥譜陽翟令。給事中鄭公輿申救，不聽。譜者，侍中珪之遠裔。未幾，加敏中中書令。自裴度以勳德居，而敏中以恩澤進。

　　咸通二年，南蠻擾邊，召敏中入議，許挾扶升殿。固求免，乃出為鳳翔節度使。三奏願歸守墳墓，除東都留守，不敢拜，許乙太傅致仕。詔書未至，卒，冊贈太尉。博士曹鄴責其病不堅退，且逐諫臣，舉怙威肆行，諡曰醜。


Chinese text: This work was published before January 1, 1923, and is in the
public domain worldwide because the author died at least 100 years ago.
