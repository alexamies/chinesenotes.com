裴陽宋楊崔李解
◎裴陽宋楊崔李解

裴漼，絳州聞喜著姓。父琰之，永徽中為同州司戶參軍，年甚少，不主曹務，刺史李崇義內輕之，鐫諭曰：「同，三輔，吏事繁，子盍求便官？毋留此！」琰之唯唯。吏白積案數百，崇義讓使趣斷，琰之曰：「何至逼人？」乃命吏連紙進筆為省決，一日畢，既與奪當理，而筆詞勁妙。崇義驚曰：「子何自晦，成吾過耶？」由是名動一州，號「霹靂手」。後為永年令，有惠政，吏刻石頌美。以倉部郎中病廢。漼侍疾十餘年，不肯仕。琰之沒，始擢明經，調陳留主簿，遷監察御史。

時崔湜、鄭愔典吏部，坐奸贓，為李尚隱所劾，詔漼按訊，而安樂公主、上官昭容為阿右，漼執正其罪，天下稱之。累進中書舍人。睿宗造金仙、玉真二觀，時旱甚，役不止，漼上言：「春夏毋聚大眾，起大役，不可興土功，妨農事。若役使乖度，則有疾疫水旱之災，此天人常應也。今自冬徂春，雨不時降，人心憔然，莫知所出，而土木方興，時暵之孽，職為此發。今東作雲始，丁壯就功，妨多益少，饑寒有漸。《春秋》莊公三十一年冬，不雨，是時歲三築臺；僖公二十一年夏，大旱，是時作南門。陛下以四方為念，宜下明制，令二京營作、和市木石，一切停止。有如農桑失時，戶口流散，雖寺觀營立，能救饑寒敝哉！」不報。遷兵部侍郎。以銓總勞，特授一子官。開元五年，為吏部侍郎，甄拔士為多。拜御史大夫。

漼雅與張說善，說方宰相，數薦之，漼長於敷奏，天子亦自重焉，擢吏部尚書。世儉素，而晚節稍畜伎妾，為奢侈事，議者以為缺。改太子賓客。卒，贈禮部尚書，謚曰懿。從祖弟寬。

寬，性通敏，工騎射、彈棋、投壺，略通書記。景雲中，為潤州參軍事。刺史韋詵有女，擇所宜歸，會休日登樓，見人於後圃有所瘞藏者，訪諸吏，曰：「參軍裴寬居也。」與偕來，詵問狀，答曰：「寬義不以包苴汙家，適有人以鹿為餉，致而去，不敢自欺，故瘞之。」詵嗟異，乃引為按察判官，許妻以女。歸語妻曰：「常求佳婿，今得矣。」明日，幃其族使觀之。寬時衣碧，瘠而長，既入，族人皆笑，呼為「碧鸛雀」。詵曰：「愛其女，必以為賢公侯妻也，何可以貌求人？」卒妻寬。

舉拔萃，為河南丞，遷長安尉。宇文融為侍御史，括天下田，奏為江東覆田判官。改太常博士。禮部建言忌日享廟應用樂，寬自以情立議曰：「廟尊忌卑則作樂，廟卑忌尊則備而不奏。」中書令張說善之，請如寬議。遷刑部員外郎。萬騎將軍馬崇白日殺人，而王毛仲方以貴幸，將鬻其獄，寬固執不肯從。河西節度使蕭嵩表為判官，歷兵部侍郎。宰相裴耀卿領江淮運，列倉河陰，奏寬為戶部侍郎自副。遷吏部。出為蒲州刺史，州久旱，寬入境輒雨。徙河南尹，不屈附權貴，河南大治。由金吾大將軍授太原尹，玄宗賦詩褒餞。天寶初，由陳留太守拜范陽節度使。時北平軍使烏承恩，虜酋也，與中人通，數冒賄，寬以法繩治。檀州刺史何僧獻生口數十，寬悉歸之，故夷夏感附。

三載，用安祿山守范陽，召寬為戶部尚書，兼御史大夫。裴敦復平海賊還，廣張功簿，寬密白其妄。會河北部將入朝，盛譽寬政，且言華虜猶思之，帝嗟賞，眷倚加厚。李林甫恐其遂相，又惡寬善李適之，乃漏寬語以激敦復，敦復任氣而疏，以林甫為誠。先是，寬以所善請於敦復，即欲白髮其言，林甫趣之。敦復未及聞，扈幸溫泉宮。而其下裨將程藏曜、曹鑒自以他事系臺，寬捕按之，敦復謂寬求致其罪，遽以金五百兩賂貴妃姊，因得事聞於帝，由是貶寬睢陽太守。及韋堅獄起，寬復坐親，貶安陸別駕。林甫任羅希奭殺李適之也，亦使過安陸，將怖殺寬，寬叩頭祈哀，希奭乃去。寬懼終見殺，丐為浮屠，不許。稍遷東海太守，徙馮翊，入為禮部尚書。卒，年七十五，贈太子太傅。

寬兄弟八人，皆擢明經，任臺、省、州刺史。雅性友愛，於東都治第，八院相對，甥侄亦有名稱，常擊鼓會飯。其為政務清簡，所蒞人愛之，世皆冀其得宰相。天寶間稱舊德，以寬為首。然惑於佛，喜與桑門遊，習誦其書，老彌篤雲。子谞。

谞，字士明，擢明經，調河南參軍事。性通綽，舉止不煩。累遷京兆倉曹參軍。虢王巨表署襄、鄧營田判官。母喪，居東都。會史思明亂，逃山谷間。思明故為寬將，德寬舊恩，且聞谞名，遣捕騎跡獲之，喜甚，呼為「郎君」，偽授御史中丞。賊殘殺宗室，谞陰緩之。全活者數百人。又嘗疏賊虛實於朝，事泄，思明恨罵，危死而免。賊平，除太子中允，遷考功郎中，數燕見奏事。

代宗幸陜，谞徒步挾考功南曹印赴行在，帝曰：「疾風知勁草，果可信。」將用為御史中丞，為元載沮卻，故拜河東租庸、鹽鐵使。時關輔旱，谞入計，帝召至便殿，問榷酤利歲出內幾何，谞久不對。帝復問，曰：「臣有所思。」帝曰：「何邪？」谞曰：「臣自河東來，涉三百里，而農人愁嘆，谷菽未種。誠謂陛下軫念元元，先訪疾苦，而乃責臣以利。孟子曰：『治國者，仁義而已，何以利為？』故未敢即對。」帝曰：「微公言，朕不聞此。」拜左司郎中，數訪政事。載忌之，出為虔州刺史，歷饒、廬、亳三州，除右金吾將軍。

德宗新即位，以刑名治天下，百吏震服。時大行將蕆陵事，禁屠殺，尚父郭子儀家奴宰羊，谞列奏，帝謂不畏強禦，善之，或曰：「尚父有社稷功，豈不為庇之？」谞笑曰：「非君所知。尚父方貴盛，上新即位，必謂黨附者眾。今發其細過，以明不恃權耳。吾上以盡事君之道，下以安大臣，不亦可乎？」

時朝堂別置三司決庶獄，辨爭者輒擊登聞鼓。谞上疏曰：「諫鼓、謗木之設，所以達幽枉，延直言。今詭猾之人，輕動天聽，爭纖微，若然者，安用吏治乎？」帝然之，於是悉歸有司。谞惡法吏舞文，或挾宿怨為重輕，因獻《獄官箴》以諷。坐所善誅，貶閬州司馬。俄召為太子右庶子，進兵部侍郎，至河南尹、東都副留守。凡五世為河南，谞視事未嘗敢當正處。以寬厚和易為治，不鞫人以贓。卒，年七十五，贈禮部尚書。

寬弟子胄，字胤叔，擢明經，佐李抱玉鳳翔幕府。不得意，謝歸，更從宣歙觀察使陳少遊，抱玉怒，劾貶桐廬尉。時李棲筠觀察浙西，幕府皆一時高選。判官許鳴謙名知人，見崔造及胄，器之，白棲筠取胄為支使。

代宗惡宰相元載怙權，召棲筠為御史大夫，欲以相，棲筠引胄殿中侍御史，尤為載所惡。會棲筠卒，胄護喪歸洛陽，人為危之，胄屹然不沮惴。少遊復表為淮南觀察判官。載誅，始拜刑部員外郎，遷宣州刺史。楊炎當國，為載復仇，窮摭所惡。會胄部人積胄雜奉為贓，炎遣員寓蔓劾峭詆，貶汀州司馬。稍遷京兆少尹，以父名不拜，換國子司業。遷江西觀察使。初，李兼嘗罷南昌卒千餘人，收資稟為月進，胄白罷之。樊澤徙襄州，宰相議所代，德宗雅記胄才，遂拜荊南節度使。

是時，方鎮爭剝下希恩，制重錦異綾，名貢奉，有中使者，即悉公帑市歡。胄待之有節，獻餉直不數金，宴勞止三爵。是時武臣多粗暴庸人，待賓介不以禮，少失意，則以罪中傷之，胄亦劾斥其管記，世恨胄之流於俗。卒，年七十五，贈尚書右僕射，謚曰成。

陽嶠，其先北平人，世徙洛陽，北齊尚書右僕射休之四世孫。舉八科皆中，調將陵尉，累遷詹事司直。長安中，左右御史中丞桓彥範、袁恕己爭取為御史。楊再思素與嶠善，知其意不樂彈抨事，為語彥範，彥範曰：「為官擇人，豈待情樂乎？唯不樂者固與之，以伸難進、抑躁求也。」遂為右臺侍御史。久乃遷國子司業。嶠資謹飭好學，喜誘勸後生、修講舍，人以為善職。

睿宗立，進尚書右丞。時議建都督府，擇最吏，故嶠為涇州都督。議罷，歷魏州刺史、荊州長史、本道按察使，率以清白聞。魏州人嫠耳闕下，請嶠為刺史，故再治魏。入為國子祭酒，封北平縣伯。引尹知章、範行恭、趙玄默為學官，皆名儒冠雲。生徒遊惰者至督以鞭楚，人怨之，乘夜毆嶠道中，事聞，詔捕毆者殺之。嶠撫孤侄與子均，常語人曰：「吾備位方伯，而心亦昔時一尉耳。」以老致仕。卒，謚曰敬。

宋慶禮，洺州永年人。擢明經，補衛尉。武後詔侍御史桓彥範行河北，鄣斷居庸、五回等路，以支突厥，召慶禮與議，見其方略，器之。俄遷大理評事，為嶺南采訪使。時崖、振五州首領更相掠，民苦於兵，使者至，輒苦瘴癘，莫敢往。慶禮身到其境，諭首領大誼，皆釋仇相親，州土以安，罷戍卒五千。歷監察、殿中侍御史。以習識邊事，拜河東、河北營田使。善騎，日能馳數百里。性甘於勞苦，然好興作，濱塞掘阱植兵，以邀虜徑，議者蚩其不切事。稍遷貝州刺史，復為河北支度營田使。

初，營州都督府治柳城，扼制奚、契丹。武後時，趙文翙失兩蕃情，攻殘其府，更治東漁陽城。玄宗時，奚、契丹款附，帝欲復治故城，宋璟固爭不可，獨慶禮執處其利，乃詔與太子詹事姜師度、左驍衛將軍邵宏等為使，築裁三旬畢。俄兼營州都督，開屯田八十餘所，追拔漁陽、淄青沒戶還舊田宅，又集商胡立邸肆。不數年，倉廥充，居人蕃輯。卒，贈工部尚書。

慶禮為政嚴，少私，吏畏威不敢犯。太常博士張星以好巧自是，謚曰「專」。禮部員外郎張九齡申駁曰：「慶禮國勞臣，在邊垂三十年。往城營州，士才數千，無甲兵強衛，指期而往，不失所慮，遂罷海運，收歲儲，邊亭晏然。其功可推，不當醜謚。」慶禮兄子辭玉亦自詣闕訴。改謚曰敬。

楊玚，字瑤光，華州華陰人。五世祖縉，為陳中書舍人，名屬文，終交、愛九州都督、武康郡公。子林甫代領都督，隋滅陳，逾三年乃降，徙長安。林甫字衛卿，為柳城太守，高祖軍興，遣其子琮招之，挈郡以來，授檢校總管，足疾不能造朝。帝以絳州寒涼，拜刺史，累封宜春郡公。琮字孝璋，為上津令。會天下亂，去官，與秦王同裏居。武德初，為王府參軍，兼庫直。隱太子事平，詔親王、宰相一人入宴，而琮獨預，太宗賜《懷昔賦》，申以恩意。歷沔、綏二州刺史。姆饋孺子以餅，妻偽受而棄之垣外，人咨其廉。

玚始為麟遊令，時竇懷貞大營金仙、玉直二觀，檄取畿內嘗負逆人貲者，暴斂之以佐費，玚拒不應。懷貞怒曰：「縣令而拒大夫命乎？」玚曰：「所論者民冤抑也，位高下乎何取？」懷貞壯其對，為止。初，韋後表民二十二為丁限，及敗，有司追趣其課，玚執不可，曰：「韋氏當國，擅擢士大夫，赦罪人，皆不改，奚獨取已寬之人重斂其租？非所以保下之宜。」遂止不課，由是名顯當世。

擢累侍御史。京兆尹崔日知貪沓不法，玚與大夫李傑謀劾舉之，反為日知先構。玚廷奏曰：「肅繩之司，一為恐脅所屈，開奸人謀，則御史府可廢。」玄宗直之，令傑還視事，而逐日知。

玚進歷御史中丞、戶部侍郎。帝嘗召宰相大臣議天下戶版延英殿，玚言利病尤詳，帝咨賞。於是宇文融建檢脫戶餘口，玚執不便。融方貴，公卿唵默唯唯，獨玚抗議，故出為華州刺史。帝封太山，集樂工山下，居喪者亦在行。玚謂起苴绖使和鐘律，非人情所堪，帝許，乃免。

入為國子祭酒，表大儒王迥質、尹子路、白履忠等三人教授國子。有詔迥質諫議大夫、皇太子侍讀；履忠老不任職，拜朝散大夫罷歸；子路直弘文館。皆有名。玚奏：「有司帖試明經，不質大義，乃取年頭、月尾、孤經、絕句，且今習《春秋》三家、《儀禮》者才十二，恐諸家廢無日，請帖平文以存學家，其能通者稍加優宦，獎孤學。」從之，因詔以三家《傳》、《儀禮》出身者不任散官，遂著令。生徒為玚立頌太學門。

又言：「古者卿大夫子弟及諸侯歲貢小學之異者入太學，漸漬禮樂，知朝廷君臣之序，班以品類，分以師長，三德四教，學成然後爵之。唐興，二監舉者千百數，當選者十之二，考功覆校以第，謂經明行修，故無多少之限。今考功限天下明經、進士歲百人，二監之得無幾，然則學徒費官稟，而博士濫天祿者也。且以流外及諸色仕者歲二千，過明經、進士十倍，胥史浮虛之徒，毛先王禮義，非得與服勤道業者挈長短、絕輕重也。國家啟庠序，廣化導，將有以用而勸進之。有司為限約以黜退之，欲望俊乂在朝，難矣。」帝然其言。再遷大理卿，以疾辭，改左散騎常侍。卒，年六十八，贈戶部尚書，謚曰貞。

玚常嘆士大夫不能用古禮，因其家冠、婚、喪、祭，乃據舊典為之節文，揖讓威儀，哭踴衰殺，無有違者。在官清白，吏請立石紀德，玚曰：「事益於人，書名史氏足矣。若碑頌者，徒遣後人作碇石耳。」

玚伯父誌操，頗剛簡，未遇時，著《閑居賦》自托，常曰：「得田十頃、僮婢十人，下有兄弟布粟之資，上可供先公伏臘足矣。」位終司屬卿、安平縣男。玚從父兄晏，精《孝經》學，常手寫數十篇，可教者輒遺之。

崔隱甫，貝州武城人。隋散騎侍郎儦曾孫。解褐左玉鈐衛兵曹參軍，遷殿侍御史內供奉。浮屠惠範倚太平公主脅人子女，隱甫劾狀，反為所擠，貶邛州司馬。玄宗立，擢汾州長史，兼河東道支度營田使，遷洛陽令。梨園弟子胡雛善笛，有寵，嘗負罪匿禁中。帝以他事召隱甫，從容指曰：「就卿丐此人。」對曰：「陛下輕臣而重樂工，請解官。」再拜出，帝遽謝，與胡雛，隱甫殺之，有詔貰死，不及矣。賜隱甫百縑。

孫佺敗績於奚，擢隱甫并州司馬護邊，會兄逸甫疾甚，未及行，詔責逗留，下除河南令。累拜華州刺史、太原尹，入為河南尹。居三歲，進拜御史大夫。初，臺無獄，凡有囚則系大理。貞觀時，李乾祐為大夫，始置獄，由是中丞、侍御史皆得系人。隱甫執故事，廢掘諸獄。其後患囚往來或漏泄，復系之廚院雲。臺中自監察御史而下，舊皆得顓事，無所承諮。隱甫始一切令歸稟乃得行，有忤意輒劾正，多貶絀者，臺吏側目，威名赫然。帝嘗詔校外官歲考。異時必委曲參審，竟春未定。隱甫一日會朝集使，詢逮檢實，其暮皆訖，議者服其敏。帝嘗謂曰：「卿為大夫，天下以為稱職。」

張說當國，隱甫素惡之，乃與中丞宇文融、李林甫暴其過，不宜處位，說賜罷；然帝嫉朋黨，免其官，使侍母。歲餘，復為大夫。遷刑部尚書，兼河南尹。帝還京師，即拜東都留守。累封清河郡公。卒，贈益州大都督，謚曰忠。

始，帝欲相隱甫也，謂曰：「牛仙客可與語，卿常見否？」對曰：「未也。」帝曰：「可見之。」隱甫終不詣。他日又問，對如初。帝乃不用。子弟或問故，答曰：「吾不以其人微易之也，其材不逮中人，可與之對耶？」隱甫所至絜介自守，明吏治，在職以強正稱雲。

贊曰：嚴挺之拒宰相不肯見李林甫，崔隱甫違詔不屈牛仙客，信剛者乎！二人坐是皆不得相，彼亦各申其誌也。管夷吾以編棧諭之，信曲與直不相函哉！

李尚隱，其先出趙郡，徙貫萬年。年二十，舉明經，再調下邽主簿，州刺史姚珽說其能，器之。神龍中，左臺中丞侯令德為關內黜陟使，尚隱佐之，以最擢左臺監察御史。於是，崔湜、鄭愔典吏部選，附勢幸，銓擬不平，至逆用三年員闕，材廉者軋不進，俄而相踵知政事，尚隱與御史李懷讓顯劾其罪，湜等皆斥去。睦州刺史馮昭泰性鷙刻，人憚其強，嘗誣系桐廬令李師旦二百餘家為妖蠱，有詔御史覆驗，皆稱病不肯往。尚隱曰：「善良方蒙枉，不為申明，可乎？」因請行，果推雪其冤。湜、愔復當路，乃出尚隱為伊闕令，懷讓魏令。湜等伏誅，玄宗知尚隱方嚴，由定州司馬擢吏部員外郎，懷讓自河陽令拜兵部員外郎。懷讓，蓚人，後歷給事中。

尚隱以將作少監營橋陵，封高邑縣男。未幾，進御史中丞。御史王旭招權，稍不制，仇家告其罪，尚隱窮治，具得奸贓，無假借，遂抵罪。進兵部侍郎。俄出為蒲州刺史。浮屠懷照者，自言母夢日入懷生己，鏤石著驗，聞人馮待徵等助實其言。尚隱劾處妖妄，詔流懷照播州。再遷河南尹。

尚隱性剛亮，論議皆披心示誠，處事分明，禦下不苛密。尤詳練故實，前後制令，誦記略無遺。妖賊劉定高夜犯通洛門，尚隱坐不素覺，左遷桂州都督。帝遣使勞曰：「知卿忠公，然國法須爾。」因賜雜彩百匹遣之。遷廣州都督、五府經略使。及還，人或袖金以贈，尚隱曰：「吾自性分不可易，非畏人知也。」

代王丘為御史大夫。時司農卿陳思問引屬吏多小人，乾隱錢谷，尚隱按其違，贓累鉅萬，思問流死嶺南。改尚隱太子詹事。不閱旬，進戶部尚書。前後更揚、益二州長史、東都留守，爵高邑伯。開元二十八年，以太子賓客卒，年七十五，謚曰貞。

尚隱三入御史府，輒繩惡吏，不以殘摯失名，所發當也，素議歸重。仕官未嘗以過謫，惟劾詆幸臣及坐小法左遷，復見用，以循吏終始雲。

自開元二十二年置京畿采訪處置等使，用中丞盧奐為之，尚隱以大夫不充使。永泰以後，大夫王翊、崔渙、李涵、崔寧、盧杞乃為之。

解琬，魏州元城人。舉幽素科，中之，調新政尉。後自成都丞奏事稱旨，躐除監察御史，以喪免。武後顧琬習邊事，迫追西撫羌夷，琬因乞終喪，後嘉許之，詔服除赴屯。遷侍御史，安撫烏質勒及十姓部落，以功擢御史中丞，兼北庭都護、西域安撫使。琬與郭元振善，宗楚客惡之，左授滄州刺史。為政引大體，部人順附。

景龍中，遷御史大夫，兼朔方行軍大總管。前後乘邊積二十年，大抵務農習戰，多為長利，華虜安之。景雲二年，復為朔方軍大總管，分遣隨軍要籍官河陽丞張冠宗、肥鄉令韋景駿、普安令於處忠料三城兵，省其戍十萬人。改右武衛大將軍，兼檢校晉州刺史、濟南縣男。以老丐骸骨，不待報輒去，優詔以金紫光祿大夫聽致仕，準品給全祿，璽書勞問。會吐番騷邊，復召授左散騎常侍，詔與虜定經界，因諧輯十姓降戶。琬建言吐蕃不可以信約，請調兵十萬屯秦、渭間，防遏其奸。是冬，吐蕃果入寇，為秦渭兵擊走之。俄復請老，不許，遷太子賓客。年八十餘，開元五年，終同州刺史。


Chinese text: This work was published before January 1, 1923, and is in the
public domain worldwide because the author died at least 100 years ago.
