嘉禮一
　　四曰嘉禮。

皇帝加元服
　　皇帝加元服。

　　有司卜日，告於天地宗廟。

　　前一日，尚舍設席於太極殿中楹之間，莞筵紛純，加藻席緇純，加次席黼純。有司設次，展縣，設案，陣車輦。設文官五品以上位於縣東，武官于縣西，六品以下皆於橫街之南，北上。朝集使分方于文武官當品之下，諸親位於四品、五品之下，皇宗親在東，異姓親在西。籓客分方各於朝集使六品之南，諸州使人於朝集使九品之後。又設太師、太尉位於橫街之南，道東，北面西上。典儀于縣東北，贊者二人在南，少退，俱西向。又設門外位於東西朝堂，如元日。

　　其日，侍中版奏「請中嚴」。太樂令、鼓吹令帥工人入就位。有司設罍洗于阼階東南，設席于東房內，近西，張帷於東序外。殿中監陳袞服于內席，東領，緇纚、玉簪及櫛三物同箱，在服南。又設莞筵一，紛純，加藻席緇純，加次席黼純，在南。尚食實醴尊於東序外帷內，坫在尊北，實角、觶、柶各一。饌陳於尊西，籩、豆各十二；俎三，在籩、豆之北。設罍洗於尊東。袞冕、玉導置於箱。太常博士一人，立於西階下，東面。諸侍衛之官俱詣閣奉迎，典儀帥贊者及群官以次入就位。太常博士引太常卿升西階，立于西房外，當戶北向。侍中版奏「外辦」。皇帝服空頂黑介幘、絳紗袍，出自西房，即御座立。太師、太尉入就位。典儀曰：「再拜。」贊者承傳，在位者皆再拜。太師升自西階，立於東階上，東面。太尉詣阼階下罍洗，盥手，升自東階，詣東房，取纚櫛箱進，跪奠於御座西端。太師詣御座前跪奏曰：「坐。」皇帝坐。太尉當前少左，跪，脫幘置於箱，櫛畢，設纚，興，少西，東面立。太師降，盥，受冕，右執頂，左執前，升自西階，當前少左，祝曰：「令月吉日，始加元服。壽考惟祺，以介景福。」乃跪，冠，興，復西階上位。太尉前，少左，跪，設簪，結纓，興，復位。皇帝興，適東房。殿中監徹櫛纚箱以退。

　　皇帝袞服出，即席南向坐。太尉詣序外帷內，盥手，洗觶，酌醴，加柶覆之，面葉，立於序內，南面。太師進，受醴，面柄，前，北向祝曰：「甘醴唯厚，嘉薦令芳。承天之休，壽考不忘。」退，降立於西階下，東面。將祝，殿中監率進饌者奉饌設于前，皇帝左執觶，右取脯，擩於棨，祭於籩、豆之間。太尉取鸑一以進，皇帝奠觶于薦西，受棨，舒左執本，右絕末以祭，上左手嚌之，授太尉。太尉加于俎，降，立于太師之南。皇帝帨手取觶，以柶祭醴，啐醴，建柶，奠觶於薦東。太師、太尉復橫街南位。典儀曰：「再拜。」贊者承傳，在位者皆再拜。太師、太尉出。侍中前，跪奏「禮畢」。皇帝興，入自東房，在位者以次出。

皇太子加元服
　　皇太子加元服。

　　有司豫奏司徒一人為賓，卿一人為贊冠，吏部承以戒之。

　　前一日，尚舍設禦幄於太極殿，有司設群官之次位，展縣，設案，陳車輿，皆如皇帝之冠。設賓受命位於橫街南道東，贊冠位於其後，少東，皆北面。又設文武官門外位於順天門外道東、西。

　　其日，侍中奏「請中嚴」。群官有司皆就位。賓、贊入，立於太極門外道東，西面。黃門侍郎引主節持幡節，中書侍郎引制書案，立于樂縣東南，西面北上。侍中奏「外辦」。皇帝服通天冠、絳紗袍，乘輿出自西房，即禦坐。賓、贊入就位。典儀曰：「再拜。」在位皆再拜。侍中及舍人前承制，侍中降至賓前，稱「有制」。公再拜。侍中曰：「將加冠於某之首，公其將事。」公少進，北面再拜稽首，辭曰：「臣不敏，恐不能供事，敢辭。」侍中升奏，又承制降，稱：「制旨，公其將事，無辭。」公再拜。侍中、舍人至卿前稱敕旨，卿再拜。侍中曰：「將加冠於某之首，卿宜贊冠。」卿再拜。黃門侍郎執節立于賓東北，西面。賓再拜受節，付於主節，又再拜。中書侍郎取制書立賓東北，西面，賓再拜，受制書，又再拜。典儀曰：「再拜。」贊者承傳，在位皆再拜。賓、贊出，皇帝降坐，入自東房，在位者以次出。初，賓、贊出門，以制書置於案，引以幡節，威儀鐃吹及九品以上，皆詣東宮朝堂。

　　冠前一日，衛尉設賓次於重明門外道西，南向，贊冠於其西南。又設次於門內道西，以待賓、贊。又設皇太子位於閣外道東，西向。三師位於道西，三少位於其南，少退，俱東向。又設軒縣于庭，皇太子受制位於縣北，解劍席于東北，皆北面。

　　冠日平明，宮臣皆朝服，其餘公服，集於重明門外朝堂。宗正卿乘車侍從，詣左春坊權停。左右二率各勒所部，屯門列仗。左庶子版奏「請中嚴」。群官有司入就位。設罍洗于東階東南。設冠席於殿上東壁下少南，西向；賓席於西階上，東向；主人席于皇太子席西南，西向；三師席于冠席北，三少席于冠席南。張帷於東序內，設褥席於帷中。又張帷於序外冠席。內直郎陳服於帷內，東領北上：袞冕，金飾象笏；遠遊冠。緇布冠，服玄衣、素裳、素韡、白紗中單、青領褾紘裾，履、襪，革帶、大帶，笏。緇纚、犀簪二物同箱，在服南。櫛實於箱，又在南。莞筵四，藻席四，又在南。良紘令實側尊甒醴於序外帷內，設罍洗於尊東，實巾一，角觶、柶各一。太官令實饌豆九、籩九於尊西，俎三在豆北。袞冕，遠遊三梁冠、黑介幘，緇布冠青組纓屬於冠，冠、冕各一箱。奉禮郎三人各執立於西階之西，東面北上。主人、贊冠者宗正卿為主人，庶子為贊冠者。升，詣東序帷內少北、戶東，西立。典謁引群官以次入就位。

　　初，賓、贊入次，左庶子版奏「外辦」。通事舍人引三師等入就閣外道西位，東面立。皇太子空頂黑介幘、雙童髻、彩衣、紫褲褶、織成褾領、綠紳、烏皮履，乘輿以出。洗馬迎於閣門外，左庶子請降輿，洗馬引之道東位，西向立。左庶子請再拜。三師、三少答拜。乃就階東南位。三師在前，三少在後，千牛二人夾左右，其餘仗衛列于師、保之外。皇太子乃出迎賓，至阼階東，西面立。宗正卿立於門東，西面。賓立於西，東面。宗正卿再拜，賓不答拜。賓入，主人從入，立于縣東北，西面。賓入，贊冠者從，賓詣殿階間，南面。贊冠者立於賓西南，東面。節在賓東少南，西面。制案在贊冠西南，東面。賓執制，皇太子詣受制位，北面立。主節脫節衣，賓稱「有制」。皇太子再拜。宣詔曰：「有制，皇太子某，吉日元服，率由舊章，命太尉某就宮展禮。」皇太子再拜。少傅進詣賓前，受制書，以授皇太子，付于庶子。皇太子升東階，入於東序帷內，近北，南面立。賓升西階，及宗正卿各立席後。

　　初，賓升，贊冠者詣罍洗，盥手，升自東階帷內，于主人冠贊之南，俱西面。主人贊冠者引皇太子出，立于席東，西面。賓贊冠者取纚、櫛二箱，坐奠於筵。皇太子進，升筵，西面坐。賓之贊冠者東面坐，脫幘置於箱，櫛畢，設纚，興，少北，南面立。執緇布冠升，賓降一等受之，右執頂，左執前，進，東向立，祝曰：「令月吉日，始加元服。棄厥幼志，慎其成德。壽考惟祺，以介景福。」乃跪，冠，興，復位。皇太子東面立，賓揖皇太子，贊冠者引適東序帷內，服玄衣素裳之服以出，立于席東，西面。賓揖皇太子升筵，西向坐。賓之贊冠者進，跪脫緇布冠置於箱，興，復位。賓降二等，受遠遊冠，右執頂，左執前，進，祝曰：「吉月令辰，乃申嘉服，克敬威儀，式昭厥德。眉壽萬歲，永壽胡福。」乃跪，冠，興，復位。皇太子興，賓揖皇太子，贊冠者引適東序帷內，朝服以出，立于席東，西面。賓揖皇太子升筵坐，賓之贊冠者跪脫遠遊冠，興，復位。賓降三等受冕，右執頂，左執前，進，祝曰：「以歲之正，以月之令。咸加其服，以成厥德。萬壽無疆，承天之慶。」乃跪，冠，興，復位。每冠，皆贊冠者跪設簪、結纓。

　　皇太子興，賓揖皇太子適東序，服袞冕之服以出，立于席東，西面。贊冠者徹纚、櫛箱以入，又取筵入於帷內。主人贊冠者又設醴，皇太子席于室戶西，南向，下莞上藻。賓之贊冠者於東序外帷內，盥手洗觶。典膳郎酌醴，加柶覆之，面柄，授贊冠，立於序內，南面。賓揖皇太子就筵西，南面立。賓進，受醴，加柶，面柄，進，北向立，祝曰：「甘醴唯厚，嘉薦令芳。拜受祭之，以定厥祥。承天之休，壽考不忘。」皇太子拜，受觶。賓復位，東面答拜。贊冠者與進饌者奉饌設於筵前，皇太子升筵坐，左執觶，右取脯，擩於棨，祭於籩、豆之間。贊冠者取韭菹，遍擩於豆，以授皇太子，又祭於籩、豆之間。贊冠者取鸑一，以授皇太子，皇太子奠觶于薦西，興，受鸑，卻左手執本坐，繚右手絕末以祭。止，左手嚌之，興，以授贊冠者，加於俎。皇太子坐，帨手取觶，以柶祭醴三，始扱一祭，又扱再祭，加柶於觶，面葉，興，筵末坐，啐醴，建柶，興，降筵西，南面坐，奠觶，再拜，執觶，興。賓答拜。皇太子降，立於西階之東，南面。賓降，立於西階之西少南，贊冠隨降，立於賓西南，皆東面。賓少進，字之，祝曰：「禮儀既備，令月吉日。昭告厥字，君子攸宜。宜之於嘏，永受保之。奉敕字某。」皇太子再拜曰：「某雖不敏，敢不祗奉。」又再拜。洗馬引太子降阼階位，三師在南，北面，三少在北，南面立。皇太子西面再拜，三師等各再拜以出。典儀曰：「再拜。」贊者承傳，在位者皆再拜。左庶子前，稱「禮畢」。皇太子乘輿以入，侍臣從至閣，賓、贊及宗正卿出就會。

皇子冠
　　皇子冠。

　　前三日，本司帥其屬筮日、筮賓於聽事。前二日，主人至賓之門外次，東面，賓立於阼階下，西面，儐者進于左，北面，受命出，立於門東，西面，曰：「敢請事。」主人曰：「皇子某王將加冠，請某公教之。」儐者入告，賓出，立于門左，西面，再拜。主人答拜。主人曰：「皇子某王將加冠，願某公教之。」賓曰：「某不敏，恐不能共事，敢辭。」主人曰：「某猶願某公教之。」賓曰：「王重有命，其敢不從。」主人再拜而還，賓拜送。命贊冠者亦如之。

　　冠之日，夙興，設洗于阼階東南，席于東房內西墉下。陳衣于席，東領北上：袞冕，遠遊冠，緇布冠。緇纚、犀簪、櫛實於箱，在服南。莞筵、藻席各三，在南。設尊于房戶之外西，兩甒玄酒在西，加勺冪。設坫於尊東，置二爵於坫，加冪。豆十、籩十在服北，俎三在籩、豆之北。質明，賓、贊至於主人大門外之次，遠遊三梁、緇布冠各一箱，各一人執之，待於西階之西，東面北上。設主人之席于阼階上，西面；賓席於西階上，東面；皇子席于室戶東、房戶西，南面。俱下莞上藻。主人立于阼階下，當東房，西面。諸親立于罍洗東南，西面北上。儐者立於門內道南，北面。皇子雙童髻、空頂幘、彩褲褶、錦紳、烏皮履，立于房內，南面。主人贊冠者立于房內戶東，西面。賓及贊冠者出，立於門西，贊冠者少退，俱東面北上。

　　儐者受命于主人，出，立於門東，西面，曰：「敢請事。」賓曰：「皇子某王將加冠、某謹應命。」儐者入告，主人出迎賓，西面再拜，賓答拜。主人揖贊冠者，贊冠者報揖，主人又揖賓，賓報。主人入，賓、贊冠者以次入，及內門，主人揖賓，賓入，贊冠者從之。至內霤，將曲揖，賓報揖。至階，主人立于階東，西面；賓立於階西，東面。主人曰：「請公升。」賓曰：「某備將事，敢辭。」主人曰：「固請公升。」賓曰：「某敢固辭。」主人曰：「終請公升。」賓曰：「某敢終辭。」主人升自阼階，立于席東，西向；賓升自西階，立于席西，東向。贊冠者及庭，盥於洗，升自西階，入于東房，立于主人贊冠者之南，俱西面。

　　主人贊冠者引皇子出，立于房戶外西，南面。賓之贊冠者取纚、櫛、簪箱，跪奠于皇子筵東端，興，席東少北，南面立。賓揖皇子，賓、主俱即座。皇子進，升席，南面坐。賓之贊冠者進筵前，北面，跪脫雙童髻置於箱，櫛畢，設纚。賓降，盥，主從降。賓東面辭曰：「願主不降。」主人曰：「公降辱，敢不從降。」賓既盥，詣西階。賓、主一揖一讓，升。主人立于席後，西面，賓立於西階上，東面。執緇布冠者升，賓降一等受之，右執頂，左執前，北面跪，冠，興，復西階上席後，東面立。皇子興，賓揖皇子適房，賓、主俱坐。皇子服青衣素裳之服，出房戶西，南面立。賓揖皇子，皇子進，立于席後，南面。賓降，盥，主人從降，辭對如初。賓跪取爵於篚，興，洗，詣西階，賓、主一揖一讓，升，坐，主人立于席後，西面。賓詣酒尊所，酌酒進皇子筵前，北向立，祝曰：「旨酒既清，嘉薦亶時。始加元服，兄弟具來。孝友時格，永乃保之。」皇子筵西拜爵，賓復西階上，東面答拜。執饌者薦籩、豆于皇子筵前。皇子升座，左執爵，右取脯，扌需於棨，祭於籩、豆之間，祭酒，興，筵末坐，啐酒，執爵，興，降筵，奠爵，再拜，執爵興。賓答拜。冠者升筵，跪奠爵於薦東，興，立於筵西，南面。執饌者徹薦爵。

　　賓揖皇子，皇子進，升筵，南向坐。賓之贊冠者跪脫緇布冠，置於箱。賓降二等，受遠遊冠，冠之。皇子興，賓揖皇子適房，賓、主俱坐。皇子服朝服，出房戶西，南面立。賓、主俱興，賓揖皇子，皇子進，立于席後，南面。賓詣尊所，取爵酌酒，進皇子筵前，北向立，祝曰：「旨酒既湑，嘉薦伊脯。乃申其服，禮儀有序。祭此嘉爵，承天之祜。」皇子筵西拜，受爵，祭饌如初禮。賓揖皇子進，升席，南面坐。賓之贊冠者跪脫進賢冠，賓降三等，受冕，冠之。每冠，皆贊冠者設簪結纓。

　　皇子興，賓揖皇子適房，服袞冕以出方房戶西，南面。賓揖皇子，進，立于席後，南面。賓詣酒尊所，取爵酌酒進皇子，祝曰：「旨酒令芳，籩豆有楚。鹹加其服，肴升折俎。承天之慶，受福無疆。」皇子筵西拜，受爵。執饌者薦籩、豆，設俎于其南。皇子升筵坐，執爵，祭脯棨。贊冠者取鸑一以授皇子，皇子奠爵于薦西，興，受，坐，祭，左手嚌之，興，加於俎。皇子坐，涚手執爵，祭酒，興，筵末坐，啐酒，降筵西，南面坐，奠爵，再拜，執爵興。賓答拜。皇子升筵坐，奠爵於薦東，興。贊冠者引皇子降，立於西階之東，南面。

　　初，皇子降，賓降自西階，直西序東面立。主人降自東階，直東序西面立。賓少進，字之曰：「禮儀既備，令月吉日。昭告其字，爰字孔嘉。君子攸宜，宜之於嘏。永受保之，曰孟某甫。」仲、叔、季唯其所當。皇子曰：「某雖不敏，夙夜祗奉。」賓出，主人送于內門外，主人西面請賓曰：「公辱執事，請禮從者。」賓曰：「某既得將事，敢辭。」主人曰：「敢固以請。」賓曰：「某辭不得命，敢不從？」賓就次，主人入。

　　初，賓出，皇子東面見，諸親拜之，皇子答拜。皇子入見內外諸尊於別所。

　　賓、主既釋服，改設席，訖，賓、贊俱出次，立於門西。主人出揖賓，賓報揖。主人先入，賓、贊從之。至階，一揖一讓，升坐，俱坐。會訖，賓立於西階上，贊冠者在北，少退，俱東面。主人立于東階上，西面。掌事者奉束帛之篚升，授主人于序端。主人執篚少進，西面立。又掌事者奉幣篚升，立于主人後。幣篚升，牽馬者牽兩馬入，陳於門內，三分庭一在南，北首西上。賓還西階上，北面再拜。主人進，立於楹間，贊冠者立于賓左，少退，俱北面再拜。主人南面，賓、贊進，立于主人之右，俱南面東上。主人授幣，賓受之，退，復位。于主人授幣，掌事者又以幣篚授贊冠者。主人還阼階上，北面拜送，賓、贊降自西階，從者訝受幣。賓當庭實，東面揖，出，牽馬者從出，從者訝受馬於門外。賓降，主人降。送賓於大門，西面再拜。

　　若諸臣之嫡子三加，皆祝而冠，又祝而酌，又祝而字。庶子三加，既加，然後酌而祝之，又祝而字。其始冠皆緇布；再加皆進賢；其三加，一品之子以袞冕，二品之子以驚冕，三品之子以毳冕，四品之子以絺冕，五品之子以玄冕，六品至於九品之子以爵弁。其服從之。其即席而冠也，嫡子西面，庶子南面。其筮日，筮賓、贊，遂戒之，及其所以冠之禮，皆如親王。


Chinese text: This work was published before January 1, 1923, and is in the
public domain worldwide because the author died at least 100 years ago.
