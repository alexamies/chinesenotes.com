吉禮五
　　皇后歲祀一。季春，吉，巳享先蠶，遂以親桑。散齋三日於後殿；致齋一日於正寢，一日於正殿。前一日，尚舍設禦幄於正殿西序及室中，俱東向。致齋之日，晝漏上水一刻，尚儀版奏「請中嚴」。尚服帥司仗布侍衛，司賓引內命婦陪位。六尚以下，各服其服，詣後殿奉迎。尚儀版奏「外辦」。上水二刻，皇后服鈿釵禮衣，結珮，乘輿出自西房，華蓋警蹕。皇后即御座，六尚以下侍衛。一刻頃，尚儀前跪奏稱：「尚儀妾姓言，請降就齋室。」皇后降座，乘輿入室。散齋之日，內侍帥內命婦之吉者，使蠶於蠶室，諸預享者皆齋。

　　前享三日，尚舍直長設大次於外壝東門之內道北，南向；內命婦及六尚以下次於其後，俱南向。守宮設外命婦次，大長公主、長公主、公主以下于南壝之外道西，三公夫人以下在其南，重行異位，東向北上。陳饌幔於內壝東門之外道南，北向。

　　前享二日，太樂令設宮縣之樂於壇南內壝之內，諸女工各位于縣後。右校為采桑壇于壇南二十步所，方三丈，高五尺，四出陛。尚舍量施帷障於外壝之外，四面開門，其東門足容厭翟車。

　　前享一日，內謁者設禦位於壇之東南，西向；望瘞位於西南，當瘞臽，西向。亞獻、終獻位於內壝東門之內道南，執事者位於其後，重行異位，西向北上。典正位於壇下，一位於東南，西向；一位於西南、東向。女史各陪其後。司贊位於樂縣東北，掌贊二人在南，差退，西面。又設司贊、掌贊位於埋臽西南，東面南上；典樂舉麾位於壇上南陛之西，東向；司樂位於北縣之間，當壇北向。內命婦位於終獻之南，絕位，重行異位，西向北上；外命婦位於中壝南門之外，大長公主以下于道東，西向，當內命婦，差退；太夫人以下于道西，去道遠近如公主，重行異位，相向北上。又設禦采桑位於壇上，東向；內命婦采桑位於壇下，當禦位東南，北向西上；執禦鉤、筐者位於內命婦之西少南，西上；內外命婦執鉤、筐者位各于其采桑位之後。設門外位：享官於東壝之外道南，從享內命婦於享官之東，北面西上；從享外命婦于南壝之外道西，如設次。設酒尊之位於壇上東南隅，北向西上；禦洗于壇南陛東南，亞獻之洗又于東南，俱北向；幣筐於壇上尊坫之所。晡後，內謁者帥其屬以尊坫、罍洗、篚冪入，設於位。升壇者自東陛。

　　享日，未明十五刻，太官令帥宰人以鸞刀割牲，祝史以豆取毛血置於饌所，遂烹牲。五刻，司設升，設先蠶氏神座於壇上北方，南向。

　　前享一日，金吾奏：「請外命婦等應集壇所者聽夜行，其應采桑者四人，各有女侍者進筐、鉤載之而行。」其日未明四刻，捶一鼓為一嚴；二刻，捶二鼓為再嚴。尚儀版奏「請中嚴」。一刻，捶三鼓為三嚴。司賓引內命婦入，立於庭，重行，西面北上。六尚以下詣室奉迎。尚服負寶，內僕進厭翟車於閣外，尚儀版奏「外辦」。馭者執轡，皇后服鞠衣，乘輿以出，華蓋、侍衛、警蹕，內命婦從。出門，皇后升車，尚功進鉤，司制進筐，載之。內命婦及六尚等乘車從，諸翊駕之官皆乘馬。駕動，警蹕，不鳴鼓角。內命婦、宮人以次從。

　　其日三刻，尚儀及司愬帥其屬入，實尊罍及幣，太官令實諸籩、豆、簠、簋俎等，內謁者帥其屬詣廚奉饌入，設於饌幔內。駕將至，女相者引享官，內典引引外命婦，俱就門外位。駕至大次門外，回車南向，尚儀進車前跪奏稱：「尚儀妾姓言，請降車。」皇后降車，乘輿之大次，華蓋、繖、扇。尚儀以祝版進，禦署，出奠於坫。尚功、司制進受鉤、筐以退，典贊引亞獻及從享內命婦俱就門外位。司贊帥掌贊先入就位，女相者引尚儀、典正及女史、祝史與女執尊罍筐冪者入自東門，當壇南，北向西上。司贊曰：「再拜。」掌贊承傳，尚儀以下皆再拜，就位。司樂帥女工人入，典贊引亞獻、終獻，女相者引執事者、司賓引內命婦、內典引引外命婦入，就位。皇后停大次半刻頃，司言引尚宮立於大次門外，當門北向。尚儀版奏「外辦」。皇后出次，入自東門，至版位，西向立。尚宮曰：「再拜。」皇后再拜。司贊曰：「眾官再拜。」在位者皆再拜。尚宮曰：「有司謹具，請行事。」樂三成。尚宮曰：「再拜。」皇后再拜。司贊曰：「眾官再拜。」在位者皆再拜，壇上尚儀跪取幣於篚，興，立於尊所。皇后自壇南陛升，北面立，尚儀奉幣東向進，皇后受幣，進，北向，跪奠於神座，少退，再拜，降自南陛，復於位。初，內外命婦拜訖，女祝史奉毛血之豆立於內壝東門之外，皇后已奠幣，乃奉毛血入，升自南陛，尚儀迎引於壇上，進，跪奠於神座前。皇后既升奠幣，司膳出，帥女進饌者奉饌陳於內壝東門之外。皇后既降，復位。司膳引饌入，至階。女祝史跪徹毛血之豆，降自東陛以出。饌升自南陛，尚儀迎引於壇上，設於神座前。皇后詣罍洗，尚儀跪取匜，興，沃水；司言跪取盤，興，承水。皇后盥。司言跪取巾於篚，進以帨，受巾，跪奠於篚。乃取爵於篚，興，進，受爵。尚儀酌罍水，司言奉盤，皇后洗爵，司言授巾，皆如初。皇后升自壇南陛，詣酒尊。尚儀贊酌醴齊，進先蠶氏神座前，北向跪，奠爵，興，少退，立。尚儀持版進於神座之右，東面跪讀祝文。皇后再拜，尚儀以爵酌上尊福酒，西向進。皇后再拜受爵，跪，祭酒，啐酒，奠爵，興。尚儀帥女進饌者持籩、俎進神前，三牲胙肉各置一俎，又以籩取稷、黍飯共置一籩。尚儀以飯籩、胙俎西向以次進，皇后每受以授左右。乃跪取爵，遂飲，卒爵，興，再拜，降自南陛，復於位。

　　初，皇后獻將畢，典贊引貴妃詣罍洗，盥手，洗爵，自東陛升壇，酌盎齊於象尊，進神座前，北向跪，奠爵，興，少退，再拜。尚儀以爵酌福酒進，貴妃再拜受爵，跪祭，遂飲，卒爵，再拜，降自東陛，復位。昭儀終獻如亞獻。尚儀進神座前，跪徹豆。司贊曰：「賜胙。」掌唱曰：「眾官再拜。」在位者皆再拜。尚宮曰：「再拜。」皇后再拜，司贊曰：「眾官再拜。」在位者皆再拜。尚宮請就望瘞位，司贊帥掌贊就瘞臽西南位，皇后至望瘞位，西向立。尚儀執篚進神座前，取幣，自北陛降壇，西行詣瘞臽，以幣置於臽。司贊曰；「可瘞臽。」東西各四人實土半臽，尚宮曰：「禮畢，請就采桑位。」尚宮引皇后詣采桑壇，升自西陛，東向立。

　　初，皇后將詣望瘞位，司賓引內外命婦采桑者、執鉤筐者皆就位。內外命婦一品各二人，二品、三品各一人。皇后既至，尚功奉金鉤自北陛升，進。典制奉筐從升。皇后受鉤，采桑，典制以筐受之。皇后采三條止，尚功前受鉤，典制以筐俱退。皇后初采桑，典制等各以鉤授內外命婦。皇后采桑訖，內外命婦以次采，女史執筐者受之。內外命婦一品采五條，二品采九條，止，典制等受鉤，與執筐者退，復位。司賓各引內外命婦采桑者以從，至蠶室，尚功以桑授蠶母，蠶母切之以授婕妤食蠶，灑一絺止。尚儀曰：「禮畢。」尚宮引皇后還大次，內外命婦各還其次。尚儀、典正以下俱復執事位。司贊曰：「再拜。」尚儀以下皆再拜，出。女工人以次出。其祝版燔于齊所。

　　車駕還宮之明日，內外命婦設會於正殿，如元會之儀，命曰勞酒。

　　其有司歲所常祀者十有三：立春後醜日祀風師，立夏後申日祀雨師，立秋後辰日祀靈星，立冬後亥日祀司中、司命、司人、司祿，季夏土王之日祭中霤，孟冬祭司寒。皆一獻。祝稱：「天子謹遣。」

　　其中春、中秋釋奠于文宣王、武成王，皆以上丁、上戊，國學以祭酒、司業、博士三獻，樂以軒縣。前享一日，奉禮郎設三獻位於東門之內道北，執事位於道南，皆西向北上；學官、館官位於縣東，當執事西南，西向，學生位於館官之後，皆重行北上；觀者位於南門之內道之左右，重行北面，相對為首。設三獻門外位於東門之外道南，執事位於其後，每等異位，北向西上；館官、學官位於三獻東南，北向西上。設先聖神座於廟室內西楹間，東向；先師于先聖東北，南向；其餘弟子及二十一賢以次東陳，南向西上。其餘皆如常祀。

　　皇子束脩：束帛一篚，五匹；酒一壺，二斗；脩一案，五脡。其日平明，皇子服學生之服，其服青衿。至學門外。博士公服，執事者引立學堂東階上，西面。相者引皇子立于門東，西面。陳束帛篚、壺酒、脯案于皇子西南，當門北向，重行西上。將命者出，立門西，東面，曰：「敢請就事。」皇子少進，曰：「某方受業于先生，敢請見。」將命者入告。博士曰：「某也不德，請皇子無辱。」若已封王，則雲「請王無辱」。將命者出告，皇子固請。博士曰：「某也不德，請皇子就位，某敢見。」將命者出告，皇子曰：'某不敢以視賓客，請終賜見。」將命者入告，博士曰：「某辭不得命，敢不從。」將命者出告，執篚者以篚東面授皇子，皇子執篚。博士降，俟於東階下，西面。相者引皇子，執事者奉壺酒、脩案以從，皇子入門而左，詣西階之南，東面。奉酒、脩者立于皇子西南，東面北上。皇子跪，奠篚，再拜。博士答再拜，皇子還避，遂進，跪取篚。相者引皇子進博士前，東面授幣，奉壺酒、脩案者從，奠于博士前，博士受幣，執事者取酒、脩、幣以東。相者引皇子立于階間近南，北面，奉酒、脩者出。皇子拜訖，相者引皇子出。

　　其學生束帛、酒、脩以見，如皇子。

　　武德二年，始詔國子學立周公、孔子廟；七年，高祖釋奠焉，以周公為先聖，孔子配。九年封孔子之後為褒聖侯。貞觀二年，左僕射房玄齡、博士硃子奢建言：「周公、尼父俱聖人，然釋奠於學，以夫子也。大業以前，皆孔丘為先聖，顏回為先師。」乃罷周公，升孔子為先聖，以顏回配。四年，詔州、縣學皆作孔子廟。十一年，詔奠孔子為宣父，作廟於兗州，給戶二十以奉之。十四年，太宗觀釋奠于國子學，詔祭酒孔穎達講《孝經》。二十一年，詔左丘明、卜子夏、公羊高、谷梁赤、伏勝、高堂生、戴聖、毛萇、孔安國、劉向、鄭眾、賈逵、杜子春、馬融、盧植、鄭康成、服虔、何休、王肅、王弼、杜預、範甯二十二人皆以配享。而尼父廟學官自祭之，祝曰：「博士某昭告於先聖。」州、縣之釋奠，亦以博士祭。中書侍郎許敬宗等奏：「《禮》：'學官釋奠于其先師。'鄭氏謂：'《詩》、《書》、《禮》、《樂》之官也。'四時之學，將習其道，故釋奠各以其師，而不及先聖。惟春、秋合樂，則天子視學，有司總祭先聖、先師。秦、漢釋奠無文，魏則乙太常行事，晉、宋以學官主祭。且國學樂以軒縣，尊、俎須於官，非臣下所可專也。請國學釋奠以祭酒、司業、博士為三獻，辭稱'皇帝謹遣'。州學以刺史、上佐、博士三獻，縣學以令、丞、主薄若尉三獻。如社祭，給明衣。」會皇太子釋奠，自為初獻，以祭酒張後胤亞獻，光州刺史攝司業趙弘智終獻。

　　永徽中，復以周公為先聖，孔子為先師，顏回、左丘明以降皆從祀。顯慶二年，太尉長孫無忌等言：「《禮》：'釋奠于其先師。'若《禮》有高堂生，《樂》有制氏，《詩》有毛公，《書》有伏生。又《禮》：'始立學，釋奠於先聖。'鄭氏《注》：'若周公、孔子也。'故貞觀以夫子為聖，眾儒為先師。且周公作禮樂，當同王者之祀。」乃以周公配武王，而孔子為先聖。

　　總章元年，太子弘釋奠於學，贈顏回為太子少師，曾參少保。咸亨元年，詔州、縣皆營孔子廟。武后天授元年，封周公為褒德王，孔子為隆道公。神龍元年，以鄒、魯百戶為隆道公采邑，以奉歲祀，子孫世襲褒聖侯。睿宗太極元年，以兗州隆道公近祠戶三十供灑掃，加贈顏回太子太師，曾參太子太保，皆配享。

　　玄宗開元七年，皇太子齒胄于學，謁先聖，詔宋璟亞獻，蘇頲終獻。臨享，天子思齒胄義，乃詔二獻皆用胄子，祀先聖如釋奠，右散騎常侍褚無量講《孝經》、《禮記·文王世子篇》。

　　明年，司業李元瓘奏：「先聖廟為十哲象，以先師顏子配，則配象當坐，今乃立侍。余弟子列象廟堂，不豫享，而範甯等皆從祀。請釋奠十哲享於上，而圖七十子於壁。曾參以孝受經于夫子，請享之如二十二賢。」乃詔十哲為坐象，悉豫祀。曾參特為之象，坐亞之。圖七十子及二十二賢於廟壁。

　　二十七年，詔夫子既稱先聖，可諡曰文宣王，遣三公持節冊命，以其嗣為文宣公，任州長史，代代勿絕。先時，孔廟以周公南面，而夫子坐西墉下。貞觀中，廢周公祭，而夫子位未改。至是，二京國子監、天下州縣夫子始皆南向，以顏淵配。贈諸弟子爵公侯：子淵兗公，子騫費侯，伯牛鄆侯，仲弓薛侯，子有徐侯，子路衛侯，子我齊侯，子貢黎侯，子游吳侯，子夏魏候。又贈曾參以降六十七人：參成伯，顓孫師陳伯，澹台滅明江伯，密子賤單伯，原憲原伯，公冶長莒伯，南宮適郯伯，公晳哀兒阝伯，曾點宿伯，顏路杞伯，商瞿蒙伯，高柴共伯，漆雕開滕伯，公伯寮任伯，司馬牛向伯，樊遲樊伯，有若卞伯，公西赤邵伯，巫馬期鄫伯，梁鱣梁伯，顏柳蕭伯，冉孺郜伯，曹釁豐伯，伯虔鄒伯，公孫龍黃伯，冉季產東平伯，秦子南少梁伯，漆雕斂武城伯，顏子驕琅邪伯，漆雕徒父須句伯，壤駟赤北征伯，商澤睢陽伯，石作蜀郈邑伯，任不齊任城伯，公夏首亢父伯，公良孺東牟伯，後處營丘伯，秦開彭衙伯，奚容[B13？]下邳伯，公肩定新田伯，顏襄臨沂伯，鄡單銅鞮伯，句井強淇陽伯，罕父黑乘丘伯，秦商上洛伯，申党召陵伯，公祖子之期思伯，榮子旗雩婁伯，縣成钜野伯，左人郢臨淄伯，燕及漁陽伯，鄭子徒滎陽伯，秦非汧陽伯，施常乘氏伯，顏噲硃虛伯，步叔乘淳于伯，顏之僕東武伯，原亢籍萊蕪伯，樂欬昌平伯，廉潔莒父伯，顏何開陽伯，叔仲會瑕丘伯，狄黑臨濟伯，邽巽平陸伯，孔忠汶陽伯，公西與如重丘伯，公西翽祝阿伯。於是二京之祭，牲太牢、樂宮縣、舞六佾矣。州縣之牲以少牢而無樂。

　　二十八年，詔春秋二仲上丁，以三公攝事，若會大祀，則用中丁，州、縣之祭，上丁。上元元年，肅宗以歲旱罷中、小祀，而文宣之祭，至仲秋猶祠之於太學。永泰二年八月，脩國學祠堂成，祭酒蕭昕始奏釋奠，宰相元載、杜鴻漸、李抱玉及常參官、六軍將軍就觀焉。自復二京，惟正會之樂用宮縣，郊廟之享，登歌而已，文、武二舞亦不能具。至是，魚朝恩典監事，乃奏宮縣於論堂，而雜以教坊工伎。貞元九年季冬，貢舉人謁先師日與親享廟同，有司言上丁釋奠與大祠同，即用中丁，乃更用日謁於學。元和九年，禮部奏貢舉人謁先師，自是不復行矣。

　　開元十九年，始置太公尚父廟，以留侯張良配。中春、中秋上戊祭之，牲、樂之制如文宣。出師命將，發日引辭於廟。仍以古名將十人為十哲配享。天寶六載，詔諸州武舉人上省，先謁太公廟。乾元元年，太常少卿於休烈奏：「秋享漢祖廟，旁無侍臣，而太公乃以張良配。子房生漢初，佐高祖定天下，時不與太公接。古配食廟庭，皆其佐命；太公，人臣也，誼無配享。請以張良配漢祖廟。」

　　上元元年，尊太公為武成王，祭典與文宣王比，以歷代良將為十哲象坐侍。秦武安君白起、漢淮陰侯韓信、蜀丞相諸葛亮、唐尚書右僕射衛國公李靖、司空英國公李勣列于左，漢太子少傅張良、齊大司馬田穰苴、吳將軍孫武、魏西河守吳起、燕晶國君樂毅列於右，以良為配。後罷中祀，遂不祭。

　　建中三年，禮儀使顏真卿奏：「治武成廟，請如《月令》春、秋釋奠。其追封以王，宜用諸侯之數，樂奏軒縣。」詔史館考定可配享者，列古今名將凡六十四人圖形焉：越相國范蠡，齊將孫臏，趙信平君廉頗，秦將王翦，漢相國平陽侯曹參、左丞相絳侯周勃、前將軍北平太守李廣、大司馬冠軍侯霍去病，後漢太傅高密侯鄧禹、左將軍膠東侯賈復、執金吾雍奴侯寇恂、伏波將軍新息侯馬援、太尉槐裏侯皇甫嵩，魏征東將軍晉陽侯張遼，蜀前將軍漢壽亭侯關羽，吳偏將軍南郡太守周瑜、丞相婁侯陸遜，晉征南大將軍南城侯羊祜、撫軍大將軍襄陽侯王濬，東晉車騎將軍康樂公謝玄，前燕太宰錄尚書太原王慕容恪，宋司空武陵公檀道濟，梁大尉永甯郡公王僧辯，北齊尚書右僕射燕郡公慕容紹宗，周大塚宰齊王宇文憲，隋上柱國新義公韓擒虎、柱國太平公史萬歲，唐右武候大將軍鄂國公尉遲敬德、右武衛大將軍邢國公蘇定方、右武衛大將軍同中書門下平章事韓國公張仁亶、兵部尚書同中書門下三品中山公王晙、夏官尚書同中書門下三品朔方大總管王孝傑；齊相管仲、安平君田單，趙馬服君越奢、大將軍武安君李牧，漢梁王彭越、太尉條侯周亞夫、大將軍長平侯衛青、後將軍營平侯趙充國，後漢大司馬廣平侯吳漢、征西大將軍夏陽侯馮異、建威大將軍好畤侯耿弇、太尉新豐侯段熲，魏太尉鄧艾，蜀車騎將軍西鄉侯張飛，吳武威將軍南郡太守孱陵侯呂蒙、大司馬荊州牧陸抗，晉鎮南大將軍當陽侯杜預、太尉長沙公陶偘，前秦丞相王猛，後魏太尉北平王長孫嵩，宋征虜將軍王鎮惡，陳司空南平公吳明徹，北齊右丞相咸陽王斛律光，周太傅大宗伯燕國公於謹、右僕射鄖國公韋孝寬，隋司空尚書令越國公楊素、右武候大將軍宋國公賀若弼，唐司空河間郡王孝恭、禮部尚書聞喜公裴行儉、兵部尚書同中書門下三品代國公郭元振、朔方節度使兼御史大夫張齊丘、太尉中書令尚父汾陽郡王郭子儀。

　　貞元二年，刑部尚書關播奏：「太公古稱大賢，下乃置亞聖，義有未安。而仲尼十哲，皆當時弟子，今以異時名將，列之弟子，非類也。請但用古今名將配享，去亞聖十哲之名。」自是，唯享武成王及留侯，而諸將不復祭矣。

　　四年，兵部侍郎李紓言：「開元中，太公廟以張良配，乙太常卿、少卿三獻，祝文曰：'皇帝遣某敢昭告。'至上元元年贈太公以王爵，祭典同文宣，有司遂以太尉獻，祝版親署，夫太公周之太師，張良漢之少傅，今至尊屈禮於臣佐，神何敢歆？且文宣百世所宗，故樂以宮縣，獻以太尉，尊師崇道也。太公述作止《六韜》，勳業著一代，請祝辭不進署，改昭告為敬祭，留侯為致祭，獻官用太常卿以下。」百官議之，多請如紓言。左司郎中嚴涚等議曰：「按紓援典訓尊卑之節，當矣，抑猶有未盡。夫大名徽號，不容虛美，而太公兵權奇計之人耳，當殷之失德，諸侯歸周，遂為佐命。祀典不雲乎，'法施於人則祀之'？如仲尼祖述堯舜，憲章文武，刪《詩書》，定《禮樂》，使君君、臣臣，父父、子子皆宗之，法施於人矣。貞觀中，以太公兵家者流，始令磻溪立廟。開元漸著上戊釋奠禮，其進不薄矣。上元之際，執事者苟意於兵，遂封王爵，號擬文宣，彼于聖人非倫也。謂宜去武成王號，復為太公廟，奠亨之制如紓請。」刑部員外郎陸淳等議曰：「武成王，殷臣也，紂暴不諫，而佐周傾之，夫尊道者師其人，使天下之人入是廟，登是堂，稽其人，思其道，則立節死義之士安所奮乎？聖人宗堯、舜，賢夷、齊，不法桓，文，不贊伊尹，始謂此也。武成之名，與文宣偶，非不刊之典也。臣愚謂罷上元追封立廟，復磻溪祠，有司以時享，斯得矣。」左領軍大將軍令狐建等二十四人議曰：「兵革未靖，宜右武以起忠烈。今特貶損，非勸也。且追王爵，以時祠，為武教主，文、武並宗，典禮已久，改之非也。」乃詔以將軍為獻官，餘用紓奏。自是，以上將軍、大將軍、將軍為三獻。

　　其五嶽、四鎮、歲一祭，各以五郊迎氣日祭之。東嶽岱山於兗州，東鎮沂山於沂州，南嶽衡山於衡州，南鎮會稽於越州，中嶽嵩高於河南，西嶽華山于華州，西鎮吳山於隴州，北嶽恒山於定州，北鎮醫無閭于營州，東海於萊州，淮于唐州，南海于廣州，江於益州，西海及河於同州，北海及濟于河南。


Chinese text: This work was published before January 1, 1923, and is in the
public domain worldwide because the author died at least 100 years ago.
