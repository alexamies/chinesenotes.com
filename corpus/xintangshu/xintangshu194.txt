卓行

目录
1	元德秀
2	權臯
3	甄濟
4	陽城
5	司空圖
6	贊
元德秀
元德秀，字紫芝，河南河南人。質厚少緣飾。少孤，事母孝，舉進士，不忍去左右，自負母入京師。既擢第，母亡，廬墓側，食不鹽酪，藉無茵席。服除，以窶困調南和尉，有惠政。黜陟使以聞，擢補龍武軍錄事參軍。

德秀不及親在而娶，不肯婚，人以為不可絕嗣，答曰：「兄有子，先人得祀，吾何娶為？」初，兄子繈褓喪親，無資得乳媼，德秀自乳之，數日湩流，能食乃止。既長，將為娶，家苦貧，乃求為魯山令。前此墮車足傷，不能趨拜，太守待以客禮。有盜系獄，會虎為暴，盜請格虎自贖，許之。吏白：「彼詭計，且亡去，無乃為累乎？」德秀曰：「許之矣，不可負約。即有累，吾當坐，不及餘人。」明日，盜屍虎還，舉縣嗟嘆。

玄宗在東都，酺五鳳樓下，命三百里縣令、刺史各以聲樂集。是時頗言帝且第勝負，加賞黜。河內太守輦優伎數百，被錦繡，或作犀象，瑰譎光麗。德秀惟樂工數十人，聯袂歌《於蒍於》。《於蒍於》者，德秀所為歌也。帝聞，異之，嘆曰：「賢人之言哉！」謂宰相曰：「河內人其塗炭乎？」乃黜太守，德秀益知名。

所得奉祿，悉衣食人之孤遺者。歲滿，笥余一縑，駕柴車去。愛陸渾佳山水，乃定居。不為墻垣扃鑰，家無仆妾。歲饑，日或不爨。嗜酒，陶然彈琴以自娛。人以酒肴從之，不問賢鄙為酣飫。是時程休、邢宇、宇弟宙、張茂之、李、族子丹叔、惟嶽、喬潭、楊拯、房垂、柳識皆號門弟子。德秀善文辭，作《蹇士賦》以自況。房琯每見德秀，嘆息曰：「見紫芝眉宇，使人名利之心都盡。」蘇源明常語人曰：「吾不幸生衰俗，所不恥者，識元紫芝也。」

天寶十三載卒，家惟枕履簞瓢而已。潭時為陸渾尉，庀其葬。族弟結哭之慟，或曰：「子哭過哀，禮歟？」結曰：「若知禮之過，而不知情之至。大夫弱無固，性無專，老無在，死無余，人情所耽溺、喜愛、可惡者，大夫無之。生六十年未嘗識女色、視錦繡，未嘗求足，而茍辭、佚色，未嘗有十畝之地、十尺之舍、十歲之僮，未嘗完布帛而衣，具五味之餐。吾哀之，以戒荒淫貪佞、綺紈粱肉之徒耳。」

李華兄事德秀，而友蕭穎士、劉迅。及卒，華謚曰文行先生。天下高其行，不名，謂之元魯山。華於是作《三賢論》。或問所長，華曰：「德秀誌當以道紀天下，迅當以《六經》諧人心，穎士當以中古易今世。德秀欲齊愚智，迅感一物不得其正，穎士呼吸折節而獲重祿，不易一刻之安易，於孔子之門，皆達者歟！使德秀據師保之位，瞻形容，乃見其仁。迅被卿佐服，居賓友，謀治亂根源，參乎元精，乃見其妙。穎士若百煉之剛，不可屈，使當廢興去就、一生一死間，而後見其節。德秀以為王者作樂崇德，天人之極致，而辭章不稱，是無樂也，於是作《破陣樂辭》以訂商、周。迅世史官，述《禮》、《易》、《書》、《春秋》、《詩》為《古五說》，條貫源流，備古今之變。穎士尤罪子長不編年而為列傳，後世因之，非典訓也。自《春秋》三家後，非訓齊生人不錄。然各有病，元病酒，劉病賞物，蕭病貶惡太亟、獎能太重。若取其節，皆可為人師也。」世謂篤論。

休，字士美，廣平人。宇字紹宗，宙字次宗，河間人。茂之，字季豐，南陽人。字伯高，丹叔字南誠，惟嶽字謨道，趙人。潭字源，梁人。垂，字翼明，清河人。拯，字齊物，隋觀王雄後，舉進士，終右驍衛騎曹參軍。擢制科，遷南華令。大水，他縣饑，人至相屬，為具{衍食}鬻，及去，糗糧送之，吏為立碑。安祿山亂，客清河，為乞師平原太守顏真卿，一郡獲全。歷廬州刺史。拯與名最著，潭、識以文傳後。

權臯
權臯，字士繇，秦州略陽人，徙潤州丹徒，晉安丘公翼十二世孫。父倕與席豫、蘇源明以藝文相友，終羽林軍參軍。

臯擢進士第，為臨清尉，安祿山籍其名，表為薊尉，署幕府。臯度祿山且叛，以其猜虐不可諫，欲行，慮禍及親。天寶十四載，使獻俘京師，還過福昌尉仲謨。謨妻，臯妹也，密約以疾召之，謨來，臯陽喑，直視謨而瞑。謨為盡哀，自含斂之。臯逸去，人無知者。吏以詔書還臯母，母謂實死，慟哭感行路，故祿山不之虞，歸其母。臯潛候於淇門，奉侍晝夜南奔，客臨淮，為驛亭保以诇北方。既度江而祿山反，天下聞其名，爭取以為屬。高適表試大理評事、淮南采訪判官。

永王舉兵，脅士大夫，臯詭姓名以免。玄宗在蜀聞之，拜監察御史，會母喪，得風痺疾，客洪州，南北梗否，逾年詔命不至。有中人過州，頗求取無厭，南昌令王遘欲按之，謀於臯。臯良久不答，泣曰：「今何由致天子使，而遽欲治之！」掩面去。遘悟，厚謝。浙西節度使顏真卿表為行軍司馬，召拜起居舍人，固辭。嘗曰：「吾潔身亂世，以全吾誌，欲持是受名邪？」李季卿為江淮黜陟使，列其高行，以著作郎召，不就。

自中原亂，士人率度江，李華、柳識、韓洄、王定皆仰臯節，與友善。洄、定常評臯可為宰輔、師保；華亦以為分天下善惡，一人而已。卒，年四十六，洄等制服行哭，詔贈秘書少監。元和中，謚為貞孝。子德輿，至宰相，別傳。

甄濟
甄濟，字孟成，定州無極人。叔父為幽、涼二州都督，家衛州，宗屬以伉俠相矜。濟少孤，獨好學，以文雅稱。居青巖山十餘年，遠近伏其仁，環山不敢畋漁。采訪使苗晉卿表之，諸府五辟，詔十至，堅臥不起。

天寶十載，以左拾遺召，未至而安祿山入朝，求濟於玄宗，授范陽掌書記。祿山至衛，使太守鄭遵意致謁山中，濟不得已為起，祿山下拜鈞禮。居府中，論議正直。久之，察祿山有反謀，不可諫。濟素善衛令齊玘，因謁歸，具告以誠。密置羊血左右，至夜，若歐血狀，陽不支，舁歸舊廬。祿山反，使蔡希德封刀召之，曰：「即不起，斷其頭見我。」濟色不動，左手書曰：「不可以行。」使者持刀趨前，濟引頸待之，希德歔欷嗟嘆，止刀，以實病告。後慶緒復使強輿至東都安國觀。會廣平王平東都，濟詣軍門上謁泣涕，王為感動。肅宗詔館之三司署，使汙賊官羅拜，以愧其心。授秘書郎，或言太薄，更拜太子舍人。

來瑱辟為陜西襄陽參謀，拜禮部員外郎。宜城楚昭王廟坎地廣九十畝，濟立墅其左。瑱死，屏居七年。大歷初，江西節度使魏少遊表為著作郎，兼侍御史，卒。

濟生子，因其官字曰禮闈、曰憲臺。而禮闈死，憲臺更名逢，幼而孤。及長，耕宜城野，自力讀書，不謁州縣。歲饑，節用以給親裏；大穰，則振其餘於鄉黨貧狹者。朋友有緩急，輒出家貲周贍，以義聞。

逢常以父名不得在國史，欲詣京師自言。元和中，袁滋表濟節行與權臯同科，宜載國史。有詔贈濟秘書少監。而逢與元稹善，稹移書於史館修撰韓愈曰：「濟棄去祿山，及其反，有名號，又逼致之，執不起，卒不汙其名。夫辨所從於居易之時，堅其操於利仁之世，而猶選懦者之所不為，蓋怫人之心難，而害己之避深也。至天下大亂，死忠者不必顯，從亂者不必誅，而眷眷本朝，甘心白刃，難矣哉！若甄生，弁冕不加其身，祿食不進其口，直布衣一男子耳。及亂，則延頸受刃，分死不回，不以不必顯而廢忠，不以不必誅而從亂。在古與今，蓋百一焉。」愈答曰：「逢能行身，幸於方州大臣，以標目其先人事，載之天下耳目，徹之天子，追爵其父第四品，赫然驚人，逢與其父俱當得書矣。」由是父子俱顯名。

陽城
陽城，字亢宗，定州北平人，徙陜州夏縣，世為官族。資好學，貧不能得書，求為吏，隸集賢院，竊院書讀之，晝夜不出戶，六年，無所不通。及進士第，乃去隱中條山，與弟堦、域常易衣出。年長，不肯娶，謂弟曰：「吾與若孤煢相育，既娶則間外姓，雖共處而益疏，我不忍。」弟義之，亦不娶，遂終身。

城謙恭簡素，遇人長幼如一。遠近慕其行，來學者跡接於道。閭里有爭訟，不詣官而詣城決之。有盜其樹者，城遇之，慮其恥，退自匿。嘗絕糧，遣奴求米，奴以米易酒，醉臥於路。城怪其故，與弟迎之，奴未醒，乃負以歸。及覺，痛咎謝，城曰：「寒而飲，何責焉？」寡妹依城居，其子四十餘，癡不知人，城常負以出入。始，妹之夫客死遠方，城與弟行千里，負其柩歸葬。歲饑，屏跡不過鄰裏，屑榆為粥，講論不輟。有奴都兒化其德，亦方介自約。或哀其餒，與之食，不納。後致糠核數杯，乃受。山東節度府聞城義者，發使遺五百縑，戒使者不令返。城固辭，使者委而去，城置之未嘗發。會里人鄭俶欲葬親，貸於人無得，城知其然，舉縑與之。俶既葬，還曰：「蒙君子之施，願為奴以償德。」城曰：「吾子非也，能同我為學乎？」俶泣謝，即教以書，俶不能業，城更徙遠阜，使顓其習。學如初，慚，縊而死。城驚且哭，厚自咎，為服緦麻瘞之。

陜虢觀察使李泌數禮餉，城受之。泌欲辟致之府，不起，乃薦諸朝，詔以著作佐郎召，並賜緋魚。泌使參軍事韓傑奉詔至其家，城封還詔，自稱「多病老憊，不堪奔奉，惟哀憐」。泌不敢強。及為宰相，又言之德宗，於是召拜右諫議大夫，遣長安尉楊寧賫束帛詣其家。城褐衣到闕下辭讓，帝遣中人持緋衣衣之，召見，賜帛五十匹。

初，城未起，縉紳想見風采。既興草茅，處諫諍官，士以為且死職，天下益憚之。及受命，它諫官論事苛細紛紛，帝厭苦，而城浸聞得失且熟，猶未肯言。韓愈作《爭臣論》譏切之，城不屑。方與二弟延賓客，日夜劇飲。客欲諫止者，城揣知其情，強飲客，客辭，即自引滿，客不得已。與酬酢，或醉，仆席上，城或先醉臥客懷中，不能聽客語，無得關言。常以木枕布衾質錢，人重其賢，爭售之。每約二弟：「吾所俸入，而可度月食米幾何，薪菜鹽幾錢，先具之，余送酒家，無留也。」服用無贏副，客或稱其佳可愛，輒喜，舉授之。有陳萇者，候其得俸，常往稱錢之美，月有獲焉。居位八年，人不能窺其際。

及裴延齡誣逐陸贄、張滂、李充等，帝怒甚，無敢言。城聞，曰：「吾諫官，不可令天子殺無罪大臣。」乃約拾遺王仲舒守延英閣上疏極論延齡罪，慷慨引誼，申直贄等，累日不止。聞者寒懼，城愈勵。帝大怒，召宰相抵城罪。順宗方為皇太子，為開救，良久得免，敕宰相諭遣。然帝意不已，欲遂相延齡。城顯語曰：「延齡為相，吾當取白麻壞之，哭於廷。」帝不相延齡，城力也。坐是下遷國子司業。引諸生告之曰：「凡學者，所以學為忠與孝也。諸生有久不省親者乎？」明日謁城還養者二十輩，有三年不歸侍者，斥之。簡孝秀德行升堂上，沈酗不率教者皆罷。躬講經籍，生徒斤斤皆有法度。

薛約者，狂而直，言事得罪，謫連州。吏捕跡，得之城家。城坐吏於門，引約飲食訖，步至都外與別。帝惡城黨有罪，出為道州刺史，太學諸生何蕃、季償、王魯卿、李讜等二百人頓首闕下，請留城。柳宗元聞之，遺蕃等書曰：「詔出陽公道州，仆聞悒然。幸生不諱之代，不能論列大體，聞下執事，還陽公之南也。今諸生愛慕陽公德，懇悃乞留，輒用撫手喜甚。昔李膺、嵇康時，太學生徒仰闕執訴，仆謂訖千百年不可復見，乃在今日，誠諸生見賜甚厚，將亦陽公漸漬導訓所致乎！噫！公有博厚恢大之德，並容善偽，來者不拒。有狂惑小生，依托門下，飛文陳愚。論者以為陽公過於納汙，無人師道。仲尼吾黨狂狷，南郭獻譏；曾參徒七十二人，致禍負芻；孟軻館齊，從者竊屨。彼聖賢猶不免，如之何其拒人也？俞、扁之門，不拒病夫；繩墨之側，不拒枉材；師儒之席，不拒曲士。且陽公在朝，四方聞風，貪冒茍進邪薄之夫沮其志，雖微師尹之位，而人實瞻望焉。與其化一州，其功遠近可量哉！諸生之言，非獨為己也，於國甚宜。」蕃等守闕下數日，為吏遮抑不得上。既行，皆泣涕，立石紀德。

至道州，治民如治家，宜罰罰之，宜賞賞之，不以簿書介意。月俸取足則已，官收其餘。日炊米二斛，魚一大，置甌杓道上，人共食之。州產侏儒，歲貢諸朝，城哀其生離，無所進。帝使求之，城奏曰：「州民盡短，若以貢，不知何者可供。」自是罷。州人感之，以「陽」名子。前刺史坐罪下獄，吏有幸於刺史者，拾不法事告城，欲自脫，城輒搒殺之。賦稅不時，觀察使數誚責。州當上考功第，城自署曰：「撫字心勞，追科政拙，考下下。」觀察府遣判官督賦，至州，怪城不迎，以問吏，吏曰：「刺史以為有罪，自囚於獄。」判官驚，馳入，謁城曰：「使君何罪？我奉命來候安否耳。」留數日，城不敢歸，仆門闔，寢館外以待命。判官遽辭去。府復遣官來按舉，義不欲行，乃載妻子中道逃去。順宗立，召還城，而城已卒，年七十，贈左散騎常侍，賜其家錢二十萬，官護喪歸葬。

蕃，和州人。事父母孝。學太學，歲一歸，父母不許。間二歲乃歸，復不許。凡五歲，慨然以親且老，不自安，揖諸生去，乃共閉蕃空舍中，眾共狀蕃義行，白城請留。會城罷，亦止。初，朱泚反，諸生將從亂，蕃正色叱不聽，故六館士無受汙者。蕃居太學二十年，有死喪無歸者，皆身為治喪。償，魯人。魯卿，第進士，有名。

司空圖
司空圖，字表聖，河中虞鄉人。父輿，有風幹。當大中時，盧弘正管鹽鐵，表為安邑兩池榷鹽使。先是，法疏闊，吏輕觸禁，輿為立約數十條，莫不以為宜。以勞再遷戶部郎中。

圖，咸通末擢進士，禮部侍郎王凝特所獎待，俄而凝坐法貶商州，圖感知己，往從之。凝起拜宣歙觀察使，乃辟置幕府。召為殿中侍御史，不忍去凝府，臺劾，左遷光祿寺主簿，分司東都。盧攜以故宰相居洛，嘉圖節，常與遊。攜還朝，過陜虢，屬於觀察使盧渥曰：「司空御史，高士也。」渥即表為僚佐。會攜復執政，召拜禮部員外郎，尋遷郎中。

黃巢陷長安，將奔，不得前。圖弟有奴段章者，陷賊，執圖手曰：「我所主張將軍喜下士，可往見之，無虛死溝中。」圖不肯往，章泣下。遂奔咸陽，間關至河中。僖宗次鳳翔，即行在拜知制誥，遷中書舍人。後狩寶雞，不獲從，又還河中。龍紀初，復拜舊官，以疾解。景福中，拜諫議大夫，不赴。後再以戶部侍郎召，身謝闕下，數日即引去。昭宗在華，召拜兵部侍郎，以足疾固自乞。會遷洛陽，柳璨希賊臣意，誅天下才望，助喪王室，詔圖入朝，圖陽墮笏，趣意野耄。璨知無意於世，乃聽還。

圖本居中條山王官谷，有先人田，遂隱不出。作亭觀素室，悉圖唐興節士文人，名亭曰休休，作文以見誌曰：「休，美也，既休而美具。故量才，一宜休；揣分，二宜休；耄而聵，三宜休；又少也惰，長也率，老也迂，三者非濟時用，則又宜休。」因自目為耐辱居士。其言詭激不常，以免當時禍災雲。豫為冢棺，遇勝日，引客坐壙中賦詩，酌酒裴回。客或難之，圖曰：「君何不廣邪？生死一致，吾寧暫遊此中哉！」每歲時，祠禱鼓舞，圖與閭里耆老相樂。王重榮父子雅重之，數饋遺，弗受。嘗為作碑，贈絹數千，圖置虞鄉市，人得取之，一日盡。時寇盜所過殘暴，獨不入王官谷，士人依以避難。

朱全忠已篡，召為禮部尚書，不起。哀帝弒，圖聞，不食而卒，年七十二。圖無子，以甥為嗣，嘗為御史所劾，昭宗不責也。

贊
贊曰：節誼為天下大閑，士不可不勉。觀臯、濟不汙賊，據忠自完，而亂臣為沮計。天下士知大分所在，故傾朝復支。不有君子，果能國乎？德秀以德，城以鯁峭，圖知命，其志凜凜與秋霜爭嚴，真丈夫哉！


Chinese text: This work was published before January 1, 1923, and is in the
public domain worldwide because the author died at least 100 years ago.
