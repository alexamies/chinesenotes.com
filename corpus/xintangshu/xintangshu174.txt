李逢吉 元稹 牛僧儒子:蔚 蔚子:徽 子:叢 李宗閔 楊嗣復子:授 煚 損

目录
1	李逢吉
2	元稹
3	牛僧儒
3.1	子 蔚
3.2	蔚子 微
3.3	子 叢
4	李宗閔
5	楊嗣復
5.1	子 授
5.2	子 煚
5.3	子 損
李逢吉
　　李逢吉，字虛舟，系出隴西。父顏，有錮疾，逢吉自料醫劑，遂通方書。舉明經，又擢進士第。范希朝表為振武掌書記，薦之德宗，拜左拾遺。元和時，遷給事中、皇太子侍讀。改中書舍人，知禮部貢舉。未已事，拜門下侍郎、同中書門下平章事。詔禮部尚書王播署榜。

　　逢吉性忌刻，險譎多端。及得位，務償好惡。裴度討淮西，逢吉慮成功，密圖沮止，趣和議者請罷諸道兵。憲宗知而惡之，出為劍南東川節度使。

　　穆宗即位，徙山南東道。緣講侍恩，陰結近幸。長慶二年，召入為兵部尚書。時度與元稹知政，度嘗條稹憸佞，逢吉以為其隙易乘，遂並中之，遣人上變，言：「和王傅于方結客，欲為稹刺度。」帝命尚書左僕射韓皋、給事中鄭覃與逢吉參鞠方，無狀，稹、度坐是皆罷，逢吉代為門下侍郎、平章事。因以恩爵動詭薄者，更相挺以詆傷度，於是李紳、韋處厚等誦言度為逢吉排迮，度初得留。時已失河朔，王智興以徐叛，李騕以汴叛，國威不振，天下延頸俟相度，而中外交章言之，帝訖不省，度遂外遷。騕平，進尚書右僕射。

　　帝暴疾，中外阻遏，逢吉因中人梁守謙、劉弘規、王守澄議，請立景王為皇太子，帝不能言，頷之而已。明日下詔，皇太子遂定。鄭注得幸于王守澄，逢吉遣從子訓賂注，結守澄為奧援，自是肆志無所憚。其党有張又新、李續、張權輿、劉棲楚、李虞、程昔范、薑洽及訓八人，而傅會者又八人，皆任要劇，故號「八關十六子」。有所求請，先賂關子，後達于逢吉，無不得所欲。未幾，封涼國公。

　　敬宗新立，度求入覲，逢吉不自安，張權輿為作讖言以沮度，而韋處厚亟為帝言之，計卒不行。有武昭者，陳留人，果敢而辯。度之討蔡，遣說吳元濟，元濟臨以兵，辭不撓，厚禮遣還，度署以軍職，從鎮太原，除石州刺史。罷歸不得用，怨望，與太學博士李涉、金吾兵曹參軍茅匯居長安中，以氣俠相許。逢吉與李程同執政，不葉。程族人仍叔謂昭曰：「丞相欲用君，顧逢吉持不可。」昭愈憤，酒所，語其友劉審，欲刺逢吉。審竊語權輿，逢吉因匯召見昭，厚相結納，忿隙得解。逢吉素厚待匯，嘗與書曰：「足下當以'自求'字僕，吾當以'利見'字君。」辭頗猥昵。及度將還，復命人發昭事。由是昭、匯皆下獄，命御史中丞王播按之。訓諷匯使誣昭與李程同謀，不然且死。匯不可，曰：「誣人以自免，不為也！」獄成，昭榜死，匯流崖州，涉康州，仍叔貶道州司馬，訓流象州。擢審長壽主簿。而逢吉謀益露。昭死，人皆冤之。

　　初，逢吉興昭獄以止度入而不果，天子知度忠，卒相之。逢吉於是浸疏，以檢校司空、平章事為山南東道節度使，表李續自副，張又新行軍司馬。頃之，檢校司徒。初，門下史田伾倚逢吉親信，顧財利，進婢，嬖之。伾坐事匿逢吉家，名捕弗獲。及出鎮，表隨軍，滿歲不敢集，使人偽過門下省，調房州司馬。為有司所發，即襄州捕之，詭讕不遣。御史劾奏，詔奪一季俸，因是貶續為涪州刺史，又新汀州刺史。久乃徙宣武，以太子太師為東都留守。及訓用事，召拜尚書左僕射，足病不能朝，以司徒致仕。卒，年七十八，贈太尉，諡曰成。無子，以從弟子植嗣。

元稹
　　元稹，字微之，河南河南人。六代祖岩，為隋兵部尚書。稹幼孤，母鄭賢而文，親授書傳。九歲工屬文，十五擢明經，判入等，補校書郎。元和元年舉制科，對策第一，拜左拾遺。性明銳，遇事輒舉。

　　始，王叔文、王伾蒙幸太子宮而橈國政，稹謂宜選正人輔導，因獻書曰：

　　伏見陛下降明詔，脩廢學，增胄子，然而事有先於此，臣敢昧死言之。

　　賈誼有言：「三代之君仁且久者，教之然也。」周成王本中才，近管、蔡則讒入，任周、召則善聞。豈天聰明哉？而克終於道者，教也。始為太子也，太公為師，周公為傅，召公為保，伯禽、唐叔與游，目不閱淫豔，耳不聞優笑，居不近庸邪，玩不備珍異。及為君也，血氣既定，游習既成，雖有放心，不能奪已成之性。則彼道德之言，固吾所習聞，陳之者易諭焉；回佞庸違，固吾所積懼，諂之者易辯焉。人之情莫不耀所能，黨所近，苟得志，必快其所蘊。物性亦然，故魚得水而遊，鳥乘風而翔，火得薪而熾。夫成王所蘊，道德也；所近，聖賢也。快其蘊，則興禮樂，朝諸侯，措刑罰，教之至也。

　　秦則不然，滅先王之學，黜師保之位。胡亥之生也，《詩》、《書》不得聞，聖賢不得近。彼趙高，刑餘之人，傅之以殘忍戕賊之術，日恣睢，天下之人未盡愚，而亥不能分馬鹿矣；高之威懾天下，而亥自幽深宮矣。若秦亡，則有以致之也。

　　太宗為太子，選知道德者十八人與之遊；即位後，雖間宴飲食，十八人者皆在。上之失無不言，下之情無不達，不四三年而名高盛古，斯游習之致也。貞觀以來，保、傅皆宰相兼領，余官亦時重選，故馬周恨位高不為司議郎，其驗也。

　　母后臨朝，剪棄王室，中、睿為太子，雖有骨鯁敢言之士，不得在調護保安職，及讒言中傷，惟樂工剖腹為證，豈不哀哉！比來茲弊尤甚，師資保傅，不疾廢眊目貴，即休戎罷帥者處之。又以僻滯華首之儒備侍直、侍讀，越月逾時不得召。夫以匹士之愛其子，猶求明哲慈惠之師，豈天下元良而反不及乎？

　　臣以為高祖至陛下十一聖，生而神明，長而仁聖，以是為屑屑者，故不之省。設萬世之後，有周成中才，生於深宮，無保助之教，則將不能知喜怒哀樂所自，況稼穡艱難乎！願令皇太子洎諸王齒胄講業，行嚴師問道之禮，輟禽色之娛，資游習之善，豈不美哉！

　　又自以職諫諍，不得數召見，上疏曰：

　　臣聞治亂之始，各有萌象。容直言，廣視聽，躬勤庶務，委信大臣，使左右近習不得蔽疏遠之人，此治象也。大臣不親，直言不進，抵忌諱者殺，犯左右者刑，與一二近習決事深宮中，群臣莫得與，此亂萌也。人君始即位，萌象未見，必有狂直敢言者。上或激而進之，則天下君子望風曰：「彼狂而容於上，其欲來天下士乎？吾之道可以行矣！」其小人則竦利曰：「彼之直，得幸於上，吾將直言以徼利乎！」由是天下賢不肖各以所忠貢於上，上下之志，霈然而通。合天下之智，治萬物之心，人人樂得其所，戴其上如赤子之親慈母也，雖欲誘之為亂，可得乎？及夫進計者入，而直言者戮，則天下君子內謀曰：「與其言不用而身為戮，吾甯危行言遜以保其終乎！」其小人則擇利曰：「吾君所惡者拂心逆耳，吾將苟順是非以事之。」由是進見者革而不內，言事者寢而不聞，若此則十步之事不得見，況天下四方之遠乎！故曰：聾瞽之君非無耳目，左右前後者遮罩之，不使視聽，欲不亂，可得哉？

　　太宗初即位，天下莫有言者，孫伏伽以小事持諫，厚賜以勉之。自是論事者唯懼言不直、諫不極、不能激上之盛意，曾不以忌諱為虞。於是房、杜、王、魏議可否於前，四方言得失於外，不數年大治。豈文皇獨運聰明於上哉？蓋下盡其言，以宣揚發暢之也。夫樂全安，惡戮辱，古今情一也，豈獨貞觀之人輕犯忌諱而好戮辱哉？蓋上激而進之也。喜順從，怒謇犯，亦古今情一也，豈獨文皇甘逆耳、怒從心哉？蓋以順從之利輕，而危亡之禍大，思為子孫建永安計也。為後嗣者，其可順一朝意，而蔑文皇之天下乎？

　　陛下即位已一歲，百辟卿士、天下四方之人，曾未有獻一計進一言而受賞者；左右前後拾遺補闕，亦未有奏封執諫而蒙勸者。設諫鼓，置匭函，曾未聞雪冤決事、明察幽之意者。以陛下睿博洪深，勵精求治，豈言而不用哉？蓋下不能有所發明耳！承顧問者，獨一二執政，對不及頃而罷，豈暇陳治安、議教化哉？它有司或時召見，僅能奉簿書計錢谷登降耳。以陛下之政，視貞觀何如哉？貞觀時，尚有房、杜、王、魏輔翊之智，日有獻可替否者。今陛下當致治之初，而言事進計者歲無一人，豈非群下因循竊位之罪乎？輒昧死條上十事：一、教太子，正邦本；二、封諸王，固磐石；三、出宮人；四、嫁宗女；五、時召宰相講庶政；六、次對群臣，廣聰明；七、復正衙奏事；八、許方幅糾彈；九、禁非時貢獻；十、省出入遊畋。

　　于時論傪、高弘本、豆盧靖等出為刺史，閱旬，追還詔書。稹諫：「詔令數易，不能信天下。」又陳西北邊事。憲宗悅，召問得失。當路者惡之，出為河南尉，以母喪解。服除，拜監察御史。按獄東川，因劾奏節度使嚴礪違詔過賦數百萬，沒入塗山甫等八十余家田產奴婢。時礪已死，七刺史皆奪俸，礪黨怒。俄分司東都。

　　時浙西觀察使韓皋杖安吉令孫澥，數日死；武甯王紹護送監軍孟升喪乘驛，內喪郵中，吏不敢止；內園擅系人逾年，台不及知；河南尹誣殺諸生尹太階；飛龍使誘亡命奴為養子；田季安盜取洛陽衣冠女；汴州沒入死賈錢千萬。凡十餘事，悉論奏。會河南尹房式坐罪，稹舉劾，按故事追攝，移書停務。詔薄式罪，召稹還。次敷水驛，中人仇士良夜至，稹不讓，中人怒，擊稹敗面。宰相以稹年少輕樹威，失憲臣體，貶江陵士曹參軍，而李絳、崔群、白居易皆論其枉。久乃徙通州司馬，改虢州長史。元和末，召拜膳部員外郎。

　　稹尤長於詩，與居易名相埒，天下傳諷，號「元和體」，往往播樂府。穆宗在東宮，妃嬪近習皆誦之，宮中呼元才子。稹之謫江陵，善臨軍崔潭峻。長慶初，潭駿方親幸，以稹歌詞數十百篇奏禦，帝大悅，問：「稹今安在？」曰：「為南宮散郎。」即擢祠部郎中，知制誥。變詔書體，務純厚明切，盛傳一時。然其進非公議，為士類訾薄。稹內不平，因《誡風俗詔》曆詆群有司，以逞其憾。

　　俄遷中書舍人、翰林承旨學士。數召入，禮遇益厚，自謂得言天下事。中人爭與稹交，魏弘簡在樞密，尤相善。裴度出屯鎮州，有所論奏，共沮卻之。度三上疏劾弘簡、稹傾亂國政：「陛下欲平賊，當先清朝廷乃可。」帝迫群議，乃罷弘簡，而出稹為工部侍郎。然眷倚不衰。未幾，進同中書門下平章事，朝野雜然輕笑，稹思立奇節報天子以厭人心。時王廷湊方圍牛元翼於深州，稹所善於方言：「王昭、于友明皆豪士，雅游燕、趙間，能得賊要領，可使反間而出元翼。願以家貲辦行，得兵部虛告二十，以便宜募士。」稹然之。李逢吉知其謀，陰令李賞訹裴度曰：「于方為稹結客，將刺公。」度隱不發。神策軍中尉以聞，詔韓皋、鄭覃及逢吉雜治，無刺度狀，而方計暴聞，遂與度偕罷宰相，出為同州刺史。諫官爭言度不當免，而黜稹輕。帝獨憐稹，但削長春宮使。初，獄未具，京兆劉遵古遣吏羅禁稹第，稹訴之，帝怒，責京兆，免捕賊尉，使使者慰稹。再期，徙浙東觀察使。明州歲貢蚶，役郵子萬人，不勝其疲，稹奏罷之。

　　太和三年，召為尚書左丞，務振綱紀，出郎官尤無狀者七人。然稹素無檢，望輕，不為公議所右。王播卒，謀復輔政甚力，訖不遂。俄拜武昌節度使。卒，年五十三，贈尚書右僕射。

　　所論著甚多，行於世。在越時，辟竇鞏。鞏，天下工為詩，與之酬和，故鏡湖秦望之奇益傳，時號「蘭亭絕唱」。稹始言事峭直，欲以立名，中見斥廢十年，通道不堅，乃喪所守。附宦貴得宰相，居位才三月罷。晚節彌沮喪，加廉節不飾雲。

牛僧儒
　　牛僧孺，字思黯，隋僕射奇章公弘之裔。幼孤，下杜樊鄉有賜田數頃，依以為生。工屬文，第進士。元和初，以賢良方正對策，與李宗閔、皇甫湜俱第一，條指失政，其言鯁訐，不避宰相。宰相怒，故楊于陵、鄭敬、韋貫之、李益等坐考非其宜，皆調去。僧孺調伊闕尉，改河南，遷監察御史，進累考工員外郎、集賢殿直學士。

　　穆宗初，以庫部郎中知制誥。徙御史中丞，按治不法，內外澄肅。宿州刺史李直臣坐賕當死，賂宦侍為助，具獄上。帝曰：「直臣有才，朕欲貸而用之。」僧孺曰：「彼不才者，持祿取容耳。天子制法，所以束縛有才者。祿山、硃泚以才過人，故亂天下。」帝異其言，乃止。賜金紫服，以戶部侍郎同中書門下平章事。

　　始，韓弘入朝，其子公武用財賂權貴，杜塞言者。俄而弘、公武卒，孫弱不能事，帝遣使者至其家，悉收貲簿，校計出入。所以餉中朝臣者皆在，至僧孺，獨注其左曰：「某月日，送錢千萬，不納。」帝善之，謂左右曰：「吾不謬知人。」繇是遂以相。尋遷中書侍郎。

　　敬宗立，進封奇章郡公。是時政出近幸，僧孺數表去位，帝為于鄂州置武昌軍，授武昌節度使、同平章事。鄂城土惡亟圮，歲增築，賦蓑茅於民，吏倚為擾。僧孺陶甓以城，五年畢，鄂人無復歲費。又廢沔州以省冗官。

　　文宗立，李宗閔當國，屢稱僧孺賢，不宜棄外。復以兵部尚書平章事。幽州亂，楊志誠逐李載義，帝不時召宰相問計，僧孺曰：「是不足為朝廷憂。夫范陽自安、史後，國家無所系休戚，前日劉總挈境歸國，荒財耗力且百萬，終不得范陽尺帛鬥粟入天府，俄復失之。今志誠繇向載義也，第付以節使扞奚、契丹，彼且自力，不足以逆順治也。」帝曰：「吾初不計此，公言是也。」因遣使慰撫之。進門下侍郎、弘文館大學士。

　　是時，吐蕃請和，約弛兵，而大酋悉怛謀舉維州入之劍南，於是李德裕上言：「韋皋經略西山，至死恨不能致，今以生羌二千人燒十三橋，搗虜之虛，可以得志。」帝使君臣大議，請如德裕策。僧孺持不可，曰：「吐蕃綿地萬里，失一維州，無害其強。今脩好使者尚未至，遽反其言。且中國禦戎，守信為上，應敵次之。彼來責曰：'何故失信？'贊普牧馬蔚茹川，若東襲隴阪，以騎綴回中，不三日抵咸陽橋，則京師戒嚴，雖得百維州何益！」帝然之，遂詔返降者。時皆謂僧孺挾素怨，橫議沮解之，帝亦以為不直。

　　會中人王守澄引纖人竊議朝政，它日延英召見宰相曰：「公等有意于太平乎？何道以致之？」僧孺曰：「臣待罪宰相，不能康濟，然太平亦無象。今四夷不內擾，百姓安生業，私室無強家，上不壅蔽，下不怨讟，雖未及至盛，亦足為治矣。而更求太平，非臣所及。」退謂它宰相曰：「上責成如是，吾可久處此耶？」固請罷，乃檢校尚書左僕射平章事，為淮南節度副大使。天子既急於治，故李訓等投隙得售其妄，幾至亡國。

　　開成初，表解劇鎮，以檢校司空為東都留守。僧孺治第洛之歸仁裏，多致嘉石美木，與賓客相娛樂。三年，召為尚書左僕射。僧孺入朝，會莊恪太子薨，既見，陳父子君臣人倫大經，以悟帝意，帝泫然流涕。以足疾不任謁，檢校司空、平章事，為山南東道節度使。賜彝樽、龍勺，詔曰；「精金古器以比況君子，卿宜少留。」僧孺固請，乃行。

　　會昌元年，漢水溢，壞城郭，坐不謹防，下遷太子少保。進少師。明年，以太子太傅留守東都。劉稹誅，而石雄軍吏得從諫與僧孺、李宗閔交結狀。又河南少尹呂述言：「僧孺聞稹誅，恨歎之。」武宗怒，黜為太子少保，分司東都，累貶循州長史。宣宗立，徙衡、汝二州，還為太子少師。卒，贈太尉，年六十九。諡曰文簡。

　　諸子蔚、叢最顯。

子 蔚
　　蔚，字大章，少擢兩經，又第進士，繇監察御史為右補闕。大中初，屢條切政，宣宗喜曰：「牛氏果有子，差尉人意。」出金州刺史，遷累吏部郎中。失權幸意，貶國子博士，分司東都。復以吏部召，兼史館修撰。

　　咸通中，進至戶部侍郎，襲奇章侯。坐累免，未一歲，復官。久之，檢校兵部尚書、山南西道節度使。治梁三年，徐州盜起，神策兩中尉諷諸籓悉財助軍，蔚索府帛三萬以獻，中人嫌其吝，用吳行魯代之。黃巢入京師，遁山南，故吏民喜蔚至，爭迎候。因請老，以尚書右僕射致仕，卒。子徽。

蔚子 微
　　徽舉進士，累擢吏部員外郎。乾符中選濫，吏多奸，歲調四千員，徽治以剛明，柅杜幹請，法度復振。

　　蔚避地于梁，道病，徽與子扶籃輿，曆閣路，盜擊其首，血流面，持輿不息。盜迫之，徽拜曰：「人皆有父，今親老而疾，幸無駭驚。」盜感之，乃止。及前穀，又逢盜，輒相語曰：「此孝子也！」共舉輿舍之家，進帛裹創，以饘飲奉蔚，留信宿去。抵梁，徽趨蜀謁行在，丐歸侍親疾。會拜諫議大夫，固辭，見宰相杜讓能曰：「上遷幸當從，親有疾當侍，而徽兄在朝廷，身乞還營醫藥。」時兄循已位給事中，許之。父喪，客梁、漢。終喪，以中書舍人召，辭疾，改給事中，留陳倉。

　　張濬伐太原，引為判官，敕在所敦遣。徽太息曰：「王室方復，廥藏殫耗，當協和諸侯以為籓屏，而又濟以兵，諸侯離心，必有後憂。」不肯起。濬果敗。復召為給事中。

　　楊復恭叛山南，李茂貞請假招討節伐之，未報，而與王行瑜輒出兵。昭宗怒，持奏不下。茂貞亟請，帝召群臣議，無敢言。徽曰：「王室多難，茂貞誠有功。今復恭阻兵而討之，罪在不俟命爾。臣聞兩鎮兵多殺傷，不早有所制，則梁、漢之人盡矣。請假以節，明約束，則軍有所畏。」帝曰：「然。」乃以招討使授茂貞，果有功，然益偃蹇，帝使宰相杜讓能將兵誅討，徽諫曰：「岐，國西門。茂貞憑其眾而暴，若令萬分一不利，屈威重奈何？願徐制之。」不聽。師出，帝復召徽曰：「今伐茂貞，彼眾烏合，取必萬全，卿計何日有捷？」對曰：「臣職諫爭，所言者軍國大體，如索賊平之期，願陛下考蓍龜，責將帥，非臣職也。」既而師果敗，遂殺大臣，王室益弱。

　　俄由中書舍人為刑部侍郎，襲奇章男。崔胤忌徽之正，換左散常侍，徙太子賓客，以刑部尚書致仕，歸樊川。卒，贈吏部尚書。

子 叢
　　叢，字表齡，第進士，由籓帥幕府任補闕，數言事。會宰相請廣諫員，宣宗曰：「諫臣惟能舉職為可，奚用眾耶？今張符、趙璘、牛叢使朕聞所未聞，三人足矣。」以司勳員外郎為睦州刺史，帝勞曰：「卿非得怨宰相乎？」對曰：「陛下比詔，不由刺史縣令，不任近臣，宰相以是擢臣，非嫌也。」即賜金紫，謝曰：「臣今衣刺史所假緋，即賜紫，為越等。」乃賜銀緋。

　　咸通末，拜劍南西川節度使。時蠻犯邊，抵大渡，進略黎、雅、叩邛崍關，謾書求入朝，且曰假道。叢囚其使四十人，釋二人還之，蠻懼，即引去。

　　僖宗幸蜀，授太常卿。以病求為巴州刺史，不許。還京，為吏部尚書。嗣襄王亂，叢客死太原。

李宗閔
　　李宗閔，字損之，鄭王元懿四世孫。擢進士，調華州參軍事。舉賢良方正，與牛僧孺詆切時政，觸宰相，李吉甫惡之，補洛陽尉。久流落不偶，去從籓府辟署。入授監察御史、禮部員外郎。裴度伐蔡，引為彰義觀察判官。蔡平，遷駕部郎中，知制誥。穆宗即位，進中書舍人。時䎖為華州刺史，父子同拜，世以為寵。

　　長慶初，錢徽典貢舉，宗閔托所親於徽，而李德裕、李紳、元稹在翰林，有寵於帝，共白徽納幹丐，取士不以實，宗閔坐貶劍州刺史。由是嫌忌顯結，樹黨相磨軋，凡四十年，搢紳之禍不能解。俄復為中書舍人，典貢舉，所取多知名士，若唐沖、薛庠、袁都等，世謂之「玉筍」。寶曆初，累進兵部侍郎，父喪解。太和中，以吏部侍郎同中書門下平章事。時德裕自浙西召，欲以相，而宗閔中助多，先得進，即引僧孺同秉政，相唱和，去異己者，德裕所善皆逐之。遷中書侍郎。

　　久之，德裕為相，與宗閔共當國。德裕入謝，文宗曰：「而知朝廷有朋黨乎？」德裕曰：「今中朝半為黨人，雖後來者，趨利而靡，往往陷之。陛下能用中立無私者，黨與破矣。」帝曰：「眾以楊虞卿、張元夫、蕭澣為黨魁。」德裕因請皆出為刺史，帝然之。即以虞卿為常州，元夫為汝州，蕭澣為鄭州。宗閔曰：「虞卿位給事中，州不容在元夫下。德裕居外久，其知黨人不如臣之詳。虞卿日見賓客於第，世號行中書，故臣未嘗與美官。」德裕質之曰：「給事中非美官雲何？」宗閔大沮，不得對。俄以同平章事為山南西道節度使。

　　李訓、鄭注始用事，疾德裕，共訾短之。乃罷德裕，復召宗閔知政事，進封襄武縣侯，恣肆附托。會虞卿以京兆尹得罪，極言營解，帝怒叱曰：「爾嘗以鄭覃為妖氣，今自為妖耶？」即出為明州刺史，貶處州長史。訓、注乃劾：「宗閔異時陰結駙馬都尉沈<立義>、內人宋若憲、宦者韋元素、王踐言等求宰相，且言頃上有疾，密問術家呂華，迎考命曆，曰：'惡十二月。'而踐言監軍劍南，受德裕賕，復與宗閔家私。」乃貶宗閔潮州司戶參軍事，<立義>逐柳州，元素等悉流嶺南，親信並斥。時訓、注欲以權市天下，凡不附己者，皆指以二人黨，逐去之。人人駭栗，連月雺晦。帝乃詔宗閔、德裕姻家門生故吏，自今一切不問，所以慰安中外。嘗歎曰：「去河北賊易，去此朋黨難！」

　　開成初，幽州刺史元忠、河陽李載義累表論洗，乃徙為衢州司馬。楊嗣復輔政，與宗閔善，欲復用，而畏鄭覃，乃托宦人諷帝。帝因紫宸對覃曰：「朕念宗閔久斥，應授一官。」覃曰：「陛下徙令少近則可，若再用，臣請前免。」陳夷行曰：「宗閔之罪，不即死為幸。寶歷時，李續、張又新等號'八關十六子'，朋比險妄，朝廷幾危。」李玨曰：「此李逢吉罪。今續喪闋，不可不任以官。」夷行曰：「不然，舜逐四凶天下治，朝廷何惜數憸人，使亂紀綱？」嗣復曰：「事當適宜，不可以憎愛奪。」帝曰：「州刺史可乎？」覃請授洪州別駕。夷行曰：「宗閔始庇鄭注，階其禍，幾覆國。」嗣復曰：「陛下向欲官鄭注，而宗閔不奉詔，尚當記之。」覃質曰：「嗣復党宗閔者，彼其惡似李林甫。」嗣復曰：「覃言過矣。林甫石賢忌功，夷滅十余族，宗閔固無之。始，宗閔與德裕俱得罪，德裕再徙鎮，而宗閔故在貶地。夫懲勸宜一，不可謂黨。」因折覃曰：「比殷侑為韓益求官，臣以其昔坐贓，不許。覃托臣勿論，是豈不為黨乎？」遂擢宗閔杭州刺史。遷太子賓客，分司東都。

　　既而覃、夷行去位，嗣復謀引宗閔復輔政，未及而文宗崩。會昌中，劉稹以澤潞叛，德裕建言宗閔素厚從諫，今上黨近東都，乃拜宗閔湖州刺史。稹敗，得交通狀，貶漳州長史，流封州。宣宗即位，徙柳州司馬，卒。

　　宗閔性機警，始有當世令名，既浸貴，喜權勢。初為裴度引拔，後度薦德裕可為相，宗閔遂與為怨。韓愈為作《南山》、《猛虎行》規之。而宗閔崇私黨，薰熾中外，卒以是敗。

　　子琨、瓚，皆擢進士。令狐綯作相，而瓚以知制誥曆翰林學士。綯罷，亦為桂管觀察使。不善禦軍，為士卒所逐，貶死。

　　宗閔弟宗冉，其子湯，累官京兆尹，黃巢陷長安，殺之。

楊嗣復
　　楊嗣復，字繼之。父於陵，始見識於浙西觀察使韓滉，妻以其女。歸謂妻曰：「吾閱人多矣，後貴且壽無若生者，有子必位宰相。」既而生嗣復，滉撫其頂曰：「名與位皆逾其父，楊氏之慶也。」因字曰慶門。八歲知屬文，後擢進士、博學宏辭，與裴度、柳公綽皆為武元衡所知，表署劍南幕府。進右拾遺，直史館。尤善禮家學，改太常博士，再遷禮部員外郎。時於陵為戶部侍郎，嗣復避同省，換他官，有詔：「同司，親大功以上，非聯判句檢官長，皆勿避。官同職異，雖父子兄弟無嫌。」遷累中書舍人。

　　嗣復與牛僧孺、李宗閔雅相善，二人輔政，引之，然不欲越父當國，故權知禮部侍郎。凡二期，得士六十八人，多顯官。文宗嗣位，進戶部侍郎。於陵老，求侍不許。喪除，擢尚書左丞。太和中，宗閔罷，嗣復出為劍南東川節度使。宗閔復相，徙西川。

　　開成初，以戶部侍郎召，領諸道鹽鐵轉運使。俄與李玨並拜同中書門下平章事，弘農縣伯，仍領鹽鐵。後紫宸奏事，嗣復為帝言：「陸洿屏居民間，而上書論兵，可勸以官。」玨趣和曰：「土多趨競，能獎洿，貪夫廉矣。比竇洵直以論事見賞，天下釋然，況官洿耶！」帝曰：「朕賞洵直，褒其心爾。」鄭覃不平曰：「彼苞藏固未易知。」嗣復曰：「洵直無邪，臣知之。」覃曰：「陛下當察朋黨。」嗣復曰：「覃疑臣黨，臣應免。」即再拜祈罷。玨見言切，繆曰：「朋黨固少弭。」覃曰：「附離復生。」帝曰：「向所謂黨與，不已盡乎？」覃曰：「楊漢公、張又新、李續故在。」玨乃陳邊事，欲絕其語。覃曰：「論邊事安危，臣不如玨；嫉朋比，玨不如臣。」嗣復曰：「臣聞左右佩劍，彼此相笑，未知覃果謂誰為朋黨邪？」因當香案頓首曰：「臣位宰相，不能進賢退不肖，以朋黨獲譏，非所以重朝廷。」固乞罷，帝方委以政，故尉安之。

　　它日，帝問：「符讖可信乎？何從而生？」嗣復曰：「漢光武以讖決事，隋文帝亦喜之，故其書蔓天下。班彪《王命論》有所引述，特以止賊亂，非重之也。」玨曰：「治亂宜直推人事耳。」帝曰：「然。」又問：「天后時有起布衣為宰相者，果可用乎？」嗣復曰：「天后重用刑，輕用官，自為之計耳。必責能否，要待曆試乃可。」

　　是時延英訪對，史官不及知。嗣復建言：「故事，正衙，起居注在前；便坐，無所紀錄。姚璹、趙憬皆請置時政記，不能行。臣請延英對宰相語關道德刑政者，委中書門下直日紀錄，月付史官。」它宰相議不同，止。久之，帝又問：「延英政事，孰當記之？」玨監修國史，對曰：「臣之職也。」陳夷行曰：「宰相所錄，恐掩蔽聖德，自盜美名。臣向言不欲威權在下者，此也。」玨曰：「夷行疑宰相賣威權，貨刑賞。不然，何自居位而為此言邪？臣得罷為幸。」覃曰：「陛下開成初政甚善，三年後，日不逮前。」嗣復曰：「開成初，覃、夷行當國，三年後，臣與李玨同進。臣不能悉心奉職，使政事日不逮前，臣之罪也。縱陛下不忍加誅，當自殄滅。」即叩頭請從此辭，不敢更至中書，乃趨出。帝使使者召還，曰：「覃言失，何及此邪？」覃起謝曰：「臣愚不知忌諱，近事雖善，猶未盡公。臣非專斥嗣復，而遽求去，乃不使臣言耳。」嗣復曰：「陛下月費俸稟數十萬，時新異賜必先及，將責臣輔聖功，求至治也。使不及初，豈臣當死，累陛下之德，奈何？惟陛下別求賢以自輔。」帝曰：「覃偶及之，奚執咎？」嗣復闔門不肯起，帝乃免覃、夷行相，而嗣復專天下事。

　　進門下侍郎。建言：「使府官屬多，宜省。」帝曰：「無反滯才乎？」對曰：「才者自異，汰去粃滓者，菁華乃出。」帝曰：「昔蕭復乘政，難言者必言，卿其志之！」

　　未幾，帝崩，中尉仇士良廢遺詔，立武宗。帝之立，非宰相意，故內薄執政臣，不加禮，自用李德裕而罷嗣復為吏部尚書，出為湖南觀察使。會誅薛季棱、劉弘逸，中人多言嘗附嗣復、玨，不利於陛下。帝剛急，即詔中使分道誅嗣復等，德裕與崔鄆、崔珙等詣延英言：「故事，大臣非惡狀明白，未有誅死者。昔太宗、玄宗、德宗三帝，皆嘗用重刑，後無不悔，願徐思其宜，使天下知盛德有所容，不欲人以為冤。」帝曰：「朕纘嗣之際，宰相何嘗比數！且玨等各有附會，若玨、季棱屬陳王，猶是先帝意。如嗣復、弘逸屬安王，乃內為楊妃謀。且其所紿書曰：'姑何不斅天后？'」德裕曰：「飛語難辨。」帝曰：「妃昔有疾，先帝許其弟入侍，得通其謀。禁中證左尤具，我不欲暴於外。使安王立，肯容我耶？」言畢戚然，乃曰：「為卿赦之！」因追使者還，貶嗣復潮州刺史。

　　宣宗立，起為江州刺史。以吏部尚書召，道岳州卒，年六十六，贈尚書左僕射，諡曰孝穆。

　　嗣復領貢舉時，於陵自洛入朝，乃率門生出迎，置酒第中，於陵坐堂上，嗣復與諸生坐兩序。始於陵在考功，擢浙東觀察使李師稷及第，時亦在焉。人謂楊氏上下門生，世以為美。

　　嗣復五子，其顯者：授、損。

子 授
　　授，字得符，于昆弟最賢。由進士第遷累戶部侍郎，以母病求為秘書監。後以刑部尚書從昭宗幸華，徙太子少保，卒，贈尚書左僕射。

子 煚
　　子煚，字公隱，累擢左拾遺。昭宗初立，數遊宴，上疏極諫。曆戶部員外郎。崔胤招硃全忠入京師，煚挈族客湖南。終諫議大夫。

子 損
　　損，字子默，繇廕補藍田尉，至殿中侍御史。家新昌裏，與路岩第接。岩方為相，欲易其廄以廣第。損族仕者十餘人，議曰：「家世盛衰，系權者喜怒，不可拒。」損曰：「今尺寸土皆先人舊貲，非吾等所有，安可奉權臣邪？窮達，命也！」卒不與。岩不悅，使損按獄黔中，逾年還。三遷絳州刺史。岩罷去，召為給事，遷京兆尹。與宰相盧攜雅不葉，復除給事中。陝虢軍亂，逐觀察使崔蕘，命損代之，至則盡誅有罪者。拜平盧節度使，徙天平，未赴復留，卒官下。

　　贊曰：夫口道先王語，行如市人，其名曰「盜儒」。僧孺、宗閔以方正敢言進，既當國，反奮私昵黨，排擊所憎，是時權震天下，人指曰「牛李」，非盜謂何？逢吉險邪，稹浮躁，嗣復辯給，固無足言。幸主孱昏，不底於戮，治世之罪人歟！


Chinese text: This work was published before January 1, 1923, and is in the
public domain worldwide because the author died at least 100 years ago.
