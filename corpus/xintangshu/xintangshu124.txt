姚崇子:弈 曾孫:合 勗 宋璟子:渾

目录
1	姚崇
1.1	子 弈
1.2	曾孫 合
1.3	曾孫 勗
2	宋璟
2.1	子 渾
姚崇
　　姚崇，字元之，陝州硤石人。父懿，字善懿，貞觀中，為巂州都督，贈幽州大都督，諡文獻。

　　崇少倜儻，尚氣節，長乃好學。仕為孝敬挽郎，舉下筆成章，授濮州司倉參軍，五遷夏官郎中。契丹擾河北，兵檄叢進，崇奏決若流，武后賢之，即拜侍郎。後嘗語左右：「往周興、來俊臣等數治詔獄，朝臣相逮引，一切承反。朕意其枉，更畏近臣臨問，皆得其手牒不冤，朕無所疑，即可其奏。自俊臣等誅，遂無反者，然則向論死得無冤邪？」崇曰：「自垂拱後，被告者類自誣。當是時，以告言為功，故天下號曰'羅織'，甚於漢之鉤黨。雖陛下使近臣覆訊，彼尚不自保，敢一搖手以悖酷吏意哉！且被問不承，則重罹其慘，如張虔勖、李安靜等皆是也。今賴天之靈，發寤陛下，凶豎殲夷，朝廷乂安，臣以一門百口保內外官無復反者。陛下以告牒置弗推，後若反有端，臣請坐知而不告。」後悅曰：「前宰相務順可，陷我為淫刑主，聞公之言，乃得朕心。」賜銀千兩。

　　聖曆三年，進同鳳閣鸞台平章事。遷鳳閣侍郎，俄兼相王府長史，以母老納政歸侍，乃詔以相王府長史侍疾，月餘，復兼夏官尚書、同鳳閣鸞台三品。崇建言：「臣事相王，而夏官本兵，臣非惜死，恐不益王。」乃詔改春官。張易之私有請於崇，崇不納，易之譖於後，降司僕卿，猶同鳳閣鸞台三品。出為靈武道大總管。

　　張柬之等謀誅二張，崇適自屯所還，遂參計議。以功封梁縣侯，實封二百戶。後遷上陽宮，中宗率百官起居，王公更相慶，崇獨流涕。柬之等曰：「今豈涕泣時邪？恐公禍由此始。」崇曰：「比與討逆，不足以語功，然事天后久，違舊主而泣，人臣終節也，由此獲罪甘心焉。」俄為亳州刺史。後五王被害，而崇獨免。曆宋、常、越、許四州。睿宗立，拜兵部尚書、同中書門下三品，進中書令。

　　玄宗在東宮，太平公主干政，宋王成器等分典閑廄、禁兵。崇與宋璟建請主就東都，出諸王為刺史，以壹人心。帝以謂主，主怒。太子懼，上疏以崇等槊間王室，請加罪，貶為申州刺史。移徐、潞二州，遷揚州長史。政條簡肅，人為紀德於碑。徙同州刺史。

　　先天二年，玄宗講武新豐。故事，天子行幸，牧守在三百里者，得詣行在。時帝亦密召崇，崇至，帝方獵渭濱，即召見，帝曰：「公知獵乎？」對曰：「少所習也。臣年二十，居廣成澤，以呼鷹逐獸為樂。張憬藏謂臣當位王佐，無自棄，故折節讀書，遂待罪將相。然少為獵師，老而猶能。」帝悅，與俱馳逐，緩速如旨，帝歡甚。既罷，乃咨天下事，袞袞不知倦。帝曰：「卿宜遂相朕。」崇知帝大度，銳於治，乃先設事以堅帝意，即陽不謝，帝怪之。崇因跪奏：「臣願以十事聞，陛下度不可行，臣敢辭。」帝曰：「試為朕言之。」崇曰：「垂拱以來，以峻法繩下；臣願政先仁恕，可乎？朝廷覆師青海，未有牽復之悔；臣願不倖邊功，可乎？比來壬佞冒觸憲網，皆得以寵自解；臣願法行自近，可乎？後氏臨朝，喉舌之任出閹人之口；臣願宦豎不與政，可乎？戚裏貢獻以自媚於上，公卿方鎮浸亦為之；臣願租賦外一絕之，可乎？外戚貴主更相用事，班序荒雜；臣請戚屬不任台省，可乎？先朝褻狎大臣，虧君臣之嚴；臣願陛下接之以禮，可乎？燕欽融、韋月將以忠被罪，自是諍臣沮折；臣願群臣皆得批逆鱗，犯忌諱，可乎？武后造福先寺，上皇造金仙、玉真二觀，費钜百萬；臣請絕道佛營造，可乎？漢以祿、莽、閻、梁亂天下，國家為甚；臣願推此鑒戒為萬代法，可乎？」帝曰：「朕能行之。」崇乃頓首謝。翌日，拜兵部尚書、同中書門下三品。封梁國公。遷紫微令。固辭實封，乃停舊食，賜新封百戶。

　　中宗時，近戚奏度僧尼，溫戶強丁因避賦役。至是，崇建言：「佛不在外，悟之於心。行事利益，使蒼生安穩，是謂佛理。烏用奸人以汨真教？」帝善之，詔天下汰僧偽濫，發而農者余萬二千人。

　　崇嘗於帝前序次郎吏，帝左右顧，不主其語。崇懼，再三言之，卒不答，崇趨出。內侍高力士曰：「陛下新即位，宜與大臣裁可否。今崇亟言，陛下不應，非虛懷納誨者。」帝曰：「我任崇以政，大事吾當與決，至用郎吏，崇顧不能而重煩我邪？」崇聞乃安。由是進賢退不肖而天下治。

　　開元四年，山東大蝗，民祭且拜，坐視食苗不敢捕。崇奏：「《詩》云：'秉彼蟊賊，付畀炎火。'漢光武詔曰：'勉順時政，勸督農桑。去彼螟域，以及蟊賊。'此除蝗誼也。且蝗畏人易驅，又田皆有主，使自救其地，必不憚勸。請夜設火，坎其旁，且焚且瘞，蝗乃可盡。古有討除不勝者，特人不用命耳。」乃出御史為捕蝗使，分道殺蝗。汴州刺史倪若水上言：「除天災者當以德，昔劉聰除蝗不克而害愈甚。」拒御史不應命。崇移書誚之曰：「聰偽主，德不勝祆，今祆不勝德。古者良守，蝗避其境，謂修德可免，彼將無德致然乎？今坐視食苗，忍而不救，因以無年，刺史其謂何？」若水懼，乃縱捕，得蝗十四萬石。時議者喧嘩，帝疑，復以問崇，對曰：「庸儒泥文不知變。事固有違經而合道，反道而適權者。昔魏世山東蝗，小忍不除，至人相食；後奏有蝗，草木皆盡，牛馬至相啖毛。今飛蝗所在充滿，加復蕃息，且河南、河北家無宿藏，一不獲則流離，安危系之。且討蝗縱不能盡，不愈於養以遺患乎？」帝然之。黃門監盧懷慎曰：「凡天災，安可以人力制也！且殺蟲多，必戾和氣。願公思之。」崇曰：「昔楚王吞蛭而厥疾瘳，叔敖斷虵福乃降。今蝗幸可驅，若縱之，穀且盡，如百姓何？殺蟲救人，禍歸於崇，不以諉公也！」蝗害訖息。

　　於是，帝方躬萬機，朝夕詢逮，它宰相畏帝威決，皆謙憚，唯獨崇佐裁決，故得專任。崇第賒僻，因近舍客廬。會懷慎卒，崇病{疒占}移告，凡大政事，帝必令源乾曜就咨焉。乾曜所奏善，帝則曰：「是必崇畫之。」有不合，則曰：「胡不問崇？」乾曜謝其未也，乃已。帝欲崇自近，詔徙寓四方館，日遣問食飲起居，高醫、尚食踵道。崇以館局華大，不敢居。帝使語崇曰：「恨不處禁中，此何避？」久之，紫微史趙誨受夷人賕，當死。崇素親倚，署奏營減，帝不悅。時曲赦京師，惟誨不原。崇惶懼，上還宰政，引宋璟代，乃以開府儀同三司罷政事。

　　帝將幸東都，而太廟屋自壞，帝問宰相，宋璟、蘇頲同對曰：「三年之喪未終，不可以行幸。壞壓之變，天所以示教戒，陛下宜停東巡，修德以答至譴。」帝以問崇，對曰：「臣聞隋取苻堅故殿以營廟，而唐因之。且山有朽壞乃崩，況木積年而木自當蠹乎。但壞與行會，不緣行而壞。且陛下以關中無年，輪餉告勞，因以幸東都，所以為人不為己也。百司已戒，供擬既具，請車駕如行期。舊廟難復完，盡奉神主舍太極殿？更作新廟，申誠奉，大孝之德也。」帝曰：「卿言正契朕意。」賜絹二百匹，詔所司如崇言，天子遂東。因詔五日一參，入閣供奉。

　　八年，授太子少保，以疾不拜。明年卒，年七十二。贈揚州大都督，諡曰文獻。十七年，追贈太子太保。

　　崇析貲產，令諸子各有定分。治令曰：

　　比見達宦之裔多貧困，至銖尺是競，無論曲直，均受絜，詆。田宅水磑既共有之，至相推倚以頓廢。陸賈、石苞，古達者也，亦先有定分，以絕後爭。

　　昔楊震、趙明、盧植、張奐咸以薄葬，知真識去身，貴速朽耳。夫厚葬之家流於俗，以奢靡為孝，令死者戮屍暴骸，可不痛哉！死者無知，自同糞土，豈煩奢葬；使其有知，神不在柩，何用破貲徇侈乎？吾亡，斂以常服，四時衣各一稱。性不喜冠衣，毋以入墓。紫衣玉帶，足便於體。

　　今之佛經，羅什所譯，姚興與之對翻，而興命不延，國亦隨滅。梁武帝身為寺奴，齊胡太后以六宮入道，皆亡國殄家。近孝和皇帝發使贖生，太平公主、武三思等度人造寺，身嬰夷戮，為天下笑。五帝之時，父不喪子，兄不哭弟，致仁壽，無凶短也。下逮三王，國祚延久，其臣則彭祖、老聃皆得長齡，此時無佛，豈抄經鑄像力邪？緣死喪造經像，以為追福。夫死者生之常，古所不免，彼經與像何所施為？兒曹慎不得為此！崇尤長吏道，處決無淹思。三為宰相，常兼兵部，故屯戊斥候、士馬儲械，無不諳記。玄宗初立，賓禮大臣故老，雅尊遇崇，每見便殿，必為之興，去輒臨軒以送，它相莫如也。時承權戚幹政之後，綱紀大壞，先天末，宰相至十七人，台省要職不可數。崇常先有司罷冗職，修制度，擇百官各當其材，請無廣釋道，無數移吏。繇是天子責成于下，而權歸於上矣。

　　然資權譎。始為同州，張說以素憾，諷趙彥昭劾崇。及當國，說懼，潛詣岐王申款。崇它日朝，眾趨出，崇曳踵為有疾狀，帝召問之，對曰：「臣損足。」曰：「無甚痛乎？」曰：「臣心有憂，痛不在足。」問以故，曰：「岐王陛下愛弟，張說輔臣，而密乘車出入王家，恐為所誤，故憂之。」於是出說相州。魏知古，崇所引，及同列，稍輕之，出攝吏部尚書，知東都選，知古憾焉。時崇二子在洛，通賓客饋遺，憑舊請托。知古歸，悉以聞。他日，帝召崇曰：「卿子才乎，皆安在？」崇揣知帝意，曰：「臣二子分司東都，其為人多欲而寡慎，是必嘗以事幹魏知古。」帝始以崇私其子，或為隱，微以言動之。及聞，乃大喜，問：「安從得之？」對曰：「知古，臣所薦也，臣子必謂其見德而請之。」帝於是愛崇不私而薄知古，欲斥之。崇曰：「臣子無狀，橈陛下法，而逐知古，外必謂陛下私臣。」乃止，然卒罷為工部尚書。

　　崇始名元崇，以與突厥叱剌同名，武后時以字行；至開元世，避帝號，更以今名。三子：彝、異、弈，皆至卿、刺史。

子 弈
　　弈少修謹。始，崇欲使不越官次而習知吏道，故自右千牛進至太子舍人，皆平遷。開元中，有事五陵，有司以鷹犬從，弈曰：「非禮也。」奏罷之。請治劇，為睢陽太守，召授太僕卿。後為尚書右丞。子閎，居右相牛仙客幕府。仙客病甚，閎強使薦弈及盧奐為宰相，仙客妻以聞，閎坐死，弈貶永陽太守，卒。

曾孫 合
　　曾孫合、勖。合，元和中進士及第，調武功尉，善詩，世號姚武功者。遷監察御史，累轉給事中。奉先、馮翊二縣民訴牛羊使奪其田，詔美原主簿硃儔覆按，猥以田歸使，合劾發其私，以地還民。曆陝虢觀察使，終秘書監。

曾孫 勗
　　勖字斯勤。長慶初擢進士第，數為使府表辟，進監察御史，佐鹽鐵使務。累遷諫議大夫，更湖、常二州刺史。為宰相李德裕厚善。及德裕為令狐綯等譖逐，擿索支黨，無敢通勞問；既海上，家無資，病無湯劑，勖數饋餉候問，不傅時為厚薄。終夔王傅。自作壽藏于萬安山南原崇塋之旁，署兆曰「寂居穴」，墳曰「復真堂」，中叕刂土為床曰「化台」，而刻石告後世。

宋璟
　　宋璟，邢州南和人。七世祖弁為元魏吏部尚書。璟耿介有大節，好學，工文辭，舉進士中第。調上党尉，為監察御史，遷鳳閣舍人。居官鯁正，武后高其才。張易之誣御史大夫魏元忠有不臣語，引張說為驗，將廷辯，說惶遽，璟謂說曰：「名義至重，不可陷正人以求苟免。緣此受謫，芬香多矣。若不測者，吾且叩閣救，將與子偕死。」說感其言，以實對，元忠免死。

　　璟後遷左台御史中丞，會飛書告張昌宗引相工觀吉凶者，璟請窮治，後曰：「易之等已自言於朕。」璟曰：「謀反無容以首原，請下吏明國法。易之等貴寵，臣言之且有禍，然激於義，雖死不悔。」後不懌，姚遽傳詔令出，璟曰：「今親奉德音，不煩宰相擅宣王命。」後意解，許收易之等就獄。俄詔原之，敕二張詣璟謝，璟不見，曰：「公事公言之，若私見，法無私也。」顧左右歎曰：「吾悔不先碎豎子首而令亂國經。」嘗宴朝堂，二張列卿三品，璟階六品，居下坐。易之諂事璟，虛位揖曰：「公第一人，何下坐？」璟曰：「才劣品卑，卿謂第一何邪？」是時朝廷以易之等內寵，不名其官，呼易之「五郎」，昌宗「六郎」。鄭善果謂璟曰：「公奈何謂五郎為卿？」璟曰：「以官正當為卿。君非其家奴，何郎之雲？」會有喪，告滿入朝，公卿以次謁，通禮意。易之等後至，促步前，璟舉笏卻揖唯唯。故積怨，常欲中傷，後知之，得免。然以數忤旨，詔按獄揚州，璟奏：「按州縣，才監察御史職耳。」又詔按幽州都督屈突仲翔，辭曰：「御史中丞非大事不出使。仲翔罪止贓，今使臣往，此必有危臣者。」既而詔副李嶠使隴、蜀，璟復言：「隴右無變，臣以中丞副李嶠，非朝廷故事。」終辭。易之初冀璟出則劾奏誅之，計不行，乃伺璟〗家婚禮，將遣客刺殺之。有告璟者，璟乘庳車舍他所，刺不得發。俄二張死，乃免。

　　神龍初，為吏部侍郎。中宗嘉其直，令兼諫議大夫、內供奉，仗下與言得失。遷黃門侍郎。武三思怙烝寵，數有請於璟。璟厲答曰：「今復子明辟，王宜以侯就第，安得尚幹朝政，獨不見產、祿事乎？」後韋月將告三思亂宮掖，三思諷有司論大逆不道，帝詔殊死，璟請付獄按罪，帝怒，岸巾出側門，謂璟曰：「朕謂已誅矣，尚何請？」璟曰：「人言後私三思，陛下不問即斬之，臣恐有竊議者，請按而後刑。」帝愈怒。璟曰：「請先誅臣，不然，終不奉詔。」帝乃流月將嶺南。會還京師，詔璟權檢校並州長史，未行，又檢校貝州刺史。時河北水，歲大饑，三思使斂封租，璟拒不與，故為所擠。曆杭、相二州，政清毅，吏下無敢犯者。遷洛州長史。

　　睿宗立，以吏部尚書、同中書門下三品。玄宗在東宮，兼右庶子。先是崔湜、鄭愔典選，為戚近幹奪，至迎用二歲闕，猶不能給，更置比冬選，流品淆並，璟與侍郎李乂、盧從願澄革之，銓總平允。

　　太平公主不利東宮，嘗駐輦光範門，伺執政以諷。璟曰：「太子有大功，宗朝社稷主也，安得異議？」乃與姚崇白奏出公主諸王于外，帝不能用。貶楚州刺史，曆兗冀魏三州、河北按察使，進幽州都督，以國子祭酒留守東都，遷雍州長史。

　　玄宗開元初，以雍州為京兆府，復為尹。進御史大夫，坐小累為睦州刺史，徙廣州都督。廣人以竹茅茨屋，多火。璟教之陶瓦築堵，列邸肆，越俗始知棟宇利而無患災。召拜刑部尚書。四年，遷吏部兼侍中。

　　帝幸東都，次崤穀，馳道隘，稽擁車騎，帝命黜河南尹李朝隱、知頓使王怡等官。璟曰：「陛下富春秋，今始巡守，以道不治而罪二臣，繇此相飭，後有受其蔽者。」帝遽命舍之。璟謝曰：「陛下向以怒責之，以臣言免之，是過歸於上而恩在下。姑聽待罪於朝，然後詔還其職，進退得矣。」帝善之。累封廣平郡公。廣人為璟立遺愛頌，璟上言：「頌所以傳德載功也。臣之治不足紀，廣人以臣當國，故為溢辭，徒成諂諛者。欲厘正之，請自臣始。」有詔許停。

　　帝嘗命璟與蘇頲制皇子名與公主號，遂差次所封，且詔別擇一美稱及佳邑封上。璟奏言：「七子均養，詩人所稱。今若同等別封，或母寵子愛，恐傷跂鳩之平。昔袁盎引卻慎夫人席，文帝納之，夫人亦不為嫌，以其得長久計也。臣不敢別封。」帝歎重其賢。

　　皇后父王仁籞卒，將葬，用昭成皇后家竇孝諶故事，墳高五丈一尺。璟等請如著令，帝已然可，明日，復詔如孝諶者。璟還詔曰：「儉，德之恭；侈，惡之大也。僭禮厚葬，前世所誡，故古墓而不墳。人子於哀迷則未遑以禮自製，故聖人制齊、斬、緦、免，衣衾棺郭，各有度數。雖有賢者，斷其私懷。眾皆務奢，獨能以儉，所謂至德要道者。中宮若謂孝諶逾制，初無非者，一切之令固不足以法。貞觀時嫁長樂公主，魏徵謂不可加長公主，太宗欣納，而文德皇后降使厚謝。韋庶人追王其父，擅作，酆陵，而禍不旋踵。國家知人情無窮，故為制度，不因人以搖動，不變法以愛憎。比來人間競務靡葬，今以後父重戚，不憂乏用，高塚大寢，不畏無人，百事官給，一朝可就，而區區屢聞者，欲成朝廷之政、中宮之美爾。儻中宮情不可奪，請准令一品陪陵，墳四丈，差合所宜。」帝曰：「朕常欲正身紀綱天下，于後容有私邪？然人所難言，公等乃能之。」即可其奏。又遣使賚彩絹四百匹。

　　會日食，帝素服俟變，錄囚多所貸遣，賑恤災患，罷不急之務。璟曰：「陛下降德音，恤人隱，末宥輕系，惟流、死不免，此古所以慎赦也。恐議者直以月蝕修刑，日蝕修德，或言分野之變，冀有揣合。臣以謂君子道長，小人道銷。止女謁，放讒夫，此所謂修德也。囹圄不擾，兵甲不瀆，官不苛治，軍不輕進，此所謂修刑也。陛下常以為念，雖有虧食，將轉而為福，又何患乎？且君子恥言浮於行，願勸天以誠，無事空文。」帝嘉納。後以開府儀同三司罷政事。

　　京兆人權梁山謀逆，敕河南尹王怡馳傳往按。牢械充滿，久未決，乃命璟為京留守，覆其獄。初，梁山詭稱婚集，多假貸，吏欲並坐貸人。璟曰：「婚禮借索大同，而狂謀率然，非所防億。使知而不假，是與為反。貸者弗知，何罪之雲？」平縱數百人。

　　十二年，東巡泰山，璟復為留守。帝將發，謂曰：「卿，國元老，別方歷時，宜有嘉謀以遺朕。」璟因一二極言。手制答曰：「所進當書之坐右，出入觀省，以誡終身。」賜賚優渥，進兼吏部尚書。十七年。為尚書右丞相，而張說為左丞相，源乾曜為太子少傅，同日拜。有詔太官設饌，太常奏樂，會百官尚書省東堂。帝賦三傑詩，自寫以賜。二十年，請致仕，許之，仍賜全祿。退居洛。乘輿東幸，璟謁道左。詔榮王勞問，別遣使賜藥餌。二十五年卒，年七十五，贈太尉，諡文貞。

　　璟風度凝遠，人莫涯其量。始，自廣州入朝，帝遣內侍楊思勖驛迓之。未嘗交一言。思勖自以將軍貴幸，訴之帝，帝益嗟重。璟為宰相，務清政刑，使官人皆任職。聖曆後，突厥默啜負其強，數窺邊，侵九姓拔曳固，負勝輕出，為其狙擊斬之，入蕃使郝靈亻傳其首京師。靈佺自謂還必厚見賞。璟顧天子方少，恐後幹寵蹈利者誇威武，為國生事，故抑之，逾年，才授右武衛郎將，靈佺恚憤不食死。張嘉貞後為相，閱堂案，見其危言切議，未嘗不失聲歎息。六子：升、尚、渾、恕、華、衡。

子 渾
　　升，太僕少卿。尚，漢東太守。渾，與李林甫善，曆諫議大夫、平原太守、御史中丞、東京採訪使。在平原，暴斂求進，至重取民一年庸、租。使東畿，薛稷甥女鄭寡而美，渾使南尉楊朝宗聘而己納之，薦朝宗為赤尉。恕，以都官郎中為劍南採訪判官，數貪縱不法，陰養刺客。天寶中，渾、恕、尚並以贓敗，渾流高要，恕流海康，尚貶臨海長史。華、衡亦皆坐貪得罪。廣德中，渾起為太子諭德。物議穢薄之，流死江嶺。昆弟皆荒飲俳嬉，而衡最險悖，廣平之風衰焉。

　　贊曰：姚崇以十事要說天子而後輔政，顧不偉哉，而舊史不傳。觀開元初皆已施行，信不誣已。宋璟剛正又過於崇，玄宗素所尊憚，常屈意聽納。故唐史臣稱崇善應變以成天下之務，璟善守文以持天下之正。二人道不同，同歸於治，此天所以佐唐使中興也。嗚呼！崇勸天子不求邊功，璟不肯賞邊臣，而天寶之亂，卒蹈其害，可謂先見矣。然唐三百年，輔弼者不為少，獨前稱房、杜，後稱姚、宋，何哉？君臣之遇合，蓋難矣夫！


Chinese text: This work was published before January 1, 1923, and is in the
public domain worldwide because the author died at least 100 years ago.
