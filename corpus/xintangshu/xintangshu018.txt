嘉禮二
皇帝納皇后
　　皇帝納皇后。

　　制命太尉為使，宗正卿為副，吏部署承以戒之。前一日，有司展縣、設桉、陳車輿於太極殿廷，如元日。文武九品、朝集、蕃客之位，皆如冠禮。設使者受命位於大橫街南道東，西上，副少退，北面。侍中請「中嚴」。群臣入就位。使、副入，立於門外道東，西面。黃門侍郎引幡、節，中書侍郎引制書桉，立于左延明門內道北，西面北上。乃奏「外辦」。皇帝袞冕禦輿，出自西房，即御座。使、副入，就位。典儀曰：「再拜。」在位者皆再拜。侍中前承制，降，詣使者東北，西面曰：「有制。」使、副再拜。侍中宣制曰：「納某官某氏女為皇后，命公等持節行納采等禮。」使、副又拜。主節立于使者東北，西面，以節授黃門侍郎，侍郎以授使者，付于主節，立於後。中書侍郎引制書桉立于使者東北，以制書授使者，置於桉。典儀曰：「再拜。」在位者皆再拜。使、副出，持節者前導，持桉者次之。侍中奏「禮畢」。皇帝入，在位者以次出。初，使、副乘輅，鼓吹備而不作，從者乘車以從。其制書以油絡網犢車載之。其日大昕，使、副至於次，主人受于廟若寢。布神席於室戶外之西，莞筵紛純，加藻席畫純，南向，右雕幾。使、副立於門西，北上，持幡、節者立於北，少退，制桉立于南，執雁者又在其南，皆東面。主人立于大門內，西面。儐者北面，受命于左，出，立於門東，西面，曰：「敢請事。」使者曰：：「某奉制納采。」儐者入告。主人曰：「臣某之女若如人，既蒙制訪，臣某不敢辭。」儐者出告，入引主人出，迎使者于大門外之南，北面再拜。使者不答。主人揖使、副先入，至於階。使、副入，導以幡、節，桉、雁從之。幡、節立西階之西，東面；使者由階升，立於兩楹間，南面；副在西南，持桉及執雁者又在西南，皆東面。主人升阼階，當使者前，北面立。持桉者以桉進，授使者以制書，節脫衣，制者曰：「有制。」主人再拜。宣制，主人降詣階間，北面，再拜稽首，升，進，北面受制書，以授左右。使者授雁，主人再拜，進，受雁，以授左右。儐者引答表桉進，立于主人後，少西，以表授主人。主人進，授使者，退復位，再拜。節加衣。謁者引使、副降自西階以出。

　　制文以版，長一尺二寸，博四寸，厚八分，後家答版亦如之。

　　問名。使者既出，遂立於內門外之西，東面；主人立于內門內東廂，西面。儐者出請事，使者曰：「將加卜筮，奉制問名。」儐者入告。主人曰：「臣某之子若如人，既蒙制訪，臣某不敢辭。」儐者出告，入，引主人出，迎使者以入，授主人以制書，答表皆如納采。使、副降自西階以出，立於內門外之西，東面；主人立于東階下，西向。儐者出請事，使者曰：「禮畢。」儐者入告，主人曰；「某公奉制至於某之室，某有先人之禮，請禮從者。」儐者出告，使者曰：「某既得將事，敢辭。」儐者入告，主人曰：「先人之禮，敢固以請。」儐者出告，使者曰：「某辭不得命，敢不從。」儐者入告，遂引主人升，立於序端。掌事者徹幾，設二筵東上。設甒醴于東房西牖下，加杓冪，坫在尊北；實觶二，角柶二，籩、豆各一，實以脯棨，在坫北。又設洗于東南。主人降迎使者，西面揖，先入。使、副入門而左，主人入門而右。至階，主人曰：「請某位升。」使者曰：「某敢辭。」主人又曰：「固請某位升。」使者曰：「某敢固辭。」主人又曰：「終請某位升。」使者曰：「敢終辭。」主人升自阼階，使、副升自西階，北面立。主人阼階上，北面再拜。受幾於序端。掌事者內拂幾三，奉兩端西北向以進。主人東南向，外拂幾三，振袂，內執之，掌事者一人又執幾以從，主人進，西北向。使者序進，迎受於筵前，東南向以俟。主人還東階上，北面再拜送。使者以幾跪進，北面跪，各設于坐左，退於西階上，北面東上，答拜，立於階西，東面南上。贊者二人俱升，取觶降，盥手，洗觶，升，賓醴，加柶於觶，覆之，面葉，出房，南面。主人受醴，面柄，進使者筵前西，北面立。又贊者執觶以從。使者西階上，北面各一拜，序進筵前東，南面。主人又以次授醴，使者受，俱復西階上位。主人退，復東階上，北面一拜送。掌事者以次薦脯棨於筵前。使者各進，升筵，皆坐，左執觶，右取脯，擩於棨，祭於籩、豆之間，各以柶祭醴三，始扱一祭，又扱再祭，興；各以柶兼諸觶上，躐降筵於西階上，俱北面坐，啐醴，建柶，各奠觶於薦，遂拜，執觶興。主人答拜。使者進，升筵坐，各奠觶於薦東。降筵，序立於西階上，東面南上。掌事者牽馬入，陳於門內，三分庭一在南，北首西上。又掌事者奉幣篚，升自東階，以授主人，受于序端，進西面位。掌事者一人，又奉幣篚，立于主人之後。使者西階上，俱北面再拜。主人進詣楹間，南面立，使者序進，立于主人之西，俱南面。主人以幣篚授使者，使者受，退立於西階上，東面。執幣者又以授主人，主人 受，以授使副，使副受之，退立于使者之北，俱東面。主人還東階上，北面再拜送。使者降自西階，從者訝受幣篚。使者當庭實揖馬以出，牽馬者從出。使者出大門外之西，東面立。從者訝受馬。。主人出門東，西面再拜送。使者退，主人入，立於東階下，西面。儐者告于主人曰：「賓不顧矣。」主人反于寢。」使者奉答表詣闕。

　　納吉。使者之辭曰：「加諸卜筮，占曰日從，制使某也入告。」主人之辭曰：「臣某之女若如人，龜筮雲吉，臣預在焉，臣某謹奉典制。」其餘皆如納采。

　　納征。其日，使者至於主人之門外，執事者入，布幕於內門之外，玄纁束陳於幕上，六馬陳于幕南，北首西上。執事者奉谷珪以櫝，俟於幕東，西面。謁者引使者及主人立于大門之內外。儐者進受命，出請事。使者曰；「某奉制納征。」儐者入告，主人曰：「奉制賜臣以重禮，臣某祗奉典制。」儐者出告，入，引主人出，迎使者入。執事者坐，啟櫝取珪，加于玄纁。牽馬者從入，三分庭一在南，北首西上。執珪者在馬西，俱北面。其餘皆如納采。

　　冊後。

　　前一日，守宮設使者次於後氏大門外之西，尚舍設尚宮以下次於後氏閣外道西，東向，障以行帷。其日，臨軒命使，如納采。奉禮設使者位於大門外之西，東向；使副及內侍位於使者之南，舉冊桉及寶綬者在南，差退，持節者在使者之北，少退，俱東向。設主人位於大門外之南，北面。使者以下及主人位於內門外，亦如之。設內謁者監位於內門外主人之南，西面。司贊位於東階東南，掌贊二人在南，差退，俱西向。又置一桉於閣外。使、副乘輅，持節，備儀仗，鼓吹備而不作。內僕進重翟以下於大門之外道西，東向，以北為上。諸衛令其屬布後儀仗。使者出次，就位。主人朝服立于東階下，西面。儐者受命，出請事。使者曰：「某奉制，授皇后備物典冊。」儐者入告，主人出，迎於大門外，北面再拜，使者不答拜。使者入門而左，持節者前導，持桉者次之。主人入門而右，至內門外位。奉冊寶桉者進，授使副冊寶。內侍進使者前，西面受冊寶，東面授內謁者監，持入，立於閣外之西，東面跪置於桉。尚宮以下入閣，奉後首飾、褘衣，傅姆贊出，尚宮引降立於庭中，北面。尚宮跪取冊，尚服跪取寶綬，立於後之右，西向。司言、司寶各一人立于後左，東向。尚宮曰：「有制。」尚儀曰：「再拜。」皇后再拜。宣冊。尚儀曰：「再拜。。」皇后又再拜。尚宮授皇后以冊，受以授司言。尚服又授以寶綬，受以授司寶。皇后升坐，內官以下俱降立於庭，重行相向，西上。司贊曰：「再拜。」掌贊承傳，皆再拜。諸應侍衛者各升，立於侍位。尚儀前跪奏曰：「禮畢。」皇后降坐以入。使者復命。

　　其遣使者奉迎。其日，侍中版奏「請中嚴」。皇帝服冕出，升所禦殿，文武之官五品已上立於東西朝堂。奉迎前一日，守宮設使者次於大門之外道右，設使副及內侍次於使者次西，俱南向。尚舍設宮人次於閣外道西。奉禮設使、副、持桉執雁者、持節者及奉禮、贊者位，如冊後。又設內侍位於大門外道左，西面。又設宮人以下位於堂前。使、副朝服，乘輅持節，至大門外次，宮人等各之次奉迎。尚儀奏「請皇后中嚴」。傅姆導皇后，尚宮前引，出，升堂。皇后將出，主婦出於房外之西，南向。文武奉迎者皆陪立於大門之外，文官在東，武官在西，皆北上。謁者引使者詣大門外位，主人立于內門外堂前東階下，西面。儐者受命，出請事，使者曰：「某奉制，以今吉辰，率職奉迎。」儐者入告，主人曰；「臣謹奉典制。」儐者出告，入，引主人出門南，北面再拜。謁者引入至內門外堂西階，使者先升，位於兩楹間，南面；副在西，持桉、執雁者在西南，俱東面。主人升東階，詣使者前，北面立，使、副授以制書，曰：「有制。」主人再拜。使者宣制，主人降詣階間，北面再拜稽首。升，進，北面受制書。主人再拜，北面立。使、副授以雁，主人再拜，進受，仍北面立。儐者引二人對舉答表桉進，主人以表授使、副，再拜，降自西階以出，復門外位。奉禮曰：「再拜。」贊者承傳，使、副俱再拜。使者曰；「令月吉日，臣某等承制，率職奉迎。」內侍受以入，傳于司言，司言受以奏聞。尚儀奏請皇后再拜。主人入，升自東階，進，西面誡之曰：「戒之敬之，夙夜無違命。」主人退，立於東階上，西面。母誡於西階上，施衿結帨，曰：「勉之敬之，夙夜無違命。」皇后升輿以降，升重翟以幾，姆加景，內宮侍從及內侍導引，應乘車從者如鹵簿。皇后車出大門外，以次乘車馬引從。

　　同牢之日，內侍之屬設皇后大次於皇帝所禦殿門外之東，南向。將夕，尚寢設皇帝禦幄于室內之奧，東向。鋪地席重茵，施屏障。初昏，尚食設洗於東階，東西當東霤，南北以堂深。後洗于東房，近北。設饌于東房西墉下，籩、豆各二十四，簋、簠各二，登各三，俎三。尊於室內北牖下，玄酒在西。又尊于房戶外之東，無玄酒。坫在南，加四爵，合巹。器皆烏漆，巹以匏。皇后入大門，鳴鐘鼓。從永巷至大次前，回車南向，施步障。尚儀進，當車前跪請降車。皇后降，入次。尚宮引詣殿門之外，西向立。尚儀跪奏「外辦，請降坐禮迎」。皇帝降坐，尚宮前引，詣門內之西，東面揖後以入。尚食酌玄酒三注于尊，尚寢設席於室內之西，東向。皇帝導後升自西階，入室即席，東向立。皇后入，立於尊西，南面。皇帝盥于西洗，後盥於北洗。饌入，設醬于席前，菹棨在其北；俎三設於豆東，豕俎特在北。尚食設黍於醬東，稷、稻、粱又在東；設棨湆于醬南。設後對醬於東，當特俎，菹棨在其南，北上；設黍於豕俎北，其西稷、稻、粱，設湆於醬北。尚食啟會郤於簠簋之南，對簠簋於北，加匕箸，尚寢設對席於饌東。尚食跪奏「饌具」。皇帝揖皇后升，對席，西面，皆坐。尚食跪取韭擩棨授皇帝，取菹擩棨授皇后，俱受，祭於豆間。尚食又取黍實於左手，遍取稷、稻、粱反於右手，授皇帝，又取黍、稷、稻、粱授皇后，俱受，祭於豆間。又各取鸑絕末授帝、後，俱祭於豆間。尚食各以鸑加於俎。司飾二人以巾授皇帝及皇后，俱涚手。尚食各跪品嘗饌，移黍置於席上，以次授鸑脊，帝、後皆食，三飯，卒食。尚食二人俱盥手洗爵于房，入室，酌於尊，以授帝、後，俱受，祭。尚食各以肝從，皆奠爵、振祭、嚌之。尚食皆受，實於俎、豆。各取爵，皆飲。尚儀受虛爵，奠於坫。再酳如初，三酳用巹，如再酳。尚食俱降東階，洗爵，升，酌於戶外，進，北面奠爵，興，再拜，跪取爵祭酒，遂飲卒爵，奠，遂拜，執爵興，降，奠於篚。尚儀北面跪，奏稱：「禮畢，興。」帝、後俱興。尚宮引皇帝入東房，釋冕服，禦常服；尚宮引皇后入幄，脫服。尚宮引皇帝入。尚食徹饌，設于東房，如初。皇后從者餕皇帝之饌，皇帝侍者餕皇后之饌。

皇太子納妃
　　皇太子納妃。

　　皇帝遣使者至於主人之家，不持節，無制書。其納采、問名、納吉、納征、告期，皆如後禮。

　　其冊妃。前一日，主人設使者次大門之外道右，南向；又設宮人次於使者西南，俱東向，障以行帷。奉禮設使者位於大門外之西，副及內侍又于其南，舉冊桉及璽綬，命服者又南，差退，俱東向。設主人位於門南，北面。又設位於內門外，如之。設典內位於內門外主人之南，西面。宮人位於門外使者之後，重行東向，以北為上，障以行帷。設贊者二人位於東階東南，西向。典內預置一桉於閣外。使、副朝服，乘輅持節，鼓吹備而不作。至妃氏大門外次，掌嚴奉褕翟衣及首飾，內廄尉進厭翟於大門之外道西，東向，以北為上。諸衛帥其屬布儀仗。使者出次，持節前導，及宮人、典內皆就位。主人朝服，出迎於大門之外，北面再拜。使者入門而左，持桉從之。主人入門而右，至內門外位。奉冊寶桉者進，授使副冊寶，內侍西面受之，東面授典內，典內持入，跪置於閣內之桉。奉衣服及侍衛者從入，皆立於典內之南，俱東面。傅姆贊妃出，立於庭中，北面。掌書跪取玉寶，南向。掌嚴奉首飾、褕翟，與諸宮官侍衛者以次入。司則前贊妃再拜，北面受冊寶於掌書，南向授妃，妃以授司閨。司則又贊再拜，乃請妃升坐。宮官以下皆降立於庭，重行北面，西上。贊者曰：「再拜。」皆再拜。司則前啟「禮畢」。妃降座，入於室。主人儐使者如禮賓之儀。

　　臨軒醮戒。前一日，衛尉設次於東朝堂之北，西向。又設宮官次於重明門外。其日，皇太子服袞冕出，升金輅，至承天門降輅，就次。前一日，有司設御座於太極殿阼階上，西向。設群官次於朝堂，展縣，陳車輅。其日，尚舍設皇太子席位于戶牖間，南向，莞席、藻席。尚食設酒尊於東序下，又陳籩脯一、豆棨一，在尊西。晡前三刻，設群官版位於內，奉禮設版位於外，如朝禮。侍中版奏「請中嚴」。前三刻，諸侍衛之官侍中、中書令以下俱詣閣奉迎。典儀帥贊者先入就位，吏部、兵部贊群官出次，就門外位。侍中版奏「外辦」。皇帝服通天冠、絳紗袍，乘輿出自西房，即御座西向。群官入就位。典儀曰：「再拜。」贊者承傳，在位者皆再拜。皇太子入縣南，典儀曰：「再拜。」贊者承傳，皇太子再拜。詣階，脫舄，升席西，南面立。尚食酌酒於序，進詣皇太子西，東面立。皇太子再拜，受爵。尚食又薦脯棨于席前。皇太子升席坐，左執爵，右取脯，擩於棨，祭於籩、豆之間。右祭酒，興，降席西，南面坐，啐酒，奠爵，興，再拜，執爵興。奉禦受虛爵，直長徹薦，還于房。皇太子進，當御座前，東面立。皇帝命之曰：「往迎尒相，承我宗事，勖帥以敬。」皇太子曰：「臣謹奉制旨。」遂再拜，降自西階，納舄，出門。典儀曰：「再拜。」贊者承傳，在位者皆再拜，以次出。侍中前跪奏「禮畢」。皇帝入。

　　皇太子既受命，執燭、前馬、鼓吹，至於妃氏大門外道西之次，回輅南向。左庶子跪奏，降輅之次。主人設几筵。妃服褕翟、花釵，立于東房，主婦立于房戶外之西，南向。主人公服出，立於大門之內，西向。在廟則祭服。左庶子跪奏「請就位」。皇太子立于門西，東面。儐者受命出請事，左庶子承傳跪奏，皇太子曰：「以茲初昏，某奉制承命。」左庶子俯伏，興，傳於儐者，入告，主人曰：「某謹敬具以須。」儐者出，傳于左庶子以奏。儐者入，引主人迎于門外之東，西面再拜，皇太子答再拜。主人揖皇太子先入，掌畜者以雁授左庶子，以授皇太子，執雁入。及內門，主人讓曰：「請皇太子入。」皇太子曰：「某弗敢先。」主人又固請，皇太子又曰：「某固弗敢先。」主人揖，皇太子入門而左，主人入門而右。及內門，主人揖入，及內霤，當曲揖，當階揖，皇太子皆報揖。至於階，主人曰：「請皇太子升。」皇太子曰：「某敢辭。」主人固請，皇太子又曰：「某敢固辭。」主人終請，皇太子又曰：「某終辭。」主人揖，皇太子報揖。主人升，立於阼階上，西面。皇太子升，進當房戶前，北面，跪奠雁，再拜，降，出。主人不降送。內廄尉進，厭翟於內門外，傅姆導妃，司則前引，出於母左。師姆在右，保姆在左。父少進，西面戒之曰：「必有正焉。若衣花。」命之曰：「戒之敬之，夙夜無違命。」母戒之西階上，施衿結帨，命之曰：「勉之敬之，夙夜無違命。」庶母及門內施鞶，申之以父母之命，命之曰：「敬恭聽宗父母之言，夙夜無愆。視諸衿鞶。」妃既出內門，至輅後，皇太子授綏，姆辭不受，曰：「未教，不足與為禮。」妃升輅，乘以幾，姆加景。皇太子馭輪三周，馭者代之。皇太子出大門，乘輅還宮，妃次於後。主人使其屬送妃，以族從。

　　同牢之日，司閨設妃次於閣內道東，南向。設皇太子禦幄于內殿室內西廂，東向。設席重茵，施屏障。設同牢之席于室內，皇太子之席西廂，東向，妃席東廂，西向。席間量容牢饌。設洗于東階東南，設妃洗于東房近北。饌于東房西墉下，籩、豆各二十，簠、簋各二，鈃各三，瓦登一，俎三。尊在室內北墉下，玄酒在西。又設尊于房戶外之東，無玄酒。篚在南，實四爵，合巹。皇太子車至左閣，回輅南向，左庶子跪奏「請降輅」。入，俟於內殿門外之東，西面。妃至左閣外，回輅南向，司則請妃降輅，前後扇、燭。就次，立於內殿門西，東面。皇太子揖以入，升自西階，妃從升。執扇、燭者陳於東、西階內。皇太子即席，東向立，妃西向立。司饌進詣階間，跪奏「具牢饌」，司則承令曰：「諾。」遂設饌如皇后同牢之禮。司饌跪奏「饌具」。皇太子及妃俱坐。司饌跪，取脯，取韭菹，皆擩於棨，授皇太子，又取授妃，俱受，祭於籩、豆之間。司饌跪取黍實於左手，遍取稷反於右手，授皇太子，又授妃，各受，祭於菹棨之間。司饌各立，取鸑皆絕末，跪授太子及妃，俱受，又祭於菹棨之間。司饌俱以鸑加於俎。掌嚴授皇太子妃巾，涚手。以柶扱上鈃遍擩之，祭於上豆之間。司饌品嘗妃饌，移黍置於席上，以次跪授脊。皇太子及妃皆食以湆醬，三飯，卒食。司饌北面請進酒，司則承令曰；「諾。」司饌二人俱盥手洗爵于房，入室，酌於尊，北面立。皇太子及妃俱興，再拜。一人進授皇太子，一人授妃，皇太子及妃俱坐，祭酒，舉酒，司饌各以肝從，司則進受虛爵，奠於篚。司饌又俱洗爵，酌酒，再酳，皇太子及妃俱受爵飲。三酳用巹，如再酳。皇太子及妃立于席後，司則俱降東階，洗爵，升，酌於戶外，北面，俱奠爵，興，再拜。皇太子及妃俱答拜。司則坐，取爵祭酒，遂飲，啐爵，奠，遂拜，執爵興，降，奠爵於篚。司饌奏「徹饌」。司則前跪奏稱：「司則妾姓言，請殿下入。」皇太子入于東房，釋冕服，著袴褶。司則啟妃入幃幄，皇太子乃入室。媵餕皇太子之饌，禦餕妃之饌。

親王納妃
　　親王納妃。

　　其納采、問名、納吉、納征、請期，使者公服，乘犢車，至於妃氏之家，主人受于廟若寢。其賓主相見，儐贊出入升降，與其禮賓者，大抵皆如皇太子之使，而無副。其聘，以玄纁束、乘馬，玉以璋。冊命之日，使者持節，有副。

　　親迎。王袞冕輅車，至於妃氏之門外，主人布席于室戶外之西，西上，右幾。又席于戶內，南向。設甒醴于東房東北隅，篚在尊南，實觶一、角柶一，脯棨又在其南。妃于房內即席，南向立，姆立於右。主人立于戶之東，西面。內贊者以觶酌醴，加柶，覆之，面柄，進筵前，北面。妃降席西，南面再拜，受觶。內贊者薦脯棨，妃升席，跪，左執觶，右取脯，擩於棨，祭於籩、豆之間，遂以又柶祭醴三，始扱一祭，又扱再祭，興，筵末跪，啐醴，建柶，奠觶，降筵西，南面再拜，就席立。主人乃迎賓。其餘皆如皇太子之迎。

　　初昏，設洗于東階東南，又設妃洗于東房近北。饌于東房，障以帷。豆十六，簠、簋各二，璟各二、俎三，羊、豕臘，羊、豕節折，尊、坫於室內北墉下，玄酒在西。又設尊于房戶外之東，無玄酒，坫在南，賓以四爵，合巹。王至，降車以俟；妃至，降車北面立。王南面揖妃以入，及寢門，又揖以入。贊者酌玄酒三注於尊，妃從者設席於奧，東向。王導妃升自西階，入於室，即席東面立。妃入，立於尊西，南面。王盥于南洗，妃從者沃之；妃盥于北洗，王從者沃之。俱復位，立。贊者設饌入，西面，告「饌具。」王揖妃，即對席，西面，皆坐。其先祭而後飯，乃酳祭，至於燭入，皆如太子納妃之禮。

公主出降
　　公主出降。

　　禮皆如王妃，而納采、問名、納吉、納征，請期，主人皆受于寢。其賓之辭曰：「國恩貺室於某公之子，某公有先人之禮，使某也請。」主人命賓曰：「寡人有先皇之禮」雲。

諸臣之子納婦
　　其諸臣之子，一品至於三品為一等，玄纁束、乘馬，玉以璋。四品至於五品為一等，玄纁束、兩馬，無璋。六品至於九品為一等，玄纁束、儷皮二，而無馬。儷皮二，內攝之，毛在內，左首，立于幕南。其餘納采、問名、納吉、納征、請期，大抵皆如親王納妃。

　　其親迎之日，大昕，婿之父、女之父告于禰廟若寢。將行，布席於東序，西向；又席於戶牖之間，南向。父公服，坐於東序，西向。子服其上服：一品袞冕，二品勣冕，三品毳冕，四品絺冕，五品玄冕，六品爵弁。庶人絳公服。升自西階，進立于席西，南向。贊者酌酒進，北面以授子，子再拜受爵。贊者薦脯棨于席前，子升席，跪，左執爵，右取脯、擩於棨，祭於籩、豆之間。右祭酒，執爵興，降席西，南面跪，卒爵，再拜，執爵興。贊者受虛爵還尊所。子進，立于父席前，東面、父命之曰：「往迎爾相，承我宗事，勖率敬，先妣之嗣，若則有常。」庶子但云：「往迎爾相，勖率以敬。」子再拜曰：「不敢忘命。」又再拜，降，出，乃迎。

　　初昏，設洗、陳饌皆如親王。牲用少牢及臘，三俎、二籩、二簠，其豆數：一品十六，二品十四，三品十二。婿及婦共牢，婦之簋、簠及豆、登之數，各視其夫。尊於室中北墉下，設尊于房戶外之東，加冪、勺，無玄酒。夫婦酌于內，尊四，爵兩，巹凡六，夫婦各三酳。主人乘革輅，至於婦氏大門外。女准其夫服，花釵、翟衣，入于房，以觶酌醴，如王妃。主人迎賓以入，遂同牢，皆如親王納妃之禮。

　　質明，布舅席于東序，西向；布姑席于房戶外之西，南向。舅姑即席，婦執棗、粟入，升自西階，東面再拜，進，跪奠于舅席前，舅撫之，婦退，復位，又再拜。降自西階，受腶脩，升，進，北面再拜，進，跪奠于姑席前，姑舉之，婦退，復位，又再拜。婦席于姑西少北，南向。側尊甒醴于房內東壁下，籩、豆一，實以脯颭，在尊北。設洗于東房近北。婦立于席西，南面。內贊者盥手，洗觶，酌醴，加柶，面柄，北面立於婦前。婦進，東面拜受，復位。內贊者西階上，北面拜送，乃薦脯棨。婦升席，坐，左執觶，右取脯，擩於棨，祭於籩、豆之間，以柶祭醴三，始扱一祭，又扱再祭，加柶於觶，面葉，興，降席西，東面坐，啐醴，建柶，興，拜。內贊者答拜。婦進升席，跪，奠觶於豆東，取脯，降自西階以出，授婦氏從人於寢門外。

　　盥饋。舅、姑入于室，婦盥饋。布席於室之奧，舅、姑共席坐，俱東面南上。贊者設尊於室內北墉下，饌于房內西墉下，如同牢。牲醴皆節折，右載之于舅俎，左載之于姑俎。婦入，升自西階，入房，以醬進。其他饌，從者設之，皆加匕箸。俎入，設於豆東。贊者各授箸，舅、姑各以篚菹擩於醬，祭於籩、豆之間，又祭飯訖，乃食。三飯，卒食。婦入于房，盥手洗爵，入室，酌酒酳舅，進奠爵舅席前少東，西面再拜，舅取爵祭酒，飲之。婦受爵出戶，入房，奠於右。盥手洗爵，酌酒酳姑。設婦席於室內北墉下，尊東面，婦徹饌，設于席前如初，西上。婦進，西面再拜，退，升席，南向坐。將餕，舅命易醬，內贊者易之。婦乃餕姑饌，婦祭，內贊者助之。既祭，乃食，三飯，卒食。內贊者洗爵酌酒酳，婦降席，西面再拜，受爵，升席坐，祭酒，飲訖，執爵興，降席東，南面立。內贊者受爵，奠於坫。婦進，西面再拜，受爵，升席坐，祭酒，飲訖，執爵興，降席東，南面立。內贊者受，奠於篚，婦進，西面再拜。舅、姑先降自西階，婦降自阼階。凡庶子婦，舅不降，而婦降自西階以出。


Chinese text: This work was published before January 1, 1923, and is in the
public domain worldwide because the author died at least 100 years ago.
