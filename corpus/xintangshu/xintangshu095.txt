高檢子:履行 審行 真行 五世孫:重 竇威侄:軌 琮 抗 侄孫:靜 誕 侄:璡 從孫:德玄

目录
1	高儉
1.1	子 履行
1.2	子 真行
1.3	子 審行
1.4	五世孫 重
2	竇威
2.1	侄 軌
2.2	侄 琮
2.3	侄 抗
2.4	侄孫 靜
2.5	侄孫 誕
2.6	侄 璡
2.7	從孫 德玄
高儉
　　高儉，字士廉，以字顯，齊清河王岳之孫，父勵樂安王，入隋為洮州刺史。士廉敏惠有度量，狀貌若畫，觀書一見輒誦，敏於占對。隋司隸大夫薛道衡、起居舍人崔祖浚皆宿臣顯重，與為忘年友，繇是有名。自以齊宗室，不欲廣交，屏居終南山下。吏部侍郎高孝基勸之仕，仁壽中，舉文才甲科，補治禮郎。斛斯政奔高麗，坐與善，貶為硃鳶主簿，以母老不可居瘴癘地，乃留妻鮮于奉養而行。會世大亂，京師阻絕，交趾太守丘和署司法書佐。時欽州俚帥寧長真以兵侵交趾，和懼，欲出迎，士廉曰：「長真兵雖多，縣軍遠客，勢不得久，城中勝兵尚可戰，奈何受制於人？」和因命為行軍司馬，逆擊破之。

　　高祖遣使徇嶺南，武德五年與和來降，於是秦王領雍州牧，薦士廉為治中，親重之。隱太子與王隙已熾，乃與長孫無忌密計計定，是日率吏卒釋囚授甲，趨芳林門助戰。王為皇太子，授右庶子。進侍中，封義興郡公。坐匿王珪奏不時上，左授安州都督。

　　進益州大都督府長史。蜀人畏鬼而惡疾，雖父母病皆委去，望舍投餌哺之，昆弟不相假財。士廉為設條教，辯告督勵，風俗翕然為變。又引諸生講授經藝，學校復興。秦時李冰導汶江水灌田，瀕水者頃千金，民相侵冒。士廉附故渠廝引旁出，以廣溉道，人以富饒。

　　入為吏部尚書，進封許國公。雅負裁鑒，又詳氏譜，所署州，人地無不當者。高祖崩，攝司空，營山陵；加特進，遷尚書右僕射。士廉三世居此官，世榮其貴。

　　太宗幸洛陽，太子監國，命攝少師。手詔曰：「端拱三川，不憂關中者，以屬卿也。」久之，請致仕，聽解僕射，加開府儀同三司、同中書門下三品，知政事。帝伐高麗，皇太子監國駐定州，又攝太傅，同掌機務。太子令曰：「寡人資公訓道，而比聽政，據桉對公，情所未安，所司宜別設桉奉太傅。」士廉固辭。

　　還至并州，有疾，帝即所舍問之。貞觀二十一年疾甚，帝幸其第，為流涕，卒年七十一。又欲臨吊，房玄齡以帝餌金石，諫不宜近喪。帝曰：「朕有舊故姻戚之重，君臣之分，卿置勿言。」即從數百騎出。長孫無忌伏馬前，陳士廉遺言，乞不臨喪，帝猶不許，無忌至流涕，乃還入東苑，南向哭。詔贈司徒、并州都督，諡曰文獻，陪葬昭陵。方寒食，敕尚宮以食四舉往祭，帝自為文。喪出橫橋，又登城西北樓望哭以過喪。高宗即位，加贈太尉，配享太宗廟廷。

　　士廉進止詳華，凡有獻納，搢紳皆屬以目。奏議未嘗不焚稿，家人無見者。士廉少識太宗非常人，以所出女歸之，是為文德皇后。及遺令墓不得它藏，惟置衣一襲與平生所好書示先王典訓可用終始者。

　　初，太宗嘗以山東士人尚閥閱，後雖衰，子孫猶負世望，嫁娶必多取貲，故人謂之賣昏。由是詔士廉與韋挺、岑文本、令狐德棻責天下譜諜，參考史傳，檢正真偽，進忠賢，退悖惡，先宗室，後外戚，退新門，進舊望，右膏粱，左寒畯，合二百九十三姓，千六百五十一家，為九等，號曰《氏族志》，而崔幹仍居第一。帝曰：「我于崔、盧、李、鄭無嫌，顧其世衰，不復冠冕，猶恃舊地以取貲，不肖子偃然自高，販鬻松檟，不解人間何為貴之？齊據河北，梁、陳在江南，雖有人物，偏方下國，無可貴者，故以崔、盧、王、謝為重。今謀士勞臣以忠孝學藝從我定天下者，何容納貨舊門，向聲背實，買昏為榮耶？太上有立德，其次有立功，其次有立言，其次有爵為公、卿、大夫，世世不絕，此謂之門戶。今皆反是，豈不惑邪？朕以今日冠冕為等級高下。」遂以崔幹為第三姓，班其書天下。

　　高宗時，許敬宗以不敘武后世，又李義府恥其家無名，更以孔志約、楊仁卿、史玄道、呂才等十二人刊定之，裁廣類例，合二百三十五姓，二千二百八十七家，帝自敘所以然。以四後姓、酅公、介公及三公、太子三師、開府儀同三司、尚書僕射為第一姓，文武二品及知政事三品為第二姓，各以品位高下敘之，凡九等，取身及昆弟子孫，余屬不入，改為《姓氏錄》。當時軍功入五品者，皆升譜限，搢紳恥焉，目為「勳格」。義府奏悉索《氏族志》燒之。又詔後魏隴西李寶，太原王瓊，滎陽鄭溫，范陽盧子遷、盧澤、盧輔，清河崔宗伯、崔元孫，前燕博陵崔懿，晉趙郡李楷，凡七姓十家，不得自為昏；三品以上納幣不得過三百匹，四品五品二百，六品七品百，悉為歸裝，夫氏禁受陪門財。先是，後魏太和中，定四海望族，以寶等為冠。其後矜尚門地，故《氏族志》一切降之。王妃、主婿皆取當世勳貴名臣家，未嘗尚山東舊族。後房玄齡、魏徵、李勣復與昏，故望不減，然每姓第其房望，雖一姓中，高下縣隔。李義府為子求昏不得，始奏禁焉。其後天下衰宗落譜，昭穆所不齒者，皆稱「禁昏家」，益自貴，凡男女皆潛相聘娶，天子不能禁，世以為敝雲。士廉六子，履行、審行、真行有名。

子 履行
　　履行居母喪毀甚，太宗諭使強食。尚東陽公主，襲爵。繇戶部尚書為益州大都督府長史，政有名。坐長孫無忌，左授洪州都督，改永州刺史。

子 真行
　　真行至左衛將軍。其子岐連章懷太子事，詔令自誡切，真行以佩刀刺殺之，斷首棄道上，高宗鄙其為，貶睦州刺史。

子 審行
　　審行自戶部侍郎貶渝州刺史。

五世孫 重
　　士廉五世孫重，字文明，以明經中第，李巽表鹽鐵轉運巡官，善職，凡十年，進累司門郎中。

　　敬宗慎置侍講學士，重以簡厚惇正，與崔郾偕選，再擢國子祭酒。文宗好《左氏春秋》，命分列國各為書，成四十篇。與鄭覃刊定《九經》于石。出為鄂嶽觀察使，以美政被褒。久之，拜太子賓客，分司東都。卒，贈太子少保。

　　贊曰：古者受姓受氏以旌有功，是時人皆土著，故名宗望姓，舉郡國自表，而譜系興焉，所以推敘昭穆，使百代不得相亂也。遭晉播遷，胡醜亂華，百宗蕩析，士去墳墓，子孫猶挾系錄，以示所承，而閥閥顯者，至賣昏求財，汨喪廉恥。唐初流弊仍甚，天子屢抑不為衰。至中葉，風教又薄，譜錄都廢，公靡常產之拘，士亡舊德之傳，言李悉出隴西，言劉悉出彭城，悠悠世詐，訖無考按，冠冕皁隸，混為一區，可太息哉！

竇威
　　竇威，字文蔚，岐州平陸人。父熾，在周為上柱國，入隋為太傅，太穆皇后，其從兄弟女也。

　　威沈邃有器局，貫覽群言，家世貴，子弟皆喜武力，獨威尚文，諸兄詆為書癡。內史令李德林舉秀異，授秘書郎，當遷不肯調者十年，故其學益博。而諸兄以軍功位通顯矣，薄威職閑冗，更謂曰：「昔仲尼積學成聖，猶棲遲不偶，汝尚何求耶？」威笑不答。蜀王秀辟為記室，威以秀多不法，謝疾去。秀廢，府屬皆得罪，威獨免。大業中，累遷內史舍人，數諫忤旨，轉考功郎中，後坐事免。

　　高祖入關，召補大丞相府司錄參軍。方天下亂，禮典湮缺，威多識朝廷故事，乃裁定制度。帝語裴寂曰：「威，今之叔孫通也。」武德元年，授內史令。每論政事得失，必陳古為諭，帝益親矚，嘗引入臥內，謂曰：「昔周有八柱國，吾與公家是也。今我為天子，而公為內史令，事固有不等耶？」威懼，頓首謝曰：「臣家在漢，再為外戚。至元魏，有三皇后。今陛下龍興，臣復以姻戚進，夙夜懼不克任。帝笑曰：「公以三後族誇我邪！關東人與崔、盧婚者，猶自矜大，公世為帝戚，不亦貴乎。」

　　後寢疾，帝臨問，及卒，哭之慟。贈同州刺史，追封延安郡公，諡曰靖。威性儉素，家不樹產，比喪，無餘貲，遺令薄葬。詔皇太子、百官臨送。

侄 軌
　　兄子軌，字士則。父恭，仕周為雍州牧、酂國公。軌性剛果有威，大業中，為資陽郡東曹掾，去官歸。高祖起兵，軌募眾千餘人迎謁長春宮。帝大悅，賜良馬十匹，使略地渭南，下永豐倉，收兵五千，從平京師。封贊皇縣公，為大丞相諮議參軍。

　　稽胡賊五萬掠宜春，詔軌討之。次黃欽山，遇賊乘高叢射，眾為卻。軌斬部將十四人，更拔其次代之，身擁數百騎殿，令曰：「聞鼓不進者斬。」既鼓，士爭赴賊，賊射不勝，大破之，斬首千級，獲男女二萬。擢太子詹事。赤排羌與薛舉叛將鐘俱仇寇漢中，拜秦州總管，討賊連戰有功，餘黨悉降。復酂國舊封，遷益州道行台左僕射。党項引吐谷渾寇松州，詔軌與扶州刺史蔣善合援之。善合先期至，敗之鉗川。軌進軍臨洮，擊左封，走其眾。度羌必為患，始屯田松州。詔率所部兵從秦王討王世充。明年，還蜀。

　　軌既貴，益嚴酷，然能自勤苦，每出師臨敵，身未嘗解甲，其下有不用命即誅，至小過亦鞭棰流血，人見者皆重足股忄栗，由是蜀盜悉平。初，以其甥為腹心，嘗夜出，呼不時至，斬之。又戒家奴毋出外，忽遣奴取漿公廚，既而悔焉，曰：「要當借汝頭以明法。」命斬奴，奴稱冤，監刑者疑不時決，軌並斬之。後入朝，賜坐禦樓，容不肅，又坐對詔，帝怒曰：「公入蜀，車騎、驃騎從者二十人，公斬誅略盡，我隴種車騎，尚不足給公。」因系詔獄。俄釋之，還鎮益州。

　　軌與行台尚書韋雲起、郭行方素不協，及隱太子誅，詔至，軌內詔懷中，雲起問詔安在，軌不肯示，因執殺之。行方懼，奔京師，得免。是歲，行台廢，授益州都督，加食邑戶六百。

　　貞觀元年，召授右衛大將軍，出為洛州都督。周洛間，因隋亂，人不土著，軌下令諸縣，有游手末作者按之，由是威信大行，民皆趨本。卒，贈并州都督。子奉節，尚永嘉公主，曆左衛將軍、秦州都督。

侄 琮
　　軌弟琮，有武幹。大業末，犯法亡命太原，依高祖。與秦王有憾，不自安。王方收天下豪英，降禮接之，與出入臥內，琮意乃釋。大將軍府建，引為統軍。從平西河，破霍邑。授金紫光祿大夫，封扶風郡公。從劉文靜擊屈突通於潼關，敗其將桑顯和，通遁去，琮以輕騎追獲于稠桑。進兵下陝縣，拔太原倉。遷左領軍大將軍，賜物五百段。隋河陽都尉獨孤武潛謀歸款，命琮總萬騎，自柏崖迎之，逗留不進，武見殺，坐除名。武德初，為右屯衛大將軍。時將圖洛陽，詔琮留守陝，護饟道。王世充將羅士信數以兵鈔絕，琮使人說降之。東都平，檢校晉州總管。從隱太子平劉黑闥，以功封譙國公，賜黃金五十斤。卒，贈左衛大將軍，諡曰敬。永徽五年，加贈特進。

侄 抗
　　威從兄子抗，字道生。父榮定，為隋洺州總管、陳國公，諡曰懿。母，隋文帝姊安成公主也。抗美容儀，性通率，涉見圖史。以帝甥蚤貴，入太學，釋褐千牛備身、儀同三司。侍父疾，束帶五旬不弛；居喪，哀臒過常。襲爵，累轉梁州刺史。將之官，文帝幸其第，酣宴如家人禮。母卒，數號絕。詔宮人節哭。歲餘，為岐州刺史，轉幽州總管，所至以寬惠聞。漢王諒反，煬帝疑抗為應，遣李子雄馳往代之。子雄因誣抗得諒書不奏，按鞫無狀，然坐是遂廢。

　　抗與高祖少相狎，及楊玄感反，抗謂高祖曰：「玄感為我先耳，李氏名在圖錄，天所啟也。」高祖曰：「為禍始不祥，公無妄言。」煬帝遣抗出靈武，逴護長城，聞高祖已定京師，喜曰：「此吾家婿，豁達有大度，真撥亂主也。」因歸長安。高祖見之喜，握手曰：「李氏果王，何如？」因置酒為樂，授將作大匠兼納言，尋罷為左武候大將軍。

　　帝聽朝，或引升禦坐，既退，入臥內，從容談笑，極平生歡，以兄呼之，宮中稱為舅，或留宿禁省，侍燕豫，然未嘗幹朝廷事。後從秦王平薛舉，功第一；又從征王世充。東都平，冊勳於廟者九人，抗與從弟軌與焉。賜女樂一部，珍幣不貲。卒，贈司徒，諡曰密。子衍、靜、誕，衍襲爵。

侄孫 靜
　　靜字元休，在隋佐親衛，以父得罪煬帝，久不之進。高祖入京師，擢并州大總管府長史。時突厥數為邊患，糧道不屬，靜表請屯田太原，以省饋運。議者以流亡未復，不宜重困，於是召入與裴寂、蕭瑀、封倫廷議，寂等不能屈，帝從之，歲收粟十萬斛。詔檢校并州大總管。又請斷石嶺以為鄣塞，制突厥之入。太宗即位，授司農卿，封信都縣男。趙元楷為少卿，靜鄙其聚斂，因會官屬大言曰：「如煬帝奢侈，竭四海自奉，司農須公矣。今天子躬節儉，屈一人安兆庶，惡用公哉？」元楷大慚。改夏州都督。突厥攜貳，諸將出征者過靜，靜為陳虜中虛實，諸將由是大克獲。又間其部落，郁射所部鬱孤尼等九俟斤皆內附。帝嘉之，賜馬百匹、羊千口。及禽頡利，詔處其眾河南。靜上書曰：「夷狄窮則搏噬，飽則群聚，不可以刑法繩、仁義教也。衣食仰給，不恃耕桑。今損有為之民，資無知之虜，得之無益於治，失之不害於化。況首丘未忘，則一旦變生，犯我王略矣。不如因其破亡，假以賢王一號，妻之宗女，披其土地部落，使權弱勢分，易為羈制，則世為籓臣矣。」帝雖不從，然嘉其忠，優詔答曰：「北方之務，悉以相委，以卿為甯朔大使，朕無北顧憂矣。」再遷民部尚書。卒，諡曰肅。子逵，尚遂安公主，襲爵。

侄孫 誕
　　誕，隋末起家朝請郎。義甯初，辟丞相府祭酒，封安豐郡公，尚襄陽公主。從秦王征薛舉，為元帥府司馬。累遷太常卿。高祖諸子幼，未出宮者十余王，國司家事，皆誕主之。出為梁州都督。貞觀初，召授右領軍大將軍，進莘國公，為宗正卿。太宗與語，昏謬失對。乃下詔曰：「誕比衰耗，不能事，朕知而任之，是謂不明。且為官擇人者治，為人擇官者亂。其以光祿大夫罷就第。」卒，贈工部尚書、荊州刺史，諡曰安。

侄 璡
　　抗弟璡，字之推，性沈厚。隋大業末，為扶風太守。唐兵起，以郡歸，曆民部尚書。從秦王平薛仁杲，賜錦袍。尋鎮益州，時蜀盜賊多，皆討平之。與皇甫無逸不協，數相訴毀，因請入朝，至半道，詔還之。璡內憂恐。會使者至，璡引宴臥內，厚餉遺。無逸以聞，坐免官。未幾，授秘書監，封鄧國公。貞觀初，遷將作大匠，詔脩洛陽宮，鑿池起山，務極侈浮，費不勝算。太宗怒，詔毀之，免其官。以酆王納璡女為妃，復位。卒，贈禮部尚書，諡曰安。璡有巧思，工書。武德中，與太常少卿祖孝孫受詔定雅樂，是正鐘律雲。

從孫 德玄
　　威從孫德玄，隋大業中，起家國學生。祖照，尚周文帝義陽公主，封钜鹿郡公。父彥，襲爵，終隋西平太守。兄德明，師事陳留王孝逸，通知文史。漢王諒反，遣將綦良攻黎州。德明年十八，募士五千，號令嚴整，倍道擊賊，破之。以功擢累齊王府屬。坐事免。高祖兵叩長安，而宗室孝基、神符、道宗及竇誕、趙慈景等並系獄，隋將衛文升、陰世師欲殺之，德明諫曰：「罪不在此，殺之無傷於彼，祗取怨焉，不如縱之。」乃止。長安平，謁高祖，終不自言，時稱長者。拜考功郎中。從秦王擊王世充。封顯武男，曆常、愛二州刺史，卒。德玄始為高祖丞相府千牛，曆太宗時不甚顯，高宗以舊臣，自殿中少監為御史大夫，歲中遷司元太常伯。時帝又以源直心為奉常正卿，劉祥道為司刑太常伯，上官儀為西台侍極，郝處俊為太子左中護，凡十餘人，皆帝自擇，以示宰相李勣等，皆頓首謝。麟德初，進檢校左相，勤職約己，天子嘗臨朝，咨其清素，加以賜賚。居位數年，贊圖封禪事，與李勣皆為使。帝次濮陽，問古謂帝丘，德玄不能對，許敬宗具道其然，帝稱善。敬宗自矜於人，德玄知，不為忤，眾服其量。禮成，進爵二級。以弟德遠未及爵，願分封，詔可，故德玄封钜鹿男，德遠樂安男。德玄迎時取合，未嘗有過，然無它補益。卒，年六十九，贈光祿大夫，幽州都督，諡曰恭。

　　贊曰：高、竇雖緣外戚姻家，然自以才猷結天子，廁跡名臣，垂榮無窮，時有遇合，故見諸事業。古來賢豪，不遭與運，埋光鏟采，與草木俱腐者，可勝吒哉！竇宗自魏訖唐，支胄扶疏數百年，所馮厚矣。


Chinese text: This work was published before January 1, 1923, and is in the
public domain worldwide because the author died at least 100 years ago.
