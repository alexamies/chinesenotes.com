逆臣中

李希烈，燕州遼西人。少籍平盧軍，從李忠臣浮海戰河北有勞。及忠臣在淮西，因署偏裨，試光祿卿，軍中藉藉高其才。會忠臣荒縱不事，得間眾怒，逐忠臣聽命。代宗詔忻王為節度副大使，使希烈專留後事，又詔滑亳節度使李勉兼領汴州。德宗立，加御史大夫，即拜節度使，名其軍曰淮寧以寵之。梁崇義之反，敕諸道進討，詔進希烈南平郡王、漢南北招討處置使，又拜諸軍都統。平崇義功多，擁兵欲有其地，會山南節度使李承至，不克，猶大掠而去。以功檢校尚書右僕射、同中書門下平章事。

李納叛，以檢校司空兼淄青節度使討之。希烈擁眾三萬次許州不進，遣李苣約納為唇齒，陰計取汴州，即檄李勉假道。勉度所宜，出儲陳留，治梁除道以須。希烈計得，因謾罵勉，勉嚴備以守。納遣遊兵導希烈絕汴餉路，勉治蔡渠，引東南饋。希烈遣使者約河北朱滔、田悅等連和，凶焰熾然。俄而滔等自相王，遣使者來奉箋，希烈亦自號建興王、天下都元帥，五賊株連半天下。

建中四年正月，詔諸節度以兵掎角攻討，唐漢臣、高秉哲以兵萬人屯汝州。未至，賊將乘霧進，王師還，賊取汝州，執李元平，兵西首，東都大震，士皆走河陽、崤、澠。留守鄭叔則壁西苑，賊按兵不進。帝聽盧杞計，詔太子太師顏真卿諭賊，已行，又遣左龍武大將軍哥舒曜討之。希烈見真卿，傲桀不臣，敕左右訾侮朝政，即北侵汴州，南略鄂州。有詔江西節度使嗣曹王臯擊之，拔蘄、黃兩州，擊賊將李良、韓霜露於白巖，二將走。

初，希烈自襄陽還，留姚詹戍鄧州，賊又得汝，則武關梗絕。帝使陜虢觀察使姚明敭治上津道，置館通南方貢貨。希烈遣董待名、韓霜露、劉敬宗、陳質、翟崇暉分掠州縣，官軍數奔。曜復取汝州，希烈遣周曾、呂從賁、康琳拒曜，次襄城，與王玢、姚詹、韋清合謀襲希烈，不克，皆死，清奔劉洽。希烈懼，還蔡州，上疏歸罪曾等。帝不赦，詔斬希烈者，四品以上得其官，五品以下戶四百，民賜復三年。遣神策將劉德信將節度、觀察、團練子弟兵屯陽翟並力；以李勉為淮西招討使，曜副之；荊南節度使張伯儀為淮西應援招討使，山南節度使賈耽與臯副之。德信去陽翟，入汝壁，賊取陽翟，覆伯儀軍。曜戰不利，屯襄城，希列怙其壯，舉眾三萬圍曜。時帝西狩，師氣不能抗，城遂陷，曜奔東都。希烈資慘害，臨戰陣殺人，血流於前，而飲食自若也，以故人畏服，為盡死。乘襄城之捷，進攻汴州，入之，運土木治道，怒不如程，驅人填塹，號「濕梢」。勉奔宋州。

希烈已據汴，僭即皇帝位，國號楚，建元武成；以張鸞子、李綬、李元平為宰相，鄭賁為侍中，孫廣為中書令；披其地建四節度，以汴州為大梁府治，安州為南關。染石作璽。又於上蔡、襄城獲折車釭，奉以為瑞，惑其下。因窺江淮，盛兵攻襄邑，守將高翼死之。於是汴滑副都統劉洽，率曲環、李克信軍十餘萬戰白塔，不利，洽引還，卒柏少清攬轡曰：「公小不利遽北，奈何？」洽不聽，夜入宋州。

賊驟勝，徑薄寧陵，舟乘銜踵進，亙七十里。時洽將高彥昭、劉昌共嬰壘以守，賊使妖人祈風，火戰棚盡，坎堞欲登。彥昭按劍乘陴，士感奮，風亦反。昌計於眾曰：「軍法，倍不戰。賊猥吾寡，不如退以驕賊，自宋出精銳，搗不意，功可成。」彥昭謝曰：「君少待，請盡力。」乃登城誓眾曰：「中丞欲示弱，覆而取之，誠善。然我為守，得失在主人，今士創重者須供養，有如棄城去，則傷者死內，逃者死外，吾眾盡矣！」士皆泣，且拜曰：「公在是，誰敢去！」昌大慚。彥昭擊家牛犒軍，士死戰，斬首三千級。請援於洽，其屬作書，言城且危，彥昭視曰：「君輕我耶？」取紙自為書。洽得書，喜曰：「健將在西，吾何憂？」選兵八百，夜艾而入，賊不知。詰旦傅城，士奮出，希烈大敗，取其旆，斬首萬計，追北至襄邑，收賊貲糧而還。洽表其功，拜彥昭御史大夫，實封百五十戶。

希烈既沮卻，而壽州刺史張建封亦屯固始，其旁。希烈懼，還汴州，遣崇暉以精兵襲陳，復為洽敗，俘眾三萬，執崇暉，進拔汴州，禽鄭賁、劉敬宗、張伯元、呂子巖、李達干，希烈遁歸蔡。賊戍將孫液挈鄭州降，帝即拜液為刺史。貞元二年，遣杜文朝寇襄州，為樊澤所破，獲文朝。會臯、建封、環及李澄四略其地，勢日蹙，希烈縮氣不敢搖。啖牛肉而病，親將陳仙奇陰令醫毒之以死。

始，希烈入汴，聞戶曹參軍竇良女美，強取之。女顧曰：「慎無戚，我能滅賊」後有寵，與賊秘謀，能轉移之。嘗稱仙奇忠勇可用，而妻亦竇姓，願如姒胃者，以固其夫，希烈許諾。乘間往謂仙奇妻曰：「賊雖強，終必敗，云何？」竇久而寤。及希烈死，子不發喪，欲悉誅諸將乃自立，未決。有獻含桃者，竇請分遺仙奇妻，聽之，因蠟帛丸雜果中，出所謀。仙奇大驚，與薛育率兵噪而入。子出遍拜曰：「請去帝號，如淄青故事。」語已，斬之，函希烈並妻子七首獻天子，屍希烈於市。帝以仙奇忠，即拜淮西節度使，百姓給復二年。俄為吳少誠所殺，有詔贈太子太保。竇亦死。

朱泚，幽州昌平人。父懷珪，事安、史二賊，偽置柳城使。

泚資壯偉，腰腹十圍，外寬和，中實很刻。少推父蔭，籍軍中，與弟滔並為李懷仙部將。輕財好施，凡戰所得，必分麾下士，以動其心，陰儲凶德。朱希彩為節度使，頗委信之。

大歷七年，希彩為下所殺，眾未有屬，泚方外屯，而滔主牙兵，尤狡譎，乃潛諗數十人大呼軍門曰：「帥非朱公莫可！」眾愕眙，因共詣泚，推知留後，遣使至京師聽命。有詔檢校左散騎常侍，即拜盧龍節度留後。俄遷節度使，封懷寧郡王，實封戶二百。泚上書謝，遣滔將兵西防秋。代宗悅，手詔褒美。

居三年，求入朝。自幽州首為逆，懷仙以來，雖外臣順，然不朝謁，而泚倡諸鎮，以騎三千身入衛，有詔起第以待。既行，屬疾，或勸還，泚曰：「輿吾屍，猶至京師。」將吏乃不敢言。時四方無事，天子觭日視朝。泚以偶日至，見內殿，賜乘輿馬二、戰馬十、金彩甚厚，士校皆有賜，宴賫隆渥。泚之來，滔攝後務，稍稍翦落泚牙角。泚自知失權，為滔所賣，不得志，乃請留京師。帝因授滔節度留後，乃分防秋兵，使各有統：河陽、永平兵，郭子儀主之；決勝、楊猷兵，李抱玉主之；淮西、鳳翔兵，馬璘主之；汴宋、淄青兵，泚主之。進同中書門下平章事，出屯奉天，賜禁中兵以為寵。遷檢校司空，代李抱玉為隴右節度副大使，仍知河西、澤潞行營兵馬事。明年，徙王遂寧。德宗立，改鎮鳳翔，進封戶三百。

建中初，以李懷光代段秀實兼節度涇原，徙屯原州。懷光前督作，泚與崔寧領兵繼進。涇士素聞懷光暴，相恟懼，劉文喜因劫眾以亂，請留秀實，又求屬泚。詔泚代懷光。文喜合兵二萬乘城，使裨將劉海賓入陳事。海賓請：「假文喜節，臣當斬其首。」帝曰：「爾誠忠，然我節不可得。」遣還，詔泚、懷光攻之，帝為減太官脯醢給軍。文喜猶閉壁求救於吐蕃。吐蕃師興，泚、懷光欲避之，別將韓遊瑰曰：「戎若來，涇人必變，誰肯為反賊沒身於虜者，少須之。」俄吐蕃遊騎外高招涇人，眾曰：「始吾屬為文喜求節度，天子致討則歸罪，安能以赭衊面為異俗乎！」海賓果與其徒殺文喜，入泚軍，泚一無所戮，由是涇人德之。詔加中書令，還屯，進拜太尉。

滔合田悅叛，陰遣人與泚相聞，河東馬燧獲其書，帝召泚示之，泚惶懼請死。帝勉曰：「千里不同謀，卿何謝？」更以張鎰節度鳳翔，還泚京師，加實封千戶，不朝請，中人監第。

李希烈圍哥舒曜於襄城，詔涇原節度使姚令言督鎮兵五千東救曜，過闕下，師次浐水，京兆尹王翃使吏供軍，糲飯菜肴，眾怒不肯食，群噪曰：「吾等棄父母妻子前死敵，而乃食此，庸能持身蹈白刃耶？今瓊林、大盈庫寶訾如山，尚何往？」乃盡甲反旗而鼓。帝聞，命中人持賜往，人二縑。士愈悖，射中人，中人返走。時令言尚論兵禁中，既上變，乃馳至長樂阪，遇兵還，引滿向令言。令言大呼曰：「引而東，富貴可取，何失計為滅族事？」眾劫令言以西行。帝復遣使者開諭，賊已陣通化門，殺使者。帝遣普王與學士姜公輔載金彩慰撫。賊薄丹鳳門，詔集六軍，無至者。先是，關東、河北戰不利，禁兵悉東，衛士內空，而神策軍使白誌貞籍市人隸兵，聽其居肆，私取庸自入，故遽迫皆不至。

帝出苑北門，羽衛才數十，普王前導，皇太子、王韋二妃、唐安公主及中人百餘騎以從，右龍武軍使令狐建以數百人殿。夜至咸陽，飯數匕而去。賊已嚴何諸門，士人羸衣冒出，廬杞、關播、李竦皆逾垣走，與劉從一、趙贊、王翃、陸贄、吳通微等追及帝咸陽。郭曙與童奴數十獵苑中，聞蹕，謁道左，帝勞之，懇乞從，許之。遲曉至奉天，吏惶懼謁於門。渾瑊以數十騎自夾城入北內，裒兵欲擊賊，聞乘輿出，遂奔奉天。於是人未知帝所在，逾三日，諸王群臣稍稍自間道至。

初，令言陣五門，衛兵不出，遂突入含元殿，周呼曰：「天子出矣，今日共可取富貴！」噪而進，掠宜春苑，入諸宮。奸人因亂竊入內府盜貲寶，終夜不絕。道路更剽掠，居人嚴兵自保。賊無屬，畏不能久，以泚昔在涇有恩，且失權久，庸思亂，乃相謀曰：「太尉方囚錮，若迎之，事可濟。」令言率百餘騎見泚，泚偽讓不答，留使者飲，以觀眾心。夜數百騎復往，泚知不偽，乃擁徒向闕下，炬火竟街，觀者以萬計。舍前殿，總六軍。明日下令曰：「國家有事東方，涇人赴難，不習朝章，驚乘輿，百官三日並赴行在，留者守本司，違令誅。」逆徒居白華殿。或說泚迎天子，泚顧望愕然。光祿卿源休至，請間，教以不臣，詭稱符命，泚悅。張光晟、李忠臣皆新失職怨望，亦勸成之。鳳翔大將張廷芝、涇將段誠諫引潰兵三千自襄城來，泚自謂得人助，逆誌堅決。因署休京兆尹、判度支，忠臣皇城使。又以段秀實失軍，疑有怨，起之，委以謀。秀實與劉海賓憤，發挺擊賊，忠臣護泚，才破面，得不死。

明日，大陳旗章金石於廷，傳言立宗室王監國，士庶競往觀，泚僭即皇帝位於宣政殿，號大秦，建元應天。侍衛皆卒伍，諸臣在位者才十餘，逼太常卿樊系為冊，冊成，仰藥死。泚下詔稱「幽囚之中，神器自至」，以示受命。即拜令言侍中、關內副元帥，忠臣司空兼侍中，休中書侍郎，蔣鎮門下侍郎，並同中書門下平章事。以蔣諫為御史中丞，敬釭御史大夫，許季常京兆尹，洪經綸太常少卿，彭偃中書舍人，裴揆、崔幼真給事中，廷芝、光晟、誠諫、崔宣、張寶、何望之、杜如江等並偽署節度使。以兄子遂為太子，以滔為冀王、太尉、尚書令，號皇太弟。

帝使高重傑屯梁山禦賊，賊將李日月殺之，帝拊屍哭盡哀，結蒲為首以葬。泚得首，亦集群賊哭曰：「忠臣也！」亦用三品葬焉。泚既勝，則令都人曰：「奉天殘黨不終日當平。」日月銳甚，自謂無前，乃燒陵廟，鹵禦物，帝患之。渾瑊伏兵漠谷，引數十騎跳攻長安，泚大驚，踣榻前。瑊引卻，日月尾追，遇伏鬥，射日月殺之。泚悵恨。其母不哭，罵曰：「奚奴，天子負而何事？死且晚！」

泚自將逼奉天，竊乘輿物自侈。以令言為上將，光晟副之，忠臣留守，以蔣煉、李子平為宰相。於是瑊率韓遊瑰禦泚，泚大敗，死者萬計，退三里而舍。修攻具，毀廬室為樓車百尺，下覘城中。會杜希全以兵敗漠谷，賊益張。又劉德信、高秉哲自汝州取沙苑馬五百壁昭應，戰思子陵西，三敗賊，次東渭橋，出遊弈軍以逼都城。忠臣兵數衄請救，泚乃急攻城，驅民填塹，造雲梁，令壯士居上，將傅堞，守者震駭。渾瑊乃使侯仲莊、韓澄穴地道，梁陷，縱火焚之，城上揮膏流數百步，眾亂而囂，城中兵出，皇太子督戰，賊大敗。然賊負其眾，遂長圍，以百弮弩射城中，不及幄坐者三步。城益急，帝召群臣曰：「朕負宗廟，宜固守。公等家在賊，可先降，以完親族。」眾泣下曰：「臣等死無貳。」帝亦太息噓欷。城圍凡三旬有六日，而李懷光以兵五萬至，敗賊於魯店，遂戰城下，自辰止昏，賊潰。帝下觀戰，傳詔曰：「賊眾亦朕赤子，勿多殺！」聞者感激。是夜，泚引去。初，帝至奉天，或言賊已立泚，必來攻，請治守具。宰相廬杞曰：「泚，大臣，奈何疑其反？」及泚圍城，帝卒不詰其言。

泚之歸，令言方治攻具，忠臣坊坊團結，人皆厭苦。泚悉止之曰：「攻守我自辦。」賊嘗令士馳入曰：「奉天陷矣！」百姓相顧泣，市無留人，臺省吏落落，郎官一二而已。

李懷光壁九子澤，李晟自白馬津來，營東渭橋，尚可孤以襄、鄧兵五千次藍田，駱元光守昭應，馬燧使子匯以兵三千屯中渭橋。

始，奉天圍久，食且盡，以蘆秣帝馬，太官糲米止二斛。圍解，父老爭上壺餐餅餌，劍南節度使張延賞獻帛數十馱，諸方貢物踵來，因大賜軍中，詔殿中侍御史万俟著治金、商道，權通轉輸。群臣家在城者，賊猶給俸，中人朱重曜為賊謀曰：「執其家以招士大夫，不來者夷之。」孫知古謬曰：「陛下以柔服人，若夷其妻子，是絕向化意。且義士殺身，何顧於家？」乃止。

興元元年，泚以本封遂寧，漢地也，更號漢，改元天皇。或曰：「王師欲潛壞京城四隅垣以入。」泚懼，詔金吾布士於衢，吏儲五炬以防夜，城隅率百步建一樓，候望非常。凡祠房廟廬皆帷甲，戒曰：「軍來則四面擊。」太倉糧竭，賊督吏索觀寺餘米萬斛，鞭撲流離，士浸饑，而神策六軍從行在及哥舒曜、李晟兵皆家稟不絕，或請停給，泚曰：「士在外，而弱稚絕食則死，豈吾心哉！」即厚斂居人。許季常曰：「一旦有急，請籍中人公侯三千族之。貲足矣。」或謂泚：「陛下既受命，而存唐九廟諸陵，不宜。」泚曰：「朕嘗北面事唐，胡忍此！」又曰：「官多缺，請擇才授之，脅以兵，使不得辭。」泚曰：「強授則人懼，但欲仕者與之，安能叩戶拜官邪？」奉天所下赦令，凡受賊偽官者，破賊日悉貸不問，官軍密榜諸道。

泚方宿未央，涇原士相與謀殺泚，泚知之，輒徙它處，眾謀亦止。

光晟與懷光對壁，李希倩請以精騎五百犯之，光晟不許，曰：「西軍方強，不可輕以取敗。」日暮，兩軍退。希倩謁泚曰：「光晟有他誌，視西軍不戰，臣請擊之。」不許。請斬光晟，又不許，曰：「彼善將，所以不戰，蓋知未可乎！」希倩怒曰：「臣盡心以事君，不見信，願乞要領歸淮西。」泚許諾，以馬十匹、繒錦百，曰：「以此東歸。」希倩慚，復入曰：「臣愚褊，罪當死，願死軍前。」泚又許之。光晟見泚曰：「臣不敢反。」因再拜，泚慰勉之。

官軍壞龍首、香積二堨，以決其流，城中水絕，泚役數百人治之。東出灞水，與王師戰，大奔還，闔都門，士皆甲以待，久乃罷。李子平請修攻具襲懷光，取苑中六街大木為沖車，程役苦甚，人不堪。又禁居人夜行，三人以上不得聚飲食，上下惴恐。賊所用唯盧龍、神策、團練兵，而涇原軍驕不可制，但完守所獲，不出戰，故泚數北，憂甚，欲出走。術家爭曰：「陛下當不出宮，雖西軍入，且自有變。」泚據以自安。

會李懷光貳於帝不欲泚平，按軍觀望。帝欲幸咸陽，趣諸將捕賊，懷光出醜言，乃詔戴休顏守奉天，尚可孤守灞上，駱元光守渭橋。進狩梁州，次渭陽，太息曰：「朕是行，將有永嘉事乎？」渾瑊曰：「臨大難無畏者，聖人勇也。陛下何言之過？」懷光遂與泚連和。京師知帝益西，二叛膠固，謂亂且成，出受賊官者十八。始，泚多出金，兄事懷光，約平關中，割地為鄰國，故懷光決反，因並陽惠元、李建徽軍。泚知懷光反明白，即賜詔待以臣禮，督其兵入衛。懷光慚見欺，引其軍保河中。泚數遣人誘涇原馮河清，河清不從，又結其將田希鑒，遂害河清以應賊，泚即以代河清，使結吐蕃。

李晟等兵浸強，士益附，而渾瑊又擊破賊將韓旻、宋歸朝於武亭川，斬計萬級，歸朝奔懷光。晟率渾瑊、駱元光、尚可孤悉師攻賊，晟薄光泰門，敗賊將張廷芝、李希倩，賊棄門哭保白華。晟引軍還，居三日復戰，大敗之，乃分道入。泚將段誠伏莽中，為王伉所禽。姚令言、張廷芝與晟遇，十斗皆北，遂至白華。

始，張光晟以精兵壁九曲，距東渭橋十里，密約降於晟。晟之入，光晟勸泚等出奔，故泚挾令言、廷芝、休、子平、朱遂引殘軍西走，光晟衛出之，因詣晟降。

泚失道，問野人，答曰：「朱太尉邪？」休曰：「漢皇帝。」曰：「天網恢恢，走將安所？」泚怒，欲殺之，乃亡去。泚至涇州長武城，田希鑒拒之，泚曰：「子之節吾所授，奈何拒我？」火其門，希鑒擲節焰中曰：「歸汝節！」泚舉軍哭，城中人望見其子弟，亦哭。宋膺曰：「某妻哭，斬矣！」眾止哭。泚更舍逆旅，遣梁廷芬入見希鑒曰：「公殺一節度，唐天子必不容，何不納朱公成大事？」希鑒陰可。廷芬出報，泚悅。廷芬請宰相不得，乃不復入。泚猶餘范陽卒三千，北走驛馬關，寧州刺史夏侯英開門陣而待，泚不敢入，因保彭原西城。廷芬與泚腹心朱惟孝夜射泚，墜窖中，韓旻、薛綸、高幽巖、武震、朱進卿、董希芝共斬泚，使宋膺傳首以獻。泚死年四十三。令言走涇州，休、子平走鳳翔，皆斬首。泚婿金吾將軍馬悅走党項，得入幽州。朱重曜者，事泚最親近，泚呼為兄。會窮冬大雨，泚欲禳變，鴆殺重曜，以王禮葬。賊平，出其屍膊之。李希倩等諸將皆以次夷滅。

初，源休為京兆尹，使回紇，將還，盧杞畏其辯，能結主恩，次太原，奏為光祿卿。休怨望，故導泚僭號，為調兵食，署拜百官，事一咨之。時訂其逆甚於泚，脅辱大臣，多殺宗室子孫幾於盡，每王師不利，喜見眉宇。與姚令言勸泚圍奉天，晝夜為賊謀，二人爭自比蕭何。休顧令言曰：「成秦之業，無輩我者。我視蕭何，子當曹參可矣。」即收圖籍，貯府庫，效何者，人皆笑謂為「火迫酂侯」。本相州人。

令言者，河中人。始應募，隸涇原節度使馬璘府。孟臯之為留後，表其謹肅任將帥，遂為節度使。既挾泚亂，頗盡力。

彭偃，銳於進，自謂為宰相所抑，郁郁不慊。泚亂，匿田家；既得用，辭令一出其手，故辭尤誖慢。

李晟愛張光晟才，表丐原死，置軍中。駱元光怒曰：「吾不能與反虜同坐。」拂衣去，晟乃殺之。李懷光以宋歸朝獻諸朝，斬之。唯李日月母得貸。泚未敗，號其第為潛龍宮，徙珍寶實之，人謂「潛龍勿用」，亡兆也。

晟惡田希鑒之逆，欲因事誅之。會吐蕃寇涇州，晟方帥涇原，故希鑒請救，晟遣史萬歲以騎兵三千往，請晟行邊。希鑒來謁，其妻李，父事晟，晟屢入宴，將還師，好謂希鑒曰：「吾久留此，諸將皆故人，吾欲置酒以別，可過營飲也。」希鑒等詣營，酒未行，晟曰：「諸君相過，宜自通姓名爵裏。」諸將以次言，無罪者坐自如，有罪者晟質責，一卒引出，斬而瘞之。希鑒坐晟下，未知當死，晟顧曰：「田郎不得無罪。」左右執以下，晟曰：「天子蒙塵，乃殺節度使，受賊節，今日何面目見我乎？」希鑒不能對。晟曰：「田郎老矣，坐於床置對。」乃縊幕中，以李觀代為節度使。


Chinese text: This work was published before January 1, 1923, and is in the
public domain worldwide because the author died at least 100 years ago.
