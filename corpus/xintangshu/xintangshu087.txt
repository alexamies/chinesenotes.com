蕭輔沈李梁
目录
1	蕭銑
2	輔公祏
3	沈法興
4	李子通
5	朱粲
6	林士弘
7	張善安
8	梁師都
9	劉季真
蕭銑
蕭銑，後梁宣帝曾孫也。祖巖，開皇初叛隋降陳，陳亡，文帝誅之。銑少貧，傭書，事母孝。煬帝以外戚擢為羅川令。

大業十三年，岳州校尉董景珍、雷世猛，旅帥鄭文秀、許玄徹、萬瓚、徐德基、郭華，沔人張繡等謀反隋，且推景珍為主，景珍曰：「吾素微，雖假名號，眾不厭。羅川令，故梁裔也，寬仁大度，有武皇遺風。且吾聞帝王之興，必有符命。隋冠帶悉號『起梁』，蕭氏中興象也。今推之，以應天順人，不亦可乎？」乃遣人告銑。銑即報景珍書曰：「我先君昔事隋，職貢無廢，乃貪我土宇，滅我宗祊，我是以痛心疾首，恫心疾首，思刷厥恥。傑今天誘乃衷，公等降心，將大復梁緒，僥福於先帝，吾敢不糾厲士眾以從公哉！」即募兵數千，揚言跡盜，將以應景珍。

會潁川賊沈柳生寇縣，銑出戰不利，謂其下曰：「岳陽豪傑將推我為主，今天下叛隋，吾能守節獨完哉？且吾先人國於此，若徇其請復梁祚，因以半紙檄召群盜，誰敢不從？」眾悅。乃以十月稱梁公，旗幟服色悉用其舊。柳生以眾歸銑，用為車騎大將軍。不五日，遠近爭附，眾數萬，乃趨巴陵。景珍遣徐德基、郭華率強姓百迎謁，而先見柳生。柳生與其下謀曰：「梁公起，我最先附，勛第一。今岳陽兵眾而位多，誰肯為我下？不如殺德基，質其人，獨挾梁主以進，則吾誰先？」因殺德基，詣中軍白銑。銑驚曰：「今欲撥亂，遽自相屠，我不能為若主矣！」步出軍門。柳生懼，伏地請罪。銑責宥之，陳兵而進。景珍曰：「德其倡義竭誠，柳生擅殺之，不誅，無以為政。且兇賊與共處，必為亂。」銑因斬柳生。於是築壇城南，柴上帝，自稱梁王。有異鳥至，建元為鳳鳴。

義寧二年，僭稱皇帝，署百官，一用梁故事。追謚從父琮為孝靖帝，祖巖河間忠烈王，父璿文憲王。封景珍晉王，雷世猛秦王，鄭文秀楚王，許玄徹燕王，萬瓚魯王，張繡齊王，楊道生宋王。隋將張鎮州、王仁壽擊銑，不能克，及隋亡，乃與寧長真等率嶺南州縣降於銑。時林士弘據江南，銑遣將蘇胡兒拔豫章，使楊道生取南郡，張繡略定嶺表。西至三峽，南交趾，北距漢水，皆附屬，勝兵四十萬。

武德元年，徙都江陵，復園廟。引岑文本為中書侍郎，掌機密。遣道生攻峽州，刺史許紹擊破之，士死過半。

三年，高祖詔夔州總管趙郡王孝恭討之，拔通、開二州，斬偽東平王阇提。諸將擅兵橫恣，銑恐浸不制，乃陽議休兵營農，以黜其權。大司馬董景珍之弟為將軍，怨之，謀作亂，事泄，被誅。景珍方鎮長沙，銑下書赦之，召還江陵。景珍懼，遣使詣孝恭，舉地降。銑遣張繡攻景珍，景珍曰：「前年醢彭越，往年殺韓信，獨不見乎！奈何相攻？」繡不答，圍之。景珍潰而走，麾下殺之。銑進繡為尚書令。繡恃功，亦驕蹇，銑又誅之。銑性外寬內忌，疾勝己者，於是大臣舊將皆疑間，多叛去，銑不能禁，由此愈弱。

四年，詔孝恭與李靖率巴蜀兵順流下，廬江王瑗繇襄陽道，黔州刺史田世康出辰州道，會兵圖銑。偽將周法明以四州降，即詔為黃州總管，趨夏口道，攻安州，克之。偽將雷長潁以魯山降。銑乃遣將文士弘拒孝恭，戰清江口，孝恭大破之，獲鬥艦千艘，拔宜昌、當陽、枝江、松滋，偽江州將蓋彥舉以城降。孝恭、靖直逼其都。

初，銑放兵，止留宿衛數千人，及倉卒追集，江、嶺回遠，未及赴。孝恭布長圍守之，數日，破其水城，取樓船數千。交州總管丘和、長史高士廉、司馬杜之松詣靖降。銑度救不至，謂其下曰：「天不祚梁乎？待窮而下，必害百姓。今城未拔，先出降，可免亂。諸人何患無君？」乃麾而令，守陴者皆慟。以太牢告於廟，率官屬緦衰布幘詣軍門，謝曰：「當死者銑爾，百姓非罪也，請無殺掠！」孝恭受之，護送京師。後數日，救兵至，且十余萬。知銑降，乃送款。銑至，高祖讓之，對曰：「隋失其鹿，英雄競逐。銑無天命，故為陛下禽，猶田橫南面，豈負漢哉？」帝怒其不屈，詔斬都市，年三十九。自僭國至滅凡五年。

贊曰：銑，故梁子孫，起文吏，掩東南而有之，荊、楚好亂，氣俗然也。觀銑武雖不足，文有余矣，大抵盜仁義，詭世亂俗者，聖人所必誅。若銑力困計殫，以好言自釋於下，系虜在廷，抗辭不屈，偽辯易窮，卒以殊死，高祖聖矣哉！

輔公祏
輔公祏，齊州臨濟人。隋季與鄉人杜伏威為盜，轉掠淮南。伏威兵浸盛，自號總管，以公祏為長史。賊李子通據江都，伏威使公祏以精卒數千度江擊之。子通拒戰，眾十倍，銳甚。公祏選甲士千人，操長刀居前，別以千人隨之，令曰：「卻者斬！」公祏以眾殿。俄而子通方陣而進，長刀千人皆決死鬥，公祏縱左右翼搏之，子通大潰，降其眾數千。伏威既遣使歸國，武德二年，詔授公祏淮南道行臺尚書左仆射，封舒國公。

初，伏威與公祏少相愛，又兄事之，故軍中呼輔伯，尊禮略等。伏威稍忌之，乃署養子闞棱為左將軍，王雄誕為右將軍，推公祏為仆射，陰解其柄。公祏內怏怏不平，乃與故人左遊仙偽學辟谷以自晦。

六年，伏威入朝，留公祏居守，復令雄誕握兵副之，陰誡曰：「吾至京不失職，無容公祏為變。」後左遊仙說公祏反，會雄誕以疾臥家，公祏奪其兵，紿言伏威移書令舉事。八月，遂僭位，國稱宋，即陳故宮都之；殺王雄誕，署百官，以左遊仙為兵部尚書、東南道大使、越州總管；增修器械，轉廩食，遣將徐紹宗侵海州，陳正通寇壽陽。詔越郡王孝恭趨九江，嶺南大使李靖下宣城，懷州總管黃君漢出譙，齊州總管李世勣繇淮、泗討之。孝恭取蕪湖，下梁山三鎮。河南安撫大使任瑰拔揚子城，降偽將龍龕，遂據揚州。公祏復遣將馮惠亮、陳當世屯博望山，陳正通、徐紹宗屯青州山以拒戰，孝恭率諸將破之，惠亮、正通走，李靖躡追百餘里，眾悉潰，正通等以五百騎奔丹陽。公祏懼，棄城奔左遊仙於會稽，兵尚數萬。夜至毘陵，能從者裁五百。偽將吳騷、孫安謀執之，公

祏棄妻子斬關遁，與腹心士數十抵武康，野人執送丹陽，孝恭斬之，傳首京師擊李子通，始公祏佐伏威起據江東，距公祏死，凡十三年。

沈法興
沈法興，湖州武康人。父恪，陳廣州刺史。法興隋大業末為吳興郡守，東陽賊樓世幹略其郡，煬帝詔與太仆丞元祐討之。

義寧二年，江都亂，法興自以世南土，屬姓數千家，遠近向服，乃與祐將孫士漢、陳果仁執祐，名誅宇文化及，三月發東陽，行收兵，趨江都，下余杭，比至烏程，眾六萬。毘陵通守路道德拒之，法興約連和，因襲殺之，據其城，遂定江表十余州，自署江南道總管。聞越王侗立，乃上書稱大司馬、錄尚書事、天門公，承制置百官，以陳果仁為司徒，孫士漢司空，蔣元超尚書左仆射，殷芊左丞，徐令言右丞，劉子翼選部侍郎，李百藥為掾。後聞侗被廢，高祖武德二年，稱梁王，建元為延康，易隋官儀，頗用陳氏故事。

法興自意南方諸城可跂而平，專事威戮，下有細過即誅之，繇是將士攜解。俄遣子綸救陳棱，擊李子通，反為所敗。子通乘鋒度江，破京口。使將蔣元超戰庱亭，大敗，死之。法興懼，棄城與左右數百投吳郡賊聞人遂安，遂安遣將葉孝辯迎之。法興中悔，將殺孝辯，趨會稽，為所覺，懼，自沈於江。起義寧至武德，凡三年滅。

李子通
李子通，沂州承人。少貧，以漁獵為生。居其鄉，見班白負戴，必代之，家有余，則以赒人，而喜報仇。

隋大業末，長白山賊左才相自號博山公，子通依之，以武力雄其間。鄉人有陷賊者，子通專經護之。方是時，群盜暴忍，獨子通仁愛，歸者遂多，不半歲，有徒萬人。才相畏忌，子通乃引眾度淮，與杜伏威合。為隋將來整所破，奔海陵，得眾二萬，自稱將軍。大業十一年僭號楚王。

宇文化及殺煬帝，以右禦衛將軍陳棱為江都太守，已而棱降，高祖授以總管，即守其郡。子通攻棱，棱窮，乞師於沈法興、杜伏威。伏威自將屯清流，法興遣子綸屯揚子，間數十里。子通納言毛文深請募吳人詐為法興兵夜襲伏威，二人遂交惡，無敢先戰者。子通得悉力取江都，遂據之，棱奔而免。子通僭即皇帝位，國號吳，建元明政。齊賊樂伯通先為化及守丹陽，即以眾萬余降之，子通用為尚書左仆射。又敗法興兵，遂取晉陵，以法興所署掾李百藥為內史侍郎，典文檄，尚書左丞殷芊為太常卿，司禮樂，繇是江南士人多歸之。會伏威命輔公祏拔丹陽，進屯溧水，子通戰敗，糧且盡，棄江都，保京口，伏威盡得其地。俄東走太湖，裒散兵二萬人，復張，襲法興吳郡，破之。據余杭。東舉會稽，南距嶺，西抵宣城，北太湖，悉有之。

武德四年，伏威遣將王雄誕討子通。戰蘇州，敗績，退保余杭，雄誕進傅城。子通窮。乃降，伏威受之，並樂伯通送京師。高祖薄其罪，賜宅一區、田五頃，賚予頗厚。及伏威來朝，子通語伯通曰：「東南未靖，而伏威來。我故兵多在江外，若收之，可建大功。」遂皆亡。及藍田，為關吏所獲，並伏誅。方子通等僭盛時，復有硃粲、林士弘、張善安亦竊名號於淮、楚間。

朱粲
朱粲，亳州城父人。初為縣史。大業中從軍，伐賊長白山，亡命去為盜，號「可達寒賊」，自稱迦樓羅王，眾十萬。度淮屠景陵、沔陽，轉剽山南，所至殘戮無遺噍。僭號楚帝，建元為昌達。攻拔南陽。

義寧末，與山南撫慰使馬元規戰冠軍，大敗，收余眾，復振，至二十萬。粲所克州縣皆發藏粟以食，遷徙無常，去輒燔廥聚，毀城郭，不務稼穡，專以劫為資。於是人大餒，死者系路，其軍亦匱，乃掠小兒蒸食之。戒其徒曰：「味之珍寧有加人者？弟使佗國有人，我恤無儲哉！」勒所部略婦人孺兒分烹之，又稅諸城細弱以益糧。隋著作佐郎陸從典、通事舍人顏湣楚謫南陽，粲初引為賓客，後盡食兩家。俄而諸城懼，皆逃散。

顯州首領楊士林、田瓚起兵攻粲，旁郡響赴，戰淮源，粲大敗，挈殘士奔菊潭，遣使乞降。高祖以前御史大夫段確假散騎常侍勞之。確醉，戲粲曰：「君膾人多矣，若為味？」粲曰：「啖嗜酒人，正似糟豚。」確悸，罵曰：「狂賊，歸朝乃一奴耳，復得噬人乎？」粲懼，收確於坐，並從者數十悉饔之，以饗左右。遂屠菊潭，奔王世充，署龍驤大將軍。東都平，斬洛水上。士庶競擲瓦礫擊其屍，須臾若冢。

林士弘
林士弘，饒州鄱陽人。隋季與鄉人操師乞起為盜。師乞自號元興王，建元天成，大業十二年據豫章，以士弘為大將軍。隋遣治書侍御史劉子翊討賊，射殺師乞，而士弘收其眾，復戰彭蠡，子翊敗，死之。遂大振，眾十余萬，據虔州，自號南越王。俄僭號楚：稱皇帝，建元為太平。侍御史鄭大節以九江郡下之。士弘任其黨王戎為司空。臨川、廬陵、南康、宜春豪傑皆殺隋守令以附，北盡九江，南番禺，悉有之。後蕭銑以舟師破豫章，士弘獨有南昌、虔、循、潮之地。銑敗，其亡卒稍歸之，復振。趙郡王孝恭招慰，降循、潮二州。

武德五年，士弘弟鄱陽王藥師以兵二萬圍循州，總管楊世略破斬之，士弘請降。王戎亦獻南昌地，詔戎為南昌州總管。士弘復遁保安城山，誘潰亡，謀復亂，袁人相聚應之，為張善安所察，以兵赴討。會士弘死，其黨乃解。

張善安
張善安，兗州方與人。年十七，亡命為盜，轉掠淮南。會孟讓敗，得其散卒八百，襲破廬江郡。依林士弘，不見信，憾之，反襲士弘，焚其郛，去保南康。蕭銑取豫章，遣將蘇胡兒守之，善安奪其地，據以歸國，授洪州總管。

武德六年反，輔公祏以為西南道大行臺。善安掠孫州，執總管王戎，襲殺黃州總管周法明。會李大亮兵至，為開曉禍福，答曰：「善安初不反，為部下詿誤。降，今易耳，恐不免，奈何？」大亮曰：「總管定降，吾固不疑。」因獨入其陣，與善安握手語，乃大喜，將數十騎詣大亮營。大亮引入，命壯士執之。騎皆驚，引去，悉兵來戰。大亮諭以善安自歸，無庸鬥。其黨罵曰：「總管賣我！」遂潰。送善安京師，稱不與公祏謀，高祖赦之。公祏破，得其書，遂伏誅。

梁師都
梁師都，夏州朔方人。為郡豪姓。仕隋鷹揚府郎將。大業末罷歸，結徒起為盜，殺郡丞唐世宗，據郡稱大丞相，聯兵突厥。與隋將張世隆戰，敗之，因略定雕陰、弘化、延安。自為梁國，僭皇帝位，祭天於城南，坎地瘞玉得印，以為瑞，建元永隆。始畢可汗遺以狼頭纛，號大度毘伽可汗、解事天子，遂導突厥兵居河南地，拔鹽川郡。

武德二年，寇靈州，長史楊則擊走之。又與突厥千騎營野豬嶺，延州總管段德操勒兵不戰，師都氣懈，遣兵進擊，戰酣，德操自以輕騎出其旁乘之，師都大潰，逐北二百里，俘馘甚眾。未幾，以步騎五千入寇，德操又盡屠其軍，降堡將張舉、劉旻。師都懼，遣尚書陸季覽說處羅可汗曰：「隋亡，中國裂為四五，勢均力弱，皆爭附突厥。今唐滅劉武周，國益大，兵方四出。師都將朝夕亡，然次亦及突厥，願可汁如魏孝文，兵引而南，師都請為鄉道。」處羅納之，令莫賀咄設入五原，泥步設與師都趨延州，處羅自攻太原，突利可汗與奚、、契丹、靺羯繇幽州道合，竇建德自滏口會晉、絳。已而處羅死，兵不出，又為德操所破。

六年，其將賀遂、索周以所部十二州降。德操悉兵攻之，拔東城，師都保西城不敢出，求救於突厥頡利，頡利以勁兵萬騎赴之。先是，稽胡大帥劉屳成以眾附師都，因讒見殺，其下疑懼，乃多叛。師都日益蹙，遂往朝頡利，教使南略，故突厥盜邊無寧歲，遂窺渭橋。

後突厥政亂，太宗以師都浸危，乃諭以書使歸，不從。詔夏州長史劍旻、司馬劍蘭經略之。獲生口，縱以為間，君臣離撓。出輕騎蹂其稼，城中饑虛。又天狗墮其城。辛獠兒、李正寶、馮端皆其健將，謀執師都降，不果，正寶挺身歸。

貞觀二年，旻、蘭表可取狀，詔柴紹、薛萬均並力，令旻以勁卒直據朔方東城。頡利來援，會大雪，羊馬死，紹逆戰，破之，進屯城下。其從父弟洛仁斬師都降，擢洛仁為右驍衛將軍、朔方郡公。自起至滅十二年。以其地為夏州。始師都據郡時，劉季真、郭子和者亦俱起，子和自有傳。

劉季真
劉季真，離石胡人。父龍兒，大業十年舉兵自稱王，以季真為太子，弟六兒為永安王。鋒甚銳，將軍潘長文連年擊，不能下。後虎賁郎將梁德破殺龍兒，眾乃散。唐兵起，六兒復聚為盜，附劉武周，季真從之，自號太子王，六兒為拓定王，叠為邊害。西河公張綸、真鄉公李仲文合兵討之，季真降，詔以為石州總管，賜姓李，封彭山郡王。宋金剛戰澮州，勢未決，遂復連武周。及敗，秦王執六兒斬之，季真奔高滿政，俄被殺。


Chinese text: This work was published before January 1, 1923, and is in the
public domain worldwide because the author died at least 100 years ago.
