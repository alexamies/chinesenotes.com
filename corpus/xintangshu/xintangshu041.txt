淮南道 江南道東道採訪使 西道採訪使 黔中採訪使

目录
1	淮南道
1.1	淮南採訪使
2	江南道
2.1	東道採訪使
2.2	西道採訪使
2.3	黔中採訪使
淮南道
　　淮南道，蓋古揚州之域，漢九江、廬江、江夏等郡，廣陵、六安國及南陽、汝南、臨淮之境。揚、楚、滁、和、廬、壽、舒為星紀分，安、黃、申、光、蘄為鶉尾分。為州十二，縣五十三。其名山：灊、天柱、羅、塗、八公。其大川：滁、肥、巢湖。厥賦：絁、絹、綿、布。厥貢：絲、布、紵、葛。

淮南採訪使
　　揚州廣陵郡，大都督府。本南兗州江都郡，武德七年曰邗州，以邗溝為名，九年更置揚州，天寶元年更郡名。土貢：金、銀、銅器、青銅鏡、綿、蕃客袍錦、被錦、半臂錦、獨窠綾、殿額莞席、水兕甲、黃[QXDV]米、烏節米、魚臍、魚魚誇、糖蟹、蜜薑、藕、鐵精、空青、白芒、兔絲、蛇粟、括薑粉。有丹楊監、廣陵監錢官二。戶七萬七千一百五，口四十六萬七千八百五十七。縣七：有府四，曰江平、新林、方山，邗江。江都，望。東十一里有雷塘，貞觀十八年，長史李襲譽引渠，又築勾城塘，以溉田八百頃；有愛敬陂水門，貞元四年，節度使杜亞自江都西循蜀岡之右，引陂趨城隅以通漕，溉夾陂田；寶曆二年，漕渠淺，輸不及期，鹽鐵使王播自七里港引渠東注官河，以便漕運；有銅。江陽，望。貞觀十八年析江都置。有康令祠，咸通中大旱，令以身禱雨赴水死，天即大雨，民為立祠。六合，緊。武德七年析置石樑縣，以石樑、六合二縣置方州。貞觀元年州廢，省石樑，以六合來屬。有銅，有鐵。海陵，望。武德三年更名吳陵，以縣置吳州。七年州廢，復故名，來屬。景龍二年析置海安縣，開元十年省。有鹽官。高郵。上。有堤塘，溉田數千頃，元和中，節度使李吉甫築。揚子，望。永淳元年析江都置。天長。望。本千秋，天寶元年析江都、六合、高郵置，七載更名。有銅。

　　楚州淮陰郡，緊。本江都郡之山陽、安宜縣地，臧君相據之，號東楚州。武德四年，君相降，因之，八年更名。土貢：貲布、紵布。戶二萬六千六十二，口十五萬三千。縣四：山陽，上。有常豐堰，大曆中，黜陟使李承置以溉田。鹽城，上。本故漢鹽瀆縣地。隋末，盜韋徹據其地，置射州及射陽、安樂、新安三縣。武德四年來歸，因之。七年州廢，省射陽、安樂、新安，置鹽城縣。有鹽亭百二十三，有監。寶應，望。本安宜。武德四年以縣置倉州，七年州廢，來屬。上元三年以獲定國寶更名。西南八十里有白水塘、羨塘，證聖中開，置屯田；西南四十里有徐州涇、青州涇，西南五十里有大府涇，長慶中興白水塘屯田，發青、徐、揚州之民以鑿之，大府即揚州；北四里有竹子涇，亦長慶中開。淮陰。中。武德七年省，乾封二年析山陽復置。南九十五里有棠梨涇，長慶二年開。

　　滁州永陽郡，上。武德三年析揚州置。土貢：貲布、絲布、紵、綀、麻。有銅坑二。戶二萬六千四百八十六，口十五萬二千三百七十四。縣三：清流，上。全椒，緊。永陽。上。景龍三年析清流置。

　　和州曆陽郡，上。土貢：紵布。戶二萬四千七百九十四，口十二萬二千一十三。縣三：有府一，曰新川。曆陽，上。有禱應山，本白石山，有棲隱山，本梅山，皆天寶六載更名。烏江，上。東南二里有韋遊溝，引江至郭十五里，溉田五百頃，開元中，丞韋尹開，貞元十六年，令遊重彥又治之，民享其利，以姓名溝。含山。上。武德六年析曆陽之故龍亢縣地置，八年省，長安四年復置，更名武壽，神龍元年復故名。

　　壽州壽春郡，中都督府。本淮南郡，天寶元年更名。土貢：絲布、施、茶、生石斛。戶三萬五千五百八十一，口十八萬七千五百八十七。縣五：壽春，上。有八公山。安豐，緊。武德七年省小黃、肥陵二縣入焉。東北十里有永樂渠，溉高原田，廣德二年宰相元載置，大曆十三年廢。盛唐，上。本霍山。武德四年以霍山、應城、灊城三縣置霍州。貞觀元年州廢，省應城、灊城，以霍山來屬。神功元年曰武昌，神龍元年復故名，開元二十七年更名。有開化縣，武德四年置；有潛縣，五年置：貞觀中皆省。霍丘，緊。武德四年以松滋、霍丘二縣置蓼州，七年州廢，省松滋，以霍丘來屬。神功元年曰武昌。景雲元年復故名。霍山。上。天寶初析盛唐別置。有大別山、霍山。

　　廬州廬江郡，上。土貢：花紗、交梭絲布、茶、蠟、酥、鹿脯、生石斛。戶四萬三千三百二十三，口二十萬五千三百九十六。縣五：合肥，緊。慎，緊。巢，上。本襄安。武德三年置巢州，並析置開成、扶陽二縣。七年州廢，省開成、扶陽，以巢來屬。東南四十里有故東關。廬江，緊。有擩山、白茅山，有銅。舒城。上。開元二十三年析合肥、廬江置。

　　舒州同安郡，上。至德二載更名盛唐郡，後復故名。土貢：紵布、酒器、鐵器、石斛、蠟。戶三萬五千三百五十三，口十八萬六千三百九十八。縣五：懷寧，上。武德五年析置皖城、安樂、梅城、皖陽四縣，是年省安樂，七年省皖城、梅城、皖陽。有皖山。宿松，上。武德四年以縣置嚴州，七年以望江隸之，八年州廢，縣皆來屬。有嚴恭山。望江，中。武德四年以縣置高州，尋更名智州。七年州廢，以望江隸嚴州。太湖，上。武德四年析置青城、荊陽二縣，七年省青城入荊陽，八年省荊陽入太湖。桐城。緊。本同安，至德二載更名。自開元中徙治山城，地多猛虎、毒虺，元和八年，令韓震焚薙草木，其害遂除。

　　光州弋陽郡，上。本治光山，太極元年徙治定城。土貢：葛布、石斛。戶三萬一千四百七十三，口十九萬八千五百八十。縣五：定城，上。武德三年置弦州，貞觀元年州廢，來屬。光山，上。南有木陵故關。西南八里有雨施陂，永徽四年，刺史裴大覺積水以溉田百餘頃。仙居，上。本樂安。武德三年析置宋安縣，以宋安置穀州。貞觀元年州廢，省宋安。天寶元年更名。殷城，中。武德元年置義州，貞觀元年州廢，來屬。西有定城故關。固始。上。

　　蘄州蘄春郡，上。土貢：白紵，簟，鹿毛筆，茶，白花蛇、烏蛇脯。戶二萬六千八百九，口十八萬六千八百四十九。縣四：蘄春，上。武德四年省蘄水縣入焉。有鼓吹山。黃梅，上。武德四年置，以縣置南晉州，析置義豐、長吉、塘陽、新蔡四縣。八年州廢，省義豐、長吉、塘陽、新蔡，以黃梅來屬。廣濟，中。本永甯，武德四年析蘄春置，天寶元年更名。有鐵。蘄水。上。本浠水。武德四年更名蘭溪，省羅田縣入焉。天寶元年又更名。有鐵。

　　安州安陸郡，中都督府。土貢：青紵布、糟筍瓜。戶二萬二千二百二十一，口十七萬一千二百二。縣六：有府一，曰義安。安陸，上。雲夢，中。有神山。孝昌，中。武德四年以縣置澴州，並置澴陽縣。八年州廢，省澴陽，以孝昌來屬。寶應二年隸沔州，後復來屬。元和三年省入雲夢。咸通中復置。應城，中。本應陽，武德四年更名。元和三年省入雲夢，大和二年復置。天祐二年復曰應陽。吉陽，中。元和三年省入應山，後復置。有白兆山。應山。中。武德四年以縣置應州，並析置禮山縣。八年州廢，省禮山，以應山來屬。有故黃峴、武陽、百雁、平靖四關。

　　黃州齊安郡，下。本永安郡，天寶元年更名。土貢：白紵布、貲布、連翹、松蘿、虻蟲。戶萬五千五百一十二，口九萬六千三百六十八。縣三：黃岡，上。武德三年省木蘭縣入焉；又析置堡城縣，七年省。有木蘭山。黃陂，中。武德三年以縣置南司州，七年州廢，來屬。北有大後關，有白沙關。麻城。中。武德三年以縣置亭州，又析置陽城縣。八年州廢，省陽城，以麻城來屬。元和三年省入黃岡，建中三年復置。西北有木陵關，在木陵山上；東北有陰山關。

　　申州義陽郡，中。土貢：緋葛、紵布、貲布、茶、虻蟲。戶二萬五千八百六十四，口十四萬七千七百五十六。縣三：義陽，上。南有故平靖關。鐘山，上。羅山。上。武德四年以縣置南羅州，八年州廢，來屬。

　　右淮南採訪使，治揚州。

江南道
　　江南道，蓋古揚州南境，漢丹楊、會稽、豫章、廬江、零陵、桂陽等郡，長沙國及牂柯、江夏、南郡地。潤、升、常、蘇、湖、杭、睦、越、明、衢、處、婺、溫、台、宣、歙、池、洪、江、饒、虔、吉、袁、信、撫、福、建、泉、汀、漳為星紀分，岳、鄂、潭、衡、永、道、郴、邵、黔、辰、錦、施、敘、獎、夷、播、思、費、南、溪、溱為鶉尾分。為州五十一，縣二百四十七。其名山：衡、廬、茅、蔣、天目、天臺、會稽、四明、括蒼、縉雲、金華、大庾、武夷。其大川：湘、贛、沅、澧、浙江、洞庭、彭蠡、太湖。厥賦：麻、紵。厥貢：金、銀、紗、綾、蕉、葛、綿、綀、鮫革、藤紙、丹沙。

東道採訪使
　　潤州丹楊郡，望。武德三年以江都郡之延陵縣地置，取潤浦為州名。土貢：衫羅，水紋、方紋、魚口、繡葉、花紋等綾，火麻布，竹根，黃粟，伏牛山銅器，鱘，鮓。戶十萬二千二十三，口六十六萬二千七百六。縣四：有丹楊軍，乾元二年置，元和二年廢。丹徒，望。本延陵縣地，武德三年置。開元二十二年，刺史齊浣以州北隔江，舟行繞瓜步，回遠六十里，多風濤，乃於京口埭下直趨渡江二十里，開伊婁河二十五里，渡揚子，立埭，歲利百億，舟不漂溺。有勾驪山。丹楊，望。本曲阿。武德二年以縣置雲州。五年曰簡州，以縣南有簡瀆取名。八年州廢，來屬。天寶元年更名。有練塘，周八十里，永泰中，刺史韋損因廢塘復置，以溉丹楊、金壇、延陵之田，民刻石頌之。金壇，緊。本曲阿縣地。隋末，土人保聚，因為金山縣。隋亡，沈法興又置琅王耶縣，李子通以琅琊置茅州，以金山隸之。賊平，因之，後隸蔣州。武德八年省入延陵。垂拱四年復置，來屬，更名。東南三十里有南、北謝塘，武德二年，刺史謝元超因故塘復置以溉田。延陵。緊。故治丹徒，武德三年別置，隸茅州，後隸蔣州，九年來屬。有茅山。

　　升州江寧郡，至德二載以潤州之江寧縣置，上元二年廢，光啟三年復以上元、句容、溧水、溧陽四縣置。土貢：筆、甘棠。縣四：有江寧軍，乾元二年置；有石頭鎮兵；有下蜀、淮山二戍。上元，望。本江寧，隸潤州。武德三年以江甯、溧水二縣置揚州，析置丹楊、溧陽、安業三縣，更江寧曰歸化。七年平輔公祏，更名蔣州。八年，復為揚州，又以延陵、句容隸之，省安業入歸化，更歸化曰金陵。九年州廢，都督徙治江都，更名金陵曰白下，以白下、延陵、句容隸潤州，丹楊、溧水、溧陽隸宣州。貞觀九年更白下曰江甯，肅宗上元二年又更名。有銅，有鐵；有蔣山。句容，望。武德三年以句容、延陵二縣置茅州，七年州廢，隸蔣州，九年隸潤州。乾元元年來屬。西南三十里有絳岩湖，麟德中，令楊延嘉因梁故堤置，後廢，大曆十二年，令王昕復置，周百里為塘，立二斗門以節旱，開田萬頃。絳岩，故赤山，天寶中更名。有銅，有礬。溧水，上。乾元元年隸升州，州廢，還隸宣州。有銅。溧陽。緊。上元元年隸升州，州廢，還隸宣州。有湖山。有銅，有鐵。

　　常州晉陵郡，望。本昆陵郡，天寶元年更名。土貢：、絹布、紵、紅紫綿巾、緊紗、兔褐、皁布、大小香秔、龍鳳席、紫筍茶、署預。戶十萬二千六百三十三，口六十九萬六百七十三。縣五：晉陵，望。武進，望。武德三年以故蘭陵縣地置，貞觀八年省入晉陵，垂拱二年復置。西四十里有孟瀆，引江水南注通漕，溉田四千頃，元和八年，刺史孟簡因故渠開。江陰，望。武德三年以縣置暨州，並析置暨陽、利城二縣。九年州廢，省暨陽、利城，以江陰來屬。義興，緊。武德七年以縣置南興州，並析置臨津、陽羨二縣。八年州廢，省陽羨、臨津，以義興來屬。有張公山。無錫。望。南五里有泰伯瀆，東連蠡湖，亦元和八年孟簡所開。

　　蘇州吳郡，雄。土貢：絲葛，絲綿，八蠶絲，緋綾，布，白角簟，草席、奚，大小香秔、柑、橘、藕、鯔皮、魬、昔、鴨胞、肚魚、魚子、白石脂、蛇粟。戶七萬六千四百二十一，口六十三萬二千六百五十。縣七：有長洲軍，乾元二年置，大曆十二年廢。吳，望。有包山，有銅。長洲，望。萬歲通天元年析吳置。嘉興，望。武德七年置，八年省入吳，貞觀八年復置。有鹽官。昆山，望。常熟，緊。海鹽，緊。貞觀元年省，景雲二年復置。有古涇三百，長慶中令李諤開，以禦水旱；又西北六十里有漢塘，大和七年開；有故縣山。華亭。上。天寶十載析嘉興置。

　　湖州吳興郡，上。武德四年，以吳郡之烏程縣置。土貢：禦服、烏眼綾、折皁布、綿、布、紵、糯米、黃、紫筍茶、木瓜、杭子、乳柑、蜜、金沙泉。戶七萬三千三百六，口四十七萬七千六百九十八。縣五：烏程，望。東百二十三里有官池，元和中刺史范傳正開。東南二十五里有陵波塘，寶曆中刺史崔玄亮開。北二里有蒲帆塘，刺史楊漢公開，開而得蒲帆，因名。有卞山；有太湖，占湖、宣、常、蘇四州境。武康，上。李子通置安州，又曰武州。武德四年平子通，因之，七年州廢，縣隸湖州。有封山，有銅。長城，望。大業末沈法興置長州。武德四年更置綏州，因古綏安縣名之，又更名雉州，並置原鄉縣。七年州廢，省原鄉，以長城來屬。有西湖，溉田三千頃，其後堙廢，貞元十三年，刺史于頔復之，人賴其利。顧山有茶，以供貢；有銅。安吉，緊。義甯二年沈法興置。武德四年賊平，因之，以縣隸桃州。七年，省入長城。麟德元年復置。北三十里有邸閣池，北十七里有石鼓堰，引天目山水溉田百頃，皆聖曆初令鉗耳知命置；有銅，有錫。德清。上。本武源，天授二年析武康置，景雲二年曰臨溪，天寶元年更名。

　　杭州余杭郡，上。土貢：白編綾、緋綾、藤紙、木瓜、橘、蜜姜、幹薑、芑、牛膝。有臨平監、新亭監鹽官二。戶八萬六千二百五十八，口五十八萬五千九百六十三。縣八：有餘杭軍，乾元二年置；有鎮海軍，建中二年置於潤州，元和六年廢，大和九年復置，景福二年徙屯；又有烏山戍。錢塘，望。南五里有沙河塘，咸通二年刺史崔彥曾開；有皋亭山。鹽官，緊。武德四年隸東武州，七年省入錢塘，貞觀四年復置。有鹽官。有捍海塘堤，長百二十四里，開元元年重築。余杭，望。南五里有上湖，西二里有下湖，寶曆中，令歸珧因漢令陳渾故跡置；北三里有北湖，亦珧所開，溉田千餘頃。珧又築甬道，通西北大路，高廣徑直百餘里，行旅無山水之患。有銅。富陽，緊。北十四里有陽陂湖，貞觀十二年令郝某開；南六十步有堤，登封元年令李浚時築，東自海，西至於莧浦，以捍水患，貞元七年，令鄭早又增脩之；王洲有橘，以供貢。於潛，緊。武德七年以縣置潛州，並置臨水縣。八年州廢，省臨水，以於潛來屬。南三十里有紫溪水溉田，貞元十八年令杜泳開，又鑿渠三十里，以通舟楫；有天目山。臨安，緊。垂拱四年析余杭、於潛地以故臨水城置。有石鏡山。新城，上。武德七年省入富陽，永淳元年復置。北五里有官塘，堰水溉田；有九澳，永淳元年開。唐山。中。垂拱二年析於潛置紫溪縣。萬歲通天元年曰武隆，其年復為紫溪，又析紫溪別置武隆縣。聖曆三年省武隆入紫溪，長安四年復置。神龍元年更武隆為唐山。大曆二年皆省。長慶初復置唐山。

　　睦州新定郡，上。本遂安郡，治雉山。武德七年曰東睦州，八年復舊名。萬歲通天二年徙治建德。天寶元年更郡名。土貢：文綾、簟、白石英、銀花、細茶。有銅坑二。戶五萬四千九百六十一，口三十八萬二千五百六十三。縣六：有三河戍。建德，上。武德四年置，七年省入桐廬、雉山。永淳二年復置。有銅。清溪，上。本雉山，文明元年曰新安，開元二十年曰還淳，永貞元年更名。壽昌，上。永昌元年析雉山置，載初元年省，神龍元年復置。桐廬，緊。武德四年以桐廬、分水、建德置嚴州。七年州廢，以桐廬來屬。分水，上。武德七年省入桐廬，如意元年復置，更名武盛，神龍元年復故名。寶應二年析置昭德縣，大曆六年省。遂安。上。石英山有白石英，以供貢；有銅。

　　越州會稽郡，中都督府。土貢：寶花、花紋等羅，白編、交梭、十樣花紋等綾，輕容、生穀、花紗，吳絹，丹沙，石蜜，橘，葛粉，瓷器，紙，筆。有蘭亭監鹽官。戶九萬二百七十九，口五十二萬九千五百八十九。縣七：有府一，曰浦陽。有義勝軍、靜海軍，寶應元年置。大曆二年廢靜海軍，元和六年廢義勝軍。中和二年復置義勝軍，乾寧三年曰鎮東。會稽，望。有南鎮會稽山，有祠。東北四十里有防海塘，自上虞江抵山陰百餘里，以畜水溉田，開元十年令李俊之增脩，大曆十年觀察使皇甫溫、大和六年令李左次又增脩之；有錫。山陰，緊。武德七年析會稽置，八年省，垂拱二年復置，大曆二年省，七年復置，元和七年省，十年復置。北三十里有越王山堰，貞元元年，觀察使皇甫政鑿山以畜泄水利，又東北二十里作硃儲斗門；北五里有新河，西北十里有運道塘，皆元和十年觀察使孟簡開；西北四十六里有新逕斗門，大和七年觀察使陸亙置；有鐵。諸暨，望。有銀冶。東二里有湖塘，天寶中令郭密之築，溉田二十餘頃。余姚，緊。武德四年析故句章縣置，以縣置姚州，七年州廢，來屬。有風山、四明山。剡，望。武德四年以縣置嵊州，並析置剡城縣，八年州廢，省剡城，以剡來屬。蕭山，緊。本永興，儀鳳二年置，天寶元年更名。上虞。上。貞元中析會稽置。西北二十七里有任嶼湖，寶曆二年令金堯恭置，溉田二百頃；北二十里有黎湖，亦堯恭所置。

　　明州余姚郡，上。開元二十六年，採訪使齊浣奏以越州之鄮縣置，以境有四明山為名。土貢：吳綾、交梭綾、海味、署預、附子。戶四萬二千二百七，口二十萬七千三十二。縣四：有上亭戍。鄮，上。武德四年析故句章縣置鄞州，八年州廢，更置鄮縣，隸越州。開元二十六年析置翁山縣，大曆六年省。有鹽。南二里有小江湖，溉田八百頃，開元中令王元緯置，民立祠祀之；東二十五里有西湖，溉田五百頃，天寶二年令陸南金開廣之；西十二里有廣德湖，溉田四百頃，貞元九年，刺史任侗因故跡增脩；西南四十里有仲夏堰，溉田數千頃，大和六年刺史于季友築。奉化，上。開元二十六年析鄮置。有銅。慈溪，上。開元二十六年析鄮置。象山。中。本隸台州，神龍元年析寧海及貿阝置，廣德二年來屬。

　　衢州信安郡，上。武德四年析婺州之信安縣置，六年沒輔公祐，因廢州，垂拱二年析婺州之信安、龍丘、常山復置。土貢：綿紙、竹扇。戶六萬八千四百七十二，口四十四萬四百一十一。縣四：西安，望。本信安，武德四年析置定陽縣，六年省，咸通中更信安曰西安。東五十五里有神塘，開元五年，因風雷摧山，偃澗成塘，溉田二百頃。有銀。龍丘，緊。本太末，武德四年置，以縣置穀州，並置白石縣，八年州廢，省太末、白石入信安。貞觀八年析信安、金華復置，更名龍丘，隸婺州。如意元年析置盈川縣。證聖二年置武安縣，後省武安。元和七年省盈川入信安。有岑山。須江，上。武德四年析信安置，八年省，永昌元年復置。常山。上。咸亨五年析信安置，隸婺州，垂拱二年來屬，乾元元年隸信州，後復故。

　　處州縉雲郡，上。本括州永嘉郡，天寶元年更郡名，大曆十四年更州名。土貢：綿、蠟、黃連。戶四萬二千九百三十六，口二十五萬八千二百四十八。縣六：麗水，上。本括蒼，武德八年省麗水縣入焉，大曆十四年更名。有銅，出豫章、孝義二山；東十里有惡溪，多水怪，宣宗時刺史段成式有善政，水怪潛去，民謂之好溪；有括蒼山。松陽，上。武德中以縣置松州，八年州廢，來屬。有銀，出馬鞍山。縉雲，上。聖曆元年析括蒼及婺州之永康置。有縉雲山。青田，中。景雲二年析括蒼置。遂昌，上。武德八年省入松陽，景雲二年復置。龍泉。中。乾元二年析遂昌、松陽置。

　　婺州東陽郡，上。土貢：綿、葛、紵布、藤紙、漆、赤松澗米、香粳、葛粉、黃連。戶十四萬四千八十六，口七十萬七千一百五十二。縣七：金華，望。武德八年省長山縣入焉。垂拱四年曰金山，神龍元年復故名。有百沙山、金華山；有銅。義烏，緊。本烏傷，武德四年以縣置綢州，因綢岩為名，並析置華川縣。七年州廢，省華川入烏傷，更名，來屬。永康，望。本縉雲，武德四年置麗州，八年州廢，更名，來屬。東陽，望。垂拱二年析義烏置。有歌山。蘭溪，緊。咸亨五年析金華置。有望雲山、大家山。武成，上。本武義，天授二年析永康置，更名，天祐中復曰武義。浦陽。上。天寶十三載析義烏、蘭溪及杭州之富陽置。

　　溫州永嘉郡，上。高宗上元元年析括州之永嘉、安固置。土貢：布、柑、橘、蔗、蛟革。有永嘉監鹽官。戶四萬二千八百一十四，口二十四萬一千六百九十。縣四：永嘉，上。武德五年以縣置東嘉州，並析置永甯、安固、橫陽、樂成四縣。貞觀元年州廢，省橫陽、永寧，以永嘉、安固隸括州。安固，上。有銅。橫陽，上。大足元年析安固復置。樂成。上。武德七年省入永嘉，載初元年復置。

　　台州臨海郡，上。本海州，武德四年以永嘉郡之臨海置。土貢：金漆、乳柑、幹薑、甲香、蛟革、飛生鳥。戶八萬三千八百六十八，口四十八萬九千一十五，縣五：臨海，望。武德四年析置章安縣，八年省。有鐵。唐興，上。本始豐，武德四年析臨海置，八年省，貞觀八年復置，高宗上元二年更名。有土牆山、鼻山、天臺山。黃岩，上。本永甯，高宗上元二年析臨海置，天授元年更名。有鐵，有鹽。樂安，上。武德四年析臨海置，八年省，高宗上元二年復置。寧海。上。武德四年析臨海置，七年省入章安，永昌元年復置。有鐵，有鹽。

　　福州長樂郡，中都督府。本泉州建安郡治，武德六年別置，景雲二年曰閩州，開元十三年更州名，天寶元年更郡名。土貢：蕉布、海蛤、文扇、茶、橄欖。戶三萬四千八十四，口七萬五千八百七十六。縣十：有經略軍，有甯海軍，至德二載置，元和六年廢。閩，望。東五里有海堤，大和三年令李茸築。先是，每六月潮水鹹鹵，禾苗多死，堤成，渚溪水殖稻，其地三百戶皆良田。候官，緊。武德六年置，八年省，長安二年析閩復置，元和三年省，五年復置。有鹽官。西南七里有洪塘浦，自石江而東，經甓瀆至柳橋，以通舟楫，貞元十一年觀察使王翃開。長樂，上。本新甯，武德六年析閩置，尋更名。元和三年省入福唐，五年復置。有鹽。東十里有海堤，大和七年令李茸築，立十斗門以禦潮，旱則渚水，雨則泄水，遂成良田。福唐，上。本萬安，聖曆二年析長樂置，天寶元年更名。有鐵。連江，上。本溫麻，武德六年析閩置，尋更名。有鹽。東北十八里有材塘，貞觀元年築。長溪，中下。武德六年置，尋省入連江，長安二年復置。有鹽。古田，中下。永泰二年析候官、尤溪置。梅溪，中。貞觀元年析候官置。永泰，中。咸通二年析連江及閩置。尤溪。中下。開元二十九年開山洞置。有銀，有銅，有鐵。

　　建州建安郡，上。武德四年置。土貢：蕉、花練、竹綀。戶二萬二千七百七十，口十四萬二千七百七十四。縣五：建安，上。有銀，有銅。邵武，中下。本隸撫州，武德四年析置綏城縣，隸建州，七年以邵武來屬。貞觀三年省綏城入焉。有銅，有鐵。浦城，緊。本吳興，武德四年更名唐興，後廢入建安，載初元年復置，天授二年曰武甯，神龍元年復曰唐興，天寶元年更名。建陽，上。武德四年置，八年省入建安，垂拱四年復置。有武夷山。將樂。中下。武德五年析邵武置，隸撫州，七年省，垂拱四年析邵武及故綏城縣地復置。元和三年省，五年復置。金泉有金，又有銀、有鐵。

　　泉州清源郡，上。本武榮州，聖曆二年析泉州之南安、莆田、龍溪置，治南安，後治晉江。三年，州廢，縣還隸泉州。久視元年復置。景雲二年更名。土貢：綿、絲、蕉、葛。戶二萬三千八百六，口十六萬二百九十五。縣四：自州正東海行二日至高華嶼，又二日至濆嶼，又一日至流求國。晉江，上。開元八年析南安置。北一里有晉江，開元二十九年，別駕趙頤貞鑿溝通舟楫至城下；東一里有尚書塘，溉田三百餘頃，貞元五年刺史趙昌置，名常稔塘，後昌為尚書，民思之，因更名；西南一里有天水塘，灌田百八十頃，大和二年刺史趙棨開；有鹽。南安，緊。武德五年以縣置豐州，並析置莆田縣，貞觀元年州廢，二縣來屬。有鹽，有鐵。莆田，上。武德五年析南安置。西一里有諸泉塘，南五里有瀝潯塘，西南二里有永豐塘，南二十里有橫塘，東北四十里有頡洋塘，東南二十里有國清塘，溉田總千二百頃，並貞觀中置；北七里有延壽陂，溉田四百餘頃，建中年置。仙遊。中。本清源，聖曆二年析莆田置，天寶元年更名。

　　汀州臨汀郡，下。開元二十四年開福、撫二州山洞置，治雜羅，大曆四年徙治白石，皆長汀縣地。土貢：蠟燭。戶四千六百八十，口萬三千七百二。縣三：長汀，中下。有銅，有鐵。寧化，中下。本黃連，天寶元年更名。有銀，有鐵。沙。中下。本隸建州，武德四年置，後省入建安，永徽六年復置，大曆十二年來屬。有銅，有鐵。

　　漳州漳浦郡，下。垂拱二年析福州西南境置，以南有漳水為名，並置漳浦、懷恩二縣，初治漳浦，開元四年徙治李澳川，乾元二年徙治龍溪。土貢：甲香、鮫革。戶五千八百四十六，口萬七千九百四十。縣三：龍溪，中下。本隸泉州，後隸武榮州，開元二十九年來屬。龍岩，中下。開元二十四年置，隸汀州，大厲十二年來屬。漳浦。中下。開元二十九年省懷恩縣入焉。有梁山。

　　右東道採訪使，治蘇州。

西道採訪使
　　宣州宣城郡，望。土貢：銀、銅器、綺、白糸寧、絲頭紅毯、兔褐、簟、紙、筆、署預、黃連、碌青。有鉛坑一。戶十二萬一千二百四，口八十八萬四千九百八十五。縣八：有採石軍，乾元二年置，元和六年廢。宣城，望。武德三年析置懷安縣，六年省。東十六里有德政陂，引渠溉田二百頃，大曆二年觀察使陳少遊置；有敬亭山。當塗，緊。武德三年以縣置南豫州，八年州廢，來屬。貞觀元年省丹楊縣入焉。乾元元年隸升州，上元二年復來屬。有神武山。有採石戍。有銅，有鐵。涇，緊。武德三年以縣置南徐州，尋更名猷州，並置南陽、安吳二縣。八年州廢，省南陽、安吳，以涇來屬。廣德，緊。本綏安。武德三年以縣置桃州，並置桐陳、懷德二縣。七年州廢，省桐陳、懷德，以綏安來屬。至德二載更名。有橫山。南陵，望。武德四年隸池州，州廢來屬。後析置義安縣，又廢義安為銅官冶。利國山有銅，有鐵；鳳凰山有銀。有大農陂，溉田千頃，元和四年，甯國令範某因廢陂置，為石堰三百步，水所及者六十里；有永豐陂，在青弋江中，咸通五年置。有鵲頭鎮兵。有梅根、宛陵二監錢官。太平，上。天寶十一載析當塗、涇置，大曆中省，永泰中復置。甯國，緊。武德三年析宣城置，六年省，天寶三載析宣城、當塗復置。有銀。旌德。上。寶應二年析太平置。

　　歙州新安郡，上。土貢：白紵、簟、紙、黃連。戶三萬八千三百二十，口二十四萬九千一百九。縣六：歙，緊。東南十二里有呂公灘，本車輪灘，湍悍善覆舟，刺史呂季重以俸募工鑿之，遂成安流。有主簿山。休寧，上。永泰元年，盜方清陷州，州民拒賊，保於山險，二年賊平，因析置歸德縣，大曆四年省。黟，上。績溪，中下。本北野，永徽五年析歙置，後更名。有銀，有鉛。婺源，上。開元二十八年析休寧置。祈門。中下。永泰二年平方清，因其壘析黟及饒州之浮梁置。西四十里有武陵嶺，元和中令路旻鑿石為盤道。西南十三里有閶門灘，善覆舟，旻開斗門以平其隘，號路公溪，後斗門廢。咸通三年，令陳甘節以俸募民穴石積木為橫樑，因山派渠，餘波入於乾溪，舟行乃安。

　　池州，上。武德四年以宣州之秋浦、南陵二縣置，貞觀元年州廢，縣還隸宣州，永泰元年復析宣州之秋浦、青陽，饒州之至德置。土貢：紙、鐵。有鉛坑一。縣四：秋浦，緊。有烏石山，廣德初盜陳莊、方清所據。有銀，有銅。青陽，上。天寶元年析涇、南陵、秋浦置。有銅，有銀。至德，中。至德二載析鄱陽、秋浦置，隸潯陽郡，乾元元年隸饒州。石埭。中。永泰二年析青陽、秋浦置。

　　洪州豫章郡，上都督府。土貢：葛、絲布、梅煎、乳柑。有銅坑一。戶五萬五千五百三十。口三十五萬三千二百三十一。縣七：有南昌軍，乾元二年置，元和六年廢。南昌，望。本豫章。武德五年析置鐘陵縣，又置南昌縣，以南昌置孫州，八年州廢，又省南昌、鐘陵。寶應元年更豫章曰鐘陵。貞元中又更名。縣南有東湖，元和三年，刺史韋丹開南塘斗門以節江水，開陂塘以溉田。豐城，上。天祐中曰吳皋。高安，望。本建城，武德五年更名，以縣置靖州，又置望蔡、華陽、宜豐、陽樂四縣。七年曰米州，又更名筠州。八年州廢，省華陽、望蔡、宜豐、陽樂，以高安來屬。有米山。建昌，緊。武德五年置南昌州，又析置龍安、永脩、新吳三縣。八年州廢，省永脩、龍安、新吳，以建昌來屬。南一里有捍水堤，會昌六年攝令何易於築；西二里又有堤，咸通二年令孫永築。新吳，上。永淳二年析建昌復置。武寧，上。長安四年析建昌置，景雲元年曰豫甯，寶應元年復故名。分寧。上。貞元十五年析武寧置。

　　江州潯陽郡，上。本九江郡，天寶元年更名。土貢：葛、紙、碌、生石斛。戶萬九千二十五，口十萬五千七百四十四。縣三：有湖口、湓城二戍。潯陽，緊。本湓城，武德四年更名，又別析置湓城縣，五年析湓城置楚城縣，八年省湓城，貞觀八年省楚城。南有甘棠湖，長慶二年刺史李渤築，立斗門以蓄泄水勢；東有秋水堤，大和三年刺史韋珩築，西有斷洪堤，會昌二年刺史張又新築，以窒水害；有銀，有銅；有廬山；有彭蠡湖，一名宮亭湖。彭澤，上。武德五年置浩州，又析置都昌、樂城二縣。八年州廢，省樂城，以彭澤、都昌隸江州。有銅。都昌。上。南一里有陳令塘，咸通元年令陳可夫築，以阻潦水。

　　鄂州江夏郡，緊。土貢：銀、碌、貲布。有鳳山監錢官。戶萬九千一百九十，口八萬四千五百六十三。縣七：有武昌軍，元和元年置。江夏，望。有鐵。永興，緊。有銅，有鐵。北有長樂堰，貞元十三年築。武昌，緊。有樊山，有銀，有銅，有鐵。浦圻，上。唐年，上。天寶二年開山洞置。漢陽，中。本沔州漢陽郡，武德四年以沔陽郡之漢陽、汊川二縣置。寶應二年以安州之孝昌隸之。建中二年州廢，四年復置。元和三年省孝昌。寶曆三年州又廢，二縣來屬。汊川。中。武德四年析漢陽置。

　　岳州巴陵郡，中。本巴州，武德六年更名。土貢：紵布、鱉甲。戶萬一千七百四十，口五萬二百九十八。縣五：巴陵，上。有鐵。有洞庭山，在洞庭湖中。華容，上。垂拱二年更名容城，神龍元年復故名。橋江，中。本沅江，乾寧中更名。湘陰，中下。武德八年省羅縣入焉。昌江。中下。神龍三年析湘陰置。

　　饒州鄱陽郡，上。土貢：麩金、銀、簟、茶。有永平監錢官。有銅坑三。戶四萬八百九十九，口二十四萬四千三百五十。縣四：鄱陽，上。武德五年析置廣晉縣，隸浩州，八年州廢，省縣入焉。縣東有邵父堤，東北三里有李公堤，建中元年刺史李復築，以捍江水。東北四里有馬塘，北六里有土湖，皆刺史馬植築。餘幹，上。武德四年置玉亭、長城二縣，七年省玉亭入長城，八年省長城入餘幹。有神山。樂平，上。武德四年置，九年省，後復置。有金，有銀，有銅，有鐵。浮梁。上。本新平，武德四年析鄱陽置，八年省，開元四年復置，曰新昌，天寶元年更名。

　　虔州南康郡，上。土貢：絲布、紵布、竹綀、石蜜、梅、桂子、斑竹。戶三萬七千六百四十七，口二十七萬五千四百一十。縣七：有猶口鎮兵，有百丈戍。贛，上。虔化，上。有梅嶺山。南康，上。有錫。有大庾山。雩都，上。有金，天祐元年置瑞金監；有君山，有般固山。信豐，上。本南安，永淳元年析南康置，天寶元年更名。大庾，中。神龍元年析南康置。有鉛、錫。有橫浦關。安遠。中。貞元四年析雩都置。有鐵，有錫。

　　吉州廬陵郡，上。土貢：絲葛、紵布、陟厘、斑竹。戶三萬七千七百五十二，口三十三萬七千三十二。縣五：廬陵，緊。太和，上。武德五年置南平州，並置永新、廣興、東昌三縣。八年州廢，省永新、廣興、東昌入太和，來屬。有王山。安福，上。武德五年以縣置穎州，七年州廢，來屬。新淦，上。永新。上。顯慶二年析太和置。

　　袁州宜春郡，上。土貢：白紵。有銅坑一。戶二萬七千九十三，口十四萬四千九十六。縣三：宜春，上。有宜春泉，醞酒入貢；西南十里有李渠，引仰山水入城，刺史李將順鑿；有鐵。蘋鄉，上。新喻。上。本作「渝」，天寶後相承作「喻」。

　　信州，上。乾元元年析饒州之弋陽，衢州之常山、玉山及建、撫之地置。土貢：葛粉。有玉山監錢官。有銅坑一，鉛坑一。縣四：上饒，緊。武德四年置，隸饒州，七年省入弋陽，乾元元年復置，並置永豐縣，元和七年省永豐入焉。有金，有銅，有鐵，有鉛。弋陽，上。有銀。貴溪，中。永泰元年析弋陽置。玉山。上。證聖二年析常山、須江及弋陽置。有銀。

　　撫州臨川郡，上。土貢：金絲布、葛、竹箭、硃橘。戶三萬六百五，口十七萬六千三百九十四。縣四：臨川，上。有金，有銀。南城，上。武德五年析置永城、東興二縣，七年省。崇仁，上。武德五年析置宜黃縣，八年省。南豐。上。景雲二年析南城置，先天二年省，開元八年復置。

　　潭州長沙郡，中都督府。土貢：絲葛、絲布、木瓜。戶三萬二千二百七十二，口十九萬二千六百五十七。縣六：有府一，曰長沙。有淥口、花石二戍，有橋口鎮兵。長沙，望。有金。湘潭，緊。本隸衡州，元和後來屬。有衡山。湘鄉，緊。武德四年析衡山置。益陽，上。武德四年析置新康縣，七年省。永泰元年，都督翟灌自望浮驛開新道，經浮丘至湘鄉。醴陵，中。武德四年析長沙置。有王喬山。瀏陽。中。景龍二年析長沙置。

　　衡州衡陽郡，上。本衡山郡，天寶元年更名。土貢：麩金、綿紙。戶三萬三千六百八十八，口十九萬九千二百二十八。縣六：有戎分、洞口、平陽三戍。衡陽，緊。本臨烝，武德四年置，七年省重安、新城二縣入焉。開元二十年更名。有西母山。衡山，上。本隸潭州，神龍三年來屬。有南嶽衡山祠。常寧，中下。本新甯，天寶元年更名。攸，中。武德四年置南雲州，又析置茶陵、安樂、陰山、新興、建寧五縣。貞觀元年州廢，省茶陵、安樂、陰山、新興、建寧，以攸來屬。茶陵，中。聖曆元年析攸因故縣復置。耒陽。上。本耒陰，武德四年更名。

　　永州零陵郡，中。土貢：葛、笴、零陵香、石蜜、石燕。戶二萬七千四百九十四，口十七萬六千一百六十八。縣四：有麻田鎮兵，有雷石、盧洪二戍。零陵，上。祁陽，上。武德四年析零陵置，貞觀元年省，四年復置。有鐵。湘源，上。有金，有鐵。灌陽。中。蕭銑析湘源置，武德七年省，上元二年復置。

　　道州江華郡，中。本營州，武德四年以零陵郡之營道、永陽二縣置，五年曰南營州，貞觀八年更名，十七年，州廢入永州，上元二年復置。土貢：白紵、零陵香、犀角。戶二萬二千五百五十一，口十三萬九千六十三。縣五：弘道，上。本營道，天寶元年更名。延唐，上。本梁興，蕭銑析營道置，銑平，更名唐興，長壽二年曰武盛，神龍元年復曰唐興，天寶元年又更名。有鐵。江華，中。武德四年析賀州之馮乘縣置，文明元年曰雲溪，神龍元年更名。有錫。永明，中。本永陽，貞觀八年省入營道，天授二年復置，天寶元年更名。有銀，有鐵。大曆。中。大曆二年析延唐置。

　　郴州桂陽郡，上。土貢：赤錢、糸寧布、絲布。有桂陽監錢官。戶三萬三千一百七十五。縣八：郴，上。有馬嶺山。義章，中下。蕭銑析郴置，武德七年省，八年復置。有銀，有銅，有鉛。平陽，上。資興，上。本晉興，貞觀八年省，咸亨三年復置，更名。高亭，中下。本安陵，開元十三年析郴置，天寶元年更名。義昌，中下。臨武，中下。如意元年曰隆武，神龍元年復故名。藍山。上。本南平，咸亨二年置，天寶元年更名。

　　邵州邵陽郡，下。本南梁州，武德四年析潭州之邵陽置，並置邵陵、建興二縣，貞觀十年更名。土貢：銀、犀角。戶萬七千七十三，口七萬一千六百四十四。縣二：邵陽，上。武德七年省邵陵縣入焉。有文斤山。武岡，中。本武攸，武德四年更名，七年省建興縣入焉。

　　右西道採訪使，治洪州。

黔中採訪使
　　黔州黔中郡，下都督府。本黔安郡，天寶元年更名。土貢：犀角、光明丹沙、蠟。戶四千二百七十，口二萬四千二百四。縣六：彭水，上。武德元年析置都上、石城二縣，二年又析置盈隆、洪杜、相永、萬資四縣。貞觀四年以相永、萬資置費州，都上置夷州，十年以夷州之高富來屬，十一年以高富隸夷州。有鹽。黔江，中下。本石城，天寶元年更名。洪杜，中下。洋水，中下。本盈隆，先天元年曰盈川，天寶元年更名。信寧，中下。本信安，武德二年更名，隸義州，貞觀十一年州廢，來屬。都濡。中下。貞觀二十年析盈隆置。

　　辰州盧溪郡，中都督府。本沅陵郡，天寶元年更名。土貢：光明丹沙、犀角、黃連、黃牙。戶四千二百四十一，口二萬八千五百五十四。縣五：沅陵，上。盧溪，中下。武德三年析沅陵置。有武山。漵浦，上。武德五年析辰溪置。麻陽，中下。武德三年析沅陵、辰溪置。垂拱四年析置龍門縣，尋省。有丹穴。辰溪。中。

　　錦州盧陽郡，下。垂拱二年以辰州麻陽縣地及開山洞置。土貢：光明丹砂、犀角。戶二千八百七十二，口萬四千三百七十四。縣五：盧陽，中下。招諭，中下。渭陽，中下。常豐，中下。本萬安，天寶元年更名。洛浦。中下。本隸溪州，天授二年析辰州之大鄉置，長安四年來屬。

　　施州清化郡，下。本清江郡，天寶元年更名。土貢：麩金、犀角、黃連、蠟、藥實。戶三千七百二，口萬六千四百四十四。縣二：清江，中下。義甯元年置開夷縣，武德元年省入焉。建始。中下。義甯二年置葉州，貞觀八年州廢，來屬。

　　敘州潭陽郡，下。本巫州，貞觀八年以辰州之龍標縣置，天授二年曰沅州，開元十三年以「沅」「原」聲相近，復為巫州，大曆五年更名。土貢：麩金、犀角。戶五千三百六十八，口二萬二千七百三十八。縣三：龍標，上。武德七年置，貞觀八年析置夜郎、朗溪、思微三縣，九年省思微。朗溪，中下。潭陽。中下。先天二年析龍標置。

　　獎州龍溪郡，下。本舞州，長安四年以沅州之夜郎、渭溪二縣置，開元十三年以「舞」「武」聲相近，更名鶴州，二十年曰業州，大曆五年又更名。土貢：麩金、犀角、蠟。戶千六百七十二，口七千二百八十四。縣三：峨山，中下。本夜郎，天寶元年更名。渭溪，中下。天授二年析夜郎置。梓薑。中下。本隸充州，天寶三載廢為羈縻州，以縣來屬。

　　夷州義泉郡，下。本隋明陽郡地，武德四年以思州之寧夷縣置，貞觀元年州廢，四年復以黔州之都上縣開南蠻置，十一年徙治綏陽。土貢：犀角、蠟燭。戶千二百八十四，口七千一十三。縣五：綏陽，中下。有綏陽山。都上，中下。義泉，中下。本隸明陽郡。武德二年以信安、義泉、綏陽三縣置義州，並置都牢、洋川二縣，五年曰智州。貞觀四年省都牢。五年，以廢虧阝州之樂安、宜林、芙蓉、瑘川四縣隸之，後又領廢夷州之綏養。十一年曰牢州，徙治義泉。十六年州廢，省綏養、樂安、宜林，以綏陽、義泉、洋川來屬，芙容、瑘川隸播州。洋川，中下。寧夷。中下。武德四年，析置夜郎、神泉、豐樂、綏養、雞翁、伏遠、明陽、高富、思義、丹川、宣慈、慈嶽十二縣。六年省雞翁。及州廢，省夜郎、神泉、豐樂，以寧夷、伏遠、明陽、高富、思義、丹川隸務州，宣慈、慈嶽隸涪州，綏養隸智州。貞觀六年復置雞翁縣，來屬。十一年又以高富來屬。永徽後省雞翁、高富。開元二十五年復以寧夷來屬。

　　播州播川郡，下。本郎州，貞觀九年以隋牂柯郡之牂柯縣置，十一年廢，十三年復置，更名。土貢：斑竹。戶四百九十，口二千一百六十八。縣三：遵義，中下。本恭水，貞觀元年以牂柯地置，並置高山、貢山、柯盈、邪施、釋燕五縣。及郎州廢，縣亦省。十三年復置州，亦復置縣。十四年，更恭水曰羅蒙，高山曰舍月，貢山曰湖江，柯盈曰帶水，邪施曰羅為，釋燕曰胡刀。十六年更羅蒙曰遵義。顯慶五年省舍月、湖江、羅為。芙蓉，中下。貞觀五年置，隸虧阝州，十一年並瑘川，隸牢州。開元二十六年省瑘川、胡刀入焉。帶水。中下。

　　思州寧夷郡，下。本務州，武德四年以隋巴東郡之務川、扶陽置，貞觀四年更名。土貢：蠟。戶千五百九十九，口萬二千二十一。縣三：務川，中下。武德元年置。貞觀元年，以廢夷州之寧夷、伏遠、思義、明陽、高富、丹川及廢思州之丹陽、城樂、感化、思王、多田隸務州，尋省思義、明陽、丹川，二年省丹陽，八年省感化，十年以高富隸黔州，十一年省伏遠。思王，中下。武德三年置。思邛。中下。開元四年開生獠置。

　　費州涪川郡，下。貞觀四年析思州之涪川、扶陽，開南蠻置。土貢：蠟。戶四百二十九，口二千六百九。縣四：涪川，中下。武德四年析務川置。貞觀四年以黔州之相永、萬資隸費州，十一年省。扶陽，中下。多田，中下。武德四年置，隸思州，貞觀元年隸務州，八年來屬。城樂。中下。武德四年招慰生獠置，隸思州，貞觀元年隸務州，八年來屬。

　　南州南川郡，下。武德二年開南蠻置，三年更名僰州，四年復故名。土貢：斑布。戶四百四十三，口二千四十三。縣二：南川，中下。本隆陽，武德二年置，並置扶化、隆巫、丹溪、靈水四縣。貞觀十一年省扶化、隆巫、靈水。先天元年更隆陽曰南川。三溪。中下。貞觀五年置，七年又置當山、嵐山、歸德、汶溪四縣，八年皆省。

　　溪州靈溪郡，下。天授二年析辰州置。土貢：丹沙、犀角、茶牙。戶二千一百八十四，口萬五千二百八十二。縣二：大鄉，上。三亭。中下。貞觀九年析大鄉置。有大酉山。

　　溱州溱溪郡，下。貞觀十六年開山洞置。土貢：文龜、斑布、丹沙。戶八百七十九，口五千四十五。縣五：榮懿，中下。貞觀十六年置，並置扶歡、樂來二縣。咸亨元年省樂來。扶歡，中下。夜郎，中下。貞觀十六年開山洞置珍州，並置夜郎、麗皋、樂源三縣，後為夜郎郡。元和三年州廢，縣皆來屬。麗皋，中下。樂源。中下。

　　右黔中採訪使，治黔州。


Chinese text: This work was published before January 1, 1923, and is in the
public domain worldwide because the author died at least 100 years ago.
