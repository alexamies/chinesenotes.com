宦者上

唐制：內侍省官有內侍四，內常侍六，內謁者監、內給事各十，謁者十二，典引十八，寺伯、寺人各六。又有五局：一曰掖廷，主宮嬪簿最；二曰宮闈，扈門闌；三曰奚官，治宮中疾病死喪；四曰內仆，主供帳燈燭；五曰內府，主中藏給納。局有令，有丞，皆宦者為之。

太宗詔內侍省不立三品官，以內侍為之長，階第四，不任以事，惟門閣守禦、廷內掃除、稟食而已。武後時，稍增其人。至中宗，黃衣乃二千員，七品以上員外置千員，然衣朱紫者尚少。玄宗承平，財用富足，誌大事奢，不愛惜賞賜爵位。開元、天寶中，宮嬪大率至四萬，宦官黃衣以上三千員，衣朱紫千餘人。其稱旨者輒拜三品將軍，列戟於門。其在殿頭供奉，委任華重，持節傳命，光焰殷殷動四方。所至郡縣奔走，獻遺至萬計。修功德，市禽鳥，一為之使，猶且數千緡。監軍持權，節度返出其下。於是甲舍、名園、上腴之田為中人所名者半京畿矣。肅、代庸弱，倚為扞衛，故輔國以尚父顯，元振以援立奮，朝恩以軍容重，然猶未得常主兵也。德宗懲艾泚賊，故以左右神策、天威等軍委宦者主之，置護軍中尉、中護軍，分提禁兵，是以威柄下遷，政在宦人，舉手伸縮，便有輕重。至慓士奇材，則養以為子；巨鎮強藩，則爭出我門。

小人之情，猥險無顧藉，又日夕侍天子，狎則無威，習則不疑，故昏君蔽於所昵，英主禍生所忽。玄宗以遷崩，憲、敬以弒殞，文以憂僨，至昭而天下亡矣。禍始開元，極於天祐，兇愎參會，黨類殲滅，王室從而潰喪，譬猶灼火攻蠹，蠹盡木焚，詎不哀哉！跡其殘氣不剛，柔情易遷，褻則無上，怖則生怨，借之權則專，為禍則迫而近，緩相攻，急相一，此小人常勢也。噫！梟狐不神，天與之昏，末如亂何。故取中葉以來宦人之大者稡之篇。

楊思勖，羅州石城人，本蘇氏，冒所養姓。少給事內侍省，從玄宗討內難，擢左監門衛將軍，帝倚為爪牙。開元初，安南蠻渠梅叔鸞叛，號黑帝，舉三十二州之眾，外結林邑、真臘、金鄰等國，據海南，眾號四十萬。思勖請行，詔募首領子弟十萬，與安南大都護光楚客繇馬援故道出不意，賊驢眙不暇謀，遂大敗，封屍為京觀而還。十二年，五溪首領覃行章亂，詔思勖為黔中招討使，率兵六萬往，執行章，斬首三萬級，以功進輔國大將軍，給祿俸、防閣。從封泰山，進驃騎大將軍，封虢國公。邕州封陵獠梁大海反，破賓、橫等州，思勖又平之，禽大海等三千人，討斬支黨皆盡。瀧州蠻陳行範自稱天子，其下何遊魯號定國大將軍，馮璘南越王，破州縣四十。詔思勖發永、道、連三州兵，淮南弩士十萬，襲斬遊魯、璘於陣。行範走盤遼諸洞，思勖悉眾窮追，生縛之，坑其黨六萬，獲馬金銀鉅萬計。卒，年八十餘。

思勖鷙忍，敢殺戮，所得俘，必剝面、腦、褫發皮以示人，將士憚服，莫敢視，以是能立功。內給事牛仙童納張守珪賂，詔付思勖殺之。思勖縛於格，箠慘不可勝，乃探心，截手足，剔肉以食，肉盡乃得死。

楚客者，樂安人，後歷桂州都督致仕，封松滋縣侯。

高力士，馮盎曾孫也。聖歷初，嶺南討擊使李千里上二閹兒，曰金剛，曰力士，武後以其強悟，敕給事左右。坐累逐出之，中人高延福養為子，故冒其姓。善武三思，歲餘，復得入禁中，稟食司宮臺。既壯，長六尺五寸，謹密，善傳詔令，為宮闈丞。

玄宗在藩，力士傾心附結，已平韋氏，乃啟屬內坊，擢內給事。先天中，以誅蕭、岑等功為右監門衛將軍，知內侍省事。於是四方奏請皆先省後進，小事即專決，雖洗沐未嘗出，眠息殿帷中，僥幸者願一見如天人然。帝曰：「力士當上，我寢乃安。」當是時，宇文融、李林甫、蓋嘉運、韋堅、楊慎矜、王鉷、楊國忠、安祿山、安思順、高仙芝等雖以才寵進，然皆厚結力士，故能踵至將相，自餘承風附會不可計，皆得所欲。中人若黎敬仁、林昭隱、尹鳳翔、韓莊、牛仙童、劉奉廷、王承恩、張道斌、李大宜、朱光輝、郭全、邊令誠等，並內供奉，或外監節度軍，脩功德，市鳥獸，皆為之使。使還，所裒獲，動巨萬計，京師甲第池園、良田美產，占者什六，寵與力士略等，然悉藉力士左右輕重乃能然。肅宗在東宮，兄事力士，它王、公主呼為翁，戚裏諸家尊曰爹，帝或不名而呼將軍。

力士幼與母麥相失，後嶺南節度使得之瀧州，迎還，不復記識，母曰：「胸有七黑子在否？」力士袒示之，如言。母出金環，曰「兒所服者」，乃相持號慟。帝為封越國夫人，而追贈其父廣州大都督。延福與妻，及力士貴時故在，侍養與麥均。金吾大將軍程伯獻約力士為兄弟，後麥亡，伯獻缞绖受吊。河間男子呂玄晤吏京師，女國姝，力士娶之，玄晤擢刀筆史至少卿，子弟仕皆王傅。玄晤妻死，中外贈賻送葬，自第至墓，車徒背相望不絕。

始，李林甫、牛仙客知帝憚幸東都，而京師漕不給，乃以賦粟助漕，及用和糴法，數年，國用稍充。帝齋大同殿，力士侍，帝曰：「我不出長安且十年，海內無事，朕將吐納導引，以天下事付林甫，若何？」力士對曰：「天子順動，古制也。稅入有常，則人不告勞。今賦粟充漕，臣恐國無旬月蓄；和糴不止，則私藏竭，逐末者眾。又天下柄不可假人，威權既振，孰敢議者！」帝不悅，力士頓首自陳「心狂易，語謬當死」。帝為置酒，左右呼萬歲。由是還內宅，不復事。加累驃騎大將軍，封渤海郡公。於來廷坊建佛祠，興寧坊立道士祠，珍樓寶屋，國貲所不逮。鍾成，力士宴公卿，一扣鍾，納禮錢十萬，有佞悅者至二十扣，其少亦不減十。都北堰澧列五硙，日僦三百斛直。

有袁思藝者，帝亦愛幸，然驕倨甚，士大夫疏畏之，而力士陰巧得人譽。帝初置內侍省監二員，秩三品，以力士、思藝為之。帝幸蜀，思藝遂臣賊，而力士從帝，進齊國公。帝聞肅宗即位，喜曰：「吾兒應天順人，改元至德，不忘孝乎，尚何憂？」力士曰：「兩京失守，生人流亡，河南漢北為戰區，天下痛心，而陛下以為何憂，臣不敢聞。」從上皇還，進開府儀同三司，實封戶五百。

上皇徙西內，居十日，為李輔國所誣，除籍，長流巫州。力士方逃瘧功巨閣下，輔國以詔召，力士趨至閣外，遣內養授謫制，因曰：「巨當死已久，天子哀憐至今日，願一見陛下顏色，死不恨。」輔國不許。寶應元年赦還，見二帝遺詔，北向哭歐血，曰：「大行升遐，不得攀梓宮，死有餘恨。」慟而卒，年七十九。代宗以護衛先帝勞，還其官，贈揚州大都督，陪葬泰陵。

初，太子瑛廢，武惠妃方嬖，李林甫等皆屬壽王，帝以肅宗長，意未決，居忽忽不食。力士曰：「大家不食，亦膳羞不具耶？」帝曰：「爾，我家老，揣我何為而然？」力士曰：「嗣君未定耶？推長而立，孰敢爭？」帝曰：「爾言是也。」儲位遂定。天寶中，邊將爭立功，帝嘗曰：「朕春秋高，朝廷細務付宰相，蕃夷不龔付諸將，寧不暇耶？」對曰：「臣間至閣門，見奏事者言雲南數喪師，又北兵悍且強，陛下何以制之？臣恐禍成不可禁。」其指蓋謂祿山。帝曰：「卿勿言，朕將圖之。」十三年秋，大雨，帝顧左右無人，即曰：「天方災，卿宜言之。」力士曰：「自陛下以權假宰相，法令不行，陰陽失度，天下事庸可復安？臣之鉗口，其時也。」帝不答。明年祿山反。力士善揣時事勢候相上下，雖親昵，至當覆敗，不肯為救力，故生平無顯顯大過。議者頗恨宇文融以來權利相賊，階天下之禍，雖有補益，弗相除雲。

程元振，京兆三原人。少以宦人直內侍省，遷內射生使、飛龍廄副使。張皇后謀立越王，元振見太子，發其奸，與李輔國助討難，立太子，是為代宗。拜右監門衛將軍，知內侍省事。帝以藥子昂判元帥行軍司馬，固辭，乃以命元振，封保定縣侯。再遷驃騎大將軍、邠國公，盡總禁兵。不逾歲，權震天下，在輔國右，兇決又過之，軍中呼十郎。

王仲升者，初為淮西節度使，與襄州張維瑾部將戰申州，被執。賊平，元振薦為右羽林大將軍兼御史大夫。將軍兼大夫由仲升始。裴冕與元振忤，乃掎韓穎等罪貶施州。來瑱守襄、漢有功，元振嘗諉屬，不應，因仲升共誣殺瑱。同華節度使李懷讓被構，憂甚自殺。素惡李光弼，數媒蠍以疑之。瑱等上將，冕、光弼元勛，既誅斥，或不自省，方帥繇是攜解。

廣德初，吐蕃、党項內侵，詔集天下兵，無一士奔命者。虜扣便橋，帝倉黃出居陜，京師陷，賊剽府庫，焚閭弄，蕭然為空。於是太常博士、翰林待詔柳伉上疏曰：「犬戎以數萬眾犯關度隴，歷秦、渭，掠邠、涇，不血刃而入京師，謀臣不奮一言，武士不力一戰，提卒叫呼，劫宮闈，焚陵寢，此將帥叛陛下也；自朝義之滅，陛下以為智力所能，故疏元功，委近習，日引月長以成大禍，群臣在廷無一犯顏回慮者，此公卿叛陛下也；陛下始出都，百姓填然奪府庫，相殺戮，此三輔叛陛下也；自十月朔召諸道兵，盡四十日，無只輪入關者，此四方叛陛下也。內外離叛，雖一魚朝恩以陜郡戮力，陛下獨能以此守社稷乎？陛下以今日勢為安耶？危耶？若以為危，豈得高枕不為天下計？臣聞良醫療疾，當病飲藥，藥不當疾，猶無益也。陛下視今日病何繇至此乎？天下之心，乃恨陛下遠賢良，任宦豎，離間將相而幾於亡。必欲存宗廟社稷，獨斬元振首，馳告天下，悉出內使隸諸州，獨留朝恩備左右，陛下持神策兵付大臣，然後削尊號，下詔引咎，率德勵行，屏嬪妃，任將相。若曰『天下其許朕自新改過乎，宜即募士西與朝廷會；若以朕惡未悛耶，則帝王大器，敢妨聖賢，其聽天下所往。』如此而兵不至，人不感，天下不服，請赤臣族以謝。」疏聞，帝顧公議不與，乃下詔盡削元振官爵，放歸田裏。帝還，元振自三原衣婦衣私入京師，舍司農卿陳景詮家，圖不軌。御史劾按，長流溱州，景詮貶新興尉。元振行至江陵死。

時又有駱奉先者，亦三原人，歷右驍衛大將軍，數從帝討伐，尤見幸，廣德初，監仆固懷恩軍者。奉先恃恩貪甚，懷恩不平，既而懼其譖，遂叛。事平，擢奉先軍容使，掌畿內兵，權焰熾然。永泰初，以吐蕃數驚京師，始城鄠，以奉先為使，悉毀縣外廬舍，無尺椽。累封江國公，監鳳翔軍，大歷末卒。

魚朝恩，瀘州瀘川人。天寶末，以品官給事黃門，內陰黠，善宣納詔令。至德初，監李光進軍。京師平，為三宮檢責使，以左監門衛將軍知內侍省事。九節度圍賊相州，以朝恩為觀軍容、宣慰、處置使。觀軍容使自朝恩始。史思明攻洛陽，朝恩以神策兵屯陜。洛陽陷，思明長驅至硤石，使子朝義為遊軍。肅宗詔銳兵十萬循渭而東以濟師。朝恩按兵陜東，使神策將衛伯玉與賊將康文景等戰，敗之。洛陽平，徙屯汴州，加開府儀同三司，封馮翊郡公。寶應中，還屯陜。代宗避吐蕃東幸，衛兵離散，朝恩悉軍奉迎華陰，乘輿六師乃振，帝德之，更號天下觀軍容、宣慰、處置使，專領神策軍，賞賜不涯。

朝恩資小人，恃功岸忽無所憚。仆固玚攻絳州，使姚良據溫，誘回紇陷河陽。朝恩遣李忠誠討玚，以霍文場監之；王景岑討良，王希遷監之。敗玚於萬泉，生擒良。高暉等引吐蕃入寇，遣劉德信討斬之。故朝恩因麾下數克獲，竊以自高。是時郭子儀有定天下功，居人臣第一，心冒之，乘相州敗，鬼為詆譖，肅宗不內其語，然猶罷子信兵，留京師。代宗立，與程元振一口加毀，帝未及寤，子儀憂甚。俄而吐蕃陷京師，卒用其力，王室再安。故朝恩內慚，乃勸帝徙洛陽，欲遠戎狄。百僚在廷，朝恩從十餘人持兵出，曰：「虜數犯都甸，欲幸洛，雲何？」宰相未對，有近臣折曰：「敕使反耶？今屯兵足以捍寇，何遽脅天子棄宗廟為？」朝恩色沮，而子儀亦謂不可，乃止。

朝恩好引輕浮後生處門下，講《五經》大義，作文章，謂才兼文武，僥伺誤寵。

永泰中，詔判國子監，兼鴻臚、禮賓、內飛龍、閑廄使，封鄭國公。始詣學，詔宰相、常參官、六軍將軍悉集，京兆設食，內教坊出音樂俳倡侑宴，大臣子弟二百人，朱紫雜然為附學生，列廡次。又賜錢千萬，取子錢供秩飯。每視學，從神策兵數百，京兆尹黎幹率錢勞從者，一費數十萬，而朝恩色常不足。

凡詔會群臣計事，朝恩怙貴，誕辭折愧坐人出其上，雖元載辯強亦拱默，唯禮部郎中相裏造、殿中侍御史李衎酬詰往返，未始降屈，朝恩不懌，黜衎以動造。又謀將易執政以震朝廷，乃會百官都堂，且言：「宰相者，和元氣，輯群生。今水旱不時，屯軍數十萬，饋運困竭，天子臥不安席，宰相何以輔之？不退避賢路，默默尚何賴乎？」宰相俯首，坐皆失色。造徙坐從之，因曰：「陰陽不和，五谷踴貴，皆軍容事，宰相何與哉？且軍挐不散，故天降之沴。今京師無事，六軍可相維鎮，又屯十萬，饋糧所以不足，百司無稍食，軍容為之，宰相行文書而已，何所歸罪？」朝恩拂衣去，曰：「南衙朋黨，且害我。」會釋菜，執《易》升坐，百官鹹在，言《鼎》有覆餗象，以侵宰相。王縉怒，元載怡然。朝恩曰：「怒者常情，笑者不可測也。」載銜之未發。

朝恩有賜墅，觀沼勝爽，表為佛祠，為章敬太后薦福，即後謚以名祠，許之。於是用度侈浩，公壞曲江諸館、華清宮樓榭、百司行署、將相故第，收其材佐興作，費無慮萬億。既數毀郭子儀，不見聽，乃遣盜發其先冢，子儀詭辭自解，以安眾疑。久之，讓判國子監、鴻臚禮賓等使，加內侍監，徙封韓，增實封百戶。俄兼檢校國子監。

初，神策都虞候劉希暹魁健能騎射，最為朝恩昵信，以太仆卿封交河郡王。兵馬使王駕鶴獨謹厚，亦封徐國公。希暹諷朝恩置獄北軍，陰縱惡少年橫捕富人付吏考訊，因中以法，錄貲產入之軍，皆誣服冤死，故市人號「入地牢」。又萬年吏賈明觀倚朝恩捕搏恣行，積財鉅萬，人無敢發其奸。朝廷裁決，朝恩或不預者，輒怒曰：「天下事有不由我乎！」帝聞，不喜。養息令徽者，尚幼，為內給使，服綠，與同列爭忿，歸白朝恩。明日見帝曰：「臣之子位下，願得金紫，在班列上。」帝未答，有司已奉紫服於前，令徽稱謝。帝笑曰：「小兒章服，大稱。」滋不悅。

元載乃用左散騎常侍崔昭尹京兆，厚以財結其黨皇甫溫、周皓。溫方屯陜，而皓射生將。自是朝恩隱謀奧語，悉為帝知。希暹覺帝指，密白朝恩，朝恩稍懼，然見帝接遇未衰，故自安而潛計不軌。帝遂倚載決除之，懼不克，載曰：「陛下第專屬臣，必濟。」朝恩入殿，嘗從武士百人自衛，皓統之，而溫握兵在外。載乃徙鳳翔尹李抱玉節度山南西道，以溫代節度鳳翔，陽重其權，寔內溫以自助。載又議析鳳翔之郿與京兆，以鄠、盩厔及鳳翔之虢、寶雞與抱玉，而以興平、武功、鳳翔之扶風天興與神策軍，朝恩利其土地，自封殖，不知為虞也。郭子儀密白：「朝恩嘗結周智光為外應，久領內兵，不早圖，變且大。」載留溫京師，未即遣，約與皓共誅朝恩。謀定，以聞，帝曰：「善圖之，勿反受禍！」方寒食，宴禁中，既罷，將還營，有詔留議事。朝恩素肥，每乘小車入宮省。帝聞車聲，危坐，載守中書省。朝恩至，帝責其異圖，朝恩自辯悖傲，皓與左右禽縊之，死年四十九，外無知者。帝隱之，下詔罷觀軍容等使，增實封戶六百，內侍監如故。外鹹言「既奉詔，乃投縊」雲。還屍於家，賜錢六百萬以葬。

帝懼軍亂，進劉希暹、王駕鶴並兼御史中丞。又下詔尉曉將士，獨希暹自知同惡，言不遜，駕鶴白髮之，遂賜死。而賈明觀兼得幸於載，故載奏隸江西，使立功自贖，路嗣恭搒殺之。所厚禮部尚書、禮儀使裴土淹、戶部侍郎判度支第五琦皆坐貶。

竇文場、霍仙鳴者，始並隸東宮，事德宗，未有名。自魚朝恩死，宦人不復典兵，帝以禁衛盡委白誌貞，誌貞多納富人金補軍，止收其庸而身不在軍。及涇師亂，帝召近衛，無一人至者，惟文場等率宦官及親王左右從。至奉天，帝逐誌貞，並左右軍付文場主之。興元初，詔監神策左廂兵馬，以王希遷監右，而馬有麟為左神策軍大將軍，軍額由此始。

帝自山南還，兩軍復完，而帝忌宿將難制，故詔文場、仙鳴分總之，廢天威軍入左右神策。是時，竇、霍權振朝廷，諸方節度大將多出其軍，臺省要官走門下，丐援影者足相躡。衛士朱華以按摩得幸文場，參慮補置，索賕數萬緡，而藩鎮贈遺累百鉅萬，略士妻女無所憚，詔殺之於軍。其隆赫如此。

久之，置護軍中尉、中護軍各二員，詔文場為左神策護軍中尉，仙鳴為右，焦希望為左神策中護軍，張尚進為右。中尉、護軍自文場等始。後仙鳴移病，帝賜十馬，令諸祠祈解。後稍愈，已而暴死，帝疑左右進毒，捕詰小使問狀，誅數十人，贈開府儀同三司，以內常侍第五守亮代之。文場擢累驃騎大將軍。時監察御史崔行囚於軍，吏為具酒食，欲悅媚之，故不拒。文場劾奏，詔流遠方。文場年老致仕卒。

其後楊誌廉、孫榮義為左右中尉，招權驕肆，與竇、霍略等。帝晚節聞民間訛語禁中事，而北軍捕太學生何竦、曹壽系訊，人情大懼，司業武少儀上書「有如罪不測，願明示四方」。俄得釋。是時宦官復盛矣。

希望者，涇陽人，歷明威將軍，贈洪州都督。尚進，河東人，歷忠武將軍，贈開府儀同三司。誌廉，弘農人，歷左監門衛大將軍；榮義，涇陽人，歷右武衛大將軍。並贈揚州大都督。

劉貞亮，本俱氏，名文珍，冒所養宦父，故改焉。性忠強，識義理。平涼之盟，在渾瑊軍中，會虜變，被執且西，俄而得歸。出監宣武軍，自置親兵千人。貞元末，宦人領兵附順者益眾。

會順宗立，淹痼弗能朝，惟李忠言、牛美人侍。美人以帝旨付忠言，忠言授之王叔文，叔文與柳宗元等裁定，然後下中書。然未得縱欲，遂奪神策兵以自強，即用範希朝為京西北禁軍都將，收宦者權。而忠言素懦謹，每見叔文與論事，無敢異同，唯貞亮乃與之爭。又惡朋黨熾結，因與中人劉光琦、薛文珍、尚衍、解玉、呂如全等同勸帝立廣陵王為太子監國，帝納其奏，貞亮召學士衛次公、鄭絪、李程、王涯至金鑾殿草定制詔。太子已立，盡逐叔文黨，委政大臣，議者美其忠。

高崇文討劉辟，復為監軍。初，東川節度使李康為辟所破，囚之。崇文至，辟歸康求雪，貞亮劾以不拒賊，斬之，故以專悍見訾。遷累右衛大將軍，知內侍省事。元和八年卒，贈開府儀同三司。

憲宗之立，貞亮為有功，然終身無所寵假。呂如全歷內侍省內常侍、翰林使，坐擅取樟材治第，送東都獄，至閿鄉自殺。又郭旻醉觸夜禁，杖殺之。五坊朱超晏、王誌忠縱鷹人入民家，搒二百，奪職，由是莫不懾畏。

吐突承璀，字仁貞，閩人也。以黃門直東宮，為掖廷局博士，察察有才。憲宗立，擢累左監門將軍、左神策護軍中尉、左街功德使，封薊國公。

王承宗叛，承璀揣帝銳征討，因請行。帝見其果敢，自喜，謂可任，即詔承璀為行營招討處置使，以左右神策及河中、河南、浙西、宣歙兵從之。內寺伯宋惟澄、曹進玉為館驛使：自河南、陜、河陽，惟澄主之；京、華、河中至太原，進玉主之。又詔內常侍劉國珍、馬朝江分領易、定、幽、滄等州糧料使。於是諫官李庸阝、許孟容、李元素、李夷簡、呂元膺、穆質、孟簡、獨孤郁、段平仲、白居易等眾對延英，謂古無中人位大帥，恐為四方笑。帝乃更為招討宣慰使，為禦通化門慰其行。承璀禦眾無它遠略，為盧從史侮狎，逾年無功，賴中詔擿使執從史，而間遣人說承宗上書待罪，乃詔班師，還為中尉。平仲劾承璀輕謀弊賦，損國威，不斬首無以謝天下。帝不獲已，罷為軍器莊宅使。尋拜左衛上將軍，知內侍省。

會劉希光納羽林大將軍孫璹錢二十萬緡求方鎮，有詔賜死，跡絓承璀，故令出監淮南軍。纖人太子通事舍人李涉投匭言承璀等冤狀，於是孔戣知匭事，閱其副，不受，即表其奸，逐為峽州司倉參軍。然帝於承璀殊厚，會李絳在翰林，苦論其過，故決遣之。帝後欲還承璀，為罷絳宰相，召為內弓箭庫使，復左神策中尉。惠昭太子薨，承璀請立澧王，不從。常飾一室藏所賜詔敕，地生毛二尺，惡之，躬糞除瘞之。逾年帝崩，穆宗銜前議，殺之禁中。敬宗時，左神策中尉馬存亮論其冤，詔許子士曄收葬。宣宗時，擢士曄右神策中尉。

是時，諸道歲進閹兒，號「私白」，閩、嶺最多，後皆任事，當時謂閩為中官區藪。咸通中，杜宣猷為觀察使，每歲時遣吏致祭其先，時號「敕使墓戶」。宣猷卒用群宦力徙宣歙觀察使。

馬存亮，字季明，河中人。元和時，累擢左神策軍副使、左監門衛將軍，知內侍省事，進左神策中尉。軍所籍凡十餘萬，存亮料柬尤精，伍無罷士，部無冗員。

敬宗初，染署工張韶與卜者蘇玄明善，玄明曰：「我嘗為子卜，子當禦殿食，我與焉。吾聞上晝夜獵，出入無度，可圖也。」韶每輸染材入宮，衛士不呵也。乃陰結諸工百餘人，匿兵車中若輸材者，入右銀臺門，約昏夜為變。有詰其載者，韶謂謀覺，殺其人，出兵大呼成列，浴堂門閉。時帝擊球清思殿，驚，將幸右神策。或曰：「賊入宮，不知眾寡，道遠可虞，不如入左軍，近且速。」從之。初，帝常寵右軍中尉梁守謙，每遊幸；兩軍角戲，帝多欲右勝，而左軍以為望。至是，存亮出迎，捧帝足泣，負而入。以五百騎往迎二太后，比至，而賊已斬關入清思殿，升禦坐，盜乘輿餘膳，揖玄明偶食，且曰「如占」。玄明驚曰：「止此乎！」韶惡之，悉以寶器賜其徒，攻弓箭庫，仗士拒之，不勝。存亮遣左神策大將軍康藝全、將軍何文哲宋叔夜孟文亮，右神策大將軍康誌睦、將軍李泳尚國忠，率騎兵討賊，日暮，射韶及玄明皆死。始賊入，中人倉卒繇望仙門出奔，內外不知行在。遲明，盡捕亂黨，左右軍清宮，車駕還。群臣詣延英門見天子，然至者不十一二，坐賊所入闌不禁者數十人，杖而不誅，賜存亮實封戶二百，梁守謙進開府儀同三司，它論功賞有差。存亮於一時功最高，乃推委權勢，求監淮南軍。代還，為內飛龍使。大和中，以右領軍衛上將軍致仕，封岐國公，卒贈揚州大都督。

存亮逮事德宗，更六朝，資端畏，善訓士，始去禁衛，眾皆泣。唐世中人以忠謹稱者，唯存亮、西門季玄、嚴遵美三人而已。

遵美父季寔，為掖廷局博士。大中時，有宮人謀弒宣宗。是夜，季寔直鹹寧門下，聞變，入射殺之。明日，帝勞曰：「非爾，吾危不免。」擢北院副使，終內樞密使。

遵美歷左軍容使，嘗嘆曰：「北司供奉官以胯衫給事，今執笏，過矣。樞密使無聽事，唯三楹舍藏書而已，今堂狀帖黃決事，此楊復恭奪宰相權之失也。」蓋疾時中官肆橫雲。後從昭宗遷鳳翔，求致仕，隱青城山，年八十餘卒。

仇士良，字匡美，循州興寧人。順宗時得侍東宮。憲宗嗣位，再遷內給事，出監平盧、鳳翔等軍。嘗次敷水驛，與御史元稹爭舍上廳，擊傷稹。中丞王播奏御史、中使以先後至得正寢，請如舊章。帝不直稹，斥其官。元和、大和間，數任內外五坊使，秋按鷹內畿，所至邀吏供餉，暴甚寇盜。

文宗與李訓欲殺王守澄，以士良素與守澄隙，故擢左神策軍中尉兼左街功德使，使相糜肉。已而訓謀悉逐中官，士良悟其謀，與右神策軍中尉魚弘誌、大盈庫使宋守義挾帝還宮。王涯、舒元輿已就縛，士良肆脅辱，令自承反，示牒於朝。於時莫能辨其情，皆謂誠反，士良因縱兵捕，無輕重悉斃兩軍，公卿半空。事平，加特進、右驍衛大將軍，弘誌右衛上將軍兼中尉，守義右領軍衛上將軍。

李石輔政，棱棱有風岸，士良與論議數屈，深忌之，使賊刺石於親仁裏，馬逸而免。石懼，辭位，士良益無憚。

澤潞劉從諫本與訓約誅鄭註。及訓死，憤士良得誌，乃上書言：「王涯等八人皆宿儒大臣，願保富貴，何苦而反。今大戮所加已不可追，而名之逆賊，含憤九泉。不然，天下義夫節士，畏禍伏身，誰肯與陛下共治耶？」即以訓所移書遣部將陳季卿以聞。季卿至，會石遇盜，京師擾，疑不敢進。從諫大怒，殺季卿，騰書於朝。又言：「臣與訓誅註，以註本宦豎所提挈，不使聞知。今四方共傳宰相欲除內官，而兩軍中尉聞，自救死，妄相殺戮，謂為反逆。有如大臣挾無將之謀，自宜執付有司，安有縱俘劫、橫屍闕下哉？陛下視不及，聽未聞也。且宦人根黨蔓延在內，臣欲面陳，恐橫遭戮害，謹修封疆，繕甲兵，為陛下腹心。如奸臣難制，誓以死清君側。」書聞，人人傳觀。士良沮恐，即進從諫檢校司徒，欲弭其言。從諫知可動，復言：「臣所陳系國大體，可聽，則宜洗宥涯等罪；不可聽，則賞不宜妄出。安有死冤不申，而生者荷祿？」固辭。累上書，暴指士良等罪。帝雖不能去，然倚其言差自強。自是郁郁不樂，兩軍球獵宴會絕矣。

開成四年，苦風痹，少間，召宰相見延英，退坐思政殿，顧左右曰：「所直學士謂誰？」曰：「周墀也。」召至，帝曰：「自爾所況，朕何如主？」墀再拜曰：「臣不足以知，然天下言陛下堯、舜主也。」帝曰：「所以問，謂與周赧、漢獻孰愈？」墀惶駭曰：「陛下之德，成、康、文、景未足比，何自方二主哉？」帝曰：「赧、獻受制強臣，今朕受制家奴，自以不及遠矣！」因泣下，墀伏地流涕。後不復朝，至大漸雲。

始，樞密使劉弘逸薛季棱、宰相李玨楊嗣復謀奉太子監國，士良與弘誌議更立，玨不從，乃矯詔立潁王為皇太弟，士良以兵奉迎，而太子還為陳王。初，莊恪太子薨，楊賢妃謀引安王，不克。武宗已立，士良發其事，勸帝除之以絕人望，故王、妃皆死。士良遷驃騎大將軍，封楚國公，弘誌韓國公，實封戶三百。俄而玨、嗣復罷去，弘逸、季棱誅矣。

帝明斷，雖士良有援立功，內實嫌之，陽示尊寵。李德裕得君，士良愈恐。會昌二年，上尊號，士良宣言「宰相作赦書，減禁軍縑糧芻菽」以搖怨，語兩軍曰：「審有是，樓前可爭。」德裕以白帝，命使者諭神策軍曰：「赦令自朕意，宰相何豫？爾渠敢是？」士乃怗然。士良惶惑不自安。明年，進觀軍容使，兼統左右軍，以疾辭，罷為內侍監，知省事。固請老，詔可。尋卒，贈揚州大都督。

士良之老，中人舉送還第，謝曰：「諸君善事天子，能聽老夫語乎？」眾唯唯。士良曰：「天子不可令閑暇，暇必觀書，見儒臣，則又納諫，智深慮遠，減玩好，省遊幸，吾屬恩且薄而權輕矣。為諸君計，莫若殖財貨，盛鷹馬，日以球獵聲色蠱其心，極侈靡，使悅不知息，則必斥經術，阇外事，萬機在我，恩澤權力欲焉往哉？」眾再拜。士良殺二王、一妃、四宰相，貪酷二十餘年，亦有術自將，恩禮不衰雲。死之明年，有發其家藏兵數千物，詔削官爵，籍其家。

始，士良、弘誌憤文宗與李訓謀，屢欲廢帝。崔慎由為翰林學士，直夜未半，有中使召入，至秘殿，見士良等坐堂上，帷帳周密，謂慎由曰：「上不豫已久，自即位，政令多荒闕，皇太后有制更立嗣君，學士當作詔。」慎由驚曰：「上高明之德在天下，安可輕議？慎由親族中表千人，兄弟群從且三百，何可與覆族事？雖死不承命。」士良等默然，久乃啟後戶，引至小殿，帝在焉。士良等歷階數帝過失，帝俯首。既而士良指帝曰：「不為學士，不得更坐此。」乃送慎由出，戒曰：「毋泄，禍及爾宗。」慎由記其事，藏箱枕間，時人莫知。將沒，以授其子胤，故胤惡中官，終討除之，蓋禍原於士良、弘誌雲。

楊復光，閩人也，本喬氏。有武力，少養於內常侍楊玄價家，頗以節誼自奮，玄價奇之。宣宗時，玄價監鹽州軍，誣殺刺史劉臯。臯有威名者，世訟其冤。稍遷左神策軍中尉，譖去宰相楊收，權寵震時。

復光有謀略，累監諸鎮軍。乾符初，佐平盧節度使曾元裕擊賊王仙芝，敗之。招討使宋威擊仙芝於江西，復光在軍，請判官吳彥宏約賊降，仙芝遣將尚君長自縛如約。威疾其功，密請僖宗誅之，故仙芝怨，復引兵叛。後天子寤威階禍，罷之，以兵與復光，乃進禽徐唐莒。王鐸為招討，復光仍監軍。鐸之棄荊南也，山南東道節度使劉巨容定其地，以忠武別將宋浩領荊南，泰寧將段彥謨佐之。復光父嘗監忠武軍，而浩已為大將，見復光，少之，不為禮，彥謨亦恥居浩下，遂有隙。復光曰：「胡不殺之？」彥謨引慓士擊殺浩，復光以客常滋假留後，而奏浩罪，薦彥謨為朗州刺史。詔鄭紹業為荊南節度使，以復光監忠武軍，屯鄧州，遏賊右沖。帝西幸，召紹業見行在，復光更引彥謨為荊南節度使。彥謨紿行邊，詣復光，以黃金數百兩為謝。其後忠武周岌受賊命，嘗夜宴，召復光，左右曰：「彼既附賊，必不利公，不如毋行。」復光固往，酒所語時事，復光泣曰：「丈夫所感，獨恩與義耳，彼不顧恩義，規利害，何丈夫哉！公奮匹夫封侯，乃捐十八葉天子，北面臣賊，何恩義利害昧昧耶？」岌流涕曰：「吾力不足，陽合而陰離之，故召公計。」因持杯盟曰：「有如酒！」即遣子守亮斬賊使於傳舍。秦宗權據蔡州叛，岌、復光以忠武兵三千入見之。宗權即遣部將王淑持兵萬人從。復光定荊、襄，師次鄧，淑逗遛，復光斬之，並其軍為八，以鹿宴弘、晉暉、張造、李師泰、王建、韓建等為之將，進攻南陽。賊將朱溫、何勤逆戰，大敗，遂收鄧州，追北藍橋。會母喪，班師。俄起為天下兵馬都監，總諸軍，與東面招討使王重榮並力定關中。朱溫守同州，復光遣使鐫諭，溫以所部降。方賊之強，重榮憂不知所出，謂復光曰：「臣賊邪，且負國；拒戰邪，則兵寡，柰何？」復光曰：「李克用與我世共患難，其為人，奮不顧身，比數召未即至者，由太原道不通耳，非忍禍者。若諭上意，彼宜必來。」重榮曰：「善。」白王鐸以詔使至太原，克用兵乃出。京師平，以功加開府儀同三司、同華制置使，封弘農郡公，賜號「資忠輝武匡國平難功臣」。卒河中，贈觀軍容使，謚曰忠肅。

復光禦下有恩，軍中聞其死，皆慟哭，而麾下多立功者。諸子為將帥數十人，守宗亦為忠武節度使。

贊曰：楚鄖公辛不敢讎君而忘父冤，昭湣之世，兩軍寵遇有厚薄，而卒用存亮夷難，功莫及者。自古忠臣出於疏斥不用蓋多矣，存亮豈通記書道理之人邪，何其識君臣大誼明甚？不屍大勞，畏權處外，又愈賢矣。與夫書「龍蛇」之詩者，何其小哉！


Chinese text: This work was published before January 1, 1923, and is in the
public domain worldwide because the author died at least 100 years ago.
