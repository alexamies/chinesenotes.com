則天皇后
則天順聖皇后武氏諱曌，并州文水人也。父士彠，官至工部尚書、荊州都督，封應國公。

后年十四，太宗聞其有色，選為才人。太宗崩，后削髮為比丘尼，居于感業寺。高宗幸感業寺，見而悅之，復召入宮。久之，立為昭儀，進號宸妃。永徽六年，高宗廢皇后王氏，立宸妃為皇后。

高宗自顯慶後，多苦風疾，百司奏事，時時令后決之，常稱旨，由是參豫國政。后旣專寵與政，乃數上書言天下利害，務收人心，而高宗春秋高，苦疾，后益用事，遂不能制。高宗悔，陰欲廢之，而謀洩不果。上元元年，高宗號天皇，皇后亦號天后，天下之人謂之「二聖」。

弘道元年十二月，高宗崩，遺詔皇太子即皇帝位，軍國大務不決者，兼取天后進止。甲子，皇太子即皇帝位，尊后為皇太后，臨朝稱制。大赦，賜九品以下勳官一級。庚午，韓王元嘉為太尉，霍王元軌為司徒，舒王元名為司空。甲戌，劉仁軌為尚書左僕射，裴炎為中書令，劉齊賢為侍中：同中書門下三品。戊寅，郭待舉、魏玄同、岑長倩同中書門下三品。癸未，郭正一罷。

光宅元年正月癸未，改元嗣聖。癸巳，左散騎常侍韋弘敏為太府卿、同中書門下三品。二月戊午，廢皇帝為廬陵王，幽之。己未，立豫王旦為皇帝，妃劉氏為皇后，立永平郡王成器為皇太子。大赦，改元為文明。賜文武官五品以上爵一等、九品以上勳兩轉。老人版授官，賜粟帛。職官五品以上舉所知一人。皇太后仍臨朝稱制。庚申，廢皇太孫重照為庶人，殺庶人賢于巴州。甲子，皇帝率羣臣上尊號于武成殿。丁卯，冊皇帝。丁丑，太常卿王德真為侍中，中書侍郎劉禕之同中書門下三品。庚辰，贈玉清觀道士太中大夫王遠知金紫光祿大夫。三月丁亥，徙封上金為畢王，素節葛王。四月丁巳，滕王元嬰薨。辛酉，徙封上金為澤王，素節許王。癸酉，遷廬陵王于房州；丁丑，又遷于均州。五月癸巳，以大喪禁射獵。閏月甲子，禮部尚書武承嗣為太常卿、同中書門下三品。七月戊午，廣州崑崙殺其都督路元叡。乙丑，突厥寇朔州，左武衛大將軍程務挺敗之。辛未，有彗星出于西方。八月庚寅，葬天皇大帝于乾陵。丙午，武承嗣罷。九月甲寅，大赦，改元。旗幟尚白，易內外官服青者以碧，大易官名，改東都為神都。追尊老子母為先天太后。丙辰，左威衛大將軍程務挺為單于道安撫大使，以備突厥。己巳，追尊武氏五代祖克己為魯國公，妣裴氏為魯國夫人；高祖居常為太尉、北平郡王，妣劉氏為王妃；曾祖儉為太尉、金城郡王，妣宋氏為王妃；祖華為太尉、太原郡王，妣趙氏為王妃；考士彠為太師、魏王，妣楊氏為王妃。丁丑，柳州司馬李敬業舉兵于揚州以討亂。貶韋弘敏為汾州刺史。十月癸未，楚州司馬李崇福以山陽、安宜、鹽城三縣歸于敬業。甲申，左玉鈐衛大將軍梁郡公孝逸為揚州道行軍大總管，左金吾衛大將軍李知十為副，率兵三十萬以拒李敬業。丁亥，左肅政臺御史大夫騫味道檢校內史、同鳳閣鸞臺三品，鳳閣舍人李景諶同鳳閣鸞臺平章事。壬辰，李敬業克潤州。丙申，殺裴炎。追謚五代祖魯國公曰靖，高祖北平郡王曰恭肅，曾祖金城郡王曰義康，祖太原郡王曰安成，考魏王曰忠孝。丁酉，曲赦揚、楚二州。復敬業姓徐氏。貶劉齊賢為辰州刺史。李景諶罷。右史沈君諒、著作郎崔詧為正諫大夫、同鳳閣鸞臺平章事。十一月辛亥，左鷹揚衛大將軍黑齒常之為江南道行軍大總管。庚申，右監門衛將軍蘇孝祥及徐敬業戰于阿谿，死之。乙丑，徐敬業將王那相殺敬業降。丁卯，郭待舉罷。鸞臺侍郎韋方質為鳳閣侍郎、同鳳閣鸞臺平章事。十二月戊子，遣御史察風俗。癸卯，殺程務挺。

垂拱元年正月丁未，大赦，改元。庚戌，騫味道守內史。戊辰，劉仁軌薨。二月乙巳，春官尚書武承嗣、秋官尚書裴居道、右肅政臺御史大夫韋思謙同鳳閣鸞臺三品。突厥寇邊，左玉鈐衛中郎將淳于處平為陽曲道行軍總管以擊之。沈君諒罷。三月，崔詧罷。丙辰，遷廬陵王于房州。辛酉，武承嗣罷。辛未，頒《垂拱格》。四月丙子，貶騫味道為青州刺史。癸未，淳于處平及突厥戰于忻州，敗績。五月丙午，裴居道為納言。丁未，流王德真于象州。己酉，冬官尚書蘇良嗣守納言。封皇帝子成義為恒王。壬戌，以旱慮囚。壬申，韋方質同鳳閣鸞臺三品。六月，天官尚書韋待價同鳳閣鸞臺三品。九月丁卯，揚州地生毛。十一月癸卯，韋待價為燕然道行軍大總管，以擊突厥。

二年正月辛酉，大赦，賜酺三日，內外官勳一轉。二月辛未朔，日有蝕之。三月戊申，作銅匭。四月庚辰，岑長倩為內史。五月丙午，裴居道為內史。六月辛未，蘇良嗣同鳳閣鸞臺三品。己卯，韋思謙守納言。十月己巳，有山出于新豐縣，改新豐為慶山，赦囚，給復一年，賜酺三日。十二月，免并州百姓庸、調，終其身。是冬，無雪。

三年閏正月丁卯，封皇帝子隆基為楚王，隆範衛王，隆業趙王。二月己亥，以旱避正殿，減膳。丙辰，突厥寇昌平，黑齒常之擊之。三月乙丑，韋思謙罷。四月辛丑，追號孝敬皇帝妃裴氏曰哀皇后，葬于恭陵。癸丑，以旱慮囚，命京官九品以上言事。壬戌，裴居道為納言。五月丙寅，夏官侍郎張光輔為鳳閣侍郎、同鳳閣鸞臺平章事。庚午，殺劉禕之。七月丁卯，冀州雌雞化為雄。乙亥，京師地震，雨金于廣州。八月壬子，魏玄同兼檢校納言。交趾人李嗣仙殺安南都護劉延祐，據交州，桂州司馬曹玄靜敗之。是月，突厥寇朔州，燕然道行軍大總管黑齒常之敗之。九月己卯，虢州人楊初成自稱郎將，募州人迎廬陵王于房州，不果，見殺。十月庚子，右監門衛中郎將爨寶璧及突厥戰，敗績。十二月壬辰，韋待價為安息道行軍大總管，安西大都護閻溫古副之，以擊吐蕃。是歲，大饑。

四年正月甲子，增七廟，立高祖、太宗、高宗廟于神都。庚午，毀乾元殿，作明堂。三月壬戌，殺麟臺少監周思茂。四月戊戌，殺太子通事舍人郝象賢。五月庚申，得「寶圖」于洛水。乙亥，加尊號為聖母神皇。六月丁亥朔，日有食之。得瑞石于汜水。七月丁巳，大赦，改「寶圖」為「天授聖圖」，洛水為永昌洛水，封其神為顯聖侯，加特進，禁漁釣。改嵩山為神岳，封其神為天中王、太師、使持節、大都督。賜酺五日。戊午，京師地震。八月戊戌，神都地震。丙午，博州刺史琅邪郡王沖舉兵以討亂，遣左金吾衛大將軍丘神勣拒之。戊申，沖死之。庚戌，越王貞舉兵于豫州以討亂。辛亥，曲赦博州。九月丙辰，左豹韜衛大將軍麴崇裕為中軍大總管，岑長倩為後軍大總管，以拒越王貞；張光輔為諸軍節度。削越王貞及琅邪郡王沖屬籍，改其姓為虺氏。貞死之。丙寅，赦豫州。殺韓王元嘉、魯王靈夔、范陽郡王靄、黃國公譔、東莞郡公融及常樂公主，皆改其姓為虺氏。丁卯，左肅政臺御史大夫騫味道、夏官侍郎王本立同鳳閣鸞臺平章事。十月辛亥，大風拔木。十一月辛酉，殺濟州刺史薛顗及其弟駙馬都尉紹。十二月乙酉，殺霍王元軌、江都郡王緒及殿中監裴承光。大殺唐宗室，流其幼者于嶺南。己亥，殺騫味道。己酉，拜洛受圖。辛亥，改明堂為萬象神宮，大赦。

永昌元年正月乙卯，享于萬象神宮，大赦，改元，賜酺七日。丁巳，舒王元名為司徒。戊午，布政于萬象神宮，頒九條以訓百官。己未，朗州雌雞化為雄。二月丁酉，尊考太師魏忠孝王曰周忠孝太皇。置崇先府官。戊戌，追謚妣楊氏曰周忠孝太后；太原郡王曰周安成王，妃趙氏為王妃；金城郡王曰魏義康王，妃宋氏為王妃；北平郡王曰趙肅恭王，妃劉氏為王妃；五代祖魯國公曰太原靖王，夫人裴氏為王妃。三月甲子，張光輔守納言。癸酉，天官尚書武承嗣為納言，張光輔守內史。四月甲辰，殺汝南郡王瑋、鄱陽郡公諲、廣漢郡公謐、汶山郡公蓁、零陵郡王俊、廣都郡公璹，徙其家于巂州。己酉，殺天官侍郎鄧玄挺。五月丙辰，韋待價及吐蕃戰于寅識迦河，敗績。己巳，白馬寺僧薛懷義為新平道行軍大總管，以擊突厥。七月丁巳，流紀王慎于巴州，改其姓為虺氏。丙子，流韋待價于繡州，殺閻溫古。戊寅，王本立同鳳閣鸞臺三品。八月癸未，薛懷義為新平道中軍大總管，以擊突厥。甲申，殺張光輔、洛州司馬弓嗣業、洛陽令弓嗣明、陝州參軍弓嗣古、流人徐敬真。乙未，松州雌雞化為雄。辛丑，殺陝州刺史郭正一。丁未，殺相州刺史弓志元、蒲州刺史弓彭祖、尚方監王令基。九月庚戌，殺恒山郡王承乾之子厥。閏月甲午，殺魏玄同、夏官侍郎崔詧。戊申，殺彭州長史劉易從。十月癸丑，殺涼州都督李光誼。丁巳，殺陝州刺史劉延景。戊午，殺右武威衛大將軍黑齒常之、右鷹揚衛將軍趙懷節。己未，殺嗣鄭王璥。丁卯，春官尚書范履冰、鳳閣侍郎邢文偉同鳳閣鸞臺平章事。

天授元年正月庚辰，大赦，改元曰載初，以十一月為正月，十二月為臘月，來歲正月為一月。以周、漢之後為二王後，封舜、禹、湯之裔為三恪，周、隋同列國，封其嗣。乙未，除唐宗室屬籍。臘月丙寅，殺劉齊賢。一月戊子，王本立罷。邢文偉為內史，岑長倩、武承嗣同鳳閣鸞臺三品，鳳閣侍郎武攸寧為納言。甲午，流韋方質于儋州。二月丁卯，殺地官尚書王本立。三月乙酉，以旱減膳。丁亥，蘇良嗣薨。五月戊子，殺范履冰。己亥，殺梁郡公孝逸。六月戊申，殺汴州刺史柳明肅。七月辛巳，流舒王元名于和州。頒《大雲經》于天下。壬午，殺豫章郡王亶。丁亥，殺澤王上金、許王素節。甲午，赦永昌縣。癸卯，殺太常丞蘇踐言。八月辛亥，殺許王素節之子璟、曾江縣令白令言。甲寅，殺裴居道。壬戌，殺將軍阿史那惠、右司郎中喬知之。癸亥，殺尚書右丞張行廉、太州刺史杜儒童。甲子，殺流人張楚金。戊辰，殺流人元萬頃、苗神客。辛未，殺南安郡王潁、鄅國公昭及諸宗室李直、李敞、李然、李勳、李策、李越、李黯、李玄、李英、李志業、李知言、李玄貞。九月乙亥，殺鉅鹿郡公晃、麟臺郎裴望及其弟司膳丞璉。壬午，改國號周。大赦，改元，賜酺七日。乙酉，加尊號曰聖神皇帝，降皇帝為皇嗣，賜姓武氏，皇太子為皇孫。丙戌，立武氏七廟于神都。追尊周文王曰始祖文皇帝，妣姒氏曰文定皇后；四十代祖平王少子武曰睿祖康皇帝，妣姜氏曰康惠皇后；太原靖王曰嚴祖成皇帝，妣曰成莊皇后；趙肅恭王曰肅祖章敬皇帝，妣曰章敬皇后；魏義康王曰烈祖昭安皇帝，妣曰昭安皇后；周安成王曰顯祖文穆皇帝，妣曰文穆皇后；忠孝太皇曰太祖孝明高皇帝，妣曰孝明高皇后。追封伯父及兄弟之子為王，堂兄為郡王，諸姑姊為長公主，堂姊妹為郡主。司賔卿史務滋守納言，鳳閣侍郎宗秦客檢校內史，給事中傅游藝為鸞臺侍郎、同鳳閣鸞臺平章事。十月丁巳，給復并州武興縣百姓，子孫相承如漢豐、沛。甲子，貶宗秦客為遵化尉。丁卯，殺流人韋方質。己巳，殺許王素節之子瑛、琪、琬、瓚、瑒、瑗、琛、唐臣。辛未，貶邢文偉為珍州刺史。置大雲寺。封周公為褒德王，孔子為隆道公。改唐太廟為享德廟，以武氏七廟為太廟。

二年正月甲戌，改置社稷，旗幟尚赤。戊寅，殺雅州刺史劉行實及其弟渠州刺史行瑜、尚衣奉御行感、兄子左鷹揚衛將軍虔通。戊子，武承嗣為文昌左相。庚寅，賜酺。乙未，殺丘神勣、左豹韜衛將軍衛蒲山。庚子，殺史務滋。臘月己未，始用周臘。四月壬寅朔，日有蝕之。丙午，大赦。五月丁亥，大風折木。岑長倩為武威道行軍大總管，以擊吐蕃。六月庚戌，左肅政臺御史大夫格輔元為地官尚書，鸞臺侍郎樂思晦，鳳閣侍郎任知古：同鳳閣鸞臺平章事。七月庚午，徙關內七州戶以實神都。八月戊申，武攸寧罷。夏官尚書歐陽通為司禮卿兼判納言事。庚申，殺右玉鈐衛大將軍張虔勗。九月乙亥，殺岐州刺史雲弘嗣。壬辰，殺傅游藝。癸巳，左羽林衛大將軍武攸寧守納言，冬官侍郎裴行本，洛州司馬狄仁傑為地官侍郎：同鳳閣鸞臺平章事。十月己酉，殺岑長倩、歐陽通、格輔元。壬戌，殺樂思晦、左衛將軍李安靜。

長壽元年一月戊辰，夏官尚書楊執柔同鳳閣鸞臺平章事。庚午，貶任知古為江夏令，狄仁傑彭澤令。流裴行本于嶺南。乙亥，殺右衛大將軍泉獻誠。庚辰，司刑卿李遊道為冬官尚書、同鳳閣鸞臺平章事。二月戊午，秋官尚書袁智弘同鳳閣鸞臺平章事。四月丙申朔，日有食之。大赦，改元如意。五月，洛水溢。七月，又溢。八月甲戌，河溢，壞河陽縣。戊寅，武承嗣、武攸寧、楊執柔罷；秋官侍郎崔元綜為鸞臺侍郎，夏官侍郎李昭德為鳳閣侍郎，權檢校天官侍郎姚璹為文昌左丞，檢校地官侍郎李元素為文昌右丞，營繕大匠王璿為夏官尚書，司賔卿崔神基：同鳳閣鸞臺平章事。九月戊戌，大霧。庚子，大赦，改元。改用九月社，賜酺七日。癸卯，以并州為北都。癸丑，流李遊道、袁智弘、王璿、崔神基、李元素于嶺南。十月丙戌，武威道行軍總管王孝傑敗吐蕃，克四鎮。

二年臘月癸亥，殺皇嗣妃劉氏、德妃竇氏。丁卯，降封皇孫成器為壽春郡王，恒王成義衡陽郡王，楚王隆基臨淄郡王，衛王隆範巴陵郡王，趙王隆業彭城郡王。一月庚子，夏官侍郎婁師德同鳳閣鸞臺平章事。甲寅，殺尚方監裴匪躬、內常侍范雲仙。三月己卯，殺左衛員外大將軍阿史那元慶、白潤府果毅薛大信。五月乙未，殺冬官尚書蘇幹、相州刺史來同敏。癸丑，河溢棣州。九月丁亥朔，日有蝕之。乙未，加號金輪聖神皇帝，大赦，賜酺七日，作七寶。庚子，追尊烈祖昭安皇帝曰渾元昭安皇帝，顯祖文穆皇帝曰立極文穆皇帝，太祖孝明高皇帝曰無上孝明高皇帝。辛丑，姚璹罷。文昌右丞韋巨源同鳳閣鸞臺平章事，秋官侍郎陸元方為鸞臺侍郎、同鳳閣鸞臺平章事，司賔卿豆盧欽望守內史。

延載元年臘月甲戌，突厥默啜寇靈州。右鷹揚衛大將軍李多祚敗之。一月甲午，婁師德為河源、積石、懷遠等軍營田大使。二月庚午，薛懷義為伐逆道行軍大總管，領十八將軍以擊默啜。乙亥，以旱慮囚。己卯，武威道大總管王孝傑及吐蕃戰于冷泉，敗之。三月甲申，鳳閣舍人蘇味道為鳳閣侍郎、同鳳閣鸞臺平章事，李昭德檢校內史。薛懷義為朔方道行軍大總管，擊默啜。昭德為朔方道行軍長史，味道為司馬。四月壬戌，常州地震。五月甲午，加號越古金輪聖神皇帝，大赦，改元，賜酺七日。七月癸未，嵩嶽山人武什方為正諫大夫、同鳳閣鸞臺平章事。八月，什方罷。戊辰，王孝傑為瀚海道行軍總管。己巳，司賔少卿姚璹守納言；左肅政臺御史大夫楊再思為鸞臺侍郎，洛州司馬杜景佺檢校鳳閣侍郎：同鳳閣鸞臺平章事。戊寅，流崔元綜于振州。九月壬午朔，日有蝕之。壬寅，貶李昭德為南賔尉。十月壬申，文昌右丞李元素為鳳閣侍郎，右肅政臺御史中丞周允元檢校鳳閣侍郎：同鳳閣鸞臺平章事。嶺南獠寇邊，容州都督張玄遇為桂、永等州經略大使。癸酉，雨木冰。

天冊萬歲元年正月辛巳，加號慈氏越古金輪聖神皇帝，改元證聖。大赦，賜酺三日。戊子，貶豆盧欽望為趙州刺史，韋巨源鄜州刺史，杜景佺溱州刺史，蘇味道集州刺史，陸元方綏州刺史。丙申，萬象神宮火。丙午，王孝傑為朔方行軍總管，以擊突厥。二月己酉朔，日有蝕之。壬子，殺薛懷義。甲子，罷「慈氏越古」號。三月丙辰，周允元薨。四月戊寅，建大周萬國頌德天樞。七月辛酉，吐蕃寇臨洮，王孝傑為肅邊道行軍大總管以擊之。九月甲寅，祀南郊。加號天冊金輪大聖皇帝。大赦，改元，賜酺九日。以崇先廟為崇尊廟。

萬歲通天元年臘月甲戌，如神岳。甲申，封于神岳。改元曰萬歲登封。大赦，免今歲租稅，賜酺十日。丁亥，禪于少室山。己丑，給復洛州二年，登封、告成縣三年。癸巳，復于神都。一月甲寅，婁師德為肅邊道行軍副總管，以擊吐蕃。己巳，改崇尊廟為太廟。二月辛巳，尊神岳天中王為神岳天中黃帝，天靈妃為天中黃后。三月壬寅，王孝傑、婁師德及吐蕃戰于素羅汗山，敗績。丁巳，復作明堂，改曰通天宮。大赦，改元，賜酺七日。四月癸酉，檢校夏官侍郎孫元亨同鳳閣鸞臺平章事。庚子，貶婁師德為原州都督府司馬。五月壬子，契丹首領松漠都督李盡忠、歸誠州刺史孫萬榮陷營州，殺都督趙文翽。乙丑，左鷹揚衛將軍曹仁師、右金吾衛大將軍張玄遇、左威衛大將軍李多祚、司農少卿麻仁節等擊之。七月辛亥，春官尚書武三思為榆關道安撫大使，納言姚為副，以備契丹。八月丁酉，張玄遇、曹仁師、麻仁節等及契丹戰于黃獐谷，敗績，執玄遇、仁節。九月庚子，同州刺史武攸宜為清邊道行軍大總管，以擊契丹。丁巳，吐蕃寇涼州，都督許欽明死之。庚申，并州長史王方慶為鸞臺侍郎，殿中監李道廣：同鳳閣鸞臺平章事。十月辛卯，契丹寇冀州，刺史陸寶積死之。甲午，慮囚。

神功元年正月壬戌，殺李元素、孫元亨、洛州錄事參軍綦連耀、箕州刺史劉思禮、知天官侍郎事石抱忠劉奇、給事中周譒、鳳閣舍人王劇、前涇州刺史王勉、太子司議郎路敬淳、司門員外郎劉順之、右司員外郎宇文全志、來庭縣主簿柳璆。癸亥，突厥默啜寇勝州，平狄軍副使安道買敗之。甲子，婁師德守鳳閣侍郎、同鳳閣鸞臺平章事。一月乙巳，慮囚。三月庚子，王孝傑及孫萬斬戰于東硤石谷，敗績，孝傑死之。戊申，赦河南、北。四月戊辰，置九鼎于通天宮。癸酉，前益州大都督府長史王及善為內史。癸未，右金吾衛大將軍武懿宗為神兵道行軍大總管，及右豹韜衛將軍何迦密以擊契丹。五月癸卯，婁師德為清邊道行軍副大總管，右武衛將軍沙吒忠義為清邊中道前軍總管，以擊契丹。六月丁卯，殺監察御史李昭德、司僕少卿來俊臣。己卯，尚方少監宗楚客同鳳閣鸞臺平章事。戊子，特進武承嗣、春官尚書武三思同鳳閣鸞臺三品。辛卯，婁師德安撫河北。七月丁酉，武承嗣、武三思罷。八月丙戌，姚璹罷。九月壬寅，大赦，改元，賜酺七日。庚戌，婁師德守納言。十月甲子，給復徇忠、立節二縣一年。閏月甲寅，檢校司刑卿、幽州都督狄仁傑為鸞臺侍郎，司刑卿杜景佺為鳳閣侍郎：同鳳閣鸞臺平章事。

聖曆元年正月甲子，大赦，改元，賜酺九日。丙寅，宗楚客罷。丁亥，李道廣罷。三月己巳，召廬陵王于房州。戊子，廬陵王至自房州。四月庚寅，赦神都及河北。辛丑，婁師德為隴右諸軍大使，檢校河西營田事。五月庚午，禁屠。六月乙卯，大風拔木。七月辛未，杜景佺罷。八月，突厥寇邊。戊子，左豹韜衛將軍閻知微降于突厥，寇邊。甲午，王方慶罷。庚子，春官尚書武三思檢校內史，狄仁傑兼納言。司屬卿武重規為天兵中道大總管，沙吒忠義為天兵西道前軍總管，幽州都督張仁亶為天兵東道總管，左羽林衛大將軍李多祚、右羽林衛大將軍閻敬容為天兵西道後軍總管，以擊突厥。癸丑，突厥寇蔚州。乙卯，寇定州，刺史孫彥高死之。九月甲子，夏官尚書武攸寧同鳳閣鸞臺三品。戊辰，突厥寇趙州，長史唐波若降于突厥，刺史高叡死之。突厥寇相州，沙吒忠義為河北道前軍總管，將軍陽基副之，李多祚為後軍總管，大將軍富福信為奇兵總管，以禦之。壬申，立廬陵王顯為皇太子，大赦，賜酺五日。甲戌，皇太子為河北道行軍元帥，以擊突厥。戊寅，狄仁傑為河北道行軍副元帥、檢校納言。辛巳，試天官侍郎蘇味道為鳳閣侍郎、同鳳閣鸞臺平章事。十月癸卯，狄仁傑為河北道安撫大使。夏官侍郎姚元崇、麟臺少監李嶠同鳳閣鸞臺平章事。族閻知微。

二年正月壬戌，封皇嗣旦為相王。臘月戊子，左肅政臺御史中丞吉頊為天官侍郎，檢校右肅政臺御史中丞魏元忠為鳳閣侍郎：同鳳閣鸞臺平章事。辛亥，賜皇太子姓武氏，大赦。一月庚申，武攸寧罷。二月己丑，如緱氏。辛卯，如嵩陽。丁酉，復于神都。三月甲戌，以隋、唐為二王後。婁師德為納言。四月壬辰，魏元忠檢校并州大都督府長史、天兵軍大總管，婁師德副之，以備突厥。辛丑，婁師德為隴右諸軍大使。甲辰，慮囚。七月丙辰，神都大雨，洛水溢。八月庚子，王及善為文昌左相、同鳳閣鸞臺平章事，太子宮尹豆盧欽望為文昌右相、同鳳閣鸞臺三品。楊再思罷。丁未，試天官侍郎陸元方為鸞臺侍郎、同鳳閣鸞臺平章事。婁師德薨。戊申，武三思為內史。九月乙亥，如福昌縣，曲赦。戊寅，復于神都。庚辰，王及善薨。是秋，黃河溢。十月丁亥，吐蕃首領贊婆來。

久視元年正月戊午，貶吉頊為琰川尉。壬申，武三思罷。臘月辛巳，封皇太子之子重潤為邵王。庚寅，陸元方罷司禮卿。阿史那斛瑟羅為平西軍大總管。丁酉，狄仁傑為內史。庚子，文昌左相韋巨源為納言。乙巳，如嵩山。一月丁卯，如汝州溫湯。戊寅，復于神都。作三陽宮。二月乙未，豆盧欽望罷。三月癸丑，夏官尚書唐奉一為天兵中軍大總管，以備突厥。四月戊申，如三陽宮。五月己酉朔，日有蝕之。癸丑，大赦，改元，罷「天冊金輪大聖」號，賜酺五日，給復告成縣一年。閏七月戊寅，復于神都。己丑，天官侍郎張錫為鳳閣侍郎、同鳳閣鸞臺平章事。李嶠罷。丁酉，吐蕃寇涼州，隴右諸軍州大使唐休璟敗之于洪源谷。八月庚戌，魏元忠為隴右諸軍州大總管，以擊吐蕃。庚申，斂天下僧錢作大像。九月辛丑，狄仁傑薨。十月辛亥，魏元忠為蕭關道行軍大總管，以備突厥。甲寅，復唐正月，大赦。丁巳，韋巨源罷。文昌右丞韋安石為鸞臺侍郎、同鳳閣鸞臺平章事。丁卯，如新安隴澗山，曲赦。壬申，復于神都。十二月甲寅，突厥寇隴右。

長安元年正月丁丑，改元大足。二月己酉，鸞臺侍郎李懷遠同鳳閣鸞臺平章事。三月丙申，流張錫于循州。四月丙午，大赦。癸丑，姚元崇檢校并州以北諸軍州兵馬。五月乙亥，如三陽宮。丁丑，魏元忠為靈武道行軍大總管，以備突厥。丙申，天官侍郎顧琮同鳳閣鸞臺平章事。六月庚申，夏官侍郎李迥秀同鳳閣鸞臺平章事。辛未，赦告成縣。七月甲戌，復于神都。乙亥，揚、楚、常、潤、蘇五州地震。壬午，蘇味道按察幽、平等州兵馬。甲申，李懷遠罷。九月壬申，殺邵王重潤及永泰郡主、主婿武延基。十月壬寅，如京師。辛酉，大赦，改元。給復關內三年，賜酺三日。丙寅，魏元忠同鳳閣鸞臺三品。十一月壬申，武三思罷。戊寅，改含元宮為大明宮。

二年正月，突厥寇鹽州。三月丙戌，李迥秀安置山東軍馬，檢校武騎兵。庚寅，突厥寇并州，雍州長史薛季昶持節山東防禦大使以備之。七月甲午，突厥寇代州。八月辛亥，劍南六州地震。九月乙丑朔，日有蝕之。壬申，突厥寇忻州。己卯，吐蕃請和。十月甲辰，顧琮薨。戊申，吐蕃寇悉州，茂州都督陳大慈敗之。甲寅，姚元崇同鳳閣鸞臺平章事，蘇味道、韋安石、李迥秀同鳳閣鸞臺三品。十一月甲子，相王旦為司徒。戊子，祀南郊，大赦，賜酺三日。十二月甲午，魏元忠為安東道安撫使。

三年三月壬戌朔，日有蝕之。四月庚子，相王旦罷。吐蕃來求婚。乙巳，以旱避正殿。閏月庚午，成均祭酒李嶠同鳳閣鸞臺平章事。己卯，李嶠知納言事。七月壬寅，正諫大夫朱敬則同鳳閣鸞臺平章事。庚戌，檢校涼州都督唐休璟為夏官尚書、同鳳閣鸞臺平章事。八月乙酉，京師大雨雹。九月庚寅朔，日有蝕之。丁酉，貶魏元忠為高要尉。十月丙寅，如神都。十二月丙戌，天下置關三十。

四年正月丁未，作興泰宮。壬子，天官侍郎韋嗣立為鳳閣侍郎、同鳳閣鸞臺三品。二月癸亥，貶李迥秀為廬州刺史。壬申，朱敬則罷。三月丁亥，進封皇孫平恩郡王重福為譙王。己亥，夏官侍郎宗楚客同鳳閣鸞臺平章事。貶蘇味道為坊州刺史。四月壬戌，韋安石知納言事，李嶠知內史事。丙子，如興泰宮，赦壽安縣，給復一年。五月丁亥，大風拔木。六月辛酉，姚元之罷。乙丑，天官侍郎崔玄暐為鸞臺侍郎、同鳳閣鸞臺平章事。丁丑，李嶠同鳳閣鸞臺三品。壬午，相王府長史姚元之兼知夏官尚書、同鳳閣鸞臺三品。七月丙戌，左肅政臺御史大夫楊再思守內史。甲午，復于神都。貶宗楚客為原州都督。八月庚申，唐休璟兼幽營二州都督、安東都護。九月壬子，姚元之為靈武道行軍大總管。十月辛酉，元之為靈武道安撫大使。甲戌，判秋官侍郎張柬之同鳳閣鸞臺平章事。壬午，懷州長史房融為正諫大夫、同鳳閣鸞臺平章事。十一月丁亥，天官侍郎韋承慶行鳳閣侍郎、同鳳閣鸞臺平章事。李嶠罷。十二月丙辰，韋嗣立罷。

五年正月壬午，大赦。庚寅，禁屠。癸卯，張柬之、崔玄暐及左羽林衛將軍敬暉、檢校左羽林衛將軍桓彥範、司刑少卿袁恕己、左羽林衛將軍李湛薛思行趙承恩、右羽林衛將軍楊元琰、左羽林衛大將軍李多祚、職方郎中崔泰之、庫部員外郎朱敬則、司刑評事冀仲甫、檢校司農少卿兼知總監翟世言、內直郎王同皎率左右羽林兵以討亂；麟臺監張易之、春官侍郎張昌宗、汴州刺史張昌期、司禮少卿張同休、通事舍人張景雄伏誅。丙午，皇帝復于位。丁未，徙后于上陽宮。戊申，上后號曰則天大聖皇帝。十一月，崩，謚曰大聖則天皇后。唐隆元年，改為天后；景雲元年，改為大聖天后；延和元年，改為天后聖帝，未幾，改為聖后；開元四年，改為則天皇后；天寶八載，加謚則天順聖皇后。

中宗
中宗大和大聖大昭孝皇帝諱顯，高宗第七子也。母曰則天順聖皇后武氏。高宗崩，以皇太子即皇帝位，而皇太后臨朝稱制。嗣聖元年正月，廢居于均州，又遷于房州。聖曆二年，復為皇太子。太后老且病。

神龍元年正月，張柬之等以羽林兵討亂。甲辰，皇太子監國，大赦，改元。丙午，復于位，大赦，賜文武官階、爵，民酺五日，免今歲租賦，給復房州三年，放宮女三千人。相王旦為安國相王、太尉、同鳳閣鸞臺三品。庚戌，張柬之、袁恕己同鳳閣鸞臺三品，崔玄暐守內史，敬暉為納言，桓彥範守納言。二月甲寅，復國號唐。貶韋承慶為高要尉，流房融于高州。楊再思同中書門下三品。姚元之罷。甲子，皇后韋氏復于位，大赦，賜酺三日，復宗室死于周者官爵。丙寅，太子賔客武三思為司空、同中書門下三品。貶譙王重福為濮州刺史。丁卯，右散騎常侍、駙馬都尉武攸暨為司徒。辛未，安國相王旦罷。甲戌，太子少詹事祝欽明同中書門下三品。韋安石罷。進封子義興郡王重俊為衛王，北海郡王重茂溫王。丁丑，武三思、武攸暨罷。三月甲申，詔文明後破家者昭洗之，還其子孫蔭。己丑，袁恕己守中書令。四月辛亥，桓彥範為侍中，袁恕己為中書令。丁卯，高要尉魏元忠為衛尉卿、同中書門下平章事。辛未，敬暉為侍中。甲戌，魏元忠、崔玄暐，刑部尚書韋安石為吏部尚書，太子右庶子李懷遠為左散騎常侍，涼州都督唐休璟為輔國大將軍：同中書門下三品。乙亥，張柬之為中書令。五月壬午，遷武氏神主于崇恩廟。乙酉，立太廟、社稷于東都。戊子，復周、隋二王後。壬辰，進封兄成紀郡王千里為成王。甲午，敬暉、桓彥範、張柬之、袁恕己、崔玄暐罷。韋安石兼檢校中書令，魏元忠兼侍中。甲辰，唐休璟為尚書左僕射，特進豆盧欽望為尚書右僕射：同中書門下三品。六月壬子，左驍衛大將軍裴思諒為靈武道行軍大總管，以備突厥。癸亥，韋安石為中書令，魏元忠為侍中，楊再思檢校中書令，豆盧欽望平章軍國重事。七月辛巳，太子賔客韋巨源同中書門下三品。甲辰，洛水溢。八月戊申，給復河南、洛陽二縣一年。壬戌，追冊妃趙氏為皇后。乙亥，祔孝敬皇帝于東都太廟。皇后見于廟。丁丑，幸洛城南門，觀鬬象。九月壬午，祀天地于明堂。大赦，賜文武官勳、爵，民為父後者古爵一級，酺三日。癸巳，韋巨源罷。十月癸亥，幸龍門。乙丑，獵于新安。辛未，魏元忠為中書令，楊再思為侍中。十一月戊寅，上尊號曰應天皇帝，皇后曰順天皇后。壬午，及皇后享于太廟，大赦，賜文武官階、勳、爵，民酺三日。己丑，幸洛城南門，觀潑寒胡戲。壬寅，皇太后崩，廢崇恩廟。

二年正月戊戌，吏部尚書李嶠同中書門下三品，中書侍郎于惟謙同中書門下平章事。閏月丙午，公主開府置官屬。二月乙未，禮部尚書韋巨源為刑部尚書、同中書門下三品。丙申，遣十道巡察使。三月甲辰，韋安石罷。戶部尚書蘇瓌守侍中。戊申，唐休璟罷。庚戌，殺光祿卿、駙馬都尉王同皎。是月，置員外官。四月己丑，李懷遠罷。己亥，雨毛于鄮縣。辛丑，洛水溢。五月庚申，葬則天大聖皇后。六月戊寅，貶敬暉為崖州司馬，桓彥範瀧州司馬，袁恕己竇州司馬，崔玄暐白州司馬，張柬之新州司馬。七月戊申，立衛王重俊為皇太子。丙寅，魏元忠為尚書右僕射、兼中書令，李嶠守中書令。辛未，左散騎常侍致仕李懷遠同中書門下三品。流敬暉于嘉州，桓彥範于瀼州，袁恕己于環州，崔玄暐于古州，張柬之于瀧州。八月丙子，貶祝欽明為申州刺史。九月戊午，李懷遠薨。十月癸巳，蘇瓌為侍中。戊戌，至自東都。十一月乙巳，大赦，賜行從官勳一轉。十二月己卯，靈武軍大總管沙吒忠義及突厥戰于鳴沙，敗績。丙戌，以突厥寇邊、京師旱、河北水，減膳，罷土木工。蘇瓌存撫河北。丙申，魏元忠為尚書左僕射。

景龍元年正月丙辰，以旱慮囚。二月丙戌，復武氏廟、陵，置令、丞、守戶如昭陵。甲午，褒德廟、榮先陵置令、丞。四月庚寅，赦雍州。五月戊戌，右屯衛大將軍張仁亶為朔方道行軍大總管，以備突厥。丙午，假鴻臚卿臧思言使于突厥，死之。以旱避正殿，減膳。六月丁卯朔，日有食之。庚午，雨土于陝州。戊子，吐蕃及姚州蠻寇邊，姚巂道討擊使唐九徵敗之。七月辛丑，皇太子以羽林千騎兵誅武三思，不克，死之。癸卯，大赦。壬戌，李嶠為中書令。八月丙戌，上尊號曰應天神龍皇帝，皇后曰順天翊聖皇后。魏元忠罷。九月丁酉，吏部侍郎蕭至忠為黃門侍郎，兵部尚書宗楚客，左衛將軍兼太府卿紀處訥：同中書門下三品。于惟謙罷。庚子，大赦，改元。賜文武官階、勳、爵。辛亥，楊再思為中書令，韋巨源、紀處訥為侍中。蘇瓌罷。十月戊寅，殺習藝館內教蘇安恒。壬午，有彗星出于西方。十二月乙丑朔，日有食之。丁丑，雨土。

二年二月癸未，有星隕于西南。庚寅，大赦，進五品以上母、妻封號一等，無妻者授其女，婦人八十以上版授郡、縣、鄉君。七月癸巳，朔方道行軍大總管張仁亶同中書門下三品。丁酉，有星孛于胃、昴。十一月庚申，西突厥寇邊，御史中丞馮嘉賔使于突厥，死之。己卯，大赦，賜酺三日。癸未，安西都護牛師獎及西突厥戰于火燒城，死之。是歲，皇后、妃、主、昭容賣官，行墨敕斜封。

三年二月己丑，及皇后幸玄武門，觀宮女拔河，為宮市以嬉。壬寅，韋巨源為尚書左僕射，楊再思為右僕射：同中書門下三品。壬子，及皇后幸太常寺。三月戊午，宗楚客為中書令，蕭至忠守侍中，太府卿韋嗣立守兵部尚書、同中書門下三品。中書侍郎兼檢校吏部侍郎崔湜，守兵部侍郎趙彥昭為中書侍郎：同中書門下平章事。戊寅，禮部尚書韋溫為太子少保、同中書門下三品。太常少卿鄭愔守吏部侍郎、同中書門下平章事。五月丙戌，貶崔湜為襄州刺吏，鄭愔江州司馬。六月癸巳，太白晝見。庚子，以旱避正殿，減膳，撤樂。詔括天下圖籍。壬寅，慮囚。癸卯，楊再思薨。七月丙辰，西突厥娑葛降。辛酉，許婦人非緣夫、子封者蔭其子孫。癸亥，慮囚。庚辰，澧水溢。八月乙酉，李嶠同中書門下三品，特進韋安石為侍中。壬辰，有星孛于紫宮。九月戊辰，吏部尚書蘇瓌為尚書左僕射、同中書門下三品。十一月乙丑，有事于南郊，以皇后為亞獻，大赦，賜文武官階、爵，入品者減考，免關內今歲賦，賜酺三日。甲戌，豆盧欽望薨。十二月壬辰，前宋國公致仕唐休璟為太子少師、同中書門下三品。甲午，如新豐溫湯。甲辰，赦新豐，給復一年，賜從官勳一轉。乙巳，至自新豐。

四年正月丙寅，及皇后微行以觀燈，遂幸蕭至忠第。丁卯，微行以觀燈，幸韋安石、長寧公主第。己卯，如始平。二月壬午，赦咸陽、始平，給復一年。癸未，至自始平。庚戌，及后、妃、公主觀三品以上拔河。三月，以河源九曲予吐蕃。庚申，雨木冰，井溢。五月辛酉，封嗣虢王邕為汴王。丁卯，殺許州司兵參軍燕欽融。丁丑，剡縣地震。六月，皇后及安樂公主、散騎常侍馬秦客反。壬午，皇帝崩，年五十五，謚曰孝和皇帝。天寶十三載，加謚大和大聖大昭孝皇帝。

贊曰：昔者孔子作春秋而亂臣賊子懼，其於弒君篡國之主，皆不黜絕之，豈以其盜而有之者，莫大之罪也，不沒其實，所以著其大惡而不隱歟？自司馬遷、班固皆作高后紀，呂氏雖非篡漢，而盜執其國政，遂不敢沒其實，豈其得聖人之意歟？抑亦偶合於春秋之法也。唐之舊史因之，列武后于本紀，蓋其所從來遠矣。夫吉凶之於人，猶影響也，而為善者得吉常多，其不幸而罹於凶者有矣；為惡者未始不及於凶，其幸而免者亦時有焉。而小人之慮，遂以為天道難知，為善未必福，而為惡未必禍也。武后之惡，不及於大戮，所謂幸免者也。至中宗韋氏，則禍不旋踵矣。然其親遭母后之難，而躬自蹈之，所謂下愚之不移者歟！


Chinese text: This work was published before January 1, 1923, and is in the
public domain worldwide because the author died at least 100 years ago.
