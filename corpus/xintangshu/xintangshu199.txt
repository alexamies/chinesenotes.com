儒學中

郎餘令（餘慶）徐齊聃（堅嶠）沈伯儀路敬淳（敬潛）王元感王紹宗彭景直盧粲尹知章張齊賢柳沖馬懷素（殷踐猷）孔若思（季詡至）

郎餘令，定州新樂人。祖穎，字楚之，與兄蔚之俱有名。隋大業中，為尚書民曹朗，蔚之位左丞。煬帝語稱「二郎」。武德時，楚之以大理卿封常山郡公，與李綱、陳叔達定律令。持節諭山東，為竇建德所獲，脅以白刃，終不屈。賊平，以老乞身，謚曰平。

餘令博於學，擢進士第，授霍王元軌府參軍事。從父知年，亦為王友。元軌每曰：「郎家二賢皆入府，不意培塿而松柏為林也。」徙幽州錄事參軍。有為浮屠者，積薪自焚，長史裴煚率官屬將觀焉，餘令曰：「人好生惡死，情也。彼違蔑教義，反其所欲，公當察之，毋輕往。」煚試廉按，果得其奸。

孝敬在東宮，餘令以梁元帝有《孝德傳》，更撰《後傳》數十篇獻太子，太子嗟重。改著作佐郎，卒。

兄餘慶，為吏清而刻於法。高宗時，為萬年令，道無掇遺。累遷御史中丞，務謙謹下人，引御史坐與議論。吏部侍郎楊思玄倨貴，視選者不以禮，餘慶劾免其官。久之，出為蘇州刺史。坐累下遷交州都督。

驩州司馬裴敬敷與餘慶雅故，以事笞餘慶婢父，婢方嬖，譖敬敷死獄中。又裒貨無藝，民詣闕訴之，使者十輩臨按，餘慶謾讕，不能得其情。最後，廣州都督陳善弘按之，餘慶自恃在朝廷久，明法令，輕善弘，不置對。善弘怒曰：「舞文弄法，吾不及君；今日以天子命治君，吾力有餘矣。」欲搒械之，餘慶懼，服罪。高宗詔放瓊州。會赦當還，朝廷惡其暴，徙春州。

始，餘慶治萬年，父知運嫌其酷，將杖之，餘慶避免。父嘆曰：「國家用之矣，吾尚奈何！」及為御史中丞，復嘆曰：「郎氏危矣！」以憂死。餘慶卒以貪殘廢。

徐齊聃，字將道，湖州長城人，世客馮翊。梁慈源侯整四世孫。八歲能文，太宗召試，賜所佩金削刀。舉弘文生，調曹王府參軍。高宗時，為潞王府文學、崇文館學士，侍皇太子講，修書於芳林門。時姑為帝婕妤，嫌以恩進，故求出為桃林令。召為沛王侍讀，再遷司議郎，皆不就。累進西臺舍人。

咸亨初，詔突厥酋長子弟得事東宮，齊聃上書諫，以為：「氈裘冒頓之裔，解辮削衽，使在左右，非所謂『恭慎威儀，以近有德』、『任官惟賢才，左右惟其人』之義。」又長孫無忌以讒死，家廟毀頓，齊聃言於帝曰：「齊獻公，陛下外祖，雖後嗣有罪，不宜毀及先廟。今周忠孝公廟反崇飾逾制，恐非所以示海內。」帝寤，有詔復獻公官，以無忌孫延主其祀。

齊聃善文誥，帝愛之，令侍皇太子及諸王屬文，以職樞劇，許間日一至。坐漏禁中事，貶蘄州司馬。又流欽州。卒，年四十四。睿宗時，贈禮部尚書。子堅。

堅，字元固，幼有敏性。沛王聞其名，召見，授紙為賦，異之。十四而孤，及壯，寬厚長者。舉秀才及第，為汾州參軍事，遷萬年主簿。

天授三年，上言：「書有五聽，令有三覆，慮失情也。比犯大逆，詔使者勘當，得實輒決。人命至重，萬有一不實，欲訴無由，以就赤族，豈不痛哉！此不足檢下之奸亂，適長使人威福耳。臣請如令覆奏，則死者無恨。又古者罰不逮嗣，故卻芮亂國而缺升諸朝，嵇康蒙戮而紹死於難，則於它親不復致疑。今選部廣責逆人親屬，至無服者尚數十條。且詔書『與逆同堂親不任京畿，緦麻親不得侍衛』，臣請如詔書外，一切不禁，以申曠蕩。」

聖歷中，東都留守楊再思、王方慶共引為判官。方慶善《禮》學，嘗就質疑晦，堅為申釋，常得所未聞。屬文典厚，再思每目為鳳閣舍人樣。與徐彥伯、劉知幾、張說與修《三教珠英》，時張昌宗、李嶠總領，彌年不下筆，堅與說專意撰綜，條匯粗立，諸儒因之，乃成書。累遷給事中，封慈源縣子。

中宗怒韋月將，欲即斬之，堅奏盛夏生長，請須秋乃決，時申救者亦眾，得以搒死。俄以禮部侍郎為修文館學士。

睿宗即位，授太子左庶子兼崇文館學士，修史，進東海郡公，遷黃門侍郎。時監察御史李知古兵擊姚州渳河蠻，降之，又請築城，使輸賦徭。堅議：「蠻夷羈縻以屬，不宜與中國同法，恐勞師遠伐，益不償損。」不聽，詔知古發劍南兵築城堡，列州縣。知古因是欲誅其豪酋，入子女為奴婢，蠻懼，殺知古，相率潰叛，姚、巂路閉不通者數年。

初，太平公主用事，武攸暨屢邀請堅，堅不許。又以妻岑羲女弟，固辭機密，轉太子詹事，曰：「吾非求高，逃禍耳。」羲敗，不染於惡，出為絳州刺史。數外徙，久乃遷秘書監、左散騎常侍。

玄宗改麗正書院為集賢院，以堅充學士，副張說知院事。帝大酺集賢，幔舍在百司上，說令揭大榜以侈其寵，堅見，遽命撤之，曰：「君子烏取多尚人！」從上泰山，以參定儀典，加光祿大夫。堅於典故多所諳識，凡七當撰次高選。卒，年七十餘，帝悼惜，遣使就吊，贈太子少保，謚曰文。

齊聃姑為太宗充容，仲為高宗婕妤，皆明圖史，議者以堅父子如漢班氏。

子嶠，字巨山。開元中為駕部員外郎、集賢院直學士，遷中書舍人、內供奉、河南尹。封慈源縣公。父子相次為學士，自祖及孫，三世為中書舍人。

沈伯儀，湖州吳興人。武後時，為太子右諭德。

初，太常少卿韋萬石議明堂大享事，上言：「鄭玄說祀五天帝，王肅謂祀五行帝。《貞觀禮》從玄，至《顯慶禮》祀昊天上帝，乾封詔書祀五天帝兼祀昊天，上元詔書從《貞觀禮》，儀鳳初詔祀事一用周制。今應何樂？」高宗乃詔尚書省集諸儒議，未能定。於是大享參用《貞觀》、《顯慶》二禮。

垂拱元年，成均助教孔玄義奏：「嚴父莫大配天，天於萬物為最大，推父偶天，孝之大，尊之極也。《易》稱『先王作樂崇德，殷薦之上帝，以配祖、考』。上帝，天也。昊天之祭，宜祖、考並配，請以太宗、高宗配上帝於圓丘，神堯皇帝配感帝南郊。《祭法》：『祖文王，宗武王。』祖，始也；宗，尊也。一名而有二義。《經》稱『宗祀文王』，文王當祖而雲宗，包武王以言也。知明堂以祖、考配，與二經合。」伯儀曰：「有虞氏禘黃帝而郊嚳，祖顓頊而宗堯；夏後氏禘黃帝而郊鯀，祖顓頊而宗禹；殷人禘嚳而郊冥，祖契而宗湯；周人禘嚳而郊稷，祖文王而宗武王。鄭玄曰：『禘、郊、祖、宗，皆配食也。祭昊天圓丘曰禘，祭上帝南郊曰郊，祭五帝、五神明堂曰祖、宗。』此為最詳。虞夏退顓頊郊嚳，殷舍契郊冥，去取違舛，惟周得禮之序，至明堂始兩配焉。文王上配五帝，武王下配五神，別父子也。《經》曰：『嚴父莫大於配天。』又曰：『宗祀文王於明堂，以配上帝。』不言嚴武王以配天，則武王雖在明堂，未齊於配，雖同祭而終為一主也。緯曰：『後稷為天地主，文王為五帝宗。』若一神而兩祭之，則薦獻數瀆，此神無二主也。貞觀、永徽禮實專配，由顯慶後始兼尊焉。今請以高祖配圓丘、方澤，太宗配南北郊，高宗配五天帝。」鳳閣舍人元萬頃、範履冰等議：「今禮昊天上帝等五祀，鹹奉高祖、太宗兼配，以申孝也。《詩昊天》章『二後受之』，《易》『薦上帝，配祖、考』，有兼配義。高祖、太宗既先配五祀，當如舊。請奉高宗歷配焉。」自是郊、丘，三帝並配雲。

伯儀歷國子祭酒、修文館學士，卒。

路敬淳，貝州臨清人。父文逸，遇隋季大亂，闔門死於盜。文逸遁免，流離辛苦，自傷家多難，閉口不食，行者哀其窮，強飲食之，更負以行，乃得脫。貞觀末，官申州司馬。

敬淳少誌學，足不履門。居親喪，倚廬不出者三年。服除，號慟入門，形容臒毀，妻不之識。後擢進士第。天授中，再遷太子司議郎兼修國史、崇賢館學士。數受詔纂輯慶恤儀典，武後稱之。尤明姓系，自魏、晉以降，推本其來，皆有條序，著《姓略》、《衣冠系錄》等百餘篇。後坐綦連耀交通，下獄死。神龍初，贈秘書少監。

弟敬潛，少與敬淳齊名，歷懷州錄事參軍，亦坐耀事系獄，免死。後為遂安令。先是，令多死，敬潛欲辭，妻曰：「君不死獄而得全，非生死有命邪？」從之。到官，有梟嘯其屏，鼠數十走於前，左右驅之，擁杖而號，敬潛不為懼。久之，遷衛令，位中書舍人。

唐初，姓譜學唯敬淳名家。其後柳沖、韋述、蕭穎士、孔至各有撰次，然皆本之路氏。

王元感，濮州鄄城人。擢明經高第，調博城丞。紀王慎為兗州都督，厚加禮，敕其子東平王續往受業。天授中，稍遷左衛率府錄事，兼直弘文館。武後時，已郊，遂享明堂，封嵩山，詔與韋叔夏等草儀具，眾推其練洽。轉四門博士，仍直弘文館。

年雖老，讀書不廢夜。所撰《書糾謬》、《春秋振滯》、《禮繩愆》等凡數十百篇，長安時上之，丐官筆楮寫藏秘書。有詔兩館學士、成均博士議可否。祝欽明、郭山惲、李憲等本章句家，見元感詆先儒同異，不懌，數沮詰其言，元感緣罅申釋，竟不詘。魏知古見其書，嘆曰：「《五經》指南也。」而徐堅、劉知幾、張思敬等惜其異聞，每為助理，聯疏薦之，遂下詔褒美，以為儒宗。拜太子司議郎兼崇賢館學士。中宗以東宮官屬，加朝散大夫，卒。

元感初著論三年之喪以三十有六月，譏詆諸儒。鳳閣舍人張柬之破其說曰：「三年之喪，二十五月，由古則然。《春秋》僖公三十三年十二月『乙巳，公薨』，文公二年冬『公子遂如齊納幣』。左氏曰：『禮也。』杜預謂：『僖喪終是年十一月，納幣在十二月。故謂之禮。』《公羊傳》：『納幣不書，此何以書？譏。何以譏？三年之內不圖婚。』何休曰：『僖以十二月薨，未終二十五月，故譏雲。』杜預推歷乙巳乃在十一月，《經》書十二月為誤。文公元年四月，葬僖公。《傳》曰：『緩。』夫諸侯之葬五月，若十二月薨，五月不得雲緩，則十一月明甚。然二家所競，乃一月，非一歲，則二十五月，其一驗也。《書》稱成湯既沒，太甲元年曰：『惟元祀，十有二月，伊尹祀於先王，奉嗣王祇見厥祖。』孔安國曰：『湯以元年十一月崩。』此則明年祥，又明年大祥，故下言『惟三祀，十有二月朔，尹以冕服，奉嗣王歸於亳』。是十一月服除而冕。《顧命》：『四月哉生魄，王不懌。翌日乙丑，王崩。丁卯，命作冊度。越七日癸酉，伯相命士須材。』則成王崩至康王麻冕黼裳凡十日，康王始見廟。明湯崩在十一月。比殯訖，以十二月祗見其祖。《顧命》見廟訖『諸侯出廟門俟』，《伊訓》言『祗見厥祖，侯甸群後鹹在』，則崩及見廟，周因於殷也，非元年前復有一歲，此二十五月之二驗。《禮》：『三年之喪，二十五月而畢，哀痛未盡，然而以是為斷者，送死有已，服生有節。』又曰：『期而小祥，食菜果；又期而大祥，有醯醬；中月而禫，食酒肉。』又曰：『再期之喪，三年；期之喪，二年；九月、七月之喪，三時；五月之喪，二時；三月之喪，一時。』此二十五月之三驗。《儀禮》：『期而小祥，又期而大祥，中月而禫，是月也，吉祭。』此二十五月之四驗。《書》、《春秋》、《禮》皆周公、尼父所定，敢問此可為法否？昔鄭玄以中月而禫者，內容一月，自喪至禫，凡二十七月。今既用之，而二十五月初無疑論。大抵子於親喪，有終身之痛，創巨者日久，痛深者愈遲，何歲月而止乎？故練而慨然，悲慕未盡，而踴擗之情差未；祥而廓然，哀傷已除，而孤藐之懷更劇。此情之所致，寧外飾哉？故先王立其中制，使情文兩稱，是以祥則縞帶素紕，禫則無不佩。夫去衰麻，襲錦縠，行道之人皆不忍，直為節之以禮，叵如之何。故仲由不能過制為姊服，孔鯉不能過期哭母，彼詎不懷？畏名教之嚴也。」當世謂柬之言不詭聖人，而元感論遂廢。

王紹宗，字承烈，梁左民尚書銓曾孫。系本瑯邪，徙江都雲。少貧俠，嗜學，工草隸，客居僧坊，寫書取庸自給，凡三十年。庸足給一月即止，不取贏，人雖厚償，輒拒不受。

徐敬業起兵，聞其行，以幣劫之，稱疾篤。復令唐之奇強遣，不肯赴，敬業怒，將殺之，之奇曰：「彼人望也，殺之沮士心，不可。」由是免。事平，大總管李孝逸表其節，武後召赴東都，謁殿中，褒慰良厚，擢太子文學。累進秘書少監，使侍皇太子。紹宗雅修飾，當時公卿莫不慕悅其風，張易之兄弟亦頗結納。易之誅，坐廢，卒於家。

嘗與人書曰：「鄙夫書無工者，特由水墨之積習耳。常精心率意、虛神靜思以取之。吳中陸大夫常以余比虞君，以不臨寫故也。聞虞被中畫腹，與余正同。」虞，即世南也。

紹宗兄玄宗，隱嵩山，號太和先生，傳黃老術。

彭景直，瀛州河間人。中宗景龍末，為太常博士。時獻、昭、乾三陵皆日祭，景直上言：在禮，陵不日祭，宗廟有月祭，故王者設廟、祧、壇、

墠，為親疏多少之殺。立七廟、一壇、一墠。曰考廟，曰王考廟，曰皇考廟，曰顯考廟，皆月祭。遠廟為祧，享嘗乃止。去祧為壇，去壇為墠，有禱祭之，無禱乃止。譙周曰：「天子始祖、高祖、曾祖、祖、考之廟，皆朔加薦，以象生時朔食，號月祭，二祧廟不月祭。」則古無日祭者。今諸陵朔、望進食，近古之殷事；諸節進食，近古之薦新。鄭玄曰：「殷事，月之朔、半，薦新奠也。」於《儀禮》，朔、半日，猶常日朝夕也，既大祥，即四時焉，此其祭皆在廟雲。近世始以朔、望諸節祭陵寢，唯四時及臘，五享於廟。尋經質禮，無日祭於陵之文。漢時，京師自高祖下至宣帝，與太上皇、悼皇考陵旁立廟。園各有寢、便殿，故日祭諸寢，月祭諸便殿。貢禹以禮節煩數，白元帝願罷郡、國廟。丞相韋玄成等後因議七廟外寢園皆無復修。議者亦以祭不欲數，宜復古四時祭於廟。劉歆引《春秋外傳》曰：「祖、禰日祭，曾、高月祀，二祧時享，壇、墠歲貢。」魏、晉以降，不祭墓。唐家擇古作法，臣謂宜罷諸陵日祭，如禮便。

帝不從，因下詔：「有司言諸陵不當日進食。夫禮以人情為之沿革，何專古而泥所聞？乾陵宜朝晡進奠，昭、獻陵日一進，或所司乏於費，可減朕常膳為之。」

帝崩，葬定陵，有司議以和思皇后祔葬，後為武後所殺，不得其喪所，將以招魂合諸梓宮，景直曰：「招魂古無傳，不可。請如橋山藏衣冠故事，納後祎衣，復寢宮，舉衣魂輅，告以太牢，內之方中，奉帝梓棺右，覆以夷衾。」眾當其言，制曰：「可。」景直後歷禮部郎中卒。

盧粲，幽州范陽人，後魏侍中陽烏五世孫。祖彥卿，亦善著書。粲始冠，擢進士第。神龍中，累遷給事中。時節湣太子立，韋後疾之，諷中宗以衛府封物給東宮，粲駁奏：「太子匕鬯主，歲時服用，宜取於百司。《周禮》：諸用財器，『歲終則會，唯王及太子不會』。今乃與諸王等夷，非所謂憲章古昔者。」詔可。

武崇訓死，詔墓視陵制，粲曰：「凡王、公主墓，無稱陵者，唯永泰公主事出特制，非後人所援比。崇訓塋兆，請視諸王。」詔曰：「安樂公主與永泰不異，崇訓於主當同穴，為陵不疑。」粲固執，以「陵之稱，本施尊極，雖崇訓之親，不及雍王，雍墓不稱陵，崇訓緣主而得假是名哉？」詔可。主大怒，出粲陳州刺史。粲曰：「茍所論得行，雖遠何憚！」開元初，為秘書少監。

其從父行嘉，仕為雍王記室，亦以學聞。粲累封固安縣侯，終邠王傅，謚曰景。

尹知章，絳州翼城人。少雖學，未甚通解，忽夢人持巨鑿破其心，內若劑焉，驚悟，誌思開徹，遂遍明《六經》。諸生嘗講授者，更北面受大義。

長安中，擢定王府文學。遷太常博士。中宗時，或建言以涼武昭王為七廟始祖，知章議：「武昭遠世，非王業所因。」乃止。出為陸渾令，坐事，輒棄官去。時散騎常侍解琬亦罷歸，與知章潭思經術，舉欣欣然。張說表諸朝，擢禮部員外郎，轉國子博士。馬懷素緒定秘書，奏知章是正文字。

每休沐，講授未始輟。於《易》、《老》、《莊》書尤縣解。弟子貧者，赒給之。性和厚，人不見有喜慍。未嘗問產業，其子欲廣市樵米為歲中計，知章曰：「如而計，則貧人何以取資？且吾尚應奪民利邪？」卒官。所註傳頗多，行於時。門人孫季良等頌其德，刻著東都國子監門外。

季良，偃師人，一名翌，仕歷左拾遺、集賢院直學士。張齊賢，陜州陜人。聖歷初，為太常奉禮郎。

武後詔百官議告朔於明堂，讀時令，布政事，京官九品以上、四方朝集使皆列於廷。太常博士辟閭仁谞曰：「經無天子月告朔。唯《玉藻》：『天子聽朔南門之外。』《周太宰》：『正月之吉，布政於邦國都鄙。』幹寶曰：『建子月告朔日也。』此《玉藻》聽朔同誼。今元日讀時令，合古聽朔事。獨鄭玄以秦制《月令》有五帝五官，因言『聽朔必以特牲告時帝及神，以文王、武王配。』其言非是。《月令》曰『其帝太昊，其神句芒』，謂宣令告人，使奉時務業，月皆有令，故云，非天子月朔以配帝祭也。告朔者，諸侯禮也，《春秋》：『既視朔，遂登臺。』玄又說人君月告朔於廟，其祭為朝享。魯自文公始不視朔，明非天子所行。玄謂告帝即人帝，神即重、黎、五官，不言天子拜祭。臣請罷告朔、月祭，以應古禮。」齊賢不韙其說，質曰：「穀梁氏稱『閏月，天子不告朔』，它月故告朔矣。左氏言魯『不告閏朔，為棄時政』，則諸侯雖閏告朔矣。《周太史》『頒朔於邦國』，《玉藻》『閏月，王居門』，是天子雖閏亦告朔。二家去聖不遠，載天子、諸侯告朔事，顯顯弗繆。今議者乃以《太宰》正月之吉，布治邦國，而言天子元日一告朔，殊失其旨。一歲之元，六官自布所職之典。幹寶謂吉為朔，故世人繆吉為告，據繆失經，不得為法。議者又引左氏說，專在諸侯，不知《玉藻》與左說正同，而獨於天子言歲首一告，何去取之恣也！又謂時帝，五人帝也。玄於時帝包天人，故以文、武作配，是並告兩五帝為不疑。諸侯受朔天子，藏於廟。天子受朔於天，宜在明堂，故告時帝，配祖考。議者曰：『天子月告祭頒朔，則諸侯安得藏之？故太宰歲首布一歲事，太史頒之也。』是不然。《周太史》『頒朔邦國』，是總頒十二朔於諸侯；天子猶月告者，頒官府都鄙也。內外異言之也。禮不可罷。」鳳閣侍郎王方慶又推言：「明堂，布政之宮，所以明天氣，統萬物也。漢儒以明堂、太廟為一，宗祀其祖，而配上帝。取宗祀曰清廟，正室為太室，向陽為明堂，建學為太學，圜水為辟雍，異名同事，古之制也。天子以正月上辛總受十二月政於南郊，還藏於祖廟，月取一政，班之明堂。諸侯則受於天子，藏之祖廟，月取一政，行之於國。王者以其禮告廟，謂之告朔；視月之政，謂之視朔。《玉藻》：『玄冕而朝日東門之外，聽朔南門之外。』鄭玄說：『明堂在國陽，就其時之堂而聽朔焉。卒事，宿路寢。』今元日通天宮受朝，有司遂讀時令、布政，古之禮也。舊說天子歲入明堂者十八：大享，一；月告朔，十二；四時迎氣，四；巡狩之歲，一。今議者唯許歲首一入，不亦隘乎？陛下幸建明堂，遵用告朔事，若月一聽，則近於煩，每孟月視朔，惟制定其禮，臣下不敢專。」成均博士吳楊吾等共言：「秦滅學，告朔禮廢。今用四孟月、季夏，至明堂告五時帝堂上，請兼如齊賢、方慶議。」不數歲，禮亦廢。

久之，齊賢遷博士。時東都置太社，禮部尚書祝欽明問禮官博士：「周家田主用所宜木，今社主石，奈何？」齊賢與太常少卿韋叔夏、國子司業郭山惲、尹知章等議：「《春秋》：『君以軍行，祓社釁鼓，祝奉以從。』故曰：『不用命，戮於社。』社稷主用石，以可奉而行也。崔靈恩曰：『社主用石，以地產最實歟！』《呂氏春秋》言『殷人社用石』。後魏天平中，遷太社石主，其來尚矣。周之田主用所宜木，其民間之社歟！非太社也。」於是舊主長尺有六寸，方尺七寸，問博士雲何，齊賢等議：「社主之制，禮無傳。天子親征，載以行，則非過重。《禮》：『社祭土，主陰氣。』《韓詩外傳》：『天子太社方五丈，諸侯半之。』五，土數。社主宜長五尺，以準數五；方二尺，以準陰偶；剡其上，以象物生；方其下，以象地體；埋半土中，本末均也。請度以古尺」雲。又問：「社稷壇隨四方用色，而中不數尺，冒黃土，謂何？」齊賢等曰：「天子太社，度廣五丈，分四方，上冒黃土，象王者覆被四方，然則當以黃土覆壇上。舊壇上不數尺，覆被之狹，乖於古。」於是以方色飾壇四面及陛，而黃土全覆上焉。祭牲皆太牢。其後改先農曰「帝社」，又立「帝稷」，皆齊賢等參定。

中宗即位，因武後東都廟改為唐廟，議滿七室，以涼武昭王為始祖。齊賢上議：「《禮》，天子七廟，尊始封君曰太祖，百代不遷，始祖無聞焉。殷自玄王至湯，周後稷至武王，皆出太祖後，合食有序。景皇帝始封唐，實為太祖，以世數近，故尚在昭穆。今乃上引武昭王為始祖，異乎殷、周之本卨、稷也。卨、稷興胙，景皇帝是也。昭王國不世傳，後嗣失守。景帝實始封唐，子孫是承。若近舍唐，遠引涼，不見其可。且魏不祖曹參，晉不祖司馬卬，宋不祖楚元王，齊、梁不祖蕭何，陳、隋不祖胡公、楊震，今謂昭王為祖，可乎？漢以周郊後稷，議欲郊堯，杜林以為周興自後稷，漢業特起，功不緣堯，卒不果郊。武德初定，去昭王尤近，不托祖者，不可故也。今而立之，非祖宗意。景皇失位，神弗臨享，殆非詒厥孫謀者。」博士劉承慶、尹知章又言：「受命之君，王跡有淺深，代系有遠邇。祖以功，昭穆以親。有功者不遷，親盡者毀。今不宜以廟數未備，引當遷之主於昭穆上，茍充七室也。景皇帝既號太祖，以世淺猶在六室位，則室未當有七，非天子廟不當七也。大帝神主既祔，宣皇帝當遷。宣非始祖，又無宗號，親盡而遷，不可復立。請仍為六室。」詔宰相詳裁。於是祝欽明等上言：「博士等三百人為兩說：齊賢等不祖武昭王，劉承慶等請遷宣皇帝。臣等欲皆可其奏。」詔可。俄以孝敬皇帝為義宗，列於廟為七室。西京太廟亦如之。

齊賢遷累諫議大夫，卒。

柳沖，蒲州虞鄉人，隋饒州刺史莊曾孫。父楚賢，大業中為河北縣長。高祖兵興，堯君素據郡固守，楚賢說曰：「隋之亡，天下共知。唐公名在圖箓，動以誠信，豪英景赴，天所贊也。君子見幾而作，俟終日邪？」君素不從，楚賢潛行自歸，授侍御史。貞觀中，持節冊拜突厥，辭其遺不受。歷交、桂二州都督、杭州刺史，皆有名。

沖好學，多所研總。天授初，為司府寺主簿，詔遣安撫淮南，使有指，封河東縣男。中宗景龍中，遷左散騎常侍，修國史。

初，太宗命諸儒撰《氏族志》，甄差群姓。其後門胄興替不常，沖請改修其書，帝詔魏元忠、張錫、蕭至忠、岑羲、崔湜、徐堅、劉憲、吳兢及沖共取德、功、時望、國籍之家，等而次之。夷蕃酋長襲冠帶者，析著別品。會元忠等繼物故，至先天時，復詔沖及堅、兢與魏知古、陸象先、劉子玄等討綴，書乃成，號《姓系錄》。歷太子賓客、宋王師、昭文館學士，以老致仕。開元初，詔沖與薛南金復加刊竄，乃定。

後柳芳著論甚詳，今刪其要，著之左方。芳之言曰：

氏族者，古史官所記也。昔周小史定系世，辯昭穆，故古有《世本》，錄黃帝以來至春秋時諸侯、卿、大夫名號繼統。左丘明傳《春秋》，亦言：「天子建德，因生以賜姓，胙之土，命之氏；諸侯以字為氏，以謚為族。」昔堯賜伯禹姓曰姒，氏曰有夏；伯夷姓曰姜，氏曰有呂。下及三代，官有世功，則有官族，邑亦如之。後世或氏於國，則齊、魯、秦、吳；氏於謚，則文、武、成、宣；氏於官，則司馬、司徒；氏於爵，則王孫、公孫；氏於字，則孟孫、叔孫；氏於居，則東門、北郭；氏於誌，則三烏、五鹿；氏於事，則巫、乙、匠、陶。於是受姓命氏，粲然眾矣。

秦既滅學，公侯子孫失其本系。漢興，司馬遷父子乃約《世本》修《史記》，因周譜明世家，乃知姓氏之所由出，虞、夏、商、周、昆吾、大彭、豕韋、齊桓、晉文皆同祖也。更王叠霸，多者千祀，少者數十代。先王之封既絕，後嗣蒙其福，猶為強家。

漢高帝興徒步，有天下，命官以賢，詔爵以功，誓曰：「非劉氏王、無功侯者，天下共誅之。」先王公卿之胄，才則用，不才棄之，不辨士與庶族，然則始尚官矣。然猶徙山東豪傑以實京師，齊諸田，楚屈、景，皆右姓也。其後進拔豪英，論而錄之，蓋七相、五公之所由興也。

魏氏立九品，置中正，尊世胄，卑寒士，權歸右姓已。其州大中正、主簿，郡中正、功曹，皆取著姓士族為之，以定門胄，品藻人物。晉、宋因之，始尚姓已。然其別貴賤，分士庶，不可易也。於時有司選舉，必稽譜籍，而考其真偽。故官有世胄，譜有世官，賈氏、王氏譜學出焉。由是有譜局，令史職皆具。過江則為「僑姓」，王、謝、袁、蕭為大；東南則為「吳姓」，朱、張、顧、陸為大；山東則為「郡姓」，王、崔、盧、李、鄭為大；關中亦號「郡姓」，韋、裴、柳、薛、楊、杜首之；代北則為「虜姓」，元、長孫、宇文、於、陸、源、竇首之。「虜姓」者，魏孝文帝遷洛，有八氏十姓，三十六族九十二姓。八氏十姓，出於帝宗屬，或諸國從魏者；三十六族九十二姓，世為部落大人；並號河南洛陽人。「郡姓」者，以中國士人差第閥閱為之制，凡三世有三公者曰「膏粱」，有令、仆者曰「華腴」，尚書、領、護而上者為「甲姓」，九卿若方伯者為「乙姓」，散騎常侍、太中大夫者為「丙姓」，吏部正員郎為「丁姓」。凡得入者，謂之「四姓」。又詔代人諸胄，初無族姓，其穆、陸、奚、於，下吏部勿充猥官，得視「四姓」。北齊因仍，舉秀才、州主簿、郡功曹，非「四姓」不在選。故江左定氏族，凡郡上姓第一，則為右姓；太和以郡四姓為右姓；齊浮屠曇剛《類例》凡甲門為右姓；周建德氏族以四海通望為右姓；隋開皇氏族以上品、茂姓則為右姓；唐《貞觀氏族志》凡第一等則為右姓；路氏著《姓略》，以盛門為右姓；柳沖《姓族系錄》凡四海望族則為右姓。不通歷代之說，不可與言譜也。今流俗獨以崔、盧、李、鄭為四姓，加太原王氏號五姓，蓋不經也。

夫文之弊，至於尚官；官之弊，至於尚姓；姓之弊，至於尚詐。隋承其弊，不知其所以弊，乃反古道，罷鄉舉，離地著，尊執事之吏。於是乎土無鄉里，裏無衣冠，人無廉恥，士族亂而庶人僭矣。故善言譜者，系之地望而不惑，質之姓氏而無疑，綴之婚姻而有別。山東之人質，故尚婚婭，其信可與也；江左之人文，故尚人物，其智可與也；關中之人雄，故尚冠冕，其達可與也；代北之人武，故尚貴戚，其泰可與也。及其弊，則尚婚婭者先外族、後本宗，尚人物者進庶孽、退嫡長，尚冠冕者略伉儷、慕榮華，尚貴戚者徇勢利、亡禮教。四者俱弊，則失其所尚矣。

人無所守，則士族削；士族削，則國從而衰。管仲曰：「為國之道，利出一孔者王，二孔者強，三孔者弱，四孔者亡。」故冠婚者，人道大倫。周、漢之官人，齊其政，一其門，使下知禁，此出一孔也，故王；魏、晉官人，尊中正，立九品，鄉有異政，家有競心，此出二孔也，故強；江左、代北諸姓，紛亂不一，其要無歸，此出三孔也，故弱；隋氏官人，以吏道治天下，人之行，不本鄉黨，政煩於上，人亂於下，此出四孔也，故亡。唐承隋亂，宜救之以忠，忠厚則鄉黨之行修；鄉黨之行修，則人物之道長；人物之道長，則冠冕之緒崇；冠冕之緒崇，則教化之風美；乃可與古參矣。

晉太元中，散騎常侍河東賈弼撰《姓氏簿狀》，十八州百十六郡，合七百一十二篇，甄析士庶無所遺。宋王弘、劉湛好其書。弘每日對千客，可不犯一人諱。湛為選曹，撰《百家譜》以助銓序，文傷寡省，王儉又廣之，王僧孺演益為十八篇，東南諸族自為一篇，不入百家數。弼傳子匪之，匪之傳子希鏡，希鏡撰《姓氏要狀》十五篇，尤所諳究。希鏡傳子執，執更作《姓氏英賢》一百篇，又著《百家譜》，廣兩王所記。執傳其孫冠，冠撰《梁國親皇太子序親簿》四篇。王氏之學，本於賈氏。

唐興，言譜者以路敬淳為宗，柳沖、韋述次之。李守素亦明姓氏，時謂「肉譜」者。後有李公淹、蕭穎士、殷寅、孔至，為世所稱。

初，漢有鄧氏《官譜》，應劭有《氏族》一篇，王符《潛夫論》亦有《姓氏》一篇，宋何承天有《姓苑》二篇。譜學大抵具此。魏太和時，詔諸郡中正，各列本土姓族次第為舉選格，名曰「方司格」，人到於今稱之。

馬懷素，字惟白，潤州丹徒人。客江都，師事李善，貧無資，晝樵，夜輒然以讀書，遂博通經史。擢進士第，又中文學優贍科，補郿尉。積勞，遷左臺監察御史。長安中，大夫魏元忠為張易之構謫嶺表，太仆崔貞忄貞、東宮率獨孤祎之祖道，易之怒，使人上急變，告貞忄貞等與元忠謀反。武後詔懷素按之，使者促迫，懷素執不從，曰：「貞忄貞餞流人當得罪，以為謀反，則非。昔彭越以逆誅，欒布奏事屍下，漢不坐罪。今元忠罪非越比，不宜坐餞闊之人。且陛下操生殺柄，欲加之罪，自當處決聖心。既付臣按狀，惟知守陛下法爾。」後意解，貞忄貞等乃免。宰相李迥秀藉易之勢，斂賕諉法，懷素劾罷之。轉禮部員外郎。以十道使黜陟江西，處決平恕。遷考功，核取實才，權貴謁請不能阿撓。擢中書舍人內供奉，為修文館直學士。

開元初，為戶部侍郎，封常山縣公，進兼昭文館學士。篤學，手未嘗廢卷。謙恭慎畏，推為長者。玄宗詔與褚無量同為侍讀，更日番入。既叩閣，肩輿以進；或行在遠，聽乘馬。宮中每宴見，帝自送迎以師臣禮。有詔句校秘書。是時，文籍盈漫，皆炱朽蟫斷，簽紛舛。懷素建白：「願下紫微、黃門，召宿學巨儒就校繆缺。」又言：「自齊以前舊籍，王儉《七志》已詳。請采近書篇目及前誌遺者，續儉《志》以藏秘府。」詔可。即拜懷素秘書監。乃詔國子博士尹知章、四門助教王直、直國子監趙玄默，陸渾丞吳綽、桑泉尉韋述、扶風丞馬利征、湖州司功參軍劉彥直、臨汝丞宋辭玉、恭陵丞陸紹伯、新鄭尉李子釗、杭州參軍殷踐猷、梓潼尉解崇質、四門直講余欽、進士王愜、劉仲丘、右威衛參軍侯行果、邢州司戶參軍袁暉、海州錄事參軍晁良、右率府胄曹參軍毋煚、滎陽主簿王灣、太常寺太祝鄭良金等分部撰次，踐猷從弟秘書丞承業、武陟尉徐楚璧是正文字。懷素奏秘書少監盧俌、崔沔為修圖書副使，秘書郎田可封、康子元為判官。然懷素不善著述，未能有所緒別。會卒，帝舉哀洛陽南城門，贈潤州刺史，謚曰文，給輿還鄉里，喪事官辦。

懷素卒後，詔秘書官並號修書學士，草定四部，人人意自出，無所統一，逾年不成。有司疲於供擬，太仆卿王毛仲奏罷內料。又詔右常侍褚無量、大理卿元行沖考絀不應選者，無量等奏：「修撰有條，宜得大儒綜治。」詔委行沖。乃令煚、述、欽總緝部分，踐猷、愜治經，述、欽治史，煚、彥直治子，灣、仲丘治集。八年，《四錄》成，上之。學士無賞擢者。

行沖知麗正院，又奏紹伯、利征、彥直、踐猷、行果、子釗、直、煚、述、灣、玄默、欽、良金與朝邑丞馮朝隱、冠氏尉權寅獻、秘書省校書郎孟曉、揚州兵曹參軍韓覃、王嗣琳，福昌令張悱、進士崔藏之入校麗正書。由是秘書省罷撰緝，而學士皆在麗正矣。

愜、仲丘老病還鄉里。紹伯卒於官。直終岐王府記室參軍事。玄默集賢直學士。利征，出為山茌令，儒緩無治術，免官，終於家。子釗坐保任非人，終德州長史。欽至太學博士、集賢院學士。灣，洛陽尉。良金，右補闕、京兆府倉曹參軍事。寅獻，臨淮太守。曉，左補闕。覃，萊州別駕，坐誣告刺史，流遠方。藏之，膳部員外郎，明年，以將仕郎梁令瓚文學直書院，後以右率府兵曹參軍而罷，終恒王府司馬。秘書省校書郎源幼良代利征，後以協律郎罷。

殷踐猷，字伯起，陳給事中不害五世從孫。博學，尤通氏族、歷數、醫方。與賀知章、陸象先、韋述最善，知章嘗號為「五總龜」，謂龜千年五聚，問無不知也。初為杭州參軍，舉文儒異等科，授秘書省學士，用曹州司法參軍，兼麗正殿學士。以叔父喪，哀慟歐血而卒，年四十八。

少子寅，舉宏辭，為太子校書，出為永寧尉。吏侮謾甚，寅怒殺之，貶澄城丞。病且死，以母蕭老，不忍決。及斂，其子亮斷指剪發置棺中，自誓事祖母如寅在。其後侍蕭疾，不脫衣者數年，有白燕巢其楣。後終給事中、杭州刺史。

踐猷弟季友，歷秘書郎，善畫。

從父仲容，終冬官郎中，有重名。子承業，以謹樸稱，歷太子左諭德、右威衛將軍。

族子成己，晉州長史。初，母顏叔父吏部郎中敬仲為酷吏所陷，率二妹割耳訴冤，敬仲得減死。及成己生，而左耳缺雲。

孔若思，越州山陰人，陳吏部尚書奐四世孫。祖紹安，與兄紹新蚤知名。陳亡，客居鄠，勵誌於學。外兄虞世南曰：「本朝淪覆，吾分湮滅，有弟若此，知不亡矣。」紹安與孫萬壽皆以文辭稱，時謂「孫孔」。隋大業末，為監察御史。高祖討賊河東，紹安與夏侯端同監軍，禮遇尤密。帝受禪，端先歸，拜秘書監。已而紹安間道走長安，帝悅，擢內史舍人，賜宅一區、良馬二匹。

若思早孤，其母躬訓教，長以博學聞。有遺以褚遂良書者，納一卷焉。其人曰：「是書貴千金，何取之廉？」答曰：「審爾，此為多矣。」更還其半。擢明經，歷庫部郎中，常曰：「仕宦至郎中足矣。」座右置止水一石，明自足意。

中宗初，敬暉、桓彥範當國，以若思多識古今，凡大政事，必咨質後行。三遷禮部侍郎，出為衛州刺史。故事，以宗室為州別駕，見刺史，驁放不肯致恭。若思劾奏別駕李道欽，請訊狀。有詔別駕見刺史致恭，自若思始。以清白擢銀青光祿大夫，賜絹百匹，累封梁郡公。開元七年卒，謚曰惠。

從父禎，第進士，歷監察御史，門無賓謁，時譏其介。高宗時，再遷絳州刺史，封武昌縣子，謚曰溫。

子季詡，字季和。永昌初，擢制科，授秘書郎。陳子昂常稱其神清韻遠，可比衛玠。終左補闕。

若思子至，字惟微。歷著作郎，明氏族學，與韋述、蕭穎士、柳沖齊名。撰《百家類例》，以張說等為近世新族，剟去之。說子垍方有寵，怒曰：「天下族姓，何豫若事，而妄紛紛邪？」垍弟素善至，以實告。初，書成，示韋述，述謂可傳。及聞垍語，懼，欲更增損，述曰：「止！丈夫奮筆成一家書，奈何因人動搖？有死不可改。」遂罷。時述及穎士、沖皆撰《類例》，而至書稱工。


Chinese text: This work was published before January 1, 1923, and is in the
public domain worldwide because the author died at least 100 years ago.
