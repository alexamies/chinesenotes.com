哥舒翰子:曜 高仙芝 封常清

目录
1	哥舒翰
1.1	子 曜
2	高仙芝
3	封常清
哥舒翰
　　哥舒翰，其先蓋突騎施酋長哥舒部之裔。父道元，為安西都護將軍、赤水軍使，故仍世居安西。翰少補效轂府果毅，家富於財，任俠重然諾，縱蒱酒長安市。年四十餘，遭父喪，不歸。不為長安尉所禮，慨然發憤，遊河西，事節度使王倕。倕攻新城，使翰經略，稍知名。又事王忠嗣，署衙將。翰能讀《左氏春秋》、《漢書》，通大義。疏財，多施予，故士歸心。為大鬥軍副使，佐安思順，不相下。忠嗣更使討吐蕃，副將倨見，翰怒，立殺之，麾下為股抃。遷左衛郎將。

　　吐蕃盜邊，與翰遇苦拔海。吐蕃枝其軍為三行，從山差池下，翰持半段槍迎擊，所向輒披靡，名蓋軍中。擢授右武衛將軍，副隴右節度，為河源軍使。先是，吐蕃候積石軍麥熟，歲來取，莫能禁。翰乃使王難得、楊景暉設伏東南穀。吐蕃以五千騎入塞，放馬褫甲，將就田，翰自城中馳至鏖鬥，虜駭走，追北，伏起，悉殺之，只馬無還者。翰嘗逐虜，馬驚，陷於河，吐蕃三將欲刺翰，翰大呼，皆擁矛不敢動，救兵至，追殺之。翰有奴曰左車，年十六，以膂力聞。翰工用槍，追及賊，擬槍於肩，叱之，賊反顧，翰刺其喉，剔而騰之，高五尺許，乃墮，左車即下馬斬其首，以為常。

　　會忠嗣被罪，帝召翰入朝，部將請齎金帛以救忠嗣，翰但齎樸裝，曰：「使吾計從，奚取於是？不行，用此足矣。」翰至，帝虛心待，與語，異之，拜鴻臚卿，為隴右節度副大使。翰已謝，即極言忠嗣之枉。帝起入禁中，翰叩頭從帝，且泣。帝寤，為末貸其罪，忠嗣不及誅。朝廷稱其義。

　　逾年，築神威軍青海上，吐蕃攻破之。更築于龍駒島，有白龍見，因號應龍城。翰相其川原宜畜牧，謫罪人二千戍之，由是吐蕃不敢近青海。天寶八載，詔翰以朔方、河東群牧兵十萬攻吐蕃石堡城。數日未克，翰怒，捽其將高秀岩、張守瑜，將斬之。秀岩請三日期，如期而下。遂以赤嶺為西塞，開屯田，備軍實。加特進，賜賚彌渥。十一載，加開府儀同三司。

　　翰素與安祿山、安思順不平，帝每欲和解之。會三人俱來朝，帝使驃騎大將軍高力士宴城東，翰等皆集。詔尚食生擊鹿，取血瀹腸為熱洛河以賜之。翰母，于闐王女也。祿山謂翰曰：「我父胡，母突厥；公父突厥，母胡。族類本同，安得不親愛？」翰曰：「諺言'狐向窟嗥，不祥'，以忘本也。兄既見愛，敢不盡心。」祿山以翰譏其胡，怒駡曰：「突厥敢爾！」翰欲應之，力士目翰，翰托醉去。

　　久之，進封涼國公，兼河西節度使。攻破吐蕃洪濟、大莫門等城，收黃河九曲，以其地置洮陽郡，築神策、宛秀二軍。進封西平郡王，賜音樂、田園，又賜一子五品官，裨將賞拜有差。宰相楊國忠惡祿山，白髮其反狀，故厚結翰。俄進太子少保。翰耆酒，極聲色，因風痹，體不仁。既疾廢，遂還京師，闔門不朝請。

　　十四載，祿山反，封常清以王師敗。帝乃召見翰，拜太子先鋒兵馬元帥，以田良丘為軍司馬，蕭昕為判官，王思禮、鉗耳大福、李承光、高元蕩、蘇法鼎、管崇嗣為屬將，火拔歸仁、李武定、渾萼、契苾寧以本部隸麾下，凡河、隴、朔方、奴刺等十二部兵二十萬守潼關。師始東，先驅牙旗觸門，墮注旄，幹折，眾惡之。天子禦勤政樓臨送，詔翰以軍行，過門毋下，百官郊餞，旌旗亙二百里。翰惶恐，數以疾自言，帝不聽。然病痼不能事，以軍政委良丘，使王思禮主騎，李承光主步。三人爭長，政令無所統一，眾攜弛，無鬥意。明年，進拜尚書左僕射、同中書門下平章事。祿山遣子慶緒攻關，翰擊走之。

　　始，安思順度祿山必反，嘗為帝言，得不坐。翰既惡祿山，又怨思順。及是，知重兵在己，有所論請，天子重違，因偽為賊書遺思順者，使關邏禽以獻。翰因疏七罪，請誅之。有詔思順及弟元貞皆賜死，徙放其家。國忠始懼。或說翰曰：「祿山本以誅國忠故稱兵，今若留卒三萬守關，悉精銳度滻水誅君側，此漢挫七國計也。」思禮亦勸翰。翰猶豫未發，謀頗露。國忠大駭，入見帝曰：「兵法，安不忘危。大兵在潼關而無後殿，萬有一不利，京師危矣。」即募牧兒三千人，日夜訓練，以劍南列將分統之。又募萬人屯灞上，使腹心杜乾運為帥。翰疑圖己，表請乾運兵隸節下，因詭召乾運計事者，至軍，即斬首梟牙門，並其軍。國忠愈恐，謂其子曰：「吾無死所矣！」然翰亦不自安，又謀久不決。數奏言：「祿山雖竊據河朔，不得人心，請持重以敝之，待其離隙，可不血刃而禽。」賊將崔乾祐守陝郡，僕旗鼓，羸師以誘戰。覘者曰：「賊無備，可圖也。」帝信之，詔翰進討。翰報曰：「祿山慣用兵，今始為逆，不能無備，是陰計誘我。賊遠來，利在速戰。王師堅守，毋輕出關，計之上也。且四方兵未集，宜觀事勢，不必速。」

　　當是時，祿山雖盜河、洛，所過殘殺，人人怨之，淹時月不能進尺寸地。又郭子儀、李光弼兵益進，取常山十數郡。祿山始悔反矣，將還幽州以自固。而國忠計迫，謬說帝趣翰出潼關復陝、洛。時子儀、光弼遙計曰：「翰病且耄，賊素知之，諸軍烏合不足戰。今賊悉銳兵南破宛、洛，而以餘眾守幽州，吾直搗之，覆其巢窟，質叛族以招逆徒，祿山之首可致。若師出潼關，變生京師，天下怠矣。」乃極言請翰固關無出軍。而帝入國忠之言，使使者趣戰，項背相望也。翰窘不知所出。六月，引而東，慟哭出關，次靈寶西原，與乾祐戰。由關門七十里，道險隘，其南薄山，北阻河，賊以數千人先伏險。翰浮舟中流以觀軍，謂乾祐兵寡，易之，促士卒進，道岨無行列。賊乘高頹石下擊，殺士甚眾。翰與良丘登北阜，以軍三萬夾河鳴鼓，思禮等以精卒居前，餘軍十萬次之。乾祐為陣，十十五五，或卻或進，而陌刀五千列陣後。王師視其陣無法，指觀嗤笑，曰：「禽賊乃會食。」

　　及戰，乾祐旗少偃，如欲遁者，王師懈，不為備。伏忽起薄戰，皆奮死鬥。翰以氈蒙馬車，畫龍虎，飾金銀爪目，將駭賊，掎戈矢逐北。賊負薪塞路，順風火其車，熛焱熾突，騰煙如夜，士不復相辨，自相鬥殺，屍血狼籍，久乃悟。又棄甲奔山谷及陷河死者十一二。有糧艘百餘，軍爭濟，艘輒沉，至縛矛盾乘以度，喧叫振天地。賊乘之，奔潰略盡。始，斗門有三塹，廣二丈，深一丈，士馬奔籥相壓迮，少選塹平，後至者踐之以入。

　　既敗，翰引數百騎絕河還營，羸兵裁八千，至潼津，收散卒復守關。乾祐進攻，於是火拔歸仁等紿翰出關，翰曰：「何邪？」曰：「公以二十萬眾，一日覆沒，持是安歸？公不見高仙芝等事乎？」翰曰：「吾寧效仙芝死，汝舍我。」歸仁不從，執以降賊，械送洛陽，京師震動，由是天子西幸。祿山見翰責曰：「汝常易我，今何如？」翰俯伏謝罪曰：「陛下撥亂主。今天下未平，李光弼在土門，來瑱在河南，魯炅在南陽，臣為陛下以尺書招之，三面可平。」祿山悅，即署司空、同中書門下平章事。執火拔歸仁，曰：「背主忘義，吾不爾容。」斬之。翰以書招諸將，諸將皆讓翰不死節。祿山知事不可就，囚之。東京平，安慶緒以翰度河。及敗，乃殺之。

　　翰為人嚴，少恩。軍行未嘗恤士饑寒，有啗民椹者，痛笞辱之。監軍李大宜在軍中，不治事，與將士樗蒱、飲酒、彈箜篌琵琶為樂，而士米籺不饜。帝令中人袁思藝勞師，士皆訴衣服穿空，帝即斥禦服餘者，制袍十萬以賜其軍，翰藏庫中，及敗，封鐍如故。

　　先是，有客梁慎初遺翰書，請壁勿戰以屈賊，翰善之，奏為左武衛胄曹參軍，留幕府。及翰與國忠貳，慎初曰：「難將作矣。」乃遁去。翰失守，華陰、馮翊、上洛郡官吏皆潰。帝遣劍南將劉光庭等將新募兵萬餘人往助翰，未至而翰被縛雲。其後贈太尉，諡曰武湣。

子 曜
　　子曜，字子明。八歲，玄宗召見華清宮，擢尚輦奉禦。累遷光祿卿。以翰陷賊，哀憤號慟，故吏裴冕、杜鴻漸等見之歎息。李光弼討河北，曜請行，拜鴻臚卿，為光弼副。降安太清、救宋州有功，改殿中監，襲封，為東都鎮守兵馬使。德宗立，召為左龍武大將軍。李希烈陷汝州，以周晃為偽刺史。詔拜曜東都、汝州行營節度使，將鳳翔、邠甯、涇原、奉天、好畦兵萬人討希烈。帝召見，問曰：「卿治兵孰與父賢？」對曰：「先臣，安敢比。但斬長蛇，殪封豕，然後待罪私室，臣之願也。」帝曰：「爾父在開元時，朝廷無西憂；今朕得卿，亦不東慮。」及行，帝祖通化門。是日，牙幹折。時以翰出師已如此，而斬持旗者，卒以敗，今曜復爾，人憂之。曜擊賊，收汝州，禽晃以獻，斬其將二人。希烈退保許州。詔城襄城，曜以疲人版築不如按甲持重以挫之，帝不許。有詔督戰。曜進次潁橋，雷震軍中七馬斃，曜懼，還屯襄城。希烈遣眾萬人縱火攻柵，殪人于塹以薄壘，曜苦戰破之。居數月，希烈自率兵三萬圍曜，築甬道屬城，矢集如雨。帝遣神策將劉德信以兵三千援之，又詔河南都統李勉出兵相掎角。勉以「希烈在外，許守兵少，乘虛襲之，希烈自解」，乃遣部將與德信趨許，未至，有詔切讓，使班師。德信等惶惑還，軍無斥候，至扈澗，為賊設伏詭擊，死者殆半，器械輜重皆亡。德信走汝州。勉恐東都危，使將李堅華以兵四千往守，賊梗道，不得入。汴兵沮，襄城圍益急。帝乃詔普王以荊、襄、江西、鄂、沔之師討蔡州，詔涇原節度使姚令言救襄城。未行，京師亂，帝幸奉天。襄城陷，曜走洛陽。會母喪，奪為東都畿、汝節度使。遷河南尹。曜拙於統禦，而銳殺戮，士畏而不懷。貞元元年，部將叛，夜焚河南門，曜挺身免。帝以汴州刺史薛玨代之，召入為鴻臚卿。終右驍衛上將軍，贈幽州大都督。子七人，俱以儒聞。峘，茂才高第，有節概。崿、嵫、屺皆明經擢第。

高仙芝
　　高仙芝，高麗人。父舍雞，初以將軍隸河西軍，為四鎮校將。仙芝年二十餘，從至安西，以父功補遊擊將軍。數年，父子並班。仙芝美姿質，善騎射，父猶以其儒緩憂之。初事節度使田仁琬、蓋嘉運等，不甚知名。後事夫蒙靈察，乃善遇之。開元末，表為安西副都護、四鎮都知兵馬使。

　　小勃律，其王為吐蕃所誘，妻以女，故西北二十餘國皆羈屬吐蕃。自仁琬以來三討之，皆無功。天寶六載，詔仙芝以步騎一萬出討。是時步兵皆有私馬自隨，仙芝乃自安西過撥換城，入握瑟德，經疏勒，登蔥嶺，涉播密川，遂頓特勒滿川，行凡百日。特勒滿川，即五識匿國也。仙芝乃分軍為三，使疏勒趙崇玼自北穀道、撥換賈崇瓘祐自赤佛道、仙芝與監軍邊令誠自護蜜俱入，約會連雲堡。堡有兵千餘。城南因山為柵，兵九千守之。城下據婆勒川。會川漲，不得度，仙芝殺牲祭川，命士人齎三日備集水涯，士不甚信。既涉，旗不沾，韉不濡。兵已成列，仙芝喜，告令誠曰：「向吾方涉，賊擊我，我無類矣。今既濟而陣，天以賊賜我也。」遂登山挑戰，日未中，破之。拔其城，斬五千級，生禽千人，馬千餘匹，衣資器甲數萬計。仙芝欲遂深入，令誠懼，不肯行。仙芝留羸弱三千使守，遂引師行。三日，過坦駒嶺，嶺峻絕，下四十里。仙芝恐士憚險不敢進，乃潛遣二十騎，衣阿弩越胡服來迎，先語部校曰：「阿弩越胡來迎，我無慮矣。」既至，士不肯下，曰：「公驅我何去？」會二十人至，曰：「阿努越胡來迎，已數娑夷橋矣。」仙芝即陽喜，令士盡下。娑夷河，弱水也。既行三日，越胡來迎。明日，至阿弩越城。遣將軍席元慶以精騎一千先往，謂小勃律王曰：「不窺若城，吾假道趨大勃律耳。」城中大酋領皆吐蕃腹心，仙芝密令元慶曰：「若酋領逃者，弟出詔書呼之，賜以繒彩，至，皆縛以待我。。」元慶如言。仙芝至，悉斬之。王及妻逃山穴，不可得，仙芝招喻，乃出降，因平其國。急遣元慶斷娑夷橋，其暮，吐蕃至，不克度。橋長度一箭所及者，功一歲乃成。八月，仙芝以小勃律王及妻自赤佛道還連雲堡，與令誠俱班師。於是拂菻、大食諸胡七十二國皆震懾降附。

　　仙芝遣判官王庭芬奏捷京師。軍至河西，靈察怒，不迎勞。既見，罵曰：「高麗奴，於闐使爾何從得之？」仙芝懼，且謝曰：「中丞力也。」又曰：「焉耆鎮守使、安西副都護、都知兵馬使，皆何從得之？」答曰：「亦中丞力也。」靈察曰：「審若此，捷書不待我而敢即奏，何邪？奴當斬，顧新立功，故貸爾。」仙芝不知所為。令誠密言狀於朝，且曰：「仙芝立功而以憂死，後孰為朝廷用者？」帝乃擢仙芝鴻臚卿、假御史中丞，代靈察為四鎮節度使，而詔靈察還，靈察懼。仙芝朝夕見，輒趨走，靈察益慚。副都護程千里、衙將畢思琛、行官王滔康懷順陳奉忠等皆嘗譖仙芝於靈察者。既視事，呼千里嫚罵曰：「公面雖男兒，而心似婦女，何邪？」謂琛曰：「爾奪吾城東千石種田，憶之乎？」對曰：「公見賜者。」仙芝曰：「爾時吾畏汝威，豈憐汝而賜邪？」又召滔，欲捽辱。良久，皆釋，曰：「吾不恨矣。」由是舉軍安之。俄加左金吾衛大將軍，與一子五品官。

　　九載，討石國，其王車鼻施約降，仙芝為俘獻闕下，斬之，由是西域不服。其王子走大食，乞兵攻仙芝於怛邏斯城，以直其冤。仙芝為人貪，破石，獲瑟瑟十餘斛、黃金五六橐駝、良馬寶玉甚眾，家貲累钜萬。然亦不甚愛惜，人有求輒與，不問幾何。尋除武威太守，代安思順為河西節度使，群胡固留思順，更拜右羽林軍大將軍，封密雲郡公。祿山反，榮王為元帥，仙芝副之，領飛騎、彍騎及朔方等兵，出禁財募關輔士五萬，繼封常清東討。帝禦勤政樓，引榮王受命，宴仙芝以下。帝又幸望春亭勞遣，詔監門將軍邊令誠監軍。次陝郡，而常清敗還。仙芝急，乃開太原倉，悉以所有賜士卒，焚其餘，引兵趨潼關。會賊至，甲仗資糧委於道，彌數百里。既至關，勒兵繕守具，士氣稍稍復振。賊攻關不得入，乃引還。

　　初，令誠數私於仙芝，仙芝不應，因言其逗撓狀以激帝，且云：「常清以賊搖眾，而仙芝棄陝地數百里，朘盜稟賜。」帝大怒，使令誠即軍中斬之。令誠已斬常清，陳屍於蘧祼。仙芝自外至，令誠以陌刀百人自從，曰：'大夫亦有命。」仙芝遽下，曰：「我退，罪也，死不敢辭。然以我為盜頡資糧，誣也。」謂令誠曰：「上天下地，三軍皆在，君豈不知？」又顧麾下曰：「我募若輩，本欲破賊取重賞，而賊勢方銳，故遷延至此，亦以固關也。我有罪，若輩可言；不爾，當呼枉。」軍中咸呼曰：「枉！」其聲殷地。仙芝視常清屍曰：「公，我所引拔，又代吾為節度，今與公同死，豈命歟！」遂就死。

封常清
　　封常清，蒲州猗氏人。外祖教之讀書，多所該究。然孤貧，年過三十，未有名。夫蒙靈察為四鎮節度使，以高仙芝為都知兵馬使。嘗出軍，奏傔從三十餘人，衣褷鮮明，常清慨然投牒請豫。常清素瘠，又腳跛，仙芝陋其貌，不納。明日復至，仙芝謝曰：「傔已足，何庸復來？」常清怒曰：「我慕公義，願事鞭靮，故無媒自前，公何見拒深乎？以貌取士，恐失之子羽。公其念之。」仙芝猶未納，乃日候門下，仙芝不得已，竄名傔中。

　　會達奚諸部叛，自黑山西趣碎葉，有詔邀擊。靈察使仙芝以二千騎追躡。達奚行遠，人馬疲，禽馘略盡。常清於幕下潛作捷布，具記井泉次舍、克賊形勢謀略，條最明審。仙芝取讀之，皆意所欲出，乃大駭，即用之。軍還，靈察迎勞，仙芝已去奴襪帶刀，而判官劉眺、獨孤峻爭問：「向捷布誰作者？公幕下安得此人？」答曰：「吾傔封常清也。」眺等驚，進揖常清坐，與語，異之，遂知名。以功授疊州戍主，仍為判官。仙芝破小勃律，代靈察為安西節度使，常清以從戰有勞，擢慶王府錄事參軍事，為節度判官。仙芝征討，常知後務。常清才而果，胸無疑事。仙芝委家事于郎將鄭德詮，其乳母子也，威動軍中。常清嘗自外還，諸將前謁。德詮見常清始貴，易之，走馬突常清騶士去。常清命左右引德詮至廷中，門輒閉，因離席曰：「吾起細微，中丞公過聽，以主留事，郎將安得無禮？」因叱曰：「須暫假郎將死，以肅吾軍。」因杖死，以面僕地曳出之。仙芝妻及乳母哭門外救請，不能得，遽以狀白仙芝，仙芝驚，及見常清，憚其公，不敢讓。常清亦不謝。會大將有罪，又殺二人，軍中莫不股栗。仙芝節度河西，復請為判官。久之，擢安西副大都護、安西四鎮節度副大使，知節度事。未幾，改北庭都護，持節伊西節度使。常清性勤儉，耐勞苦，出軍乘騾，私廄裁二馬，賞罰分明。

　　天寶末入朝，而安祿山反，帝引見，問何策以討賊。常清見帝憂，因大言曰：「天下太平久，人不知戰。然事有逆順，勢有奇變，臣請馳至東京，悉府庫募驍勇，挑馬箠度河，計日取逆胡首以獻闕下。」天子壯之。明日，以常清為范陽節度副大使，乘驛赴東京。常清募兵得六萬人，然皆市井庸保，乃部分旗幟，斷河陽橋以守。賊移書平原，令太守顏真卿以兵七千防河。真卿馳使司兵參軍事李平入奏。常清取平表發視，即倚帳作書遺真卿，勸堅守，且傳購祿山檄數十函與之，真卿得，以分曉諸郡。祿山度河，陷滎陽，入罌子谷，先驅至葵園。常清使驍騎拒之，殺拓羯數十百人。賊大軍至，常清不能禦，退入上東門，戰不利。賊鼓而進，劫官吏。再戰於都亭驛，又不勝，引兵守宣仁門，復敗。乃自提象門出，伐大木塞道以殿，至谷水，西奔陝。語高仙芝曰：「賊銳甚，難與爭鋒。潼關無兵，一夫奔突則京師危，不如急守潼關。」仙芝從之。

　　敗書聞，帝削常清官，使白衣隸仙芝軍效力。仙芝使衣黑衣監左右部軍。及邊令誠以詔書至，示之，常清曰：「吾所以不死者，恐汙國家節，受戮賊手。今死乃甘心。」

　　始，常清敗，徑入關，欲見上陳討賊事。至渭南，有詔赴潼關。常清憂懼，為表以謝，且言：「自東京陷，三遣使表論成敗，不得對。」又言：「臣死後，望陛下無輕此賊，則社稷安。」至是臨刑，以表授令誠而死。人多哀之。

　　贊曰：祿山裒百鬥驍虜，乘天下忘戰，主德耄勤，故提戈內噪，人情崩潰。常清乃驅市人數萬以嬰賊鋒，一戰不勝，即奪爵土。欲入關見天子論成敗事，使者三輩上書，皆不報，回斬於軍。仙芝棄陝守關，遏賊西勢，以喪地被誅。玄宗雖為左右蒙瞽，然荒奪其明亦甚矣。卒使叛將得藉口，執翰以降賊。嗚呼，非天熟其惡，使亂四海，舉黔首而殘之邪！彼二將奚誅焉？


Chinese text: This work was published before January 1, 1923, and is in the
public domain worldwide because the author died at least 100 years ago.
