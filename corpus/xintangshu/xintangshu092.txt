杜闞王李苑羅王
杜伏威，齊州章丘人。少豪蕩，不治生貲，與裏人輔公祏約刎頸交。公礻石數盜姑家牧羊以饋伏威，縣跡捕急出《禮記·禮運》：「大道之行也，天下為公，選賢與能，講，乃相與亡命為盜，時年十六。伏威狡譎多算，每剽劫，眾用其策皆效。嘗營護諸盜，出為導，入為殿，故其黨愛服，共推為主。

隋大業九年，入長白山，依賊左君行，不得意，舍去，轉剽淮南，稱將軍。下邳賊苗海潮擁眾鈔暴，伏威遣公祏脅諭曰：「天下共苦隋，豪桀相與興義，然力弱勢分不相統，若合以為強，則無事隋矣。公能為主，吾且從，不然，一戰以決。」海潮懼，即以眾下之。江都留守遣校尉宋顥將兵捕擊，伏威與戰，偽北，誘顥墮葭榛澤中，順風縱火迫之，步騎燒死幾盡。海陵賊趙破陣聞伏威兵少，輕之，召使並力。伏威引親將十人操牛酒謁，勒公祏嚴兵待變。破陣引伏威入幕，置酒，悉召酋首高會。伏威突斬破陣，眾眙駭不及救，復殺數十人，下皆畏服，公祏兵亦至，遂並其眾，至數萬。攻安宜，屠之。隋遣虎牙郎將來整戰於黃花輪，伏威大敗，身重創，與公祏財有眾數百，亡去，行收卒得八千，與虎牙郎將公孫上哲戰鹽城，覆其軍。

煬帝遣右禦衛將軍陳棱以精兵討之，棱不敢戰，伏威遺以婦人服，書稱陳姥，怒其軍。棱果悉兵至，伏威迎出挑戰，棱軍射中其額，伏威怒曰：「不殺汝，矢不拔！」遂馳入棱陣，大呼沖擊，眾披靡，獲所射將，使拔箭已，斬之，攜其首入棱軍示之，又殺數十人，遂大潰，棱走而免。

進破高郵，引兵度淮，攻歷陽，據之，稱總管。分兵徇屬縣，皆下，江淮群盜爭附。伏威選敢死士五千，號「上募」，寵厚之，與均甘苦，每攻取，必先登，戰罷，閱創在背者殺之。所虜獲必分與麾下，士有戰死，以其妻殉，故人自奮戰，無完敵。宇文化及以為歷陽太守，不受。徙丹陽，自稱大行臺。始進用士人，繕利兵械，薄賦斂，除殉葬法，民奸若盜及吏受賕，雖輕，皆殺無赦。上表越王侗，侗以為東南道大總管，封楚王。

是時，秦王方討王世充，遣使招懷，伏威乃獻款。高祖授以東南道行臺尚書令、江淮安撫大使、上柱國、吳王，賜姓，豫屬籍，以其子德俊為山陽公，賜帛五千段，馬三百匹。伏威遣其將陳正通、徐紹宗以兵會，取世充之梁郡。又遣將王雄誕討李子通於杭州，禽以獻。破汪華於歙州。盡有江東、淮南地，南屬嶺，東至於海。秦王已平劉黑闥，師次曹、兗，伏威懼，乃入朝。詔拜太子太保兼行臺尚書令，留京師，位在齊王元吉上，以寵之。

伏威好神仙長年術，餌雲母被毒，武德七年二月，暴卒。初，公祏反，矯伏威令以紿眾，趙郡王孝恭既平公祏，得反書以聞。高祖追其官，削屬籍，沒入家產。貞觀元年，太宗知其冤，詔復官爵，以公禮葬，仍還其子封。

伏威有養子三十人，皆壯士，屬以兵，與同衣食，唯闞棱、王雄誕知名。

闞棱，伏威邑人也。貌魁雄，善用兩刃刀，其長丈，名曰「陌刀」，一揮殺數人，前無堅對。伏威據江淮，以戰功顯，署左將軍。部兵皆群盜，橫相侵牟，棱案罪殺之，雖親故無脫者，至道不舉遺。從伏威入朝，拜左領軍將軍、越州都督。公祏反，棱與南討，青山之戰，與陳正通遇，陣方接，棱脫兜鍪謂眾曰：「不識我邪？何敢戰！」其徒多棱舊部，氣遂索，至有拜者。公祏破，棱功多，然頗自伐。公祏被禽，乃誣與己謀；又伏威、王雄誕及棱貲產在丹陽者當原，而趙郡王孝恭悉籍入之，棱自訴，忤孝恭。遂以謀反誅。

王雄誕，曹州濟陰人。少強果，膂力絕人。伏威之起，用其計，戰多克，署驃騎將軍。

初，伏威度淮與李子通合，後子通憚其才，襲之，伏威被創墮馬，雄誕負逃葭澤中，裒嘯散亡，又為隋將來整所窘，眾復潰。別將西門君儀妻王勇決而力，負伏威走，雄誕總麾下壯士十余人從之。追兵至，雄誕還拒，數被創，氣彌厲，伏威遂脫。闞棱年長於雄誕，故軍中號棱「大將軍」，雄誕「小將軍」。

後伏威令輔公祏擊子通，以雄誕、棱為副，戰溧水，子通敗，公祏乘勝追之，反為所擠，士皆走壁。雄誕曰：「子通狃於勝，無營壘，今急擊之，必克。」公祏不從。雄誕獨提私卒數百，銜枚夜往，乘風火之，子通大敗走，度太湖。武德四年，與子通戰蘇州，卻之。子通以精兵保獨松嶺，雄誕遣將陳當率千兵出不意，乘高蔽崦，張疑幟，夜縛炬於樹，遍山澤。子通懼，燒營遁，保余杭，雄誕追禽之。

歙守汪華在郡稱王且十年，雄誕還師攻之，華以勁甲出新安洞拒戰，雄誕伏兵山谷，以弱卒數千鬥，輒走壁，華來攻，壁中奮殊死，不可下。會暮還，雄誕伏兵已據洞口，不得歸，遽面縛降。蘇賊聞人遂安據昆山，無所屬，伏威使討之，雄誕以邑險而完，攻之引日，遂單騎造壘門，陳國威靈，因開曉禍福，遂安即降。以前後功授歙州總管，封宜春郡公。

伏威入朝，以兵屬雄誕。輔公祏將反，患其異己，縱反間，陽言得伏威教，責雄誕貳。雄誕素質直，信之，乃歸臥疾。公祏奪其兵，遣西門君儀諭計，雄誕始悔寤，曰：「天下方靖，王在京師，當謹守籓，奈何為族夷事？雄誕雖死，誼不從！」公祏遂縊之。

雄誕愛人，善撫士，能致下死力，每破城邑，整眾山立，無絲毫犯。死之日，江南士庶為流涕。高祖嘉其節，以子世果襲宜春郡封。太宗立，優詔贈左驍衛大將軍、越州都督，謚曰忠。世果，垂拱初至廣州都督、安西大都護。

張士貴，虢州盧氏人，本名忽峍。彎弓百五十斤，左右射無空發。隋大業末，起為盜，攻剽城邑，當時患之，號「忽峍賊」。高祖移檄招之，士貴即降，拜右光祿大夫。從征伐有功，賜爵新野縣公。又從平洛，授虢州刺史。帝曰：「顧令卿衣錦晝遊耳。」進封虢國公、右屯衛大將軍。貞觀七年，為龔州道行軍總管，破反獠還，太宗聞其冒矢石先登，勞之曰：「嘗聞以忠報國者不顧身，於公見之。」累遷左領軍大將軍。顯慶初，卒，贈荊州都督，陪葬昭陵。

李子和，同州蒲城人，本郭氏。為隋左翊衛，以罪徙榆林。大業末，郡饑，子和與死士十八人執丞王才，數以不恤下，斬之，開倉賑窮乏。自號永樂王，建元醜平，號其父為太公，以弟子政為尚書令，子端、子升為左右僕射，有騎兵二千。南連梁師都，北事突厥，納弟為質。始畢可汗冊子和為平楊天子，不敢當，乃更署為屋利設。武德元年獻款，授靈州總管、金河郡公，徙郕國公。襲師都寧朔城，克之。又伺突厥虛實，陰以章聞，為虜邏騎所獲，處羅可汗怒，囚子升，於是子和危畏，舉部南徙，詔內延州故城。五年，從平劉黑闥有功，賜姓，拜右武衛將軍。十一年，為婺州刺史，徙夷國公。顯慶初，轉黔州都督，乞骸骨，許之，進金紫光祿大夫，卒。

苑君璋，馬邑豪也，以趫雄自奮。劉武周以兵入寇，君璋曰：「唐以一州兵掇取三輔，所向風靡，此殆天命，非人謀，不可爭也。太原而南多巖阻，今束甲深入，無踵軍，有失不可償，不如連突厥與唐合從，南面稱孤，上策也。」武周不聽，使君璋守朔州，引眾內侵，未幾敗，泣曰：「廢君言，乃至此！」即與共趨突厥。

武周死，突厥以君璋為大行臺，統武周部曲，使郁射設監兵，與舊將高滿政夜襲代州，不克。高祖遣使招之，賜鐵券，約不死。君璋拒命，進寇代州，刺史王孝德拒卻之。滿政勸君璋曰：「夷狄無禮，豈可北面臣之？請盡殺其眾以歸唐。」君璋不從。而馬邑困於兵，人厭亂，滿政因眾不忍，夜脅君璋，君璋奔突厥。滿政以城歸，詔拜朔州總管，封榮國公。君璋引突厥攻陷馬邑，殺滿政，夷其黨，乃去，退保恒安。其部皆中國人，多叛去，君璋窮，乃降，自請鄣虜贖罪。

高祖遣雁門人元普賜金券，會頡利亦召之，意猶豫。子孝政諫曰：「大人許唐降，又貳頡利，自取亡也。今糧盡眾攜，不即決，恐衿肘變生，孝政不忍見禍之酷也！」即單騎南奔，君璋喻返之，召眾與議。恒安人郭子威曰：「恒安故王者都，山川足以自固，突厥方強，我援之，可觀天下變，何遽降？」君璋然之，執元普送突厥，頡利德之，遣以錦裘羊馬。其下怨，投書於門曰：「不早附唐，父子誅。」孝政懼，欲自歸，為君璋所拘。與突厥寇馬邑，犯太原，邊人苦之。見頡利政亂，知將亡，遂率所部降，頡利追，擊走其兵。

入朝，拜安州都督，封芮國公，食五百戶，賜帛四千匹。君璋不曉書，然天資習事，歷職有惠稱。貞觀中，卒。

羅藝，字子廷，襄州襄陽人，家京兆之雲陽。父榮，隋監門將軍。藝剛愎不仁，勇攻戰，善用槊。大業中，以戰力補虎賁郎將。遼東之役，李景以武衛大將軍督饟北平，詔藝以兵屬，分部嚴一。然任氣，嘗慢侮景，頻為景辱。

天下盜起，涿郡號富饒，伐遼兵仗多在，而倉{廣寺}盈羨，又臨朔宮多珍寶，屯師且數萬，苦盜賊侵掠，留守將趙什住、賀蘭誼、晉文衍等不能支。藝捍寇，數破卻之，勇常冠軍，為諸將忌畏。藝陰自計，因出師，詭說眾曰：「吾軍討賊數有功，而食乏。官粟若山，而留守不賑恤，豈安人強眾意邪？」士皆怨。既還，郡丞出郊謁，藝執之，陳兵入，什住等懼，爭聽命。藝即發庫貲賜戰士，倉粟給窮人，境內大悅。殺異己者渤海太守唐祎等，威動北邊，柳城、懷遠並歸附。黜柳城太守楊林甫，改郡曰營州，以襄平太守鄧皓為總管，藝自稱幽州總管。

宇文化及至山東，遣使招藝，藝曰：「我隋舊臣，今大行顛覆，義不辱於賊。」斬使者，為煬帝發喪三日。時竇建德、高開道亦遣使於藝，藝謂官屬曰：「建德等皆劇賊，不足共功名，唐公起兵據關中，民望所系，王業必成，吾決歸之。敢異議者戮！」會張道源撫輯山東，亦諭藝降，武德二年，乃奉表以地歸。詔封燕王，賜姓，豫屬籍。數與建德戰，多所禽馘。秦王擊劉黑闥，高祖詔藝弟監門將軍壽以兵從，藝自率眾數萬破劉什善、張君立於徐河。黑闥引突厥入寇，藝復以兵與皇太子建成會洺州，遂請入朝。帝厚禮之，拜左翊衛大將軍。

藝負其功，且貴重不少屈，秦王左右嘗至其營，藝{疒只}辱之。高祖怒，以屬吏，久乃釋。時突厥放橫，藉藝威名欲憚虜，詔以本官領天節軍將，鎮涇州。

太宗即位，進開府儀同三司。藝內懼，乃圖反，詭言閱武。兵既集，稱被密詔入朝，軍至豳，治中趙慈皓出謁，遂據州。帝命長孫無忌、尉遲敬德擊之，未至，慈皓與統軍楊岌謀誅藝，藝覺，執慈皓。岌居外，即攻之，藝敗，棄妻子，從數百騎奔突厥。抵寧州，騎稍亡，左右斬之，傳首，梟於都市。壽時為利州都督，亦及誅。

先是，濟陰女子李，自言通鬼道，能愈疾，四方惑之，詔取致京師。嘗往來藝家，謂藝妻孟曰：「妃相貴，當母天下。」孟令視藝，又曰：「妃之貴由於王，貴色且發。」藝妻信之，亦贊以反，既敗，與李皆斬。

王君廓，并州石艾人。少孤貧，為駔儈，無行，善盜。嘗負竹笱如魚具，內置逆刺，見鬻繒者，以笱囊其頭，不可脫，乃奪繒去，而主不辨也，鄉里患之。

大業末，欲聚兵為盜，請與叔俱，不從，乃誣鄰人通叔母者，與叔共殺之，遂皆亡命。眾稍集，掠夏、長平。河東丞丁榮拒之，且遣使慰召。君廓見使，謬為欲歸首者。榮輕之，因陳兵登山，君廓悉伏甲山谷中。榮軍還，掩擊，破之。又與賊韋寶、鄧豹等掠虞鄉，宋老生與戰，君廓不利，保方山，老生列營迫之。君郭糧盡，詐請降，與老生隔澗語，祈請哀到。老生為感動，稍緩之，君廓一昔遁去。

高祖兵起，召之，不從。歸李密，密不甚禮，乃歸國。授上柱國、假河內太守、常山郡公，遷遼州刺史，徙封上谷，從戰東都有功，為右武衛將軍。詔勞之曰：「爾以十三人破賊萬，自古以少制眾，無有也！」賜雜彩百段。別下軒轅、羅川二縣，破世充將魏隱，擊糧道緱氏，沈米艘三十柁。

進爵彭國公，鎮幽州。擊突厥，俘斬二千，獲馬五千匹。入朝，帝賜所乘馬，令自廷中乘以出，謂侍臣曰：「昔藺相如叱秦王，目眥皆烈。君廓往擊建德，李勣遏之，至發憤大呼，鼻耳皆流血，其勇何特古人哉！朕當不以例賞。」乃賜錦袍金帶，還幽州。

會大都督廬江王瑗反，欲奪君廓兵以委王詵。君廓本紿瑗使亂為己功，乃從數騎候詵，留騎於外，曰：「聞呼聲則入。」乃獨款詵，詐曰：「有急變，當白！」詵方沐，握發出，即斬之，因執瑗。以功授幽州都督，瑗家口悉賜之，進左光祿大夫，賜帛千段。

居職不守法度，長史李玄道數以法繩督，猜惑不自安。會被召，至渭南，殺驛史，亡奔突厥，野人斬之。太宗顧前功，為收葬，待其家如初。御史大夫溫彥博奏：「君廓叛臣，不宜食封邑，有司失所宜言。」乃貶為庶人。


Chinese text: This work was published before January 1, 1923, and is in the
public domain worldwide because the author died at least 100 years ago.
