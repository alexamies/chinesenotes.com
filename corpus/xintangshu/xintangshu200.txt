儒學下

目录
1	褚無量
1.1	徐安貞
2	元行沖
3	陳貞節
4	施敬本
5	盧履冰
6	王仲丘
7	康子元
7.1	侯行果
8	趙冬曦
8.1	尹愔
8.2	陸堅
8.3	鄭欽說
8.4	盧僎
9	啖助
9.1	施士匄
9.2	仲子陵
9.3	贊
10	韋彤
11	陳京
12	暢當
13	林蘊
14	韋公肅
15	許康佐
褚無量
褚無量，字弘度，杭州鹽官人。幼授經於沈子正、曹福，刻意墳典。家濱臨平湖，有龍出，人皆走觀，無量尚幼，讀書若不聞，眾異之。尤精《禮》、司馬《史記》。擢明經第，累除國子博士，遷司業兼修文館學士。

中宗將南郊，詔定儀典。時祝欽明、郭山惲建言皇后為亞獻，無量與太常博士唐紹、蔣欽緒固爭，以為：「郊祀，國大事，其折衷莫如《周禮》。《周禮》冬至祭天圓丘，不以地配，唯始祖為主，亦不以妣配，故後不得與。又《大宗伯》：『凡大祭祀，王後不與，則攝而薦豆籩，徹。』是後不應助祭。又內宰職『大祭祀，後祼獻則贊瑤爵。』祭天無祼，知此乃宗廟祭耳。巾車、內司服，掌後六服與五路，無後祭天之服與路，是後不助祭天也。惟漢有天地合祭，皇后參享事。末代黷神，事不經見，不可為法。」時左僕射韋巨源佐欽明，故無量議格。以母老解官。

玄宗為太子，復拜國子司業兼侍讀，撰《翼善記》以進，厚被禮答。太子釋奠國學，令講經，建端樹義，博敏而辯，進銀青光祿大夫，錫予蕃渥。及即位，遷左散騎常侍兼國子祭酒，封舒國公。母喪解，詔州刺史薛瑩吊祭，賜物加等。廬墓左，鹿犯所植松柏，無量號訴曰：「山林不乏，忍犯吾塋樹耶？」自是群鹿馴擾，不復棖觸，無量為終身不禦其肉。喪除，召復故官。以耆老，隨仗聽徐行，又為設腰輿，許乘入殿中。頻上書陳得失。

開元五年，帝將幸東都而太廟壞，姚崇建言：「廟本苻堅故殿，不宜罷行。」無量鄙其言，以為不足聽，乃上疏曰：「王者陰盛陽微，則先祖見變。今後宮非禦幸者，宜悉出之，以應變異。舉畯良，撙奢靡，輕賦，慎刑，納諫爭，察諂諛，繼絕世，則天人和會，災異訖息。」帝是崇語，車駕遂東。無量又上言：「昔虞舜之狩，秩山川，遍群神。漢孝景祠黃帝橋山，孝武祠舜九疑，高祖過魏祭信陵君墓，過趙封樂毅後，孝章祠桓譚冢。願陛下所過名山、大川、丘陵、墳衍，古帝王、賢臣在祀典者，並詔致祭。自古受命之君，必興滅繼絕，崇德報功。故存人之國，大於救人之災；立人之後，重於封人之墓。願到東都，收敘唐初逮今功臣世絕者，雖在支庶，鹹得承襲。」帝納其言，即詔無量祠堯平陽，宋璟祠舜蒲阪，蘇颋祠禹安邑，在所刺史參獻。又求武德以來勛臣苗裔，紹續其封。

初，內府舊書，自高宗時藏宮中，甲乙叢倒，無量建請繕錄補第，以廣秘籍。天子詔於東都乾元殿東廂部匯整比，無量為之使。因表聞喜尉盧僎、江夏尉陸去泰、左監門率府胄曹參軍王擇從、武陟尉徐楚璧分部讎定。衛尉設次，光祿給食。又詔秘書省、司經局、昭文、崇文二館更相檢讎，采天下遺書以益闕文。不數年，四庫完治。帝詔群臣觀書，賜無量等帛有差。無量又言：「貞觀禦書皆宰相署尾，臣位卑不足以辱，請與宰相聯名跋尾。」不從。帝西還，徙書麗正殿，更以脩書學士為麗正殿直學士，比京官預朝會。復詔無量就麗正纂續前功。皇太子及四王未就學，無量以《孝經》、《論語》五通獻帝。帝曰：「朕知之矣。」乃選郗常亨、郭謙光、潘元祚等為太子、諸王侍讀。七年，太子齒胄於學，詔無量升坐講勸，百官觀禮，厚賚賜。卒，年七十五。病困語人，以麗正書未畢為恨。帝聞悼痛，詔宰相曰：「無量，朕師，今其永逝，宜用優典。」於是贈禮部尚書，謚曰文，葬事官給。所撰述百餘篇。歿後有於書殿得講《史記》、《至言》十二篇上之，帝嘆息，以絹五百匹賜其家。

始，無量與馬懷素為侍讀，後秘書少監康子原、國子博士侯行果亦踐其選，雖賞賚亟加，而禮遇衰矣。陸去泰，歷左右補闕內供奉。王擇從，京兆人，終汜水令。

徐安貞
徐楚璧，初應制舉，三登甲科，開元時為中書舍人、集賢院學士，帝屬文多令視草。終中書侍郎，東海縣子。在中書省久，是時李林甫用事，或言計議多所參助。後更名安貞。

元行沖
元淡，字行沖，以字顯，後魏常山王素蓮之後。少孤，養於外祖司農卿韋機。及長，博學，尤通故訓。及進士第，累遷通事舍人。狄仁傑器之。嘗謂仁傑曰：「下之事上，譬富家儲積以自資也，脯臘膎胰以供滋膳，參術芝桂以防疾疢。門下充旨味者多矣，願以小人備一藥石，可乎？」仁傑笑曰：「君正吾藥籠中物，不可一日無也。」

景雲中，授太常少卿。行沖以系出拓拔，恨史無編年，乃撰《魏典》三十篇，事詳文約，學者尚之。初，魏明帝時，河西柳谷出石，有牛繼馬之象。魏收以晉元帝乃牛氏子冒司馬姓，以著石符。行沖謂昭成皇帝名犍，繼晉受命，獨此可以當之。有人破古冢得銅器，似琵琶，身正圓，人莫能辨。行沖曰：「此阮鹹所作器也。」命易以木，弦之，其聲亮雅，樂家遂謂之「阮鹹」。

開元初，罷太子詹事，出為岐州刺史，兼關內按察使。自以書生，非彈治才，固辭。入為右散騎常侍、東都副留守。嗣彭王子誌謙坐仇人告變，考訊自誣，株蔓數十人，行沖察其枉，列奏見原。四遷大理卿，不樂法家，固謝所居官，改左散騎常侍，封常山縣公。充使檢校集賢，再遷太子賓客、弘文館學士。先是，馬懷素撰書誌，褚無量校麗正四部書，業未卒，相次物故。詔行沖並代之。玄宗自註《孝經》，詔行沖為疏，立於學官。以老罷麗正校書事。

初，魏光乘請用魏征《類禮》列於經，帝命行沖與諸儒集義作疏，將立之學，乃引國子博士範行恭、四門助教施敬本采獲刊綴為五十篇，上於官。於是右丞相張說建言：「戴聖所錄，向已千載，與經並立，不可罷。魏孫炎始因舊書擿類相比，有如鈔綴，諸儒共非之。至征更加整次，乃為訓註，恐不可用。」帝然之，書留中不出。行沖意諸儒間己，因著論自辯，名曰《釋疑》。曰：

客問主人：「小戴之學，康成之註，魏氏乃有刊易，二經孰優？」主人曰：「《小戴禮》行於漢末，馬融為傳，盧植合二十九篇而為之解，世所不傳。鉤黨獄起，康成於竄伏之中，理紛挐之典，雖存探究，咨謀靡所。具《鄭志》者百有余科，章句之徒，曾不是省。王肅因之，或多攻詆。而鄭學有孫炎，雖扶鄭義，條例支分，箴石間起，增革百篇。魏氏病群言之冗脞，采眾說之精簡，刊正芟礱，書畢以聞，太宗嘉賞，錄賜儲貳。陛下纂業，宜所循襲，乃制諸儒，甄分舊義。豈悟章句之士，堅持昔言，擯壓不申，疑於知新，果於仍故？」

客曰：「當局稱迷，傍觀必審，何所為疑而不申列？」答曰：「改易章句，是有五難：漢孔安國註《古文尚書》，族兄臧與書曰：『相如常忿俗儒淫詞冒義，欲撥亂反正而未能也。浮學守株，眾非非正，自古而然，恐此道未信，而獨智為譴。』一也。昔孔季產專古學，有孔扶者與俗浮沈，每誡產曰：『今朝廷率章句內學，君獨脩古義。古義非章句內學，危身之道也，獨善不容於世，君其殆哉！』二也。劉歆好《左氏》，欲建學官，哀帝納之，諸儒遷延不肯置對。歆移書誚讓，諸博士皆忿恨。龔勝時為光祿大夫，見歆議，乃乞骸骨。司空師丹因大發怒，詆歆改亂前誌，非毀先帝所立。歆懼，出為五原太守。以君賓之學，公仲之博，猶迫同門朋黨之議，卒令子駿負謗。三也。王肅規鄭玄數千百條，鄭學馬昭詆劾肅短。詔遣博士張融按經問詰，融推處是非，而肅酬對疲於歲時。四也。王粲曰：『世稱伊、雒以東，淮、漢以北，康成一人而已。鹹言先儒多闕，鄭氏道備。』粲竊嗟怪，因求所學，得《尚書註》，退思其意，意皆盡矣，所疑猶未諭焉，凡有二篇。王邵曰：『魏、晉浮華，古道湮替，歷載三百，士大夫恥為章句。唯草野生專經自許，不能博究，擇從其善，徒欲父康成，兄子慎，寧道孔聖誤，諱言鄭、服非。』然則鄭、服之外，皆讎矣。五也。夫物極則變，比及百年，當有明哲君子，恨不與吾同世者。道之行廢，必有其時者歟？何遽速近名之嫌邪？」

俄丐致仕，十七年卒，年七十七，贈禮部尚書，謚曰獻。

陳貞節
陳貞節，潁川人。開元初，為右拾遺。初，隱、章懷、懿德、節湣四太子並建陵廟，分八署，置官列吏卒，四時祠官進饗。貞節以為非是，上言：「王者制祀，以功德者猶親盡而毀，四太子廟皆別祖，無功於人，而園祠時薦，有司守衛，與列帝侔。金奏登歌，所以頌功德，《詩》曰：『鐘鼓既設，一朝饗之。』使無功而頌，不曰舞詠非度邪？周制：始祖乃稱小廟。未知四廟欲何名乎？請罷卒吏，詔祠官無領屬，以應禮典。古者別子為祖，故有大、小宗。若謂祀未可絕，宜許所後子孫奉之。」詔有司博議。駕部員外郎裴子余曰：「四太子皆先帝冢嗣，列聖念懿屬而為之享。《春秋》書晉世子曰：『將以晉畀秦，秦將祀予。』此不祀也。又言：『神不歆非類，君祀無乃戾乎！』此有廟也。魯定公元年，立煬宮。煬，伯禽子，季氏遠祖，尚不為限，況天子篤親親以及旁期，誰不曰然？」太常博士段同曰：「四陵廟皆天子睦親繼絕也。逝者錫蘋繁，猶生者之開茅土。古封建子弟，詎皆有功？生無所議，死乃援禮停祠，人其謂何？隱於上，伯祖也，服緦；章懷，伯父也，服期；懿德、節湣，堂昆弟也，服大功。親未盡，廟不可廢。」禮部尚書鄭惟忠等二十七人亦附其言。於是四陵廟惟減吏卒半，它如舊。

遷太常博士。玄宗奉昭成皇后祔睿宗室，又欲肅明皇后並升焉。貞節奏言：「廟必有配，一帝一後，禮之正也。昭成皇后有太姒之德，宜升配睿宗；肅明皇后既非子貴，宜在別廟。周人『奏夷則，歌小呂，以享先妣』。先妣，姜原也，以生後稷，故特立廟曰宮。晉簡文帝鄭宣皇后不配食，築宮於外，以歲時致享。肅明請準周姜原、晉宣後，納主別廟，時享如儀。」於是，留主儀坤廟，詔隸太廟，毋置官屬。貞節又與博士蘇獻上言：「睿宗於孝和，弟也。按賀循說，兄弟不相為後。故殷盤庚不序陽甲，而上繼先君；漢光武不嗣孝成，而上承元帝；晉懷帝繼世祖，不繼惠帝。故陽甲、孝成出為別廟。」又言：「兄弟共世，昭穆位同，則毀二廟。有天下者，從禰而上事七廟，尊者所統廣，故及遠祖。若容兄弟，則上毀祖考，天子不得全事七世矣。請以中宗為別廟，大祫則合食太祖。奉睿宗繼高宗，則祼獻永序。」詔可。乃奉中宗別廟，升睿宗為第七室。

五年，太廟壞，天子舍神主太極殿，營新廟，素服避正寢，三百不朝，猶幸東都。伊闕男子孫平子上書曰：「乃正月太廟毀，此躋二帝之驗也。《春秋》：『君薨，卒哭而祔，祔而作主，特祀於主，烝嘗禘於廟。』今皆違之。魯文公之二年，躋僖於閔上，後太室壞，《春秋》書其災，說曰：『僖雖閔兄，嘗為之臣，臣居君上，是謂失禮，故太室壞。』且兄臣於弟，猶不可躋；弟嘗臣兄，乃可躋乎？莊公薨，閔公二年而禘，《春秋》非之。況大行夏崩，而太廟冬禘，不亦亟乎？太室尊所，若曰魯自是陵夷，墮周公之祀。太廟今壞，意者其將陵夷，墮先帝之祀乎？陛下未祭孝和，先祭太上皇，先臣後君。昔躋兄弟上，今弟先兄祭。昔太室壞，今太廟毀，與《春秋》正同，不可不察。武後篡國，孝和中興有功，今內主別祠，不得立於世，亦已薄矣。夫功不可棄，君不可下，長不可輕。且臣繼君，猶子繼父。故禹不先鯀，周不先不窋，宋、鄭不以帝乙、厲王不肖，猶尊之也，況中興邪？晉太康時，宣帝廟地陷梁折，又三年，太廟殿陷而及泉，更營之，梁又折。天之所譴，非必朽而壞也。晉不承天，故及於亂。臣謂宜遷孝和還廟，何必違禮，下同魯、晉哉？」帝異其言，詔有司復議。貞節、獻與博士馮宗質之曰：「天子七廟，三昭三穆，與太祖而七。父昭子穆，兄弟不與焉。殷自成湯至帝乙十二君，其父子世六。《易乾鑿度》曰：『殷之帝乙六世王。』則兄弟不為世矣。殷人六廟：親廟四，並湯而六。殷兄弟四君，若以為世，方上毀四室，乃無祖禰，是必不然。古者繇禰極祖，雖叠毀叠遷，而三昭穆未嘗闕也。《禮》：大宗無子，則立支子。又曰：『為人後者為之子。』無兄弟相為後者，故舍至親，取遠屬。父子曰繼，兄弟曰及，兄弟不相入廟，尚矣。借有兄弟代立承統，告享不得稱嗣子、嗣孫，乃言伯考、伯祖，何統序乎？殷十二君，惟三祖、三宗，明兄弟自為別廟。漢世祖列七廟，而惠帝不與。文、武子孫昌衍，文為漢太宗。晉景帝亦文帝兄，景絕世，不列於廟。及告謚世祖，稱景為從祖。今謂晉武帝越崇其父，而廟毀及亡，何漢出惠帝而享世長久乎？七廟、五廟，明天子、諸侯也；父子相繼，一統也；昭穆列序，重繼也。禮，兄弟相繼，不得稱嗣子，明睿宗不父孝和，必上繼高宗者。偶室於廟，則為二穆，於禮可乎？禮所不可，而使天子旁紹伯考，棄己親正統哉？孝和中興，別建園寢，百世不毀，尚何議哉？平子猥引僖公逆祀為比，殊不知孝和升新寢，聖真方祔廟，則未嘗一日居上也。」帝語宰相召平子與博士詳論。博士護前言，合軋平子。平子援經辯數分明，獻等不能屈。蘇颋右博士，故平子坐貶都城尉。然諸儒以平子孤挺，見迮於禮官，不平。帝亦知其直，久不決，然卒不復中宗於廟。

明年，帝將大享明堂，貞節惡武後所營，非古所謂「木不鏤、土不文」之制，乃與馮宗上言：「明堂必直丙巳，以憲房、心布政，太微上帝之所。武後始以乾元正寢占陽午地，先帝所以聽政，故毀殿作堂。撤之日，有音如雷，庶民嘩訕，以為神靈不悅。堂成，災火從之。後不脩德，俄復營構，殫用極侈，詭禳厥變，又欲嚴配上帝，神安肯臨？且密邇掖廷，人神雜擾，是謂不可放物者也。二京上都，四方是則。天子聽政，乃居便坐，無以尊示群臣。願以明堂復為乾元殿，使人識其舊，不亦愈乎？」詔所司詳議。刑部尚書王誌愔等僉謂：「明堂瑰怪不法，天燼之餘，不容大享。請因舊循制，還署乾元正寢。正、至，天子禦以朝會。若大享，復寓圜丘。」制曰可。貞節以壽卒。

施敬本
施敬本，潤州丹陽人。開元中，為四門助教。玄宗將封禪，詔有司講求典儀。舊制，盥手、洗爵，皆侍中主之；詔祀天神，太祝主之。敬本上言曰：「周制，大宗伯郁人，下士二，掌祼事。漢無郁人，用近臣。漢世侍中微甚，籍孺、閎孺等幸臣為之。後漢邵闔自侍中遷步兵校尉，秩千石，其職省起居，執虎子，蓋褻臣也。今侍中位宰相，非郁人比。祝者薦主人意於神，非賤職也。古二君相見，卿為上儐，況天人際哉！周太祝，下大夫二，上士四。下大夫，今郎中、太常丞之比；上士，員外郎、博士之比。漢太祝令秩六百石，今太祝乃下士。以下士接天，以大臣奉天子，輕重不倫，非禮也。舊制，謁者引太尉升壇。謁者位下，升壇禮重。漢尚書御史屬，有謁者僕射一，秩六百石，銅印青綬；謁者三十五，以郎中滿歲稱給事中，未滿歲稱謁者。光祿勛屬，有謁者，掌賓贊，員七十，秩比六百石。則古謁者名秩差異等，今謁者班微，循空名，忘實事，非所以事天也。」帝詔中書令張說引敬本熟悉其議，故侍中、祝、謁者，視禮輕重，以它官攝領。

敬本以太常博士為集賢院脩撰。逾年，遷右補闕、秘書郎，卒。

盧履冰
盧履冰，幽州范陽人，元魏都官尚書義僖五世孫。開元五年，仕歷右補闕。建言：「古者父在為母期，徹靈而心喪。武後始請同父三年，非是，請如禮便。」玄宗疑之，又以舅、嫂叔服未安，並下百官議。刑部郎中田再思曰：「會禮之家比聚訟。循古不必是，而行今未必非。父在為母三年，高宗實行之，著令已久。何必乖先帝之旨，閡人子之情，愛一期服於其親，使與伯叔母、姑姊妹同？嫂叔、舅甥服，太宗實制之，閱百年無異論，不可改。」履冰因言：「上元中，父在為母三年，後雖請，未用也，逮垂拱始行之。至有祖父母在而子孫婦沒，行服再期，不可謂宜。禮，女子無專道，故曰『家無二尊』。父在為母服期，統一尊也。今不正其失，恐後世復有婦奪夫之敗，不可不察。」書留未下。履冰即極陳：「父在為母立几筵者一期，心喪者再期，父必三年而後娶，以達子之誌。夫聖人豈蔑情於所生？固有意於天下。昔武後陰儲篡謀，豫自光崇，升期[B18J]，抗斬衰，俄而乘陵唐家，以啟釁階。孝和僅得反正，韋氏復出，冘殺天子，幾亡宗社。故臣將以正夫婦之綱，非特母子間也。議者或言：『降母服，非《詩》所謂罔極者，而又與伯叔母、姑姊妹等。且[B18J]、斬已有升降，則歲月不容異也。』此迂生鄙儒，未習先王之旨，安足議夫禮哉？罔極者，春秋祭祀，以時思之，謂君子有終身之憂之謂，何限一期、二期服哉？聖人之於禮，必建中制，使賢不肖共成文理而後釋，彼伯叔、姑姊，烏有筵杖之制、三年心喪乎？母[B18J]父斬，不易之道也。」左散騎常侍元行沖議曰：「古緣情制服：女天父，妻天夫，斬衰三年，情禮俱盡者，因心立極也。妻喪杖期，情禮俱殺者，遠嫌疑，尊乾道也。為嫡子三年斬衰而不去官，尊祖重嫡，崇其禮，殺其情也。孝莫大於嚴父，故父在為母免官，[B18J]而期，心喪三年，情已申而禮殺也，自堯、舜、周公、孔子所同。而今舍尊厭之重，虧嚴父之義，謂之禮，可乎？姨兼從母之名，以母之女黨，加於舅服，不為無理。嫂叔不服，則遠嫌也。請據古為適。」帝弗報。是時言喪服，各以所見奮，交口紛騰。七年，乃下詔：「服紀一用古制。」自是人間父在為母服，或期而禫，禫而釋，心喪三年；或期而禫，終三年；或[B18J]衰三年。

後履冰以官卒。

王仲丘
王仲丘，沂州瑯邪人。祖師順，仕高宗，議漕輸事有名當時，終司門郎中。仲丘開元中歷左補闕內供奉、集賢脩撰、起居舍人。

時典章差駁，仲丘欲合《貞觀》、《顯慶》二禮，據「有其舉之，莫可廢之」之誼，即上言：「《貞觀禮》，正月上辛，祀感帝於南郊。《顯慶禮》：祀昊天上帝於圓丘以祈谷。臣謂《詩》『春夏祈谷於上帝』，《禮》『上辛祈谷於上帝』，則上帝當昊天矣。鄭玄曰：『天之五帝遞王，王者必感一以興。比夏正月祭所生於郊，以其祖配之，因以祈谷。』感帝之祀，《貞觀》用之矣。請因祈谷之壇，遍祭五方帝。五帝者，五行之精，九谷之宗也。請二禮皆用。《貞觀禮》，雩祀五方上帝、五人帝、五官於南郊。《顯慶禮》，祀昊天上帝於圓丘。臣謂雩上帝，為百谷祈甘雨，故《月令》：『大雩帝，用盛樂。』鄭玄說：『帝，上帝也，乃天別號。祀於圓丘，尊天位也。』《顯慶》祀昊天與《月令》合，而《貞觀》嘗祀五帝矣，請二禮皆用。《貞觀禮》，季秋祀五方帝、五官於明堂。《顯慶禮》，祀昊天上帝於明堂。臣謂周郊祀後稷以配天，宗祀文王於明堂以配上帝。先儒以天為感帝，引太微五帝著之上帝，則屬之昊天。鄭玄稱《周官》旅上帝，祀五帝，各文而異禮，不容並而為一。故於《孝經》天、上帝，申之曰：『上帝亦天也。』神無二主，但異其處，以避後稷。今《顯慶》享上帝，合於《經》，然《貞觀》嘗祀五方帝矣。請二禮皆用。」詔可。

遷禮部員外郎。卒，贈秘書少監。

康子元
康子元，越州會稽人。仕歷獻陵令。開元初，詔中書令張說舉能治《易》、《老》、《莊》者，集賢直學士侯行果薦子元及平陽敬會真於說，說藉以聞，並賜衣幣，得侍讀。子元擢累秘書少監，會真四門博士，俄皆兼集賢侍講學士。

玄宗將東之太山，說引子元、行果、徐堅、韋縚商裁封禪儀。初，高宗之封，中書令許敬宗議：「周人尚臭，故前祭而燔柴。」說、堅、子元白奏：「《周官》：樂六變，天神降。是降神以樂，非緣燔也。宋、齊以來，皆先嚌福酒，乃燎。請先祭後燔，如《貞觀禮》便。」行果與趙冬曦議，以為：「先燎降神，尚矣。若祭已而燔，神無由降。」子元議挺不徙。說曰：「康子獨出蒙輪，以當一隊邪？」議未判，說請決於帝，帝詔後燔。

乘輿自岱還，減從官，先次東都，唯子元、毋煚、韋述以學士從。久乃徙宗正少卿，以疾授秘書監，致仕。卒，贈汴州刺史。帝嘗制贊賜說、子元，命工圖其象，詔冬曦、述、煚分為傳。

侯行果
行果者，上谷人，歷國子司業，侍皇太子讀。卒，贈慶王傅。

始，行果、會真及長樂馮朝隱同進講。朝隱能推索《老》、《莊》秘義，會真亦善《老子》，每啟篇，先薰盥乃讀。帝曰：「我欲更求善《易》者，然無賢行果雲。」朝隱終太子右諭德，會真太學博士。

趙冬曦
趙冬曦，定州鼓城人。進士擢第，歷左拾遺。神龍初，上書曰：「古律條目千餘。隋時奸臣侮法，著律曰：『律無正條者，出罪舉重以明輕，入罪舉輕以明重。』一辭而廢條目數百。自是輕重沿愛憎，被罰者不知其然，使賈誼見之，慟哭必矣。夫法易知，則下不敢犯而遠機阱；文義深，則吏乘便而朋附盛。律、令、格、式，謂宜刊定科條，直書其事。其以準加減比附、量情及舉輕以明重、不應為之類，皆勿用。使愚夫愚婦相率而遠罪，犯者雖貴必坐。律明則人信，法一則主尊。」當時稱是。

開元初，遷監察御史，坐事流岳州。召還復官，與秘書少監賀知章、校書郎孫季良、大理評事鹹廙業入集賢院脩撰。是時，將仕郎王嗣琳、四門助教範仙廈為校勘，翰林供奉呂向、東方顥為校理。未幾，冬曦知史官事，遷考功員外郎。逾年，與季良、廙業、知章、呂向皆為直學士。冬曦俄遷中書舍人內供奉，以國子祭酒卒。

冬曦性放達，不屑世事。兄夏日，弟和璧、安貞、居貞、頤貞、匯貞，皆擢進士第。安貞給事中，居貞吳郡采訪使，頤貞安西都護。居貞子昌，別傳。

王嗣琳以太子校書郎罷。東方顥上書忤旨，左遷高安丞。廙業亦坐事左遷余杭令。仙廈善講論，後為道士。開元集賢學士，又有尹愔、陸堅、鄭欽說、盧僎名稍著。

尹愔
尹愔，秦州天水人。父思貞，字季弱。明《春秋》，擢高第。嘗受學於國子博士王道珪，稱之曰：「吾門人多矣，尹子叵測也。」以親喪哀毀。除喪，不仕。左右史張說、尹元凱薦為國子大成。每釋奠，講辨三教，聽者皆得所未聞。遷四門助教，撰《諸經義樞》、《續史記》皆未就。夢天官、麟臺交辟，寤而會親族敘訣，二日卒，年四十。

愔博學，尤通老子書。初為道士，玄宗尚玄言，有薦愔者，召對，喜甚，厚禮之，拜諫議大夫、集賢院學士，兼脩國史，固辭不起。有詔以道士服視事，乃就職，顓領集賢、史館圖書。開元末，卒，贈左散騎常侍。

陸堅
陸堅，河南洛陽人。初為汝州參軍，以友婿李慈伏誅，貶涪州參軍，再遷通事舍人。有詔起復，遣中官敦諭，不就。以給事中兼學士。善書。初名友悌，玄宗嘉其剛正，更賜名。從封泰山，封建安男。帝待之甚厚，圖形禁中，親制贊。以秘書監卒，年七十一，贈吏部尚書，謚曰懿。

鄭欽說
鄭欽說，後魏濮陽太守敬叔八世孫。開元初，繇新津丞請試五經，擢第，授鞏縣尉、集賢院校理。歷右補闕內供奉。通歷術，博物。初，梁太常任昉大同四年七月於鐘山壙中得銘曰：「龜言土，蓍言水，甸服黃鐘啟靈址。瘞在三上庚，墮遇七中己。六千三百浹辰交，二九重三四百圮。」當時莫能辨者，因藏之，戒諸子曰：「世世以銘訪通人，有知之者，吾死無恨。」昉五世孫升之，隱居商洛，寫以授欽說。欽說出使，得之於長樂驛，至敷水三十里而悟曰：「卜宅者廋葬之歲月，而先識墓圮日辰。甸服，五百也，黃鐘十一也，繇大同四年卻求漢建武四年，凡五百一十一年。葬以三月十日庚寅，三上庚也。圮以七月十二日己巳，七中己也。浹辰，十二也，建武四年三月至大同四年七月，六千三百一十二月，月一交，故曰六千三百浹辰交。二九，十八也。重三，六也。建武四年三月十日，距大同四年七月十二日，十八萬六千四百日，故曰二九重三四百圮。」升之大驚，服其智。

欽說雅為李林甫所惡，韋堅死，欽說時位殿中侍御史，常為堅判官，貶夜郎尉，卒。

子克鈞，為都官郎中。吐蕃圍靈州，軍餉匱竭，德宗以克鈞為靈、夏二州運糧使，轉米峙塞下，守者遂安。

盧僎
盧僎，吏部尚書從願三從父也。自聞喜尉為學士，終吏部員外郎。

兄俌，中宗時歷右補闕。默啜入寇，敗沙咤忠義，詔百官陳破賊勝策，獨俌上疏以為：「治內可以及外，賞罰明則士盡節。鳴沙之役，主將先遁，中軍猶能死戰。正法紀功，則戎行可勸。若忠義，騎將材，不可當大任。宜因古法，募人徙邊，免行役，次廬伍，明教令，賞虜獲，近戰則守家，遠戰則利貨。購辯勇，強諸蕃，以圖攻取。擇邊州刺史，蒐乘積粟，謹烽燧以備守。」中宗善其言，然無施行者。俌終秘書少監。

啖助
啖助，字叔佐，趙州人，後徙關中。淹該經術。天寶末，調臨海尉、丹陽主簿。秩滿，屏居，甘足疏糗。

善為《春秋》，考三家短長，縫綻漏闕，號《集傳》，凡十年乃成，復攝其綱條為例統。其言孔子脩《春秋》意，以為：「夏政忠，忠之敝野；商人承之以敬，敬之敝鬼；周人承之以文，文之敝僿。救僿莫若忠。夫文者，忠之末也。設教於本，其敝且末；設教於末，敝將奈何？武王、周公承商之敝，不得已用之。周公沒，莫知所以改，故其敝甚於二代。孔子傷之曰：『虞、夏之道，寡怨於民；商、周之道，不勝其敝！』故曰：『後代雖有作者，虞帝不可及已。』蓋言唐、虞之化，難行於季世，而夏之忠，當變而致焉。故《春秋》以權輔用，以誠斷禮，而以忠道原情雲。不拘空名，不尚狷介，從宜救亂，因時黜陟。古語曰：『商變夏，周變商，春秋變周。』而公羊子亦言：『樂道堯、舜之道，以擬後聖。』是知《春秋》用二帝、三王法，以夏為本，不壹守周典明矣。」又言：「幽、厲雖衰，《雅》未為《風》。逮平王之東，人習余化，茍有善惡，當以周法正之。故斷自平王之季，以隱公為始，所以拯薄勉善，救周之弊，革禮之失也。」助愛公、谷二家，以左氏解義多謬，其書乃出於孔氏門人。且《論語》孔子所引，率前世人老彭、伯夷等，類非同時；而言「左丘明恥之，丘亦恥之」。丘明者，蓋如史佚、遲任者。又《左氏傳》、《國語》，屬綴不倫，序事乖剌，非一人所為。蓋左氏集諸國史以釋《春秋》，後人謂左氏，便傅著丘明，非也。助之鑿意多此類。

助門人趙匡、陸質，其高弟也。助卒，年四十七。質與其子異裒錄助所為《春秋集註總例》，請匡損益，質纂會之，號《纂例》。匡者，字伯循，河東人，歷洋州刺史，質所稱為趙夫子者。

大歷時，助、匡、質以《春秋》，施士匄以《詩》，仲子陵、袁彜、韋彤、韋以《禮》，蔡廣成以《易》，強蒙以《論語》，皆自名其學，而士匄、子陵最卓異。

施士匄
士匄，吳人，兼善《左氏春秋》，以二經教授。繇四門助教為博士，秩滿當去，諸生封疏乞留，凡十九年，卒於官。弟子共葬之。士匄撰《春秋傳》，未甚傳。後文宗喜經術，宰相李石因言士匄《春秋》可讀。帝曰：「朕見之矣，穿鑿之學，徒為異同，但學者如浚井，得美水而已，何必勞苦旁求，然後為得邪？」

仲子陵
子陵，蜀人，好古學，舍峨眉山。舉賢良方正，擢太常博士，通後蒼、大小戴《禮》。有司請正太祖東向位，而遷獻、懿二主。子陵議藏主德明、興聖廟，其言典正。後異論紛洄，復為《通難》示諸儒，諸儒不能詘。久之，典黔中選補，乘傳過家，西人以為榮。終司門員外郎。子陵以文義自怡，及亡，其家所存，惟圖書及酒數斛而已。

贊
贊曰：《春秋》、《詩》、《易》、《書》，由孔子時師弟子相傳，歷暴秦，不斷如系。至漢興，刬挾書令，則儒者肆然講授，經典浸興。左氏與孔子同時，以《魯史》附《春秋》作《傳》，而公羊高、穀梁赤皆出子夏門人。三家言經，各有回舛，然猶悉本之聖人，其得與失蓋十五，義或繆誤，先儒畏聖人，不敢輒改也。啖助在唐，名治《春秋》，摭訕三家，不本所承，自用名學，憑私臆決，尊之曰「孔子意也」，趙、陸從而唱之，遂顯於時。嗚呼！孔子沒乃數千年，助所推著果其意乎？其未可必也。以未可必而必之，則固；持一己之固而倡茲世，則誣。誣與固，君子所不取。助果謂可乎？徒令後生穿鑿詭辨，詬前人，舍成說，而自為紛紛，助所階已。

韋彤
韋彤，京兆人。四世從祖方質為武後時宰相。彤名治《禮》，德宗時為太常博士。

先此，天寶中，詔尚食朔望進食太廟，天子使中人侍祠，有司不與也。貞元十二年，帝始詔朔望食，畀宗正、太常合供。於是彤與博士裴堪議曰：「禮，宗廟朔望不祭，園寢則有之。貞觀、開元間，在禮若令，不敢變古。天寶中，始有進食事，殆王玙緣生事亡，用燕具褻饌，參瀆禮薦，不可示遠。傳曰：『祭非外至，生於心者也。』是故聖人等牲牢，布籩豆，昆蟲、草木可薦者，莫不鹹在，所以享宗廟，交神明，全孝敬也。潔膳羞，八珍百品，可嗜之饌，美膬甘旨，謂之褻味，所以燕賓客，接人情，示慈惠也。是則薦與宴，聖人判為二物，不可亂也。今若熟饔而享，非以異為敬之意。且祭不欲數，亦不欲疏，感時致享，以制中也。今園寢月二祭，不為疏，廟歲五享，不為數，有司奉承，得盡其恭。若又加盛饌於朔望，是失禮之中，有司不得盡其恭也。故王者稽古，弗敢以孝思之極而溢禮，弗敢以肴品之多而剩味。願罷天寶所增，奉園寢以珍，奉宗廟以禮，兩得所宜。」帝曰：「是禮先帝裁定，遽更之，其謂朕何？徐議其可。」而朔望食卒不廢。

會昭陵寢宮為原火延燔，而客祭瑤臺佛寺。又故宮在山上，乏水泉，作者憚勞，欲即行宮作寢，詔宰相百官議。吏部員外郎楊於陵議曰：「園寢非三代制，自秦、漢以來，附陵置寢，或遠若邇，則無聞焉。韋玄成等議園陵，於興廢初無適語。且寢宮所占，在柏城中，距陵不遠，使諸陵之寢，皆有區限，故不可徙；若止柏城，則故寢已燔，行宮已久，因以治飾，亦復何嫌？或曰：『太宗創業，寢宮不輒易。』是不然。夫陵域宅神，神本靜，今大興荒廢，囂役密邇，非幽穸所安，改之便。」彤曰：「先王建都立邑，不利則為之遷，況有故邪？今文寢災，徙而宮之，非無故也。神安於徙，因而建寢，於禮至順。又它陵皆在柏城，隨便營作，不越封兆，力省易從。」帝重改先帝制，還宮山顛。

彤卒後，武宗會昌五年，詔京城不許群臣作私廟。宰相李德裕等引彤所議：「古制：廟必中門之外，吉兇皆告，以親而尊之，不自專也。今俾立廟京外，不能得其意於禮。宮之南九坊，三坊曰圍外，地荒左，立廟無嫌；余六坊可禁。」詔不許，聽準古即居所立廟。

陳京
陳京，字慶復，陳宜都王叔明五世孫。父兼，為右補闕、翰林學士。京善文辭，常袞稱之，妻以兄子。擢進士第，遷累太常博士。

德宗在奉天，聞段秀實為賊所害，七日不朝。宰相以為「方多難時，不宜壅萬機，天下其謂何？」京曰：「丞相之言非也。夫褒大節，恤賢臣，天下所以安，況卓卓特異者乎？」帝曰：「善。」還京師，擢左補闕。帝以盧杞為饒州刺史，京與趙需、裴佶、宇文炫、盧景亮、張薦共劾：「杞輔政要位，大臣逾時月不得對，百官懍懍常若兵在頸。陛下復用之，奸賊唾掌復興。」帝不聽。京等爭尤確，帝大怒，左右辟易，諫者稍引卻。京正色曰：「需等毋遽退！」極道不可，以死請，杞遂廢。帝之立，迎訪太后，久不得，意且怠。京密白：「第遣使物色以求。」帝大悟，終代不敢置。

初，玄宗、肅宗既祔室，遷獻、懿二祖於西夾室，引太祖位東向。禮儀使於休烈議：「獻、懿屬尊於太祖，若合食，則太祖位不得正，請藏二祖神主，以太宗、中宗、睿宗、肅宗從世祖南向，高宗、玄宗從高祖北向。」禘祫不及二祖，凡十八年。建中初，代宗喪畢，當大祫。京以太常博士上言：「《春秋》之義，毀廟之主陳於太祖，未毀廟之主合食於祖，無毀廟遷主不享之言。唐家祀制與周異，周以後稷為始封祖，而毀主皆在後稷下，故太祖東向，常統其尊。司馬晉以高皇、太皇、征西四府君為別廟，大禘祫則正太祖位，無所屈。別廟祭高、太以降，所以敘親也。唐家宜別為獻、懿二祖立廟，禘祫則祭，太祖遂正東向位。德明、興聖二帝，向已有廟，則藏祔二祖為宜。」

詔百官普議。禮儀使、太子少師顏真卿曰：「今議者有三：一謂獻、懿親遠而遷，不當祫，宜藏主西室；二謂二祖宜祫食，與太祖並昭穆，闕東向位；三謂引二祖祫禘，即太祖永不得全其始，宜以二主祔德明廟。雖然，於人神未厭也。景帝既受命始封矣，百代不遷矣，而又配天，尊無與上，至禘祫時，蹔屈昭穆以申孝尊先，實明神之意，所以教天下之孝也。況晉蔡謨等有成議，不為無據。請大祫享奉獻主東向，懿主居昭，景主居穆，重本尚順，為萬代法。夫祫，合也。有如別享德明，是乃分食，非合食也。」時議者舉然。於是還獻、懿主祫於廟，如真卿議。

貞元七年，太常卿裴郁上言：「商、周以卨、稷為祖，上無余尊，故合食有序。漢受命，祖高皇帝，故太上皇不以昭穆合食。魏祖武帝，晉祖宣帝，故高皇、處士、征西等君，亦不以昭穆合食。景皇帝始封唐，唐推祖焉，而獻、懿親盡廟遷，猶居東向，非禮之祀，神所不享。願下群臣議。」於是太子左庶子李嶸等上言：「謹按晉孫欽議：『太祖以前，雖有主，禘祫所不及；其所及者，太祖後未毀已升藏於二祧者，故雖百代及之。』獻、懿在始封前，親盡主遷，上擬三代，則禘祫所不及。太祖而下，若世祖，則《春秋》所謂『陳於太祖』者。漢議罷郡國廟，丞相韋玄成議：『太上皇、孝惠親盡宜毀。太上主宜瘞於園，惠主遷高廟。』太上皇在太祖前，主瘞於園，不及禘祫，獻、懿比也。惠遷高廟，在太祖後，而及禘祫，世祖比也。魏明帝遷處士主置園邑，歲時以令丞奉薦；東晉以征西等祖遷入西除，同謂之祧，皆不及祀。故唐初下訖開元，禘祫猶虛東向位。洎立九廟，追祖獻、懿，然祝於三祖不稱臣。至德時，復作廟，遂不為弘農府君主，以祀不及也。廣德中，始以景皇帝當東向位，以獻、懿兩主親盡，罷祫而藏。顏真卿引蔡謨議，復奉獻主東向，懿昭景穆。不記謨議晉未嘗用，而唐一王法容可準乎？臣等謂嘗、禘、郊、社無二尊，瘞、毀、遷、藏，各以義斷。景皇帝已東向，一日改易，不可謂禮，宜復藏獻、懿二主於西室，以本《祭法》『遠廟為祧，去祧而壇，去壇而墠，壇、墠，有禱祭，無禱止』之義。太祖得正，無所屈。」

吏部郎中柳冕等十二人議曰：「天子以受命之君為太祖，諸侯以始封之主為祖，故自太祖、祖以下，親盡叠毀。洎秦滅學，漢不暇禮，晉失宋因，故有連王廟之制，有虛太祖之位。且不列昭穆，非所謂有序；不建叠毀，非所謂有殺；連王廟，非所謂有別；虛太祖位，非所謂一尊。此禮所由廢也。《傳》曰：『父為士，子為天子，祭以天子，葬以士。』今獻、懿二祖，在唐未受命時，猶士也。故高祖、太宗以天子之禮祭之，而不敢奉以東向位。今而易之，無乃亂先帝序乎？周有天下，追王太王、王季以天子禮；及其祭，則親盡而毀。漢有天下，尊太上皇以天子之禮；及祭也，親盡而毀。唐家追王獻、懿二祖以天子禮；及其祭也，親盡而毀，復何所疑？《周官》有先公之祧、先王之祧。先公遷主，藏後稷之廟，其周未受命之祧乎？先王遷主，藏文、武之廟，其周已受命之祧乎？故有二祧，所以異廟也。今自獻而下，猶先公也；自景而下，猶先王也。請別廟以居二祖，則行周道，復古制，便。」

工部郎中張薦等請自獻而降，悉入昭穆，虛東向位。司勛員外郎裴樞曰：「《禮》：『親親故尊祖，尊祖故敬宗，敬宗故收族，收族故宗廟嚴，宗廟嚴故社稷重。』太祖之上，復追尊焉，則尊祖之義乖。太廟之外，別祭廟焉，則社稷不重。漢韋玄成請瘞主於園，晉虞喜請瘞廟兩階間。喜據左氏自證曰：『先王日祭祖、考，月祀曾、高，時享及二祧，歲祫及壇墠，終禘及郊宗石室，是謂郊宗之祖。』喜請夾室中為石室以處之，是不然。何者？夾室所以居太祖下，非太祖上藏主所居。未有卑處正、尊居傍也。若建石室於園寢，安遷主，采漢、晉舊章，祫禘率一祭，庶乎《春秋》得變之正。」

是時，京以考功員外郎又言：「興聖皇帝則獻之曾祖，懿之高祖。以曾孫祔曾高之廟，人情大順也。」京兆少尹韋武曰：「祫則大合，禘則序祧。當祫之歲，常以獻東向，率懿而後以昭穆極親親。及禘，則太祖筵於西，列眾主左右，是於太祖不為降，獻無所厭。」時諸儒以左氏「子齊聖，不先父食」，請迎獻主權東向，太祖暫還穆位。同官尉仲子陵曰：「所謂不先食者，丘明正文公逆祀。儒者安知夏後世數未足時，言禹不先鯀乎？魏、晉始祖率近，始祖上皆有遷主。引《宮》詩，則永可也。因虞主，則瘞園可也。緣遠祧，則築宮可也。以太祖實卑，則虛位可也。然永與瘞園，臣子所不安。若虛正位，則太祖之尊無時而申。請奉獻、懿二祖遷於德明、興聖廟為順。或曰二祖別廟，非合食。且德明、興聖二廟禘祫之年，皆有薦饗，是已分食，奚獨疑二祖乎？」

國子四門博士韓愈質眾議，自申其說曰：「一謂獻、懿二主宜永藏夾室，臣不謂可。且禮，祫祭，毀主皆合食。今藏夾室，至祫得不食太廟乎？若二祖不豫，不謂之合矣。二謂兩主宜毀而瘞之，臣不謂可。禮，天子七廟、一壇、一墠，遷主皆藏於祧，雖百代不毀。祫則太廟享焉。魏晉以來，始有毀瘞之議，不見於經。唐家立九廟，以周制推之，獻、懿猶在壇墠，可毀瘞而不禘祫乎？三謂二祖之主宜各遷諸陵，臣不謂可。二祖享太廟二百年，一日遷之，恐眷顧依違，不即享於下國。四謂宜奉主祔興聖廟而不禘祫，臣不謂可。禮，『祭如在』。景皇帝雖太祖，於獻、懿，子孫也。今引子東向，廢父之祭，不可謂典。五謂獻、懿宜別立廟京師，臣不謂可。凡禮有降有殺，故去廟為祧，去祧為壇，去壇為墠，去墠為鬼，漸而遠者，祭益希。昔魯立煬宮，《春秋》非之，謂不當取已毀之廟、既藏之主，復築宮以祭。今議正同，故臣皆不謂可。古者殷祖玄王，周祖後稷，太祖之上，皆自為帝。又世數已遠，不復祭之，故始祖得東向也。景皇帝雖太祖，於獻、懿，子孫也。當禘祫，獻祖居東向位，景從昭若穆，是祖以孫尊，孫以祖屈，神道人情，其不相遠。又常祭眾，合祭寡，則太祖所屈少，而所伸多。與其伸孫尊，廢祖祭，不以順乎？」

冕又上《禘祫義證》十四篇，帝詔尚書省會百官、國子儒官，明定可否。左司郎中陸淳奏：「按《禮》及諸儒議，復太祖之位，正也。太祖位正，則獻、懿二主宜有所安。今議者有四：曰藏夾室，曰置別廟，曰各遷於園，曰祔興聖廟。臣謂藏夾室，則享獻無期，非周人藏二祧之義；置別廟，論始曹魏，《禮》無傳焉，司馬晉議而不用；遷諸園，亂宗廟之制。唯祔興聖廟，禘若祫一祭，庶乎得禮。」帝依違未決也。

十九年，將禘祭，京復奏禘祭大合祖宗，必尊太祖位，正昭穆。請詔百官議。尚書左僕射姚南仲等請奉獻、懿主祔德明、興聖廟。鴻臚卿王權、申衍之曰：「周人祖文王，宗武王，故《詩·清廟》章曰：『祀文王也。』胡不言太王、王季？則太王、王季而上，皆祔後稷，故清廟得祀文王也。太王、王季之尊，私禮也；祔後稷廟，不敢以私奪公也。古者先王遷廟主，以昭穆合藏於祖廟。獻、懿主宜祔興聖廟，則太祖東向得其尊，獻、懿主歸得其所。」是時，言祔興聖廟什七八，天子尚猶豫未剛定。至是，群臣稍顯言二祖本追崇，非有受命開國之鴻構；又權根援《詩》、《禮》明白。帝泮然，於是定遷二祖於興聖廟，凡禘祫一享。詔增廣興聖二室。會祀日薄，廟未成，張繒為室，內神主廟垣間，奉興聖、德明主居之。廟成而祔。自是景皇帝遂東向。

京自博士獻議，彌二十年乃決，諸儒無後言。帝賜京緋衣、銀魚。昭陵寢占山上，宦侍憚免汲乏，請更其所，宰相未能抗。京曰：「此太宗之誌，其儉足以為後世法，不可改。」議者多附宦人，帝曰：「京議善。」卒不徙。帝器京，謂有宰相才，欲用之。會病狂易，自刺弗殊，又言中書舍人崔邠、御史中丞李汶訕己，帝使詰辨無狀，然猶自考功員外再遷給事中，皆兼集賢殿學士。帝疑京為忌者中傷，中人問賚相繼。後對延英，帝諭遣，京沮駭走出，罷為秘書少監，卒。

初，帝討李希烈，財用屈，京與戶部侍郎趙贊請稅民屋架，籍賈人貲力，以率貸之。憲宗嘗問宰相李吉甫：「我在藩邸，聞德宗播遷梁、漢，久乃復，誰實召亂，為我言之。」對曰：「德宗始即位，躬行慈儉，經崔祐甫輔政，四方企望至治。祐甫歿，宰相非其人，奸佞營蠱，謂河北叛臣可以力服，甘語先入，主聽惑焉。而陳京、趙贊為帝稅屋架，貸賈緡，內怨外忿，身及大亂。咎興信宵人，剝下佐上，賴天之靈，敗不抵亡。」帝恨惋曰：「京與贊，真賊臣。」

京無子，以從子褒嗣。褒孫伯宣，辭著作佐郎不拜。

贊曰：德宗敝政，稅間架、借商錢、宮市為最甚。順宗為太子，欲極陳之，懲王叔文之諫而止，其畏如此。區區之臣，冒顏而關說，難哉！其饗國日淺，誌不在民矣。憲宗聞暴斂之令首於賊臣，感憤太息，愛人之至也。及任程異、皇甫镈，諫者不聽。興利之臣敗君之德甚矣！

暢當
暢當，河東人。父璀，左散騎常侍，代宗時，與裴冕、賈至、王延昌待制集賢院，終戶部尚書。

當進士擢第，貞元初，為太常博士。昭德皇后崩，中外服除，皇太子、諸王將服三年，詔太常議太子服。當與博士張薦、柳冕、李吉甫曰：「子為母齊衰三年，蓋通喪也；太子為皇后服，古無文。晉元皇后崩，亦疑太子服。杜預議：『古天子三年喪，既葬除服，魏亦以既葬為節。皇太子與國為體，若不變除，則東宮臣仆亦以衰麻出入殿省。』太子遂以卒哭除服。貞觀十年六月，文德皇后崩，十一月而葬，太子喪服之節，國史不書。至明年正月，以晉王為并州都督。既命官，當已除矣。今皇太子宜如魏、晉制：既葬而虞，虞而卒哭，卒哭而除，心喪三年。」宰相劉滋、齊映召問當等：「『子食於有喪者之側，未嘗飽也。』今太子以衰服侍膳至葬，可乎？令：群臣齊衰三十日公除。宜約以為服限。」乃請如宋、齊皇后為其父母服三十日除，入謁則服墨慘，還宮衰麻。右補闕穆質上疏曰：「『三年之喪，自天子達於庶人。』漢文帝以宗廟社稷之重自貶，乃以日易月，後世所不能革。太子，人臣也，不得如人君之制，母喪宜無厭降。惟晉既葬公除，議者詭辭以甘時主，不足師法。今有司之議，虧化敗俗，常情所郁。夫政以德為本，德以孝為大。後世記禮之失，自今而始，顧不重哉！父在為母期，古禮也。國朝服之三年，臣謂三年則太重，唯行古為得禮。」德宗遣內常侍馬欽敘謂質曰：「太子有撫軍、監國、問安、侍膳之事，有司以三十日除，既葬釋服，以墨衰終喪，是何疑邪？」質又奏疏曰：「太子於陛下，子道也，臣道也。君臣以義，則撫軍監國，有權奪。父子問安侍膳，固無服衰之嫌，古未有服衰而廢者。舒王以下服三年，將不得問安侍膳邪？太子、舒王，皆臣子也，不宜甚異。且皇后，天下之母，其父母，士庶也，以天下之母，為士庶降服，可也。太子，臣子也，以臣子為母降，可乎？公除，非古也。入公門變服，今期喪以下慘制是也。太子晨昏侍，非公除比。墨衰奪情，事緣金革。今不監國撫軍，何抑奪邪？子之於父母，禮異而情均。太子奉君父之日遠，報母之日少，忍使失令名哉？」乃詔宰臣與有司更議，當等曰：「《禮》有公門脫齊衰，《開元禮》，皇后父母服十二月，從朝旨則十三日而除；皇太子外祖父母服五月，從朝旨則五日而除。恐喪服入侍，傷至尊之意，非特以金革奪也。太子公除，以墨慘奉朝，歸宮衰麻，酌變為制可也。」宰相乃令太常卿鄭叔則草奏：「既葬卒哭，十一月小祥，十三月大祥，十五月禫，內謁即墨服。」復詔問質，質以為雖不能循古禮，猶愈於魏、晉之文遠甚。宰相乃言：「太子居皇后喪，至朝則抑哀承慈，實臣子至行。唯心與服，內外宜稱。今質請降詔於外，無害墨衰於內。臣謂言行於外，而服異於內，事非至誠，乖於德教。請下明詔如叔則議。」天子從之。及董晉代叔則為太常卿，帝曰：「皇太子服期，繇諫官，初非朕意。暢當等請循魏、晉故事，至論也。」

當以果州刺史卒。

林蘊
林蘊，字復夢，泉州莆田人。父披，字茂彥，以臨汀多山鬼淫祠，民厭苦之，撰《無鬼論》。刺史樊晃奏署臨汀令，以治行遷別駕。

蘊世通經，西川節度使韋臯辟推官。劉辟反，蘊曉以逆順，不聽。復遺書切諫，辟怒，械於獄，且殺之，將就刑，大呼曰：「『危邦不入，亂邦不居』，得死為幸矣！」辟惜其直，陰戒刑人抽劍磨其頸，以脅服之。蘊叱曰：「死即死，我項豈頑奴砥石邪？」辟知不可服，舍之，斥為唐昌尉。及辟敗，蘊名重京師。

李吉甫、李絳、武元衡為相，蘊貽書諷以：「國家有西土，猶右臂也。今臂不附體，北彌豳郊，西極汧、隴，不數百里為外域。涇原、鳳翔、邠寧三鎮皆右臂，大藩擁旄鉞數十百人，唯李抱玉請復河、湟，命將不得其人，宜拔行伍之長，使守秦、隴。王者功成作樂，治定制禮。有權臣制樂曲，自立喪紀。舜命契：『百姓弗親，五品不遜，汝作司徒。』唐以臯、佑、鍔、季安為司徒，官不擇人。盧從史、於臯謨罪大而刑輕。農桑無百分之一，農夫一人給百口，蠶婦一人供百身，竭力於下者，饑不得食，寒不得衣。邊兵菜色，而將帥縱侈自養。中人十戶不足以給一無功之卒，百卒不足奉一驕將。」六事皆當時極敝。蘊亦韋臯所引重，嫉其專制，感憤關說。然嗜酒多忤物，宰相置不用也。

滄景程權辟掌書記。既而權上四州版籍請吏，而軍中習熟擅地，畏內屬，挾權拒命，不得出。蘊陳君臣大誼，諭首將，人人釋然，於是權得去。蘊遷禮部員外郎。刑部侍郎劉伯芻薦之於朝，出為邵州刺史。嘗杖殺客陶玄之，投屍江中，籍其妻為倡，復坐贓，杖流儋州而卒。

蘊辯給，嘗有姓崔者矜氏族，蘊折之曰：「崔杼弒齊君，林放問禮之本，優劣何如邪？」其人俯首不能對。

韋公肅
韋公肅，隋儀同觀城公約七世孫。元和初為太常博士兼脩撰。憲宗將耕藉，詔公肅草具儀典，容家善之。太子少傅判太常卿事鄭餘慶廟有二祖妣，疑於祔祭，請諸有司。公肅議：「古諸侯一娶九女，故廟無二嫡。自秦以來有再娶，前娶後繼，皆嫡也，兩祔無嫌。晉驃騎大將軍溫嶠繼室三，疑並為夫人，以問太學博士陳舒，舒曰：『妻雖先沒，榮辱並從夫。禮祔於祖姑，祖姑有三，則各祔舅之所生。是皆夫人也。生以正禮，沒不可貶。』於是遂用舒議。且嫡繼於古有殊制，於今無異等，祔配之典，安得不同？卿士之寢祭二妻，廟享可異乎？古繼以媵妾，今以嫡妻，不宜援一娶為比，使子孫榮享不逮也。或曰：『《春秋》，魯惠公元妃孟子卒，繼室以聲子，聲子，孟侄娣也，不入惠廟。宋武公生仲子，歸於魯，生桓公而惠薨，立宮而奉之，不合於惠公，而別宮者何？追父誌也。然其比奈何？』曰：晉南昌府君廟有荀、薛兩氏，景帝廟有夏侯、羊兩氏，唐家睿宗室則昭成、肅明二後，故太師顏真卿祖室有殷、柳兩氏。二夫人並祔，故事則然。」諸儒不能異。

初，睿宗祥月，太常奏朔望弛朝，尚食進蔬具，止樂。余日禦便殿，具供奉仗。中書、門下官得侍，它非奏事毋謁。前忌與晦三日、後三日，皆不聽事。忌晦之明日，百官叩側門通慰。後遂為常。及是，公肅上言：「《禮》，忌日不樂，而無忌月。唯晉穆帝將納後，疑康帝忌月，下其議有司，於是荀納、王洽等引忌時、忌歲譏破其言。今有司承前所禁，在二十五月限，有弛朝徹樂事。喪除則禮革，王者不以私懷逾禮節，故禫禮徙月樂，漸去其情也，不容追遠，而立禮反重。今茲太常，雖郊廟，樂且停習，是謂反重以慢神也。有司悉禁中外作樂，是謂無故而徹也。願依經誼，裁正其違。」有詔中書門下召禮官、學官議，咸曰宜如公肅所請。制可。以官壽卒。

許康佐
許康佐，貞元中舉進士、宏辭，連中之。家苦貧，母老，求為知院官，人譏其不擇祿。及母喪已除，凡辟命皆不答，人乃知其為親屈，由是有名。

遷侍御史。以中書舍人為翰林侍講學士，與王起皆為文宗寵禮。帝讀《春秋》至「閽弒吳子余祭」，問：「閽何人邪？」康佐以中官方強，不敢對，帝嘻笑罷。後觀書蓬萊殿，召李訓問之，對曰：「古閽寺，今宦人也。君不近刑臣，以為輕死之道，孔子書之以為戒。」帝曰：「朕邇刑臣多矣，得不慮哉！」訓曰：「列聖知而不能遠，惡而不能去，陛下念之，宗廟福也。」於是內謀剪除矣。康佐知帝指，因辭疾，罷為兵部侍郎。遷禮部尚書。卒，贈吏部，謚曰懿。

諸弟皆擢進士第，而堯佐最先進，又舉宏辭，為太子校書郎。八年，康佐繼之。堯佐位諫議大夫。


Chinese text: This work was published before January 1, 1923, and is in the
public domain worldwide because the author died at least 100 years ago.
