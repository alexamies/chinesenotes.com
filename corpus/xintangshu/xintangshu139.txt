房琯子:孺復 孫:啟 族孫:式 張鎬 李泌子:繁

目录
1	房琯
1.1	子 孺復
1.2	孫 啟
1.3	族孫 式
2	張鎬
3	李泌
3.1	子 繁
房琯
　　房琯，字次律，河南河南人。父融，武后時，以正諫大夫同鳳閣鸞台平章事；神龍元年，貶死高州。琯少好學，風度沈整，以廕補弘文生。與呂向偕隱陸渾山，十年不諧際人事。開元中，作《封禪書》，說宰相張說，說奇之，奏為校書郎。舉任縣令科，授盧氏令。拜監察御史，坐訊獄非是，貶睦州司戶參軍。復為縣，所至上德化，興長利，以治最顯。

　　天寶五載，試給事中，封漳南縣男。時玄宗有逸志，數巡幸，廣溫泉為華清宮，環宮所置百司區署。以琯資機算，詔總經度驪山，疏岩剔藪，為天子游觀。未畢，坐善李適之、韋堅，斥為宜春太守。曆琅邪、鄴、扶風三郡，頻遷憲部侍郎。十五載，帝狩蜀，琯馳至普安上謁，帝喜甚，即拜文部尚書、同中書門下平章事，從至成都，賜一子官。

　　俄與韋見素、崔渙奉冊靈武，見肅宗，具言上皇所以傳付意，因道當時利病，箝索虜情，辭吐華暢，帝為改容。琯既有重名。帝傾意待之，機務一二與琯參決，諸將相莫敢望。於是，第五琦言財利幸，為江淮租庸使。琯諫曰：「往楊國忠聚斂，產怨天下。陛下即位，人未見德，今又寵琦，是一國忠死，一國忠生，無以示遠方。」帝曰：「六軍之命方急，無財則散。卿惡琦可也，何所取財？」琯不得對。北海太守賀蘭進明自河南至，詔攝御史大夫、嶺南節度使，入謝，帝曰：「朕語琯除正大夫，何為攝邪？」進明銜之，因曰：「陛下知晉亂乎？惟以尚虛名，任王衍為宰相，基祖浮華，不事天下事，故至於敗。方唐中興，當用實才，而琯性疏闊，大言無當，非宰相器。陛下待之厚，然孰肯為陛下用乎？」帝曰：「何哉？」對曰：「陛下頃為皇太子，太子出曰撫軍，入曰監國，而琯為聖皇建遣諸王為都統節度，乃謂陛下為元子而付以朔方、河東、河北空虛之地，永王、豐王乃統四節度。此於聖皇似忠，于陛下非忠也。琯意諸子一得天下，身不失恩，又多樹私黨，以副戎權，推此而言，豈肯盡誠于陛下乎？」帝入其語，始惡琯。以進明為御史大夫、河南節度使。

　　會琯請自將平賊，帝猶倚以成功，乃詔琯持節招討西京、防禦蒲潼兩關兵馬節度等使，得自擇參佐。乃以兵部尚書王思禮、御史中丞鄧景山為副，戶部侍郎李揖為行軍司馬，中丞宋若思、起居郎知制誥賈至、右司郎中魏少游為判官，給事中劉秩為參謀。琯分三軍趨京師：楊希文將南軍，自宜壽入；劉悊將中軍，自武功入；李光進將北軍，自奉天入。琯身中軍先鋒。十月庚子，次便橋。辛丑，中軍、北軍遇賊陳濤斜，戰不利。琯欲持重有所伺，中人邢延恩促戰，故敗，士死麻葦。癸卯，率南軍復戰，遂大敗，希文、悊皆降賊。初，琯用春秋時戰法，以車二千乘繚營，騎步夾之。既戰，賊乘風噪，牛悉髀栗，賊投芻而火之，人畜焚燒，殺卒四萬，血丹野，殘眾才數千，不能軍。琯還走行在，見帝，肉袒請罪，帝宥之，使裒夷散，復圖進取。琯雅自負，以天下為己任，然用兵本非所長。其佐李揖、劉秩等皆儒生，未嘗更軍旅，琯每詫曰：「彼曳落河雖多，能當我劉秩乎？」帝雖恨琯喪師，而眷任未衰。

　　崔圓自蜀來，最後見帝，琯謂帝不見省，易之。圓以金畀李輔國，不淹日被寵，遂怨琯。琯數稱疾不入。會御史大夫顏真卿劾奏諫議大夫李何忌不孝，琯素善何忌，不欲以惡名錮之，托被酒入朝，貶西平郡司馬。琴工董廷蘭出入琯所，琯昵之。廷蘭藉琯勢，數招賕謝，為有司劾治，琯訴於帝，帝因震怒，叱遣之，琯惶恐就第。罷為太子少師。從帝還都，封清河郡公。琯之廢，朝臣多言琯謀包文武，可復用，雖琯亦自謂當柄任，為天子立功。善琯者暴其言於朝。琯方日引劉秩、嚴武與宴語，移病自如。帝以琯虛言浮誕，內鞅鞅，挾黨背公，非大臣體。乾元元年，出琯為邠州刺史，逐秩、武等，因下詔陳其比周狀，喻敕中外。始，邠以武將領刺史，故綱目廢弛，即治府為營，吏攘民居相淆歡。琯至，一切革之，人以便安，政聲流聞。召拜太子賓客，遷禮部尚書，為晉、漢二州刺史。寶應二年，召拜刑部尚書，道病卒，贈太尉。

　　琯有遠器，好談老子、浮屠法，喜賓客，高談有餘，而不切事。時天下多故，急於謀略攻取，帝以吏事繩下，而琯為相，遽欲從容鎮靜以輔治之，又知人不明，以取敗撓，故功名隳損雲。

　　贊曰：唐名儒多言琯德器，有王佐材，而史載行事，亦少貶矣。一舉喪師，訖不復振。原琯以忠誼自奮，片言悟主而取宰相，必有以過人者，用違所長，遂無成功。然盛名之下，為難居矣。夫名盛則責望備，實不副則訾咎深。使琯遭時承平，從容帷幄，不失為名宰。而倉卒濟難，事敗隙生，陷於浮虛比周之罪，名之為累也，戒哉！

子 孺復
　　子孺復，幼頗能屬文，然狂縱不法。淮南節度使陳少游奏置幕府。多招術家言己三十當得宰相，以熏權近，希進取。後辟浙西韓滉府。兄宗偃喪自嶺外還，孺復不出臨吊。與妻鄭不相中，慈姆為言，乃具棺召家人生斂之；鄭方乳，促上道，鄭死於行。又娶崔昭女，崔悍媢，殺二侍兒，私瘞之。觀察使以聞，貶連州司馬，聽崔去。既又與崔通，請復合，詔許。未幾復離。終容州刺史。

孫 啟
　　琯孫啟，以廕補鳳翔參軍事，累調萬年令，素贅附王叔文。貞元末，叔文用事，除容管經略使，陰許以荊南帥節。啟至荊湖，宿留不肯進，會叔文與韋執誼內忿爭，不果拜。俄而皇太子監國，啟惶駭就鎮。凡九年，改桂管觀察使。州邸以賂請有司飛驛送詔，既而憲宗自遣宦人持詔賜啟，啟畏使者邀重餉，即曰：「先五日已得詔。」使者紿請視，因馳歸以聞，貶太僕少卿。啟自陳獻使者南口十五，帝怒，殺宦人，貶啟虔州長史，死。始詔五管、福建、黔中道不得以口饋遺、博易，罷臘口等使。

族孫 式
　　琯族孫式，擢進士第，累遷忠州刺史。韋皋表為雲南安撫副使、蜀州刺史。皋卒，劉辟反，式留不得行。賊平，高崇文保貸之，言諸朝，除吏部郎中。時河朔諸將劉濟、張茂昭等更相劾奏，帝欲和之，拜式給事中，使河北，還奏如旨。遷陝虢觀察使，改河南尹。會討王承宗鎮州，索餉車四千乘，民不能具。式建言：「歲凶人勞，不任調發。」又御史元稹亦言：「賊未禽，而河南民先困。」詔可，都鄙安之。改宣歙觀察使。卒，贈左散騎常侍，諡曰傾。吏部郎中韋乾度曰：「始式刺蜀州，劉辟構難，即謂辟曰：'向夢公為上相，儀衛甚盛，幸無相忘。'辟喜，以為祥。後辟發兵署牒，首曰辟，副曰式，參謀曰符載。大節已虧，不宜得諡。」博士李虞仲曰：「始辟反，為其用者皆救死其頸，可盡被惡名乎？如式，不能去，又不能死，可謂求生害仁者也。辟走西山，召所疑畏者盡殺之，式在其間，會救得免。而曰大節已虧，近於溢言。」諡乃定。

張鎬
　　張鎬，字從周，博州人。儀狀瑰偉，有大志，視經史猶漁獵，然好王霸大略。少事吳兢，兢器之。游京師，未知名，率嗜酒鼓琴自娛。人或邀之，杖策往，醉即返，不及世務。

　　天寶末，楊國忠執政，求天下士為己重，聞鎬才，薦之。釋褐衣，拜左拾遺，曆侍御史。玄宗西狩，鎬徒步扈從。俄遣詣肅宗所。數論事，擢諫議大夫，尋拜中書侍郎、同中書門下平章事。時引內浮屠數百居禁中，號「內道場」，諷唄外聞，鎬諫曰：「天子之福，要在養人，以一函宇，美風化，未聞區區佛法而致太平。願陛下以無為為心，不以小乘撓聖慮。」帝然之。尋詔兼河南節度使，都統淮南諸軍事。賊圍宋州，張巡告急，鎬倍道進，檄濠州刺史閭丘曉趣救。曉愎撓，逗留不肯進，比鎬至淮口，而巡已陷。鎬怒，杖殺曉。帝還京師，封南陽郡公，詔以本軍鎮汴州，捕平殘寇。史思明提范陽獻順款，鎬揣其偽，密奏曰：「思明勢窮而服，包藏不測，可以計取，難以義招，不宜以威權假之。」又言：「滑州防禦使許叔冀狡獪，臨難必變，宜追還宿衛。」書入不省。時宦官絡繹出鎬境，未嘗降情結納。自范陽、滑州使還者，皆盛言思明、叔冀忠，而毀鎬無經略才。帝以鎬不切事機，遂罷宰相，授荊州大都督府長史。思明、叔冀後果叛，如鎬言。召拜太子賓客、左散騎常侍。坐市嗣岐王珍第，貶辰州司戶參軍。代宗初，起為撫州刺史，遷洪州觀察使，更封平原郡公。袁晁寇東境，江介震騷，鎬遣兵屯上饒，斬首二千級。又襲舒城賊楊昭，梟之。沉千載者，新安大豪，連結椎剽，州縣不能禽，鎬遣別將盡殄其眾。改江南西道觀察使，卒。

　　鎬起布衣，二期至宰相。居身廉，不殖貲產。善待士，性簡重，論議有體。在位雖淺，而天下之人推為舊德云。

李泌
　　李泌，字長源，魏八柱國弼六世孫，徙居京兆。七歲知為文。玄宗開元十六年，悉召能言佛、道、孔子者，相答難禁中。有員俶者，九歲升坐，詞辯注射，坐人皆屈。帝異之，曰：「半千孫，固當然。」因問：「童子豈有類若者？」俶跪奏：「臣舅子李泌。」帝即馳召之。泌既至，帝方與燕國公張說觀弈，因使說試其能。說請賦「方圓動靜」，泌逡巡曰：「願聞其略。」說因曰：「方若棋局，圓若棋子，動若棋生，靜若棋死。」泌即答曰：「方若行義，圓若用智，動若騁材，靜若得意。」說因賀帝得奇童。帝大悅曰：「是子精神，要大於身。」賜束帛，敕其家曰：「善視養之。」張九齡尤所獎愛，常引至臥內。九齡與嚴挺之、蕭誠善，挺之惡誠佞，勸九齡謝絕之。九齡忽獨念曰：「嚴太苦勁，然蕭軟美可喜。」方命左右召蕭，泌在旁，帥爾曰：「公起布衣，以直道至宰相，而喜軟美者乎？」九齡驚，改容謝之，因呼「小友」。及長，博學，善治《易》，常游嵩、華、終南間，慕神仙不死術。天寶中，詣闕獻《復明堂九鼎議》，帝憶其早惠，召講《老子》，有法，得待詔翰林，仍供奉東宮，皇太子遇之厚。嘗賦詩譏誚楊國忠、安祿山等，國忠疾之，詔斥置蘄春郡。

　　肅宗即位靈武，物色求訪，會泌亦自至。已謁見，陳天下所以成敗事，帝悅，欲授以官，固辭，願以客從。入議國事，出陪輿輦，眾指曰：「著黃者聖人，著白者山人。」帝聞，因賜金紫，拜元帥廣平王行軍司馬。帝嘗曰「卿侍上皇，中為朕師，今下判廣平行軍，朕父子資卿道義」雲。始，軍中謀帥，皆屬建甯王，泌密白帝曰：「建甯王誠賢，然廣平塚嗣，有君人量，豈使為吳太伯乎？」帝曰：「廣平為太子，何假元帥？」泌曰：「使元帥有功，陛下不以為儲副，得耶？太子從曰撫軍，守曰監國，今元帥乃撫軍也。」帝從之。

　　初，帝在東宮，李林甫數構譖，勢危甚，及即位，怨之，欲掘塚焚骨。泌以天子而念宿嫌，示天下不廣，使脅從之徒得釋言於賊。帝不悅，曰：「往事卿忘之乎？」對曰：「臣念不在此。上皇有天下五十年，一旦失意，南方氣候惡，且春秋高，聞陛下錄故怨，將內慚不懌，萬有一感疾，是陛下以天下之廣不能安親也。」帝感悟，抱泌頸以泣曰：「朕不及此。」因從容問破賊期，對曰；「賊掠金帛子女，悉送范陽，有苟得心，渠能定中國邪？華人為之用者，獨周摯、高尚等數人，餘皆脅制偷合，至天下大計，非所知也。不出二年，無寇矣，陛下無欲速。夫王者之師，當務萬全，圖久安，使無後害。今詔李光弼守太原，出井陘，郭子儀取馮翊，入河東，則史思明、張忠志不敢離范陽、常山，安守忠、田乾真不敢離長安，是以三地禁其四將也。隨祿山者，獨阿史那承慶耳。使子儀毋取華，令賊得通關中，則北守范陽，西救長安，奔命數千里，其精卒勁騎，不逾年而弊。我常以逸待勞，來避其鋒，去翦其疲，以所征之兵會撫風，與太原、朔方軍互擊之。徐命建甯王為范陽節度大使，北並塞與光弼相掎角，以取范陽。賊失巢窟，當死河南諸將手。」帝然之。會西方兵大集，帝欲速得長安，曰：「今戰必勝，攻必取，何暇千里先事范陽乎？」泌曰：「必得兩京，則賊再強，我再困。且我所恃者，磧西突騎、西北諸戎耳。若先取京師，期必在春，關東早熱，馬且病，士皆思歸，不可以戰。賊得休士養徒，必復來南。此危道也。」帝不聽。

　　二京平，帝奉迎上皇，自請歸東宮以遂子道。泌曰：「上皇不來矣。人臣尚七十而傳，況欲勞上皇以天下事乎。」帝曰：「奈何？」泌乃為群臣通奏，具言天子思戀晨昏，請促還以就孝養。上皇得初奏，答曰：「當與我劍南一道自奉，不復東矣。」帝甚憂。及再奏至，喜曰：「吾方得為天子父！」遂下誥戒行。

　　崔圓、李輔國以泌親信，疾之。泌畏禍，願隱衡山。有詔給三品祿，賜隱士服，為治室廬。泌嘗取松樛枝以隱背，名曰「養和」，後得如龍形者，因以獻帝，四方爭效之。代宗立，召至，舍蓬萊殿書閣。初，泌無妻，不食肉，帝乃賜光福裏第，強詔食肉，為娶朔方故留後李甥，昏日，敕北軍供帳。元載惡不附己，因江西觀察使魏少遊請僚佐，載稱泌才，以試秘書少監充判官。載誅，帝召還。復為常袞所忌，出為楚州刺史，辭不行，帝亦留之。會澧州缺，袞盛言南方凋瘵，請輟泌治之，乃授澧、朗、峽團練使，徙杭州刺史，皆有風績。

　　德宗在奉天，召赴行在，授左散騎常侍。時李懷光叛，歲又蝗旱，議者欲赦懷光。帝博問群臣，泌破一桐葉附使以進，曰：「陛下與懷光，君臣之分不可復合，如此葉矣。」由是不赦。始，硃泚亂，帝約吐蕃赴援，賂以安西、北庭。既而渾瑊與賊戰咸陽，泚大敗，吐蕃以師追北不甚力，因大掠武功而歸。京師平，來請如約。帝業許，欲遂與之。泌曰：「安西、北庭，控制西域五十七國及十姓突厥，皆悍兵處，以分吐蕃勢，使不得並兵東侵。今與其地，則關中危矣。且吐蕃向持兩端不戰，又掠我武功，乃賊也，奈何與之？」遂止。

　　貞元元年，拜陝虢觀察使。泌始鑿山開車道至三門，以便饟漕。以勞，進檢校禮部尚書。淮西兵防秋屯鄜州，已而四千人亡歸，或曰吳少誠密招之。既入境，泌邀險悉擊殺之。三年，拜中書侍郎、同中書門下平章事，累封鄴縣侯。初，張延賞減天下吏員，人情愁怨，至流離死道路者。泌請復之，帝未從，因問：「今戶口減承平時幾何？」曰：「三之二。」帝曰：「人既雕耗，員何可復？」泌曰：「不然。戶口雖耗，而事多承平十倍。陛下欲省州縣則可，而吏員不可減。今州或參軍署券，縣佐史判案。所謂省官者，去其冗員，非常員也。」帝曰：「若何為冗員？」對曰：「州參軍無職事及兼、試額內官者。兼、試，自至德以來有之，比正員三之一，可悉罷。」帝乃許復吏員，而罷冗官。泌又條奏：「中朝官常侍、賓客十員，其六員可罷；左右贊善三十員，其二十員可罷。如舊制，諸王未出閤，官屬皆不除。而所收科奉，乃多於減員矣。」帝悅。是時，州刺史月奉至千緡，方鎮所取無藝，而京官祿寡薄，自方鎮入八座，至謂罷權。薛邕由左丞貶歙州刺史，家人恨降之晚。崔祐甫任吏部員外，求為洪州別駕。使府賓佐有所忤者，薦為郎官。其當遷台閣者，皆以不赴取罪去。泌以為外太重，內太輕，乃請隨官閑劇，普增其奉，時以為宜。而竇參多沮亂其事，不能悉如所請。泌又白罷拾遺、補闕，帝雖不從，然因是不除諫官，唯用韓皋、歸登。泌因收其公廨錢，令二人寓食中書舍人署。凡三年，始以韋綬、梁肅為左右補闕。

　　太子妃蕭母，郜國公主也，坐蠱媚，幽禁中，帝怒，責太子，太子不知所對。泌入，帝數稱舒王賢，泌揣帝有廢立意，因曰：「陛下有一子而疑之，乃欲立弟之子，臣不敢以古事爭。且十宅諸叔，陛下奉之若何？」帝赫然曰：「卿何知舒王非朕子？」對曰：「陛下昔為臣言之。陛下有嫡子以為疑，弟之子敢自信于陛下乎？」帝曰：「卿違朕意，不顧家族邪？」對曰：「臣衰老，位宰相，以諫而誅，分也。使太子廢，它日陛下悔曰'我惟一子殺之，泌不吾諫，吾亦殺爾子'，則臣絕祀矣。雖有兄弟子，非所歆也。」即噫嗚流涕。因稱：「昔太宗詔：'太子不道，籓王窺伺者，兩廢之。'陛下疑東宮而稱舒王賢，得無窺伺乎？若太子得罪，請亦廢之而立皇孫，千秋萬歲後，天下猶陛下子孫有也。且郜國為其女妒忌，而蠱惑東宮，豈可以妻母累太子乎？」執爭數十，意益堅，帝寤，太子乃得安。

　　初，興元後國用大屈，封物皆三損二。舊制，堂封歲三千六百縑，後才千二百。至是，帝使還舊封。於是李晟、馬燧、渾瑊各食實封，悉讓送泌，泌不納。時方鎮私獻於帝，歲凡五十萬緡，其後稍損至三十萬，帝以用度乏問泌，泌請：「天下供錢歲百萬給宮中，勸不受私獻。凡詔旨須索，即代兩稅，則方鎮可以行法，天下紓矣。」

　　帝嘗從容言：「盧杞清介敢言，然少學，不能廣朕以古道，人皆指其奸而朕不覺也。」對曰：「陛下能覺杞之惡，安致建中禍邪？李揆和蕃，顏真卿使希烈，其害舊德多矣。又楊炎罪不至死，杞擠陷之而相關播。懷光立功，逼使其叛。此欺天也。」帝曰：「卿言誠有之。然楊炎視朕如三尺童子，有所論奏，可則退，不許則辭官，非特杞惡之也。且建中亂，卿亦知桑道茂語乎？乃命當然。」對曰：「夫命者，已然之言。主相造命，不當言命。言命，則不復賞善罰惡矣。桀曰：'我生不有命自天。'武王數紂曰：'謂己有天命。'君而言命，則桀、紂矣。」帝曰：「朕請不復言命。」俄加集賢殿、崇文館大學士，修國史。泌建言：學士加大，始中宗時，及張說為之，固辭，乃以學士知院事。至崔圓復為大學士，亦引泌為讓而止。

　　帝以「前世上巳、九日，皆大宴集，而寒食多與上巳同時，欲以三月名節，自我為古，若何而可？」泌請：「廢正月晦，以二月朔為中和節，因賜大臣戚裏尺，謂之裁度。民間以青囊盛百穀瓜果種相問遺，號為獻生子。裏閭釀宜春酒，以祭勾芒神，祈豐年。百官進農書，以示務本。」帝悅，乃著令，與上巳、九日為三令節，中外皆賜緡錢燕會。

　　四年八月，月蝕東壁，泌曰：「東壁，圖書府，大臣當有憂者。吾以宰相兼學士，當之矣。昔燕國公張說由是以亡，又可免乎？」明年果卒，年六十八，贈太子太傅。

　　泌出入中禁，事四君，數為權幸所疾，常以智免。好縱橫大言，時時讜議，能寤移人主。然常持黃老鬼神說，故為人所譏切。初，肅宗重陰陽巫祝，擢王璵執政，大抵興造工役，輒牽禁忌俗說。而黎幹以左道位京兆尹，嘗使禁工駢珠刺繡為乘輿服，舉焚之以為禳禬。德宗素不為然，及嗣位，罷內道場，除巫祝。代宗將葬，帝號送承天門，而轀車行不中道，問其故，有司曰：「陛下本命在午，故避之。」帝泣曰：「安有枉靈駕以謀身利？」命直午而行。又宣政廊壞，太卜言：「孟冬魁岡，不可營繕。」帝曰：「《春秋》'啟塞從時'，何魁岡為？」亟詔葺之。及桑道茂城奉天事驗，始尚時日拘忌，因進用泌，泌亦自有所建明。獨柳玭稱，兩京復，泌謀居多，其功乃大於魯連、范蠡雲。

子 繁
　　子繁。繁少才警，無行。泌始起陽城官諸朝，故城重德泌而親厚於繁。及疏裴延齡，既具槁，以繁可信，夜使繁書。已封，盡能誦憶，乃錄以示延齡。明日，延齡白帝曰：「城以疏示於朝。」即擿其條以自訴解。城奏入，帝怒，遂不省。泌與梁肅善，故繁師事肅。及卒，烝其室，士議喧醜，由是擯棄積年。後為太常博士，權德輿為卿，奏斥之，改河南府士曹參軍。累遷隋州刺史，罷歸，不得調。敬宗誕日，詔與兵部侍郎丁公著、太常少卿陸亙入殿中，抗老、佛誦論。改大理少卿、弘文館學士。諫官御史交章彈治，乃出為亳州刺史。州有劇賊，剽室廬、略財貲為患，它刺史不能禽，繁有機略，悉知賊巢藪所在，一旦出兵捕斬之。議者責繁不先啟觀察府，為擅興。詔御史舒元輿按之，元輿與繁素隙，盡翻其獄，以為濫殺不辜，有詔賜死，京兆人皆冤之。繁下獄，知且死，恐先人功業泯滅，從吏求廢紙，筆握著家傳十篇，傳於世。

　　贊曰：泌之為人也，異哉！其謀事近忠，其輕去近高，其自全近智，卒而建上宰，近立功立名者。觀肅宗披榛莽，立朝廷，單言暫謀有所寤合，皆付以政。當此時，泌於獻納為不少，又佐代宗收兩京，獨不見錄，寧二主不以宰相器之邪？德宗晚好鬼神事，乃獲用，蓋以怪自置而為之助也。繁為家傳，言泌本居鬼谷，而史臣謬言好鬼道，以自解釋。既又著泌數與靈仙接，言舉不經，則知當時議者切而不與，有為而然。繁言多浮侈，不可信，掇其近實者著於傳。至勸帝先事范陽，明太子無罪，亦不可誣也。


Chinese text: This work was published before January 1, 1923, and is in the
public domain worldwide because the author died at least 100 years ago.
