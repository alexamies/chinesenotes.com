賈杜令狐

賈耽，字敦詩，滄州南皮人。天寶中，舉明經，補臨清尉。上書論事，徙太平。河東節度使王思禮署為度支判官。累進汾州刺史，治凡七年，政有異績。召授鴻臚卿，兼左右威遠營使。俄為山南西道節度使。梁崇義反東道，耽進屯谷城，取均州。建中三年，徙東道。德宗在梁，耽使司馬樊澤奏事。澤還，耽大置酒會諸將。俄有急詔至，以澤代耽，召為工部尚書。耽納詔於懷，飲如故。既罷，召澤曰：「詔以公見代，吾且治行。」敕將吏謁澤。大將張獻甫曰：「天子播越，而行軍以公命問行在，乃規旄鉞，利公土地，可謂事人不忠矣。軍中不平，請為公殺之。」耽曰：「是何謂邪？朝廷有命，即為帥矣。吾今趨覲，得以君俱。」乃行，軍中遂安。

俄為東都留守。故事，居守不出城，以耽善射，優詔許獵近郊。遷義成節度使。淄青李納雖削偽號，而陰蓄奸謀，冀有以逞。其兵數千自行營還，道出滑，或謂館於外。耽曰：「與我鄰道，奈何疑之，使暴於野？」命館城中，宴廡下，納士皆心服。耽每畋，從數百騎，往往入納境。納大喜，然畏其德，不敢謀。

貞元九年，以尚書右僕射同中書門下平章事，俄封魏國公。常以方鎮帥缺，當自天子命之，若謀之軍中，則下有背向，人固不安。帝然之，不用也。順宗立，進檢校司空、左僕射。時王叔文等幹政，耽病之，屢移疾乞骸骨，不許。卒，年七十六，贈太傅，謚曰元靖。

耽嗜觀書，老益勤，尤悉地理。四方之人與使夷狄者見之，必從詢索風俗，故天下地土區產、山川夷岨，必究知之。方吐蕃盛強，盜有隴西，異時州縣遠近，有司不復傳。耽乃繪布隴右、山南九州，且載河所經受為圖，又以洮湟甘涼屯鎮頟籍、道里廣狹、山險水原為《別錄》六篇、《河西戎之錄》四篇，上之。詔賜幣馬珍器。又圖《海內華夷》，廣三丈，從三丈三尺，以寸為百里。並撰《古今郡國縣道四夷述》，其中國本之《禹貢》，外夷本班固《漢書》，古郡國題以墨，今州縣以朱，刊落疏舛，多所厘正。帝善之，賜予加等。或指圖問其邦人，咸得其真。又著《貞元十道錄》，以貞觀分天下隸十道，在景雲為按察，開元為采訪，廢置升降備焉。至陰陽雜數罔不通。

其器恢然，蓋長者也，不喜臧否人物。為相十三年，雖安危大事亡所發明，而檢身厲行，自其所長。每歸第，對賓客無少倦，家人近習，不見其喜慍。世謂淳德有常者。

杜佑，字君卿，京兆萬年人。父希望，重然諾，所交遊皆一時俊傑。為安陵令，都督宋慶禮表其異政。坐小累去官。開元中，交河公主嫁突騎施，詔希望為和親判官。信安郡王漪表署靈州別駕、關內道度支判官。自代州都督召還京師，對邊事，玄宗才之。屬吐蕃攻勃律，勃律乞歸，右相李林甫方領隴西節度，故拜希望鄯州都督，知留後。馳傳度隴，破烏莽眾，斬千餘級，進拔新城，振旅而還。擢鴻臚卿。於是置鎮西軍，希望引師部分塞下，吐蕃懼，遺書求和。希望報曰：「受和非臣下所得專。」虜悉眾爭檀泉，希望大小戰數十，俘其大酋，至莫門，焚積蓄，卒城而還。授二子官。時軍屢興，府庫虛寡，希望居數歲，芻粟金帛豐余。宦者牛仙童行邊，或勸希望結其，答曰：「以貨藩身，吾不忍。」仙童還奏希望不職，下遷恒州刺史，徙西河。而仙童受諸將金事泄，抵死，畀金者皆得罪。希望愛重文學，門下所引如崔顥等皆名重當時。

佑以蔭補濟南參軍事、剡縣丞。嘗過潤州刺史韋元甫，元甫以故人子待之，不加禮。它日，元甫有疑獄不能決，試訊佑，佑為辨處，契要無不盡。元甫奇之，署司法參軍，府徙浙西、淮南，表置幕府。入為工部郎中，充江淮青苗使，再遷容管經略使。楊炎輔政，歷金部郎中，為水陸轉運使，改度支兼和糴使。於是軍興饋漕，佑得剸決。以戶部侍郎判度支。建中初，河朔兵挐戰，民困，賦無所出。佑以為救敝莫若省用，省用則省官，乃上議曰：

漢光武建武中廢縣四百，吏率十署一；魏太和時分遣使者省吏員，正始時並郡縣；晉太元省官七百；隋開皇廢郡五百；貞觀初省內官六百員。設官之本，以治眾庶，故古者計人置吏，不肯虛設。自漢至唐，因征戰艱難以省吏員，誠救弊之切也。

昔咎繇作士，今刑部尚書、大理卿，則二咎繇也。垂作共工，今工部尚書、將作監，則二垂也。契作司徒，今司徒、戶部尚書，則二契也。伯夷為秩宗，今禮部尚書、禮儀使，則二伯夷也。伯益為虞，今虞部郎中、都水使司，則二伯益也。伯冏為太僕，今太僕卿、駕部郎中、尚輦奉御、閑廄使，則四伯冏也。古天子有六軍，漢前後左右將軍四人，今十二衛、神策八軍，凡將軍六十員。舊名不廢，新資日加。且漢置別駕，隨刺史巡察，猶今觀察使之有副也。參軍者，參其府軍事，猶今節度判官也。官名職務，直遷易不同爾，詎有事實哉？誠宜斟酌繁省。欲致治者先正名。神龍中，官紀蕩然，有司大集選者，既無闕員，則置員外官二千人，自是以為常。當開元、天寶中，四方無虞，編戶九百餘萬，帑藏豐溢，雖有浮費，不足為憂。今黎苗雕瘵，天下戶百三十萬，陛下詔使者按比，才得三百萬，比天寶三分之一，就中浮寄又五之二，出賦者已耗，而食之者如舊，安可不革？

議者以天下尚有跋扈不廷，一省官吏，被罷者皆往托焉。此常情之說，類非至論。且才者薦用，不才者何患其亡，又況顧姻戚家產哉！建武時公孫述、隗囂未滅，太和、正始、太元時吳、蜀鼎立，開皇時陳尚割據，皆羅取俊乂，猶不慮失人以資敵。今田悅輩繁刑暴賦，惟軍是恤，遇士人如奴，固無范睢業秦、賈季強狄之患。若以習久不可以遽改，且應權省別駕、參軍、司馬，州縣額內官，約戶置尉。當罷者，有行義，在所以聞；不如狀，舉者當坐；不為人舉者，任參常調。亦何患哉？如魏置柱國，當時宿德盛業者居之，貴寵第一；周、隋間授受已多，國家以為勛級，才得地三十頃耳。又開府儀同三司、光祿大夫，亦官名，以其太多，回作階級。隨時立制，遇弊則變，何必因循憚改作耶？

議入，不省。

盧杞當國，惡之，出為蘇州刺史。前刺史母喪解，佑母在，辭不行，改饒州。俄遷嶺南節度使。佑為開大衢，疏析廛闬，以息火災。朱厓黎民三世保險不賓，佑討平之。召拜尚書右丞。俄出為淮南節度使，以母喪解，詔不許。

徐州節度使張建封卒，軍亂，立其子愔，請於朝，帝不許，乃詔佑檢校尚書左僕射、同中書門下平章事，節度徐泗討定之。佑具舠艦，遣屬將孟準度淮擊徐，不克，引還。佑於出師應變非所長，因固境不敢進，乃招授愔徐州節度使，析濠、泗二州隸淮南。初，佑決雷陂以廣灌溉，斥海瀕棄地為田，積米至五十萬斛，列營三十區，士馬整飭，四鄰畏之；然寬假僚佐，故南宮僔、李亞、鄭元均至爭權亂政，帝為佑斥去之。

十九年，拜檢校司空、同中書門下平章事。德宗崩，詔攝冢宰。進檢校司徒，兼度支鹽鐵使。於是王叔文為副，佑既以宰相不親事，叔文遂專權。後叔文以母喪還第，佑有所按決，郎中陳諫請須叔文，佑曰：「使不可專耶？」乃出諫為河中少尹。叔文欲搖東宮，冀佑為助，佑不應，乃謀逐之，未決而敗。佑更薦李巽以自副。憲宗在諒暗，復攝冢宰，盡讓度支鹽鐵於巽。始，度支嗇，用度多，署吏權攝百司，繁而不綱；佑以營繕還將作，木炭歸司農，湅染還少府，職務簡修。明年，拜司徒，封岐國公。

党項陰導吐蕃為亂，諸將邀功，請討之。佑以為無良邊臣，有為而叛，即上疏曰：

昔周宣中興，獫狁為害，追之太原，及境而止，不欲弊中國，怒遠夷也。秦恃兵力，北拒匈奴，西逐諸羌，結怨階亂，實生謫戍。蓋聖王之治天下，惟欲綏靜生人，西至於流沙，東漸於海，在北與南，止存聲教，豈疲內而事外耶？昔馮奉世矯詔斬莎車王，傳首京師，威震西域，宣帝議加爵土，蕭望之獨謂矯制違命，雖有功不可為法，恐後奉使者為國家生事夷狄。比突厥默啜寇害中國，開元初，郝靈佺捕斬之，自謂功莫與二，宋璟慮邊臣由此邀功，但授郎將而已，繇是訖開元之盛，不復議邊，中國遂安。此成敗鑒戒之不遠也。

党項小蕃，與中國雜處，間者邊將侵刻，利其善馬子女，斂求繇役，遂致叛亡，與北狄西戎相誘盜邊。《傳》曰：「遠人不服，則修文德以來之。」管仲有言：「國家無使勇猛者為邊境。」此誠聖哲識微知著之略也。今戎醜方強，邊備未實，誠宜慎擇良將，使之完輯，禁絕誅求，示以信誠，來則懲禦，去則謹備。彼當懷柔，革其奸謀。何必亟興師役，坐取勞費哉？

帝嘉納之。

歲餘，乞致仕，不聽，詔三五日一入中書，平章政事。佑每進見，天子尊禮之，官而不名。後數年，固乞骸骨，帝不得已，許之。仍拜光祿大夫、守太保致仕，俾朝朔望，遣中人錫予備厚。元和七年卒，年七十八，冊贈太傅，謚曰安簡。

佑資嗜學，雖貴猶夜分讀書。先是，劉秩摭百家，侔周六官法，為《政典》三十五篇，房琯稱才過劉向。佑以為未盡，因廣其闕，參益新禮，為二百篇，自號《通典》，奏之，優詔嘉美，儒者服其書約而詳。

為人平易遜順，與物不違忤，人皆愛重之，方漢胡廣，然練達文采不及也。朱坡樊川，頗治亭觀林，鑿山股泉，與賓客置酒為樂。子弟皆奉朝請，貴盛為一時冠。天性精於吏職，為治不察，數斡計賦，相民利病而上下之，議者稱佑治行無缺。惟晚年以妾為夫人，有所蔽雲。

式方，字考元，以蔭授揚州參軍事。再遷太常寺主簿，考定音律，卿高郢稱之。佑既相，出為昭應令，遷太僕卿。子悰，尚公主。式方以右戚，輒病不視事。穆宗立，授桂管觀察使。弟從郁痼疾，躬為營方藥羞膳，及死，期而泣，世稱其篤行。卒，贈禮部尚書。

從郁，元和初為左補闕，崔群等以宰相子為嫌，再徙秘書丞。終駕部員外郎。子牧。

悰，字永裕，以門蔭三遷太子司議郎。權德輿為相，其婿翰林學士獨孤郁以嫌自白。憲宗見郁文雅，嘆曰：「德輿有婿乃爾！」時岐陽公主，帝愛女。舊制，選多戚裏將家，帝始詔宰相李吉甫擇大臣子，皆辭疾，唯悰以選召見麟德殿。禮成，授殿中少監、駙馬都尉。太和初，由澧州刺史召為京兆尹，遷鳳翔忠武節度使。入為工部尚書，判度支。會公主薨，悰久不謝，文宗怪之。戶部侍郎李玨曰：「比駙馬都尉皆為公主服斬衰三年，故悰不得謝。」帝矍然，始詔杖而期，著於令。

會昌初，為淮南節度使。武宗詔揚州監軍取倡家女十七人進禁中，監軍請悰同選，又欲閱良家有姿相者，悰曰：「吾不奉詔而輒與，罪也。」監軍怒，表於帝。帝以悰有大臣體，乃詔罷所進伎，有意倚悰為相矣。逾年，召拜檢校尚書右僕射、同中書門下平章事，仍判度支。劉稹平，進左僕射、兼門下侍郎。未幾，以本官罷，出為劍南東川節度使，徙西川，復鎮淮南。時方旱，道路流亡藉藉，民至漉漕渠遺米自給，呼為「聖米」，取陂澤茭蒲實皆盡，悰更表以為祥。獄囚積數百千人，而荒湎宴適不能事。罷，兼太子太傅，分司東都。逾歲，起為留守，復節度劍南西川。召為右僕射，判度支，進兼門下侍郎同平章事。

始，宣宗世，夔王以下五王處大明宮內院，而鄆王居十六宅。帝大漸，樞密使王歸長、馬公儒等以遺詔立夔王，而左軍中尉王宗實等入殿中，以為歸長等矯詔，乃迎鄆王立之，是為懿宗。久之，遣樞密使楊慶詣中書，獨揖悰，它宰相畢諴、杜審權、蔣伸不敢進，乃授悰中人請帝監國奏，因諭悰劾大臣名不在者抵罪。悰遽封授使者復命，謂慶曰：「上踐祚未久，君等秉權，以愛憎殺大臣，公屬禍無日矣。」慶色沮去，帝怒亦釋，大臣遂安。未幾，冊拜司空，封邠國公，以檢校司徒為鳳翔、荊南節度使，加兼太傅。會黔南觀察使秦匡謀討蠻，兵敗，奔於悰，悰囚之，劾不能伏節，有詔斬之。悰不意其死，駭愕得疾卒，年八十，贈太師。葬日，詔宰相百官臨奠。

悰於大議論往往有所合，然才不周用。雖出入將相，而厚自奉養，未嘗薦進幽隱，佑之素風衰焉，故時號「禿角犀」。

子裔休，懿宗時歷翰林學士、給事中，坐事貶端州司馬。弟孺休，字休之。累擢給事中。大順初，錢镠遣弟銶率兵擊徐約於蘇州，破之，以海昌都將沈粲行刺史事，而昭宗更命孺休為之，以粲為制置指揮使。镠不悅，密遣粲害焉。始，孺休見攻也，曰：「勿殺我，當與爾金。」粲曰：「殺爾，金焉往？」與兄述休同死。

悰弟慆。慆，咸通中為泗州刺史。會龐勛反，圍城，處士辛讜自廣陵來見慆，勸出家屬，獨以身守。慆曰：「吾出百口求生，眾心搖矣，不如與將士生死共之。」眾聞皆泣下。慆之聞難，完濬城隍，閱器械無不具。

賊將李圓易慆，馳勇士百人欲入封府庫，慆為好言厚禮迎勞，賊不虞慆之謀也。明日，伏甲士三百，宴球場，賊皆殲焉。圓怒，傅城戰，慆殺數百人，圓退壁城西。勛聞，益其兵，而以書射城中促降。會夜，慆擊鼓乘城大呼，圓氣奪，奔還徐州。未幾，賊焚淮口，晝夜戰不息，讜乃請救於戍將郭厚本，賊解去。浙西節度使杜審權遣將以兵千人來援，反為圓軍所包，一軍盡沒。慆使人間道走京師，詔戴可師以沙陀、吐渾兵二萬招討。淮南節度使令狐遣牙將李湘屯淮口，與郭厚本合，為圓所敗，湘等並沒，於是援絕。賊乃以鐵鎖絕淮流，梯沖乘城。糧盡，為薄饘以給。懿宗遣使加慆檢校右散騎常侍，勉以堅守。勛遣圓入城見慆約降，慆怒殺之。勛復遺之書，答書言安祿山、朱泚等終底覆滅者，以陰攜其黨。勛累攻不得志，會招討使馬舉率兵至，遂解去。圍凡十月，慆拊循士，皆殊死奮，而辛讜冒圍出入，糾輯援師，卒完一州，時稱為難。賊平，慆遷義成軍節度使，檢校兵部尚書，卒。

牧，字牧之，善屬文。第進士，復舉賢良方正。沈傳師表為江西團練府巡官，又為牛僧孺淮南節度府掌書記。擢監察御史，移疾分司東都，以弟顗病棄官。復為宣州團練判官，拜殿中侍御史內供奉。

是時，劉從諫守澤潞，何進滔據魏博，頗驕蹇不循法度。牧追咎長慶以來朝廷措置亡術，復失山東，鉅封劇鎮，所以系天下輕重，不得承襲輕授，皆國家大事，嫌不當位而言，實有罪，故作《罪言》。其辭曰：

生人常病兵，兵祖於山東，羨於天下。不得山東，兵不可去。山東之地，禹畫九土曰冀州；舜以其分太大，離為幽州，為并州。程其水土，與河南等，常重十二，故其人沈鷙多材力，重許可，能辛苦。魏晉以下，工機纖雜，意態百出，俗益卑弊，人益脆弱，唯山東敦五種，本兵矢，他不能蕩而自若也。產健馬，下者日馳二百里，所以兵常當天下。冀州，以其恃強不循理，冀其必破弱；雖已破，冀其復強大也。并州，力足以並吞也。幽州，幽陰慘殺也。聖人因以為名。

黃帝時，蚩尤為兵階，自後帝王多居其地。周劣齊霸，不一世，晉大，常傭役諸侯。至秦萃銳三晉，經六世乃能得韓，遂折天下脊；復得趙，因拾取諸國。韓信聯齊有之，故蒯通知漢、楚輕重在信。光武始於上谷，成於鄗。魏武舉官渡，三分天下有其二。晉亂胡作，至宋武號英雄，得蜀，得關中，盡有河南地，十分天下之八，然不能使一人度河以窺胡。至高齊荒蕩，宇文取之，隋文因以滅陳，五百年間，天下乃一家。隋文非宋武敵也，是宋不得山東，隋得山東，故隋為王，宋為霸。由此言之，山東，王者不得不為王，霸者不得不為霸，猾賊得之，足以致天下不安。

天寶末，燕盜起，出入成臯、函、潼間，若涉無人地。郭、李輩兵五十萬，不能過鄴。自爾百餘城，天下力盡，不得尺寸，人望之若回鶻、吐蕃，義無敢窺者。國家因之畦河修障戍，塞其街蹊。齊、魯、梁、蔡被其風流，因以為寇。以裏拓表，以表撐裏，混澒回轉，顛倒橫邪，未常五年間不戰。生人日頓委，四夷日日熾，天子因之幸陜，幸漢中，焦焦然七十餘年。運遭孝武，澣衣一肉，不畋不樂，自卑冗中拔取將相，凡十三年，乃能盡得河南、山西地，洗削更革，罔不能適。唯山東不服，亦再攻之，皆不利。豈天使生人未至於怗泰邪？豈人謀未至邪？何其艱哉！

今日天子聖明，超出古昔，誌於平治。若欲悉使生人無事，其要先去兵。不得山東，兵不可去。今者，上策莫如自治。何者？當貞元時，山東有燕、趙、魏叛，河南有齊、蔡叛，梁、徐、陳、汝、白馬津、盟津、襄、鄧、安、黃、壽春皆戍厚兵十餘所，才足自護治所，實不輟一人以他使，遂使我力解勢弛，熟視不軌者無可奈何。階此，蜀亦叛，吳亦叛，其他未叛者，迎時上下，不可保信。自元和初至今二十九年間，得蜀，得吳，得蔡，得齊，收郡縣二百餘城，所未能得，唯山東百城耳。土地人戶，財物甲兵，較之往年，豈不綽綽乎？亦足自以為治也。法令制度，品式條章，果自治乎？賢才奸惡，搜選置舍，果自治乎？障戍鎮守，干戈車馬，果自治乎？井閭阡陌，倉廩財賦，果自治乎？如不果自治，是助虜為虜。環土三千里，植根七十年，復有天下陰為之助，則安可以取？故曰：上策莫如自治。中策莫如取魏。魏於山東最重，於河南亦最重。魏在山東，以其能遮趙也。既不可越魏以取趙，固不可越趙以取燕。是燕、趙常取重於魏，魏常操燕、趙之命。故魏在山東最重。黎陽距白馬津三十里，新鄉距盟津一百五十里，陴壘相望，朝駕暮戰，是二津，虜能潰一，則馳入成臯，不數日間。故魏於河南亦最重。元和中，舉天下兵誅蔡，誅齊，頓之五年，無山東憂者，以能得魏也。昨日誅滄，頓之三年，無山東憂，亦以能得魏也。長慶初誅趙，一日五諸侯兵四出潰解，以失魏也。昨日誅趙，罷如長慶時，亦以失魏也。故河南、山東之輕重在魏。非魏強大，地形使然也。故曰：取魏為中策。最下策為浪戰，不計地勢，不審攻守是也。兵多粟多，驅人使戰者，便於守；兵少粟少，人不驅自戰者，便於戰。故我常失於戰，虜常困於守。山東叛且三五世，後生所見言語舉止，無非叛也，以為事理正當如此，沈酣入骨髓，無以為非者，至有圍急食盡，啖屍以戰。以此為俗，豈可與決一勝一負哉？自十餘年凡三收趙，食盡且下。郗士美敗，趙復振；杜叔良敗，趙復振；李聽敗，趙復振。故曰：不計地勢，不審攻守，為浪戰，最下策也。

累遷左補闕、史館修撰，改膳部員外郎。宰相李德裕素奇其才。會昌中，黠戛斯破回鶻，回鶻種落潰入漠南，牧說德裕不如遂取之，以為：「兩漢伐虜，常以秋冬，當匈奴勁弓折膠，重馬免乳，與之相校，故敗多勝少。今若以仲夏發幽、并突騎及酒泉兵，出其意外，一舉無類矣。」德裕善之。會劉稹拒命，詔諸鎮兵討之，牧復移書於德裕，以「河陽西北去天井關強百里，用萬人為壘，窒其口，深壁勿與戰。成德軍世與昭義為敵，王元逵思一雪以自奮，然不能長驅徑搗上黨，其必取者在西面。今若以忠武、武寧兩軍益青州精甲五千、宣潤弩手二千，道絳而入，不數月必覆賊巢。昭義之食，盡仰山東，常日節度使率留食邢州，山西兵單少，可乘虛襲取。故兵聞拙速，未睹巧之久也」。俄而澤潞平，略如牧策。歷黃、池、睦三州刺史，入為司勛員外郎，常兼史職。改吏部，復乞為湖州刺史。逾年，以考功郎中知制誥，遷中書舍人。

牧剛直有奇節，不為齪齪小謹，敢論列大事，指陳病利尤切至。少與李甘、李中敏、宋元阝善，其通古今，善處成敗，甘等不及也。牧亦以疏直，時無右援者。從兄悰更歷將相，而牧困躓不自振，頗怏怏不平。卒，年五十。初，牧夢人告曰：「爾應名畢。」復夢書「皎皎白駒」字，或曰「過隙也」。俄而炊甑裂，牧曰：「不祥也。」乃自為墓誌，悉取所為文章焚之。

牧於詩，情致豪邁，人號為「小杜」，以別杜甫雲。

顗，字勝之，幼病目，母禁其為學。舉進士，禮部侍郎賈餗語人曰：「得杜顗足敵數百人。」授秘書省正字。李德裕奏為浙西府賓佐。德裕貴盛，賓客無敢忤，惟顗數諫正之。及謫袁州，嘆曰：「門下愛我皆如顗，吾無今日。」太和末，召為咸陽尉，直史館。常語人曰：「李訓、鄭註必敗。」行未及都，聞難作，疏辭疾歸。顗亦善屬文，與牧相上下。竟以喪明卒。

令狐楚，字殼士，德棻之裔也。生五歲，能為辭章。逮冠，貢進士，京兆尹將薦為第一，時許正倫輕薄士，有名長安間，能作蜚語，楚嫌其爭，讓而下之。既及第，桂管觀察使王拱愛其材，將辟楚，懼不至，乃先奏而後聘。雖在拱所，以父官并州不得奉養，未嘗豫宴樂。滿歲謝歸。李說、嚴綬、鄭儋繼領太原，高其行，引在幕府，由掌書記至判官。德宗喜文，每省太原奏，必能辨楚所為，數稱之。儋暴死，不及占後事，軍大歡，將為亂。夜十數騎挺刃邀取楚，使草遺奏，諸將圜視，楚色不變，秉筆輒就，以遍示，士皆感泣，一軍乃安。由是名益重。以親喪解，既除，召授右拾遺。

憲宗時，累擢職方員外郎，知制誥。其為文，於箋奏制令尤善，每一篇成，人皆傳諷。皇甫镈以言利幸，與楚、蕭俛皆厚善，故薦於帝。帝亦自聞其名，召為翰林學士，進中書舍人。方伐蔡，久未下，議者多欲罷兵，帝獨與裴度不肯赦。元和十二年，度以宰相領彰義節度使，楚草制，其辭有所不合，度得其情。時宰相李逢吉與楚善，皆不助度，故帝罷逢吉，停楚學士，但為中書舍人。俄出為華州刺史。後它學士比比宣事不切旨，帝抵其草，思楚之才。

镈既相，擢楚河陽懷節度使，代烏重胤。始，重胤徙滄州，以河陽士三千從，士不樂，半道潰歸，保北城，將轉掠旁州。楚至中氵單，以數騎自往勞之。眾甲而出，見楚不疑，乃皆降。楚斬其首惡，眾遂定。度出太原，镈薦楚為中書侍郎、同中書門下平章事。穆宗即位，進門下侍郎。镈得罪，時謂楚緣镈以進，且嘗逐裴度，天下所共疾，會蕭俛輔政，乃不敢言。方營景陵，詔楚為使，而親吏韋正牧、奉天令於翚等不償傭錢十五萬緡，楚獻以為羨余，怨訴系路。詔捕翚等下獄誅，出楚為宣歙觀察使。俄貶衡州刺史，再徙，以太子賓客分司東都。長慶二年，擢陜虢觀察使，諫官論執不置，楚至陜一日，復罷，還東都。

會逢吉復相，力起楚，以李紳在翰林沮之，不克。敬宗立，逐出紳，即拜楚為河南尹。遷宣武節度使。汴軍以驕故，而韓弘弟兄務以峻法繩治，士偷於安，無革心。楚至，解去酷烈，以仁惠鐫諭，人人悅喜，遂為善俗。入為戶部尚書，俄拜東都留守，徙天平節度使。始，汴、鄆帥每至，以州錢二百萬入私藏，楚獨辭不取。又毀李師古園檻僭制者。久之，徙節河東。召為吏部尚書，檢校尚書右僕射。故事，檢校官重，則從其班；楚以吏部自有品，固辭，有詔嘉允。俄兼太常卿，進拜左僕射、彭陽郡公。

會李訓亂，將相皆系神策軍。文宗夜召楚與鄭覃入禁中，楚建言：「外有三司御史，不則大臣雜治，內仗非宰相系所也。」帝頷之。既草詔，以王涯、賈餗冤，指其罪不切，仇士良等怨之。始，帝許相楚，乃不果，更用李石，而以楚為鹽鐵轉運使。先是，鄭註奏建榷茶使，王涯又議官自治園植茶，人不便，楚請廢使，如舊法，從之。元和中，出禁兵畀左右街使衛宰相入朝，至建福門。及是亂，乃罷。楚即奏：「鎮帥初拜，必戎服屬仗詣省謁辭，本於鄭註，實為亂兆，故王璠、郭行余驅將吏蹀血京師，所宜停止。」詔可。開成元年上巳，賜群臣宴曲江。楚以新誅大臣，暴骸未收，怨沴感結，稱疾不出，乃請給衣衾槥櫝，以斂刑骨，順陽氣。是時，政在宦豎，數上疏辭位，拜山南西道節度使。卒，年七十二，贈司空，謚曰文。

楚外嚴重不可犯，而中寬厚，待士有禮。客以星步鬼神進者，一不接。為政善撫禦，治有績，人人得所宜。疾甚，諸子進藥，不肯禦，曰：「士固有命，何事此物邪？」自力為奏謝天子，召門人李商隱曰：「吾氣魄且盡，可助我成之。」其大要以甘露事誅譴者眾，請霽威，普見昭洗。辭致曲盡，無所謬脫。書已，敕諸子曰：「吾生無益於時，無請謚，勿求鼓吹，以布車一乘葬，銘誌無擇高位。」是夕，有大星隕寢上，其光燭廷。坐與家人訣，乃終。有詔停鹵簿以申其志。

子緒、綯，顯於時。

緒以蔭仕，歷隋、壽、汝三州刺史，有佳政。汝人請刻石頌德，緒以綯當國，固讓。宣宗嘉其意，乃止。綯，字子直，舉進士，擢累左補闕、右司郎中。出為湖州刺史。

大中初，宣宗謂宰相白敏中曰：「憲宗葬，道遇風雨，六宮百官皆避，獨見頎而髯者奉梓宮不去，果誰耶？」敏中言：「山陵使令狐楚。」帝曰：「有子乎？」對曰：「緒少風痹，不勝用。綯今守湖州。」因曰：「其為人，宰相器也。」即召為考功郎中，知制誥。入翰林為學士。它夜，召與論人間疾苦，帝出《金鏡》書曰：「太宗所著也，卿為我舉其要。」綯擿語曰：「至治未嘗任不肖，至亂未嘗任賢。任賢，享天下之福；任不肖，罹天下之禍。」帝曰：「善，朕讀此嘗三復乃已。」綯再拜曰：「陛下必欲興王業，舍此孰先？《詩》曰：『惟其有之，是以似之。』」進中書舍人，襲彭陽男。遷御史中丞，再遷兵部侍郎。還為翰林承旨。夜對禁中，燭盡，帝以乘輿、金蓮華炬送還，院吏望見，以為天子來。及綯至，皆驚。俄同中書門下平章事，輔政十年。懿宗嗣位，由尚書左僕射、門下侍郎再拜司空。未幾，檢校司徒平章事，為河中節度使。徙宣武，又徙淮南副大使。安南平，以饋運勞，封涼國公。

龐勛自桂州還，道浙西白沙入濁河，剽舟而上。綯聞，遣使慰撫，且饋之。裨將李湘曰：「徐兵擅還，果反矣。雖未有詔，一切制亂，我得專之。今其兵不二千，而廣盤艦，張旗幟，示侈於人，其畏我甚。高郵厓峭水狹，若使荻曹火其前，勁兵乘其後，一舉可覆。不然，使得絕淮泗，合徐之不逞，禍亂滋矣。」綯懦緩不能用，又自以不奉詔，因曰：「彼不為暴，聽其度淮，何豫我哉？」勛還，果盜徐州，其眾六七萬。徐乏食，分兵攻滁、和、楚、壽，陷之，糧盡，啖人以飽。詔綯為徐州南面招討使。賊方攻泗州，杜慆堅守，綯命湘率兵五千救之。勛謾辭謝綯曰：「數蒙赦，所以未即降者，一二將為異耳，願圖去之，以身聽命。」綯喜，即請假勛節，而敕湘曰：「賊已降，第謹戍淮口，無庸戰。」湘乃徹警釋械，日與勛眾歡言。後賊乘間直襲湘壘，悉俘而食之，醢湘及監軍郗厚本。時浙西杜審權使票將翟行約率千兵與湘會，未至而湘覆，賊偽建淮南旌幟誘之，亦皆陷。

綯既師敗，乃以左衛大將軍馬舉代之。以為太子太保，分司東都。僖宗初，拜鳳翔節度使。頃之，就加同平章事，徙封趙。卒，年七十八，贈太尉。

子滈、渙、沨滈避嫌不舉進士。輔政，而滈與鄭顥為姻家，怙勢驕偃，通賓客，招權，以射取四方貨財，皆側目無敢言。懿宗嗣位，數為人白髮其事，故去宰相。因丐滈與群進士試有司，詔可，是歲及第。諫議大夫崔瑄劾奏以十二月去位，而有司解牒盡十月，屈朝廷取士法為滈家事，請委御史按實其罪。不聽。滈乃以長安尉為集賢校理。稍遷右拾遺、史館修撰。詔下，左拾遺劉蛻、起居郎張雲交疏指其惡，且言：「用李琢為安南都護，首亂南方，贓虐流著，使天下兵戈調斂不給。琢本進賂於滈，滈為人子，陷於惡，顧可為諫臣乎？」又劾：「綯，大臣，當調護國本，而大中時，乃引諫議大夫豆盧籍、刑部侍郎李鄴為夔王等侍讀，亂長幼序，使先帝貽厥之謀幾不及陛下。且滈居當時，謂之『白衣宰相』。滈未嘗舉進士，而妄言已解，使天下謂無解及第，不已罔乎？」滈亦懼，求換它官，改詹事府司直。方守淮南，上奏自治，帝為貶雲為興元少尹，蛻華陰令。滈亦湮厄不振死。

渙、沨皆舉進士，渙終中書舍人。

定，字履常，楚弟。及進士第。太和末，以駕部郎中為弘文館直學士。李訓亂，王遐休方以是日就職，定往賀，為神策軍並收，欲殺者屢矣，已而免。終桂管觀察使。

贊曰：耽、佑、楚皆惇儒，大衣高冠，雍容廟堂，道古今，處成務，可也；以大節責之，蓋昬中而玉表歟！悰、世當國，亦無足譏。牧論天下兵曰：「上策莫如自治。」賢矣哉！


Chinese text: This work was published before January 1, 1923, and is in the
public domain worldwide because the author died at least 100 years ago.
