王竇
王世充字行滿。祖西域胡，號支頹耨，後徙新豐，死，其妻與霸城人王粲為庶妻。頹耨子收從之子，冒粲姓，仕隋，歷懷、汴二州長史。生世充，豺聲卷發，忌刻深阻。涉書傳，喜兵法，通龜策、推步。以廕為左翊衛，遷禦府直長、兵部員外郎。從楊素北伐，為幽州長史。

大業初，為民部侍郎，善占對，習法，敢舞文上下。人或辨駁，世充以口舌緣飾，眾知其非，亦不能屈也。出為江都贊治，遷郡丞。煬帝數南幸，世充善伺帝顏色，阿意順旨。性機巧，飾臺沼、陰奏遠方珍物以媚帝，帝愛昵之，拜江都通守，兼知宮監事。

世充觀隋政方亂，而江左浮剽易動，乃陰結豪桀，有系獄者，皆橈法貸減，以樹私恩。楊玄感反，吳人硃燮、晉陵人管崇起江南應之，兵十余萬。隋將吐萬緒、魚俱羅討之不克，世充以偏將募江都萬人，頻擊破之。每捷必歸功於下。虜獲盡推與士卒，故人爭為效，由是功最多。

大業十年，齊賊孟讓轉寇諸郡，至盱眙，世充拒之，保都梁山，列五壁不戰，羸兵以示弱。讓笑曰：「世充文法吏，安知兵？吾今生縛之，鼓行下江都矣！」時百姓皆入保，野無所掠，讓眾餧，又苦五壁閉道不得南，即分兵圍之。世充數戰，陽不利，走壁；讓益驕，數日，稍分其下南略，裁留兵足圍壁。世充知賊懈，夜夷竈撤幕，為方陣外向，毀垣而出，奮擊，大破之，讓以數十騎去，斬首萬級，虜十余萬人。煬帝以世充有將帥略，復委捕諸盜，所向輒定。會突厥圍帝雁門，世充悉發江都兵赴難，詐為可喜事以邀聲譽。在軍蓬首垢面，日夜悲泣，不釋甲，臥必席槁。帝以為忠，愈屬信之。

厭次賊格謙兵十余萬屯豆子，太仆卿楊義臣殺謙，世充討其余黨，夷之。進擊賊盧明月於南陽，俘系數萬。還，帝自持酒為勞。

世充啟帝：「江淮良家女願備後廷，無繇進。」帝喜，令閱端麗者，以庫貲為聘，費不可校，署計簿雲「敕別用」，有司不敢聞。具舟送東都宮，會道路剽奪，使者苦之，或沈舟亡去，世充屏不奏。

李密逼東都，詔世充為將軍，以兵屯洛口。大小百余戰，無大勝負。詔即拜右翊衛將軍，趣破賊。十四年，世充引軍與密戰洛南，有氣若城壓其營，世充大敗，眾幾盡，走保河陽。自系獄，請罪於越王侗，侗以書慰勉，賜金帛安之，召還洛，裒亡散得萬人，屯含嘉城，畏縮不敢出。

會江都殺逆，群臣奉侗為帝，以世充為吏部尚書，封鄭國公。宇文化及擁兵北還，侗聽內史令元文都、盧楚等謀，以重官畀李密，使討賊，若化及破而密兵亦疲，乘其弊，可得誌。乃遣使以太尉、尚書令即軍中拜密，趣兵北討。密稱臣奉制，引後從化及黎陽，戰勝來告，眾大悅；世充獨謂其下曰：「文都等刀筆才，必為密禽，且我軍與賊戰，多殺其父子兄弟，一旦為之下，吾屬無類矣！」以此言激眾，文都等聞，大懼。

侗欲以文都為御史大夫，世充不許，曰：「嘗與公等約，左右仆射、尚書令、御史大夫，留待勛舊。今各欲得，則流競開矣，何以共守？」文都憾焉，潛與楚謀，因世充入殿伏甲殺之。納言段達庸怯，畏不果，馳告世充。世充夜以兵襲含嘉門，圍宮城。右武衛大將軍皇甫無逸等遣將費曜、田阇拒戰太陽門，曜敗，世充入之，無逸以單騎遁，收楚殺之。時紫微宮尚閉世充扣門，紿侗曰：「元文都等欲執陛下降李密，臣不反，誅反者耳。」段達執文都送世充，殺之。世充悉遣腹心代衛士，然後入謝曰：「文都、楚無狀，規相屠戮，臣急為此，非敢它。」侗與之盟，進拜尚書左仆射，總督內外諸軍事。乃去含嘉城，居尚書省，專宰朝政，以其兄世惲為內史令，居禁中，子弟皆將兵。分官吏為十頭，以主軍政。

未幾，李密破化及，還屯金墉，勁兵良馬多死。世充欲擊之，恐士心未一，乃謀以鬼動眾，令德陽門衛張永通言夢人謂己曰：「我，周公，能以兵助討密。」世充白侗，立祠洛旁，使巫宣言：「周公令急擊密，有大功；不然，兵且疫。」世充下皆楚人，信妖，遂請戰。乃簡精卒二萬、騎二千，跨洛水為三橋以度兵。密軍偃師北山，新破敵，有輕世充心，不設壁壘。世充夜遣二百騎蔽山伏，因秣馬蓐食，遲明薄之，密陣未成，伏兵上北原，乘高馳下，壓其營，縱焚廬落，密眾大潰，降其將張童仁、陳智略，進拔偃師。初，密得世充兄世偉及子玄應於化及軍，囚之，至是皆歸。世充兵次洛口，密長史邴元真、司馬鄭虔象以城降，悉收美人、寶貨而還。密以數十騎跳奔。

於是，世充自為太尉、尚書令，加黃門印綠綟綬，以尚書省為府，置官屬。乃設三榜於府外，其一求文學堪濟世務者，其一武幹絕眾、推鋒陷陣者，其一能治冤抑不申者。繇是上書陳事日數百，皆慰勞省接，雖吏卒，必飾詞誘納。而世充素詭妄，不能仇其語，士大夫遂貳。初，殺文都，欲詭眾取信，乃請事侗母劉太后為假子，至是加號聖感太后。散騎常侍崔德本曰：「此王莽文母何異乎？」後食侗前，得嘔疾，疑見毒，遂不復朝。以將張績、董浚衛宮城。

武德二年，矯侗詔假黃鉞，相國總百揆，封鄭王，授九錫，冕十有二旒，建天子旌旗，金根車，駕六馬，備五時副車、旄頭雲罕，舞八佾，設宮縣，出入警蹕。術士桓法嗣自言能決讖，乃上《孔子閉房記》，畫男子持一竿驅羊狀，因說世充曰：「隋，楊姓也；於文，『幹一』為『王』，王處羊後，大王代隋之符。」又陳莊周《人間世》、《德充符》二篇曰：「上下篇與大王名協，明受符命，德被人間，為天子也。」世充喜曰：「天命也！」拜受之。以法嗣為諫議大夫。又羅取飛鳥，書符命於帛，系鳥頸縱之，有彈捕得鳥而獻者亦拜官。諷百官勸進。時納言蘇威老就第，世充以威隋大臣，有素望，每表必署威名。使段達等脅侗曰：「天命不常，今鄭王功德甚盛，請揖讓，用堯、舜故事。」侗怒曰：「天下者，高祖天下，若隋德未究，此言不可發。必天命遂改，尚何禪？公非先帝舊臣乎？朕何賴？」達等流涕。世充又詐曰：「天下未定，須鎮以長君，待天下安，則復子明辟。」

四月，矯侗策禪位，幽侗於含涼殿，猶三讓。遣諸將以兵清宮，世充襲戎服，法駕，導鼓吹入宮，每歷一門，從者必呼。至東上閤，更兗冕，即正殿僭位。建元開明，國號鄭。乃封兄世衡為秦王，世偉楚王，世惲齊王，諸族屬以次封拜，以子玄應為皇太子，玄恕為漢王。世充每聽朝決政，誨喻言語諄復百緒，以示勤篤，百司奏事者聽受為疲。出則輕騎，無警蹕，遊歷衢肆，行者但止立，徐謂百姓曰：「故時天子居九重，在下之情無繇察。世充非貪位者，本救時耳。正若一州刺史，事皆親覽，當與士人共議之。恐門衛有禁，無以盡通，今止順天門外置座聽事。」又詔西朝堂聽冤訴，東朝堂延諫者。繇是章牘真委，觀省不暇，後亦不能復出。

五月，裴仁基與其子行儼及宇文儒童、崔德本等謀劫世充，復立侗，不克，夷三族。六月，鴆殺侗，以絕眾望。世充率眾東徇地至滑，以兵臨黎陽。時黎陽為竇建德守，故建德亦破世充殷州，以報其役。

三年，下書大赦，築練兵臺於伊闕。守將羅士信、豆盧達稍稍歸國，世充顧下多背己，乃峻誅暴禁以威之。戶一人逃，家無少長皆坐，父子、兄弟、夫婦許相告免。令伍伍相保，一家叛，舉伍誅。樵牧出入皆為限，公私不聊生。遣臺省官督十二郡營田，行者自謂仙去。以宮城為大獄，意所猜惡，必收系其人，內家屬宮中。或命將，亦質其孥乃遣。既而囚質且萬口，食不足，餓死者日數十。

七月，高祖詔秦王率兵攻之，至新安，屯保多下，敗世充於慈澗城。八月，王陳兵青城宮，世充悉精兵來拒，隔澗言曰：「隋失其國，天下分崩，長安、洛陽各有分地，吾常自守，不敢西顧。熊、谷二州在度內，不取，敦鄰好也。今王遠涉吾地，越三崤，饋糧千里，勤師遠出，將何求？」王曰：「四海之人皆承唐正朔，獨公迷不復。東都士民來請師，陛下重違，我是以來。公若降，富貴可保；必拒我，勉之，無多言！」世充約割地，不許。潁州總管田瓚請舉山南二十五郡歸。九月，王君廓進拔軒轅，徇地至管城，河南州縣以次降定。始竇建德與世充隙，至是建德遣使結好，並陳赴援意。世充遣兄子琬、內史令長孫安世報，且乞師。

四年二月，青城宮守將以宮降，王進保之。世充引兵出方諸門，臨谷水以戰，王陣北邙，令屈突通步士五千逾水擊之。兵接，王以騎決戰，世充排兵殊死鬥，自辰及午乃潰，俘斬八千人。王傅城，塹而守之。世充糧且盡，人相食，至以水汨泥去礫，取浮土糅米屑為餅。民病腫股弱，相藉倚道上，其尚書郎盧君業、郭子高等皆餓死。御史大夫鄭颋丐為浮屠，世充惡其言，殺之。然氣竭，但嬰城須建德之救。

五月，王禽建德，並獲王琬、長孫安世，俘示東都城下，且遣安世入言敗狀。世充惶惑，將突圍出保襄、漢，謀於諸將，皆不答，遂率將吏降軍門。王受之，以屬吏，陳兵入城，發府庫賚將士。其黃門侍郎薛德音以移檄嫚逆，崔弘丹造弩多傷士，前誅之；又收段達、楊汪、孟孝義、單雄信、楊公卿、郭士衡、郭什柱、董浚、張童仁、硃粲、王德仁等斬洛渚上。以世充歸長安，高祖數其罪，世充曰：「計臣罪不容誅，但秦王許臣以不死。」乃赦為庶人，與其族徙於蜀。將行，為羽林將軍獨孤修德所殺。初，修德父機嘗仕越王侗，世充既篡，謀歸唐，為所屠者也。高祖免修德官。子玄應，兄世偉，在道謀反，伏誅。世充篡，凡三年滅。

竇建德，貝州漳南人。世為農，自言漢景帝太后父安成侯充之苗裔。材力絕人，少重然許，喜俠節。鄉人喪親，貧無以葬，建德方耕，聞之太息，遽解牛與給喪事，鄉黨異之。盜夜劫其家，建德立戶下，盜入，擊三人死，余不敢進。請其屍，建德曰：「可投繩系取之。」盜投繩，建德乃自縻，使盜曳出，躍起捉刀，復殺數人，繇是益知名。為裏長，犯法亡，會赦歸。久之，父卒，裏中送葬千余人，所贈予皆讓不受。

隋大業七年，募兵伐遼東，建德補隊長。方如軍，會邑人孫安祖盜羊，為縣令捕劾笞辱，安祖刺殺令，亡抵建德，建德陰舍之。時山東饑，群盜起，乃謀曰：「往文皇帝時，天下盛強，發百萬眾伐遼東，猶為所敗。今水潦為災，民力刓敝，主上不是恤，而親駕臨遼。且往歲西征，十不一返，今創夷未平，又重發兵，人情危駭，易以搖動。丈夫不死，常建功於世，渠為亡命虜乎！我聞高雞泊廣袤數百里，葭{艹亂}〗阻奧，可以違難；承間竊出，椎埋掠奪，足以自資。因得聚豪傑，且觀時變，以就大計。」安祖然之。建德為招亡兵及民無產者數百，使安祖率之，入高雞為盜，安祖號「摸羊公」。

時鄃人張金稱亦結眾萬余，依河渚間，蓚人高士達兵千余屯清河鄙上。諸盜往來漳南者多剽殺人，焚鄉聚，獨不入建德閭，郡縣意建德與賊通，捕族其家。建德至河間，聞家屠滅，即率麾下二百人亡歸士達。士達自稱東海公，以建德為司兵。安祖為金稱所殺，其下數千人歸建德，眾益盛，至萬人，猶保高雞泊。然傾身接物，其執苦與士卒均，由是能致人死力。

十二年，涿郡通守郭絢率兵萬人討士達，士達自以智略不及建德，乃推為軍司馬，以兵屬焉。建德既統眾，思用奇厭伏群盜，乃請士達守輜重，自以精兵七千迎絢，詐為亡狀。士達取所虜，陽言建德妻子，殺之。建德遺絢書約降，請前驅執賊自效。絢信之，引兵從建德至長河界，欲與盟，兵懈不設備。建德襲殺其軍數千人，獲馬千匹，絢以數十騎去，追斬於平原，獻首士達，威振山東。

隋遣太仆卿楊義臣討破張金稱於清河，殘黨畏誅，復屯嘯歸建德。義臣乘勝欲遂入高雞泊，窮劃根穴。建德謂士達曰：「隋善將獨義臣耳，新破金稱，其鋒不可當。宜引兵避之，彼欲戰不得，軍老食乏，乘之可有功。」士達不納。留建德守壁，身將兵逆戰，置酒享士。建德聞，曰：「東海公未捷，遽自矜大，禍至不日矣。隋兵勝，必長驅而來，吾不能獨支。」乃留眾保壁，帥銳士據險待。後五日，義臣斬士達於陣，追北薄壘，守兵潰。建德不能軍，以百余騎走饒陽，饒陽無備，因取之。義臣已殺士達，謂余黨不足憂，引去。故建德得還平原，收士達士死胔葬焉。為士達發喪，軍皆縞素。招潰卒，得數千人，軍復振，自稱將軍。初，他盜得隋官及士人必殺之，唯建德恩遇甚備，引故饒陽長宋正本為客，尊任之，參決軍議。隋郡縣吏多以地歸之，勢益張，兵至十余萬。上谷賊王須拔自號「漫天王」，以兵略幽州，戰死。其下魏刀兒號「歷山飛」，壁深澤，眾十萬。建德以計襲取之，並有其地。

十三年正月，築壇場於河間樂壽，自立為長樂王。

十四年五月，更號夏王，建元丁丑，署官屬，分治郡縣。

七月，隋右翊衛將軍薛世雄督兵三萬討之，屯河間七里井，建德以勁兵伏旁澤中，悉拔諸城偽遁。世雄以為畏，稍弛備，建德率敢死士千人襲之。會大霧晝冥，跬不可視，隋軍驚，遂潰，相騰藉，死者如丘，世雄引數百騎亡去。盡得其眾，獲河間丞王琮，勞遣之。琮復嬰城，建德進攻未下，而河間食盡，聞煬帝遇殺，琮率吏發喪，乘城大臨，建德遣使入吊，琮因請降。建德為退舍，飭饌具。琮率郡屬素服面縛軍門，建德親釋徽纆，與言隋之亡，琮伏哭極哀，建德亦為泣。麾下或言：「河間久拒守，多殺士，今力窮而下，請烹之。」建德曰：「琮，誼士也，吾方旌擢以勵事君者。且往為盜，可妄殺人，今將安百姓，定天下，而害忠臣乎？」即令其軍曰：「與琮隙者敢輒搖，罪三族！」乃授琮瀛州刺史。

始都樂壽，號金城宮，備百官，準開皇故事。冬至，大會僚吏，有五大鳥集其宮，群鳥從之。又宗城人獻玄圭一，景城丞孔德紹曰：「昔天以是授禹，今瑞與之侔，國宜稱夏。」建德然之。改元五鳳，以德紹為內史侍郎。

武德元年，宇文化及至魏縣，建德謂其納言宋正本及德紹曰：「吾，隋民也；隋，吾君也。今化及殺之，大逆不道，乃吾仇，欲為天下誅之，何如？」正本等曰：「大王奮布衣，起漳南，隋之列城莫不爭附者，以能杖順扶義、安四方也。化及為隋姻裏，倚之不疑，今戕君而移其國，仇不共天，請鼓行執其罪。」建德善之。即引兵討化及，連戰破之。化及保聊城，乃縱撞車機石，四面乘城，拔之。建德入，先謁蕭皇后，語稱臣。執宇文智及、楊士覽、元武達、許弘仁、孟景等，召隋文武官共臨斬之，梟首轅門；囚化及並其子，載以檻車，至大陸縣斬之。

建德性約素，不喜食肉，飯脫粟加蔬具，妻曹未嘗衣紈綺。及為王，妾侍裁十數。每下城破敵，貲寶並散賚將士。至是，得隋宮人尚千數，悉放去；其文武、驍果尚萬余，各聽所之。乃以誅化及報越王侗，侗封之夏王，遂號大夏。以隋黃門侍郎裴矩為尚書右仆射，兵部侍郎崔君肅為侍中，少府令何稠為工部尚書，余隨才署職，委以政事。有願往關中及東都者，恣聽不留，仍給道裏費，以兵護出於境。

二年，陷邢、趙、滄三州。復陷冀州，執刺史曲棱，赦之，復以為刺史。八月，陷洺州，虜刺史袁子幹，遂遷都焉，更號萬春宮。使人如灌津祠先墓，置守冢三十家。又遣使朝侗，因與王世充結歡，北聘突厥，士馬益精雄。俄而世充廢侗，乃絕之。始建天子旌旗，出入警蹕，書稱詔。追謚隋煬帝為閔帝，以齊王暕子政道為鄖公。義成公主在突厥，遣使迎蕭後，建德自將千余騎送之，並獻化及首。

未幾，連突厥侵相州，刺史呂瑉死之。進攻衛州，執河北大使淮安王神通、同安長公主、黎陽守將李世勣，釋之。復使世勣守黎陽，館王、公主，饋以客禮。滑州刺史王軌為奴所殺，奴以首奔建德，建德曰：「奴殺主，大逆。納之不可不賞，賞逆則廢教，將焉用為？」命斬奴而返軌首，滑人德之，遂降，齊、濟二州亦降。兗賊徐圓朗聞風送款。

三年，世勣自拔歸國，吏白建德誅其父，建德曰：「臣勣，唐臣，不忘其主，忠也。父何罪？」釋不問。高祖遣使修好，建德即以公主等歸京師。嘗執趙州刺史張誌昂、邢州刺史陳君賓、大使張道源等，將殺之，國之祭酒淩敬諫曰：「夫犬吠非其主，彼悉力堅守，以窮就禽，伏節士也。今殺之，無以勸。」建德怒曰：「我傅其城，猶不下，勞費士旅，何可赦？」敬曰：「王之大將高士興抗羅藝於易南，兵未交，士興即降，王以為可乎？」建德悟，即釋之。然其大將王伏寶數持兵，功略在諸帥上，或讒其反，建德殺之。伏寶臨死呼曰：「我無罪，王何信讒，自刈左右手乎？」後戰數不利。

九月，建德自帥師圍幽州，為羅藝所敗，藝乘勝襲其營，建德陣營中，填塹而出，敗藝眾，進薄其城，不能拔，乃還。濟陰賊孟海公兵三萬，據周橋城以掠河南，建德自擊之。會秦王伐東都，其中書舍人劉斌獻說曰：「唐據關內，鄭王河南，夏有冀方，此鼎足相持勢也。今唐悉兵臨鄭，出入二年，鄭人日蹙。二國兵不解，唐強鄭弱，勢必舉鄭，鄭滅則大夏有齒寒之憂。為大王計，莫若援鄭，使鄭抗其內，我攻其外，唐之兵必卻，唐卻而鄭完，然後徐觀其變。鄭若可圖，因而取之，並二國兵，乘唐師老，長驅而西，關中可遂有也。」建德曰：「善。」乃遣使聘世充，與連和，會世充亦自乞師，即令其臣李大師、魏處繪來朝，請解鄭圍，秦王留之不答。

四年，建德克周橋，虜海公，留其將範願戍之。悉發海公、徐圓朗之眾，並兵號三十萬救世充，至滑州，世充行臺仆射韓弘開城納之。建德進逼元、梁、管三州，皆陷，遂屯滎陽。運糧溯河西上，舟相屬不絕。壁成臯東原，築營板渚。遣使與世充約期，又遺秦王以書。

三月，王進據虎牢。翌日，以騎五百覘建德營，設伏道側，獨以數騎去賊營三里，覺，賊出騎追之，王漸卻，誘至伏所，卒起奮擊。賊騎驚，引去，追斬三百級，獲其將殷秋、石瓚，乃報建德以書。建德失二將，又聞唐兵精，得書猶豫，頓六十日不敢西。

時世充弟世辯為徐州行臺，亦遣將郭士衡、兵數千人從建德，王遣王君廓以輕騎抄其饟，執賊大將張清特。建德懼，人情攜駭，其諸將又新破海公，掠獲盈給，日夜思歸。淩敬說建德曰：「今唐以重兵圍東都，守虎牢，我若悉兵濟河，取懷州河陽，以重將戍之，然後鳴鼓建旗，逾太行，入上黨，傳檄旁郡，進壺口以駭蒲津，收河東地，此上策也。且有三利：乘虛扌壽境，師有萬全，一也；拓土得眾，二也；鄭圍自解，三也。」建德將從之，而王琬、長孫安世日請兵西，每言必流涕，又陰賫金玉啗諸將，以撓其謀。眾乃曰：「淩敬書生，豈知戰？」建德乃謝曰：「今士心銳，天贊我也，師將大捷。方用眾議，不得如公言。」敬固爭，建德怒，命扶出。其妻諫曰：「祭酒計甚善，王盍用之？夫自滏口道乘唐之虛，連營漸進以取山北，因招突厥西抄關中，唐必還師自救，鄭難紓矣。今頓兵虎牢下，徒自苦，恐無功。」建德曰：「此非女子所知。且鄭朝暮待吾來，既許之，豈可見難而退，且示天下不信。」

五月，建德自板渚出為陣，西薄汜南，屬鵲山，亙二十里，鼓而前。郭士衡為遊兵。秦王登虎牢城望其軍，按甲不戰，曰：「賊起山東，未嘗見大敵，今度險士囂，令不肅也；逼城而陣，有輕我心。待其饑，破之果矣。」日中，建德士皆坐列，渴爭飲，意益怠。王麾軍先登，騎怒，塵大漲，乃率史大奈、秦叔寶纏麾幟，弛出賊陣後，建德軍顧而驚，遂大潰。建德被重創，竄牛口谷。車騎將軍白士讓、楊武威獲之，傳而西，斬長安市，年四十九。初，其軍有謠曰：「豆入牛口，勢不得久。」至是果敗。

建德妻與其左仆射齊善行以騎數百遁還洺州。余黨欲立其養子為主，善行曰：「夏王奄定河朔，號為威強，今一出不復，非天命有歸哉？不如委心請命，無為塗炭生民也！」遂分府庫散給將士，令各解去。善行乃與右仆射裴矩、行臺曹旦率官屬及建德妻奉山東地並傳國八璽來降。建德起兵至滅凡六年。

贊曰：煬帝失德，天醜其為，生人辜，群盜乘之，如胃毛而奮。其劇者，若李密因黎陽，蕭銑始江陵，竇建德連河北，王世充舉東都，皆磨牙搖毒以相噬螫。其間亦假仁義，禮賢才，因之擅王僭帝，所謂盜亦有道者。本夫孽氣腥焰，所以亡隋，觸唐明德，折北不支，禍極兇殫，乃就殲夷，宜哉！


Chinese text: This work was published before January 1, 1923, and is in the
public domain worldwide because the author died at least 100 years ago.
