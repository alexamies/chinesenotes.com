李華子:翰 從子:觀 孟浩然附:王昌齡 崔顥 劉太真 邵說 于邵 崔元翰 于公異 李益 盧綸 歐陽詹從子:秬 李賀 吳武陵 李商隱 薛逢 李頻 吳融

目录
1	李華
1.1	子 翰
1.2	從子 觀
2	孟浩然
2.1	附 王昌齡
2.2	附 崔顥
3	劉太真
4	邵說
5	于邵
6	崔元翰
7	于公異
8	李益
9	盧綸
10	歐陽詹
10.1	從子 秬
11	李賀
12	吳武陵
13	李商隱
14	薛逢
15	李頻
16	吳融
李華
　　李華，字遐叔，趙州贊皇人。曾祖太沖，名冠宗族間，鄉人語曰：「太沖無兄。」太宗時，擢祠部郎中。

　　華少曠達，外若坦蕩，內謹重，尚然許，每慕汲黯為人。累中進士、宏辭科。天寶十一載，遷監察御史。宰相楊國忠支婭所在橫猾，華出使，劾按不橈，州縣肅然。為權幸見疾，徙右補闕。安祿山反，上誅守之策，皆留不服。

　　玄宗入蜀，百官解竄，華母在鄴，欲間行輦母以逃，為盜所得，偽署鳳閣舍人。賊平，貶杭州司戶參軍。華自傷踐危亂，不能完節，又不能安親，欲終養而母亡，遂屏居江南。上元中，以左補闕、司封員外郎召之。華喟然曰：「烏有隳節危親，欲荷天子寵乎？」稱疾不拜。李峴領選江南，表置幕府，擢檢校吏部員外郎。苦風痹，去官，客隱山陽，勒子弟力農，安於窮槁。晚事浮圖法，不甚著書，惟天下士大夫家傳、墓版及州縣碑頌，時時齎金帛往請，乃強為應。大曆初，卒。

　　初，華作《含元殿賦》成，以示蕭穎士，穎士曰：「《景福》之上，《靈光》之下。」華文辭綿麗，少宏傑氣，穎士健爽自肆，時謂不及穎士，而華自疑過之。因著《吊古戰場文》，極思研扌隺，已成，汙為故書，雜置梵書之庋。它日，與穎士讀之，稱工，華問：「今誰可及？」穎士曰：「君加精思，便能至矣。」華愕然而服。

　　華愛獎士類，名隨以重，若獨孤及、韓雲卿、韓會、李紓、柳識、崔祐甫、皇甫冉、謝良弼、硃巨川，後至執政顯官。華觸禍銜悔，及為元德秀、權皋銘、《四皓贊》，稱道深婉，讀者憐其志。

　　宗子翰，從子觀，皆有名。

子 翰
　　翰擢進士第，調衛尉。天寶末，房琯、韋陟俱薦為史官，宰相不肯擬。翰所善張巡死節睢陽，人媢其功，以為降賊，肅宗未及知。翰傳巡功狀，表上之，曰：

　　「臣聞聖主褒死難之士，養死事之孤，或親推轜車，或追建邑封，厚死以慰生，撫存以答亡，君不遺於臣，臣亦不背其君也。自逆胡構亂，據雒陽，引幽、朔以吞河南，故御史中丞、贈揚州大都督張巡，忠誼奮發，率烏合，守雍丘，潰賊心腹。及魯炅棄甲宛、葉，哥舒翰敗績潼關，賊送盜神器，鴟峙二京，南臨漢、江，西逼岐、雍，群帥列城，望風出奔，巡守孤城不為卻。賊欲繞出巡後以擾江淮，巡退軍睢陽，扼東南咽領。自春訖冬，大戰數十，小戰數百，以弱制強，出奇無窮，殺馘凶醜凡十余萬，賊不敢越睢陽取江淮，江淮以完，巡之力也。城孤糧盡，外救不至，猶奮羸起病，摧鋒陷堅，三軍啖膚而食，知死不叛。城陷見執，卒無橈詞，慢叱凶徒，精貫白日，雖古忠烈無以加焉。

　　「議者罪巡以食人，愚巡以守死，臣竊痛之。夫忠者，臣之教；恕者，法之情。巡握節而死，非虧教也；析骸以爨，非本情也。《春秋》以功覆過，《書》赦過宥刑，在《易》遏惡揚善，為國者錄用棄瑕。今者乃欲議巡之罪，是廢教絀節，不以功掩過，不以刑恕情，善可遏，惡可揚，瑕錄而用棄，非所以獎人倫，明勸戒也。且祿山背德，大臣將相比肩從賊，巡官不朝，宴不坐，無一伍之士，一節之權，徒奮身死節，以動義旅，不謂忠乎？以數千卒橫挫賊鋒，若無巡則無睢陽，無睢陽則無江淮。有如賊因江淮之資，兵廣而財積，根結盤據，西向以拒，雖終殲滅，其曠日持久必矣。今陝、鄢一戰，犬羊駭北，王師震其西，巡扼其東，此天使巡舉江淮以待陛下，師至而巡死，不謂功乎？古者列國侵伐，猶分災救患，諸將同受國恩，奉辭伐罪，巡固守亦待外援，援不至而食盡，食盡而及人，則巡之情可求矣。假巡守城之初，已計食人，損數百眾以全天下，臣尚謂功過相掩，況非素志乎？夫子制《春秋》，明褒貶，齊桓公將封禪，略不書；晉文公召王河陽，書而諱之。巡蒼黃之罪，輕於僭禪；興復之功，重於糾合。

　　「今巡子亞夫雖得官，不免饑寒，江淮既巡所保，戶口充完，宜割百戶俾食其子。且強死為厲，有所歸則不為災。巡身首分裂，將士骸骼不掩，宜於睢陽相擇高原，起大塚，招魂而葬，旌善之義也。臣少與巡遊，哀巡死難，不睹休明，唯令名其榮祿也。若不時紀錄，日月浸悠，或掩而不傳，或傳而不實，巡生死不遇，誠可悲悼。謹撰傳一篇，昧死上，儻得列于史官，死骨不朽。」

　　帝繇是感悟，而巡大節白于世，義士多之。

　　翰累遷左補闕、翰林學士。大曆中，病免，客陽翟，卒。

　　翰為文精密而思遲，常從令皇甫曾求音樂，思涸則奏之，神逸乃屬文。族弟紓，自有傳。

從子 觀
　　觀，字元賓。貞元中，舉進士、宏辭，連中，授太子校書郎。卒，年二十九。觀屬文，不襲沿前人，時謂與韓愈相上下。及觀少夭，而愈後文益工，議者以觀文未極，愈老不休，故卒擅名。陸希聲以為「觀尚辭，故辭勝理；愈尚質，故理勝辭。雖愈窮老，終不能加觀之辭；觀後愈死，亦不能逮愈之質」雲。

孟浩然
　　孟浩然，字浩然，襄州襄陽人。少好節義，喜振人患難，隱鹿門山。年四十，乃游京師。嘗於太學賦詩，一座嗟伏，無敢抗。張九齡、王維雅稱道之。維私邀入內署，俄而玄宗至，浩然匿床下，維以實對，帝喜曰：「朕聞其人而未見也，何懼而匿？」詔浩然出。帝問其詩，浩然再拜，自誦所為，至「不才明主棄」之句，帝曰：「卿不求仕，而朕未嘗棄卿，奈何誣我？」因放還。採訪使韓朝宗約浩然偕至京師，欲薦諸朝。會故人至，劇飲歡甚，或曰：「君與韓公有期。」浩然叱曰：「業已飲，遑恤他！」卒不赴。朝宗怒，辭行，浩然不悔也。張九齡為荊州，辟置於府，府罷。開元末，病疽背卒。

　　後樊澤為節度使，時浩然墓庳壞，符載以箋叩澤曰：「故處士孟浩然，文質傑美，殞落歲久，門裔陵遲，丘隴頹沒，永懷若人，行路慨然。前公欲更築大墓，闔州搢紳，聞風竦動。而今外迫軍旅，內勞賓客，牽耗歲時，或有未遑。誠令好事者乘而有之，負公夙志矣。」澤乃更為刻碑鳳林山南，封寵其墓。

　　初，王維過郢州，畫浩然像于刺史亭，因曰浩然亭。咸通中，刺史鄭諴謂賢者名不可斥，更署曰孟亭。

　　開元、天寶間，同知名者王昌齡、崔顥，皆位不顯。

附 王昌齡
　　昌齡，字少伯，江甯人。第進士，補秘書郎。又中宏辭，遷汜水尉。不護細行，貶龍標尉。以世亂還鄉里，為刺史閭丘曉所殺。張鎬按軍河南，兵大集，曉最後期，將戮之，辭曰：「有親，乞貸餘命。」鎬曰：「王昌齡之親，欲與誰養？」曉默然。

　　昌齡工詩，緒密而思清，時謂王江寧雲。

附 崔顥
　　崔顥者，亦擢進士第，有文無行。好蒱博，嗜酒。娶妻惟擇美者，俄又棄之，凡四五娶。終司勳員外郎。初，李邕聞其名，虛舍邀之，顥至獻詩，首章曰：「十五嫁王昌。」邕叱曰：「小兒無禮！」不與接而去。

劉太真
　　劉太真，宣州人。善屬文，師蘭陵蕭穎士。舉高第進士。淮南陳少遊表為掌書記，嘗以少遊擬桓、文，為義士所訾。興元初，為河東宣慰賑給使，累遷刑部侍郎。德宗以天下平，貞元四年九月，詔群臣宴曲江，自為詩，敕宰相擇文人賡和。李泌等請群臣皆和，帝自第之，乙太真、李紓等為上，鮑防、于邵等次之，張濛等為下。與擇者四十一人，惟泌、李晟、馬燧三宰相無所差次。遷禮部，掌貢士，多取大臣貴近子弟，坐貶信州刺史，卒。

邵說
　　邵說，相州安陽人。已擢進士第，未調，陷史思明。逮朝義敗，歸郭子儀，子儀愛其才，留幕府。遷累長安令、秘書少監。大曆末，上言：「天道三十年一小變，六十年一大變。祿山、思明之難，出入二紀，多難漸平，向之亂，今將變而之治。宜建徽號，承天意。而方謁郊廟、大赦各一，誠恐雲雨之施未普，鬱結之氣未除。願因此時修享獻、款郊廟、褒有德、錄賢人，與天下更始，振災益壽之術也。」不聽。

　　德宗立，擢吏部侍郎。說因自陳：「家本儒，先祖長白山人貞一，以武后革命，終身不肯仕。先臣殿中侍御史瓊之，逮事玄宗。臣十六即孤，長育母手，天寶中始仕。會喪，客河北，祿山亂，喪紀當終，臣不褫衰絰又再期，懼終不免，陰走洺、魏。慶緒遁保西城，搜脅儒者為己用，以兵迫臣，遂陷醜逆。俄而史思明順附，欲間道歸北闕下，肅宗拜臣左金吾衛騎曹參軍，許留思明所。會烏承恩事，路絕，不得歸。朝義之敗，欲固守河陽，臣知回紇利野戰，陰勸其行，以破賊計。朝義已走，臣西歸獻狀，先帝詔翰林索臣所上言，與王伷偕召。先帝謂誠節白著，故擢伷侍御史，臣為殿中侍御史，使者宣旨制詔盡言其狀，則疇昔本末，先帝知之。今又擢以不次，雖自天斷，尚恐受謗輿人，傷陛下之明。今吏員未乏而調者多，益以功優，准平格以判留，人去者十七，彼且鼓讒說以投疑於上，此臣所大懼也。」因薦戶部郎中蕭定、司農卿庾准自代，不許。

　　說在職以才顯，或言且執政，金吾將軍裴儆謂柳載曰：「說事賊為劇官，掌其兵，大小百戰，掠名家子為奴婢不可計，得宥死而無厚顏，乃崇第產，附貴幸。欲以相邦，其能久乎！」建中三年逐嚴郢，說與郢善，微諷硃泚訟其冤，為草奏，貶歸州刺史，卒。

于邵
　　于邵字相門，其先自代來，為京兆萬年人。天寶末，第進士，以書判超絕，補崇文校書郎。繇比部郎中為道州刺史，未行，徙巴州。會歲饑，部獠亂，薄城下。邵勵兵拒戰，且遣使諭曉，獠丐降，邵儒服出，賊見皆拜，即引去。節度使李抱玉以聞，遷梓州，辭疾不拜，授兵部郎中。崔寧帥蜀，表為度支副使。俄以諫議大夫知制誥，進禮部侍郎，朝有大典冊，必出其手。為三司使，治薛邕獄，失德宗旨，貶桂州長史。復為太子賓客，與宰相陸贄不平，出杭州刺史。久疾求告，貶衢州別駕，徙江州。卒，年八十一。

　　邵孝悌有行，晚塗益修絜。樊澤始舉賢良，邵望見，曰：「將相材也。」崔元翰舉進士，年五十矣，邵以其文擢異等，曰：「後當司詔令。」已而皆然。獨孤授舉博學宏辭，吏部考當乙，邵覆之，置甲科，人咨其公。

崔元翰
　　崔元翰名鵬，以字行。父良佐，與齊國公日用從昆弟也。擢明經甲科，補湖城主簿，以母喪，遂不仕。治詩、易、書、春秋，譔演範、忘象、渾天等論數十篇。隱共北白鹿山之陽。卒，門人共謚曰貞文孝父。

　　元翰舉進士、博學宏辭、賢良方正，皆異等。義成李勉表在幕府，馬燧更表為太原掌書記。召拜禮部員外郎。竇參秉政，引知制誥。其訓辭溫厚，有典誥風。然性剛褊，不能取容於時，孤特自恃。掌誥凡再期，不遷，罷為比部郎中，時已七十餘，卒。

　　其好學老不倦，用思精緻，馳騁班固、蔡邕間以自名家。怨陸贄、李充，乃附裴延齡，延齡表鉤校京兆妄費，持吏甚急，而充等自無過，訖不能傅致以罪云。

于公異
　　于公異，蘇州吳人。進士擢第，李晟表為招討府掌書記。朱泚平，露布於德宗曰：「臣既肅清宮禁，祗奉寢園，鍾不移，廟貌如故。」帝覽泣下，曰：「誰為之辭？」或以公異對，帝咨歎一再。始，公異與陸贄故有隙，時贄在翰林，聞不喜。世多言公異不能事後母，既仕不歸省。及贄當政，乃奏其狀，詔賜孝經，罷歸田里。盧邁坐舉非其人，奪俸兩月。時中書舍人高郢，嘗薦御史元敦義，及公異被譴，郢亦劾敦義無美行，詔免敦義官。公異繇是不自振而卒。

李益
　　李益，故宰相揆族子，於詩尤所長。貞元末，名與宗人賀相埒。每一篇成，樂工爭以賂求取之，被聲歌，供奉天子。至征人、早行等篇，天下皆施之圖繪。

　　少癡而忌克，防閑妻妾苛嚴，世謂為「李益疾」。同輩行稍稍進顯，益獨不調，鬱鬱去。游燕，劉濟辟置幕府，進為營田副使。嘗與濟詩，語怨望。憲宗雅知名，召為祕書少監、集不能堪，諫官因暴幽州時怨望語，詔降秩。俄復舊官，累遷賢殿學士。自負才，凌藉士，右散騎常侍。大和初，以禮部尚書致仕，卒。

　　時又有太子庶子李益同在朝，故世言「文章李益」以辨云。

盧綸
　　盧綸字允言，河中蒲人。避天寶亂，客鄱陽。大曆初，數舉進士不入第。元載取綸文以進，補閿鄉尉。累遷監察御史，輒稱疾去。坐與王縉善，久不調。渾瑊鎮河中，辟元帥判官，累遷檢校戶部郎中。嘗朝京師，是時，舅韋渠牟得幸德宗，表其才，召見禁中，帝有所作，輒使賡和。異日問渠牟：「盧綸、李益何在？」答曰：「綸從渾瑊在河中。」驛召之，會卒。

　　綸與吉中孚、韓翃、錢起、司空曙、苗發、崔峒、耿湋、夏侯審、李端皆能詩齊名，號「大曆十才子」。憲宗詔中書舍人張仲素訪集遺文。文宗尤愛其詩，問宰相：「綸文章幾何？亦有子否？」李德裕對：「綸四子：簡能、簡辭、弘止、簡求，皆擢進士第，在臺閣。」帝遣中人悉索家笥，得詩五百篇以聞。

　　中孚，鄱陽人。官戶部侍郎。

　　翃字君平，南陽人。侯希逸表佐淄青幕府，府罷，十年不出。李勉在宣武，復辟之。俄以駕部郎中知制誥。時有兩韓翃，其一為刺史，宰相請孰與，德宗曰：「與詩人韓翃。」終中書舍人。

　　起，吳興人。天寶中舉進士，與郎士元齊名，時語曰：「前有沈、宋，後有錢、郎。」終考功郎中。

　　曙字文初，廣平人。從韋於劍南，終虞部郎中。

　　發，晉卿子，終都官員外郎。峒終右補闕，湋右拾遺，審侍御史。

　　端，趙州人。始，郭曖尚昇平公主，主賢明有才思，尤招納士，故端等多從曖游。曖嘗進官，大集客，端賦詩最工，錢起曰：「素為之，請賦起姓。」端立獻一章，又工于前，客乃服，主賜帛百。後移疾江南，終杭州司馬。

歐陽詹
　　歐陽詹字行周，泉州晉江人。其先皆為本州州佐、縣令。閩越地肥衍，有山泉禽魚，雖能通文書吏事，不肯北宦。及常袞罷宰相為觀察使，始擇縣鄉秀民能文辭者，與為賓主鈞禮，觀游饗集必與，里人矜耀，故其俗稍相勸仕。初，詹與羅山甫同隱潘湖，往見袞，袞奇之。辭歸，泛舟飲餞。舉進士，與韓愈、李觀、李絳、崔羣、王涯、馮宿、庾承宣聯第，皆天下選，時稱「龍虎榜」。閩人第進士，自詹始。

　　詹事父母孝，與朋友信義。其文章切深，回復明辯。與愈友善。詹先為國子監四門助教，率其徒伏闕下，舉愈博士。卒，年四十餘。崔羣哭之甚，愈為詹哀辭，自書以遺羣。初，徐晦舉進士不中，詹數稱之，明年高第，仕為福建觀察使。語及詹，必流涕。

從子 秬
　　從子秬，字降之，亦工為文。陸洿自右拾遺除司勳郎中，棄官隱吳中，詔召之，既在道，秬遺書讓出處之遽，洿不至，還．秬名益聞。

　　開成中，擢進士第，而里人蕭本妄言與貞獻太后近屬，恩寵赫然，秬恥之。會澤潞劉從諫表秬在幕府，秬為辯質本之偽，本終得罪。其子稹拒命，秬方休假還家，稹表斥損時政，或言秬為之，詔流崖州，賜死。臨刑，色不橈，為書徧謝故人，自誌墓，人皆憐之。

李賀
　　李賀字長吉，系出鄭王後。七歲能辭章，韓愈、皇甫湜始聞未信，過其家，使賀賦詩，援筆輒就如素構，自目曰高軒過，二人大驚，自是有名。為人纖瘦，通眉，長指爪，能疾書。每旦日出，騎弱馬，從小奚奴，背古錦囊，遇所得，書投囊中。未始先立題然後為詩，如它人牽合程課者。及暮歸，足成之。非大醉、弔喪日率如此。過亦不甚省。母使婢探囊中，見所書多，即怒曰：「是兒要嘔出心乃已耳。」以父名晉肅，不肯舉進士，愈為作諱辨，然卒亦不就舉。

　　辭尚奇詭，所得皆驚邁，絕去翰墨畦逕，當時無能效者。樂府數十篇，雲韶諸工皆合之絃管。為協律郎，卒，年二十七。與游者權璩、楊敬之、王恭元，每譔著，時為所取去。賀亦早世，故其詩歌世傳者鮮焉。

吳武陵
　　吳武陵，信州人。元和初，擢進士第。淮西吳少陽聞其才，遣客鄭平邀之，將待以賓友，武陵不答。俄而少陽子元濟叛，武陵遺以書，自稱東吳王孫，曰：

　　「夫勢有不必得，事有不必疑，徒取暴逆之名，而殄物敗俗，不可謂智；一日亡破，平生親愛連頭就戮，不可謂仁；支屬繁衍，因緣磨滅，先魂傷餒，不可謂孝；數百里之內，拘若檻�，常疑死於左右手，低回姑息，不可謂明。且三皇以來，數千萬載，何有勃理亂常而能自畢者哉？貞元時，德宗以函容御天下，河北諸鎮專地不臣，朝廷資以爵號，桀黠者自謂得計，以反為利，於是楊惠琳、劉闢、李錡、盧從史等又亂。皇帝即位，赫然命偏師討之，盡伏其辜，所謂時也。

　　「日者，張太尉厭垣捍之勤，謝易、定為國老，田尚書知慮絕俗，又以魏博來歸，幽、檀、滄、景皆為信臣，然而與足下者，獨齊、趙耳。夫齊安可為恃哉？徐壓其首，梁薄其翼，魏斮其脛，滑鍼其腹，淮南承其衝，分兵不足相救，全舉則曹、魯、東平非其有也。彼何苦而自棄哉？若趙則固�子耳。前日，主上以澤潞為之導，既斥從史，姑赦罪，復爵祿之，天下之人欲討者十八，無何，殘丞相御史，朝廷以足下故，未加斧鉞也。然則中山搏�城之險，太原乘井陘之隘，燕徇樂壽，邢扼臨城，清河絕其南，弓高斷其北，孤雛腐鼠，求責不暇，又曷以救人哉？二鎮不敢動亦明矣，足下何待而窮處邪？

　　「昔僕之師裴道明嘗言：『唐家二百載有中興主，當其時，佷傲者盡滅，河、湟之地復矣。』今天子英武任賢，同符太宗，寬仁厚物，有玄宗之度，罰無貸罪，賞無遺功。諸侯豢齊、趙以稔其釁，�帥築室礪兵，進窺房、蔡，屯田繼漕，前鋒扼喉，後陣撫背，左排右掖，其幾何而不踣邪？

　　「足下勿謂部曲勿我欺，人心與足下一也。足下反天子，人亦欲反足下。易地而論，則嬰兇橫之命，不若奉大君官守矣。枕戈持矛，死不得地，不若坐兼爵命而保胤嗣矣。足下苟能挺知幾之烈，莫若發一介，籍士馬土疆，歸之有司。上以覆載之仁，必保納足下，滌垢洗瑕，以倡四海，將校官屬不失寵且貴。何哉？為國者不以纖惡蓋大善也。且貳而伐，服而捨，寵榮可厚，骨肉可保，何獨不為哉？

　　「三州至狹也，萬國至廣也，力不相侔，判然可知。假使官軍百敗，而行陣未嘗乏，足下一敗則成禽矣。夫一壯士不能當十夫者，以其左右前後咸敵也，矧以一卒欲當百人哉！昏迷不返，諸侯之師集城下，環壘刳塹，灌以流潦，主將怨攜，士卒崩離，田儋、呂興發於肘腋。屍不得裹，宗不得祀，臣僕以為誡，子孫所不祖，生為暗愎之人。沒為幽憂之鬼，何其痛哉！」

　　元濟得書不悟。

　　會裴度東討，而韓愈為司馬，武陵勸愈為度謀：「取中官常所不快者為監軍，歸素所快者於內，為吾地以傾諸侯，出帛百萬以給士大夫，則孰不為丞相之人？然後分三大將環賊而屯，明斥候，牛酒高會，潛以實期授瀕蔡諸將，而以三期紿賊，令辯士持尺書劫元濟及將士約降，彼無所竄謀矣。」時度部分已定，故不見用。元濟未破數月，武陵自硤石望東南，氣如旗鼓矛楯，皆顛倒橫斜。少選，黃白氣出西北，盤蜿相交。武陵告愈曰：「今西北王師所在，氣黃白，喜象也。敗氣為賊，日直木，舉其盈數，不閱六十日，賊必亡。夫天見其祥，宜脩事應之。且洄曲守將急緩不可使，吳城賊將趙曄詐而輕，若以兵誘之，伏以待，一舉可奪其城，則右臂斷矣。」武陵之奇譎類如此。

　　長慶初，竇易直以戶部侍郎判度支，表武陵主鹽北邊。易直以不職，薄其遇。會表置和糴貯備使，擇郎中為之。武陵諫曰：「今緣邊膏壤，鞠為榛，父母妻子不相活。前在朔方，度支米價四十，而無踰月積，皆先取商人，而後求牒還都受錢。脫有寇薄城，不三旬便當餓死，何所取財而云和糴哉？天下不治，病權不歸有司也。鹽鐵、度支一戶部郎事，今三分其務，吏萬員，財賦日蹙。西北邊院官，皆御史、員外郎為之。始命若責可信，今又加使權其務，是御史、員外久於事，返不可信也。今更旬月，又將以郎中之為不可信。即更時歲，明公之為，亦又不可信。上下相阻，一國交疑，誰為可信者？況一使之建，胥徒走卒殆百輩，督責騰呼，數千里為不寧。誠欲邊隅完實，獨募浮民，徙罪人，發沃土，何必加使而增吏也？」易直不納。

　　久之，入為太學博士。大和初，禮部侍郎崔郾試進士東都，公卿咸祖道長樂，武陵最後至，謂郾曰：「君方為天子求奇材，敢獻所益。」因出袖中書搢笏，郾讀之，乃杜牧所賦阿房宮，辭既警拔，而武陵音吐鴻暢，坐客大驚。武陵請曰：「牧方試有司，請以第一人處之。」郾謝已得其人。至第五，郾未對，武陵勃然曰：「不爾，宜以賦見還。」郾曰：「如教。」牧果異等。後出為韶州刺史，以贓貶潘州司戶參軍，卒。

　　初，柳宗元謫永州，而武陵亦坐事流永州，宗元賢其人。及為柳州刺史，武陵北還，大為裴度器遇。每言宗元無子，說度曰：「西原蠻未平，柳州與賊犬牙，宜用武人以代宗元，使得優游江湖。」又遺工部侍郎孟簡書曰：「古稱一世三十年，子厚之斥十二年，殆半世矣。霆砰電射，天怒也，不能終朝。聖人在上，安有畢世而怒人臣邪？且程、劉、二韓皆已拔拭，或處大州劇職，獨子厚與猿鳥為伍，誠恐霧露所嬰，則柳氏無後矣。」度未及用，而宗元死。始，李愬節度唐、鄧，武陵薦李景儉、王湘健智沈敏，可表以自副，時號知人。

李商隱
　　李商隱字義山，懷州河內人。或言英國公世勣之裔孫。令狐楚帥河陽，奇其文，使與諸子游。楚徙天平、宣武，皆表署巡官，歲具資裝使隨計。開成二年，高鍇知貢舉，令狐綯雅善鍇，�譽甚力，故擢進士第。調弘農尉，以活獄忤觀察使孫簡，將罷去，會姚合代簡，諭使還官。又試拔萃，中選。

　　王茂元鎮河陽，愛其才，表掌書記，以子妻之，得侍御史。茂元善李德裕，而牛、李黨人蚩謫商隱，以為詭薄無行，共排笮之。茂元死，來游京師，久不調，更依桂管觀察使鄭亞府為判官。亞謫循州，商隱從之，凡三年乃歸。亞亦德裕所善，綯以為忘家恩，放利偷合，謝不通。京兆尹盧弘止表為府參軍，典箋奏。綯當國，商隱歸窮自解，綯憾不置。弘止鎮徐州，表為掌書記。久之，還朝，復干綯，乃補太學博士。柳仲郢節度劍南東川，辟判官，檢校工部員外郎。府罷，客滎陽，卒。

　　商隱初為文瑰邁奇古，及在令狐楚府，楚本工章奏，因授其學。商隱儷偶長短，而繁縟過之。時溫庭筠、段成式俱用是相夸，號「三十六體」。

薛逢
　　薛逢字陶臣，蒲州河東人。會昌初，擢進士第。崔鉉鎮河中，表在幕府。鉉復宰相，引為萬年尉。直弘文館。歷侍御史、尚書郎。持論鯁切，以謀略高自標顯。

　　初，與彭城劉瑑交，瑑文辭出逢數人下，常易之。瑑稍親近，逢不得意，遂相忿恨。會瑑當國，有薦逢知制誥者，瑑猥言：「先朝以兩省官給事、舍人先治州縣，乃得除，逢未試州。」執不可。乃出為巴州刺史。而楊收、王鐸同牒署第，收輔政，逢有詩微辭譏訕，收銜之，復斥蓬、�二州刺史。收罷，以太常少卿召還，歷給事中。鐸為宰相，逢又以詩訾鐸，鐸怒，中外亦鄙逢褊，故不見齒。遷祕書監，卒。

　　子廷珪，進士及第。大順初，以司勳員外郎知制誥，遷中書舍人。從昭宗次華州，引拜左散騎常侍，稱疾免，客成都。光化中，復為舍人，累尚書左丞。朱全忠兼四鎮，廷珪以官告使至汴，客將先見，諷其拜，廷珪佯不曉，曰：「吾何德，敢受令公拜乎？」及見，卒不肯加禮。

李頻
　　李頻字德新，睦州壽昌人。少秀悟，逮長，廬西山，多所記覽。其屬辭，於詩尤長。與里人方干善。給事中姚合名為詩，士多歸重，頻走千里丐其品，合大加挹，以女妻之。

　　大中八年，擢進士第，調祕書郎，為南陵主簿。判入等，再遷武功令。於是畿民多籍神策軍，吏以其橫，類假借，不敢繩以法。頻至，有神策士尚君慶，逋賦六年不送，睅然出入閭里。頻密擿比伍與競，君慶叩縣廷質，頻即械送獄，盡條宿惡，請於尹殺之，督所負無少貸。豪猾大驚，屏息奉法，縣大治。有六門堰者，廞廢百五十年，方歲饑，頻發官廥庸民浚渠，按故道廝水溉田，穀以大稔。懿宗嘉之，賜緋衣、銀魚。俄擢侍御史，守法不阿徇，遷累都官員外郎。表丐建州刺史。既至，以禮法治下，更布條教。時朝政亂，盜興，相椎奪，而建賴頻以安。卒官下，喪歸，父老相與扶柩，葬永樂州，為立廟梨山，歲祠之。天下亂，盜發其，壽昌人隨加封掩云。

吳融
　　吳融字子華，越州山陰人。祖翥，有名大中時，觀察府召以署吏，不應，帥高其概，言諸朝，賜號文簡先生。

　　融學自力，富辭調。龍紀初，及進士第。韋昭度討蜀，表掌書記，遷累侍御史。坐累去官，流浪荊南，依成汭。久之，召為左補闕，以禮部郎中為翰林學士，拜中書舍人。昭宗反正，御南闕，�臣稱賀，融最先至。于時左右歡駭，帝有指授，疊十許稿，融跪作詔，少選成，語當意詳，帝咨賞良厚。進戶部侍郎。鳳翔劫遷，融不克從，去客閿鄉。俄召還翰林，遷承旨，卒官。


Chinese text: This work was published before January 1, 1923, and is in the
public domain worldwide because the author died at least 100 years ago.
