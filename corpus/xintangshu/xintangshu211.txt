藩鎮鎮冀

李寶臣字為輔，本范陽內屬奚也。善騎射。范陽將張鎖高畜為假子，故冒其姓，名忠誌。為盧龍府果毅，常覘虜陰山，追騎及，射六人盡殪，乃還。為安祿山射生，從入朝，留為射生子弟，出入禁中。祿山反，遁歸，更為祿山假子，使將驍騎十八人，劫太原尹楊光翙，挾以出，追兵萬餘不敢逼。又督精甲軍土門，以扼井陘。事安慶緒為恒州刺史。九節度師圍相州也，忠誌懼，歸命於朝，肅宗即授故官，封密雲郡公。史思明度河，忠誌復叛，勒兵三萬固守，賊將辛萬寶屯恒州相掎角。思明死，忠誌不肯事朝義，使裨將王武俊殺萬寶，挈恒、趙、深、定、易五州以獻。雍王東討，開土門納王師，助攻莫州。朝義平，擢禮部尚書，封趙國公，名其軍曰成德，即拜節度使，賜鐵券許不死，它賫與不貲，賜姓及名。於是遂有恒、定、易、趙、深、冀六州地，馬五千，步卒五萬，財用豐衍，益招來亡命，雄冠山東。與薛嵩、田承嗣、李正己、梁崇義相姻嫁，急熱為表裹。先是天寶中，玄宗冶金自為象，州率置祠，更賊亂，悉毀以為貲，而恒獨存，故見寵異，加賜實封。

始，寶臣與正己素為承嗣所易。其弟寶正，承嗣婿也，往依魏，與承嗣子維擊球，馬駭，觸維死，承嗣怒，囚之，以告寶臣，寶臣謝教不謹，進杖，欲使示責，而承嗣遂鞭殺之，由是交惡。乃與正己共劾承嗣可討狀。代宗欲其自相圖，則勢離易制，即詔寶臣與朱滔及太原兵攻其北，正己與滑亳、河陽、江淮兵攻其南。師會棗強，椎牛饗軍，寶臣厚賜士，而正己頗觳，軍怨望，正己懼有變，即引去。惟滔、寶臣攻滄州，歷年未下，擊宗城，殘之，斬二千級。承嗣弟廷琳方守貝州，遣高嵩巖將兵三千戍宗城，寶臣使張孝忠攻破之，斬嵩巖，逸所執將四十餘人。會王武俊執賊大將盧子期，遂降洺、瀛。當是時，河南諸將敗田悅於陳留，正己取德州，欲頗窮討。承嗣懼，乃甘言紿正己，正己止屯，諸軍亦莫敢進。

於是天子遣中人馬希倩勞寶臣，寶臣歸使者百縑，使者恚，抵諸道，寶臣顧左右愧甚。諸將已休，獨武俊佩刀立所下，語之故。武俊計曰：「趙兵有功尚爾，使賊平，天子幅紙召置京師，一匹夫耳。」曰：「奈何？」對曰：「養魏以為資，上策也。」寶臣曰：「趙、魏有釁，何從而可？」對曰：「勢同患均，轉寇讎為父子，咳唾間耳。朱滔屯滄州，請禽送魏，可以取信。」寶臣然之。

先是，承嗣知寶臣少長范陽，心常欲得之。乃勒石若讖者瘞之境，教望氣者雲有王氣。寶臣掘得之，文曰：「二帝同功勢萬全，將田作伴入幽燕。」「帝」謂寶臣與正己為二。而陰使客說曰：「公與滔共攻滄，即有功，利歸天子，公於何賴？誠能赦承嗣罪，請奉滄州入諸趙，願取范陽以報。公以騎前驅，承嗣以步卒從，此萬全勢也。」寶臣喜得滄州，又見語與讖會，遂陰交承嗣而圖幽州，承嗣陳兵出次以自驗。寶臣謬謂滔使曰：「吾聞朱公貌若神，願繪而觀可乎？」滔即圖以示之。寶臣置圖射堂，大會諸將，熟視曰：「信神人也！」密選精卒二千，夜馳三百里欲劫滔，戒曰：「取彼貌如射堂者。」時二軍不相虞，忽聞變，滔大駭，戰瓦橋，敗，衣佗服得脫，禽類滔者以歸承嗣。承嗣知釁成，還軍入堡，使人謝寶臣曰：「河內方有警，未暇從公。石讖，吾戲為耳！」寶臣慚而還。俄進封隴西郡王，又拜同中書門下平章事。德宗立，拜司空。

寶臣晚節尤猜忌，自顧子惟嶽且暗弱，恐下不服，即殺骨鯁將辛忠義、盧俶、許崇俊、張南容、張彭老等二十餘人，籍入其貲，眾乃攜貳。寶臣既貯異志，引妖人作讖兆，為丹書、靈芝、朱草，齋別室，築壇置銀盤、金匜、玉，猥曰：「內產甘露液神酒。」刻玉印，告其下曰：「天瑞自至。」眾莫敢辨者。妖人復言：「當有玉印自天下，海內不戰而定。」寶臣大悅，厚賫金帛。既而畏事露且誅，詐曰：「公飲甘露液，可與天神接。」密置堇於液，寶臣已飲即瘖，三日死，年六十四。惟嶽悉誅殺妖人，時建中二年也。遺表請以惟嶽領軍，詒書執政諉家事，歸節於朝，詔贈太傅。

惟嶽少為行軍司馬、恒州刺史，寶臣死，軍中推為留後，求襲父位，帝不許。趣護喪還京師，以張孝忠代之。田悅為請，不聽。遂與悅、李正己謀拒命。府小史胡震、私人王他奴等專畫反計。府屬邵真泣曰：「先公位將相，恩甚厚，而大夫違命缞绖中，愚固惑焉。魏近且與國，不可遽絕，絕之速禍，請厚禮遣其使，徐更圖之；齊遠而交疏，不如械使者送京師，且請致討。上嘉大夫忠，所請宜許。」惟嶽寤，使真作奏。震與將吏議不可，惟嶽又從之。其舅谷從政，豪俊士也，切諫不納。

於是張孝忠以易州歸天子，天子詔朱滔與孝忠合兵討惟嶽，盡赦吏士，購惟嶽首有賞。惟嶽與滔戰束鹿，大奔。遂圍深州。明年正月，率兵萬餘，使王武俊爭束鹿，田悅亦遣孟祐來助。武俊以精兵先陷陣，師卻。滔繢帛為狻猊，使壯士百人蒙以噪，趨惟嶽軍，馬駭軍亂，因大敗，火其營去。於是深州日急，悅亦嬰城矣。惟嶽懼，召真議遣使詣河東馬燧，令其弟惟簡見帝，斬大將謝罪，以兵屬鄭詵，身朝京師。孟祐知其謀，走告悅，悅使扈岌來讓曰：「敝邑暴兵，本為君索命節，豈為叛逆耶？雖見破於馬燧，而感激士大夫乘城拒守，以為後圖。今君信邵真讒間，欲歸悅之罪，以自湔蕩，何負而然！不則遣祐還軍，無遺王師禽。若能誅真以徇，請事公如初。」惟嶽懦不能決，畢華見曰：「大夫與魏盟未久，魏雖被圍，彼多蓄積，未可下。齊兵勁地廣，裾帶山河，所謂東秦險固之國，與相持維，足以抗天下。夫背義不詳，輕慮生禍。且孟祐驍將，王武俊善戰，前日逐滔，滔僅免，今合兩將，破滔必矣。惟審圖之！」惟嶽見深圍未解，畏祐還，乃斬真以謝悅。明日復戰，又大敗。而康日知舉趙州聽命，惟嶽益困，乃付牙將衛常寧兵五千，而俾王武俊騎八百攻日知。

武俊才雄，素為惟嶽忌，及師行，謂常寧曰：「大夫信讒，吾朝不圖晏，是行勝與否，吾不復入恒矣！將以身托定州張公，安能持頸就刀乎？」常寧與副李獻誠曰：「君不聞詔書乎？斬大夫首以其官畀之。觀大夫勢終為滔滅，若倒戈還府，事實易圖，有如不捷，張公可歸也。」武俊然之。惟嶽使要藉官謝遵至武俊壁議事，武俊與謀，使內應。至期，啟城門，武俊入，殺人廷中，無亢者。乃傳令曰：「大夫叛命，今且取之，敢拒者族！」士不敢動。武俊使裨校任越牽惟嶽出，縊之戟門下，並殺鄭詵、他奴等數十人，使子士真傳首京師。帝盡赦其府將士，給部中租役三年。

真始事寶臣，掌文記，武俊表其忠，贈戶部尚書。其息呂擢冀州長史。常寧在武俊時用事，為內史監，其後謀亂，誅。

惟嶽異母兄惟誠，尚儒術，謙裕，寶臣愛之，使決軍事，以惟嶽正嫡，固讓不肯當。其妹妻李納，故寶臣請惟誠復故姓，而仕諸鄆，為納營田副使，四為州刺史。

初，惟嶽叛，弟惟簡以家僮票士百餘奉母鄭奔京師，帝拘於客省。及出奉天，惟簡將赴難，謀於鄭，鄭曰：「爾父立功河朔，位宰相，身未嘗至京師，兄死於人手。爾入朝，未識天子，不能效忠，吾不子汝矣！」督其行曰：「而能死王事，吾不朽矣！」乃斬關出，道更七戰，得及行在。帝見厚撫之，拜太子諭德，討賊有功。帝徙山南，惟簡以三十騎從，夜失道，馳至盩厔西，聞中人語，問天子所在，密語曰：「上在此。」帝見之流涕，執其手曰：「爾有母，乃能從朕耶？」對曰：「臣誓以死！」比明，北方有塵起，帝憂。惟簡登高曰：「渾瑊以騎來。」瑊至，遂決趨興元，惟簡前導。及帝還，封武安郡王，號元從功臣，圖形淩煙閣，賜鐵券。憲宗時，為左金吾衛大將軍，長史萬國俊奪興平民田，吏畏不敢治，至是訴於惟簡，即日廢國俊，以地與民。出為鳳翔節度使，市耕牛佃具給農，歲增墾數十萬畝。卒，年五十五，贈尚書右仆射。

子元本，輕薄無行。長慶末，與薛渾私侍襄陽公主，事敗，主幽禁中，元本以功臣子，貸死，流嶺南。弟銖，好學多識，有儒者風。

王武俊字元英，本出契丹怒皆部。父路俱，開元中，與饒樂府都督李詩等五千帳求襲冠帶，入居薊。武俊甫十五，善騎射，與張孝忠齊名，隸李寶臣帳下為裨將。寶應初，王師入井陘，武俊謂寶臣曰：「以寡敵眾，曲遇直，戰則離，守則潰，銳師遠鬥，庸可禦乎！」寶臣遂以恒、定等五州自歸，共平餘賊，武俊謀也。奏兼御史中丞，封維川郡王。其子士真，亦沈悍有斷，寶臣倚愛，出入帳中，以女妻之。寶臣以疑殺許崇俊等，士真密結左右，故武俊免於難。

惟嶽拒命，或言武俊有他誌，武俊知之，出入導從才一二，未嘗接賓客。惟嶽雖內疑，然見其屈損，又惜善鬥，末忍殺。康日知以趙州降，惟嶽謀伐之，皆曰：「武俊故心膂，先君命之使佐大夫，而士真又大夫女弟婿，今事急，宜去猜嫌以任之，不然，尚誰使？」乃遣與衛常寧將兵往。因謀執惟嶽，而日知亦遣人邀說以禍福，武俊乃還兵，使人謂惟嶽曰：「大夫與齊、魏同惡，今魏兵已敗，齊為趙州所限，幽州兵近在定，三軍且救死。聞有詔召大夫，宜亟歸。」惟嶽惶遽出，遂縊。即遣其屬孟華奏天子。華辯對稱旨，德宗擢為兵部郎中，授武俊檢校秘書監兼御史大夫、恒冀觀察使。

是時，惟嶽將楊政義以定降，楊榮國以深降，朱滔受而戍之。帝以定賜張孝忠，而日知為深趙觀察使。武俊怨不得節度而失趙、定，滔亦怨失深州，二人相結。武俊即縛使者送滔，與之叛。帝聞，詔華諭解，不聽。

時馬燧、李抱真、李芃、李晟討田悅，悅方困，武俊、滔救之，屯連篋山。帝詔李懷光督神策兵助討賊，軍就舍，氣銳甚，謂燧曰：「奉詔毋養寇，及壁壘未成擊之，可滅也。」乃縱兵入滔壁，殺千餘人。悅軍既屢北，不能陣。懷光緩轡觀之，武俊乘其怠，使趙萬敵等以二千騎橫突，而滔軍踵馳，王師亂，相蹈藉死，屍梗河為不流。懷光還走壁。武俊夜決河註王莽渠，斷燧餉路。燧計窮，而與滔素姻家，乃遣使謾謝滔曰：「老夫不自量，與諸君遇。王大夫善戰，天下無前，吾固宜敗，幸公圖之，使老夫得還河東，諸將亦罷兵，吾為言天子，以河北地付公。」滔亦陰忌武俊勝且不制，即謂武俊曰：「王師既敗，馬公卑約如此，不宜迫人以險。」答曰：「燧等皆國名臣，連兵十萬，一戰而北，貽羞國家，不知何面目見天子耶？彼行不五十里，必反拒我。」滔固許之。燧至魏縣，堅壁自固，師復振。滔慚謝，嫌隙始構矣。武俊使張鐘葵攻趙州，日知斬其首以聞。於是武俊與田悅等擅相王。武俊國號趙，以恒為真定府，命士真留守兼元帥；以畢華、鄭儒為左右內史，王士良司刑，王佑司文，士清司武，並為尚書；士則司文侍郎，宋端給事中，王洽內史舍人，張士清執憲大夫，衛常寧內史監，皇甫祝尚書右仆射，餘以次封拜。

建中四年，抱真使客賈林詐降武俊，既見，曰：「吾來傳詔，非降也。」武俊色動，林曰：「天子知大夫登壇建國撫膺顧左右曰：『我本忠義，天子不省，故至是。』今諸軍數表大夫至誠，上見表動色曰：『朕前誤無及矣。朋友失意尚可謝，朕四海主，毫芒過失，返不得自新耶！』今大夫親斷逆首，而宰相阇於事宜，國家與大夫烏有細故哉？朱滔以利相動，公何取焉？誠能與昭義同心，曠然改圖，上不失君臣之義，下以為子孫計。」武俊曰：「仆虜人也，尚知撫百姓，天子固不務殺人以安天下。今山東連兵比戰，骨盡暴野，雖勝尚誰與居？今不憚歸國，業與諸軍盟，虜性樸強，不欲曲在我，天子若能以恩蕩刷之，我首倡歸命，有不從者，奉辭伐之，河北不五十日可定。」會帝出奉天，抱真將還澤潞，悅說武俊、滔踵襲之。林曰：「夫退軍，前輜重，後銳師，人心固壹，不可圖也。使戰勝得地，利歸於魏，不幸喪師，趙受其災。今滄、趙乃故地，故不取之？」武俊遂引而北，林復激之曰：「公異邦豪英，不應謀中夏。燕、魏幽險，彼王室強則須公之援，削則己欲並吞。且河北惟有趙、魏、燕耳，滔乃稱冀，心圖公冀州矣。使滔能制山東，大夫當臣事之，否則見攻。能臣滔乎？」武俊投袂曰：「二百年天子猶不能事，安能臣豎子耶！」乃定計通好抱真，而約馬燧盟。

興元元年赦天下，武俊大集其軍，黜偽號。詔國子祭酒董晉與中人宣慰，拜檢校工部尚書、恒冀深趙節度使，又加檢校司空、同中書門下平章事，兼幽州盧龍節度使、瑯邪郡王。

是時，滔悉幽、薊兵與回紇圍貝州，將絕白馬津，南趨洛，李懷光據河中，李希烈陷汴，南略江淮，李納方叛，唯李晟軍渭上。羽書調發天下十之三，人心惴恐。及田緒殺悅，林復說武俊曰：「滔素欲得魏博，會悅死，魏人氣，公不救，魏且下。滔益甲數萬，張孝忠將北面事滔，三道連衡，濟以回紇，長驅而南，昭義軍必保山西，則河朔舉入滔矣。今魏尚完，孝忠未附，公與昭義合兵破之，聲振關中，京邑可坐復，天子反正，不朽之業，誰與公參！」武俊大喜，與抱真相聞，自將屯南宮，抱真屯經城，兩軍相距十里而舍。武俊潛會抱真於軍，陳說忼慨，抱真亦傾意結納，約為兄弟，遂俱東壁貝州，距城三十里止。滔欲迎戰，武俊戒士飽食曰：「軍未合，毋妄動！」遣趙琳、趙萬敵兵五百蔽林以待。滔使票將馬寔、盧南史陣而西，李少成引回紇翼之。日中兵接，武俊與子士清引精騎望少成軍，抱真次之，滔馳騎二百出武俊東南，乘高鼓噪。武俊使步兵決戰，而自以騎當回紇，勒兵避其銳。回紇馬怒突而過，未及返，武俊急擊，琳等兵亦出，回紇驚，中斷，遂先奔。初，滔兵蹙武俊軍，不能傷，回紇既卻，即欲引還，因囂不能止，軍大奔，滔走還壁。武俊中流矢，謂抱真曰：「士少衰，盍以騎濟師，巢穴可覆也。」抱真使來希皓率勁騎薄滔營，盧玄真乘其後，滔懼，引眾去，希皓迫之，武俊邀於隘，滔大敗，免者八千人。會夜，各按屯，武俊營滔東北，抱真營西北。滔知不支，夜半焚車糧，遁歸幽州，火如晝，師大噪，其聲殷地。抱真以山東蝗，食少，歸於潞，武俊亦還。

會有詔復滔官爵，武俊上還幽州盧龍節度。又詔以恒州為大都督府，即授武俊長史，賜德、棣二州，以士真為觀察使、清河郡王。天子至自梁，遇武俊益厚，子弟雖繈褓，悉官之。俄進檢校太尉兼中書令，得建廟京師，有司供擬。

武俊善射，嘗與賓客獵，一日射雞兔九十五，觀者駭伏。貞元十七年死，年六十七。群臣奉慰天子，如渾瑊故事，贈太師。有司謚威烈，帝更為忠烈。士真襲位。

士真，其長子也。少佐父立功，更患難。既得節度，息兵善守，雖擅置吏，私賦入，而歲貢數十萬緡，比燕、魏為恭。元和初，即拜同中書門下平章事。四年死，贈司徒，謚曰景襄。軍中推其子承宗為留後。

始，河北三鎮自置副大使，常處嫡長，故承宗以御史大夫為之。及總留事，憲宗久不報，伺其變。承宗數上疏自言。帝聞劉濟、田季安俱大病，議更建節度。翰林學士李絳曰：「鎮州世相繼，人所狃習，惟拒命則討之。且諸道之賞饋百萬士，又燕、魏、淄青，勢同必合。方江、淮水潦，財力刓困，宜即詔承宗嗣領。季安等雖病，徐圖所宜。定四方有天時，不可速也。」帝然之，欲析鎮分建節度，使承宗歲輸賦如李師道。絳曰：「假令承宗奉詔，諸道以割地同怨，是官爵虛出而無當也。不如令使者諭之，無出上意。」帝乃詔京兆尹裴武慰撫，承宗奉詔恭甚，請上德、棣二州，遂以檢校工部尚書嗣領節度，而以德州刺史薛昌朝為保信軍節度使，統德、棣。

昌朝，嵩子也，與承宗故姻家，帝因欲離其親將，故命之。詔未至，承宗馳騎劫而歸，囚之。詔更用棣州刺史田渙為二州團練守捉使，遣中人傳詔令歸昌朝，承宗拒命，帝怒，詔削官爵，遣中人吐突承璀將左右神策，率河中、河陽、浙西、宣歙兵討之。趙萬敵者，故武俊將，以健鬥聞，士真時入朝，上言討之必捷，令與承璀偕。有詔：「武俊忠節茂著，其以實封賜子士則，毋毀墳墓。」

承璀至軍，無威略，師不振。神策大將酈定進號驍將，以禽劉辟功，王陽山郡，至是戰北，馳而僨，趙人曰：「酈王也」，害之，師氣益折。及吳少誠死，李絳奏：「蔡無四鄰援，攻討勢易，不如赦承宗，專事淮西。」帝不聽。昭義節度使盧從史市承宗，外自固，內實與之。太常卿權德輿諫曰：「神策兵市井屠販，不更戰陣，恐因勞憚遠，潰為盜賊。恒冀騎壯兵多，攻之必引時月，西戎乘間，則禁衛不可頓虛。山東，疥癬也；京師，心腹也。不可不深念。且師出半年，費緡錢五百萬。方夏甚暑水潦，疾疫且降，誠慮有潰橈之變。」又言：「山東諸侯，皆以息自副，人心不遠，誰肯為陛下盡力者。又盧從史倚寇為援，訹承璀邀寵利，宜召行營善將，令倍驛馳，度至半道，授以澤潞，而徙從史它鎮，破其奸圖，然後赦承宗，眾情必服。」帝未許。

五年，河東軍拔其一屯，張茂昭破之木刀溝；帝患從史詐，卒以計縛送京師；劉濟又拔安平。承宗懼，遣其屬崔遂上書謝罪，且言：「往年納地，迫三軍不得專，而為盧從史賣以求利，願請吏入賦得自新。」是時宿師久無功，餉不屬，帝憂之。而淄青、盧龍數表請赦，乃詔浣雪，盡以故地畀之，罷諸道兵。昌朝歸京師，授右武衛將軍。承宗見兵薄境，已而罷，歸罪從史，得不詰，自謂計得，謷然無顧憚。

七年，軍庫火，器鎧殆盡，殺守吏百餘人，不自安。及吳元濟反，承宗與李師道上書請宥，教其將尹少卿為蔡遊說，見宰相語不遜，武元衡怒，叱遣之。承宗怨甚，與師道謀，遣惡少年數十曹伏河陰，乘昏射吏，吏奔潰，因火漕院，人趣火所，鬥死者十餘輩，縣大發民捕盜，亡去不獲，凡敗錢三十萬緡、粟數萬斛。未幾，張晏等賊宰相元衡，京師大索，天子為旰食。承宗嘗疏元衡過咎，留中。至是帝出表示群臣大議，鹹請聲其罪伐之。詔乃絕承宗朝貢，竄其弟承系、承迪、承榮於遠方，以博野、樂壽故范陽地，命歸劉總。而所遣盜處處竊發，斷建陵門戟，燔獻陵寢宮，伏甲欲反洛陽，不克。承宗數出兵掠鄰鄙，田弘正上言承宗宜誅，帝使率師壓境。承宗揣詔旨兵不即進，即肆剽滄、景、易、定間，人苦之。

十一年，詔削爵，以實封賜土平，使奉武俊後。令河東、義武、盧龍、橫海、魏博、昭義六節度兵進討，大抵數十萬，環地數千里，以分其勢。然營屯離置，主約不得一，故士觀望，獨昭義郗士美薄賊境，賊不敢犯。始，承宗不能葉諸父，皆奔京師。士則為神策大將軍，聞其叛，請占數京兆，裴度請用為邢州刺史，使隸昭義，以傾趙人。有王怡者，武俊從子，為承宗守南宮，士則招之，約歸命，謀泄遇害；子元伯奔還，擢監察御史，詔贈怡尚書左仆射。

明年元濟平，承宗大恐，使牙將石泛奉二子至魏博，因田弘正求入侍，且請歸德、棣二州，入租賦，待天子署吏。弘正遣知感、知信詣闕下請命。前此，帝使尚書右丞崔從賜詔書許自新，承宗素服待罪。及是乃詔復官爵，以華州刺史鄭權為橫海節度使，統德、棣、滄、景等州，復承宗實封戶三百，以所部饑，賜帛萬匹。李師道平，奉法益謹，表所領州錄事、參軍、判司、縣主簿、令，皆丐王官。

十五年死，贈侍中。軍中推其弟承元為留後。承元不敢世於鎮，詔用為義成軍節度使，事見本傳。

王廷湊，本回紇阿布思之族，隸安東都護府。曾祖五哥之，為李寶臣帳下，驍果善鬥，王武俊養為子，故冒姓王，世為裨將。

廷湊生駢脅，沈鷙少言，喜讀《鬼谷》、兵家諸書。王承宗時，為兵馬使。田弘正至鎮州，詔以度支緡錢百萬勞軍，不時致，廷湊暴其稽以觀眾心，眾果怨，由是害弘正，自稱留後，脅監軍表請節。又取冀州，殺刺史王進岌。穆宗怒，以弘正子布為魏博節度使，率軍進討，仍敕橫海、昭義、河東、義武軍並力。於是大將王位等謀執廷湊，不克，死者三千餘人。會朱克融囚張弘靖，以幽州亂，乃合從拒王師。

有詔議攻討先後，劍南東川節度使王涯以為「范陽亂非宿謀，可先事鎮州，又有魏博之怨，濟以晉陽、滄德，掎角而進。夫用兵若鬥然，先扼喉領。今瀛莫、易定實賊咽喉，宜屯重兵，俾死生不得相聞，間諜不入，此莫勝之策。」帝乃詔義武節度使陳楚閉境，督諸軍三道攻。而滄德烏重胤最宿將，當一面。裴度以河東節度使兼幽、鎮招撫使，屯承天軍。重胤知時不可，案兵未肯前，帝浮於聽受，銳克伐，更以深冀行營節度使杜叔良代之。叔良素結中人，入見帝，大言曰：「賊不足破！」會度逐廷湊兵於會星，又入元氏，焚壁二十二。叔良率諸道兵救深州，戰博野，大奔，失所持節，以身免，貶歸州刺史。叔良者，將家子，本以附會至靈武節度使，坐不職罷，復階貴近，帥滄景。廷湊知其怯，故先犯之，師由是敗。

當是時，帝賜賚無藝，府帑空，既集諸道兵，調發火馳，民不堪其勞。仰度支者大抵兵十五萬，有司懼不給，置南北供軍院。既薄賊鄙，餉道梗棘，樵蘇不繼，兵番休取芻蒸。廷湊乘間奪轉運車六百乘，食愈困，至所須衣帛，未半道，諸軍強取之，有司弗能制。其縣師深入者，不得衣食。又監軍宦人，悉取精票士自隨，疲瑣者備行陣，戰輒潰。二賊眾不過萬餘，王師統制不一，訖無功。宰相不知兵，為異議搖訹，裁報乖戾，深州圍益急。

明年，魏牙將史憲誠叛，田布眾潰於南宮。帝不得已，乃赦廷湊，檢校右散騎常侍、成德軍節度使。會牛元翼出奔，廷湊遂取深州，詔兵部侍郎韓愈慰其軍。

廷湊既原，則稍挺，與克融、憲誠深相結，為輔車援。滄州李全略死，子同捷求襲，文宗不許，更授兗海節度使。同捷逆命，乃以珍幣子女厚結廷湊，帝虞其變，故授檢校司徒。及幽、魏、徐、兗兵討同捷，廷湊橈魏北鄙以牽制之，而饋滄景鹺糧，囚鄰道使者不遣。帝怒，詔絕其輸貢。於是易定、柳公濟戰新樂，斬首三千級。昭義劉從諫戰臨城，敗之，引漳註深、冀。有詔：「同捷亂，廷湊同惡，宜削官爵，諸道以兵進討，有能斬廷湊者，賜錢二萬緡，優畀之官；以州鎮降者，等差為比。」公濟再戰行唐，皆克，焚柵十五。廷湊射蠟書求救於幽州，行營李載義獲之；又納魏叛將丌誌沼。會同捷平，廷湊稍畏，表上景州，而弓高、樂陵、長河三縣固守，復上書謝。帝方厭兵，赦之，悉復官爵，還所上州。久之，進兼太子太傅、太原郡公。

鎮冀自惟嶽以來，拒天子命，然重鄰好，畏法，稍屈則祈自新。至廷湊湊資兇悖，肆毒甘亂，不臣不仁，雖夷狄不若也。大和八年死，贈太尉。軍中以元逵請命，帝聽襲節度。

元逵，其次子也。識禮法，歲時貢獻如職。帝悅，詔尚絳王悟女壽安公主。元逵遣人納聘闕下，進千盤食、良馬、主妝澤奩具、奴婢，議者嘉其恭。其後劉稹叛，武宗詔元逵為北面招討使。詔下，即日師引道，拔宣務壁，破援軍堯山，攻邢州降之，累遷檢校司徒、同中書門下平章事。稹平，加兼太子太師，封太原郡公，食實封戶二百，進至兼太傅。大中八年死，年四十三，贈太師，謚曰忠。

子紹鼎襲，字嗣先，累擢檢校尚書左仆射。其為人淫湎自放，性暴，厚裒斂，升樓彈射路人以為樂。眾忿其虐，欲逐之。會病死，贈司空。

子幼未能事，宣宗以元逵次子紹懿為留後以嗣，俄為節度使，累封太原縣伯，加檢校司空。政簡易，咸通七年死，贈司徒。以紹鼎子景崇嗣。初，紹懿病篤，召景崇曰：「先君以政屬我，須爾長，將授之。今疾甚，爾雖少，勉總軍務，禮藩鄰，奉朝廷，則家業不墜矣。」監軍上狀，懿宗悅，擢景崇為留後，尋進節度使。

景崇，字孟安，以公主嫡孫，尤被寵。龐勛反，景崇遣兵會王師平賊，進檢校尚書右仆射。主薨，謚曰章惠，景崇居喪如禮。母張卒，號慕羸惙，當時稱之。以政委賓佐，檢戒親屬不得與。嘗欲引母昆弟為牙將，其佐張位曰：「軍中用人，有勞有能，若私其人，厚畀田宅祿食可也，何必以官。」景崇謝。進同中書門下平章事、檢校太尉兼中書令，封趙國公。乾符五年，進王常山。

黃巢反，帝西狩，偽使賫詔至，景崇斬以徇，因發兵馳檄諸道，合定州處存連師西入關，問行在，貢輸相踵。每語及宗廟園陵，輒流涕。

蔚州刺史蘇祐為沙陀所攻，乞師於幽州，屯美女谷，兵不利。祐將出奔，會詔徙濮州刺史，擁兵之官，道於鎮，景崇館於靈壽，肆其下剽奪，景崇殺之。

嗣節度凡十四年，十三遷至檢校太傅。中和三年死，年三十七，贈太傅，謚曰忠穆。子镕。

镕年十歲，軍中推為留後，授檢校工部尚書。李克用、楊復光攻黃巢，镕凡再饋粟以濟師。僖宗還自蜀，獻馬牛戎械萬計。

於是克用方擊孟方立於邢州，镕歸芻糧。邢州平，克用遂謀山東，屯常山西，引輕騎涉滹沱諜軍，會大澍，平地水出，镕兵奄至，克用匿林中以免。是時，幽州李匡威亦謀取易、定分其地。王處存方厚事克用，克用寵將李存孝已拔邢，則略镕南鄙，別將李存信等出井陘會之。镕侵堯山，存孝擊敗之，遂至深、越。镕求救於匡威。存孝方攻臨城等數縣，聞匡威屯鄗，引師去。存信素忌存孝，妄曰「無擊賊意。」克用信之。存孝，飛狐人，所謂安敬思者，善騎射，攻葛從周，敗張浚、韓建，數有奇功。至是懼讒，挈邢州歸朱全忠，並結镕為助。天子詔出鎮、幽、魏兵援之。景福元年，克用假道於镕，以討存孝，镕不答，乃與處存連兵侵镕，拔堅固鎮，攻新市。镕禽克用將薛萬金。匡威以兵三萬救镕。克用自攻常山，度滹沱。镕引騎十萬夜濟礠水，襲敗之，斬二萬級，奪鎧器三百乘，克用退壁欒城。天子有詔和解三鎮，克用還，然未得誌，故復伐镕。匡威以五千騎敗克用於元氏，镕具牛酒會匡威槁城，餉金二十萬以謝。

俄而匡威為弟匡籌所逐，镕德其助己，迎而館之。匡威親忌日，镕往吊，伏起，殺其府屬楊洽及親吏淡從，有甲者牽镕袖。匡威曰：「與我四州，可不死！」镕許之。將镕入牙城，鎮軍噪而闔左門，坎垣出戰。會大雨風，木拔瓦飛。兵相接，有屠者墨君和袒而薄賊，眾披靡，乃挾镕逾城入。既免，賞千金，與第一區，約宥十死。匡威走東園，兵圍之，與從事李抱貞俱死。明日，镕以禮斂匡威，素服哭諸廷，遣使告匡籌。匡籌怒，移書詰兄所以死狀，表天子請討镕，詔止之。又詔朱全忠平幽、鎮怨。

克用聞匡威死，自率兵傅城下。镕大驚，納縑二十萬，乃退。匡籌攻樂壽、武強，克用出縛馬關，敗鎮兵於平山，因進攻镕外壘。镕內失幽州助，因乞盟，進幣五十萬，歸糧二十萬，請出兵助討存孝，乃得解。

克用屯欒城，存信屯琉璃陂，為邢人夜襲其營，存信軍亂，不克追。克用進薄邢，環城為溝堞，欲示久圍者；城中兵數出，溝壘不可成。裨將袁奉韜紿存孝曰：「君所畏唯王耳，王欲溝堞成則西歸，公何不聽之？」存孝兵不出，壘成，攻益急，城中食盡。存孝登城哭曰：「我誤計，使我生見王，死不恨！」克用遣家嫗招之，存孝出，泥首言為存信誣構，克用曰：「爾與镕書，罵我多矣！」軒而屍於市。

光化中，全忠討幽州劉仁恭，镕遣兵屯蓚城，俄而仁恭敗，擊其歸，得十八。全忠既取邢、洺、礠，又得潞，因圖河東。使羅紹威諷镕絕太原，共尊全忠。镕猗違，全忠不悅。會克用將李嗣昭攻洺州，全忠自將擊走之，得镕與嗣昭書，全忠怒，引軍攻镕，次元氏。镕謂其屬曰：「國危矣，奈何？」周式請見全忠，可以口舌罷也，許之。全忠迎折曰：「爾公朋附太原，今無赦矣！」即出書示式曰：「嗣昭在者，宜速遣。」式曰：「王公所與和者，息人鋒鏑間耳。況繼奉天子詔和解，能無一番紙墜北路乎？太原與趙本無恩，嗣昭庸肯入耶？公為唐桓、文，方以仁義成霸業，寧困人於險耶？」全忠喜，把式袂曰：「吾特戲耳！」延入帳中，議脩好。镕以幣二十萬賂師，遣子昭祚質仕全忠府，全忠因妻之。镕判官張澤謀曰：「失火之家，不可恃遠救。今定密邇，與太原親，宜使全忠圖之。」镕遣式使全忠，全忠乃取定州，王郜遂奔太原。

镕母何，有婦德，訓镕嚴。至母亡，镕始黷貨財，姬侍千人，儀服僭上。又以房山有西王母祠，數遊覽，妄求長年事，逾月不還。

始廷湊賤微時，鄴有道士為卜，得《乾之坤》，曰：「君將有土。」及得鎮，迎事甚謹。復問壽幾何？子孫幾何？」答曰：「公三十年後，當有二王。」已而廷湊立十三年死，蓋廋文也，景崇、镕皆王。廷湊嘗使至河陽，醉寢於路，有過其所者視之曰：「非常人也！」從者以告廷湊，馳及之，問其故，曰：「吾見君鼻之息，左若龍，右若虎，子孫當王百年。家有大樹，覆及堂，公興矣，」及害弘正，而樹適庇寢。自廷湊訖镕，凡百年。

贊曰：朱滔、王武俊南面稱王，地聯交昵。及泚僭天子，滔將應之，當時危矣。賈林以一語寤武俊，軋兵相仇，折幽、薊之銳，泚失其朋，不出孤城，終底覆夷，用林之功，賞不及身，德宗為不明哉！


Chinese text: This work was published before January 1, 1923, and is in the
public domain worldwide because the author died at least 100 years ago.
