藩鎮淄青橫海

李正己，高麗人。為營州副將，從侯希逸入青州，希逸母即其姑，故薦為折沖都尉。寶應中，以軍候從討史朝義。時回紇恃功橫，諸軍莫敢抗。正己欲以氣折之，與大酋角逐，眾土皆墻立觀，約曰：「後者批之。」既逐而先，正己批其頰，回紇矢液流離，眾軍哄然笑。酋大慚，自是沮憚不敢暴。希逸以為兵馬使，沈毅得眾心，然陰忌之，因事解其職。軍中皆言不當廢，尋逐希逸出之，有詔代為節度使。本名懷玉，至是賜今名，遂有淄、青、齊、海、登、萊、沂、密、德、棣十州，與田承嗣、薛嵩、李寶臣、梁崇義輔牙相倚。嵩死，李靈耀反，諸道攻之，共披其地。正己復取曹、濮、徐、兗、鄆，凡十有五州。市渤海名馬，歲不絕，賦繇均約，號最強大。政令嚴酷，在所不敢偶語，威震鄰境。歷檢校司空，加同中書門下平章事，以司徒兼太子太保，封饒陽郡王。請附屬籍，許之。因徙治鄆，以子納及腹心將守諸州。

建中初，聞城汴州，乃約田悅、梁崇義、李惟嶽偕叛。自屯濟陰，陳兵按習，益師徐州以扼江、淮。天子於是改運道，檄天下兵為守備，河南騷然。會發疽死，年四十九。興元初，納順命，詔贈太尉。

納，少時為奉禮郎，將兵防秋。代宗召見，擢殿中丞，賜金紫。入朝，擢兼侍御史。正己署為淄、青二州刺史，又為行軍司馬，濮、徐、兗、沂、海留後，進御史大夫。

正己死，秘喪不發，以兵會田悅於濮陽。馬燧方擊悅，納使大將衛俊救之，為燧所破略盡，收洹水。德宗詔諸軍合討，其從父洧以徐州歸，大將李士真以德州、李長卿以棣州送款，納恚洧背己，且徐險集，悉兵攻洧。帝命宣武、劉玄佐督諸軍進援，大破其兵。納還濮陽，玄佐進圍之，殘其郛。納登陴見玄佐，泣且悔，遣判官房說與子弟質京師，因玄佐謝罪。時中人宋鳳朝以納窮，欲立功，建不可赦，帝乃械說等禁中。納於是還鄆，與悅、李希烈、朱滔、王武俊連和，自稱齊王，置百官。

興元初，帝下詔罪己，納復歸命，授檢校工部尚書，復平盧帥節，賜鐵券，又同中書門下平章事，封隴西郡王。希烈圍陳州，納會諸軍破之城下，加檢校司空，實封五百戶，進檢校司徒。死年三十四，贈太傅。子師古、師道。

師古，以蔭累署青州刺史。納死，軍中請嗣帥，詔起為右金吾衛大將軍、本軍節度使。初，棣州有蛤朵鹽池，歲產鹽數十萬斛。李長卿以州入朱滔，獨蛤朵為納所據以專利。後德、棣入王武俊，納乃築壘德州南，跨河以守蛤朵，謂之三汊，通魏博以交田緒，盜掠德州，武俊患之。師古殆襲，武俊易其弱，且納時將無在，乃率兵取蛤朵、三汊。師古使趙鎬拒戰，武俊子士清兵先濟滴河，會營中火起，士大噪不敢前。德宗遣使者諭武俊罷兵。師古亦隳三汊聽命。

嘗怒其僚獨孤造，使奏事京師，遣大將王濟縊殺之。貞元末，與杜佑、李欒皆得封妾媵以國為夫人，進同中書門下平章事。

德宗崩，哀使未至，義成節度使李元素騰遺詔示之。師古幸國喪，欲攻掠州縣，即集將士告：「元素偽作遺詔，豈欲反邪？不可不討！」執使者，名討元素，勒兵出次，聞順宗立，乃罷。累加檢校司徒、兼侍中。元和初卒，贈太傅。

師道，異母弟也。師古嘗曰：「是不更民間疾苦，要令知衣食所從。」乃署知密州。師古病，召親近高沐、李公度等曰：「即我不諱，欲以誰嗣？」二人未對。師古曰：「豈以人情屬師道邪？彼不服戎，以技自尚，慮覆吾宗，公等審計之。」及死，沐、公度與家奴卒立之，而請於朝。於是制書久不下，師道謀裒兵守境，沐爭止，更上書奉兩稅，守鹽法，請吏朝廷。宰相杜黃裳欲橈削其權，而憲宗方誅劉辟，未皇東討，故命建王審領節度大使，而以師道知留後。歲中，加檢校工部尚書，為副大使。自正己以來，雖外奉王命，而嘯引亡叛，有得罪於朝者厚納之。以嚴法持下，凡所付遣，必質其妻子；有謀順者，類夷其家。以故能脅汙士眾，傳三世雲。

帝討蔡，詔興諸道兵而不及鄆，師道選卒二千抵壽春，陽言為王師助，實欲援蔡也。亡命少年為師道計曰：「河陰者，江、淮委輸，河南，帝都，請燒河陰敖庫，募洛壯士劫宮闕，即朝廷救腹心疾，此解蔡一奇也。」師道乃遣客燒河陰漕院錢三十萬緡，米數萬斛，倉百餘區。又有說師道曰：「上雖誌討蔡，謀皆出宰相，而武元衡得君，願為袁盎事，後宰相必懼，請罷兵，是不用師，蔡圍解矣。」乃使人殺元衡，傷裴度。

初，師道置邸東都，多買田伊闕、陸渾間，以舍山棚，遣將訾嘉珍、門察部分之，嵩山浮屠圓靜為之謀。元和十年，大饗士邸中，椎牛釃酒，既衷甲矣，其徒白官發之。留守呂元膺以兵掩邸，賊突出，轉略畿部，入山中數月，奪山棚所市，山棚怒，道官軍襲擊，盡殺之。圓靜者，年八十餘，嘗為史思明將，驍悍絕倫。既執，力士椎其脛，不能折，罵曰：「豎子，折人腳且不能，乃曰健兒！」因自置其足折之。且死，嘆曰：「敗吾事，不得見洛城流血！」於時，留守、防禦將、都亭驛史數十人，皆陰受師道署職，使為诇察，故無知者。及窮治，嘉珍、察乃害武元衡者。鹽鐵使王播又得嘉珍所藏弓材五千，並斷建陵戟四十七。

始，師道欲知元濟虛實，使劉晏平間道走淮西。元濟日與宴，厚結歡。晏平歸，以為元濟暴師數萬，而晏然居內，與妻妾戲博，必敗之道也。師道本倚蔡為重，聞之怒，乃以它事殺晏平。及聞李光顏拔淩雲柵，始大懼，遣使歸順，帝重分兵支兩寇，故命給事中柳公綽慰撫之，加檢校司空。

蔡平，又遣比部員外郎張宿諷令割地質子。宿謂曰：「公今歸國為宗姓，以尊卑論之，上叔父矣，不屈一也；以十二州事三百餘州天子，北面稱藩，不屈二也；以五十年傳爵，臣二百年天子，不屈三也。今反狀己暴，上猶許內省，宜遣子入宿衛，割地以贖罪。」師道乃納三州，遣子弘方入侍。宿既還，師道中悔，召諸將議，皆曰：「蔡數州，戰三四年乃克，公今十二州，何所虞？」大將崔承度獨進曰：「公初不示諸將腹心，而今委以兵，此皆嗜利者，朝廷以一漿十餅誘之去矣。」師道恚，遣承度詣京師，戒候吏時其還斬之。承度待命客省，不敢還。帝以其負約，用左散騎常侍李遜喻旨。既至，師道嚴兵以見，遜讓曰：「前已約，而今背之，何也？願得要言奏天子。」師道許之，然懦暗不自決。私奴婢媼爭言：「先司徒土地，奈何一旦割之？今不獻三州，不過戰耳，即不勝，割地未晚。」師道乃上書，以軍不協為解。帝怒，下詔削其官，詔諸軍進討。武寧節度使李願使將王智興破其眾，斬二千級，獲馬牛四千，略地至平陰。橫海節度使鄭權戰福城，斬五百級。武寧將李祐戰魚臺，敗之。宣武節度使韓弘拔考城。淮南節度使李夷簡命李聽趨海州，下沭湯、朐山，進戍東海。魏博節度使田弘正身將兵自陽劉濟河，拒鄆四十里而營，再接戰，破三萬眾，禽三千人。陳許節度使李光顏攻濮陽，收鬥門、杜莊二屯。弘正又戰東阿，殘其眾五萬。師道每聞敗，輒悸成疾，及李祐取金鄉，左右莫敢白。

初，遣大將劉悟屯陽谷，當魏博軍，疑其逗留，悟懼不免，引兵反攻城。師道晨起聞之，白其嫂裴曰：「悟兵反，將求為民，守墳墓。」即與弘方匿混間，兵就禽之。師道請見悟，不許，復請送京師，悟使謂曰：「司空今為囚，何面目見天子！」猶俯仰祈哀，弘方曰：「不若速死！」乃並斬之，傳首京師。棄其屍，無敢收視者，有士英秀為殯城左。馬至，以士禮更葬。

初，師古見劉悟，曰：「後必貴，然敗吾家者此人也。」田弘正之度河也，禽其將夏侯澄等四十七人，有詔悉赦之，給繒絮，還隸魏博、義成軍，父母在欲還者優遣，賊皆感慰相告，由是悟得行其謀。師道首傳弘正營，召澄驗之，澄舐目中塵，號絕良久。悟素與師道妻魏亂，妄言鄭公征之裔，不死，沒入掖廷，它宗屬悉遠徙。悟獨表師古子明安為朗州司戶參軍。親將王承慶，承宗弟也，師道以兄女妻之，潛約左右，欲因肄兵執師道，會悟入，出奔徐州，歸朝。

程日華，定州安喜人，始名華，德宗以其有功，益曰日華。父元皓為安祿山帳下，偽署定州刺史，故日華籍本軍，為張孝忠牙將。滄，故成德部州也，孝忠絕李惟嶽，德宗以滄畀義武。前刺史李固烈與惟嶽姻屬，即牢守。孝忠令日華往喻之，固烈請還恒州。既治裝，悉帑以行，軍中怒曰：「馬瘠，士饑死，刺史不棄豪發恤吾急，今刮地以去，吾等何望？」遂共殺固烈，屠其家。日華驚匿床下，將士迎出之曰：「暴吾軍者已死，何畏而亡？」共逼領州。孝忠亦以日華寬厚，遂假以刺史。

朱滔叛，兵屯河間，以故滄、定道阻不相聞。滔及王武俊皆招日華，不納，即攻之。日華乘城自固。參軍事李宇謀曰：「城久圍，府兵不為援。今州十縣瀕海，有魚鹽利自給，此軍本號橫海，將軍能絕易定歸天子，自為一州，甲訓兵，利則出，無利則守，可亢盜喉襟。君能用仆計，請至京師為天子言之。」日華謂然，乃遣宇西，帝果大喜，拜御史中丞、滄州刺史，復置橫海軍，即以為使，時建中三年也。拜檢校工部尚書。詔滄歲饋義武錢十二萬緡，糧數萬斛，以宇為判官。

武俊欲得滄，遣人說日華歸己，日華紿曰：「敝邑為賊攻，力屈則下之。願假騎二百以抗賊，賊退，請以地授公。」武俊喜，歸之馬，日華留馬謝其使。武俊大怒，與滔方睦，懼有怨，乃止。久之，武俊歸命，日華乃還馬，以珍幣厚謝，復結好，武俊亦釋然。貞元二年卒，贈兵部尚書。

子懷直擅知留事，帝以日華故，即拜權知滄州刺史。宇入朝，願析東光、景城二縣置景州，且請刺史。河朔刺史不廷授幾三十年，帝嘉其忠，以徐申為景州刺史。升橫海軍為節度，擢懷直為留後。明年，為節度使。九年來朝，寵遇加等，進檢校尚書右仆射，賜大第、宮女。

懷直荒田獵，出輒數日不返，帳下程懷信乘眾怒，閉門不納。懷信，其從昆也。於是懷直入朝，帝不之罪，更以虔王為節度使，擢懷信留後，以懷直兼右龍武軍統軍。明年，懷信為節度矣。十六年，懷直卒，贈揚州大都督。後五年，懷信死，子權襲領軍務，詔授留後。元和元年，拜節度使，累進檢校兵部尚書，封邢國公。六年入朝，憲宗寵禮遣還鎮，加檢校尚書右仆射。權始名執恭，嘗夢滄諸門悉署「權」字，乃改名以應之。及淮西平，惕不安，丐入朝。至京師，固辭軍政，乃詔華州刺史鄭權代之。後以檢校司空為邠寧節度使。卒，贈司徒，宗族奉朝請宿衛者三十餘人。

李全略，李王氏，名日簡，事王武俊為偏裨。承宗時，虐用其軍，故入朝，授代州刺史。田弘正遇害，穆宗以全略故鎮州將，召問所欲言，全略多陳利害，冀合帝意，且請盡死力以報，遂授德州刺史。是時，杜叔良兵敗博野，故以全略為橫海軍節度、滄德棣州觀察使，賜今姓名。未幾，貢錢千萬，使子同捷入朝。既還，即奏同捷為滄州長史，押中軍兵馬。帝不得已，可其請。全略陰規傳久計，選材武，以所私結士心。棣州刺史王稷善撫眾，而家富於財，全略內忌，以計殺之，族其家。未幾死，同捷領留後事，重賂鄰藩，求領父節，敬宗持久詔不下。俄而文宗立，同捷以帝新嗣位，必大開貸示四方，乃遣弟同誌、同巽入朝，而使其屬崔長奉表請命，有詔拜兗海節度使，以烏重胤代之。同捷計窮，矯言軍中留己。於是，王智興請以全軍出討，魏博史憲誠令大將傳手詔入於軍，同捷不受，德、棣民多奔入鄆。乃下詔削官爵，命重胤率鄆、齊兵進討。憲誠、智興及汴滑李聽、平盧康誌睦、易定張璠、幽州李載義以兵傅境。同捷自以與成德有舊，乃傾玉帛子女市河北三鎮。載義不許，絕其交，執使者並所遣奴婢四十七獻諸朝。王廷湊本窺橫海，欲乘其隙取之，引軍來援。智興攻棣州，火譙門，引水灌城，凡七月，其將張叔連降。始，刺史欒濛以同捷叛，密上變，事泄，為所害，贈工部尚書。智興進圍滄州。

是時，帝絕王廷湊朝貢，且討之，兵須夥繁，調發不時，始置供軍糧料使，以濟兩河，諸將又多張俘首以冒賞。自重胤卒後，李寰、傳良弼不終事，更以左金吾衛大將軍李祐代，而智興將李君謀以輕兵絕河，夜殘無棣，降饒安壁五千兵。明年，祐拔無棣、平原。有詔行營堅壁務農，非被襲，勿決戰。而祐兵已薄德州，帝遣諫議大夫柏耆宣慰。祐攻拔德州，餘卒奔廷湊。同捷益急，乞降，祐疑其詐。耆引兵直入城，取同捷及家屬馳西。祐入滄州，耆至將陵，斬同捷，使其下傳首京師。詔貸四州一年租賦，赦同捷母並妻息，徙湖南。流崔長商州。同巽等以異母貸死，得隨母流所雲。


Chinese text: This work was published before January 1, 1923, and is in the
public domain worldwide because the author died at least 100 years ago.
