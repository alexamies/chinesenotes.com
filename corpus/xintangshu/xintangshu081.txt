三宗諸子
高宗八子：後宮劉生忠，鄭生孝，楊生上金，蕭淑妃生素節，武后生弘、賢、中宗皇帝、睿宗皇帝。

燕王忠，字正本。帝始為太子而忠生，宴宮中，俄而太宗臨幸，詔宮臣曰：「朕始有孫，欲共為樂。」酒酣，帝起舞，以屬群臣，在位皆舞，賚賜有差。貞觀二十年，始王陳。永徽初，拜雍州牧。王皇后無子，後舅柳奭說後，以忠母微，立之必親己，後然之，請於帝；又奭與褚遂良、韓瑗、長孫無忌、於誌寧等繼請，遂立為皇太子。後廢，武后子弘甫三歲，許敬宗希後旨，建言：「國有正嫡，太子宜同漢劉強故事。」帝召見敬宗曰：「立嫡若何？」對曰：「正本則萬事治，太子，國本也。且東宮所出微，今知有正嫡，不自安；竊位而不自安，非社稷計。」帝曰：「忠固自讓。」敬宗曰：「能為太伯，不亦善乎？」於是降封梁王、梁州都督，賜甲第，實封戶二千，物二萬段。俄徙房州刺史。忠寢懼不聊生，至衣婦人衣，備刺客。數有妖夢，嘗自占。事露，廢為庶人，囚黔州承乾故宅。麟德初，宦者王伏勝得罪於武后，敬宗乃誣忠及上官儀與伏勝謀反，賜死，年二十二。無子。明年，太子弘表請收葬，許之。神龍初，追封，又贈太尉、揚州大都督。

原悼王孝，永徽元年，始王許，與杞、雍二王同封。早薨。神龍初，追封及謚。

澤王上金，始王杞。永徽三年，遙領益州大都督。歷鄜、壽二州刺史。武后疾其母，故有司誣奏，削封邑，徙置澧州。久之，後陽若可喜者，表杞王上金、鄱陽王素節聽朝集，義陽、宣城二公主各增夫秩。由是上金為沔州刺史，素節岳州刺史，然卒不朝。高宗崩，詔上金、素節、二公主赴哀。文明元年，徙王畢，又徙王澤。歷五州刺史。載初中，武承嗣諷周興誣上金、素節謀反，召系御史獄。上金聞素節已被殺，即雉經，七子並流死顯州。神龍初，追還官爵，以子義珣嗣王。義珣始被謫，匿身為傭保，而嗣許王瓘〗利其爵邑，告義珣假冒，復流嶺外。開元初，以素節子璆為後，而玉真公主表義珣實上金子，乃奪璆爵，復使義珣嗣王，拜率更令。薨，子潓嗣。

許王素節，始王雍，授雍州牧。方羈丱，即誦書日千言。師事徐齊聃，淬勉自強，帝愛之。轉岐州刺史，更王郇。母被譖死，出素節為申州刺史。乾封初，詔素節病無入朝。而實不病，乃著《忠孝論》自明。倉曹參軍張柬之以聞，欲帝省其誣，武后滋不悅，坐受賕降王鄱陽，削封戶什七，徙置袁州，錮終身。儀鳳三年，為岳州刺史，更王葛，又徙王，歷三州刺史。與上金同追逮赴都，道聞遭喪哭者，謂左右曰：「病死何可得，而須哭哉？」至龍門驛被縊，年四十三，葬以庶人禮。子瑛等九人並誅，惟琳、瓘、璆、欽古尚幼，長囚雷州。中宗復位，追故封，又贈開府儀同三司、許州刺史，陪葬乾陵。詔瓘嗣王，實封戶四百。開元初，封琳為嗣越王，璆嗣澤王。琳至右監門衛將軍，子隨封夔國公。瓘為衛尉卿，以抑上金子不得封，貶鄂州別駕。因詔外繼嗣王者皆歸宗，乃以嗣江王祎為信安王，嗣蜀王礻俞為廣漢王，嗣密王徹為濮陽王，嗣曹王臻為濟國公，嗣趙王琚為中山王，武陽王繼宗為澧國公。瓘累遷太子詹事。薨，贈蜀郡大都督。二子解、需皆幼，以璆子益嗣。天寶十四載，解始襲封王。

璆，初封嗣澤王，降為郢國公，宮宗正、光祿卿，進封褒信王。初，張九齡撰《龍池頌》，刊石興慶宮，宗子以為不稱盛德，更命璆為頌，建花萼樓北。天寶初，復拜宗正卿。性友弟聰敏，宗子有一善，無不薦延，故宗室在省闥者多璆所啟。薨，贈江陵郡大都督。三子：謙為郢國公、梓州刺史，巽汝南郡公。欽古封巳國公，子賁嗣。

孝敬皇帝弘，永徽六年始王代，與潞王同封。顯慶元年，立為皇太子。受《春秋左氏》於率更令郭瑜，至楚世子商臣弒其君，喟而廢卷曰：「聖人垂訓，何書此邪？」瑜曰：「孔子作《春秋》，善惡必書，褒善以勸，貶惡以誡，故商臣之罪雖千載猶不得滅。」弘曰：「然所不忍聞，願讀它書。」瑜拜曰：「裏名勝母，曾子不入。殿下睿孝天資，黜凶悖之跡，不存視聽。臣聞安上治民，莫善於禮，故孔子稱『不學禮，無以立』。請改受《禮》。」太子曰：「善。」四年，加元服。又命賓客許敬宗、右庶子許圉師、中書侍郎上官儀、中舍人楊思儉即文思殿摘采古今文章，號《瑤山玉彩》，凡五百篇。書奏，帝賜物三萬段，余臣賜有差。又詔五日一赴光順門決事。總章元年，釋采國學，請贈顏回為太子少師，曾參太子少保，制可。會有司以征遼士亡命及亡命不即首者，身殊死，家屬沒官。弘諫以為「士遇病不及期，或被略若溺、壓死，而軍法不因戰亡，則同隊悉坐，法家曰亡命，而家屬與真亡者同沒。《傳》曰：『與殺不辜，寧失不經。』臣請條別其科，無使淪胥」。詔可。帝幸東都，詔監國。時關中饑，弘視廡下兵食有榆皮、蓬實者，悄然命家令寺給米。義陽、宣城二公主以母故幽掖廷，四十不嫁，弘聞眙惻，建請下降。武后怒，即以當上衛士配之，由是失愛。又請以同州沙苑分假貧民。會納妃裴，而有司奏贄用白雁，適苑中獲之，帝喜曰：「漢獲硃雁，為樂府歌。今得白雁為婚贄，婚乃人倫首，我則無慚。」禮畢，曲赦岐州。帝嘗語侍臣：「弘仁孝，賓禮大臣，未嘗有過。」而後將騁誌，弘奏請數怫旨。上元二年，從幸合璧宮，遇耽薨，年二十四，天下莫不痛之。詔曰：「太子嬰沈瘵，朕須其痊復，將遜於位。弘性仁厚，既承命，因感結，疾日以加。宜申往命，謚為孝敬皇帝。」葬緱氏，墓號恭陵，制度盡用天子禮，百官從權制三十六日釋服。帝自制《睿德紀》，刻石陵側。營陵費巨億，人厭苦之，投石傷所部官司，至相率亡去。妃薨，謚哀皇后。無子。永昌初，以楚王隆基嗣。中宗立，詔以主祔太廟，號義宗。開元中，有司奏：「孝敬皇帝宜建廟東都，以謚名廟。」詔可。於是罷義宗號。妃即裴居道女，有婦德，而居道以妃故拜內史納言，歷太子少保、翼國公，為酷吏所陷，下獄死。

章懷太子賢字明允。容止端重，少為帝愛。甫數歲，讀書一覽輒不忘，至《論語》「賢賢易色」，一再誦之。帝問故，對曰：「性實愛此。」帝語李世勣，稱其夙敏。始王潞，歷幽州都督、雍州牧。徙王沛，累進揚州大都督、右衛大將軍。更名德。徙王雍，仍領雍州牧、涼州大都督，實封千戶。上元年，復名賢。是時，皇太子薨，其六月，立賢為皇太子。俄詔監國，賢於處決尤明審，朝廷稱焉，帝手敕褒賜。賢又招集諸儒：左庶子張大安、洗馬劉訥言、洛州司戶參軍格希玄、學士許叔牙成玄一史藏諸周寶寧等，共註范曄《後漢書》。書奏，帝優賜段物數萬。時正諫大夫明崇儼以左道為武后所信，崇儼言英王類太宗，而相王貴，賢聞，惡之。宮人或傳賢乃後姊韓國夫人所生，賢益疑，而後撰《少陽政範》、《孝子傳》賜賢，數以書讓勒，愈不安。調露中，天子在東都，崇儼為盜所殺，後疑出賢謀，遣人發太子陰事，詔薛元超、裴炎、高智周雜治之，獲甲數百首於東宮。帝素愛賢，薄其罪，後曰：「賢懷逆，大義滅親，不可赦。」乃廢為庶人，焚甲天津橋，貶大安普州刺史，流訥言於振州，坐徙者十餘人。開耀元年，徙賢巴州。武后得政，詔左金吾將軍丘神勣檢衛賢第，迫令自殺，年三十四。後舉哀顯福門，貶神勣疊州刺史，追復舊王。神龍初，贈司徒，遣使迎喪，陪葬乾陵。睿宗立，追贈皇太子及謚。三子：光順、守禮、守義。光順為樂安王，徙義豐，被誅。守義為犍為王，徙封桂陽，薨。先天中，追封光順莒王，守義畢王。

守禮嗣王，始名光仁，授太子洗馬。武后革命，畏疾宗室，而守禮以父得罪，與睿宗諸子閉處宮中十餘年。睿宗封相王，許出外邸，於是守禮等始居外，改司議郎。中宗即位，復故封，拜光祿卿，實封戶五百。唐隆元年，進封邠王。睿宗立，兼檢校左金吾衛大將軍，出為幽州刺史，遙兼單于大都護，遷司空。開元初，累為州刺史。時寧、申、岐、薛王同為刺史，皆擇僚首持綱紀。守禮惟弋獵酣樂，不領事，故源乾曜、袁嘉祚、潘好禮皆為邠府長史、州佐，督檢之。後還諸王京師，守禮以外支為王，不甚才而多寵嬖，子六十餘人，無可稱者。常負息錢數百萬。或勸少治居產，守禮曰：「豈天子兄無葬者邪？」諸王每白上以為歡。岐王嘗奏守禮知雨，昜帝問故，答曰：「臣無它，當天後時，太子被罪，臣幽宮中，歲被敕杖凡四三，累創痕膚，前雨則沈懣，霽則佳，以此知之。」因泣下，帝為惻然。薨，年七十，贈太尉。子承宏、承寧、承寀可記者。承宏，爵廣武王，坐交非其人，貶房州別駕，還為宗正卿。廣德元年，吐蕃入京師，天子如陜，虜宰相馬重英立承宏為帝，以翰林學士於可封、霍瑰為宰相。賊退，詔放承宏於華州，死。承寧封嗣邠王。承寀，煌王，拜宗正卿，與仆固懷恩使回紇和親，即納其女為妃，封毘伽公主。薨，贈司空。唐制：嗣郡王加四品階，親王子服緋。開元中，張九齡奏：「寧、薛及邠王三子為王者賜紫，餘皆服緋，官不越六局郎，王府掾屬仍員外置。」後從帝至蜀者皆服紫。

中宗四子：韋庶人生重潤，後宮生重福、重俊、殤帝。

懿德太子重潤，本名重照，避武后諱改焉。帝為皇太子時，生東宮，高宗喜甚，乳月滿，為大赦天下，改元永淳。是歲，立為皇太孫，開府置官屬。帝問吏部侍郎裴敬彜、郎中王方慶，對曰：「禮有嫡子，無嫡孫。漢、魏太子在，子但封王。晉立湣懷子為皇太孫，齊立文惠子為皇太孫，皆居東宮。今有太子，又立太孫，於古無有。」帝曰：「自我作古若何？」對曰：「禮，君子抱孫不抱子，孫可以為王父屍者，昭穆同也。陛下肇建皇孫，本支千億之慶。」帝悅，詔議官屬。敬彜等奏置師、傅、友、文學、祭酒、左右長史、東西曹掾、主簿、管記、司錄、六曹等官，加王府一級，然卒不補。將封嵩山，召太子赴東都，以太孫留守京師。中宗失位，太孫府廢，貶庶人，別囚之。帝復位，封邵王。大足中，張易之兄弟得幸武后，或譖重潤與其女弟永泰郡主及主婿竊議，後怒，杖殺之，年十九。重潤秀容儀，以孝愛稱，誅不緣罪，人皆流涕。神龍初，追贈皇太子及謚，陪葬乾陵，號墓為陵，贈主為公主。

譙王重福，高宗時王唐昌郡，徙封平恩。長安末乃進王。神龍初，韋庶人譖與張易之兄弟陷重潤，貶濮州員外刺史，徙合、均二州，不領事。景龍三年，中宗親郊，赦天下，十惡者咸宥，流人得還。重福不得歸，自陳「蒼生皆自新，而一子擯棄，皇天平分，固若此乎！」不報。韋后得政，詔左屯衛大將軍趙承恩、薛思簡以兵護守。睿宗立，徙集州，未行，洛陽男子張靈均說重福曰：「大王居嫡長，當為天子。相王雖平大難，安可越居大位？昔漢誅諸呂，乃東迎代王。今百官士庶皆願王來。王若陰幸東都，殺留守，擁兵西據陜，徇河南、河北，天下可圖也。」重福又遣靈均與其黨鄭愔計，愔亦密招重福為天子，豫尊睿宗為皇季叔，重茂皇太弟，制稱中元克復元年，愔自署左丞相，知內外文武事，以靈均為右丞相、天柱大將軍，知出征事，其餘以次除署。重福自均州與靈均乘驛趨東都，舍駙馬裴巽家。洛陽令候巽，重福驚，遽出，欲劫左右屯營兵，至天津橋，願從者數百人。侍御史李邕遇之，先馳至右屯營，呼曰：「譙王得罪先帝，擅入都為亂。公等勉立功取富貴。」稍稍閉皇城諸門以拒。重福徇右營不能動，趨左掖門，已闔，怒，縱火燒之。左營兵寢逼，眾遂潰，重福走山谷。明日，留守裴談總兵大索，投漕渠死，年三十一，礫其屍。帝詔以三品禮葬。

節湣太子重俊，聖歷三年王義興，神龍初，王衛，拜洛州牧，實封千戶。俄領揚州大都督。明年為皇太子，與太后喪，殺冊禮，詔在籓食封，歲納東宮。給事中盧粲上言：「太子與列國同入封，不可為法。」詔罷之。重俊性明果，然少法度。既楊璬、武崇訓為賓客，二人馮貴寵，無學術，惟狗馬蹴踘相戲昵。左庶子姚珽數上疏諍導，右庶子平貞慎又獻《孝經議》、《養德》等傳，太子納而不克用。武三思挾韋后勢，將圖逆，內忌太子，而崇訓又三思子，尚安樂公主，常教主辱重俊，以非韋出，詈為奴，數請廢，自為皇太女。三年七月，重俊恚忿，遂率李多祚洎左羽林將軍李思沖、李承況、獨孤祎之、沙咤忠義，矯發左羽林及千騎兵殺三思、崇訓並其黨十餘人，使左金吾大將軍成王千里守宮城，自率兵趨肅章門，斬關入，索韋后、安樂公主、昭容上官所在。後挾帝升玄武門，宰相楊再思、蘇瑰、李嶠及宗楚客、紀處訥統兵二千餘人守太極殿，帝召右羽林將軍劉仁景等率留軍飛騎百人拒之，多祚兵不得進。帝據檻語千騎曰：「爾乃我爪牙，何忽為亂？能斬賊者有賞。」於是士倒戈斬多祚，余黨潰。重俊亡入終南山，欲奔突厥，楚客遣果毅趙思慎追之，重俊憩於野，為左右所殺。詔殊首朝堂，獻太廟，並以告三思、崇訓柩。睿宗立，加贈謚，陪葬定陵。

初，重俊被害，官屬莫敢視，惟永和丞寧嘉勖號哭，解衣裹其首，時人義之；楚客怒，收付獄，貶平興丞，卒。至是，亦贈永和令。

重俊子宗暉，景雲三年封湖陽郡王，天寶中，至太常員外卿，薨。

睿宗六子：肅明皇后生憲，宮人柳生捴，昭成皇后生玄宗皇帝，崔孺人生範，王德妃生業，後宮生隆悌。

讓皇帝憲，始王永平。文明元年，武后以睿宗為皇帝，故憲立為皇太子；睿宗降為皇嗣，更冊為皇孫，與諸王皆出閤，開府置官屬。長壽二年，降王壽春，與衡陽、巴陵、彭城三王同封，復詔入閤。中宗立，改王蔡，固辭不敢當。唐隆元年，進封宋。

睿宗將建東宮，以憲嫡長，又嘗為太子，而楚王有大功，故久不定。憲辭曰：「儲副，天下公器，時平則先嫡，國難則先功，重社稷也。使付授非宜，海內失望，臣以死請。」因涕泣固讓。時大臣亦言楚王有定社稷功，且聖庶抗嫡，不宜更議。帝嘉憲讓，遂許之，立楚王為皇太子，以憲為雍州牧、揚州大都督、太子太師，實封至二千戶，賜甲第，物段五千，良馬二十，奴婢十房，上田三十頃。進尚書左僕射，又兼司徒。讓司徒，更為太子賓客。

時太平公主有醜圖，姚元崇、宋璟白帝，請出憲及申王成義為刺史，以銷釋陰計，乃以司徒兼蒲州刺史，進司空。玄宗既討定蕭、岑之難，進憲位太尉，贈千戶，固辭，更授開府儀同三司，解太尉、揚州大都督。徙王寧，又兼太常卿。開元十四年，表解卿。久之，復為太尉。歷澤、岐、涇三州刺史，累封至五千五百戶。二十九年薨。

初，帝五子列第東都積善坊，號「五王子宅」。及賜第上都隆慶坊，亦號「五王宅」。玄宗為太子，嘗制大衾長枕，將與諸王共之。睿宗知，喜甚。及先天後，盡以隆慶舊邸為興慶宮，而賜憲及薛王第於勝業坊，申、岐二王居安興坊，環列宮側。天子於宮西、南置樓，其西署曰「花萼相輝之樓」，南曰「勤政務本之樓」，帝時時登之，聞諸王作樂，必亟召升樓，與同榻坐，或就幸第，賦詩燕嬉，賜金帛侑歡。諸王日朝側門，既歸，即具樂縱飲，擊球、鬥雞、馳鷹犬為樂，如是歲月不絕，所至輒中使勞賜相踵，世謂天子友悌，古無有者。帝於敦睦蓋天性然，雖讒邪亂其間，而卒無以搖。時有脊鸰千數集麟德殿廷樹，翔棲浹日。左清道率府長史魏光乘作頌，以為天子友悌之祥。帝喜，亦為作頌。

憲尤謹畏，未嘗幹政而與人交，帝益信重，嘗以書賜憲等曰：「魏文帝詩：『西山一何高，高高殊無極。上有兩仟童，不飲亦不食。賜我一丸藥，光耀有五色。服之四五日，身體生羽翼。』朕每言服藥而求羽翼，寧如兄弟天生之羽翼乎？陳思王之才，足以經國，絕其朝謁，卒使憂死，魏祚未終，司馬氏奪之，豈神丸效耶？虞舜至聖，舍象傲以親九族，九族既睦，平章百姓。今數千載，天下歸善焉，此朕廢寢忘食所慕嘆也。頃因余暇，選仟錄得神方，雲餌之必壽。今持此藥，願與兄弟共之，偕至長齡，永永無極也。」後申王等相繼薨，唯憲在，帝親待愈益厚。每生日必幸其第為壽，往往留宿；居常無日不賜遺，尚食總監及四方所獻酒酪異饌；皆分餉之。憲嘗請歲盡錄賜目付史官，必數百紙。後有疾，護醫將膳，騎相望也。僧崇一者療之，少損，帝喜甚，賜緋袍、銀魚。已而疾寢劇，薨，年六十三。帝失聲號慟，左右皆泣下。

帝以憲實推天下，有高世之行，非大號不稱，乃追謚讓皇帝，遣尚書左丞相裴耀卿、太常卿韋縚持節奉冊。其子璡表陳憲宿素退讓，不敢當大號。制不許。及斂，出天子服一稱，詔右監門大將軍高力士以手書寘靈坐，贈妃元為恭皇后，葬橋陵旁。及葬，敕中使諭璡等，送終之具，使眾見之，示以儉薄。所司請如諸陵，設千味食內壙中，監護使耀卿建言：「尚食料水陸千餘種及馬、牛、驢、犢、麞、鹿、鵝、鴨、魚、雁體節之味，並藥酒三十名，盛夏胎養，不可多殺，考求禮據，無所憑依。陛下每申讓帝之志，務存約素，請蠲省折衷。」詔可。既發引，大雨，有詔慶王潭等涉塗泥，步送十里，號其墓曰惠陵。

憲嘗從帝按舞萬歲樓，帝從復道上見衛士已食，棄其餘竇中。帝怒，詔高力士杖殺之，憲從容曰：「從復道上窺人之私，恐士不自安，且失大體，豈以性命輕於余饗乎？」帝遽止，謂力士曰：「王於我，可謂有急難也。不然，且誤殺士。」又涼州獻新曲，帝御便坐，召諸王觀之。憲曰：「曲雖佳，然宮離而不屬，商亂而暴，君卑逼下，臣僭犯上。發於忽微，形於音聲，播之詠歌，見於人事，臣恐一日有播遷之禍。」帝默然。及安、史亂，世乃思憲審音云。

憲本名成器，避昭成太后謚，與申王成義俱改今名。憲子十九人，其聞者璡、嗣莊、琳、瑀。

璡、嗣莊、琳、瑀。

璡眉宇秀整，性謹絜，善射，帝愛之。封汝陽王，歷太僕卿。與賀知章、褚庭誨、梁涉等善。薨，贈太子太師。

嗣莊幼有令名，為太子諭德，封濟陰王。薨，贈幽州大都督。

琳以秘書監為嗣寧王，從天子幸蜀，薨。

瑀早有材望，偉儀觀。始封隴西郡公。從帝幸蜀，至河池，封漢中王，山南西道防禦使。乾元初，寧國公主降回紇，詔瑀以特進、太常卿持節冊拜回紇為威遠可汗。瑀亦知音，嘗早朝過永興裏，聞笛音，顧左右曰：「是太常工乎？」曰：「然。」它日識之，曰：「何故臥吹？」笛工驚謝。又聞康昆侖奏琵琶，曰：「琵聲多，琶聲少，是未可彈五十四絲大弦也。」樂家以自下逆鼓曰琵，自上順鼓曰琶云。肅宗詔收群臣馬助戰，瑀與魏少遊等持不可。帝怒，貶蓬州長史。薨，贈太子太師，謚曰宣。孫景儉。

景儉字寬中。及進士第。強記多聞，善言古成敗王霸大略，高自負，於士大夫無所屈。王叔文等更譽之，以為管仲、諸葛亮比。叔文敗，景儉以母喪得不坐。韋夏卿守東都，辟幕府。竇群任中丞，引為監察御史，群貶，景儉亦為江陵戶曹參軍。累擢忠州刺史。元和末，入朝，不見用，復為澧州刺史。素與元稹、李紳善。二人方在翰林，言其才。及延英奉辭，景儉自陳見抑遠，穆宗憐之，追詔為倉部員外郎，不遣。閱月，拜諫議大夫。性矜誕，使酒縱氣，語侵宰相，蕭俯、段文昌訴於帝，貶建州刺史。稹得君，為之助，故還為諫議大夫。與馮宿、楊嗣復、溫造、李肇等集史官獨孤朗所，景儉醉，至中書，慢罵宰相王播、崔植、杜元穎，吏為遜言厚謝，乃去，坐貶漳州刺史，宿等皆逐矣。未及漳，稹輔政，改楚州刺史，議者謂景儉辱丞相，貶未至即遷，非是。稹懼，改少府少監，悉還宿等。景儉既湮厄不得志，卒。然其為人輕財，篤於義，既沒，士悵悼之。

惠莊太子捴，本名成義。初生，武后以母賤，欲不齒，以示浮屠萬回，回詭曰：「此西土樹神，宜兄弟。」後喜，乃畜之。垂拱三年，始王恒，與衛、趙二王同封。俄改王衡陽。睿宗立，進王申，與岐、薛二王同封。累遷右衛、金吾二大將軍，實封至千戶。進司徒，兼益州大都督，四為州刺史。開元八年，停刺史，復為司徒。薨，冊書贈太子及謚，陪葬橋陵。捴性寬裕，儀貌環重。無嗣，詔以讓帝子珣嗣，為懷寧王，徙封同安。薨。天寶中，復以讓帝子璹嗣。

惠文太子範，始名隆範。玄宗立，與薛王隆業避帝諱去二名。初王鄭，改封衛。俄降封巴陵，進王岐，為太常卿、并州大都督、左羽林大將軍。從玄宗誅太平公主，以功賜封，與薛王業並滿五千戶。歷為州刺史，遷太子太傅。開元十四年薨，冊書贈太子及謚，陪葬橋陵。帝哭之慟，徹常膳至累旬，群臣勉請乃復。

範好學，工書，愛儒士，無貴賤為盡禮。與閻朝隱、劉廷琦、張諤、鄭繇等善，常飲酒賦詩相娛樂。又聚書畫，皆世所珍者。初，隋亡，禁內圖書湮放，唐興募訪，稍稍復出，藏秘府。長安初，張易之奏天下善工潢治，乃密使摹肖，殆不可辨，竊其真藏於家。既誅，悉為薛稷取去，稷又敗，範得之，後卒為火所焚。駙馬都尉裴虛己善讖緯，坐私與範遊，徙嶺南，廷琦貶雅州司戶，諤為山茌丞，然帝於範無少間也，謂左右曰：「兄弟情天至，於我豈有異哉！趨競者強相附，我終不以為纖介。」時王毛仲等起賤微，暴貴，諸王見必加禮，獨範接之自如。子瑾嗣。

瑾落魄不飭名檢，沈酒色，歷太僕卿，封河東王，暴薨，贈太子少師。天寶中，復以薛王子略陽公珍為嗣岐王。

珍儀觀豐偉，為宗正員外卿，與蔚州鎮將硃融善。融嘗言珍似上皇，因有陰謀，往語金吾將軍邢濟曰：「關外寇近，京師草草，奈何？」濟曰：「我金吾，天子押衙，以死生從，安自脫？」融曰：「見嗣岐王無慮矣。」濟以聞，肅宗詔廢珍為庶人，賜死，融黨皆誅，擢濟為桂管防禦使。

惠宣太子業，始王趙，降封中山，授都水使者。徙鼓城，兼陳州別駕，進王薛，為羽林大將軍、荊州大都督。以好學授秘書監。開元初，進太子少保，即拜太保，累歷州刺史。

初，母早終，從母賢妃鞠之。八年，迎賢妃外邸，事之甚謹。其女弟淮陽、涼國二公主亦早卒，撫甥與己子均，帝益愛之。嘗被疾，帝自祝禬。既愈，幸其第，置酒賦詩為初生歡。帝嘗不豫，業妃弟內直郎韋賓與殿中監皇甫恂妄言休咎事，賓坐死，恂貶錦州刺史。妃恐，降服待罪，業亦不敢入謁，帝聞，遽召之，業伏殿下請罪，帝趨就執其手曰：「吾所猜於兄弟者，天地共咎之！」遂復燕歡，仍諭妃復位。俄進司徒。二十二年，業有疾，帝憂之，一昔容發為變，因假寢，夢獲方，寤而業少閑，邠王守禮等請以事付史官。及薨，帝悲不能食，冊書加贈及謚，陪葬橋陵。

十一子，其聞者瑗、瑒、琄。帝後追思業，引見瑗等，傷之，乃下詔共賜實封千戶。瑗為樂安王。瑒滎陽王、宗正卿。琄為嗣薛王，歷鴻臚卿。天寶中，琄舅韋堅為李林甫所構，坐貶夷陵別駕，徙置夜郎、南浦。及安祿山亂，乃還京師。

曾孫知柔，嗣王，再為宗正卿。久之，擢京兆尹。始，鄭、白渠梗壅，民不得歲。知柔調三輔，治復舊道，灌浸如約，遂無旱虞，民詣闕請立石紀功，知柔固讓得止。加累檢校司徒、同中書門下平章事。又詔營緝太廟，判度支，充諸道鹽鐵轉運使。昭宗出莎城，獨知柔從，乘輿器用庖頓皆主之，大細畢給。性儉約，雖位通顯，無居第。未幾，出拜清海軍節度使，在鎮廉潔，貢獻時入，進檢校太傅，兼侍中。仕凡四紀，常為宗室冠。卒於鎮。

隋王隆悌，始封汝南王。早薨，睿宗追王，贈荊州大都督，爵不傳。

贊曰：中宗失道，身為母所廢，妻所弒，而四子皆不得其死，嗣亦不傳，殆天穢其德而絕之，何耶？彼固自絕於天云爾。睿宗有聖子，一受命，一追帝，三贈太子，天與之報，福流無窮，盛歟！


Chinese text: This work was published before January 1, 1923, and is in the
public domain worldwide because the author died at least 100 years ago.
