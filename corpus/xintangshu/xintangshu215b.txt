


Chinese text: This work was published before January 1, 1923, and is in the
public domain worldwide because the author died at least 100 years ago.
突厥下

毗伽可汗
維基百科標誌　维基百科條目︰毗伽可汗
毗伽可汗默棘連，本謂「小殺」者，性仁友，自以立非己功，讓於闕特勒，特勒不敢受，遂嗣位，實開元四年。以特勒為左賢王，專制其兵。初，默啜死，闕特勒盡殺其用事臣，惟暾欲谷者以女婆匐為默棘連可敦，獨免，廢歸其部。後突騎施蘇祿自為可汗，突厥部種多貳，默棘連乃召暾欲谷與謀國，年七十餘，眾尊畏之。俄而夾跌思太等自河曲歸之。始，降戶之南也，單於副都護張知運盡斂其兵，戎人怨怒；及姜晦為巡邊使，遮訴禁弓矢無以射獵為生，晦悉還之。乃共擊張知運，禽之，將送突厥；朔方行軍總管薛訥、將軍郭知運追之，眾潰，釋知運去。思太等分為二隊北走，王晙又破其左隊。

默棘連既得降胡，欲南盜塞，暾欲谷曰：「不可，天子英武，人和歲豐，未有間，且我兵新集，不可動也。」默棘連又欲城所都，起佛、老廟，暾欲谷曰：「突厥眾不敵唐百分一，所能與抗者，隨水草射獵，居處無常，習於武事，強則進取，弱則遁伏，唐兵雖多，無所用也。若城而居，戰一敗，必為彼禽。且佛、老教人仁弱，非武強術。」默棘連當其策，即遣使者請和。帝以不情，答而不許。俄下詔伐之，乃以拔悉蜜右驍衛大將軍金山道總管處木昆執米啜、堅昆都督右武衛大將軍骨篤祿毗伽可汗、契丹都督李失活、奚都督李大酺、突厥默啜子左賢王墨特勒、左威衛將軍右賢王阿史那毗伽特勒、燕山郡王火拔石失畢等蕃漢士悉發，凡三十萬，以御史大夫、朔方道大總管王晙統之，期八年秋並集稽落水上，使拔悉蜜、奚、契丹分道掩其牙，捕默棘連。默棘連大恐，暾欲谷曰：「拔悉蜜在北庭，與二蕃相距遠，必不合。晙與張嘉貞有隙，必相執異，亦必不能來。即皆能來，我當前三日悉眾北徙，彼糧竭自去。拔悉蜜輕而好利，當先至，擊之可取也。」俄而拔悉蜜果引眾逼突厥牙，知晙等不至，乃引卻，突厥欲擊之，暾欲谷曰：「兵千里遠出，士殊死鬥，鋒不可當也。不如躡之，邀近而取之。」距北庭二百里，乃分兵由它道襲拔其城，即急擊拔悉蜜，眾走趨北庭，無所歸，悉禽之。還出赤亭，掠涼州，都督楊敬述使官屬盧公利、元澄等勒兵討捕，暾欲谷曰：「敬述若城守，當與和。如兵出，吾且決戰，必有功。」澄令於軍曰：「裸臂持滿外註。」會大寒裂膚，士手不能張弓矢，由是大敗，元澄走，敬述坐以白衣檢校涼州事，突厥遂大振，盡有默啜餘眾。

明年，固乞和，請父事天子，許之。又連歲遣使獻方物求婚。是時天子東巡泰山，中書令張說謀益屯以備突厥，兵部郎中裴光庭曰：「封禪以告成功，若復調發，不可謂成功者。」說曰：「突厥雖請和，難以信結也。且其可汗仁而愛人，下為之用，闕特勒善戰，暾欲谷沈雄，愈老而智，李靖、世勣流也，三虜方協，知我舉國東巡，有如乘間，何以禦之？」光庭即請以使召其大臣入衛，乃遣鴻臚卿袁振往諭帝意。默棘連置酒與可敦、闕特勒、暾欲谷坐帳中，謂振曰：「吐蕃，犬出也，唐與為昏；奚、契丹，我奴而役也，亦尚主；獨突厥前後請，不許，雲何？」振曰：「可汗，天子子也，子而昏，可乎？」默棘連曰：「不然，二蕃皆賜姓，而得尚主，何不可雲？且公主亦非帝女，我不敢有所擇，但屢請不得，為諸國笑。」振許為請，默棘連遣大臣阿史德頡利發入獻，遂從封禪。有詔四夷諸酋皆入仗佩弓矢，會兔起帝馬前，帝一發斃之，頡利發奉兔頓首賀曰：「陛下神武超絕，若天上則臣不知，人間無有也。」詔問：「饑欲食乎？」對曰：「仰觀弧矢之威，使十日不食猶為飽。」因令仗內馳射。扈封畢，厚宴賜遣之，然卒不許和親。

自是比年遣大臣入朝，吐蕃以書約與連和鈔邊，默棘連不敢從，封上其書，天子嘉之，引使者梅錄啜宴紫宸殿，詔朔方西受降城許互市，歲賜帛數十萬。十九年，闕特勒死，使金吾將軍張去逸、都官郎中呂向奉璽詔吊祭，帝為刻辭於碑，仍立廟像，四垣圖戰陣狀，詔高手工六人往，繪寫精肖，其國以為未嘗有，默棘連視之，必悲梗。

默棘連請昏既勤，帝許可，於是遣哥解栗必來謝，請昏期。俄為梅錄啜所毒，忍死殺梅錄啜，夷其種，乃卒。帝為發哀，詔宗正卿李佺吊祭，因立廟，詔史官李融文其碑。國人共立其子為伊然可汗。

伊然可汗立八年，卒。凡遣使三入朝。其弟嗣立，是為星伽骨咄祿可汗，使右金吾衛將軍李質持冊為登利可汗。明年，遣使伊難如朝正月，獻方物，曰「禮天可汗如禮天，今新歲獻月，願以萬壽獻天子」雲。可汗幼，其母婆匐與小臣飫斯達幹亂，遂預政，諸部不協。登利從父分掌東西兵，號左右殺，士之精勁皆屬。可汗與母誘斬西殺，奪其兵，左殺懼，即攻登利可汗，殺之。

左殺者，判闕特勒也，遂立毗伽可汗子，俄為骨咄葉護所殺，立其弟，旋又殺之，葉護乃自為可汗。天寶初，其大部回紇、葛邏祿、拔悉蜜並起攻葉護，殺之，尊拔悉蜜之長為頡跌伊施可汗，於是回紇、葛邏祿自為左右葉護，亦遣使者來告。國人奉判闕特勒子為烏蘇米施可汗，以其子葛臘哆為西殺。帝使使者諭令內附，烏蘇不聽，其下不與，拔悉蜜等三部共攻烏蘇米施，米施遁亡。其西葉護阿布思及葛臘哆率五千帳降，以葛臘哆為懷恩王。

三載，拔悉蜜等殺烏蘇米施，傳首京師，獻太廟。其弟白眉特勒鶻隴匐立，是為白眉可汗。於是突厥大亂，國人推拔悉蜜酋為可汗，詔朔方節度使王忠嗣以兵乘其亂，抵薩河內山，擊其左阿波達幹十一部，破之，獨其右未下，而回紇、葛邏祿殺拔悉蜜可汗，奉回紇骨力裴羅定其國，是為骨咄祿毗伽闕可汗。明年，殺白眉可汗，傳首獻。毗伽可汗妻骨咄祿婆匐可敦率眾自歸，天子禦花萼樓宴群臣，賦詩美其事，封可敦為賓國夫人，歲給粉直二十萬。

始突厥國於後魏大統時，至是滅。後或朝貢，皆舊部九姓雲，其地盡入回紇。始其族分國於西者，曰西突厥。

西突厥，其先訥都陸之孫吐務，號大葉護。長子曰土門伊利可汗，次子曰室點蜜，亦曰瑟帝米。瑟帝米之子曰達頭可汗，亦曰步迦可汗。始與東突厥分烏孫故地有之，東即突厥，西雷翥海，南疏勒，北瀚海，直京師北七千里，由焉耆西北七日行得南庭，北八日行得北庭，與都陸、弩失畢、歌邏祿、處月、處蜜、伊吾諸種雜。其風俗大抵突厥也，言語少異。

初，東突厥木桿可汗死，舍其子大邏便，而立弟佗缽可汗。佗缽死，先令戒其子庵羅必立大邏便，國人以其母賤，不肯立，而卒立庵羅。庵羅後以讓木桿兄子攝圖，是為沙缽略可汗。而大邏便別為阿波可汗，自臣所部，沙缽略襲擊之，殺其母，阿波西走達頭。當是時，達頭為西面可汗，即授阿波兵十萬，使與東突厥戰。而阿波竟為沙缽略所禽。及啟民可汗時，達頭可汗歲以兵相加，而隋常助啟民，故達頭敗奔吐谷渾。

始，阿波既禽，國人立鞅素特勒子，是為泥利可汗。達頭之奔，泥利亦敗，及死，其子達漫立，是為泥橛處羅可汗，政苛察多忌。大業中，從煬帝征高麗，賜號曷薩那可汗，妻以宗女，留其弟闕達度設畜牧於會寧郡，即自稱闕可汗。江都亂，曷薩那從宇文化及至黎陽，遁歸長安，高祖降榻與共坐，封歸義王，以大珠獻帝，帝不受，曰：「朕所重者王之赤心，是無用也。」闕可汗有馬三，武德元年內屬，賜號吐烏過拔闕可汗，與李軌連和。隋西戎使者曹瓊據甘州誘之，俄與瓊合，共擊軌，兵不勝，走達鬥拔谷，與吐谷渾相輔車，為軌所滅。

初，曷薩那朝隋，國人皆不欲，既被留不遣，乃共立達頭孫，號射匱可汗，建廷龜茲北之三彌山，玉門以西諸國多役屬，與東突厥亢。射匱死，其弟統葉護嗣，是為統葉護可汗。

統葉護可汗勇而有謀，戰輒勝，因並鐵勒，下波斯、罽賓，控弦數十萬，徙廷石國北之千泉，遂霸西域諸國，悉授以頡利發，而命一吐屯監統，以督賦入。明年，射匱使使來，以曷薩那有世憾，請殺之，帝不許。群臣曰：「存一人，失一國，後且為患。」秦王曰：「不然，人來歸我，我殺之不祥。」帝又不聽。宴禁中，酒酣，至中書省，縱使者戕之，不宣也。射匱亦連年系貢條支巨卵、師子革等，帝厚申撫結，約與並力討東突厥。統葉護可汗請期，頡利大懼，乃與和，約毋相伐也。統葉護可汗來請昏，帝與群臣謀：「西突厥去我遠，緩急不可杖，可與昏乎？」封德彜曰：「計今之便，莫若遠交而近攻，請聽昏以怖北狄，待我既定，而後圖之。」帝乃許昏，詔高平王道立至其國，統葉護可汗喜，遣真珠統俟斤與道立還，獻萬釘寶鈿金帶、馬五千匹以藉約。會東突厥歲犯邊，西道梗澀，又頡利遣謂曰：「若迎唐公主，必假我道，我且留之。」統葉護可汗病之，未克昏。方負其強，不以恩結下，眾怨，多叛去，其諸父莫賀咄殺之，帝欲賫玉帛焚祭其國，會亂，不果至。

莫賀咄立，是為屈利俟毗可汗，遣使者來獻。俟毗可汗初分統突厥為小可汗，既稱大可汗，國人不附。弩失畢部自推泥孰莫賀設為可汗，泥孰辭不受。會統葉護可汗子咥力特勒避莫賀咄亂，亡在康居，泥孰迎立之，為乙毗缽羅肆葉護可汗，與俟毗可汗分王其國，挐鬥不解，各遣使朝獻。太宗追憐曷薩那死非罪，為贈上柱國，具禮以葬。貞觀四年，俟毗可汗請昏，不許，詔曰：「突厥方亂，君臣未定，何遽昏為？各敕其部毋相侵。」由是西域諸國悉叛之，國大虛耗，眾悉附肆葉護可汗，雖俟毗之部亦稍稍去，共以兵擊俟毗，俟毗走保金山，為泥孰所殺，奉肆葉護為大可汗。

肆葉護已立，即北討鐵勒、薛延陀，為延陀所敗。性猜愎，狹於統下。小可汗乙利者，於國最有功，肆葉護聽讒，種夷之，眾皆沮駭。又忌泥孰，陰圖殺之，泥孰亡入焉耆。未幾，沒卑達幹與弩失畢部諸豪謀執廢肆葉護，葉護輕騎走康居，憂死。國人迎泥孰於焉耆，立之，是為咄陸可汗。可汗父莫賀設，本隸統葉護者，武德時來朝，太宗與之盟，約為昆弟。死而泥孰代之，或曰伽那設。既立，遣使詣闕，不敢當可汗號。帝詔鴻臚少卿劉善因持節冊號吞阿婁拔利邲咄陸可汗，賜鼓纛，段彩巨萬。泥孰遣使謝。它日，太上皇宴使者兩儀殿，謂長孫無忌曰：「今蠻夷率服，古亦有乎？」無忌上千萬歲壽，太上皇喜，以酒屬帝，帝頓首謝，亦奉觴上太上皇壽。

咄陸可汗死，弟同俄設立，是為沙缽羅咥利失可汗，贈三遣使奉方物，遂請昏，帝慰而不俞。可汗分其國為十部，部以一人統之，人授一箭，號十設，亦曰十箭。為左、右：右五咄陸部，置五大啜，居碎葉東；右五弩失畢部，置五大俟斤，居碎葉西。其下稱一箭曰一部落，號十姓部落雲。然不為眾悅賴，其部統吐屯以兵襲之，咥利失率左右戰，統吐屯不勝去。咥利失與其弟步利設奔焉耆。阿悉吉闕俟斤與統吐屯召國人謀立欲谷設為大可汗，以咥利失為小可汗。會統吐屯被殺，欲谷設又為其俟斤所破，咥利失乃復得故地。後西部卒自立欲谷設為乙毗咄陸可汗，而與咥利失交戰，殺傷不可計，乃因伊列河約諸部：河以西受令於咄陸，其東咥利失主之。自是西突厥又分二國矣。

咄陸可汗建廷鏃曷山西，謂之「北庭」，駁馬、結骨諸國悉附臣之，陰與咥利失部吐屯俟列發以兵攻咥利失。咥利失援窮，奔拔汗那而死。國人立其子，是為乙屈利失乙毗可汗，逾年死。弩失畢大酋迎伽那設之子畢賀咄葉護立之，是為乙毗沙缽羅葉護可汗。太宗詔左領軍將軍張大師持節冊命，賜鼓纛，建庭雖合水北，謂之「南庭」，東薄伊列河，龜茲、鄯善、且末、吐火羅、焉耆、石、史、何、穆、康等國皆隸屬。是時咄陸兵浸浸盛，與沙缽羅葉護數交戰。會二可汗使者皆來，帝敕以敦睦，令各罷兵，咄陸不肯聽，遣石國吐屯攻葉護可汗，殺之，並其國。弩失畢不服，叛去。咄陸又擊吐火羅，取之，乃入寇伊州。安西都護郭孝恪以輕騎二千，自烏骨狙擊，敗之。咄陸以處月、處蜜兵圍天山而不克，孝恪追北，拔處月俟斤之城，抵遏索山，斬千餘級，降處蜜部而歸。咄陸可汗性很傲，留使者元孝友等不遣，妄曰：「我聞唐天子才武，我今討康居，爾視我與天子等否？」遂與共攻康居，道米國，即襲破之，系虜其人，取貲口不以與下，其將泥孰啜怒，奪取之，咄陸斬以徇。泥孰啜之將胡祿屋舉兵襲咄陸可汗，多殺士，國大亂，將歸保吐火羅，大臣勸其返國，不從，率眾去，度葉水，及石國，左右亡去略盡，乃保可賀敦城。自輕出招叛亡，阿悉吉闕俟斤逆擊之，咄陸敗，襲取白水胡城以居。弩失畢不欲咄陸為可汗，遣使者至闕下，請所立。帝遣通事舍人溫無隱持璽詔與國大臣擇突厥可汗子孫賢者授之，乃立乙屈利失乙毗可汗之子，是為乙毗射匱可汗。

乙毗射匱既立，改館使者，悉還之長安，使弩失畢將兵攻白水胡城。咄陸勒兵自城出，鳴鼓角薄鬥，弩失畢不能軍，殺獲甚多。咄陸因其勝招徠舊部，皆曰：「戰千人，存一人，我猶不從也。」咄陸自知眾怨，乃走吐火羅。乙毗射匱遣使貢方物，且請昏，帝令割龜茲、於闐、疏勒、朱俱波、蔥嶺五國為聘禮，不克昏。於是阿史那賀魯反，盡得可汗部落。

賀魯
維基百科標誌　维基百科條目︰賀魯
賀魯者，室點蜜可汗五世孫，曳步利設射匱特勒劫越子也。始，阿史那步真來歸國，咄陸可汗以賀魯為葉護，代步真，居多邏斯川，直西州北千五百里，統處月、處蜜、姑蘇、歌邏祿、弩失畢五姓之眾。咄陸之走吐火羅也，乙毗射匱以兵迫逐，賀魯無常居，部多散亡。有執舍地、處木昆、婆鼻三種者，以賀魯無罪，往請可汗，可汗怒，欲誅執舍地等，三種乃舉所部數千帳，與賀魯皆內屬，帝優撫之。會討龜茲，請先馳為向導，詔授昆丘道行軍總管，宴嘉壽殿，厚賜予，解衣衣之。擢累左驍衛將軍、瑤池都督，處其部於庭州莫賀城，密招攜散，廬幕益眾。

方帝崩，即謀取西、庭二州，刺史駱弘義以聞，高宗遣通事舍人喬寶明馳撫，因令賀魯遣子咥運入宿衛。咥運中悔，劫於勢，不得去，拜右驍衛中郎將。帝遣還，咥運即勸賀魯引而西，取咄陸可汗故地，建牙於千泉，自號沙缽羅可汗，遂統咄陸、弩失畢十姓。咄陸有五啜，曰處木昆律啜、胡祿屋闕啜、攝舍提暾啜、突騎施賀邏施啜、鼠尼施處半啜。弩失畢有五俟斤，曰阿悉結闕俟斤、哥舒闕俟斤、拔塞幹暾沙缽俟斤、阿悉結泥孰俟斤、哥舒處半俟斤。而胡祿屋闕，賀魯婿也。阿悉結闕俟斤最盛強，勝兵至數十萬。以咥運為莫賀咄葉護。遂寇庭州，敗數縣，殺掠數千人去。詔左武衛大將軍梁建方、右驍衛大將軍契何力為弓月道行軍總管，右驍衛將軍高德逸、右武衛將軍薩孤吳仁副之，發府兵三萬，合回紇騎五萬擊之。駱弘義獻計曰：「安中國以信，馭夷狄以權，理有變通也。賀魯保一城，方寒積雪，謂唐兵必不來，宜乘此一舉滅之。遷延及春，且生變，縱不率連諸國，必遠跡遁去。且兵本誅賀魯，而處蜜、處木昆等亦各欲自免，若留不進，彼與賀魯復合矣。今雖嚴冬風勁，兵苦皸墮，又不可久留費邊糧，使賊得堅黨附、賒死期也。請寬處月、處蜜等罪，專誅賀魯，除禍務本，不可先治枝葉也。願發射脾、處月、處蜜、契等兵，賫一月食，急趨之，大軍住憑洛水上為之景助，此驅戎狄攻豺狼也。且戎人藉唐兵為羽翼，今胡騎出前，唐兵躡後，賀魯窮矣。」天子然其奏，詔弘義佐建方等經略之。處月朱邪孤註者，引兵附賊，據牢山，建方等攻之，眾潰，追行五百里，斬孤註，上首九千級，虜其帥六十，不如弘義所計。

永徽四年，罷瑤池都督府，即處月置金滿州，又遣左屯衛大將軍程知節為蔥山道行軍大總管，率諸將進討。是歲，咄陸可汗死，其子真珠葉護請討賀魯自效，為賀魯所拒，不得前。明年，知節擊歌邏祿、處月，斬千級，收馬萬計。副將周智度擊處木昆城，拔之，斬馘三萬。前軍蘇定方擊賀魯別帳鼠尼施於鷹娑川，斬首虜獲馬甚眾，賊棄鎧仗彌野。會副總管王文度不肯戰，降怛篤城，取其財，屠之，知節不能制。

顯慶初，擢定方伊麗道行軍大總管，率燕然都護任雅相、副都護蕭嗣業、左驍衛大將軍瀚海都督回紇婆閏等窮討。詔右屯衛大將軍阿史那彌射、左屯衛大將軍阿史那步真為流沙道安撫大使，分出金山道，俟斤嫩獨祿等萬餘帳迎降。定方以精騎至曳咥河西，擊處木昆，破之。賀魯舉十姓兵十萬騎來拒，定方以萬人當之，虜見兵少，以騎繞唐軍。定方令步卒據原，欑槊外註，自以騎陣於北。賀魯先擊原上軍，三犯，軍不動。定方縱騎乘之，虜大潰，追奔數十里，俘斬三萬人，殺其大酋都搭達幹等二百人。明日躡北，五弩失畢皆降。五咄陸聞賀魯敗，趨南道降步真。定方命嗣業、婆閏趨邪羅斯川追虜，任雅相提降兵踵後。會大雪，軍中請須霽，定方曰：「今晦風冽，虜謂我不能師，掩其不虞可也，緩則遠矣，省日兼功，上策也。」於是晝夜進，收所過人畜，至雙河，與彌射、步真會，軍飽氣張，距賀魯牙二百里，陣而行，抵金牙山。賀魯眾適獵，定方兵縱破其牙，俘數萬人，獲鼓纛器械，賀魯跳度伊麗水。嗣業次千泉，彌射至伊麗，處月、處蜜諸部皆下。次雙河，賀魯先以步失達幹據柵戰，彌射攻之，潰，定方追賀魯至碎葉水，盡奪其眾。賀魯、咥運將奔鼠耨設，至石國蘇咄城，馬不進，眾饑，賫寶入城，且市馬，城主伊涅達幹迎之，既入，拘送石國。會彌射子元爽與嗣業兵至，取之。乃悉散諸部兵，開道置驛，收露胔，問人疾苦，賀魯所掠悉還之民，西域平。賀魯謂嗣業曰：「我，亡虜也，先帝厚我，我則背之，今天降怒罰，尚何道？且聞漢法殺人必都市，我願就死昭陵，謝罪於先帝也。」帝曰：「先帝賜賀魯二千帳主之，今罪人既得，獻昭陵其可乎？」許敬宗曰：「古者，軍凱還則飲至於廟。若諸侯，獻馘天子，未聞獻於陵。然陛下奉園寢與宗廟等，可行不疑。」於是執而獻昭陵，赦不誅。

賀魯已滅，裂其地為州縣，以處諸部。木昆部為匐延都督府，突騎施索葛莫賀部為嗢鹿都督府，突騎施阿利施部為絜山都督府，胡祿屋闕部為鹽泊都督府，攝舍提暾部為雙河都督府，鼠尼施處半部為鷹娑都督府，又置昆陵、濛池二都護府以統之。其所役屬諸國皆置州，西盡波斯，並隸安西都護府。以阿史那彌射為興昔亡可汗，兼驃騎大將軍、昆陵都護，領五咄陸部，阿史那步真為繼往絕可汗，兼驃騎大將軍、濛池都護，領五弩失畢部，各賜帛十萬，以光祿卿盧承慶持冊命之。賀魯死，詔葬頡利冢旁，紀其概於石。

阿史那彌射，亦室點蜜可汗五世孫，世為莫賀咄葉護。貞觀中，遣使者持節立彌射為奚利邲咄陸可汗，賜鼓纛。族兄步真謀殺彌射，欲自立，彌射不能國，即舉所部處月、處蜜等入朝，拜右監門衛大將軍。而步真遂自為咄陸葉護，眾不厭，去之，亦與族人來朝，拜左屯衛大將軍。彌射從帝征高麗有功，封平壤縣伯，遷右武衛大將軍。及平賀魯，乃與步真皆為可汗，得補所部刺史以下。是歲，彌射擊真珠葉護於雙河，斬之，殺闕啜二人。

彌射、步真無綏禦材，下多怨，於是思結都曼率疏勒、朱俱波、喝槃陀三國叛，擊破於闐，詔左驍衛大將軍蘇定方討之，都曼兵保馬頭川。五年，定方傅其城，擊降之。龍朔二年，彌射、步真以兵從海道總管蘇海政討龜茲，步真怨彌射，且欲並其部，乃誣以謀反。海政不能察，即集軍吏計議先發誅之，因稱詔發所賫賜可汗首領，彌射以麾下至，悉收斬之。其部鼠尼施、拔塞幹叛走，海政追平之。步真死幹封時。

咸亨二年，以西突厥部酋阿史那都支為左驍衛大將軍兼匐延都督，以安輯其眾。儀鳳中，都支自號十姓可汗，與吐蕃連和，寇安西，詔吏部侍郎裴行儉討之。行儉請毋發兵，可以計取。即詔行儉冊送波斯王子，並安撫大食，若道兩蕃者。都支果不疑，率子弟止謁，遂禽之，召執諸部渠長，降別帥李遮匐以歸，調露元年也。西姓自是益衰，其後二部人日離散。遂擢彌射子元慶為左玉鈐衛將軍，步真子步利設斛瑟羅為右玉鈐衛將軍，盡襲父所領及可汗號。元慶累拜鎮國大將軍、行左威衛大將軍。武後擅命，率諸蕃長請賜睿宗氏曰武，更號斛瑟羅曰竭忠事主可汗。長壽中，元慶坐謁皇嗣，為來俊臣所誣，要斬，流其子獻於振州。

其明年，西突厥部立阿史那俀子為可汗，與吐蕃寇，武威道大總管王孝傑與戰冷泉、大領谷，破之；碎葉鎮守使韓思忠又破泥熟俟斤及突厥施質汗、胡祿等，因拔吐蕃泥熟沒斯城。聖歷二年，以斛瑟羅為左衛大將軍兼平西軍大總管，令撫鎮國人。是時烏質勒兵張甚，斛瑟羅不敢歸，與其部人六七萬內遷，死長安，擢子懷道為右武衛將軍。

長安中，以阿史那獻為右驍衛大將軍，襲興昔亡可汗、安撫招慰十姓大使、北庭大都護。四年，以懷道為十姓可汗兼濛池都護。未幾，擢獻磧西節度使。十姓部落都擔叛，獻擊斬之，傳首闕下，收碎葉以西帳落三萬內屬，璽書嘉慰。葛邏祿、胡屋、鼠尼施三姓已內屬，為默啜侵掠，以獻為定遠道大總管，與北庭都護湯嘉惠等掎角。於是突騎施陰幸邊隙，故獻乞益師，身入朝，玄宗不許。詔左武衛中郎將王惠持節安慰。方冊拜突騎施都督車鼻施啜蘇祿為順國公，而突騎施已圍撥換、大石城，將取四鎮。會嘉惠拜安西副大都護，即發三姓葛邏祿兵與獻共擊之。帝將詔王惠與相經略，宰相臣璟、臣颋曰：「突騎施叛，葛邏祿攻之，此夷狄自相殘，非朝廷出也。大者傷，小者滅，皆我之利。方王惠往撫慰，不可參以兵事。」乃止。獻終以娑葛強狠不能制，亦歸死長安。

突騎施吐火仙之敗，始以懷道子昕為十姓可汗、開府儀同三司、濛池都護，冊其妻涼國夫人李為交河公主，遣兵護送。昕至碎葉西俱蘭城，為突騎施莫賀達幹所殺，交河公主與其子忠孝亡歸，授左領軍衛員外將軍，西突厥遂亡。

突騎施烏質勒
維基百科標誌　维基百科條目︰突騎施烏質勒
突騎施烏質勒，西突厥別部也。自賀魯破滅，二部可汗皆先入侍，虜無的君。烏質勒隸斛瑟羅，為莫賀達幹。斛瑟羅政殘，眾不悅，而烏質勒能撫下，有威信，諸胡順附，帳落浸盛，乃置二十都督，督兵各七千，屯碎葉西北。稍攻得碎葉，即徙其牙居之，謂碎葉川為大牙，弓月城、伊麗水為小牙，其地東鄰北突厥，西諸胡，東直西、庭州，盡並斛瑟羅地。

聖歷二年，遣子遮弩來朝，武後厚加慰撫。神龍中，封懷德郡王。是歲，烏質勒死，其子嗢鹿州都督娑葛為左驍衛大將軍，襲封爵。是時勝兵三十萬，詔十姓可汗阿史那懷道持節冊命，賜宮人四。景龍中，遣使者入謝，中宗為禦前殿，列萬騎羽林二仗，引見勞賜。俄與其將厥啜忠節交怨，兵相加暴。娑葛訟忠節罪，請內之京師。忠節以千金賂宰相宗楚客等，願無入朝，請導吐蕃擊娑葛以報。楚客方專國，即以御史中丞馮嘉賓持節經制。嘉賓與忠節書疏反復，娑葛邏得之，遂殺嘉賓，使弟遮弩率兵盜塞。安西都護牛師獎與戰火燒城，師獎敗，死之，表索楚客頭以徇。大都護郭元振表娑葛狀直，當見赦，詔許，西土遂定。

既而與遮弩分治其部，遮弩恨眾少，叛歸默啜，請為鄉導反攻其兄。默啜留遮弩，自以兵二萬擊娑葛，禽之。默啜歸語遮弩曰：「汝兄弟不相協，能盡心事我乎？」兩殺之。

突騎施別種車鼻施啜蘇祿者，裒拾餘眾，自為可汗。蘇祿善撫循其下，部種稍合，眾至二十萬，於是復雄西域。開元五年，始來朝，授右武衛大將軍、突騎施都督，卻所獻不受。以武衛中郎將王惠持節拜蘇祿左羽林大將軍、順國公，賜錦袍、鈿帶、魚袋七事，為金方道經略大使。然詭猾，不純臣於唐，天子羈系之，進號忠順可汗。其後閱一二歲，使者納贄，帝以阿史那懷道女為交河公主妻之。是歲，突騎施鬻馬於安西，使者致公主教於都護杜暹，暹怒曰：「阿史那女敢宣教邪？」笞其使，不報。蘇祿怒，陰結吐蕃舉兵掠四鎮，圍安西城。暹方入當國，而趙頤貞代為都護，乘城久之，出戰又敗。蘇祿略人畜，發囷貯，徐聞暹已宰相，乃引去；即遣首領葉支阿布思來朝，玄宗召見，饗之。會東突厥使者亦來，與爭長曰：「突騎施國小，且突厥臣，不宜居上。」蘇祿使者曰：「宴乃為我，不可下。」遂設東西幄，而蘇祿使者西席，乃克宴。

始，蘇祿愛治其人，性勤約，每戰有所得，盡以予下，故諸族附悅之，為盡力，又交通吐蕃、突厥，二國皆以女妻之，遂立三國女並為可敦，以數子為葉護。費日廣而無素儲，晚年愁窶不聊，故鹵獲稍留不分，下始貳矣；又病風，一支攣，不事事。於是大首領莫賀達幹、都摩支二部方盛，而種人自謂娑葛後者為「黃姓」，蘇祿部為「黑姓」，更相猜讎。

俄而莫賀達幹、都摩支夜攻蘇祿，殺之。都摩支又背達幹立蘇祿子吐火仙骨啜為可汗，居碎葉城，引黑姓可汗爾微特勒保怛邏斯城，共擊達幹。帝使磧西節度使蓋嘉運和撫突騎施、拔汗那西方諸國。莫賀達幹與嘉運率石王莫賀咄吐屯、史王斯謹提共擊蘇祿子，破之碎葉城。吐火仙棄旗走，禽之，並其弟葉護頓阿波。疏勒鎮守使夫蒙靈詧挾銳兵與拔汗那王掩怛邏斯城，斬黑姓可汗與其弟撥斯，入曳建城，收交河公主及蘇祿可敦、爾微可敦而還，又料西國散亡數萬人，悉與拔汗那王。諸國皆降。處木昆匐延闕律啜等諸部皆上書謝曰：「生於荒裔，國亂王薨，更相攻屠。賴天子遣嘉運將兵誅暴拯危，願得稽首聖顏，以部落附安西，永為外臣。」許之。明年，擢闕律啜為右驍衛大將軍，冊石王為順義王，加拜史王為特進，顯酬其功。嘉運俘吐火仙骨啜獻太廟，天子赦以為左金吾衛員外大將軍、脩義王，頓阿波為右武衛員外將軍。以阿史那懷道子昕為十姓可汗，領突騎施所部，莫賀達幹怒曰：「平蘇祿，我功也。今立昕，謂何？」即誘諸落叛。詔嘉運招諭，乃率妻子及纛官首領降，遂命統其眾。後數年，復以昕為可汗，遣兵護送。昕至俱闌城，為莫賀咄所殺。莫賀咄自為可汗，安西節度使夫蒙靈詧誅斬之，以大纛官都摩支闕頡斤為三姓葉護。

天寶元年，突騎施部更以黑姓伊裏底蜜施骨咄祿毗伽為可汗，數通使貢。十二載，黑姓部立登裏伊羅蜜施為可汗，亦賜詔冊。

至德後，突騎施衰，黃、黑姓皆立可汗相攻，中國方多故，不暇治也。乾元中，黑姓可汗阿多裴羅猶能遣使者入朝。大歷後，葛邏祿盛，徙居碎葉川，二姓微，至臣役於葛祿，斛瑟羅餘部附回鶻。及其破滅，有特厖勒居焉耆城，稱葉護，餘部保金莎領，眾至二十萬。

贊曰：隋季世，虛內以攻外，生者罷道路，死者暴原野，天下盜賊共攻而亡之。當此時，四夷侵，中國微，而突厥最強，控弦者號百萬，華人之失職不逞皆往從之，槊之謀，導之入邊，故頡利自以為強大古無有也。高祖初即位，與和，因數出軍助討賊，故詭臣之，贈予不可計。虜見利而動，又與賊連和，殺掠吏民，於是掃國入寇，薄渭橋，騎壒蒙京師。太宗身勒兵，顯責而陰間之，戎始內阻。不三年，縛頡利獻北闕下，霆掃風除，其國遂墟。自《詩》、《書》以來，伐暴取亂，蔑如帝神且速也，秦漢比之，陋矣。然帝數暴師不告勞，料敵無遁情，善任將，必其功，蓋黃帝之兵也。而突厥乃以失德抗有道，浸衰當始興，雖運之盛衰屬於天，而其亡信有由矣！