劍南道

目录
1	劍南道
1.1	劍南採訪使
劍南道
　　劍南道，蓋古梁州之域，漢蜀郡、廣漢、犍為、越巂、益州、牂柯、巴郡之地，總為鶉首分。為府一，都護府一，州三十八，縣百八十九。其名山：岷、峨、青城、鶴鳴。其大川：江、涪、雒、西漢。厥賦：絹、綿、葛、紵。厥貢：金、布、絲、葛、羅、綾、綿、羚角、犛尾。

劍南採訪使
　　成都府蜀郡，赤。至德二載曰南京，為府，上元元年罷京。土貢：錦、單絲羅、高杼布、麻、蔗糖、梅煎、生春酒。戶十六萬九百五十，口九十二萬八千一百九十九。縣十：有府三，曰威遠、歸德、二江。有天征軍，本天威，乾元二年置，元和三年更名。成都，次赤。有江瀆祠。北十八里有萬歲池，天寶中，長史章仇兼瓊築堤，積水溉田。南百步有官源渠堤百余裏，天寶二載，令獨孤戒盈築。華陽，次赤。本蜀，貞觀十七年析成都置，乾元元年更名。新都，次畿。武德二年置。有繁陽山。犀浦，次畿。垂拱二年析成都置。新繁，次畿。雙流，次畿。廣都，次畿。龍朔二年析雙流置。郫，次畿。溫江，次畿。本萬春，武德三年置，貞觀元年更名。有新源水，開元二十三年，長史章仇兼瓊因蜀王秀故渠開，通漕西山竹木。靈池。次畿。本東陽，久視元年置，天寶元年更名。

　　彭州濛陽郡，緊。垂拱二年析益州置。土貢：段羅、交梭。戶五萬五千九百二十二，口三十五萬七千三百八十七。縣四：有府二，曰天水、唐興。有威戎軍，有羊灌田、朋笮、繩橋三守捉城，有七盤、安遠、龍溪三城，有當風戍，有靜塞關。九隴，望。武德三年以九隴、綿竹、導江置濛州。貞觀二年州廢，縣皆來屬。武后時，長史劉易從決唐昌沲江，鑿川派流，合堋口垠歧水溉九隴、唐昌田，民為立祠。有葛璝山、漓沅山、陽平山。導江，望。本盤龍，武德元年以故汶山置，尋更名。貞觀中曰灌寧，開元中復為導江。有侍郎堰，其東百丈堰，引江水以溉彭、益田；龍朔中築；又有小堰，長安初築。西有蠶崖關；有岷山、玉壘山。有鎮靜軍，開元中置。有白沙守捉城。有木瓜戍、三奇戍。唐昌，望。儀鳳二年析九隴、導江、郫置。長壽二年曰周昌，神龍元年復故名。濛陽。緊。儀鳳二年析九隴、什邡、雒置。

　　蜀州唐安郡，緊。垂拱二年析益州置。土貢：錦、單絲羅、花紗、紅藍、馬策。戶五萬六千五百七十七，口三十九萬六百九十四。縣四：有府三，曰金堰、廣逢、灌口。有鎮靜軍，乾符二年，節度使高駢置。晉原，望。有天倉山。青城，望。「青」故作「清」，開元十八年更。有青城山。唐安。望。本唐隆，武德元年置。長壽二年曰武隆，神龍元年復為唐隆，先天元年更名。新津。望。西南二里有遠濟堰，分四筒穿渠，溉眉州通義、彭山之田，開元二十八年，採訪使章仇兼瓊開。有稠梗山、本竹山、天社山、主簿山，有鐵。

　　漢州德陽郡，上。垂拱二年析益州置。土貢：交梭，雙紃，彌牟、紵布，衫段，綾，紅藍，蜀馬。戶六萬九千五，口三十萬八千二百三。縣五：有府一，曰玉津。有威勝軍。雒，望。貞元末，刺史盧士珵立堤堰，溉田四百餘頃。德陽，緊。武德三年析雒置。有鹿頭關。什邡，望。武德二年析雒置。有李冰祠山。綿竹，緊。有庚除山、萬安山、鹿堂山。金堂。上。咸亨二年析雒、新都置。有昌利山。

　　嘉州犍為郡，中。本眉山郡，天寶元年更名。土貢：麩金、紫葛、麝香。戶三萬四千二百八十九，口九萬九千五百九十一。縣八：有犍為、沐源、寺莊、牛徑、銅山、曲灘、陀和、平戎、依名、利雲、溶川、羅護、柘林、大池、雞心、龍溪、賴泥、可陽、婆籠、馬鞍、始犁、峨眉等二十二鎮兵。龍遊，緊。平羌，中下。有鐵，有關。峨眉，上。有金，有鐵。夾江，上。有鐵。玉津，中。綏山，中。久視元年析置樂都縣，尋省。有綏山。羅目，中。麟德二年開生獠置，以縣置沐州。高宗上元三年州廢，縣亦省，儀鳳三年復置，來屬。有峨眉山。犍為。中。本隸戎州，高宗上元元年來屬。

　　眉州通義郡，上。武德二年析嘉州置。土貢：麩金、柑、石蜜、葛粉。戶四萬三千五百二十九，口十七萬五千二百五十六。縣五：通義，緊。彭山，緊。本隆山，隸陵州。貞觀元年省入通義，二年復置，來屬。先天元年更名。有通濟大堰一，小堰十，自新津中江口引渠南下，百二十里至州西南入江，溉田千六百頃，開元中，益州長史章仇兼瓊開。有鹽，有彭女山。丹稜，上。有龍鵠山。洪雅，上。武德元年以縣置犍州，五年省南安入焉。貞觀元年州廢，來屬。開元七年置義州，並以獠戶置南安、平鄉二縣。八年州廢，省二縣，以洪雅來屬。青神。上。大和中，榮夷人張武等百余家請田於青神，鑿山釃渠，溉田二百餘頃。

　　邛州臨邛郡。上。武德元年析雅州置，顯慶二年徙治臨邛。土貢：葛、絲布、酒杓。戶四萬二千一百七，口十九萬三百二十七。縣七：有府一，曰興化。有鎮南軍，寶應元年置。臨邛，緊。有銅，有鐵。依政，上。安仁，上。武德三年析臨邛、依政置。貞觀十七年省，咸亨元年復置。大邑，上。咸亨二年析益州之晉原置。有鶴鳴山。蒲江，中下。有鹽。大和四年以蒲江、臨溪隸巂州，後皆復來屬。臨溪，中下。有鐵。火井。中下。有鎮兵，有鹽。

　　簡州陽安郡，下。武德三年析益州置。土貢：麩金、葛、綿、柑。戶二萬三千六十六，口十四萬三千一百九。縣三：陽安，上。有銅，有鹽；有柏廟山、玉女靈山。金水，上。本金淵，武德元年更名。有銅。平泉。中。

　　資州資陽郡，上。本治磐石，咸通六年徙治內江，七年復治磐石。土貢：麩金、柑。戶二萬九千六百三十五，口十萬四千七百七十五。縣八：有安定軍。磐石，中。有平岡山、崇靈山；有鹽；北七十里有百枝池，週六十里，貞觀六年，將軍薛萬徹決東使流。資陽。上。有鹽。清溪，下。本牛鞞，天寶元年更名。內江，中。有鹽。月山，下。義寧二年置。龍水，中。義寧二年置。有鹽。銀山，下。義寧二年置。丹山。中。貞觀四年置，六年省入內江，七年復置。

　　巂州越巂郡，中都督府。本治越巂，至德二載沒吐蕃，貞元十三年收復。大和五年為蠻寇所破，六年徙治台登。土貢：蜀馬、絲布、花布、麩金、麝香、刀靶。戶四萬七百二十一，口十七萬五千二百八十。縣九：有清溪關，大和中，節度使李德裕徙於中城；西南有昆明軍，其西有寧遠軍，有新安、三阜、沙野、蘇祁、保塞、羅山、西瀘、蛇勇、遏戎九城。自清溪關南經大定城百一十里至達仕城，西南經菁口百二十里至永安城，城當滇、笮要衝；又南經水口西南度木瓜嶺二百二十里至台登城；又九十里至蘇祁縣，又南八十里至巂州，又經沙野二百六十里至羌浪驛，又經陽蓬嶺百餘里至俄准添館；陽蓬嶺北巂州境，其南南詔境。又經菁口、會川四百三十里至河子鎮城，又三十里渡瀘水，又五百四十里至姚州，又南九十里至外沴蕩館；又百里至佉龍驛，與戎州往羊苴咩城路合。貞元十四年，內侍劉希昂使南詔由此。台登，中。武德元年隸登州，貞觀二年來屬。有九子山。越巂，中。邛部，中。蘇祁，中。西瀘，中。本可，天寶元年更名。昆明，中。武德二年置。有鹽，有鐵。和集，中。貞觀八年置。昌明，中。貞觀二十二年開松外蠻，置牢州及松外、尋聲、林開三縣，永徽三年州廢，省三縣入昌明。會川。中。本邛都，高宗上元二年徙於會川，因更名。有瀘津關。

　　雅州盧山郡，下都督府。本臨邛郡，天寶元年更名。土貢：麩金、茶、石菖蒲、落雁木。戶萬八百九十二，口五萬四千一十九。縣五：有和川、始陽、靈關、安國四鎮兵，又有晏山、邊臨、統塞、集重、伐謀、制勝、龍游、尼陽八城。嚴道，中。唐初，以州境析置濛陽、長松、靈關、陽啟、嘉良、火利六縣，武德六年皆省。盧山，中。儀鳳二年置大渡縣，長安二年省。有靈關；有鹽，有銅。名山，中下。有雞棟關。百丈，中。貞觀八年置。榮經。中下。武德三年置。有邛崍山，有關。有銅。有金湯軍，乾符二年置；並置靜寇軍，故延貢地也。

　　黎州洪源郡，下都督府。大足元年以雅州之漢源、飛越，巂州之陽山置。神龍三年州廢，縣還故屬。開元四年復置。土貢：升麻、椒、麝香、牛黃。戶千七百三十一，口七千六百七十。縣三：有洪源軍。有定蕃、飛越、和孤三鎮兵，又有武侯、廓清、銅山、肅寧、大定、要衝、潘倉、三碉、杖義、琉璃、和孤十一城。漢源，中。武德元年以漢源、陽山二縣置登州，九年州廢，二縣來屬。貞觀三年隸巂州，永徽三年復故。飛越，中。儀鳳二年析漢源置，並置大渡縣，隸雅州，長安二年省。神龍中隸雅州，開元三年還屬。通望。中下。本陽山，隸登州，武德元年析台登置。州廢，隸雅州，貞觀二年來屬。天寶元年更名。

　　茂州通化郡，下都督府。本汶山郡，武德元年曰會州，四年曰南會州，貞觀八年更州名，天寶元年更郡名。土貢：麩金、丹砂、麝香、狐尾、羌活、當歸、乾酪。戶二千五百一十，口萬五千二百四十二。縣四：有威戎軍。汶山，中。有龍泉山、岷山。汶川，中下。有古桃關。石泉，中下。貞觀八年置，永徽二年省北川縣入焉。有石紐山。通化。中下。

　　翼州臨翼郡，下。武德元年析會州之左封、翼針置。咸亨三年僑治悉州之悉唐，上元二年還治翼針。土貢：犛牛尾、麝香、白蜜。戶七百一十一，口三千六百一十八。縣三：有峨和、白岸、都護、祚鼎四城，有合江、穀塠、三穀三守捉城；有隴東、益登、清溪、禦籓、吉超五鎮兵。衛山，中下。本翼針，天寶元年更名。翼水，下。峨和。下。

　　維州維川郡，下。武德七年以白狗羌戶于薑維故城置，並置金川、定廉二縣。貞觀元年以羌叛，州廢，縣亦省，二年復置。麟德二年自羈縻州為正州，儀鳳二年以羌叛，復降為羈縻州，垂拱三年復為正州。廣德元年沒吐蕃，大和五年收復，尋棄其地。大中三年首領以州內附。土貢：麝香、犛牛尾、羌活、當歸。戶二千一百四十二，口三千一百九十八。縣三：有通化軍，有乾溪、白望、暗桶、赤鼓溪、石梯、達節、鵶口、質台、駱它九守捉城；西山南路有通耳、瓜平、乾溪、侏儒、箭上、穀口六守捉城，又有符堅城；有甯塞、薑維二鎮兵。薛城，中下。貞觀二年置，又析置鹽溪縣，永徽元年省入定廉。有鹽。通化，中下。本小封，咸亨二年以生羌戶于故金川縣地置，後更名。歸化。下。

　　戎州南溪郡，中都督府。本犍為郡，治南溪，貞觀中徙治僰道。天寶元年更名。長慶中復治南溪。土貢：葛纖、荔枝煎。戶四千三百五十九，口萬六千三百七十五。縣五：有石門、龍騰、和戎、馬湖、移風、伊祿、義賓、可封、泥溪、開邊、平寇十一鎮兵；有奮戎城，乾符二年置。南溪，中。有平蓋山。僰道，中。義賓，中下。本存阝馬阝，武德二年省，三年復置。天寶元年更名，又省撫夷縣入焉。開邊，中下。貞觀四年以石門、開邊、硃提三縣置南通州，五年析置鹽泉縣以隸之。八年曰賢州，是年州廢，以石門、硃提、鹽泉置撫夷縣及開邊，隸戎州。自縣南七十里至曲州，又四百八十里至石門鎮，隋開皇五年率益、漢二州兵所開；又經鄧枕山、馬鞍渡二百二十五里至阿傍部落，又經蒙夔山百九十里至阿夔部落，又百八十里至諭官川，又經薄季川百五十里至界江山下，又經荊溪穀、氵數渘池三百二十里至湯麻頓，又二百五十里至柘東城，又經安寧井三百九十里至曲水，又經石鼓二百二十里渡石門至佉龍驛，又六十里至雲南城，又八十里至白崖城，又八十里至龍尾城，又四十里至羊苴咩城。貞元十年，詔祠部郎中袁滋與內給事劉貞諒使南詔，由此。歸順。中下。聖曆二年析存阝馬阝縣地，以生獠戶置。

　　姚州雲南郡，下。武德四年以漢雲南縣地置。土貢：麩金、麝香。戶三千七百。縣三：有澄川、南江二守捉城。自巂州南至西瀘，經陽蓬、鹿穀、菁口、會川四百五十里至瀘州，乃南渡瀘水，經褒州、微州三百五十里至姚州。州西距羊苴咩城三百里，東南距安南水陸二千里。姚城，下。故漢弄棟縣地。瀘南，下。本長城，垂拱元年置，天寶初更名。有蔥山。長明。下。

　　松州交川郡，下都督府。武德元年以扶州之嘉誠、會州之交川置，以地產甘松名。廣德元年沒吐蕃，其後松、當、悉、靜、柘、恭、保、真、霸、乾、維、翼等為行州，以部落首領世為刺史、司馬。土貢：蠟、樸硝、麝香、狐尾、當歸、羌活。戶千七十六，口五千七百四十二。縣四：有松當軍，武后時置。嘉誠，下。交川，下。平康，下。本隸當州，垂拱元年析交川及當州之通軌、翼針置。天寶元年隸松州。鹽泉。下。

　　當州江源郡，下。貞觀二十一年，以羌首領董和那蓬固守松州功，析松州之勇軌縣置，以地產當歸名。土貢：麩金、酥、麝香、當歸、羌活。戶二千一百四十六，口六千七百一十三。縣三：通軌，中下。貞觀三年置。利和，下。顯慶二年析通軌置。穀和。下。文明元年開生羌置，並置平唐縣，後省。有常舊山。

　　悉州歸誠郡，下。顯慶元年以當州之左封置，並置悉唐、識臼二縣，治悉唐。咸亨元年徙治左封，儀鳳二年羌叛，僑治當州，俄徙治左封。土貢：麩金、麝香、犛牛尾、當歸、柑。戶八百一十六，口三千九百一十四。縣二：左封，中。本隸會州，武德元年隸翼州，三年省。貞觀四年復置，二十一年隸當州。歸誠。下。垂拱二年析左封置。

　　靜州靜川郡，下。本南和州，儀鳳元年以悉州之悉唐置，天授二年更名。土貢：麝香、犛牛尾、當歸、羌活。戶千五百七十七，口六千六百六十九。縣三：悉唐，中。靜居，中。清道。下。

　　柘州蓬山郡，下。顯慶三年開置。土貢：麝香、當歸、羌活。戶四百九十五，口二千二百二十。縣二：柘，下。喬珠。下。

　　恭州恭化郡，下。開元二十四年以靜州之廣平置。土貢：麝香、當歸、升麻、羌活。戶千一百八十九，口六千二百二十三。縣三：西南有平戎軍。和集，下。本廣平，天寶元年更名。博恭，下。開元二十四年析廣平置。烈山。下。開元二十四年析廣平置。

　　保州天保郡，下。本奉州雲山郡，開元二十八年以維州之定廉置。天寶八年徙治天保軍，更郡名。廣德元年沒吐蕃，乾元元年，嗣歸誠王董嘉俊以郡來歸，更州名。後又更名古州，其後復為保州。土貢：麩金、麝香、犛牛尾。戶千二百四十五，口四千五百三十六。縣四：有天保軍。定廉，下。武德七年置，永徽元年省維州之鹽溪縣入焉。歸順，下。天寶八載析定廉置。雲山，下。天寶八載析定廉置。安居。下。

　　真州昭德郡，下。天寶五載析臨翼郡置。土貢：麝香、大黃。戶六百七十六，口三千一百四十七。縣四：真符，中下。天寶五載析雞川、昭德置。雞川，中下。先天元年析翼水縣地開生獠置，本隸悉州，天寶元年隸翼州。昭德，下。本識臼，顯慶元年開生獠置，隸悉州，天寶元年隸翼州。昭遠，中下。

　　霸州靜戎郡，下。天寶元年招附生羌置。戶五百七十一，口千八百六十一。縣四：安信，下。牙利，中。保寧，中。歸化。中。

　　乾州，下。大曆三年開西山置。縣二：招武，下。寧遠。下。

　　梓州梓潼郡，下。本新城郡，天寶元年更名。土貢：紅綾、絲布、柑、蔗糖、橘皮。戶六萬一千八百二十四，口二十四萬六千六百五十二。縣九：郪，望。有鹽。射洪，上。通泉，緊。大曆二年隸遂州，後復來屬。有鹽，有鐵。玄武，上。本隸益州，武德三年來屬。有鹽。鹽亭，上。有鹽。有負戴山。飛烏，上。有鹽。永泰，中。武德四年，析鹽亭及劍州之黃安、閬州之西水置。有鹽。有女徒山。銅山，中。南可象山，西北私鎔山，皆有銅。貞觀二十三年置鑄錢官，調露元年罷，析郪、飛烏置縣。有會軍堂山。涪城。緊。本隸綿州，大曆十三年來屬。有鹽。

　　遂州遂寧郡，中都督府。土貢：樗蒲綾、絲布、天門冬。戶三萬五千六百三十二，口十萬七千七百一十六。縣五：有靜戎軍。方義，望，有鹽。長江，中。有鹽。有廣山。蓬溪，中。本唐興，永淳元年析方義置。長壽二年曰武豐，神龍元年復故名。景龍二年析置唐安縣，先天二年省。天寶元年更唐興曰蓬溪。有化鹽池。青石，中。遂寧。中。景龍元年以故廣溪縣地置。

　　綿州巴西郡，上。本金山郡，天寶元年更名。土貢：鏤金銀器、麩金、輕容、雙紃、綾、綿、白藕、蔗。有橘官。戶六萬五千六十六，口二十六萬三千三百五十二。縣八：巴西，望。南六里有廣濟陂，引渠溉田百餘頃，垂拱四年，長史樊思孝、令夏侯奭因故渠開；有富樂山；有金，有銀，有鐵，有鹽。昌明，緊。本昌隆，武德三年析置顯武、文義二縣。貞觀元年省文義，神龍元年更顯武曰興聖，先天元年更昌隆曰昌明，開元二年省興聖入焉。尋又析巴西、涪城、萬安地復置興聖，二十七年省，地還故屬。有北芒山；有鹽，有鐵。魏城，上。北五里有洛水堰，貞觀六年引安西水入縣，民甚利之；有鐵，有鹽。羅江，中。本萬安，天寶元年更名。北五里有茫江堰，引射水溉田入城，永徽五年，令白大信置；北十四里有楊村堰，引折腳堰水溉田，貞元二十一年，令韋德築；有白馬關；有鹽。神泉，上。北二十里有折腳堰，引水溉田，貞觀元年開；有鐵。鹽泉，中。武德三年析魏城置。有鐵。龍安，上。本金山，武德三年更名。有松嶺關，開元十八年廢；東南二十三里有雲門堰，決茶川水溉田，貞觀元年築。西昌。中。永淳元年以隋益昌縣地置。有鐵。

　　劍州普安郡，上。本始州，先天二年更名。土貢：麩金、絲布、蘇薰席、葛粉。戶二萬三千五百一十，口十萬四百五十。縣八：普安，上。普城，緊。本黃安，唐末更名。永歸，中下。有停船山。梓潼，上。有亮山、神山。陰平，中。西北二里有利人渠，引馬閣水入縣溉田，龍朔三年，令劉鳳儀開，寶應中廢，後復開，景福二年又廢；有浮滄山。臨津，中上。武連，中。劍門。中下。聖曆二年析普安、永歸、陰平置。

　　合州巴川郡，中。本涪陵郡，天寶元年更名。土貢：麩金、葛、桃竹箸、雙陸子、書筒、橙、牡丹、藥實。戶六萬六千八百一十四，口七萬七千二百二十。縣六：石鏡，上。有鐵，有銅梁山。新明，中。武德三年析石鏡置。漢初，中。赤水，中。巴川，中。開元二十三年析石鏡、銅梁置。有鐵。銅梁。中。長安三年置。

　　龍州應靈郡，中都督府。本平武郡西龍州，義寧二年曰龍門郡，又曰西龍門郡，貞觀元年曰龍門州。初為羈縻，屬茂州，垂拱中為正州。天寶元年曰江油郡，至德二載更郡名，乾元元年更州名。土貢：麩金、酥、羚羊角、葛粉、厚樸、附子天雄、側子、烏頭。戶二千九百九十二，口四千二百二十八。縣二：江油，望。貞觀八年省平武縣入焉。有涪水關。清川。中下。本馬盤，天寶元年更名。

　　普州安嶽郡，中。武德二年析資州置。土貢：雙紃、葛布、柑、天門冬煎。戶二萬五千六百九十三，口七萬四千六百九十二。縣六：安嶽，上。有鹽。安居，中下。大曆二年隸遂州，後復來屬。有鹽。普慈，中。樂至，中。武德三年置。有鹽。普康，中下。本隆康，先天元年更名。有鹽，崇龕。中。本隆龕，武德三年置，先天元年更名。

　　渝州南平郡，下。本巴郡，天寶元年更名。土貢：葛、藥實。戶六千九百九十五，口二萬七千六百八十五。縣五：巴，中下。有鹽。江津，中下。萬壽，中下。本萬春，武德三年析江津置，五年更名。南平，中下。貞觀四年析巴縣置南平州，並置南平、清谷、周泉、昆川、和山、白溪、瀛山七縣。八年曰霸州，十三年州廢，省清谷、周泉、昆川、和山、白溪、瀛山，以南平來屬。壁山。中下。至德二載析巴、江津、萬壽置。有鹽。

　　陵州仁壽郡，本隆山郡，天寶元年更名。土貢：麩金、鵝溪絹、細葛、續髓、苦藥。戶三萬四千七百二十八，口十萬一百二十八。縣五：仁壽，望。有鹽，有高城山。貴平，中。有鹽。井研，中。有井鑊山。始建，中下。有鐵。籍。上。永徽四年析貴平置。東五里有漢陽堰，武德初引漢水溉田二百頃，後廢，文明元年，令陳充復置，後又廢；有鹽。

　　榮州和義郡，中。武德元年析資州置。治公井，六年徙治大牢，永徽二年徙治旭川。土貢：、班布、葛、利鐵、柑。戶五千六百三十九，口萬八千二十四。縣六：有威遠軍。旭川，中下。貞觀元年析大牢置。應靈，中下。本大牢，景龍二年省雲州及羅水、雲川、胡連三縣入焉。天寶元年更名。有鹽。公井，中下。武德元年置。有鹽。資官，中下。本隸嘉州，武德六年來屬。有鹽，有鐵。威遠，中下。貞觀元年析置婆日、至如二縣。二年以瀘州之隆越來屬。八年省婆日、至如、隆越入焉。有鹽。和義。中下。本隸瀘州，貞觀八年來屬。

　　昌州，下都督府。乾元二年析資、瀘、普、合四州之地置，治昌元。大曆六年州、縣廢，其地各還故屬，十年復置。光啟元年徙治大足。土貢：麩金、麝香。縣四：大足，下。本合州巴川地。靜南，中。昌元，上。永川。下。本渝州壁山縣地。有鐵。

　　瀘州瀘川郡，下都督府。土貢：麩金、利鐵、葛布、班布。戶萬六千五百九十四。口六萬五千七百一十一。縣五：瀘川，中。貞觀八年析置涇南縣，後省。富義，中。本富世，武德九年省來鳳縣入焉。貞觀二十三年更名。江安，中。貞觀元年以夷獠戶置思隸、思逢、施陽三縣。八年省施陽，十三年省思隸、思逢入焉。有鹽。合江，中。綿水。中。

　　保寧都護府，天寶八載以劍南之索磨川置，領牂柯、吐蕃。

　　右劍南採訪使，治益州。


Chinese text: This work was published before January 1, 1923, and is in the
public domain worldwide because the author died at least 100 years ago.
