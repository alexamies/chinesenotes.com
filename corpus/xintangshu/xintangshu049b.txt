王府官親事府 帳內府 親王國 公主邑司 外官都督府 都護府 州 縣 關

目录
1	王府官
1.1	親事府
1.2	帳內府
1.3	親王國
1.4	公主邑司
2	外官
2.1	都督府
2.2	都護府
2.3	州
2.4	縣
2.5	關
王府官
　　王府官

　　傅一人，從三品。掌輔正過失。諮議參軍事一人，正五品上。掌訏謀議事。友一人，從五品下。掌侍遊處，規諷道義。侍讀，無定員。文學一人，從六品上。掌校典籍，侍從文章。東、西閤祭酒各一人，從七品上。掌禮賢良、導賓客。自祭酒以下為王官。武德中，置師一人、常侍二人、侍郎四人，皆掌表啟書疏，贊相禮儀；舍人四人，掌通傳引納；謁者二人、舍人二人、諮議參軍事、友，皆正五品下；文學、祭酒，皆正六品下。高宗、中宗時，相王府長史以宰相兼之，魏、雍、衛王府以尚書兼之，徐、韓二王為刺史，府官同外官，資望愈下。永淳以前，王未出閤則不開府。天授二年，置皇孫府官。玄宗諸子多不出閤，王官益輕而員亦減矣。景雲二年，改師曰傅，開元二年廢，尋復置，廢常侍、侍郎、謁者、舍人。開成元年，改諸王侍讀曰奉諸王講讀，大中初復舊。

　　長史一人，從四品上；司馬一人，從四品下。皆掌統府僚、紀綱職務。掾一人，掌通判功曹、倉曹、戶曹事，屬一人，皆正六品上，掌通判兵曹、騎曹、法曹、士曹事。主簿一人，掌覆省書教，記室參軍事二人，掌表啟書疏，錄事參軍事一人，皆從六品上，掌付事、句稽，省署鈔目。錄事一人，從九品下。功曹參軍事掌文官簿書、考課、陳設，倉曹參軍事掌祿稟、廚膳、出內、市易、畋漁、芻槁，戶曹參軍事掌封戶、僮僕、弋獵、過所，兵曹參軍事掌武官簿書、考課、儀衛、假使，騎曹參軍事掌廄牧、騎乘、文物、器械，法曹參軍事掌按訊、決刑，士曹參軍事掌土功、公廨，自功曹以下各一人，正七品上。參軍事二人，正八品下；行參軍事四人，從八品上。皆掌出使雜檢校。典簽二人，從八品下，掌宣傳書教。武德中，改功曹以下書佐、法曹行書佐、土曹佐皆曰參軍事，長兼行書佐曰行參軍，廢城局參軍事。又有鎧曹參軍事二人，掌儀衛兵仗；田曹參軍事一人，掌公廨、職田、弋獵；水曹參軍事二人，掌舟船、漁捕、芻草。皆正七品下。家吏二人，百司問事謁者一人，正七品下。司閤一人，正九品下。貞觀中，廢鎧曹、田曹、水曹。武后時，家吏以下皆廢。主簿、記室有史二人；錄事、功曹、倉曹、兵曹、騎曹、法曹、士曹，各府一人、史二人；戶曹府、史各二人。自典簽以上為府官，郡王、嗣王不置長史。

親事府
　　親事府

　　典軍二人，正五品上；副典軍二人，從五品上。皆掌校尉以下守衛、陪從，兼知鞍馬。校尉五人，從六品上；旅帥，從七品下；隊正，從八品下，隊副，從九品下。皆掌領親事、帳內陪從。自旅帥以下，視親事多少乃置。

帳內府
　　帳內府

　　典軍二人，正五品上；副典軍二人，從五品上。自校尉以下，員、品如親事府。初，典軍以武官及流外為之，領執仗、帳內等。秦王、齊王府置左右六護軍府、左右親軍府、左右帳內府。左一、右一護軍府，護軍各一人，副護軍各二人，長史、錄事參軍事，倉曹、兵曹、鎧曹參軍事，各一人，統軍各五人，別將各一人。左二、右二護軍府，左三、右三護軍府，減統軍三人，別將六人。左右親軍府，統軍各一人，長史各一人，錄事參軍事，兵曹、鎧曹參軍事，左別將，右別將，各一人。帳內府職員與護軍府同。又有庫直，隸親事府；驅咥直，隸帳內府。選材勇為之。貞觀中，庫直以下皆廢。親事府有府一人，史二人；執仗親事十六人，執弓仗；執乘親事十六人，掌供騎乘；親事三百三十人。帳內府有府一人，史一人，帳內六百六十七人。

親王國
　　親王國

　　令一人，從七品下；大農一人，從八品下。掌判國司。尉一人，正九品下；丞一人，從九品下。學官長、丞各一人，掌教授內人；食官長、丞各一人，掌營膳食；廄牧長、丞各二人，掌畜牧；典府長、丞各二人，掌府內雜事。長皆正九品下，丞皆從九品下。有典衛八人，掌守衛、陪從。舍人四人，錄事一人，府四人，史八人。

公主邑司
　　公主邑司

　　令一人，從七品下；丞一人，從八品下。掌公主財貨、稟積、田園。主簿一人，正九品下；錄事一人，從九品下。督封租、主家財貨出入。有史八人，謁者二人，舍人二人，家史二人。

外官
　　外官

　　天下兵馬元帥、副元帥，都統、副都統，行軍長史，行軍司馬、行軍左司馬、行軍右司馬，判官，掌書記，行軍參謀，前軍兵馬使、中軍兵馬使、後軍兵馬使，中軍都虞候，各一人。元帥、都統、招討使，掌征伐，兵罷則省。都統總諸道兵馬，不賜旌節。高祖起兵，置左右領軍大都督，各總三軍。及定京師，置左右元帥、太原道行軍元帥、西討元帥，皆親王領之。天寶末，置天下兵馬元帥，都統朔方、河東、河北、平盧節度使。招討、都統之名始於此。大曆八年，罷天下兵馬元帥。建中四年，以李希烈反，置諸軍行營兵馬都元帥；興元元年，置副都統。會昌中，置靈、夏六道元帥。黃巢之難，置諸道行營都都統。天復三年，置諸道兵馬元帥，尋復改曰天下兵馬元帥。

　　行軍司馬，掌弼戎政。居則習搜狩，有役則申戰守之法，器械、糧備、軍籍、賜予皆專焉。武德元年，改贊治曰治中。太宗即位，曰司馬，下州亦置焉。顯慶二年，置洛州司馬。武后大足元年，東都、北都，雍、荊、揚、益州，置左右司馬。神龍二年省。太極元年，雍、洛四大都督府增司馬一人，亦分左右。

　　掌書記，掌朝覲、聘問、慰薦、祭祀、祈祝之文與號令升絀之事。行軍參謀，關豫軍中機密。景龍元年，置掌書記。開元十二年，罷行軍參謀，尋復置。

　　節度使、副大使知節度事、行軍司馬、副使、判官、支使、掌書記、推官、巡官、衙推各一人，同節度副使十人，館驛巡官四人，府院法直官、要籍、逐要親事各一人，隨軍四人。節度使封郡王，則有奏記一人；兼觀察使，又有判官、支使、推官、巡官、衙推各一人；又兼安撫使，則有副使、判官各一人；兼支度、營田、招討、經略使，則有副使、判官各一人；支度使復有遣運判官、巡官各一人。

　　節度使掌總軍旅，顓誅殺。初授，具帑抹兵仗詣兵部辭見，觀察使亦如之。辭日，賜雙旌雙節。行則建節、樹六纛，中官祖送，次一驛輒上聞。入境，州縣築節樓，迎以鼓角，衙仗居前，旌幢居中，大將鳴珂，金鉦鼓角居後，州縣齎印迎于道左。視事之日，設禮案，高尺有二寸，方八尺。判三案：節度使判宰相，觀察使判節度使，團練使判觀察使。三日洗印，視其刓缺。歲以八月考其治否；銷兵為上考，足食為中考，邊功為下考；觀察使以豐稔為上考，省刑為中考，辦稅為下考；團練使以安民為上考，懲奸為中考，得情為下考；防禦使以無虞為上考，清苦為中考，政成為下考；經略使以計度為上考，集事為中考，脩造為下考。罷秩則交廳，以節度使印自隨，留觀察使、營田等印，以郎官主之。鎖節樓、節堂，以節院使主之，祭奠以時。入朝未見，不入私第。京兆、河南牧，大都督，大都護，皆親王遙領。兩府之政，以尹主之；大都督府之政，以長史主之；大都護府之政，以副大都護主之，副大都護則兼王府長史。其後有持節為節度、副大使知節度事者，正節度也。諸王拜節度大使者，皆留京師。

　　觀察使、副使、支使、判官、掌書記、推官、巡官、衙推、隨軍、要籍、進奏官，各一人。

　　團練使、副使、判官、推官、巡官、衙推，各一人。

　　防禦使、副使、判官、推官、巡官，各一人。

　　觀察處置使，掌察所部善惡，舉大綱。凡奏請，皆屬於州。貞觀初，遣大使十三人巡省天下諸州，水旱則遣使，有巡察、安撫、存撫之名。神龍二年，以五品以上二十人為十道巡察使，按舉州縣，再周而代。景雲二年，置都督二十四人，察刺史以下善惡，置司舉從事二人，秩比侍御史。揚、益、並、荊四州為大都督，汴、兗、魏、冀、蒲、綿、秦、洪、潤、越十州為中都督，皆正三品；齊、鄜、涇、襄、安、潭、遂、通、梁、夔十州為下都督，從三品。當時以為權重難制，罷之，唯四大都督府如故。置十道按察使，道各一人。開元二年，曰十道按察採訪處置使，至四年罷，八年復置十道按察使，秋、冬巡視州縣，十年又罷。十七年復置十道、京都、兩畿按察使，二十年曰採訪處置使，分十五道，天寶末，又兼黜陟使，乾元元年，改曰觀察處置使。

　　西都、東都、北都牧各一人，從二品；西都、東都、北都、鳳翔、成都、河中、江陵、興元、興德府尹各一人，從三品：掌宣德化，歲巡屬縣，觀風俗、錄囚、恤鰥寡。親王典州，則歲以上佐巡縣。武德元年，雍州置牧一人，以親王為之，然常以別駕領州事。永徽中，改尹曰長史。初，太宗伐高麗，置京城留守，其後車駕不在京都，則置留守，以右金吾大將軍為副留守；開元元年，改京兆、河南府長史復為尹，通判府務，牧缺則行其事；十一年，太原府亦置尹及少尹，以尹為留守，少尹為副留守：謂之三都留守。三都大都督府有典獄十八人，問事十二人，白直二十四人；典獄以防守囚系，問事以行罰。中府、上州，典獄十四人，問事八人，白直二十人；下府、中州，典獄十二人，問事六人，白直十六人；下州，典獄八人，問事四人，白直十六人。自三都以下，皆有執刀十五人。

　　少尹二人，從四品下。掌貳府州之事，歲終則更次入計。

　　司錄參軍事二人，正七品上。錄事四人，從九品上。功曹、倉曹、戶曹、田曹、兵曹、法曹、士曹參軍事各二人，皆正七品下。參軍事六人，正八品下。六府錄事參軍事以下減一人。錄事參軍事，掌正違失，蒞符印。武德初，改州主簿曰錄事參軍事，開元元年，改曰司錄。有史十人。大都督府有史四人，中府有史三人，下府、都護府、上州、中州、下州各有史二人。

　　功曹司功參軍事，掌考課、假使、祭祀、禮樂、學校、表疏、書啟、祿食、祥異、醫藥、卜筮、陳設、喪葬。武德初，司功、司倉、司戶、司兵、司法、司士書佐皆為司功等參軍事，有府四人、史十人。大都督府有府三人、史六人；中府有府二人、史三人；下府有府一人、史三人。大都護府有府一人、史二人。上府有府、史各二人。上州有佐二人、史五人；中州減史二人。

　　倉曹司倉參軍事，掌租調、公廨、庖廚、倉庫、市肆。有府五人，史十三人。大都督府有府四人，史六人。中府、下府各有府三人，史五人。都護府有府、史各二人。上州有佐二人，史五人；中州、下州減史二人。

　　戶曹司戶參軍事，掌戶籍、計帳、道路、過所、蠲符、雜徭、逋負、良賤、芻槁、逆旅、婚姻、田訟、旌別孝悌。有府八人，史十六人，帳史二人，知籍，按帳目捉錢。大都督府有府四人，史七人，帳史二人；中府有府三人，史五人，帳史一人；下府有府二人，史五人，帳史一人。上州有佐四人，史六人，帳史一人；中州有佐三人，史五人，帳史一人；下州有佐二人，史四人，帳史一人。都護府有府、史各二人，帳史一人。

　　田曹司田參軍事，掌園宅、口分、永業及廕田。景龍三年，初置司田參軍事，唐隆元年省，上元二年復置。有府四人，史十人。大都督府有府二人，史六人；中府有府、史各二人；下府有府一人，史二人。上州有佐二人，史五人；中州、下州減史二人。

　　兵曹司兵參軍事，掌武官選、兵甲、器仗、門禁、管鑰、軍防、烽候、傳驛、畋獵。有府六人，史十四人。大都督府有府四人，史八人；中府有府三人，史六人；下府有府二人，史五人。都護府有府三人，史四人。上州有佐二人，史五人；中州減史二人。

　　法曹司法參軍事，掌鞠獄麗法、督盜賊、知贓賄沒入。有府六人，史十四人。大都督府有府三人，史八人；中府有府三人，史六人；下府有府二人，史五人。上州有佐四人，史七人；中州有佐一人，史四人；下州有佐一人，史三人。

　　士曹司士參軍事，掌津梁、舟車、舍宅、工藝。有府五人，史十一人。大都督府有府四人，史八人；中府、下府有府三人，史六人。上州有佐二人，史五人；中州有佐一人，史四人。

　　參軍事掌出使、贊導。武德初，改行書佐曰行參軍，尋又改曰參軍事。初有亟使十五人，後省。

　　文學一人，從八品上。掌以五經授諸生。縣則州補，州則授於吏部。然無職事，衣冠恥之。武德初，置經學博士、助教、學生。德宗即位，改博士曰文學。元和六年，廢中州、下州文學。京兆等三府，助教二人，學生八十人。大都督府、上州，各助教一人；中都督府，學生五十人；下府、下州，各四十人。

　　醫學博士一人，從九品上。掌療民疾。貞觀三年，置醫學，有醫藥博士及學生。開元元年，改醫藥博士為醫學博士，諸州置助教，寫《本草》、《百一集驗方》藏之。未幾，醫學博士、學生皆省，僻州少醫藥者如故。二十七年，復置醫學生，掌州境巡療。永泰元年，復置醫學博士。三都、都督府、上州、中州各有助教一人。三都學生二十人，都督府、上州二十人，中州、下州十人。

都督府
　　大都督府

　　都督一人，從二品；長史一人，從三品；司馬二人，從四品下；錄事參軍事一人，正七品上；錄事二人，從九品上；功曹參軍事、倉曹參軍事、戶曹參軍事、田曹參軍事、兵曹參軍事、法曹參軍事、士曹參軍事各一人，正七品下；參軍事五人，正八品下；市令一人，從九品上；文學一人，正八品下；醫學博士一人，從八品上。

　　中都督府

　　都督一人，正三品；別駕一人，正四品下；長史一人，正五品上；司馬一人，正五品下；錄事參軍事一人，正七品下；錄事二人，從九品上；功曹參軍事、倉曹參軍事、戶曹參軍事、田曹參軍事、兵曹參軍事、法曹參軍事、士曹參軍事各一人，從七品上；參軍事四人，從八品上；市令一人，從九品上；文學一人，從八品上；醫學博士一人，正九品上。

　　下都督府

　　都督一人，從三品；別駕一人，從四品下；長史一人，從五品上；司馬一人，從五品下；錄事參軍事一人，從七品上；錄事二人，從九品上；功曹參軍事、倉曹參軍事、戶曹參軍事、田曹參軍事、兵曹參軍事、法曹參軍事、士曹參軍事各一人，從七品下；參軍事三人，從八品下；文學一人，從八品下；醫學博士一人，正九品上。

　　都督掌督諸州兵馬、甲械、城隍、鎮戍、糧稟，總判府事。武德初，邊要之地置總管以統軍，加號使持節，蓋漢刺史之任。有行台，有大行台。其員有尚書省令一人，正二品，掌管內兵民，總判省事。有僕射一人，從二品，掌貳令事。自左右丞以下，諸司郎中略如京省。又有食貨監一人，丞二人，掌膳羞、財物、賓客、帳具、音樂、醫藥；有農圃監一人，丞四人，掌倉廩、園圃、薪炭、芻槁、運漕；有武器監一人，丞二人，掌兵械、廄牧；有百工監一人，丞四人，掌舟車、營作。監皆正八品下，丞正九品下。七年，改總管曰都督，總十州者為大都督。貞觀二年，去「大」字，凡都督府有刺史以下如故，然大都督又兼刺史，而不檢校州事。其後都督加使持節，則為將，諸將亦通以都督稱，唯朔方猶稱大總管。邊州別置經略使，沃衍有屯田之州，則置營田使。武后聖曆元年，以夏州都督領鹽州防禦使。及安祿山反，諸郡當賊沖者，皆置防禦守捉使。乾元元年，置團練守捉使、都團練守捉使，大者領州十餘，小者二三州。代宗即位，廢防禦使，唯山南西道如故。元載秉政，思結人心，刺史皆得兼團練守捉使。楊綰為相，罷團練守捉使，唯澧、朗、峽、興、鳳如故。建中後，行營亦置節度使、防禦使、都團練使。大率節度、觀察、防禦、團練使，皆兼所治州刺史。都督府則領長史，都護府則領都護，或亦別置都護。都督府有掾，有屬，有記室參軍事，有典簽，武德中省。

　　市令一人，從九品上。掌交易，禁奸非，通判市事。貞觀十七年廢市令。垂拱元年復置。都督府、三都、諸州，各有市丞一人，佐一人，史二人，帥三人，分行檢察；倉督二人，顓蒞出納；史二人。下州省丞。

都護府
　　大都護府

　　大都護一人，從二品；副大都護二人，從三品；副都護二人，正四品上；長史一人，正五品上；司馬一人，正五品下；錄事參軍事一人，正七品上；錄事二人，從九品上；功曹參軍事、倉曹參軍事、戶曹參軍事、兵曹參軍事、法曹參軍事各一人，正七品下；參軍事三人，正八品下。

　　上都護府

　　都護一人，正三品；副都護二人，從四品上；長史一人，正五品上；司馬一人，正五品下；錄事參軍事一人，正七品下；功曹參軍事、倉曹參軍事、戶曹參軍事、兵曹參軍事各一人，從七品上；參軍事三人，從八品上。

　　都護掌統諸蕃，撫慰、征討、敘功、罰過，總判府事。

州
　　上州

　　刺史一人，從三品，職同牧尹；別駕一人，從四品下。武德元年，改太守曰刺史，加使持節，丞曰別駕。十年，改雍州別駕曰長史。高宗即位，改別駕皆為長史。上元二年，諸州復置別駕，以諸王子為之。永隆元年省，永淳元年復置。景雲二年，始參用庶姓。天寶元年，改刺史曰太守。八載，諸郡廢別駕，下郡置長史一員。上元二年，諸州復置別駕。德宗時，復省。元和、長慶之際，兩河用兵，裨將有功者補東宮王府官，久次當進及受代居京師者，常數十人，訴宰相以求官；文宗世，宰相韋處厚建議，復置兩輔、六雄、十望、十緊州別駕。

　　長史一人，從五品上；司馬一人，從五品下；錄事參軍事一人，從七品上；錄事二人，從九品下；司功參軍事一人、司倉參軍事一人、司戶參軍事二人、司田參軍事一人、司兵參軍事一人、司法參軍事二人、司士參軍事一人，皆從七品下；參軍事四人，從八品下；市令一人，從九品上；丞一人，從九品下；文學一人，從八品下；醫學博士一人，從九品下。

　　中州

　　刺史一人，正四品下；錄事參軍事一人，正八品上；錄事一人，從九品上；司功參軍事、司倉參軍事、司戶參軍事、司田參軍事、司兵參軍事、司法參軍事、司士參軍事各一人，正八品下；參軍事三人，正九品下；醫學博士一人，從九品下。

　　下州

　　刺史一人，正四品下；別駕一人，從五品上；司馬一人，從六品上；錄事參軍事一人，從八品上；錄事一人，從九品下；司倉參軍事、司戶參軍事、司田參軍事、司法參軍事各一人，從八品下；參軍事二人，從九品下；醫學博士一人，從九品下。

　　諸軍各置使一人，五千人以上有副使一人，萬人以上有營田副使一人。軍皆有倉、兵、胄三曹參軍事。刺史領使，則置副使、推官、衙官、州衙推、軍衙推。

縣
　　京縣

　　令各一人，正五品上；丞二人，從七品上；主簿二人，從八品上；錄事二人，從九品下；尉六人，從八品下。

　　畿縣

　　令各一人，正六品上；丞一人，正八品下；主簿一人，正九品上；尉二人，正九品下。

　　上縣

　　令一人，從六品上；丞一人，從八品下；主簿一人，正九品下；尉二人，從九品上。

　　中縣

　　令一人，正七品上；丞一人，從八品下；主簿一人，從九品上；尉一人，從九品下。

　　中下縣

　　令一人，從七品上；丞一人，正九品上；主簿一人，從九品上；尉一人，從九品下。

　　下縣

　　令一人，從七品下；丞一人，正九品下；主簿一人，從九品上；尉一人，從九品下。

　　縣令掌導風化，察冤滯，聽獄訟。凡民田收授，縣令給之。每歲季冬，行鄉飲酒禮。籍帳、傳驛、倉庫、盜賊、堤道，雖有專官，皆通知。縣丞為之貳，縣尉分判眾曹，收率課調。武德元年，改書佐曰縣尉，尋改曰正。諸縣置主簿，以流外為之。京縣、上縣，丞皆一人；畿縣、上縣，正皆四人。七年，改縣正復曰尉。貞觀初，諸縣置錄事。開元，上縣萬戶、中縣四千戶以上，增尉一人。京兆、河南府諸縣，戶三千以上置市令一人，戶一萬以上置義倉督三人。其後畿縣戶不及四千，亦置尉二人，萬戶增一人。凡縣有司功佐、司倉佐、司戶佐、司兵佐、司法佐、司士佐、典獄、門事等，畿縣減司兵，上縣有司戶、司法而已。凡縣皆有經學博士、助教各一人，京縣學生五十人，畿縣四十人，中縣以下各二十五人。

　　上鎮，將一人，正六品下；鎮副二人，正七品下；倉曹參軍事、兵曹參軍事各一人，從八品下。中鎮，將一人，正七品上；鎮副一人，從七品上；兵曹參軍事一人，正九品下。下鎮，將一人，正七品下；鎮副一人，從七品下；兵曹參軍事一人，從九品下。每鎮又有使一人、副使一人。凡軍鎮，二萬人以上置司馬一人，正六品上；增倉曹、兵曹參軍事各一人，從七品下。不及二萬者，司馬從六品上，倉曹、兵曹參軍事正八品上。

　　上戍，主一人，正八品下；戍副一人，從八品下。中戍，主一人，從八品下。下戍，主一人，正九品下。

　　鎮將、鎮副，戍主、戍副，掌捍防守禦。凡上鎮二十，中鎮九十，下鎮一百三十五；上戍十一，中戍八十六，下戍二百四十五。倉曹參軍事，掌儀式、倉庫、飲膳、醫藥、付事、句稽、省署鈔目、監印、給紙筆、市易、公廨。中鎮則兵曹兼掌。兵曹參軍事，掌防人名帳、戎器、管鑰、馬驢、土木、謫罰之事。上鎮：有錄事一人，史一人，倉曹佐一人、史二人，兵曹佐、史各二人，倉督一人、史二人；中鎮：錄事一人，兵曹佐一人、史四人，倉督一人、史二人；下鎮：錄事一人，兵曹佐一人、史二人，倉督一人、史一人。凡軍鎮，五百人有押官一人，千人有子總管一人，五千人又有府三人、史四人。上戍：佐一人、史二人；中戍：史二人；下戍：史一人。唐廢戍子，每防人五百人為上鎮，三百人為中鎮，不及者為下鎮；五十人為上戍，三十人為中戍，不及者為下戍。開元十五年，朔方五城各置田曹參軍事一人，品同諸軍判司，專蒞營田。永泰後，諸鎮官頗增減開元之舊。

　　五嶽、四瀆，令各一人，正九品上，掌祭祀。有祝史三人，齎郎各三十人。

關
　　上關：令一人，從八品下；丞二人，正九品下。中關：令一人，正九品下；丞一人，從九品下。下關：令一人，亦從九品下。掌禁末遊，察奸慝。凡行人車馬出入，據過所為往來之節。凡關二十有六，京四面關有驛道者為上關，元驛道者為中關，餘為下關。丞掌付事、句稽、監印、省署鈔目，通判關事。上關：錄事一人，府二人，史四人，典事六人；中關：錄事一人，府二人，史二人，典事四人；下關：府一人，史、典事各二人。典事掌巡雉及雜當。初，諸關置都尉，亦有它官奉敕監者。上津置尉一人，掌舟梁之事；府一人，史二人，津長四人。下津尉一人，府一人，史二人，津長二人。永徽中，廢津尉，上關置津吏八人。永泰元年，中關置津吏六人，下關四人，無津者不置。


Chinese text: This work was published before January 1, 1923, and is in the
public domain worldwide because the author died at least 100 years ago.
