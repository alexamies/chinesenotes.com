岑文本孫:羲 從子:長倩 附:格輔元 虞世南 李百藥子:安期 褚亮附:劉孝孫 李玄道 李守素 姚思廉孫:璹 珽 令狐德棻鄧世隆 顧胤 李延壽 李仁實 令狐峘

目录
1	岑文本
1.1	孫 羲
1.2	從子 長倩
1.3	附 格輔元
2	虞世南
3	李百藥
3.1	子 安期
4	褚亮
4.1	附 劉孝孫
4.2	附 李玄道
4.3	附 李守素
5	姚思廉
5.1	孫 珽
6	令狐德棻
6.1	鄧世隆
6.2	顧胤
6.3	李延壽
6.4	李仁實
6.5	令狐峘
岑文本
　　岑文本，字景仁，鄧州棘陽人。祖善方，後梁吏部尚書，更家江陵。父之象，仕隋為邯鄲令，坐為人訟，不得申。文本年十四，詣司隸理冤，辨對哀暢無所詘。眾屬目，命作《蓮華賦》，文成，合台嗟賞，遂得直。

　　性沈敏，有姿儀，善文辭，多所貫綜。郡舉秀才，不應。蕭銑僭號，召為中書侍郎，主文記。河間王孝恭平荊州，其下欲掠奪，文本說孝恭曰：「自隋無道，四海救死，延頸以望真主。蕭氏君臣決策歸命者，意欲去危就安。大王誠縱兵剽系，恐江、嶺以南，向化心沮，狼顧麕驚。不如厚撫荊州，勸未附，陳天子厚惠，誰非王人？」孝恭善之，遽下令止侵略，署文本別駕。從擊輔公祏，典檄符。進署行台考功郎中。

　　貞觀元年，除秘書郎，兼直中書省。太宗既藉田，又元日朝群臣，文本奏《藉田》、《三元頌》二篇，文致華贍。李靖復薦於帝，擢中書舍人。時顏師古為侍郎，自武德以來，詔誥或大事皆所草定。及得文本，號善職，而敏速過之。或策令叢遽，敕吏六七人泚筆待，分口占授，成無遺意。師古以譴罷，溫彥博為請帝曰：「師古練時事，長於文誥，人少逮者，幸得復用。」帝曰：「朕自舉一人，公毋憂。」乃授文本侍郎，專典機要。封江陵縣子。是時，魏王泰有寵，侈第舍，冠諸王。文本上疏，勸崇節儉，陳嫡庶分，宜有抑損。帝善之，賜帛三百段。

　　逾年為令，從伐遼東，事一委倚，至糧漕最目、甲兵凡要、料配差序，籌不廢手，由是神用頓耗，容止不常。帝憂曰：「文本今與我同行，恐不與同返矣！」至幽州暴病，帝臨視流涕。卒，年五十一。是夕，帝聞夜嚴，曰：「文本死，所不忍聞。」命罷之。贈侍中、廣州都督，諡曰憲，陪葬昭陵。

　　始，文本貴，常自以興孤生，居處卑，室無茵褥幃帟。事母以孝顯，撫弟侄篤恩義。生平故人，雖羈賤必鈞禮。帝每稱其忠謹：「吾親之信之」。晉王為皇太子，大臣多兼宮官，帝欲文本兼攝，辭曰：「臣守一職，猶懼其盈，不願希恩東宮，請一心以事陛下。」帝乃止，但詔五日一參東宮。每進見，太子答拜。始為中書令，有憂色，母問之，答曰：「非勳非舊，責重位高，所以憂也。」有來慶者，輒曰：「今日受吊不受賀。」或勸其營產業，文本歎曰：「吾漢南一布衣，徒步入關，所望不過秘書郎、縣令耳。今無汗馬勞，以文墨位宰相，奉稍已重，尚何殖產業邪？」故口未嘗言家事。既任職久，賚錫豐饒，皆令弟文昭主之。文昭任校書郎，多交輕薄，帝不悅，謂文本曰：「卿弟多過，朕將出之。」文本曰：「臣少孤，母所鐘念者弟也，不欲離左右。今若外出，母必憂，無此弟，是無老母也！」泣下嗚咽。帝湣其意，召文昭讓敕，卒無過。孫羲。從子長倩。

孫 羲
　　羲，字伯華，第進士，累遷太常博士。坐伯父長倩貶郴州司法參軍。遷金壇令。時弟仲翔為長洲令，仲休為溧水令，皆有治績。宰相宗楚客語本道巡察御史：「毋遺江東三岑。」乃薦羲為汜水令。武后令宰相舉為員外郎者，韋嗣立薦羲，且言惟長倩為累，久不進。後曰：「羲誠材，何諉之拘？」即拜天官員外郎。於是，坐親廢者皆得援而進矣。俄為中書舍人。中宗時，武三思用事，敬暉欲上表削諸武封王者，眾畏三思，不敢為草，獨羲為之，詞誼勁切，由是下遷秘書少監。進吏部侍郎。時崔湜、鄭愔及大理少卿李元恭分掌選，皆以賄聞，獨羲勁廉，為時議嘉仰。帝崩，詔擢右散騎常侍、同中書門下三呂。睿宗立，罷為陝州刺史，再遷戶部尚書。景雲初，復召同三品，進侍中，封南陽郡公。初，節湣太子之難，冉祖雍誣帝及太平公主連謀，賴羲與蕭至忠保護得免，羲監脩《中宗實錄》，自著其事。帝見之，賞歎，賜物三百段、良馬一匹，下詔褒美。

　　時羲兄獻為國子司業，仲翔陝州刺史，仲休商州刺史，兄弟子侄在清要者數十人。羲歎曰：「物極則反，可以懼矣！」然不能抑退。坐豫太平公主謀誅，籍其家。

從子 長倩
　　長倩，少孤，為文本鞠愛。永淳中，累官至兵部侍郎、同中書門下平章事。垂拱初，自夏官尚書遷內史，知夏官事。俄拜文昌右相，封鄧國公。武后擅位，喜符瑞事，群臣爭言之。長倩懼，間亦開陳，請改皇嗣為武氏，且為周家儲貳。後順許，賜實封戶五百，加特進、輔國大將軍。鳳閣舍人張嘉福、洛州民王慶之建請以武承嗣為皇太子，長倩謂皇嗣在東宮，不宜更立，與格輔元不署，奏請切責嘉福等。和州浮屠上《大雲經》，著革命事，後喜，始詔天下立大雲寺。長倩爭不可，繇是與諸武忤，罷為武威道行軍大總管，征吐蕃。未至，召還，下獄。來俊臣脅誣長倩與輔元、歐陽通數十族謀反，斬於市，五子同賜死，發暴先墓。睿宗立，追復官爵，備禮改葬。

附 格輔元
　　輔元者，汴州俊儀人。父處仁，仕隋為剡丞，與同郡王孝逸、繁師玄、靖君亮、鄭祖咸、鄭師善、李行簡、盧協皆有名，號「陳留八俊」。輔元擢明經，累遷殿中侍御史，歷御史中丞、同鳳閣鸞台平章事。既持承嗣不可，遂及誅。子遵，亦舉明經第，為太常寺太祝，亡命匿中牟十餘年。神龍初，訴父冤，擢累贊善大夫。

　　輔無兄希元，洛州司法參軍，同章懷太子注范曄《後漢書》者。

虞世南
　　虞世南，越州餘姚人。出繼叔陳中書侍郎寄之後，故字伯施。性沉靜寡欲，與兄世基同受學于吳顧野王餘十年，精思不懈，至累旬不盥櫛。文章婉縟，慕僕射徐陵，陵自以類己，由是有名。陳天嘉中，父荔卒，世南毀不勝喪。文帝高荔行，知二子皆博學，遣使至其家護視，召為建安王法曹參軍。時寄陷於陳寶應，世南雖服除，仍衣布飯蔬；寄還，乃釋布啖肉。至德初，除西陽王友。陳滅，與世基入隋。世基辭章清勁過世南，而贍博不及也，俱名重當時，故議者方晉二陸。煬帝為晉王，與秦王俊交辟之。大業中，累至秘書郎。煬帝雖愛其才，然疾峭正，弗甚用，為七品十年不徙。世基佞敏得君，日貴盛，妻妾被服擬王者，而世南躬貧約，一不改。宇文化及已弑帝，間殺世基，而世南抱持號訴請代，不能得，自是哀毀骨立。從至聊城，為竇建德所獲，署黃門侍郎。秦王滅建德，引為府參軍，轉記室，遷太子中舍人。王踐祚，拜員外散騎侍郎、弘文館學士。時世南已衰老，屢乞骸骨，不聽，遷太子右庶子，固辭改秘書監，封永興縣子。世南貌儒謹，外若不勝衣，而中抗烈，論議持正。太宗嘗曰：「朕與世南商略古今，有一言失，未嘗不悵恨，其懇誠乃如此！」

　　貞觀八年，進封縣公。會隴右山崩，大蛇屢見，山東及江、淮大水，帝憂之，以問世南，對曰：「春秋時，梁山崩，晉侯召伯宗問焉。伯宗曰：'國主山川，故山崩川竭，君為之不舉，降服，乘縵，徹樂，出次，祝幣以禮焉。'梁山，晉所主也，晉侯從之，故得無害。漢文帝元年，齊、楚地二十九山同日崩，水大出，詔郡國無來貢，施惠天下，遠近洽穆，亦不為災。後漢靈帝時，青蛇見御坐。晉惠帝時，大蛇長三百步，見齊地，經市入廟。蛇宜在草野，而入市，此所以為怪耳。今蛇見山澤，適其所居。又山東淫雨，江、淮大水，恐有冤獄枉系，宜省錄累囚，庶幾或當天意。」帝然之，於是遣使賑饑民，申挺獄訟，多所原赦。後星孛虛、危，歷氐，餘百日，帝訪群臣。世南曰：「昔齊景公時，彗見，公問晏嬰，嬰曰：'公穿池沼畏不深，起台榭畏不高，行刑罰畏不重，是以天見彗為戒耳。'景公懼而修德，後十六日而滅。臣願陛下勿以功高而自矜，勿以太平久而自驕，慎終於初，彗雖見，猶未足憂。」帝曰：「誠然，吾良無景公之過，但年十八舉義兵，二十四平天下，未三十即大位，自謂三王以來，撥亂之主莫吾若，故負而矜之，輕天下士。上天見變，其為是乎？秦始皇劃除六國，隋煬帝有四海之富，卒以驕敗，吾何得不戒邪？」

　　高祖崩，詔山陵一準漢長陵故事，厚送終禮，於是程役峻暴，人力告弊。世南諫曰：

　　古帝王所以薄葬者，非不欲崇大光顯以榮其親，然高墳厚隴，寶具珍物，適所以累之也。聖人深思遠慮，安於菲薄，為長久計。昔漢成帝造延、昌二陵，劉向上書曰：「孝文居霸陵，悽愴悲懷，顧謂群臣曰：'嗟乎！以北山石為槨，用糸甯絮斮陳漆其間，豈可動哉？'張釋之曰：'使其中有可欲，雖錮南山猶有隙；使無可欲，雖無石槨，又何戚焉？'夫死者無終極，而國家有廢興。孝文寤焉，遂以薄葬。」

　　又漢法，人君在位，三分天下貢賦之一以入山陵。武帝歷年長久，比葬，方中不復容物。霍光暗於大體，奢侈過度，其後赤眉入長安，破茂陵取物，猶不能盡。無故聚斂，為盜之用，甚無謂也。

　　魏文帝為壽陵，作終制曰：「堯葬壽陵，因山為體，無封樹、寢殿、園邑，棺槨足以藏骨，衣衾足以朽肉。吾營此不食之地，欲使易代之後不知其處。無藏金銀銅鐵，一以瓦器。喪亂以來，漢氏諸陵無不發者，至乃燒取玉匣金縷，骸骨並盡，乃不重痛哉！若違詔妄有變改，吾為戮屍地下，死而重死，不忠不孝，使魂而有知，將不福汝。以為永制，藏之宗廟。」魏文此制，可謂達於事矣。

　　陛下之德，堯、舜所不逮，而俯與秦、漢君同為奢泰，此臣所以尤戚也。今為丘隴如此，其中雖不藏珍寶，後世豈及信乎？臣愚以為霸陵因山不起墳，自然高顯。今所卜地勢即平，宜依周制為三仞之墳，明器一不得用金銀銅鐵，事訖刻石陵左，以明示大小高下之式，一藏宗廟，為子孫萬世法，豈不美乎！

　　書奏，未報。又上疏曰：「漢家即位之初，便營陵墓，近者十餘歲，遠者五十年。今以數月之程，課數十年之事，其於人力不亦勞矣。漢家大郡，戶至五十萬，今人眾不逮往時，而功役一之，此臣所以致疑也。」時議者頗言宜奉遺詔，於是稍稍裁抑。

　　帝嘗作宮體詩，使賡和。世南曰：「聖作誠工，然體非雅正。上之所好，下必有甚者，臣恐此詩一傳，天下風靡。不敢奉詔。」帝曰：「朕試卿耳！」賜帛五十匹。帝數出畋獵，世南以為言，皆蒙嘉納。嘗命寫《列女傳》于屏風，于時無本，世南暗疏之，無一字謬。帝每稱其五絕：一曰德行，二曰忠直，三曰博學，四曰文詞，五曰書翰。世南始學書于浮屠智永，究其法，為世秘愛。

　　十二年，致仕，授銀青光祿大夫，弘文館學士如故，祿賜防閤視京官職事者。卒，年八十一，詔陪葬昭陵，贈禮部尚書，諡曰文懿。帝手詔魏王泰曰：「世南於我猶一體，拾遺補闕，無日忘之，蓋當代名臣，人倫准的。今其雲亡，石渠、東觀中無復人矣！」後帝為詩一篇，述古興亡，既而歎曰：「鐘子期死，伯牙不復鼓琴。朕此詩將何所示邪？」敕起居郎褚遂良即其靈坐焚之。後數歲，夢進讜言若平生，翌日，下制厚恤其家。

　　子昶，終工部侍郎。

李百藥
　　李百藥，字重規，定州安平人。隋內史令德林子也。幼多病，祖母趙以「百藥」名之。七歲能屬文，父友陸乂等共讀徐陵文，有「刈琅邪之稻」之語，歎不得其事。百藥進曰：「《春秋》'鄅子藉稻'，杜預謂在琅邪。」客大驚，號奇童。引廕補三衛長。乃性疏侻，喜劇飲。開皇初，授太子通事舍人，兼學士。被讒，輒謝病去。十九年，召見仁壽宮，襲父爵安平公。僕射楊素、吏部尚書牛弘愛其才，署禮部員外郎。奉詔定五禮、律令、陰陽書。

　　初，以疾去舍人也，煬帝在揚州，召不赴，銜之。及即位，奪爵，為桂州司馬。官廢，還鄉里。大業九年，戍會稽，管崇亂，城守有功，帝顧其名謂虞世基曰：「是子故在，宜斥醜處。」乃授建安郡丞。至烏程，江都難作，沈法興、李子通、杜伏威更相滅，百藥轉側寇亂中，數被偽署，危得不死。會高祖遣使招伏威，百藥勸朝京師，既至曆陽，中悔，欲殺之，飲以石灰酒，因大利，瀕死，既而宿病皆愈。伏威詒書輔公祏使殺之，為王雄誕保護得免。公祏反，授吏部侍郎。或謂帝：「百藥與同反。」帝大怒。及平，得伏威所與公祏書，乃解，猶貶涇州司戶。

　　太宗至涇州，召與語，悅之。貞觀元年，拜中書舍人，封安平縣男。明年，除禮部侍郎。時議裂土與子弟功臣，百藥上《封建論》，理據詳切，帝納其言而止。四年，授太子右庶子。太子數戲媟無度，乃作《贊道賦》以諷。它日，帝曰：「朕見卿賦，述古儲貳事，勸勵甚詳，向任卿，固所望耳！」賜彩三百段。遷散騎常侍，進左庶子、宗正卿，爵為子。久之，固乞致仕。帝嘗與偕賦《帝京篇》，歎其工，手詔曰：「卿何身老而才之壯，齒宿而意之新乎？」卒，年八十四，諡曰康。

　　百藥，名臣子，才行世顯，為天下推重。侍父母喪還鄉，徒跣數千里。服雖除，容貌臒瘠者累年。好獎薦後進，得俸祿與親黨共之。翰藻沈鬱，詩尤其所長，樵廝皆能諷之。所撰《齊史》行于時。

子 安期
　　子安期。安期亦七歲屬文。父貶桂州，遇盜，將加以刃，安期跪泣請代，盜哀釋之。貞觀初，為符璽郎。累除主客員外郎。高宗即位，遷中書舍人、司列少常伯，數豫決國事。帝屢責侍臣以不能進賢，眾不敢對。安期進曰：「邑十室且有忠信，天下至廣，不為無賢。比見公卿有所薦進，皆劾為朋黨，滯抑者未申，而主薦者已訾，所以人人爭噤默以避囂謗。若陛下忘其親仇，曠然受之，惟才是用，塞讒毀路，其誰敢不竭忠以聞上乎？」帝納之。尋檢校東台侍郎、同東西台三品，出為荊州大都督府長史。卒，諡曰烈。

　　自德林至安期，三世掌制誥，孫羲仲，又為中書舍人。

褚亮
　　褚亮，字希明，杭州錢塘人。曾祖湮，父玠，皆有名梁、陳間。亮少警敏，博見圖史，一經目輒志於心。年十八，詣陳僕射徐陵，陵與語，異之。後主召見，使賦詩，江總諸詞人在席，皆服其工。累遷為尚書殿中侍郎。入隋，為東宮學士，遷太常博士。煬帝議改宗廟之制，亮請依古七廟，而太祖、高祖各一殿，法周文、武二祧，與始祖而三，餘則分室而祭，始祖二祧，不從迭毀。未及行，坐與楊玄感善，煬帝矜己嫉才，因是亦貶西海司戶。時博士潘徽貶威定主簿，亮與俱至隴山。徽死，為斂瘞，人皆義之。

　　後為薛舉黃門侍郎。舉滅，秦王謂曰：「寡人受命而來，嘉於得賢。公久事無道君，得無勞乎？」亮頓首曰：「舉不知天命，抗王師，今十萬眾兵加其頸，大王釋不誅，豈獨亮蒙更生邪？」王悅，賜乘馬、帛二百段，即授王府文學。高祖獵，親格虎，亮懇愊致諫，帝禮納其言。王每征伐，亮在軍中，嘗預秘謀，有裨輔之益。貞觀中累遷散騎常侍，封陽翟縣侯，老於家。

　　太宗征遼，子遂良從，詔亮曰：「疇日師旅，卿未嘗不在中，今朕薄伐，君已老。俯仰歲月，且三十載，眷言及此，我勞如何！今以遂良行，想君不惜一子於朕耳。善居加食。」帝頓首謝。及寢疾，帝遣醫、中使候問踵相逮。卒，年八十八，贈太常卿，陪葬昭陵，諡曰康。遂良自有傳。

　　初，武德四年，太宗為天策上將軍，寇亂稍平，乃鄉儒，宮城西作文學館，收聘賢才，於是下教，以大行台司勳郎中杜如晦、記室考功郎中房玄齡及于志寧、軍諮祭酒蘇世長、天策府記室薛收、文學褚亮姚思廉、太學博士陸德明孔穎達、主簿李玄道、天策倉曹參軍事李守素、王府記室參軍事虞世南、參軍事蔡允恭顏相時、著作郎攝記室許敬宗薛元敬、太學助教蓋文達、軍諮典簽蘇勖，並以本官為學士。七年，收卒，復召東虞州錄事參軍劉孝孫補之。凡分三番遞宿於閤下，悉給珍膳。每暇日，訪以政事，討論墳籍，榷略前載，無常禮之間。命閻立本圖像，使亮為之贊，題名字爵裏，號「十八學士」，藏之書府，以章禮賢之重。方是時，在選中者，天下所慕問，謂之「登瀛洲」。

附 劉孝孫
　　劉孝孫者，荊州人。祖貞，周石台太守。孝孫少知名。大業末，為王世充弟杞王辯行台郎中。辯降，眾引去，獨孝孫攀援號慟，送於郊。貞觀六年，遷著作佐郎、吳王友。曆諮議參軍。遷太子洗馬，未拜，卒。

附 李玄道
　　李玄道者，本隴西人。世居鄭州。仕隋為齊王府屬。李密據洛口，署記室。密敗，為王世充所執，眾懼不能寐，獨玄道曰：「死生有命，憂能了乎？」寢甚安。及見世充，辭色不撓，釋縛，為著作佐郎。東都平，為秦王府主簿。貞觀初，累遷給事中，姑臧縣男。出為幽州長史，佐都督王君廓，專持府事。君廓不法，每以義裁糾之。嘗遺玄道婢，乃良家子為所掠，遣去不納，由是始隙。君廓入朝，玄道寓書房玄齡，玄齡本甥也。君廓發其書，不識草字，疑以謀己，遂反。坐是流巂州，未幾，擢常州刺史，風績清簡，下詔褒美，賜繒帛。久之，致仕，加銀青光祿大夫，以祿歸第，卒。

附 李守素
　　李守素者，趙州人。王世充平，召署天策府倉曹參軍，通氏姓學，世號「肉譜」。虞世南與論人物，始言江左、山東，尚相酬對；至北地，則笑而不答，歎曰：「肉譜定可畏。」許敬宗曰：「倉曹此名，豈雅目邪？宜有以更之。」世南曰：「昔任彥升通經，時稱'五經笥'，今以倉曹為'人物志'，可乎？」時渭州刺史李淹亦明譜學，守素所論，惟淹能抗之。

姚思廉
　　姚思廉，本名簡，以字行，陳吏部尚書察之子。陳亡，察自吳興遷京兆，遂為萬年人。思廉少受《漢書》於察，盡傳其業。寡嗜欲，惟一於學，未嘗問家人生貲。

　　仕陳會稽王主簿。入隋，為漢王府參軍事，以父喪免。服除，補河間郡司法書佐。初，察在陳，嘗脩梁、陳二史，未就，死，以屬思廉，故思廉表父遺言，有詔聽續。煬帝又詔與起居舍人崔祖浚脩《區宇圖志》。遷代王侍讀。高祖定京師，府僚皆奔亡，獨思廉侍王，兵將升殿，思廉厲聲曰：「唐公起義，本安王室，若等不宜無禮于王。」眾眙卻，布列階下。帝義之，聽扶王至順陽閤，泣辭去。觀者歎曰：「仁者有勇，謂此人乎！」俄授秦王府文學。王討徐圓朗，嘗語隋事，慨然歎曰：「姚思廉蒙素刃以明大節，古所難者。」時思廉在洛陽，遣使遺物三百段，致書曰：「景想節義，故有是贈。」

　　王為皇太子，遷洗馬。即位，改著作郎、弘文館學士。詔與魏征共撰《梁》、《陳書》，思廉采謝炅、顧野王等諸家言，推究綜括，為梁、陳二家史，以卒父業。賜雜彩五百段，加通直散騎常侍。以籓邸恩，凡政事得失，許密以聞，思廉亦展盡無所諱。帝幸九成宮，思廉以為「離宮游幸是秦皇、漢武事，非堯、舜、禹、湯所為」。帝諭曰：「朕嘗苦氣疾，熱即頓劇，豈為遊賞者乎？」賜帛五十匹，拜散騎常侍、豐城縣男。卒，贈太常卿，諡曰康，陪葬昭陵。

　　孫璹。

　　贊曰：隋煬帝失德，高祖總豪英，興北方，鼓行入關，舉京師，轟若震霆。思廉以諸生侍孱王，奮然陳大義，挫虓虎而奪之氣，勇夫悍心，褫駭自卻，不敢加無禮於其君。誠使有國家者舉不失義，天下其何以抗之哉？宜太宗之尊表云。

　　璹字令璋，少孤，撫昆媦友愛。力學，才辯掞邁。永徽中，舉明經第，補太子宮門郎。以論撰勞，進秘書郎。稍遷中書舍人，封吳興縣男。武后時，擢夏官侍郎。坐從弟敬節叛，貶桂州長史。後方以符瑞自神，璹取山川草樹名有「武」字者，以為上應國姓，裒類以聞。後大悅，拜檢校天官侍郎，擢文昌左丞、同鳳閣鸞台平章事。永徽後，左右史唯對仗承旨，仗下謀議不得聞。璹以帝王謨訓不可闕紀，請仗下所言軍國政要，責宰相自撰，號《時政記》，以授史官。從之。時政有記自璹始。坐事，降司賓少卿。延載初，拜納言，有司以璹族犯法，不可為侍臣者，璹曰：「王敦犯順，導典樞機；嵇康被戮，紹以忠死。是能為累乎？」後曰：「此朕意，卿無恤浮言。」

　　證聖初，加秋官尚書。明堂火，後欲避正殿，應天變。璹奏：「此人火，非天災也。昔宣榭火，周世延；建章焚，漢業昌。且彌勒成佛，七寶台須臾散壞。聖人之道，隨物示化，況明堂布政之宮，非宗廟，不宜避正殿，貶常禮。」左拾遺劉承慶曰：「明堂所以宗祀，為天所焚，當側身思過，振除前犯。」璹挾前語以傾後意。後乃更禦端門，大酺，燕群臣，與相娛樂，遂造天樞著己功德，命璹為使，董督之。功費浩廣，見金不足，乃斂天下農器並鑄。以功賜爵一級。後封嵩山，詔璹總知儀注，為封禪副使。更造明堂，又以使護作，加銀青光祿大夫。大食使者獻師子，璹曰：「是獸非肉不食，自碎葉至都，所費廣矣。陛下鷹犬且不蓄，而厚資養猛獸哉！」有詔大食停獻。時九鼎成，後欲用黃金塗之。璹奏：「鼎者，神器，貴質樸，不待外飾。臣觀其上先有五采雜昈，豈待塗金為符曜耶？」後乃止。

　　契丹李盡忠盜塞，副梁王武三思為榆關道安撫使。坐累，下遷益州長史。始，蜀吏貪暴，璹擿發之，無所容貸。後聞，降璽詔慰勞，因謂左右曰：「為二千石清其身者易，使吏盡清者難，唯璹為兼之。」新都丞硃待辟坐贓應死，待辟所厚浮屠理中謀殺璹，據劍南。有密告後者，詔璹窮按。璹深探其獄，跡疑似皆捕逮，株黨牽聯數千人。獄具，後遣洛州長史宋玄爽、御史中丞霍獻可覆視，無所翻，坐沒入五十餘族，知反流徙者什八以上，道路冤噪。監察御史袁恕己劾奏璹獄不平，有詔勿治。召拜地官、冬官二尚書。久之，致仕。卒，年七十四，遺令薄葬。贈越州都督，諡曰成。

孫 珽
　　弟珽。珽篤學有立志，擢明經。曆六州刺史，政皆有績，數被褒賜，累封宣城郡公。遷太子詹事，兼左庶子。時節湣太子稍失道，珽凡四上書諫。

　　其一曰：「臣聞賈誼稱'選天下端士，使與太子居處出入，故太子見正事，聞正言，行正道，左右前後皆正人也。夫習與正人居，不能無正；習與不正人居，不能無不正。教得而左右正，則太子正；太子正，天下定矣'。伏見內置作坊，諸工伎得入宮闈之內、禁衛之所，或言語內出，或事狀外通，小人無知，因為詐偽，有玷盛德。臣望悉出宮內造作付所司。」

　　其二曰：「漢文帝身弋綈，足草舄。齊高帝闌檻用銅者，皆易以鐵。經侯帶玉具劍、環佩以過魏太子，太子不視。經侯曰：'魏國亦有寶乎？'太子曰：'主信臣忠，魏之寶也。'經侯委劍佩去，杜門不出。夫聖賢以簡素為貴，皇王以菲薄為德，惟殿下留心恭儉，損省玩好，以訓天下。」

　　其三曰：「前世東宮門閤，往來皆有簿籍。殿下時有所須，唯門司宣令，奸偽乘之，因緣增損。近呂升之乃代署宣敕，賴殿下糾發其奸。以後墨令及覆事，並請內印畫署，冀免詐繆。」

　　其四曰：「聖人不專其德，賢智必有所師。今司經無學士，供奉無侍讀。宜視膳時奏請其人，俾奉講勸。夫經所以立行修身，史所以諳識成敗，斯急務也。」太子雖稱善，不能用其言。及敗，索宮中，得珽諫書，中宗嘉歎。時宮臣皆得罪，獨珽擢右散騎常侍，遷秘書監。睿宗立，拜戶部尚書。所曆定州刺史、尚書官，皆與璹相繼云。卒，年七十四。

　　始，曾祖察嘗撰《漢書訓纂》，而後之注《漢書》者，多竊取其義為己說，珽著《紹訓》以發明舊義云。

令狐德棻
　　令狐德棻，宜州華原人。父熙，隋鴻臚卿。其先乃燉煌右姓。德棻博貫文史。大業末，為藥城長，屬亂，不就官。淮安王神通據太平宮起兵，立總管府，署德棻府記室。高祖入關，引直大丞相府記室。武德初，為起居舍人，遷秘書丞。帝嘗問：「丈夫冠，婦人髻，比高大，何邪？」德棻對曰：「冠髻在首，君之象也。晉之將亡，君弱臣強，故江左士女，衣小而裳大。宋武帝受命，君德尊嚴，衣裳隨亦變改。此近事驗也。」帝然之。

　　方是時，大亂後，經藉亡散，秘書湮缺，德棻始請帝重購求天下遺書，置吏稱錄。不數年，圖典略備。又建言：「近代無正史，梁、陳、齊文籍猶可據，至周、隋事多脫損。今耳目尚相及，史有所馮；一易世，事皆汩暗，無所掇拾。陛下受禪于隋，隋承周，二祖功業多在周，今不論次，各為一王史，則先烈世庸不光明，後無傳焉。」帝謂然。於是詔中書令蕭瑀、給事中王敬業、著作郎殷聞禮主魏，中書令封德彝、舍人顏師古主隋，大理卿崔善為、中書舍人孔紹安、太子洗馬蕭德言主梁，太子詹事裴矩、吏部郎中祖孝孫，秘書丞魏征主齊，秘書監竇璡、給事中歐陽詢、文學姚思廉主陳，侍中陳叔達、大史令庾儉及德棻主周。整振論譔，多歷年不能就，罷之。

　　貞觀三年，復詔撰定。議者以魏有魏收、魏澹二家，書為已詳，惟五家史當立。德棻更與秘書郎岑文本、殿中侍御史崔仁師次周史，中書舍人李百藥次齊史，著作郎姚思廉次梁、陳二史，秘書監魏征次隋史，左僕射房玄齡總監。脩撰之原，自德棻發之，書成，賜絹四百匹。遷禮部侍郎，兼修國史。累進爵彭城縣子。轉太子右庶子。太子承乾廢，坐除名為民。召拜雅州刺史，又坐事免。會修晉家史，房玄齡奏起之。預柬凡十有八人，德棻為先進，故類例多所諏定。除秘書少監。

　　永徽初，復為禮部侍郎、弘文館學士，監修國史，遷太常卿。高宗嘗召宰相及弘文學士坐中華殿，問：「何脩而王？若而霸？又當孰先？」德棻曰：「王任德，霸任刑。夏、殷、周純用德而王，秦專刑而霸，至漢雜用之，魏、晉以降，王霸兩失。若用之，王為先，而莫難焉。」帝曰：「今茲何為而要？」對曰：「古者為政，清心簡事為本。今天下無虞，年谷豐衍，惟薄賦斂、省征役為要。」又問禹、湯、桀、紂所以興亡，對曰：「《傳》稱：'禹、湯罪己，其興也勃焉；桀、紂罪人，其亡也忽焉。'然二主惑嬖色，戮諫者，造砲烙之刑，此所以亡也。」帝悅，厚賜以答其言。遷國子祭酒、崇賢館學士，爵為公。以金紫光祿大夫致仕。卒，年八十四，諡曰憲。

　　時又有鄧世隆、顧胤、李延壽、李仁實皆以史學稱當世。

鄧世隆
　　鄧世隆者，相州人。隋大業末，王世充兄子太戍河陽，引為賓客。秦王攻洛陽，遺書諭太，世隆報書誇慢。洛陽平，亡命，變姓名，號隱玄先生，棲白鹿山。貞觀初，召授國子主簿，與崔仁師、慕容善行、劉顗、庾安禮、敬播俱為修史學士。世隆內負罪，居不聊。太宗遣房玄齡諭曰：「爾為太作書，各忠其主耳。我為天子，尚甘心匹夫邪？毋有後疑！」改著作佐郎，歷衛尉丞。初，帝以武功定天下，晚始向學，多屬文賦詩，天格贍麗，意悟沖邁。十三年，世隆上疏，請加集錄，帝謙不許。終著作郎。

顧胤
　　顧胤，蘇州吳人。父覽，仕隋秘書學士。胤，永徽中累遷起居郎，兼脩國史，以撰《太宗實錄》勞，加朝散大夫、弘文館學士。論次國史，加朝請大夫，封余杭縣男。終司文郎中。子琮，武后時為天官侍郎、同鳳閣鸞台平章事。卒，後曰：「琮不幸，令雖不舉哀，然朕以股肱，特廢視事一日。」

李延壽
　　李延壽者，世居相州。貞觀中，累補太子典膳丞、崇賢館學士。以脩撰勞，轉御史臺主簿，兼直國史。初，延壽父太師，多識前世舊事，常以宋、齊、梁、陳、齊、周、隋天下參隔，南方謂北為「索虜」，北方指南為「島夷」。其史于本國詳，佗國略，往往訾美失傳，思所以改正，擬《春秋》編年，刊究南北事，未成而歿。

　　延壽既數與論譔，所見益廣，乃追終先志。本魏登國元年，盡隋義寧二年，作本紀十二、列傳八十八，謂之《北史》；本宋永初元年，盡陳禎明三年，作本紀十、列傳七十，謂之《南史》。凡八代，合二書百八十篇，上之。其書頗有條理，刪落釀辭，過本書遠甚。時人見年少位下，不甚稱其書。遷符璽郎，兼脩國史，卒。

　　嘗撰《太宗政典》，調露中，高宗觀之，咨美直筆，賜其家帛五十段，藏副秘閣，仍別錄以賜皇太子云。

李仁實
　　李仁實，魏州頓丘人。官至左史。著《格論》、《通曆》等書，行于時。

令狐峘
　　峘，德棻五世孫。天寶末，及進士第。遇祿山亂，去隱南山豹林穀。楊綰微時，數從之遊，而峘博學有口辯。綰為禮部侍郎，脩國史，薦峘，自華原尉拜右拾遺，兼史職。累遷起居舍人。撰《玄宗實錄》，屬《起居注》亡散，峘裒掇詔策，備一朝之遺。自開元、天寶間名臣事多漏略，拙於取棄，不稱良史。大曆中，以刑部員外郎判南曹。遷司封郎中，知制誥，兼史館脩撰。德宗立，詔元陵制度務極優厚，當竭帑藏奉用度。峘諫曰：「臣伏讀漢劉向論山陵之誡，良史咨欷。何者？聖賢勤儉，不作無益。昔舜葬蒼梧，弗變其肆；禹葬會稽，不改其列；周武葬畢陌，無丘壟處；漢文葬霸陵，不起山墳。禹非不忠，啟非不順，周公非不悌，景帝非不孝，其奉君親，皆以儉觳為無窮計。宋文公厚葬，《春秋》書華元為不臣；桓魋為石郭，夫子以為不如速朽。由是觀之，有德者葬薄，無德者葬厚，章章可見。陛下仁孝切於聖心，然尊親之義貴合於禮。先帝遺詔，送終之制，一用儉約，不得以金銀緣飾。陛下奉先志，無違物，若務優厚，是咈顧命，盩經誼，臣竊懼之。今赦令甫下，諸條未出，望速詔有司從遺制便。」詔答曰：「朕頃議山陵，荒哀迷謬，以違先旨。卿引據典禮，非唯中朕之失，亦使朕不遺君親於患。敢不聞義而從，奉以終始？雖古遺直，何以加焉！」

　　峘在吏部，因尚書劉晏力。時楊炎為侍郎，故峘內德晏，至分闕，以善闕奉晏，惡闕與炎，炎心不平。建中初，峘為禮部侍郎，炎執政，不為憾。炎出故宰相杜鴻漸門下，其子封求弘文生，以托峘，峘謝使者曰：「得公手署，峘得以識。」炎不疑，署送之。峘即日奏言：「宰相迫臣以私，從之負陛下，不從則害臣。」帝以詰炎，炎具道所以然。帝怒曰：「此奸人，無可奈何！」欲殺之，炎苦救解，乃貶衡州別駕。遷刺史。李泌執政，召拜太子右庶子，復為脩撰。

　　性愎且介，人人與為怨。孔述睿同脩史，峘忿細故，數侵之，述睿長者，無所校。貞元五年，坐守衡州冒前刺史戶口為己最，竇參素惡之，貶吉州別駕，稍遷刺史。齊映為江西觀察使，按部及州。峘輕映後出先至宰相，今雖屬刺史，自挾所以過映者，至迎謁，頗怏怏。以語其妻，妻曰：「君自視何如人，以白頭走小生前。君不以比見映，雖黜死，我無憾。」映至，峘入謁，從容步進，不襪首屬戎器，映以為恨。去至府，擿峘舉奏前刺史過失無狀，不宜按部，貶衢州別駕。刺史田敦，峘門生也，與峘昧生平，至是迎拜，分俸半以賙給之。在衢十年，順宗立，以秘書少監召，未至，卒。

　　初，受詔撰《代宗實錄》，未就，會貶，詔聽在外成書。元和中，其子太僕丞丕獻之。以勞贈工部尚書。

　　贊曰：「文本才猷，世南鯁諤，百藥之持論，亮、思廉之邃雅，德棻之辭章，皆治世華采，而淟汩于隋，光明于唐，何哉？蓋天下未嘗無賢，以不用亡；不必多賢，以見用興。夫典章圖史，有國者尤急，所以考存亡成敗，陳諸前而為之戒。方天下初定，德棻首發其議，而後唐之文物粲然，誠知治之本歟！


Chinese text: This work was published before January 1, 1923, and is in the
public domain worldwide because the author died at least 100 years ago.
