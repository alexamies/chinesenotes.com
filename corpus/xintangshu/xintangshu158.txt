韋張嚴韓

韋臯，字城武，京兆萬年人。六代祖範，有勛力周、隋間。臯始仕為建陵挽郎，諸帥府更辟，擢監察御史。張鎰節度鳳翔，署營田判官。以殿中侍御史知隴州行營留事。

德宗狩奉天，李楚琳殺鎰，劫眾叛歸朱泚，隴州刺史郝通奔降楚琳。始，泚以范陽軍鎮鳳翔，既歸節，而留兵五百戍隴上，以部將牛雲光督之。至是，雲光謀請臯為帥，將劫以臣泚。別將翟曄伺知以白臯。雲光懼不克，率眾出奔，至汧陽，遇泚奴使臯所，謂雲光曰：「太尉已為天子，使我以御史中丞授臯。若聽，固吾人也，不受，可遂誅之。請以兵俱。」許之。臯迎勞，先納奴，偽受泚詔。即讓雲光曰：「既去而復，何也？」對曰：「向未知公之命，故去；今還，願與公同生死。」臯曰：「大使固善，茍無它圖，請釋甲以安眾，而後可入也。」雲光以臯諸生，亡能為，乃命士委仗鎧，臯受而內其卒。明日，置酒大會，奴、雲光與其下至，臯伏甲左右廡，酒行，盡殺之，以其首徇。泚復使它奴拜臯鳳翔節度使，臯亦斬之及從騎三人，縱一人使報泚。帝聞，乃授臯隴州刺史，置奉義軍，拜節度使，寵其功。臯遣兄平及弇繼至奉天，士氣益壯，乃築壇血牲與士盟曰：「協力一心，以誅元惡，有渝此盟，神其殛之。」又馳使吐蕃與連和，隴坻遂安。帝自梁、洋還，召為左金吾衛將軍，遷大將軍。

貞元初，代張延賞為劍南西川節度使。初，雲南蠻羈附吐蕃，其盜塞必以蠻為鄉道。臯計得雲南則斬虜右支，乃間使招徠之，稍稍通西南夷。明年，蠻大首領苴那時以王爵讓其兄子烏星。始，烏星幼，那時攝領其部，故請歸爵。臯上言：「禮讓行於殊俗，則怫戾者化，願皆封以示褒進。」詔可。又明年，雲南款邊求內屬，約東蠻鬼主驃傍、苴夢沖等絕吐蕃盟。五年，東蠻斷瀘水橋攻吐蕃，請臯濟師。臯遣精卒二千，與蠻共破吐蕃於臺登，殺青海大酋乞臧遮遮、臘城酋悉多楊朱及論東柴等，虜墜死崖谷不可計，多獲牛馬鎧裝。遮遮，尚結贊之子，虜貴將悍雄者也；既敗，酋長百餘行哭隨之。悍將已亡，則屯柵以次降定。進檢校吏部尚書。

初，東蠻地二千里，勝兵常數萬，南倚閣羅鳳，西結吐蕃，狙勢強弱為患，臯能綏服之，故戰有功。詔以那時為順政王、夢沖懷化王、驃傍和義王，刻「兩林」、「勿鄧」等印以賜之。而夢沖復與吐蕃盟，臯遣別將蘇峞召之，詰其叛，斬於琵琶川，立次鬼主樣棄等，蠻部震服。乃建安夷軍於資州，維制諸蠻；城龍溪於西山，保納降羌。

九年，天子城鹽州，策虜且來橈襲，詔臯出師牽維之。乃命大將董勔、張芬分出西山、靈關，破峨和、通鶴、定廉城，逾的博嶺，遂圍維州，搏棲雞，攻下羊溪等三城，取劍山屯焚之。南道元帥論莽熱來援，與戰，破其軍，進收白岸，乃城鹽州。詔臯休士。以功為檢校尚書右仆射、扶風縣伯。

於是西山羌女、訶陵、南水、白狗、逋租、弱水、清遠、咄霸八國酋長，皆因臯請入朝。乃遣幕府崔佐時由石門趣雲南，而南詔復通。石門者，隋史萬歲南征道也，天寶中，鮮于仲通下兵南溪，道遂閉。至是蠻徑北谷，近吐蕃，故臯治復之。繇黎州出邛部，直雲南，置青溪關，號曰「南道」。乃詔臯統押近界諸蠻、西山八國、雲南安撫使。俄進同中書門下平章事。

十三年，復巂州。吐蕃怨，完壘造舟謀擾邊，臯輒破卻之。自是曩貢、臘城等九節度嬰嬰、籠官馬定德與大將舉落皆降，昆明管些蠻又內附。贊普怒，遂北掠靈、朔，破麟州以取償焉。帝詔臯深入以橈虜。臯遣大將陳泊等出三奇，崔堯臣趨石門無衣山，仇冕、董振走維州，邢玼出黃崖略棲雞、老翁城，高倜、王英俊繇峨和、清溪道薄故松州，元膺出濕山、成溪，臧守至道黎、巂，韋良金趨平夷，路惟明自靈關、夏陽攻逋租、偏松城，王有道涉大度河，陳孝陽率蠻苴那時等道西瀘攻昆明、諾濟，師無慮五萬，以八月悉出塞。十月，大破吐蕃，拔其保鎮捕候，追奔轉戰千里，遂圍維州。吐蕃釋靈、朔兵，使論莽熱以內大相兼東境五節度大使，率雜虜十萬來救。師伏以待，虜乘勝深入，師噪而奮，虜大潰，生禽莽熱獻諸朝。帝悅，進檢校司徒兼中書令、南康郡王，帝制紀功碑褒賜之。

順宗立，詔檢校太尉。會王叔文等幹政，臯遣劉辟來京師謁叔文曰：「公使私於君，請盡領劍南，則惟君之報。不然，惟君之怨。」叔文怒，欲斬辟，辟遁去。臯知叔文多釁，又自以大臣可與國大議，即上表請皇太子監國，又上箋太子，暴叔文、伾之奸，且勸進。會大臣繼請，太子遂受禪，因投殛奸黨。是歲，臯暴卒，年六十一，贈太師，謚曰忠武。

臯治蜀二十一年，數出師，凡破吐蕃四十八萬，禽殺節度、都督、城主、籠官千五百，斬首五萬餘級，獲牛羊二十五萬，收器械六百三十萬，其功烈為西南劇。善拊士，至雖昏嫁皆厚資之，婿給錦衣，女給銀塗衣，賜各萬錢，死喪者稱是。其僚掾官雖顯，不使還朝，即署屬州刺史，自以侈橫，務蓋藏之。故劉辟階其厲，卒以叛。朝廷欲追繩其咎，而不與臯者詆所進兵皆鏤「定秦」字，有陸暢者上言：「臣向在蜀，知『定秦』者，匠名也。」繇是議息。暢，字達夫，臯雅所厚禮。始，天寶時，李白為《蜀道難》篇以斥嚴武，暢更為《蜀道易》以美臯焉。

始，臯務私其民，列州互除租，凡三歲一復。臯沒，蜀人德之，見其遺象必拜。凡刻石著臯名者，皆镵其文尊諱之。

兄聿，弟平。聿以蔭調南陵尉，遷秘書郎，以父嫌名換太子司議郎，辟淮南杜佑府。元和初，為國子司業。劉辟與盧文若反，臯子行式娶文若女弟，聿不以聞。辟平，行式妻當沒掖庭，有司並按聿，或以道遠不應坐，乃皆赦之。終太子右庶子。平與臯斬朱泚使者，間走奉天上功，擢萬年尉。

平子正貫，字公理，少孤，臯謂能大其門，名曰臧孫。推蔭為單父尉，不得意，棄官去，改今名。舉賢良方正異等，除太子校書郎，調華原尉。後又中詳閑吏治科，遷萬年主簿，擢累司農卿。坐尚食乏供，貶均州刺史。久之，進壽州團練使。宣宗立，以治當最，拜京兆尹、同州刺史。俄擢嶺南節度使。南海舶賈始至，大帥必取象犀明珠，上珍而售以下直。正貫既至，無所取，吏咨其清。南方風俗右鬼，正貫毀淫祠，教民毋妄祈。會海水溢，人爭咎撤祠事，以為神不厭，正貫登城沃酒以誓曰：「不當神意，長人任其咎，無逮下民。」俄而水去，民乃信之。居鎮三歲，既病，遺令無厚葬，無用鼓吹，無請謚。卒，年六十八，贈工部尚書。

劉辟者，字太初，擢進士宏詞科，佐韋臯府，遷累御史中丞、支度副使。臯卒，辟主後務，諷諸將僥旄節，憲宗以給事中召之，不奉詔。時帝新即位，欲靜鎮四方，即拜檢校工部尚書、劍南西川節度使。辟意帝可動，益驁蹇，吐不臣語，求統三川，欲以所善盧文若節度東川，即以兵取梓州。且以術家言五福、太一舍於蜀，乃造大樓以祈祥。帝始重征討，而宰相杜黃裳勸帝，且言：「辟，妄書生耳，可鼓而俘也。」薦高崇文、李元弈等將神策行營兵皆西，使嚴礪、李康掎角之。

詔許自新，辟不聽。崇文取東川，帝乃下詔奪其官，進破鹿頭關，遂下成都。辟從數十騎走，至羊灌田，自投水，不能死，騎將酈定進禽之。文若先殺其族，縋石自沈於江，失其屍。檻車送辟京師，尚冀不死，食飲於道晏然。將至都，神策以兵迎之，系其首，曳而入，驚曰：「何至是邪？」帝禦興安樓受俘，詔詰反狀，辟曰：「臣不敢反，五院子弟為惡，不能制。」詔問：「遣使賜節何不受？」乃伏罪。獻廟社，徇於市，斬於城西南獨柳下。子超郎等九人，與部將崔綱以次誅。

始，辟嘗病，見問疾者必以手行入其口，辟即裂食之。唯盧文若至，如平常，故益與之厚，而皆夷族。

張建封，字本立，鄧州南陽人，客隱兗州。父玠，少任俠。安祿山反，使李廷偉脅徇山東，魯郡太守韓擇木迎館之。玠率豪桀段絳等集兵，將斬以徇，擇木不許，唯司兵參軍張孚助其謀，乃殺廷偉並其黨以聞。擇木、孚皆受賞，而玠去之江南，不自言功。

建封少喜文章，能辯論，慷慨尚氣，自許以功名顯。李光弼鎮河南，盜起蘇、常間，殘掠鄉縣。代宗詔中人馬日新與光弼麾下皆討。建封見中人，請前喻賊，可不須戰。因到賊屯開譬禍福，一日降數千人，縱還田裏，由是知名。湖南觀察使韋之晉辟署參謀，授左清道兵曹參軍，不樂職，輒去。令狐彰節度滑亳，奏置幕府，彰不朝覲，建封非之。往見轉運使劉晏，晏奏試大理評事，使筦漕務，歲餘罷。時馬燧為三城鎮遏使，雅知之，表為判官，擢監察御史。燧伐李靈耀，軍中事多所諏訪，從鎮河東，授侍御史，即表其能於朝。楊炎將任以要職，盧杞不喜，出為岳州刺史。

李希烈既破梁崇義，跋扈不臣，壽州刺史崔昭與相聞，德宗召宰相選代昭者，杞倉卒不暇取它吏，即白用建封。希烈數敗王師，張甚，遂僭即天子位，淮南節度使陳少遊陰附之。希烈遣將楊豐賫偽赦二，畀建封、少遊。豐至，建封縛致軍中，會中人來，對之斬其首，因送偽書於行在。少遊聞之，恚汗不自處，建封乃劾其附賊狀，帝方蒙難，不暇治也。希烈又署杜少誠為淮南節度使，約破壽州，以趣江都。建封壁霍丘秋柵拒之，賊不能東。遷團練使。帝還自梁，少遊卒憂死。進兼御史大夫、濠壽廬觀察使。是時，四方尚多故，乃繕陴隍，益治兵，四鄙附悅。希烈使票帥悍卒來戰，建封皆沮衄之。賊平，進封階，又任一子正員官。

貞元四年，拜御史大夫、徐泗濠節度使。始，李洧以徐降，洧卒，高承宗、獨孤華代之，地迫於寇，常困不支。於是李泌建言：「東南漕自淮達諸汴，徐之埇橋為江、淮計口，今徐州刺史高明應甚少，脫為李納所並，以梗餉路，是失江、淮也。請以建封代之，益與濠、泗二州。夫徐地重而兵勁，若帥又賢，即淄青震矣。」帝曰：「善。」繇是徐復為雄鎮。久之，檢校尚書右仆射。十三年，來朝，帝不待日召見延英殿，詔會朝赴大夫班，以示殊寵，建封賦《朝天行》以獻。帝眷遇異等，賜名馬珍具。

是時，宦者主宮市，置數十百人閱物廛左，謂之「白望」。無詔文驗核，但稱宮市，則莫敢誰何，大率與直十不償一。又邀閽闥所奉及腳傭，至有重荷趨肆而徒返者。有農賣一驢薪，宦人以數尺帛易之，又取它費，且驅驢入宮，而農納薪辭帛，欲亟去，不許，恚曰：「惟有死耳！」遂擊宦者。有司執之以聞，帝黜宦人，賜農帛十匹，然宮市不廢也。諫臣交章列上，皆不納，故建封請間為帝言之，帝頗順聽。會詔書蠲民逋賦，帝問何如，答曰：「殘逋積負，決無可斂，雖蠲除之，百姓尚無所益。」又陳：「河東節度使李說、華州刺史盧征皆病不能事，左右得以為奸。右金吾大將軍李翰好刺細事規寵，人疾惡之。」帝悉嘉可。未幾，制詔：「官師過從，人情之常，自今金吾勿以聞。」

元巳，賜宴曲江，特詔與宰相同榻食。其還鎮，帝賦詩以餞，於時雖馬燧、渾瑊、劉玄佐、李抱真等勛寵卓越，未有以詩餞者。帝又使左右以所持鞭賜之，曰：「卿節誼歲寒弗渝，故用此為況。」建封又賦詩以自警勵。十六年，以病求代，詔韋夏卿代之，未至而建封卒。年六十六，冊贈司徒。

治徐凡十年，躬於所事，一軍大治。善容人過，至健黠亦未嘗曲法假之。其言忠義感激，故下皆畏悅。性樂士，賢不肖遊其門者禮必均，故其往如歸。許孟容、韓愈皆奏署幕府，有文章傳於時。

子愔，始以蔭補虢州參軍事。建封卒，府佐鄭通誠者攝留事，畏其軍亂，因浙西戍兵過徐，謀引以為援。舉軍怒，斧庫取兵，環府大噪，殺通誠及大將數人，乃表於朝，請愔為留後，假旄節。帝不許，披濠、泗隸淮南，詔杜佑討徐亂。泗州刺史張伾以兵攻埇橋，與徐軍遇，伾大敗。帝未有以制，乃授愔右驍衛將軍、徐州刺史，知留後。以伾為泗州留後，杜兼為濠州留後。俄進愔武寧軍節度使。

元和初，以疾求代，召為工部尚書，以王紹節度武寧，還濠、泗隸徐。徐人喜，遂不敢亂，而愔得行。未逾境，卒。愔治徐七年，其政稱治。贈尚書右仆射。

嚴震，字遐聞，梓州鹽亭人。本農家子，以財役裏閭。至德、乾元中，數出資助邊，得為州長史。西川節度使嚴武知其才，署押衙，遷恒王府司馬，委以軍府眾務。武卒，罷歸。會東川節度使李叔明表為渝州刺史，震以叔明姻家，移疾去。山南西道節度府又表為鳳州刺史。母喪解。起為興、鳳兩州團練使，好興利除害。建中中，劍南黜陟使韋楨狀震治行為山南第一，乃賜上下考，封鄖國公。治鳳十四年，號稱清嚴，遠邇咨美。遷山南西道節度使。

朱泚反，遣腹心穆廷光等遺帛書誘之，震即斬以聞。是時，李懷光與賊連和，奉天危蹙，帝欲徙蹕山南，震聞，馳表奉迎，遣大將張用誠以兵五千扞衛。用誠至盩厔有反計，帝憂之，會震牙將馬勛嗣至，帝告以故，勛曰：「臣請歸取節度符召之，即不受，斬其首以復命。」帝悅，使計日往。勛還得符，請壯士五人與偕，出駱谷，用誠以為未知其謀，以數百騎迓勛館之，左右嚴侍。勛未發，陰令焚草館外，士寒爭附火，勛從容引符示之，曰：「大夫召君。」用誠懼，將走，壯士自後禽之。用誠子斫勛傷首，左右扞刀得免，遂仆用誠，而格殺其子。勛即軍中，士皆擐甲矣。勛昌言曰：「若父母妻子在梁州，今棄之而反，何所利邪？大夫取用誠爾，若等無與！」眾乃服，不敢動。即縛用誠送於震，杖殺之，而拔其副以統師。始，勛赴行在，逾半日期，帝頗憂。比至，大喜。翌日，發奉天。既入駱谷，懷光以騎追襲，賴山南兵以免。尋加檢校戶部尚書、馮翊郡王，實封二百戶。

天子至梁州，宰相以為地貧無所仰給，請進幸成都。震曰：「山南密邇畿輔，李晟銳於收復，方藉六師為聲援，今引而西，則諸將顧望，責功無期。」帝未決，會晟表至，亦請駐蹕梁、洋，議遂定。然梁、漢間刀耕火耨，民采穭為食，雖領十五郡，而賦入才比東方數大縣。自安、史後，山賊剽掠，戶口流散，震隨宜勸課，鳩斂有法，民不煩擾，而行在供億具焉。車駕將還，加檢校尚書左仆射。詔改梁州為興元府，即用震為尹，加實封二百戶。久之，進同中書門下平章事。貞元十五年卒，年七十六，贈太保，謚曰忠穆。

從孫譔，與宰相楊收善。咸通中，繇桂管觀察使擢為江西節度使，改號鎮南軍。時南蠻內寇，詔譔募士三萬備之。或言譔廣補卒，擅納縑廩。及收得罪，韋保衡以譔素善收，賕賄狼藉，遣使按覆，詔賜死。

韓弘，滑州匡城人。少孤，依其舅劉玄佐。舉明經不中，從外家學騎射。由諸曹試大理評事，為宋州南城將。事劉全諒，署都知兵馬使。貞元十五年，全諒死，軍中思玄佐，以弘才武，共立為留後，請監軍表諸朝。詔檢校工部尚書，充宣武節度副大使，知節度事。

先是，曲環死，吳少誠與全諒謀襲陳許，使數輩仍在館。弘始得帥，欲以忠自表於眾，即驅出少誠使斬之，選卒三千，會諸軍擊少誠，敗之。汴自劉士寧以來，軍益驕，及殺陸長源，主帥勢輕，不可制。弘察軍中素恣橫者劉鍔等三百人，一日，數其罪斬之牙門，流血丹道，弘言笑自如。自是訖弘去，無一敢肆者。李師古屯曹州，以謀鄭、滑，或告：「師古治道矣，兵且至，請備之。」弘曰：「師來不除道也。」師古情得，乃引去。累授檢校司空、同中書門下平章事。弘以官與太原王鍔等，詒書宰相，恥為鍔下。憲宗方用兵淮西，藉其重，更授檢校司徒，班鍔上。

嚴綬以王師敗，乃拜弘淮西諸軍行營都統，使扞兩河，而令李光顏、烏重胤擊賊。弘不親屯，遣子公武領兵三千屬光顏，然陰為逗橈計，以危國邀功者，每諸將告捷，輒累日不怡。元濟平，以功加兼侍中，封許國公。李師道誅，弘大懼，因請入朝，冊拜司徒、中書令，以足疾，命中人掖拜，固願留京師。帝崩，攝冢宰。俄出為河中節度使。以病請還，復拜司徒、中書令。卒，年五十八，贈太尉，謚曰隱。

始，弘自汴來朝，獻馬三千、絹五十萬、它錦彩三萬，而汴之庫廄錢尚百萬緡，絹亦百餘萬，馬七千，糧三百萬斛，兵械不可數。弘為人莊重寡言，罪殺人，問法何如，不自為輕重，沈謀勇斷，故少誠、師道等皆憚之。詔使至，或驁侮不為禮。齊、蔡平，勢屈而後請覲，然天子尊寵異等，能以名位始終，亦其天幸。

子公武，字從偃。起家衛尉主簿，為宣武行營兵馬使，以討蔡功檢校左散騎常侍、鄜坊等州節度使。弘入朝，為右金吾將軍。弘出河中，弘弟充徙宣武，乃曰：「二父居重鎮，我以孺子又當執金吾職乎？」因固辭，改右驍衛大將軍。性恭遜，不以富貴自處。卒，贈戶部尚書，謚曰恭。

充，本名璀，少亦依舅家。李元為河陽節度使，署牙將。元改昭義，又從之。元嘗謂賓佐曰：「充後當貴，諸君必善事之。」未幾，弘領宣武，召主親兵，元曰：「我知君舊矣，吾兒不才，無足累君者，二女方幼，以為托。」遂辭去。累授御史大夫。

弘峻法，人人不自保。充謙慎無少懈，念弘在鎮久，不入見天子，身又得士，不自安，因請入宿衛，弘許之，不即遣。後因獵，單騎走洛陽，朝廷亮其節，擢右金吾衛將軍，轉大將軍，斥軍士虛名不如令者七百人。歷少府監、鄜坊等州節度使。

穆宗立，幽、鎮、魏復亂，王承元以冀兵二千屯滑州，朝廷恐冀兵相訹為叛，徙承元鄜坊，而授充檢校尚書左仆射，為義成軍節度使。會汴軍逐李願，以李主留事。帝謂充素為汴士悅向，詔節度宣武，兼統義成兵討。戰郭橋，破之。會李質斬，遂入汴。初，陳許李光顏亦奉詔討，屯尉氏，意先得汴，欲俘掠以餌軍，而汴監軍姚文壽亦欲內光顏。充聞其謀，馳至城下，汴人望見充，歡躍無復貳者。

始，帝遣人問破賊期，充對：「汴，天下咽喉，臣頗習其人，然王師臨之，一月可破。」方二旬即克。帝喜曰：「充料敵若神。」加檢校司空。籍所脅為兵者三萬，悉縱之。又責首亂者千餘，斥出境，令曰：「敢後者斬！」由是內外按堵，汴人愛賴之。卒，年五十五，贈司徒，謚曰肅。

充雖將家，性儉節，歷三鎮，居處服玩如儒先生，乘機決策無余悔，世推善將。李元沒，充為嫁二女，周其家。自弘去汴，監軍選軍中敢士二千直閣下，日秩酒肴，物力幾屈，然不敢廢。充未入時，李質總軍事，乃曰：「韓公至而頓去二千人食，豈不失人心乎？不去，且無以繼，可以弊事遺吾帥乎！」因悉罷之而後迎充。

李質者，節士也。始為牙將，及為留後，邀帥節，勸之不從。疽發於首，委質以兵，遂禽。終金吾將軍。

贊曰：臯、建封、弘本諸生，震興田畝間，未有以異人，及投隙龍驤，皆為國梁楹，光奮一時。使不遭遇，與庸夫汩汩並胔而腐可也。臯、弘雖陰慝，卒能以誠言自解，長沒天年，宜哉！


Chinese text: This work was published before January 1, 1923, and is in the
public domain worldwide because the author died at least 100 years ago.
