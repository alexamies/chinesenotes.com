唐制：皇后而下，有貴妃、淑妃、德妃、賢妃，是為夫人。昭儀、昭容、昭媛、修儀、修容、修媛、充儀、充容、充媛，是為九嬪。婕妤、美人、才人各九，合二十七，是代世婦。寶林、御女、采女各二十七，合八十一，是代御妻。自餘六尚，分典乘輿服御，皆有員次。後世改復不常。開元時，以後下復有四妃非是，乃置惠、麗、華三妃，六儀，四美人，七才人，而尚宮、尚儀、尚服各二，參合前號，大抵踵《周官》相損益云，然則尚矣。

禮本夫婦，《詩》始后妃，治亂因之，興亡系焉。盛德之君，帷薄嚴奧，裏謁不忓於朝，外言不內諸閫，《關雎》之風行，彤史之化修，故淑範懿行，更為內助。若夫艷嬖之興，常在中主。第裯既交，則情與愛遷；顏辭媚熟，則事為私奪。乘易昏之明，牽不斷之柔，險言似忠，故受而不詰，醜行已效，反狃而為好。左右附之，憸壬惎之，狡謀鉗其悟先，哀誓楗於寵初，天下之事已去，而恬不自覺，此武、韋所以遂篡弒而喪王室也。至於楊氏未死，玄亂厥謀；張后制中，肅幾斂衽。籲，可嘆哉！中葉以降，時多故矣，外有攻討之勤，內寡嬿溺之私，群閹朋進，外戚勢分，后妃無大善惡，取充職位而已，故列著於篇。

目录
1	高祖太穆順聖皇后
2	太宗文德長孫皇后
3	太宗賢妃徐惠
4	高宗廢后王氏
5	高宗則天武皇后
6	中宗和思趙皇后
7	中宗韋皇后
8	上官昭容
9	睿宗肅明劉皇后
10	睿宗昭成竇皇后
11	玄宗王皇后
12	玄宗貞順武皇后
13	玄宗元獻楊皇后
14	玄宗貴妃楊氏
高祖太穆順聖皇后
高祖太穆順聖皇后竇氏，京兆平陵人。父毅，在周為上柱國，尚武帝姊襄陽長公主，入隋為定州總管、神武公。

后生，髮垂過頸，三歲與身等。讀《女誡》、《列女》等傳，一過輒不忘。武帝愛之，養宮中，異它甥。時突厥女為后，無寵，後密諫曰：「吾國未靖，虜且強，願抑情撫接，以取合從，則江南、關東不吾梗。」武帝嘉納。及崩，哀毀同所生。聞隋高祖受禪，自投床下，曰：「恨我非男子，不能救舅家禍。」毅遽掩其口，曰：「毋妄言，赤吾族！」常謂主曰：「此女有奇相，且識不凡，何可妄與人？」因畫二孔雀屏間，請昏者使射二矢，陰約中目則許之。射者閱數十，皆不合。高祖最後射，中各一目，遂歸於帝。

始，元貞太后羸老有疾，而性素嚴，諸姒娣皆畏，莫敢侍。后事之，獨怡謹盡孝，或淹月不釋衣履。工為篇章規誡，文有雅體。又善書，與高祖書相雜，人不辨也。崩於涿郡，年四十五。

帝在煬帝時，多畜善馬，後見曰：「上性樂此，盍以獻？徒留之速罪，無益也。」不聽，頃裏坐譴。帝後見隋政亂，多妄誅殛，乃為自安計，數奏鷹犬異駒，煬帝果喜，擢位將軍。因泣謂諸子曰：「早用而母言，得此久矣！」帝有天下，詔即所葬園為壽安陵，謚曰穆。及祔獻陵，尊為太穆皇后。

始，太宗生，有二龍之符，後於諸子中愛視最篤。后即位，過慶善宮，覽觀梗欷，顧侍臣曰：「朕生於此，今母後永違，育我之德不可報。」因號慟，左右皆流涕。乃享後於正寢。它日幸九成宮，夢後若平生，既悟，潸然不自勝。明日，詔有司大發倉賑貧瘠，以為後報焉。上元中，益謚太穆神皇后。

太宗文德長孫皇后
太宗文德順聖皇后長孫氏，河南洛陽人。其先魏拓拔氏，後為宗室長，因號長孫。高祖稚，大丞相、馮翊王。曾祖裕，平原公。祖兕，左將軍。父晟，字季，涉書史，趫〗鷙曉兵，仕隋為右驍衛將軍。

後喜圖傳，視古善惡以自鑒，矜尚禮法。晟兄熾，為周通道館學士。嘗聞太穆勸撫突厥女，心志之。每語晟曰：「此明睿人，必有奇子，不可以不圖昏。」故晟以女太宗。後歸寧，舅高士廉妾見大馬二丈立後舍外，懼，占之，遇《坤》之《泰》。卜者曰：「《坤》順承天，載物無疆；馬，地類也；之《泰》，是天地交而萬物通也，又以輔相天地之宜。繇協《歸妹》，婦人事也。女處尊位，履中而居順，后妃象也。」時隱太子釁鬩已構，後內盡孝事高祖，謹承諸妃，消釋嫌猜。及帝授甲宮中，後親慰勉，士皆感奮。尋為皇太子妃，俄為皇后。

性約素，服御取給則止。益觀書，雖容櫛不少廢。與帝言，或及天下事，辭曰：「牝雞司晨，家之窮也，可乎？」帝固要之，訖不對。後廷有被罪者，必助帝怒請繩治，俟意解，徐為開治，終不令有冤；下嬪生豫章公主而死，後視如所生；媵侍疾病，輟所禦飲藥資之。下懷其仁。兄無忌，於帝本布衣交，以佐命為元功，出入臥內，帝將引以輔政，後固謂不可，乘間曰：「妾托體紫宮，尊貴已極，不願私親更據權於朝。漢之呂、霍，可以為誡。」帝不聽，自用無忌為尚書僕射。後密諭令牢讓，帝不獲已，乃聽，後喜見顏間。異母兄安業無行，父喪，逐後、無忌還外家。後貴，未嘗以為言。擢位將軍。後與李孝常等謀反，將誅，後叩頭曰：「安業罪死無赦。然向遇妾不以慈，戶知之；今論如法，人必謂妾釋憾於兄，無乃為帝累乎！」遂得減流越巂。太子承乾乳媼請增東宮什器，後曰：「太子患無德與名，器何請為？」

從幸九成宮，方屬疾，會柴紹等急變聞，帝甲而起，後輿疾以從，宮司諫止，後曰：「上震驚，吾可自安？」疾稍亟，太子欲請大赦，汎度道人，祓塞災會。後曰：「死生有命，非人力所支。若修福可延，吾不為惡；使善無效，我尚何求？且赦令，國大事，佛、老異方教耳，皆上所不為，豈宜以吾亂天下法！」太子不敢奏，以告房玄齡，玄齡以聞，帝嗟美。而群臣請遂赦，帝既許，後固爭止。及大漸，與帝決，時玄齡小譴就第，後曰：「玄齡久事陛下，預奇計秘謀，非大故，願勿置也。妾家以恩澤進，無德而祿，易以取禍，無屬樞柄，以外戚奉朝請足矣。妾生無益於時，死不可以厚葬，願因山為壟，無起墳，無用棺槨，器以瓦木，約費送終，是妾不見忘也。」又請帝納忠容諫，勿受讒，省遊畋作役，死無恨。崩，年三十六。

後嘗采古婦人事著《女則》十篇，又為論斥漢之馬後不能檢抑外家，使與政事，乃戒其車馬之侈，此謂開本源，恤末事。常誡守者：「吾以自檢，故書無條理，勿令至尊見之。」及崩，宮司以聞，帝為之慟，示近臣曰：「後此書可用垂後，我豈不通天命而割情乎！顧內失吾良佐，哀不可已已！」謚曰文德，葬昭陵，因九嵕山，以成後誌。帝自著表序始末，揭陵左。上元中，益謚文德聖皇后。

太宗賢妃徐惠
太宗賢妃徐惠，湖州長城人。生五月能言，四歲通《論語》、《詩》，八歲自曉屬文。父孝德，嘗試使擬《離騷》為《小山篇》曰：「仰幽巖而流盼，撫桂枝以凝想。將千齡兮此遇，荃何為兮獨往？」孝德大驚，知不可掩，於是所論著遂盛傳。太宗聞之，召為才人。手未嘗廢卷，而辭致贍蔚，文無淹思。帝益禮顧，擢孝德水部員外郎，惠再遷充容。

貞觀末，數調兵討定四夷，稍稍治宮室，百姓勞怨。惠上疏極諫，且言：「東戍遼海，西討昆丘，士馬罷耗，漕餉漂沒。捐有盡之農，趨無窮之壑；圖未獲之眾，喪已成之軍。故地廣者，非常安之術也；人勞者，為易亂之符也。」又言：「翠微、玉華等宮，雖因山藉水，無築構之苦，而工力和僦，不謂無煩。有道之君，以逸逸人；無道之君，以樂樂身。」又言：「伎巧為喪國斧斤，珠玉為蕩心鳩毒，侈麗纖美，不可以不遏。誌驕於業泰，體逸於時安。」其剴切精詣，大略如此。帝善其言，優賜之。帝崩，哀慕成疾，不肯進藥，曰：「帝遇我厚，得先狗馬侍園寢，吾誌也。」復為詩、連珠以見意。永徽元年卒，年二十四，贈賢妃，陪葬昭陵石室。

惠之弟齊聃，齊聃子堅，皆以學聞，女弟為高宗婕妤，亦有文藻，世以擬漢班氏。

高宗廢后王氏
高宗廢后王氏，并州祁人，魏尚書左僕射思政之孫。從祖母同安長公主以後婉淑，白太宗以為晉王妃。王居東宮，妃亦進冊，擢父仁祐陳州刺史。帝即位，立為皇后。仁祐以特進封魏國公；母柳，本國夫人。仁祐卒，贈司空。

初，蕭良娣有寵，而武才人貞觀末以先帝宮人召為昭儀，俄與後、良娣爭寵，更相毀短。而昭儀詭險，即誣後與母挾媚道蠱上，帝信之，解魏國夫人門籍，罷後舅柳奭中書令。李義府等陰佐昭儀，以偏言怒帝，遂下詔廢後、良娣皆為庶人，囚宮中。後母兄、良娣宗族悉流嶺南。許敬宗又奏：「仁祐無他功，以宮掖故，超列三事，今庶人謀亂宗社，罪宜夷宗，仁祐應斫棺，陛下不窮其誅，家止流竄，仁祐不宜引庇廕宥逆子孫。」有詔盡奪仁祐官爵。而後及良娣俄為武后所殺，改後姓為「蟒」，良娣為「梟」。

初，帝念後，間行至囚所，見門禁錮嚴，進飲食竇中，惻然傷之，呼曰：「皇后、良娣無恙乎？今安在？」二人同辭曰：「妾等以罪棄為婢，安得尊稱耶？」流淚嗚咽。又曰：「陛下幸念疇日，使妾死更生，復見日月，乞署此為『回心院』。」帝曰：「朕即有處置。」武后知之，促詔杖二人百，剔其手足，反接投釀甕中，曰：「令二嫗骨醉！」數日死，殊其屍。初，詔旨到，後再拜曰：「陛下萬年！昭儀承恩，死吾分也。」至良娣，罵曰：「武氏狐媚，翻覆至此！我後為貓，使武氏為鼠，吾當扼其喉以報。」後聞，詔六宮毋畜貓。武后頻見二人被髮瀝血為厲，惡之，以巫祝解謝，即徙蓬萊宮，厲復見，故多駐東都。中宗即位，皆復其姓。

高宗則天武皇后
高宗則天順聖皇后武氏，并州文水人。父士彟，見《外戚傳》。文德皇后崩，久之，太宗聞士彟女美，召為才人，方十四。母楊，慟泣與訣，後獨自如，曰：「見天子庸知非福，何兒女悲乎？」母韙其意，止泣。既見帝，賜號武媚。及帝崩，與嬪御皆為比丘尼。高宗為太子時，入侍，悅之。王後後久無子，蕭淑妃方幸，後陰不悅。它日，帝過佛廬，才人見且泣，帝感動。後廉知狀，引內後宮，以撓妃寵。

才人有權數，詭變不窮。始，下辭降體事後，後喜，數譽於帝，故進為昭儀。一旦顧幸在蕭後，寢與後不協。後性簡重，不曲事上下，而母柳見內人尚宮無浮禮，故昭儀伺後所薄，必款結之，得賜予，盡以分遺。由是後及妃所為必得，得輒以聞，然未有以中也。昭儀生女，後就顧弄，去，昭儀潛斃兒衾下，伺帝至，陽為歡言，發衾視兒，死矣。又驚問左右，皆曰：「後適來。」昭儀即悲涕，帝不能察，怒曰：「後殺吾女，往與妃相讒媢，今又爾邪！」由是昭儀得入其訾，後無以自解，而帝愈信愛，始有廢後意。久之，欲進號「宸妃」，侍中韓瑗、中書令來濟言：「妃嬪有數，今別立號，不可。」昭儀乃誣後與母厭勝，帝挾前憾，實其言，將遂廢之。長孫無忌、褚遂良、韓瑗及濟瀕死固爭，帝猶豫；而中書舍人李義府、衛尉卿許敬宗素險側，狙勢即表請昭儀為後，帝意決，下詔廢後。詔李勣、於誌寧奉璽綬進昭儀為皇后，命群臣及四夷酋長朝後肅義門，內外命婦入謁。朝皇后自此始。

後見宗廟，再贈士彟至司徒，爵周國公，謚忠孝，配食高祖廟。母楊，再封代國夫人，家食魏千戶。後乃制《外戚誡》獻諸朝，解釋譏訁喿。於是逐無忌、遂良，踵死徙，寵煽赫然。後城宇深，痛柔屈不恥，以就大事，帝謂能奉己，故扳公議立之。已得志，即盜威福，施施無憚避，帝亦儒昏，舉能鉗勒，使不得專，久稍不平。麟德初，後召方士郭行真入禁中為蠱祝，宦人王伏勝發之，帝怒，因是召西臺侍郎上官儀，儀指言後專恣，失海內望，不可承宗廟，與帝意合，乃趣使草詔廢之。左右馳告，後遽從帝自訴，帝羞縮，待之如初，猶意其恚，且曰：「是皆上官儀教我！」後諷許敬宗構儀，殺之。

初，元舅大臣怫旨，不閱歲屠覆，道路目語，及儀見誅，則政婦房帷，天子拱手矣。群臣朝、四方奏章，皆曰「二聖」。每視朝，殿中垂簾，帝與後偶坐，生殺賞罰惟所命。當其忍斷，雖甚愛，不少隱也。帝晚益病風不支，天下事一付後。後乃更為太平文治事，大集諸儒內禁殿，撰定《列女傳》、《臣軌》、《百僚新誡》、《樂書》等，大氐千餘篇。因令學士密裁可奏議，分宰相權。

始，士彟娶相裏氏，生子元慶、元爽。又娶楊氏，生三女：伯嫁賀蘭越石，蚤寡，封韓國夫人；仲即後；季嫁郭孝慎，前死。楊以後故，寵日盛，徙封榮國。始，兄子惟良、懷運與元慶等遇楊及後禮薄，後銜不置。及是，元慶為宗正少卿，元爽少府少監，惟良司衛少卿，懷運淄州刺史。它日，夫人置酒，酣，謂惟良曰：「若等記疇日事乎？今謂何？」對曰：「幸以功臣子位朝廷，晚緣戚屬進，憂而不榮也。」夫人怒，諷後偽為退讓，請惟良等外遷，無示天下私。繇是，惟良為始州刺史；元慶，龍州；元爽，濠州，俄坐事死振州。元慶至州，憂死。韓國出入禁中，一女國姝，帝皆寵之。韓國卒，女封魏國夫人，欲以備嬪職，難於後，未決。後內忌甚，會封泰山，惟良、懷運以嶽牧來集，從還京師，後毒殺魏國，歸罪惟良等，盡殺之，氏曰「蝮」，以韓國子敏之奉士〓祀。初，魏國卒，敏之入吊，帝為慟，敏之哭不對。後曰：「兒疑我！」惡之。俄貶死。楊氏徙酂、衛二國，咸亨元年卒，追封魯國，謚忠烈，詔文武九品以上及五等親與外命婦赴吊，以王禮葬咸陽，給班劍、葆杖、鼓吹。時天下旱，後偽表求避位，不許。俄又贈士彟太尉兼太子太師、太原郡王，魯國忠烈夫人為妃。

上元元年，進號天後，建言十二事：一、勸農桑，薄賦徭；二、給復三輔地；三、息兵，以道德化天下；四、南北中尚禁浮巧；五、省功費力役；六、廣言路；七、杜讒口；八、王公以降皆習《老子》；九、父在為母服齊衰三年；十、上元前勛官已給告身者無追核；十一、京官八品以上益稟入；十二、百官任事久，材高位下者得進階申滯。帝皆下詔略施行之。

蕭妃女義陽、宣城公主幽掖廷，幾四十不嫁，太子弘言於帝，後怒，酖殺弘。帝將下詔遜位於後，宰相郝處俊固諫，乃止。後欲外示寬裕，劫人心使歸已，即奏言：「今群臣納半俸、百姓計口錢以贍邊兵，恐四方妄商虛實，請一罷之。」詔可。

儀鳳三年，群臣、蕃夷長朝後於光順門。即并州建太原郡王廟。帝頭眩不能視，侍醫張文仲、秦鳴鶴曰：「風上逆，砭頭血可愈。」後內幸帝殆，得自專，怒曰：「是可斬，帝體寧刺血處邪？」醫頓首請命。帝曰：「醫議疾，烏可罪？且吾眩不可堪，聽為之！」醫一再刺，帝曰：「吾目明矣！」言未畢，後簾中再拜謝，曰：「天賜我師！」身負繒寶以賜。

帝崩，中宗即位，天后稱皇太后，遺詔軍國大務聽參決。嗣聖元年，太后廢帝為廬陵王，自臨朝，以睿宗即帝位。後坐武成殿，帝率群臣上號冊。越三日，太后臨軒，命禮部尚書攝太尉武承嗣、太常卿攝司空王德真冊嗣皇帝。自是太后常禦紫宸殿，施慘紫帳臨朝。追贈五世祖後魏散騎常侍克己為魯國公，妣裴即其國為夫人；高祖齊殷州司馬居常為太尉、北平郡王，妣劉為王妃；曾祖永昌王諮議參軍、贈齊州刺史儉為太尉、金城郡王，妣宋為王妃；祖隋東郡丞、贈并州刺史、大都督華為太尉、太原郡王，妣趙為王妃。皆置園邑，戶五十。考為太師、魏王，加實戶滿五千，妣為王妃，王園邑守戶百。時睿宗雖立，實囚之，而諸武擅命。又謚魯國公曰靖，裴為靖夫人；北平郡王曰恭肅，金城郡王曰義康，太原郡王曰安成，妃從夫謚。太后遣冊武成殿使者告五世廟室。

於是柳州司馬李敬業、括蒼令唐之奇、臨海丞駱賓王疾太后脅逐天子，不勝憤，乃募兵殺揚州大都督府長史陳敬之，據州欲迎廬陵王，眾至十萬。楚州司馬李崇福連和。盱眙人劉行舉嬰城不肯從，敬業攻之，不克。太后拜行舉遊擊將軍，擢其弟行實楚州刺史。敬業南度江取潤州，殺刺史李思文，曲阿令尹元貞拒戰死。太后詔左玉鈐衛大將軍李孝逸為揚州道行軍大總管，率兵三十萬討之，戰於高郵，前鋒左豹韜果毅成三朗為唐之奇所殺。又以左鷹揚衛大將軍黑齒常之為江南道行軍大總管，並力。敬業興三月敗，傳首東都，三州平。

始，武承嗣請太后立七廟，中書令裴炎沮止，及敬業之興，下炎獄，殺之，並殺左威衛大將軍程務挺。太后方怫恚，一日，召群臣廷讓曰：「朕於天下無負，若等知之乎？」群臣唯唯。太后曰：「朕輔先帝逾三十年，憂勞天下。爵位富貴，朕所與也；天下安佚，朕所養也。先帝棄群臣，以社稷為托，朕不敢愛身，而知愛人。今為戎首者皆將相，何見負之遽？且受遺老臣伉扈難制有若裴炎乎？世將種能合亡命若徐敬業乎？宿將善戰若程務挺乎？彼皆人豪，不利於朕，朕能戮之。公等才有過彼，蚤為之。不然，謹以事朕，無詒天下笑。」群臣頓首，不敢仰視，曰：「惟陛下命。」

久之，下詔陽若復辟者。睿宗揣非情，固請臨朝，制可。乃冶銅匭為一室，署東曰「延恩」，受幹賞自言；南曰「招諫」，受時政失得；西曰「申冤」，受抑枉所欲言；北曰「通玄」，受讖步秘策。詔中書門下一官典領。

太后不惜爵位，以籠四方豪傑自為助，雖妄男子，言有所合，輒不次官之，至不稱職，尋亦廢誅不少縱，務取實材真賢。又畏天下有謀反逆者，詔許上變，在所給輕傳，供五品食，送京師，即日召見，厚餌爵賞歆動之。凡言變，吏不得何詰，雖耘夫蕘子必親延見，稟之客館。敢稽若不送者，以所告罪之。故上變者遍天下，人人屏息，無敢議。

新豐有山因震突出，太后以為美祥，赦其縣，更名慶山。荊人俞文俊上言：「人不和，疣贅生；地不和，堆阜出。今陛下以女主處陽位，山變為災，非慶也。」太后怒，投嶺外。

詔毀乾元殿為明堂，以浮屠薛懷義為使督作。懷義，鄠人，本馮氏，名小寶，偉岸淫毒，佯狂洛陽市，千金公主嬖之。主上言：「小寶可入侍。」后召與私，悅之。欲掩跡，得通籍出入，使祝髮為浮屠，拜白馬寺主。詔與太平公主婿薛紹通昭穆，紹父事之。給廄馬，中官為騶侍，雖承嗣、三思皆尊事惟謹。至是護作，士數萬，巨木率一章千人乃能引。又度明堂後為天堂，鴻麗巖奧次之。堂成，拜左威衛大將軍、梁國公。

始作崇先廟於西京，享武氏。承嗣偽款洛水石，導使為帝，遣雍人唐同泰獻之，後號為「寶圖」，擢同泰遊擊將軍。於是汜人又上瑞石，太后乃郊上帝謝況，自號聖母神皇，作神皇璽，改寶圖曰「天授聖圖」，號洛水曰永昌水，圖所曰聖圖泉，勒石洛壇左曰「天授聖圖之表」，改汜水曰廣武。時柄去王室，大臣重將皆撓不得逞，宗室孤外無寄足地。於是，韓王元嘉等謀舉兵唱天下，迎還中宗。瑯邪王沖、越王貞先發，諸王倉卒無應者，遂敗。元嘉與魯王靈夔等皆自殺，餘悉坐誅，諸王牽連死滅殆盡，子孫雖嬰褓亦投嶺南。太后身拜洛受圖，天子率太子、群臣、蠻夷以次列，大陳珍禽、奇獸、貢物、鹵簿壇下，禮成去。

永昌元年，享萬象神宮，改服袞冕，裯大圭，執鎮圭，睿宗亞獻，太子終獻。合祭天地，五方帝、百神從，以高祖、太宗、高宗配，引魏王士護從配。班九條，訓百官。遂大饗群臣。號士護周忠孝太皇，楊忠孝太后。以文水墓為章德陵，咸陽墓為明義陵。太原安成王為周安成王，金城郡王為魏義康王，北平郡王為趙肅恭王，魯國公為太原靖王。

載初中，又享萬象神宮，以太穆、文德二皇后配皇地祗，引周忠孝太后從配。作曌、𠀑、埊、𡆠、囝、〇、𠺞、𢘑、𡕀、𡔈、𠡦、𠙺十有二文。太后自名曌。改詔書為制書。以周、漢為二王後，虞、夏、殷後為三恪，除唐屬籍。拜薛懷義輔國大將軍，封鄂國公，令與群浮屠作《大雲經》，言神皇受命事。春官尚書李思文詭言：「《周書·武成》為篇，辭有『垂拱天下治』，為受命之符。」後喜，皆班示天下，稍圖革命。然畏人心不肯附，乃陰忍鷙害，肆斬殺怖天下。內縱酷吏周興、來俊臣等數十人為爪吻，有不慊若素疑憚者，必危法中之。宗姓侯王及它骨鯁臣將相駢頸就鈇，血丹狴戶，家不能自保。太后操奩具坐重幃，而國命移矣。

御史傅遊藝率關內父老請革命，改帝氏為武。又脅群臣固請，妄言鳳集上陽宮，赤雀見朝堂。天子不自安，亦請氏武，示一尊。太后知威柄在己，因大赦天下，改國號周，自稱聖神皇帝，旗幟尚赤，以皇帝為皇嗣。立武氏七廟於神都。尊周文王為文皇帝，號始祖，妣姒曰文定皇后；武王為康皇帝，號睿祖，妣姜曰康惠皇后；太原靖王為成皇帝，號嚴祖，妣曰成莊皇后；趙肅恭王為章敬皇帝，號肅祖，妣曰章敬皇后；魏義康王為昭安皇帝，號烈祖，妣曰昭安皇后；祖周安成王為文穆皇帝，號顯祖，妣曰文穆皇后；考忠孝太皇為孝明高皇帝，號太祖，妣曰孝明高皇后。罷唐廟為享德廟，四時祠高祖以下三室，餘廢不享。至日，祀上帝萬象神宮，以始祖及考妣配，以百神從祀。盡王諸武。詔并州文水縣為武興，比漢豐、沛，百姓世給復。以始祖冢為德陵，睿祖為喬陵，嚴祖為節陵，肅祖為簡陵，烈祖為靖陵，顯祖為永陵，章德陵為昊陵，明義陵為順陵。

太皇雖春秋高，善自塗澤，雖左右不悟其衰。俄而二齒生，下詔改元為長壽。明年，享神宮，自制大樂，舞工用九百人，以武承嗣為亞獻，三思為終獻。帝之為皇嗣，公卿往往見之，會尚方監裴匪躬、左衛大將軍阿史那元慶、白澗府果毅薛大信、監門衛大將軍範雲仙潛謁帝，皆腰斬都市，自是公卿不復上謁。

有上封事言嶺南流人謀反者，太后遣攝右臺監察御史萬國俊就按，得實即論決。國俊至廣州，盡召流人，矯詔賜自盡，皆號哭不服，國俊驅之水曲，使不得逃，一日戮三百餘人。乃誣奏流人怨望，請悉除之。於是太后遣右衛翊府兵曹參軍劉光業、司刑評事王德壽、苑南面監丞鮑思恭、尚輦直長王大貞、右武衛兵曹參軍屈貞筠，皆攝監察御史，分往劍南、黔中、安南等六道訊鞫，而擢國俊左臺侍御史。光業等亦希功於上，惟恐殺人之少。光業殺者九百人，德壽殺七百人，其餘亦不減五百人。太后久乃知其冤，詔六道使所殺者還其家。國俊等亦相踵而死，皆見有物為厲雲。

太后又自加號金輪聖神皇帝，置七寶於廷：曰金輪寶，曰白象寶，曰女寶，曰馬寶，曰珠寶，曰主兵臣寶，曰主藏臣寶，率大朝會則陳之。又尊其顯祖為立極文穆皇帝，太祖為無上孝明皇帝。延載二年，武三思率蕃夷諸酋及耆老請作天樞，紀太后功德，以黜唐興周，制可。使納言姚璹護作。乃大裒銅鐵合冶之，署曰「大周萬國頌德天樞」，置端門外。其制若柱，度高一百五尺，八面，面別五尺，冶鐵象山為之趾，負以銅龍，石镵怪獸環之。柱顛為雲蓋，出大珠，高丈，圍三之。作四蛟，度丈二尺，以承珠。其趾山周百七十尺，度二丈。無慮用銅鐵二百萬斤。乃悉鏤群臣、蕃酋名氏其上。

薛懷義寵稍衰，而御醫沈南璆進，懷義大望，因火明堂，太后羞之，掩不發。懷義愈很恣怏怏。乃密詔太平公主擇健婦縛之殿中，命建昌王武攸寧、將作大匠宗晉卿率壯士擊殺之，以畚車載屍還白馬寺。懷義負幸昵，氣蓋一時，出百官上，其徒多犯法。御史馮思勖劾其奸，懷義怒，遇諸道，命左右歐之，幾死，弗敢言。默啜犯塞，拜新平、伐逆、朔方道大總管，提十八將軍兵擊胡，宰相李昭德、蘇味道至為之長史、司馬。後厭入禁中，陰募力少年千人為浮屠，有逆謀。侍御史周矩劾狀請治驗，太后曰：「第出，朕將使詣獄。」矩坐臺，少選，懷義怒馬造廷，直往坐大榻上，矩召吏受辭，懷義即乘馬去。矩以聞，太后曰：「是道人素狂，不足治，力少年聽窮劾。」矩悉投放醜裔。懷義構矩，俄免官。

太后祀天南郊，以文王、武王、士彠與唐高祖並配。太后加號天冊金輪聖神皇帝。遂封嵩山，禪少室，冊山之神為帝，配為後。封壇南有大槲，赦日置雞其杪，賜號「金雞樹」。自制《升中述志》，刻石示後。改明堂為通天宮，鑄九州鼎，各位其方，列廷中。又斂天下黃金作大儀鐘，不克。久之，以崇先廟為崇尊廟，禮視太廟，旋復崇尊廟為太廟。

自懷義死，張易之、昌宗得幸，乃置控鶴府，有監，有丞及主簿、錄事等，監三品，以易之為之。太后自見諸武王非天下意，前此中宗自房州還，復為皇太子，恐百歲後為唐宗室躪藉無死所，即引諸武及相王、太平公主誓明堂，告天地，為鐵券使藏史館。改昊陵署為攀龍臺。久視初，以控鶴監為天驥府，又改奉宸府，罷監為令，以左右控鶴為奉宸大夫，易之復為令。

神龍元年，太后有疾，久不平，居迎仙院。宰相張柬之與崔玄暐等建策，請中宗以兵入誅易之、昌宗，於是羽林將軍李多祚等帥兵自玄武門入，斬二張於院左。太后聞變而起，桓彥範進請傳位，太后返臥，不復語。中宗於是復即位。徙太后上陽宮，帝率百官詣觀風殿問起居，後率十日一詣宮，俄朝朔、望。廢奉宸府官，選東都武氏廟於崇尊廟，更號崇恩，復唐宗廟。諸武王者咸降爵。是歲，后崩，年八十一。遺制稱則天大聖皇太后，去帝號。謚曰則天大聖后，祔乾陵。

會武三思蒸韋庶人，復用事。於是大旱，祈陵輒雨。三思訹帝詔崇恩廟祠如太廟，齋郎用五品子。博士楊孚言：「太廟諸郎取七品子，今崇恩取五品，不可。」帝曰：「太廟如崇恩可乎？」孚曰：「崇恩太廟之私，以臣準君則僭，以君準臣則惑。」乃止。及韋、武黨誅，詔則天大聖皇后復號天后，廢崇恩廟及陵。景雲元年，號大聖天后。太平公主奸政，請復二陵官，又尊后曰天后聖帝，俄號聖后。太平誅，詔黜周孝明皇帝號，復為太原郡王，後為妃，罷昊、順等陵。開元四年，追號則天皇后。太常卿姜晈建言：「則天皇后配高宗廟，主題天后聖帝，非是，請易題為則天皇后武氏。」制可。

中宗和思趙皇后
中宗和思順聖皇后趙氏，京兆長安人。祖綽，武德中，戰有功，終右領軍將軍。父瑰，尚高祖常樂公主。

帝為英王，聘後為妃。高宗於公主恩尤隆。武后不喜，乃幽妃內侍省。環自定州刺史、駙馬都尉貶括州，絕主朝謁，隨瑰之官。妃既囚，扃鍵牢謹，日給飼料。衛者候其突煙數日不出，披戶視之，死腐矣，瑰以壽州刺史與主預越王事，死。神龍元年，追謚妃曰恭皇后，贈瑰左衛大將軍。中宗崩，蕆陵事，韋庶人不臣，不得祔，有司加上尊謚，以後祔定陵。

中宗韋皇后
中宗庶人韋氏，京兆萬年人。祖弘表，貞觀中曹王府典軍。

帝在東宮，後被選為妃。嗣聖初，立為皇后。俄與帝處房陵，每使至，帝輒恐，欲自殺。後止曰：「禍福何常，早晚等死耳，無遽！」及帝復即位，後居中宮。

是時，上官昭容與政事，方敬暉等將盡誅諸武，武三思懼，乃因昭容入請，得幸於後，卒謀暉等誅之。初，帝幽廢，與後約：「一朝見天日，不相制。」至是與三思升御床博戲，帝從旁典籌，不為忤。三思諷群臣上後號為順天皇后。乃親謁宗廟，贈父玄貞上洛郡王。左拾遺賈虛已建言：「非李氏王者，盟書共棄之。今復國未幾，遽私後家，且先朝禍鑒未遠，甚可懼也。如今皇后固辭，使天下知後宮謙讓，不亦善乎？」不聽。神龍三年，節湣太子舉兵敗。宗楚客率群臣請加號「翊聖」，詔可。禁中謬傳有五色雲起後衣笥，帝圖以示諸朝，因大赦天下，賜百官母、妻封號。太史迦葉誌忠表上《桑條歌》十二篇，言後當受命，曰：「昔高祖時，天下歌《桃李》；太宗時，歌《秦王破陣》；高宗歌《堂堂》；天後世，歌《武媚娘》；皇帝受命，歌《英王石州》；後今受命，歌《桑條韋》，蓋后妃之德專蠶桑，共宗廟事也。」乃賜誌忠第一區，彩七百段。太常少卿鄭愔因之被樂府。楚客又諷補闕趙延禧離釋《桑條》為九十八代，帝大喜，擢延禧諫議大夫。

於是昭容以武氏事動後。即表增出母服；民以二十三為丁，限五十九免；五品而上母、妻不繇夫、子封者，喪得用鼓吹。數改制度，陰儲人望。稍寵樹親屬，封拜之。昭容與母及尚宮賀婁等多受金錢。封巫趙隴西夫人，出入禁中，勢與上官埒。繇是墨敕斜封出矣。三年，帝親郊，引後亞獻。明年，正月望夜，帝與後微服過市，仿徉觀覽，縱宮女出遊，皆淫奔不還。國子祭酒葉靜能善禁架，常侍馬秦客高醫，光祿少卿楊均善烹調，綿引入後廷。均、秦客蒸於後，嘗喪免，不歷旬輒起。

帝遇弒，議者裯咎秦客及安樂公主。後大懼，引所親議計，乃以刑部尚書裴談、工部尚書張錫輔政，留守東都，詔將軍趙承福、薛簡以兵五百衛譙王重福，與兄溫定策，立溫王重茂為皇太子，列府兵五萬分二營屯京師，然後發喪。太子即位，是為殤帝。皇太后臨朝，溫總內外兵，檢護宮省。族弟濯、播，宗子捷、璿，璿〗甥高崇及武延秀，分領左右屯營、羽林、飛騎、萬騎。京師大恐，傳言且革命。播、璿入軍中，鞭督萬騎欲立威，士怨不為用。俄而臨淄王引兵夜披玄武門入羽林，殺璿、播、崇於寢，斧關叩太極殿，後遁入飛騎營，為亂兵所殺。斬延秀、安樂公主。分捕諸韋、諸武與其支黨，悉誅之，梟後及安樂首東市。翌日，追貶為庶人，葬以一品禮。

上官昭容
上官昭容者，名婉兒，西臺侍郎儀之孫。父廷芝，與儀死武后時。母鄭，太常少卿休遠之姊。

婉兒始生，與母配掖廷。天性韶警，善文章。年十四，武后召見，有所制作，若素構。自通天以來，內掌詔命，掞麗可觀。嘗忤旨當誅，後惜其才，止黥而不殺也。然群臣奏議及天下事皆與之。

帝即位，大被信任，進拜昭容，封鄭沛國夫人。婉兒通武三思，故詔書推右武氏，抑唐家，節湣太子不平。及舉兵，叩肅章門索婉兒，婉兒曰：「我死，當次索皇后、大家矣！」以激怒帝，帝與後挾婉兒登玄武門避之。會太子敗，乃免。婉兒勸帝侈大書館，增學士員，引大臣名儒充選。數賜宴賦詩，群臣賡和，婉兒常代帝及後、長寧安樂二主，眾篇並作，而采麗益新。又差第群臣所賦，賜金爵，故朝廷靡然成風。當時屬辭者，大抵雖浮靡，然所得皆有可觀，婉兒力也。鄭卒，謚節義夫人。婉兒請降秩行服，詔起為婕妤，俄還昭容。帝即婉兒居穿沼築巖，窮飾勝趣，即引侍臣宴其所。是時，左右內職皆聽出外，不何止。婉兒與近嬖至皆營外宅，邪人穢夫爭候門下，肆狎昵，因以求劇職要官。與崔湜亂，遂引知政事。湜開商山道，未半，因帝遺制，虛列其功，加甄賞。韋后之敗，斬闕下。

初，鄭方妊，夢巨人畀大稱曰：「持此稱量天下。」婉兒生逾月，母戲曰：「稱量者豈爾邪？」輒啞然應。後內秉機政，符其夢雲。景雲中，追復昭容，謚惠文。始，從母子王昱為拾遺，昱戒曰：「上往囚房陵，武氏得志矣，卒而中興，天命所在，不可幸也。三思雖乘釁，天下知必敗，今昭容上所信，而附之，且滅族！」鄭以責婉兒，不從。節湣誅三思，果索之，始憂懼。及草遺制，即引相王輔政。臨淄王兵起，被收。婉兒以詔草示劉幽求，幽求言之王，王不許，遂誅。開元初，裒次其文章，詔張說題篇。

睿宗肅明劉皇后
睿宗肅明順聖皇后劉氏，祖德威，自有傳。儀鳳中，帝在籓，納為孺人，俄為妃。生寧王、壽昌代國二公主。帝即位，為皇后。會帝降號皇嗣，復為妃。長壽二年，為戶婢誣與竇德妃挾蠱道祝詛武后，並殺之宮中，葬秘莫知。景雲元年，追謚肅明皇后。

睿宗昭成竇皇后
睿宗昭成順聖皇后竇氏，曾祖抗，父孝諶，自有傳。

后婉淑，尤循禮則。帝為相王，納為孺人；即位，進德妃。生玄宗及金仙、玉真二公主。與肅明同追謚，並招魂葬東都之南，肅明曰惠陵，後曰靖陵，立別廟曰儀坤以享雲。帝崩，追稱皇太后，與肅明祔橋陵。後以子貴，故先祔睿宗室。肅明以開元二十年乃得祔廟。

初，太常加謚後曰「大昭成」。或言：「法宜引『聖真』冠謚，而曰『大昭成』，非也。以單言配之，應曰『聖昭』若『睿成』；以復言配之，應曰『大聖昭成』、『聖真昭成』。」又引太穆皇后始謚穆，及高祖崩，合帝謚曰太穆，追增太穆神皇后；文德皇后始謚文德，及太宗崩，合謚文德聖皇后。又援范曄著漢光烈等為比。太常謂：「曄以帝號標後謚，是史家記事體，婦人非必與夫同也。入廟稱後，系夫；在朝稱太，系子。『文母』，生號也；『文王』，既沒謚也。周公豈以夫從婦乎？漢法不可以為據。」制曰「可」。天寶八載制詔，自太穆而下六皇后，並增上「順聖」二謚云。

玄宗王皇后
玄宗皇后王氏，同州下邽人。梁冀州刺史神念之裔孫。帝為臨淄王，聘為妃。將清內難，預大計。先天元年，立為皇后。久無子，而武妃稍有寵，後不平，顯詆之。然撫下素有恩，終無肯譖短者。帝密欲廢後，以語姜晈。晈漏言，即死。後兄守一懼，為求厭勝，浮屠明悟教祭北斗，取霹靂木刻天地文及帝諱合佩之，曰：「後有子，與則天比。」開元十二年，事覺，帝自臨劾有狀，乃制詔有司：「皇后天命不祐，華而不實，有無將之心，不可以承宗廟、母儀天下，其廢為庶人。」賜守一死。

始，后以愛弛，不自安。承間泣曰：「陛下獨不念阿忠脫紫半臂易鬥面，為生日湯餅邪？」帝憫然動容。阿忠，後呼其父仁皎雲。繇是久乃廢。當時王諲作《翠羽帳賦》諷帝。未幾卒，以一品禮葬。後宮思慕之，帝亦悔。寶應元年，追復后號。

玄宗貞順武皇后
玄宗貞順皇后武氏，恒安王攸止女，幼入宮。帝即位，寢得幸。時王皇后廢，故進冊惠妃，其禮秩比皇后。

初，帝在潞，趙麗妃以倡幸，有容止，善歌舞。開元初，父兄皆美官。及妃進，麗妃恩亦弛，以十四年卒，謚曰和。生太子瑛。而皇甫德儀生鄂王，劉才人生光王，皆籓邸之舊，後愛薄，而妃乃專寵。封所生母楊鄭國夫人，弟忠國子祭酒，信秘書監。將遂立皇后，御史潘好禮上疏曰：「《禮》，父母仇，不共天。《春秋》，子不復仇，不子也。陛下欲以武氏為後，何以見天下士！妃再從叔三思也，從父延秀也，皆幹紀亂常，天下共疾。夫惡木垂廕，志士不息；盜泉飛溢，廉夫不飲。匹夫匹婦尚相擇，況天子乎？願慎選華族，稱神祇之心。《春秋》：宋人夏父之會，無以妾為夫人；齊桓公誓葵丘曰：『無以妾為妻。』此聖人明嫡庶之分。分定，則窺競之心息矣。今人間咸言右丞相張說欲取立後功圖復相，今太子非惠妃所生，而妃有子，若一儷宸極，則儲位將不安。古人所以諫其漸者，有以也！」遂不果立。

妃生子必秀嶷，凡二王、一主，皆不育。及生壽王，帝命寧王養外邸。又生盛王、咸宜太華二公主。後李林甫以壽王母愛，希妃意陷太子、鄂光二王，皆廢死。會妃薨，年四十餘，贈皇后及謚，葬敬陵。

玄宗元獻楊皇后
玄宗元獻皇后楊氏，華州華陰人。曾祖士達，為隋納言。天授中，以武后母黨，追封士達為鄭王，父知慶太尉。

帝在東宮，後以景雲初入宮為良媛。時太平公主忌帝，而宮中左右持兩端，纖悉必聞。媛方娠，帝不自安，密語侍讀張說曰：「用事者不欲吾多子，奈何？」命說挾劑以入，帝於曲室自煮之。夢若有介而戈者環鼎三，而三煮盡覆。以告說，說曰：「天命也！」乃止。生男，是為肅宗。

帝即位，為貴嬪。其姊，節湣太子妃也。初，肅宗生，卜云：「不宜養。」乃命王皇后舉之。後無子，撫肅宗如所生。後又生寧親公主，乃薨。說以舊恩，故子自得尚寧親。肅宗即位，至德二載，太上皇自蜀誥有司「其議尊稱」，遂上冊謚。寶應末，祔泰陵。

玄宗貴妃楊氏
玄宗貴妃楊氏，隋梁郡通守汪四世孫。徙籍蒲州，遂為永樂人。幼孤，養叔父家。始為壽王妃。開元二十四年，武惠妃薨，後廷無當帝意者。或言妃姿質天挺，宜充掖廷，遂召內禁中，異之，即為自出妃意者，丐籍女官，號「太真」，更為壽王聘韋昭訓女，而太真得幸。善歌舞，邃曉音律，且智算警穎，迎意輒悟。帝大悅，遂專房宴，宮中號「娘子」，儀體與皇后等。

天寶初，進冊貴妃。追贈父玄琰太尉、齊國公。擢叔玄珪光祿卿，宗兄铦鴻臚卿，锜侍御史，尚太華公主。主，惠妃所生，最見寵遇。而釗亦浸顯。釗，國忠也。三姊皆美劭，帝呼為姨，封韓、虢、秦三國，為夫人，出入宮掖，恩寵聲焰震天下。每命婦入班，持盈公主等皆讓不敢就位。臺省、州縣奉請托，奔走期會過詔敕。四方獻餉結納，門若市然。建平、信成二公主以與妃家忤，至追內封物，駙馬都尉獨孤明失官。

它日，妃以譴還铦第，比中仄，帝尚不禦食，笞怒左右。高力士欲驗帝意，乃白以殿中供帳、司農酒餼百餘車送妃所，帝即以禦膳分賜。力士知帝旨，是夕，請召妃還，下鑰安興坊門馳入。妃見帝，伏地謝，帝釋然，撫尉良渥。明日，諸姨上食，樂作，帝驟賜左右不可貲。由是愈見寵，賜諸姨錢歲百萬為脂粉費。铦以上柱國門列戟，與铦、國忠、諸姨五家第舍聯亙，擬憲宮禁，率一堂費緡千萬。見它第有勝者，輒壞復造，務以環侈相誇詡，土木工不息。帝所得奇珍及貢獻分賜之，使者相銜於道，五家如一。

妃每從遊幸，乘馬則力士授轡策。凡充錦繡官及冶彖金玉者，大抵千人，奉須索，奇服秘玩，變化若神。四方爭為怪珍入貢，動駭耳目。於是嶺南節度使張九章、廣陵長史王翼以所獻最，進九章銀青階，擢翼戶部侍郎，天下風靡。妃嗜荔支，必欲生致之，乃置騎傳送，走數千里，味未變已至京師。

天寶九載，妃復得譴還外第，國忠謀於吉溫。溫因見帝曰：「婦人過忤當死，然何惜宮中一席廣為鈇钅質地，更使外辱乎？」帝感動，輟食，詔中人張韜光賜之。妃因韜光謝帝曰：「妾有罪當萬誅，然膚發外皆上所賜，今且死，無以報。」引刀斷一繚發奏之，曰：「以此留訣。」帝見駭惋，遽召入，禮遇如初。因又幸秦國及國忠第，賜兩家鉅萬。

國忠既遙領劍南，每十月，帝幸華清宮，五宅車騎皆從，家別為隊，隊一色，俄五家隊合，爛若萬花，川谷成錦繡，國忠導以劍南旗節。遺鈿墮舄，瑟瑟璣琲，狼藉於道，香聞數十里。十載正月望夜，妃家與廣寧主僮騎爭阛門，鞭挺訁雚競，主墮馬，僅得去。主見帝泣，乃詔殺楊氏奴，貶駙馬都尉程昌裔官。國忠之輔政，其息昢尚萬春公主，暄尚延和郡主；弟鑒尚承榮郡主。又詔為玄琰立家廟，帝自書其碑。铦、秦國早死，故韓、虢與國忠貴最久。而虢國素與國忠亂，頗為人知，不恥也。每入謁，並驅道中，從監、侍姆百餘騎，炬蜜如盡，靚妝盈裏，不施幃障，時人謂為「雄狐」。諸王子孫凡婚聘，必先因韓、虢以請，輒皆遂，至數百千金以謝。

初，安祿山有邊功，帝寵之，詔與諸姨約為兄弟，而祿山母事妃，來朝，必宴餞結歡。祿山反，以誅國忠為名，且指言妃及諸姨罪。帝欲以皇太子撫軍，因禪位，諸楊大懼，哭於廷。國忠入白妃，妃銜塊請死，帝意沮，乃止。及西幸至馬嵬，陳玄禮等以天下計誅國忠，已死，軍不解。帝遣力士問故，曰：「禍本尚在！」帝不得已，與妃訣，引而去，縊路祠下，裹屍以紫茵，瘞道側，年三十八。

帝至自蜀，道過其所，使祭之，且詔改葬。禮部侍郎李揆曰：「龍武將士以國忠負上速亂，為天下殺之。今葬妃，恐反仄自疑。」帝乃止。密遣中使者具棺槨它葬焉。啟瘞，故香囊猶在，中人以獻，帝視之，淒感流涕，命工貌妃於別殿，朝夕往，必為鯁欷。

馬嵬之難，虢國與國忠妻裴柔等奔陳倉，縣令率吏追之，意以為賊，棄馬走林。虢國先殺其二子，柔曰：「丐我死！」即並其女刺殺之，乃自剄，不殊，吏載置於獄，問曰：「國家乎？賊乎？」吏曰：「互有之。」乃死，瘞陳倉東郭外。

贊曰：或稱武、韋亂唐同一轍，武持久，韋亟滅，何哉？議者謂否。武后自高宗時挾天子威福，脅制四海，雖逐嗣帝，改國號，然賞罰己出，不假借群臣，僭於上而治於下，故能終天年，阽亂而不亡。韋氏乘夫，淫蒸於朝，斜封四出，政放不一，既鴆殺帝，引睿宗輔政，權去手不自知，戚地已疏，人心相挻，玄宗藉其事以撼豪英，故取若掇遺，不旋踵宗族夷丹，勢奪而事淺也。然二後遺後王戒，顧不厚哉！


Chinese text: This work was published before January 1, 1923, and is in the
public domain worldwide because the author died at least 100 years ago.
