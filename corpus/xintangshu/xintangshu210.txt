藩鎮魏博

安、史亂天下，至肅宗大難略平，君臣皆幸安，故瓜分河北地，付授叛將，護養孽萌，以成禍根。亂人乘之，遂擅署吏，以賦稅自私，不朝獻於廷。效戰國，肱髀相依，以土地傳子孫，脅百姓，加鋸其頸，利怵逆汙，遂使其人自視猶羌狄然。一寇死，一賊生，訖唐亡百餘年，卒不為王土。

當其盛時，蔡附齊連，內裂河南地，為合從以抗天子。杜牧至以「山東，王不得，不王；霸不得，不霸；賊得之，故天下不安」。又曰：

厥今天下何如哉？幹戈朽，斧鉞鈍，含引混貸，照育逆孽，殆為故常。而執事大人曾不歷算周思，以為宿謀，方且嵬岸抑揚，自以為廣大繁昌莫己若也。嗚呼！其不知乎，其俟蹇頓顛傾而後為之支計乎？且天下幾裏，列郡幾所，自河以北，蟠城數百，角奔為寇，伺吾人憔悴，天時不利，則將與其朋伍駭亂吾民於掌股之上。今者及吾之壯，不圖擒取，乃偷處恬逸，以為後世子孫背脅疽根，此復何也？

議者曰：倔強之徒，吾以良將勁兵為銜策，高位美爵充飽其腸，安而不橈，外而不拘，猶豢虎狼而不拂其心，則忿氣不萌，此大歷、貞元所以守邦也。何必疾戰焚煎吾民，然後為快也？

愚曰：大歷、貞元之間，有城數十，千百卒夫，則朝廷貸以法，故於是闊視大言，自樹一家，破制削法，角為尊奢。天子不問，有司不呵；王侯通爵，越錄受之；覲聘不來，幾杖扶之；逆息虜胤，皇子嬪之。地益廣，兵益強，僭擬益甚，侈心益昌。土田名器，分劃大盡，而賊夫貪心，未及畔岸，淫名越號，走兵四略，以飽其誌。趙、魏、燕、齊，同日而起，梁、蔡、吳、蜀，躡而和之，其餘混澒軒囂，欲相效者，往往而是。運遭孝武，前英後傑，夕思朝議，故能大者誅鉏，小者惠來。大抵生人油然多欲，欲而不得則怒，怒則爭亂隨之。是以教笞於家，刑罰於國，征伐於天下，裁其欲而塞其爭也。大歷、貞元之間反此，提區區之有，而塞無涯之爭，是以首尾指支，幾不能相運掉也。凡今者不知非此，而反用以為經，將見為盜者非止於河北而已。嗚呼！大歷、貞元守邦之術，永戒之哉！

魏博傳五世，至田弘正入朝，十年復亂，更四姓，傳十世，有州七。成德更二姓，傳五世，至王承元入朝明年，王廷湊反，傳六世，有州四。盧龍更三姓，傳五世，至劉總入朝，六月，朱克融反，傳十二世，有州九。淄青傳五世而滅，有州十二。滄景傳三世，至程權入朝，十六年而李全略有之，至其子同捷而滅，有州四。宣武傳四世而滅，有州四。彰義傳三世而滅，有州三。澤潞傳三世而滅，有州五。雖然，跡其由來，事有因藉，地之輕重，視人謀臧否歟！今取擅興若世嗣者，為《藩鎮傳》。若田弘正、張孝忠等，暴忠納誠，以屏王室，自如別傳雲。

田承嗣，字承嗣，平州盧龍人。世事盧龍軍，以豪俠聞。隸安祿山麾下，破奚、契丹，累功至武衛將軍。祿山反，與張忠誌為賊前驅，陷河、洛。嘗大雪，祿山按行諸屯，至其營，若無人，已而擐甲列卒，閱所籍，不缺一人，祿山異其能，使守潁川。

郭子儀平東都，承嗣以郡降，俄而復叛。安慶緒奔鄴，承嗣自潁川來，與蔡希德、武令榔合兵六萬，慶緒復振，抗王師。歲餘，史思明亂，承嗣又為賊導，及朝義敗，與共保莫州。仆固玚追北，承嗣急，乃詐朝義使自求救幽州。承嗣守莫，因執賊妻息降於玚，厚以金帛反間玚將士。玚慮下生變，即約降。承嗣詐疾不出，玚欲馳入取之，承嗣列千刀為備，玚不得誌，承嗣重賂之以免。乃與張忠誌、李懷仙、薛嵩皆詣仆固懷恩謝，願備行間。朝廷以二賊繼亂，州縣殘析，數大赦，凡為賊詿誤，一切不問。當是時，懷恩功高，亦恐賊平則任不重，因建白承嗣等分帥河北，賜鐵券，誓不死。拜承嗣莫州刺史，三遷至貝博滄瀛等州節度使，檢校太尉。

承嗣沈猜陰賊，不習禮義。既得誌，即計戶口，重賦斂，歷兵繕甲，使老弱耕，壯者在軍，不數年，有眾十萬。又擇趫秀強力者萬人，號牙兵，自署置官吏，圖版稅入，皆私有之。又求兼宰相，代宗以寇亂甫平，多所含宥，因就加同中書門下平章事，封雁門郡王，寵其軍曰天雄，以魏州為大都督府，即授長史，詔子華尚永樂公主，冀結其心。而性著兇詭，愈不遜。

大歷八年，相衛薛嵩死，弟萼求假節，牙將裴誌清逐萼，萼以眾歸承嗣。而帝自用李承昭為相州刺史，未至，承嗣使人訹吏士反，陽言救，實襲取之。帝遣使者諭罷兵，承嗣不奉詔，遣將盧子期取洺州，楊光朝取衛州，脅刺史薛雄亂，不從，屠其家，悉四州兵財以歸，擅置守宰。逼使者行礠、相，遣劉渾從之，陰使從子悅諷諸將詣使者剺面請承嗣為帥，使人不敢詰，於是厚賞請己者。帝乃下詔貶承嗣永州刺史，許一子從，悅及諸子皆逐惡地。詔河東節度使薛兼訓、成德李寶臣、幽州朱滔、昭義李承昭、淄青李正己、淮西李忠臣、永平李勉、汴宋田神玉等兵六萬掎角進，若承嗣不承命，聽在所討執，以軍法從事。其下霍榮國以礠降。李正己攻拔德州，李忠臣攻衛，築偃月壁河上。承嗣列將往往攜阻，殺數十人乃定。帝又遣御史大夫李涵督諸節度並力。承嗣遣裴誌清等攻冀州，誌清以兵附成德，承嗣悉眾圍之，為寶臣所逐，火輜重，歸於貝，計益窮，不知所出，遣其下郝光朝奉表請委身北闕下。又使悅與盧子期將萬人攻礠州，屯東山。宣慰使韓朝彩等固守，兼訓以萬騎屯西山，成德、幽州各遣兵救礠。時承昭以神策射生繼進，入河東壘。諸軍進討，數有功，頗賞，天子使中人多出禦服、良馬、黃白金萬計勞賚，使人供帳高會。諸軍少懈，而正己、寶臣二軍會棗強，更相見。會正己軍輒引去，忠臣乃棄月壘，濟河屯陽武。承昭使成德、幽州兵循東山襲子期軍，自閉壁以驕賊。子期分步騎萬人環承昭壁，以兵四千乘高望麾而進。河東將劉文英、辛忠臣等決戰，而成德、幽州兵繞出子期後，於是圍解。更陣高原，諸將與承昭夾攻，大戰臨水，賊敗，屍旁午數里，斬九千級、馬千匹，執子期及將士二千三百，旗纛器甲鼓角二十萬。諸軍乘勝進，距礠十里，暮而舍。承昭舉燧，朝彩出銳兵鼓噪薄魏營，斬首五百，悅驚，率餘兵夜走，盡棄旗幕鎧仗五千乘。成德將王武俊以子期歸寶臣，寶臣方攻洺州，因以示城下，降之，復徇瀛州，瀛州亦降。得兵萬人，粟二十萬石，獻子期京師，斬之。

天子遣中人勞寶臣，不為禮，寶臣乃貳，反攻朱滔，與承嗣和，承嗣與之滄州。正己又請天子許承嗣入朝。十一年，帝遣諫議大夫杜亞持節至魏受其降，許闔門還京師，赦魏博所管與更始。承嗣逗留不至。其秋，復略滑州，敗李勉兵。會李靈耀以汴州叛，詔忠臣、勉、河陽馬燧合討。靈耀求救於魏，承嗣使悅將兵三萬赴之，敗勉將杜如江、正己將尹伯良，死者殆半，乘勝屯汴北郛，與靈耀合。燧、忠臣逆擊，破之，悅脫身遁，斬獲數萬。靈耀東走，欲歸承嗣，為如江所禽，並魏將常準獻京師。明年，承嗣上書請罪，有詔復官爵，子弟皆仍故官，復賜鐵券。

承嗣盜有貝、搏、魏、衛、相、礠、洺七州，而未嘗北面天子。凡再興師，會國威中奪，窮而復縱，故承嗣得肆奸無怖忌。十四年死，年七十五，贈太保。

悅，蚤孤，母更嫁平盧戍卒，悅隨母轉側淄、青間。承嗣得魏，訪獲之，年十三，拜伏有禮，承嗣異之，委以號令，裁處皆與承嗣意合。及長，剽悍善鬥冠軍中，賊忍狙詐，外飭行義，輕財重施，以鉤美譽，人皆附之。承嗣愛其才，將死，顧諸子弱，乃命悅知節度事，令諸子佐之。帝因詔悅自中軍兵馬使、府左司馬擢留後，俄檢校工部尚書，為節度使。

悅始招致賢才，開館宇，禮天下士，外示恭順，陰濟其奸。帝晚年尤寬弛，悅所奏請無不從。德宗立，不假借方鎮，諸將稍惕息。會黜陟使洪經綸至河北，聞悅養士七萬，輒下符罷其四萬歸田畝。悅即奉命，因大集將士，以好言激之曰：「而等籍軍中久，仰縑廩養父母妻子，今罷去，何恃而生？」眾大哭。悅乃悉出家貲給之，各令還部，自此，魏人德悅。

及劉晏死，藩帥益懼，又傳言帝且東封泰山，李勉遂城汴州；而李正己懼，率兵萬人屯曹州，乃遣人說悅同叛。悅因與梁崇義等阻兵連和，以王侑、扈、許士則為腹心；邢曹俊、孟希祐、李長春、符璘、康愔為爪牙。建中二年，鎮州李惟嶽、淄青李納求襲節度，不許，悅為請，不答，遂合謀同叛。會於邵、令狐亙等表汰浮圖，悅乃詐其軍曰：「有詔閱軍之老疾疲弱者。」繇是舉軍咨怨。悅與納會濮陽，納分兵佐悅。

會幽州朱滔等奉詔討惟嶽，悅乃遣孟希祐以兵五千助惟嶽；別遣康愔以兵八千攻邢州；楊朝光以兵五千壁盧疃，絕昭義餉道。悅自將兵數萬繼進，又使朝光攻臨洺將張伾。伾固守，食且盡，賞賜不足，乃飾愛女示眾曰：「庫廩竭矣，願以此女代賞。」士感泣，請死戰，大破悅軍。有詔河東馬燧、河陽李芃與昭義軍救伾。三節度次狗、明二山間，未進。伾急，以紙為風鳶，高百餘丈，過悅營上，悅使善射者射之，不能及。燧營噪迎之，得書言「三日不解，臨洺士且為悅食。」燧乃自壺關鼓而東，破盧疃，戰雙岡，禽賊大將盧子昌而殺朝光，悅遁保洹水。

於是曹俊為貝州刺史，乃承嗣時舊將，果而謀。悅未得誌，召問計安出，對曰：「兵法，十則攻，今公以逆幹順，勢不敵也。宜留兵萬人屯崞阝口，以遏西師，則舉河北二十四州，惟公所命。今攻臨洺，糧竭卒老，不見其可。」悅所昵扈、孟希祐等皆訾短之，故悅不聽其言。燧等距悅軍三十里，築壘相望。悅與納合兵三萬，陣洹水。燧引神策將李晟夾攻悅，悅大敗，死傷二萬計，引壯騎數十夜奔魏，其將李長春拒關不內，以須官軍。而三帥頓不進。明日，悅得入，殺長春，持佩刀立軍門，流涕曰：「悅藉伯父餘業，與君等同休戚。今敗亡及此，不敢圖全。然悅久稽天誅者，特以淄青、恒冀子弟不得承襲，既弗能報，乃至用兵，使士民塗炭。悅正緣母老不能自剄，願公等斬悅首以取富貴，無庸俱死。」乃自投於地。眾憐，皆抱持之曰：「今士馬之眾，尚可一戰，事脫不濟，死生以之。」悅收淚曰：「諸公不以悅喪敗，誓同存亡，縱身先地下，敢忘厚意乎？」乃斷發為誓，將士亦斷發，約為兄弟；乃率富民大家財及府庫所有，大行賜與。而李再春及其子瑤以博州降，悅從兄昂以洺州降，燧等受之、悅皆族昂等家。悅自視兵械乏，眾單耗，懼，不知所出，復召曹俊與之謀。曹俊為整軍完壘以振士氣，群心復堅，後十餘日，燧等始進薄城下。

未幾，王武俊殺惟嶽，而深州降朱滔，滔分兵守之。天子授武俊恒州刺史，以康日知為深、趙二州觀察使。武俊恨賞薄，滔怨不得深州，悅知二將可間，乃路使王侑、許士則說滔曰：「司徒奉詔討賊，不十日，拔束鹿，下深州，惟嶽勢蹙，故王大夫能得逆首。聞出幽州日，有詔破惟嶽得其地即隸麾下，今乃以深州與康日知，是朝廷不信於公也。且上英武獨斷，有秦皇、漢武風，將誅豪桀，掃除河朔，不使父子相襲。又功臣劉晏等皆旋踵破滅，殺梁崇義，誅其口三百餘，血丹漢江。今日破魏，則取燕、趙如牽轅下馬耳。夫魏博全則燕、趙安，鄙州尚書必以死報德。且合從連衡，救災恤患，不朽之業也，尚書願上貝州以廣湯沐，使侑等奉簿最孔目，司徒朝至魏則夕入貝，惟孰計之。」滔心素欲得貝，即大喜，使侑先還告師期。

先是，詔武俊出恒冀粟三十萬賜滔，使還幽州，以突騎五百助燧軍。武俊懼悅破，將起師北伐，不肯歸粟、馬。滔因使王郅說武俊曰：「天子以君善戰，天下無前，故分散粟、馬以弱君軍。今若舉魏博，則王師北向，漳、滏勢危。誠能連營南旆，解田悅於倒縣，大夫之利也，豈特粟不出窖，馬不離廄，又有排危之義，聲滿天下。大夫親斷逆首，血蔑釁衣袖，日知不出趙城，何功於國，而坐兼二州。河北士以不得深州為大夫恥。」武俊既得深，亦喜，即日使使報滔。

於是滔率兵二萬屯寧晉，武俊以兵萬五千會之。悅恃救至，使康愔督兵與王師戰禦河上，大敗，棄甲走城。悅怒，閉門不內，蹈藉死塹中者甚眾。其夏，滔、武俊軍至，悅具牛酒迎犒。燧等營魏河西，武俊、滔、悅壁河東，起樓櫓營中，兩軍相持，自秋汔冬。燧遣晟以兵三千，自邢、趙與張孝忠合攻涿、莫二州，以絕幽、薊路。

悅重德滔，欲推為盟主而臣之。滔不敢當，乃更議如七國故事。悅國號魏，僭稱魏王，以府為大名府，署子為府留後；以扈為留守，許士則為司武，曾穆司文，裴抗司禮，封演司刑，並為侍郎；劉士素為內史舍人，張瑜、孫光佐為給事中，邢曹俊、孟希祐為左右仆射，田晁、高緬為征西節度使，蔡濟、薛有倫為虎牙將軍，高崇節知軍前兵馬，夏侯<赤真>為兵馬使。晁以兵數千助李納守鄆。明年夏，滔屯河間，留大將馬寔以兵萬人戍魏。會朱泚亂，帝出奉天，燧還太原，武俊等皆罷，悅餞之，厚遺武俊、寔，官屬皆有贈。

興元元年，滔自將兵欲南度河助泚，使王郅見悅計事曰：「頃大王在重圍，孤與趙刻日赴王難以全魏、貝。今秦帝已據關中，孤以步騎十萬與回紇趨東都相應接，王能從孤濟河，合勢以取大梁，孤得西收鞏、陜，與秦兵會，天下可定也。則王與趙王永無南慮，為唇齒之國，幸速計之。」是時，悅聞天子已赦罪，復官爵，心不欲行，重遽絕滔，陽遣薛有倫報滔如約。滔大喜，復使舍人李琯申固所言，悅猶豫，許士則諫曰：「冀王勇決權略，一世之雄也，殺懷仙，屠希彩，訹兄使如京師而奪之權，有恩者誅，同謀者覆，彼心腹渠可量哉？今大王之親不加泚，勇不加懷仙、希彩也，而念恩不已，拘攣匹夫義，出且見禽。彼得魏博，北聯幽薊，南入梁、鄭而與泚合，其理然也。大王不如偽許出迎，遣州縣具牛酒，至則以事自解，不可顧恩取禍也。」悅然之。先是，武俊陰約悅背滔，使相望。及聞滔要悅西，使田秀馳說悅曰：「聞大王欲從滔度河，為泚掎角，非也。方泚未盜京師時，滔為列國，且自高，如得東都，與泚連禍，兵多勢張，返制於豎於乎？今日天子復官赦罪，乃王臣，豈舍天子而北面滔、泚耶！願大王閉壘不出，武俊須昭義軍出，為王討之。」悅因秀還，具道其謀，而遣曾穆報滔。滔喜，自河間悉師而南，逾貝州，次清河，使人報悅，悅不至。進屯永濟，使王郅等督之曰：「王約出館陶與大王會，乃濟河。」悅良久曰：「始約從王，今舉軍持悅曰：『魏比困侵掠，供擬屈竭。』以悅日拊循，猶恐人且攜間，一日去城邑，朝出夕變，且何歸？不然，悅不敢背約。今遣孟希祐悉兵五千助王。」因使其屬裴抗、盧南史報命。滔怒罵曰：「逆虜前日求救，許我貝州，我不取；尊我為天子，我與同為王；教我遠來而不出。是賊不擊，尚何誅？」乃囚抗等，使馬寔取數縣，已而釋抗還之，悅兵不敢出，遂圍貝州。滔取武城，通德、棣，供軍饋，盡囚諸縣官吏，唯清陽不下，滔圍之。寔拔清平，殺五百人，俘男女貲財去。

於是李抱真、武俊約出兵救魏。會有詔拜悅檢校尚書右仆射，封濟陽郡王，而給事中孔巢父持節宣勞。始悅阻兵凡四年，狂愎少謀，亟戰數北，死者什八，士苦之，且厭兵。既巢父至，莫不欣然。悅與巢父張飲，門階皆徹衛。至夜分，從弟緒與族人私語曰：「仆射妄起兵，幾赤吾族。以金帛厚天下，而不至兄弟。」或諫止之，緒怒，殺諫者，乃與左右逾垣入。悅方醉，寢酣。緒挺刃升堂，二弟諫止，緒斬之，因手刺悅，並殺基母妻。悅死，年三十四。比明，以悅命召許士則、蔡濟計事，至則殺之。劉忠信者，悅常使防督緒直寢門，緒呼曰：「忠信刺仆射，與扈反。」眾執之，語曰：「無之。」支已殊絕。

緒字緒，承嗣第六子。悅待諸弟無所間，使緒主牙軍，而兇險多過，嘗笞勖之。悅於飲食衣服，儉嗇有節，緒常苦不足，頗怨望，故作難。悅既死，懼眾不附，以其徒數百將出奔，邢曹俊率眾追還。緒乃下令軍中曰：「我先王子，能立我者賞。」眾乃共推緒為留後，歸罪扈，斬其首以徇。復殺悅親信薛有倫等數十人，因巢父遣使者聽命天子。滔聞悅死，以兵五千合寔軍，進攻魏州。寔瀕王莽河壁，南距河，東抵博州，殺略甚眾。使人入魏招緒降。緒新篡，而寔圍且急，乃遣使以好言見滔，滔許與盟。曾穆勸緒絕滔，而緒部分亦定，乃乘城戰，武俊、抱真各脩好如悅時。詔即拜緒節度使。寔圍魏凡三月，滔敗走。

貞元元年，以嘉誠公主降緒，拜駙馬都尉。李希烈平，以功賜一子八品官。緒猜忌，殺兄弟姑妹凡數人。兄朝，仕李納為齊州刺史。或言納將入之魏以代緒，緒厚賂納，且召朝，朝以死請不行，乃送之京師，過滑，緒將篡取之，賈耽以兵援接，乃免。

累遷檢校尚書左仆射、常山郡王，又徙王雁門，實封五百戶，加同中書門下平章事。暴疾死，年三十三，贈司空。少子季安嗣。

季安字夔。母微賤，公主命為己子，寵冠諸兄。數歲，為左衛胄曹參軍、節度副使。緒死時，年十五，匿喪觀變，軍中推為留後，因授節度使。除喪，加檢校尚書右仆射，進位檢校司空，俄同中書門下平章事。季安畏主之嚴，頗循禮法。及主薨，始自恣，擊鞠從禽，酣嗜欲，軍中事率意輕重，官屬進諫皆不納。

會詔中尉吐突承璀以神策兵討王承宗，季安謀曰：「王師不跨河二十五年，今越魏伐趙，趙誠虜，魏亦虜矣，奈何？」或請以五千騎決除君憂。季安曰：「善，沮軍者斬！」時幽州劉濟將譚忠適使魏，聞之，入見季安曰：「往年王師取蜀取吳，算不失一，是宰相謀也。今伐趙，不使耆臣宿將而付中臣，不起天下甲而出秦甲，君知誰為之謀？此上自為謀，以誇服臣下。若師未叩趙，而先碎於魏，是上之謀不及下，且能不恥！既恥且怒，必任智畫，仗猛將，再舉涉河。鑒前之敗，必不越魏誅趙；校罪輕重，必不先趙後魏。是上不上，下不下，當魏而來也。」季安曰：「計安出？」忠曰：「王師入魏，君厚犒之。悉甲伐趙，而陰遺趙書曰：『魏若伐趙，為賣友；魏若與趙，為反君。賣友反君，魏不忍受。執事能弛陴鄣，遺一城，魏得持之獻捷天子以為符，此使魏北得以奉趙，西得以為臣，不世之利也。』趙不拒君，則魏安矣。」季安然之，遣大將率兵會王師伐承宗，糧餉自辦，取堂陽以報，加太子太保。

有丘絳者，父時賓佐，與同府侯臧爭權，季安怒，斥為下縣尉，俄召還，先坎道左，既至，生瘞之。忍酷無忌憚，大抵如此，死年三十二，贈太尉。

妻元誼女，召諸將立其子懷諫，最幼，不能事，政決於私奴蔣士則，數易置諸將，軍中怒，取田興為留後，所謂田弘正者，以懷諫歸第，殺士則等十餘人。季安既葬，送懷諫京師，授右監門衛將軍，寵錫蕃渥。緒弟縉、華顯於朝。

縉字雲長，貞元十年入朝，授左驍衛將軍，封扶風郡公。元和中，拜夏綏銀節度使。始開元時，置宥州，扼寇路，久而廢，縉復城之。王師伐蔡，縉上橐它牛馬助軍。吐蕃寇豐州，縉設伏邀其歸，俘斬過當。入為左衛大將軍，李聽代之。聽劾縉盜沒軍糧四萬斛，強取羌人羊馬，故吐蕃得乘隙。貶衡王傅。俄而吐蕃又攻鹽州，貶房州司馬。長慶初，終左領軍衛將軍。華，太常少卿，尚永樂、新都二公主。

田氏自承嗣至懷諫，四世，凡四十九年。

史憲誠，其先奚也，內徙靈武，為建康人。三世署魏博將，祖及父爵皆為王。憲誠始以趫敢從父軍，田弘正討李師道，將先鋒兵四千濟河，拔城柵，師踵進，乘勝逐北，傅鄆堞。師道傳首，以功兼御史中丞。

長慶二年，田布之自殺也，軍亂且囂。時憲誠為中軍兵馬使，頗言河朔舊事以搖其眾，眾乃逼還府，擅總軍務。穆宗以朱克融、王廷湊方盜幽、鎮，未有以制，即以節度使授之。憲誠外詫王命，而陰結幽、鎮，依以自固。時李方亂，私與交通，數助請旄節，城馬頭，具舟黎陽，示將濟師者。會天子遣司門郎中韋文恪宣慰，憲誠見使者禮倨，言辭悖慢。俄聞斬，更恭謹謂文恪曰：「我本奚，如狗也，唯知識主，雖日加箠不忍離。」其譎獪類此。進檢校司空。

與李全略為婚家，大和中，其子同捷反，潛以糧餉資之。文宗申約，使者相望，因進同中書門下平章事。憲誠使大將至京師偵事，作謾言自大，宰相韋處厚折其詐，遣去。憲誠懼，出兵從王師討之，復遣大將丌誌沼率師二萬攻德州。時王廷湊援同捷，陰誘誌沼以利。誌沼反，屯永濟，兵銳甚，諸鎮共禦之。憲誠告急，天子詔義武李聽進討。於是誌沼與廷湊合兵劫貝州，為聽所敗，奔廷湊。滄景平，憲誠不自安，請納地，進檢校司徒兼侍中，徙河中，封千乘郡公，以李聽代。

初，憲誠將以族行，懼魏軍之留，問策於弟憲忠，憲忠教分相、衛，請置帥，因以弱魏。復請詔聽引軍聲圖誌沼而假道清河，帝從之。憲誠因欲倚聽公去魏，及聽次清河，魏人驚，憲忠曰：「彼假道取賊，吾軍無負朝廷，何懼為？」乃稍安。然魏素聚兵清河，聽至，悉出其甲，將入魏，魏軍聞之懼，明日盡甲而出。聽按軍館陶不進。眾謂憲誠賣己，曰：「紿我以沽恩耶？」夜攻殺之，並監軍史良佐，推何進滔為帥以請，詔贈憲誠太尉，實大和三年。憲誠起，凡七年，死。

何進滔，靈武人，世為本軍校。少客魏，委質軍中，事田弘正。弘正攻王承宗，夜以兵壓鎮州。承宗使健將以鐵冒面，引精騎千餘馳魏壁。進滔率猛士逐之，幾獲，鎮人大懼。從討李師道，以功兼侍御史。憲誠死，軍中傳謼曰：「得何公事之，軍安矣！」進滔下令曰：「公等既迫我，當聽吾令。」眾唯唯。「孰殺前使及監軍者，疏出之。」凡斬九十餘人，釋脅從者。素服臨哭，將吏皆入吊。詔拜留後，俄進授節度使。居魏十餘年，民安之。進累檢校司徒、同中書門下平章事。開成五年死，贈太傅，謚曰定。

子重順襲。武宗詔河陽李執方、滄州劉約諭朝京師，或割地自效，不聽命。時帝新即位，重起兵，乃授福王綰節度大使，以重順自副，賜名弘敬。帝討劉稹，加東面詔討使。弘敬倚稹相唇齒，無深入意，詔因稱其事母孝，在軍久，宜亟戰。弘敬亦自如。及王宰逾乾河攻澤州，天子慮稹起山東兵，命弘敬掎角塞其道，不奉詔。王元逵克邢州，攻上黨，弘敬不得已，乃出師。未幾，宰統陳許兵假道收磁州，弘敬懼，乃進戰，拔平恩，詔檢校尚書左仆射。澤潞平，加同中書門下平章事。懿宗初，兼中書令，封楚國公。咸通七年死，贈太師。

子全臯襲，明年，拜節度使。平龐勛，以功遷檢校司空、同中書門下平章事。母喪，納所賜節，願行喪，詔不許。全臯年少好殺戮，下有小罪，鮮縱貰，人人危懼。後軍中相傳晙減糧帛，眾遂叛，全臯單騎遁，眾推韓君雄以總軍事，而殺全臯，實咸通十一年。詔贈太保。

自進滔至全臯，凡三世，四十二年。

懿宗更以普王為大使，擢君雄留後。君雄，魏州人。不五月，進副大使，三遷檢校司空。僖宗即位，進同中書門下平章事，賜名允中。死年六十一，贈太尉。

子簡，襲留後。俄授節度使，進累檢校太尉、同中書門下平章事，封魏郡王。帝在蜀，天下亂，簡恃強完，欲拓地，覬望非常。時諸葛爽為黃巢守河陽，簡攻之，爽走，即戍以兵，以略邢、洺而歸。東攻鄆，鄆將曹存實出戰，敗死，其將朱宣率眾以守，久不下，爽乘其隙，復取河陽。簡還攻之，爽迎擊新鄉，簡大敗，樂彥禛以一軍先還，簡奔歸，疽發背死。彥禎代之。再世，凡十二年。

彥禎者，亦魏人。簡時，歷博州刺史，下河陽有功，遷澶州。魏人立之，詔檢校工部尚書，領留後，進節度使，累加檢校尚書左仆射、同中書門下平章事。

彥禎喜儒術，引公乘億、李山甫皆在幕府。嗣襄王煴之亂，彥禎使山甫往見鎮州王镕，欲合幽、邢、滄諸鎮同盟拒賊，镕厚謝，卒不克。彥禎見王室微，頗驕滿不軌，大興其眾，城魏周八十里，一月畢，人怨其殘。子從訓，資兇悖，劫王鐸，取其家，魏人不直。又聚亡命五百人，號「子將」，出入臥內，軍中藉藉惡之。從訓懼，易服奔近縣，彥禎即以為六州指揮使、相州刺史，輦兵械泉布，跡接於道，軍中益貳。彥禎常夢解佩帶覆而行，既寤，曰：「此神告我，下將有背乎？」已而軍亂，果囚彥禎，迫為桑門，尋殺之，推大將趙文㺹總留後。

從訓求救於朱全忠，全忠為起師，次內黃。從訓自相州以軍三萬傅城，文㺹不敢出，眾懼，殺之，更推羅弘信帥軍。弘信出戰，從訓敗，裒餘眾壁洹水，弘信遣將程公佐擊斬之，梟首軍門，實文德元年。彥禎起，凡七年。

羅弘信，字德孚，魏州貴鄉人。善騎射，狀貌雄偉。為裨將，主馬牧。魏有巫告弘信曰：「白頭老人使謝君，君當有是地。」弘信曰：「神欲危我耶？」文㺹死，眾曰：「孰願主吾軍者？」弘信輒曰：「神命我矣！」眾環視，以為宜，遂立之。詔擢知留後，再遷節度使，加檢校司空、同中書門下平章事、豫章郡公。

朱全忠討黃巢，餉粟三萬斛、馬二百匹。秦宗權亂，復詔弘信以粟二萬斛助軍，未輸，檢校工部尚書雷鄴來責粟，弘信素脅於牙軍，擅殺鄴。全忠以檄譙讓，弘信不敢報。大順初，全忠討太原李克用，遣將趙昌嗣見弘信假糧馬；又議屯邢、洺，假道相、衛，弘信不納。全忠使丁會、龐師古、葛從周、霍存等引萬騎度河，弘信壁內黃，凡五戰皆敗，禽大將馬武等，乃厚幣求和。方全忠圖河北，欲結納弘信，乃還兵。

全忠攻兗鄆，朱宣求援於克用，遣李存信率兵救之，請道屯莘，其下侵魏芻牧，弘信不平。克用欲合鎮、定兵營河曲，搤魏、滑路，弘信馳告全忠，請禁遊舸，絕往來。久之，魏人不至，全忠疑其紿，自將至滑州。弘信來告曰：「魏人未動者，正欲緩圖之。」全忠遂屯曹。太原將李瑭救宣，復壁莘，弘信厭其暴，而瑭溝壘自固。全忠遣使謂曰：「晉人誌並河朔，師還，為公憂之。」弘信乃攻瑭，告全忠師期，全忠將趨滑為援，次封丘，而弘信已破瑭。克用怒，以兵掠魏博。全忠將侯言屯洹水，克用兵數求戰，言不敢出，全忠以葛從周代將。從周為暗竇，每克用兵至，輒出精卒薄戰，必捷。克用逾洹西北挑戰，從周大破之，禽其子落落，乃引去。然侵魏不已，大戰白龍潭，弘信敗，克用追薄魏門而還。弘信乃乞師全忠，全忠遣將壁洹水救魏。克用遊兵剽相、魏，民死十九，弘信不堪其逼。光化元年，如全忠告亟。全忠復遣葛從周將兵追躡，拔洺州，執其刺史邢行恭；復攻邢，馬師素自拔走；遂圍礠州，袁奉韜自殺。不五日，取三州，斬首二萬級，禽其將百餘人，自是克用兵不出。

始全忠亟討兗鄆，懼弘信貳，故歲時賂遺良厚。弘信每有饋答，全忠引其使北面拜受，兄事之，弘信以為厚己，故推心焉。

進累檢校太師，守侍中，徙臨清郡王。光化元年死，年六十三，贈太師，追封北平王，謚曰莊肅。子紹威襲。

紹威字端己。少有英氣，性精悍，吏事明辦。既領留後，昭宗即詔嗣父節度，加累檢校太尉，號「忠勤宣力致聖功臣」。幽州劉仁恭引兵攻鎮、冀，遂掠魏，紹威告急於全忠，全忠自將與仁恭戰內黃，日中，大破之，斬首三萬級。葛從周方守邢，亦敗其眾於魏縣。仁恭以眾十萬陷貝州，全忠使李思安屯內黃，從周悉軍入魏。仁恭攻魏，從周以五百騎出鬥，謂門者曰：「前有強敵，不可易。」命闔扉。士死戰，執仁恭將二人。仁恭使別將攻內黃，為思安所敗。從周乘勝破八壁，追北至臨清。仁恭乃還滄州，與李克用圖魏。紹威與全忠連兵伐滄州，從周攻拔德州，進薄浮陽。仁恭以兵至，監軍蔣玄暉請須其入壁，食盡可取。從周曰：「兵在機，機在上將，豈監軍所知！」逆戰老鴉堤，破之，斬首五萬，獲其將百餘人。又戰唐昌範橋，六遇輒勝。仁恭約和，乃還。紹威德全忠，故奉事愈固。全忠遷帝洛陽，命諸鎮治宮闕，而紹威營太廟，加侍中，封鄴王。

魏牙軍，起田承嗣募軍中子弟為之，父子世襲，姻黨盤互，悍驕不顧法令，憲誠等皆所立，有不慊，輒害之無噍類。厚給稟，姑息不能制。時語曰：「長安天子，魏府牙軍。」謂其勢強也。紹威懲曩禍，雖外示優假，而內不堪。俄而小校李公佺作亂，不克，奔滄州。紹威乃決策屠翦，遣楊利言與全忠謀。全忠乃遣苻道昭將兵合魏軍二萬攻滄州，求公佺，又遣李思安助戰，魏軍不之疑。紹威子，全忠婿也，會女卒，使馬嗣勛來助葬，選長直千人納盟器，實甲以入。全忠自滑濟河，聲言督滄景行營。紹威欲出迎，假銳兵以入，軍中勸毋出而止。紹威遣人潛入庫，斷纮解甲，註夜，將奴客數百與嗣勛攻之，軍趨庫得兵，不可戰，因夷滅凡八千族，市為空。平明，全忠亦至，聞事定，馳入軍。魏兵在行者聞變，於是史仁遇保高唐，李重霸屯宗縣，分據貝、澶、衛等六州。仁遇自稱魏博留後，全忠解滄州兵以攻高唐，仁遇引眾走，為遊騎所獲，支解之，進拔博、澶二州。李重霸走，俄斬其首，相、衛皆降。

紹威雖除其逼，然勢弱，為全忠牽制，比州刺史矣，內悒悒悔恨。全忠兵在滄州，紹威主饋免，自鄴至長蘆五百里，不絕於道。全忠還，紹威建元帥行府，極土木壯麗，全忠大悅。紹威間說曰：「邠、岐、太原皆狂譎，以復唐室為言。王宜自取神器，專天下之望。」全忠歸，乃受禪。

紹威多聚書，至萬卷。江東羅隱工為詩，紹威厚幣結之，通譜系昭穆，因目己所為詩為「偷江東集」雲。

贊曰：田承嗣幾禽矣，李寶臣怒承倩而釋魏。建中之際，三將軍持銳躪血，功無成者。四叛連勢，兵結難作，天子不能守宗廟。傳及弘正，去汙入朝，數年復亂，唐終不得魏。與夫豎刁亂齊，孰為輕重？


Chinese text: This work was published before January 1, 1923, and is in the
public domain worldwide because the author died at least 100 years ago.
