食貨五
武德元年，文武官給祿，頗減隋制，一品七百石，從一品六百石，二品五百石，從二品四百六十石，三品四百石，從三品三百六十石，四品三百石，從四品二百六十石，五品二百石，從五品百六十石，六品百石，從六品九十石，七品八十石，從七品七十石，八品六十石，從八品五十石，九品四十石，從九品三十石，皆以歲給之。外官則否。

一品有職分田十二頃，二品十頃，三品九頃，四品七頃，五品六頃，六品四頃，七品三頃，五十畝，八品二頃五十畝，九品二頃，皆給百里內之地。諸州都督、都護、親王府官二品十二頃，三品十頃，四品八頃，五品七頃，六品五頃，七品四頃，八品三頃，九品二頃五十畝。鎮戍、關津、嶽瀆官五品五頃，六品三頃五十畝，七品三頃，八品二頃，九品一頃五十畝。三衛中郎將、上府折沖都尉六頃，中府五頃五十畝，下府及郎將五頃；上府果毅都尉四頃，中府三頃五十畝，下府三頃；上府長史、別將三頃，中府、下府二頃五十畝；親王府典軍五頃五十畝，副典軍四頃；千牛備身左右、太子千牛備身三頃；折沖上府兵曹二頃，中府、下府一頃五十畝。外軍校尉一頃二十畝，旅帥一頃，隊正、副八十畝。

親王以下又有永業田百頃，職事官一品六十頃，郡王、職事官從一品五十頃，國公、職事官從二品三十五頃，縣公、職事官三品二十五頃，職事官從三品二十頃，侯、職事官四品十二頃，子、職事官五品八頃，男、職事官從五品五頃，六品、七品二頃五十畝，八品、九品二頃。上柱國三十頃，柱國二十五頃，上護軍二十頃，護軍十五頃，上輕車都尉十頃，輕車都尉七頃，上騎都尉六頃，騎都尉四頃，驍騎、飛騎尉八十畝，雲騎、武騎尉六十畝。散官五品以上給同職事官。五品以上受田寬鄉，六品以下受於本鄉。解免者追田，除名者受口分之田，襲爵者不別給。流內九品以上口分田終其身，六十以上停私乃收。

凡給田而無地者，畝給粟二斗。

京司及州縣皆有公廨田，供公私之費。其後以用度不足，京官有俸賜而巳。諸司置公廨本錢，以番官貿易取息，計員多少為月料。

貞觀初，百官得上考者，給祿一季。未幾，又詔得上下考給祿一年，出使者稟其家，新至官者計日給糧。中書舍人高季輔言：「外官卑品貧匱，宜給祿養親。」自後以地租春秋給京官，歲凡五十萬一千五百余斛。外官降京官一等，一品以五十石為一等，二品、三品以三十石為一等，四品、五品以二十石為一等，六品、七品以五石為一等，八品、九品以二石五斗為一等。無粟則以鹽為祿。

十一年，以職田侵漁百姓，詔給逃還貧戶，視職田多少，每畝給粟二升，謂之「地子」。是歲，以水旱復罷之。

十二年，罷諸司公廨本錢，以天下上戶七千人為胥士，視防閤制而收其課，計官多少而給之。十五年，復置公廨本錢，以諸司令史主之，號「捉錢令史」。每司九人，補於吏部，所主才五萬錢以下，市肆販易，月納息錢四千，歲滿受官。諫議大夫褚遂良上疏：「京七十余司，更一二載，捉錢令史六百余人受職。太學高第，諸州進士，拔十取五，猶有犯禁罹法者，況廛肆之人，茍得無恥，不可使其居職。」太宗乃罷捉錢令史，復詔給百官俸。

十八年，以京兆府、岐、同、華、邠、坊州隙地陂澤可墾者，復給京官職田。

二十二年，置京諸司公廨本錢，捉以令史、府史、胥士。永徽元年，廢之，以天下租腳直為京官俸料。其後又薄斂一歲稅，以高戶主之，月收息給俸。尋顓以稅錢給之，歲總十五萬二千七百三十緡。

一品月俸八千，食料一千八百，雜用一千二百。二品月俸六千五百，食料一千五百，雜用一千。三品月俸五千一百，雜用九百。四品月俸三千五百，食料、雜用七百。五品月俸三千，食料、雜用六百。六品月俸二千，食料、雜用四百。七品月俸一千七百五十，食料、雜用三百五十。八品月俸一千三百，食料三百，雜用二百五十。九品月俸一千五十，食料二百五十，雜用二百。行署月俸一百四十，食料三十。

職事官又有防閤、庶仆：一品防閤九十六人，二品七十二人，三品四十八人，四品三十二人，五品二十四人；六品庶仆十五人，七品四人，八品三人，九品二人。公主有邑士八十人，郡主六十人，縣主四十人。外官以州、府、縣上下中為差，少尹、長史、司馬及丞減長官之半，參軍、博士減判司三之二，主簿、縣尉減丞三之二，錄事、市令以參軍職田為輕重，京縣錄事以縣尉職田為輕重。羈縻州官，給以土物。關監官，給以年支輕貨。折沖府官則有仗身：上府折沖都尉六人，果毅四人，長史、別將三人，兵曹二人，中、下府各減一人，皆十五日而代。開府儀同三司、特進、光祿大夫同職事官，公廨、雜用不給。員外官、檢校、判、試、知給祿料食糧之半，散官、勛官、衛官減四之一，致仕五品以上給半祿，解官充侍亦如之。四夷宿衛同京官。

天下置公廨本錢，以典史主之，收贏十之七，以供佐史以下不賦粟者常食，余為百官俸料。京兆、河南府錢三百八十萬，太原及四大都督府二百七十五萬，中都督府、上州二百四十二萬，下都督、中州一百五十四萬，下州八十八萬；京兆、河南府京縣一百四十三萬，太原府京縣九十一萬三千，京兆、河南府畿縣八十二萬五千，太原府畿縣、諸州上縣七十七萬，中縣五十五萬，中下縣、下縣三十八萬五千；折沖上府二十萬，中府減四之一，下府十萬。

麟德二年，給文官五品以上仗身，以掌閑、幕士為之。咸亨元年，與職事官皆罷。乾封元年，京文武官視職事品給防閤、庶仆。

百官俸出於租調，運送之費甚廣。公廨出舉，典史有徹垣墉、鬻田宅以免責者。又以雜職供薪炭，納直倍於正丁。儀鳳三年，王公以下率口出錢，以充百官俸食防閤、庶仆、邑士、仗身、封戶。

調露元年，職事五品以上復給仗身。光宅元年，以京官八品、九品俸薄，詔八品歲給庶仆三人，九品二人。文武職事三品以上給親事、帳內。以六品、七品子為親事，以八品、九品子為帳內，歲納錢千五百，謂之「品子課錢」。三師、三公、開府儀同三司百三十人；嗣王、郡王百八人；上柱國領二品以上職事九十五人，領三品職事六十九人；柱國領二品以上職事七十三人，領三品職事五十五人；護軍領二品以上職事六十二人，領三品職事三十六人。二品以下又有白直、執衣：二品白直四十人，三品三十二人，四品二十四人，五品十六人，六品十人，七品七人，八品五人，九品四人；二品執衣十八人，三品十五人，四品十三人，五品九人，六品、七品各六人，八品、九品各三人。皆中男為之。防閤、庶仆，皆滿歲而代。外官五品以上亦有執衣。都護府不治州事亦有仗身：都護四人，副都護、長史、司馬三人，諸曹參軍事二人，上鎮將四人，中下鎮將、上鎮副三人，中、下鎮副各二人，鎮倉曹、關令丞、戍主副各一人，皆取於防人衛士，十五日而代。宿衛官三品以上仗身三人，五品以上二人，六品以下及散官五品以上各一人，取於番上衛士，役而不收課。親王出籓者，府佐史、典軍、副典軍有事力人，數如白直。諸司、諸使有守當及廳子，以兵及勛官為之。白直、執衣以下分三番，周歲而代，供役不逾境。後皆納課：仗身錢六百四十，防閤、庶仆、白直錢二千五百，執衣錢一千。其後親事、帳內亦納課如品子之數。

州縣典史捉公廨本錢者，收利十之七。富戶幸免徭役，貧者破產甚眾。秘書少監崔沔請計戶均出，每丁加升尺，所增蓋少；流亡漸復，倉庫充實，然後取於正賦，罷新加者。

開元十年，中書舍人張嘉貞又陳其不便，遂罷天下公廨本錢，復稅戶以給百官；籍內外職田，賦逃還戶及貧民；罷職事五品以上仗身。

十八年，復給京官職田。州縣籍一歲稅錢為本，以高戶捉之，月收贏以給外官。復置天下公廨本錢，收贏十之六。十九年，初置職田頃畝簿，租價無過六斗，地不毛者畝給二斗。

二十四年，令百官防閤、庶仆俸食雜用以月給之，總稱月俸：一品錢三萬一千，二品二萬四千，三品萬七千，四品萬一千五百六十七，五品九千二百，六品五千三百，七品四千一百，八品二千四百七十五，九品千九百一十七。祿米則歲再給之：一品七百斛，從一品六百斛，二品五百斛，從二品四百六十斛，三品四百斛，從三品三百六十斛，四品三百斛，從四品二百五十斛，五品二百斛，從五品百六十斛，六品百斛，自此十斛為率，至從七品七十斛，八品六十七斛，自此五斛為率，至從九品五十二斛。外官降一等。

先是州縣無防人者，籍十八以上中男及殘疾以守城門及倉庫門，謂之門夫。番上不至者，閑月督課，為錢百七十，忙月二百。至是以門夫資課給州縣官。

二十九年，以京畿地狹，計丁給田猶不足，於是分諸司官在都者，給職田於都畿，以京師地給貧民。是時河南、北職田兼稅桑，有詔公廨、職田有桑者，毋督絲課。

天寶初，給員外郎料，天下白直歲役丁十萬，有詔罷之，計數加稅以供用，人皆以為便。

自開元後，置使甚眾，每使各給雜錢。宰相楊國忠身兼數官，堂封外月給錢百萬。幽州平盧節度使安祿山、隴右節度使哥舒翰兼使所給，亦不下百萬。

十二載，國忠以兩京百官職田送租勞民，請五十里外輸於縣倉，鬥納直二錢，百里外納直三錢，使百官就請於縣，然縣吏欺盜蓋多，而閑司有不能自直者。十四載，兩京九品以上月給俸加十之二，同正員加十之一。兵興，權臣增領諸使，月給厚俸，比開元制祿數倍。

至德初，以用物不足，內外官不給料錢，郡府縣官給半祿及白直、品子課。乾元元年，亦給外官半料及職田，京官給手力課而已。上元元年，復令京官職田以時輸送，受加耗者以枉法贓論。其後籍以為軍糧矣。永泰末，取州縣官及折沖府官職田苗子三之一，市輕貨以賑京官。

大歷元年，斂天下青苗錢，得錢四百九十萬緡，輸大盈庫，封太府左、右藏，鐍而不發者累歲。二年，復給京兆府及畿縣官職田，以三之一供軍饟。增稅青苗錢，一畝至三十。權臣月俸有至九十萬者，刺史亦至十萬。楊綰、常袞為相，增京官正員官及諸道觀察使、都團練使、副使以下料錢。初，檢校官同中書門下平章事者，月給錢十二萬。至是戶部侍郎判度支韓滉請同正官，從高而給之。文官一千八百五十四員，武官九百四十二員，月俸二十六萬緡，而增給者居三之一。

先是，州縣職田、公廨田，每歲六月以白簿上尚書省覆實；至十月輸送，則有黃籍，歲一易之。後不復簿上，唯授祖清望要官，而職卑者稽留不付，黃籍亦不復更矣。德宗即位，詔黃籍與白簿皆上有司。

建中三年，復減百官料錢以助軍。李泌為相，又增百官及畿內官月俸，復置手力資課，歲給錢六十一萬六千余緡，文官千八百九十二員，武官八百九十六員。左右衛上將軍以下又有六雜給：一曰糧米，二曰鹽，三曰私馬，四曰手力，五曰隨身，六曰春冬服。私馬則有芻豆，手力則有資錢，隨身則有糧米、鹽，春冬服則有布、絹、絁、䌷、綿，射生、神策軍大將軍以下增以鞋，比大歷制祿又厚矣。州縣官有手力雜給錢，然俸最薄者也。李泌以度支有兩稅錢，鹽鐵使有筦榷錢，可以擬經費，中外給用，每貫墊二十，號「戶部除陌錢」。復有闕官俸料、職田錢，積戶部，號「戶部別貯錢」。御史中丞專掌之，皆以給京官，歲費不及五十五萬緡。京兆和糴，度支給諸軍冬衣，亦往往取之。減王公以下永業田：郡王、職事官從一品田五十頃，國公、職事官正二品田四十頃，郡公、職事官從二品田三十頃，縣公、職事官正四品田十四頃，職事官從四品田十一頃。尚郡主檢校四品京官者月給料錢三十萬，祿百二十石。尚縣主檢校五品京官者料錢二十萬，祿百石。

自李泌增百官俸，當時以為不可朘削矣，然有名存而職廢、額去而俸在者。宰相李吉甫建議減之，遂為常法。

於時祠祭、蕃夷賜宴、別設，皆長安、萬年人吏主辦，二縣置本錢，配納質積戶收息以供費。諸使捉錢者，給牒免徭役，有罪府縣不敢劾治。民間有不取本錢，立虛契，子孫相承為之。嘗有毆人破首，詣閑廄使納利錢受牒貸罪。御史中丞柳公綽奏諸使捉錢戶，府縣得捕役，給牒者毀之，自是不得錢者不納利矣。議者以兩省、尚書省、御史臺總樞機，正百寮，而倍稱息利，非馭官之體。

元和九年，戶部除陌錢每緡增墊五錢，四時給諸司諸使之餐，置驅使官督之，御史一人核其侵漁，起明年正月，收息五之一，號「元和十年新收置公廨本錢」。

初，捉錢者私增公廨本，以防耗失，而富人乘以為奸，可督者私之，外以逋官錢迫蹙閭裏，民不堪其擾。御史中丞崔從奏增錢者不得逾官本。其後兩省捉錢，官給牒逐利江淮之間，鬻茶鹽以橈法。十三年，以職田多少不均，每司收草粟以多少為差。其後宰相李玨、楊嗣復奏堂廚食利錢擾民煩碎，於是罷堂廚捉錢官，置庫量入計費。

唐世百官俸錢，會昌後不復增減，今著其數：太師、太傅、太保，錢二百萬。太尉、司徒、司空，百六十萬。侍中，百五十萬。中書令，門下中書侍郎，左右仆射，太子太師、太保、太傅，百四十萬。尚書，御史大夫，太子少師、少保、少傅，百萬。節度使，三十萬。都防禦使、副使，監軍，十五萬。觀察使十萬。左右丞，侍郎，散騎常侍，諫議大夫，給事中，中書舍人，秘書、殿中、內侍監，御史中丞，太常、宗正、大理、司農、太府、鴻臚、太仆、光祿、衛尉卿，國子祭酒，將作、少府監，太子賓客、詹事，諸府尹，大都督府長史，都團練使、副使，上州刺史，八萬。太常、宗正少卿，太子左右庶子，節度副使，刺史知軍事，七萬。六軍統軍，諸府少尹，少監，少卿，國子司業，少詹事，六萬五千。左右衛、金吾衛上將軍，六軍大將軍，六萬。左右驍衛、武衛、威衛、領軍衛、監門衛、千牛衛上將軍，上州別駕，五萬五千。郎中，司天監，太子左右諭德、家令寺、仆寺、率更寺令，親王傅，別敕判官，觀察、團練判官掌書記，上州長史、司馬，五萬。左右衛、金吾衛大將軍，懷化大將軍，諸府、大都督司錄參軍事，鴘赤縣令，四萬五千。員外郎，起居郎，通事舍人，起居舍人，著作郎，內常侍，侍御史，殿中侍御史，太常、宗正、殿中、秘書丞，大理正，國子博士，京都宮苑總監監，都水使者，太子中舍、中允，王府長史，歸德將軍，節度推官、支使，防禦判官，上州錄事參軍事，畿縣、上縣令，四萬。懷化中郎將，三萬七千。左右驍衛、武衛、威衛、領軍衛、監門衛、千牛衛、殿前左右射生軍、神策軍大將軍，左右衛、金吾衛將軍，三萬六千。補闕，殿中侍御史，諸府、大都督府判官，赤縣丞，三萬五千。懷化郎將，三萬二千。拾遺，司天少監，六局奉禦，內常侍，監察御史，御史臺主簿，太常博士，陵署令，大理司直，中書主書，門下錄事，太子贊善、典內、洗馬、司議郎，王府司馬，驍衛、武衛、威衛、領軍衛、監門衛、六軍、射生、神策軍將軍，歸德中郎將，觀察防禦團練推官巡官，鴘赤縣丞，兩赤縣主簿、尉，上州功曹參軍以下，上縣丞，三萬。城門郎，秘書郎，著作佐郎，六局直長，十六衛、六軍、諸府、十率府長史，懷化司階，畿縣丞，鴘赤縣主簿、尉，二萬五千。歸德司階，二萬三千。五官正，太常寺協律郎，陵署丞，諸寺監主簿，國子、太學、廣文助教，都水監丞，詹事府司直，太子通事舍人、文學、三寺丞、五局郎，王府諮議參軍、友，畿縣上縣主簿尉，二萬。懷化中候，萬八千。十六衛六軍十率府率、副率、中郎、中郎將，萬七千三百五十。歸德中候，萬七千。四門助教，十六衛佐，秘書省、崇文、弘文館校書郎、正字，太常寺奉禮郎、太祝，郊社、太樂、鼓吹署令，四門助教，京都宮苑總監副監，九成宮總監監、主事，十六衛、六軍衛佐，尚書省都事，萬六千。十六衛、六軍中候，太子內率府千牛，六千一百七十四。內寺伯，懷化司戈，諸府大都督府參軍事、文學、博士、錄事，上州參軍事、博士，萬五千。歸德司戈，萬四千。十六衛、六軍、十率府左右郎將，親王府典軍、副典軍，萬三千八百。司戈、內率府備身、仆寺進馬，三千七百一十二。符寶郎，內謁者監，九寺諸監，詹事府丞，太醫署令，太學、廣文、四門博士，中書門下主事，太子文學、侍醫，諸府、都督府醫博士、法直，兩赤縣錄事，上州錄事，市令，萬三千。懷化執戟長上，萬一千。門下省典儀，侍禦醫，司天臺丞，都水監主簿，率府衛佐，諸司主事、御史臺主事，萬二千。司醫，太醫署丞，歸德執戟長上，一萬。醫佐，大理寺評事，太常宗正寺詹事府主簿、寺監，內侍省司天臺左右春坊詹事府錄事、主事，八千。司階，千牛備身左右，七千九百九十。京都園苑四面監監，兩京諸市、中尚、武庫、武成王廟署令，王府掾、屬、主簿、記室、錄事參軍事，七千。司天臺主簿、靈臺郎、保章正，上局署令，七品陵廟令，京都宮苑總監丞，司竹、溫泉監監，太子內坊丞，王府功曹以下參軍事，親王國令，公主邑司令，六千。奚官、內仆、內府局令，司竹、溫泉副監，五千。書、算、律學博士，內謁者，中局署令，上局署丞，五官挈壺正，京都園苑四面監、九成宮總監副監，醫、針博士，醫監，陵廟令，司竹、溫泉監丞，太子藥藏局丞，王府參軍事，王國大農，公主邑司丞，四千。獄丞，國子監直講，掌客，司儀，中局署丞，監膳，監作，監事，食醫，尚輦，進馬，奉乘，主乘，典乘，司庫，司廩，十六衛、十率府錄事，親、勛、翊府兵曹參軍事，司天臺司辰、司歷、監候，內坊典直，宮教博士，樂正，醫正，卜正，按摩、呪禁、卜博士，針、醫、卜、書、算助教，陵廟、太樂、鼓吹署丞，京都園苑四面監、九成宮總監丞，諸總監主簿，太子典膳、內直、典設、宮門局丞，三寺主簿，親王國尉、丞，三千。十六衛、六軍、十率府執戟、長上、左右中郎將二千八百五十。


Chinese text: This work was published before January 1, 1923, and is in the
public domain worldwide because the author died at least 100 years ago.
