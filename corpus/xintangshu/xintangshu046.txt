　　唐之官制，其名號祿秩雖因時增損，而大抵皆沿隋故。其官司之別，曰省、曰台、曰寺、曰監、曰衛、曰府，各統其屬，以分職定位。其辯貴賤、敘勞能，則有品、有爵、有勳、有階，以時考核而升降之，所以任群材、治百事。其為法則精而密，其施于事則簡而易行，所以然者，由職有常守，而位有常員也。方唐之盛時，其制如此。蓋其始未嘗不欲立制度、明紀綱為萬世法，而常至於交侵紛亂者，由其時君不能慎守，而徇一切之苟且，故其事愈繁而官益冗，至失其職業而卒不能復。

　　初，太宗省內外官，定制為七百三十員，曰：「吾以此待天下賢材，足矣。」然是時已有員外置，其後又有特置，同正員。至於檢校、兼、守、判、知之類，皆非本制。又有置使之名，或因事而置，事已則罷，或遂置而不廢。其名類繁多，莫能遍舉。自中世已後，盜起兵興，又有軍功之官，遂不勝其濫矣。故采其綱目條理可為後法，及事雖非正後世遵用因仍而不能改者，著於篇。

目录
1	宰相之職
2	學士之職
3	三師三公
4	尚書省
4.1	吏部
4.2	戶部
4.3	禮部
4.4	兵部
4.5	刑部
4.6	工部
宰相之職
　　宰相之職，佐天子總百官、治萬事，其任重矣。然自漢以來，位號不同，而唐世宰相，名尤不正。初，唐因隋制，以三省之長中書令、侍中、尚書令共議國政，此宰相職也。其後，乙太宗嘗為尚書令，臣下避不敢居其職，由是僕射為尚書省長官，與侍中、中書令號為宰相，其品位既崇，不欲輕以授人，故常以他官居宰相職，而假以他名。自太宗時，杜淹以吏部尚書參議朝政，魏徵以秘書監參預朝政，其後或曰「參議得失」、「參知政事」之類，其名非一，皆宰相職也。貞觀八年，僕射李靖以疾辭位，詔疾小瘳，三兩日一至中書門下平章事，而「平章事」之名蓋起於此。其後，李勣以太子詹事同中書門下三品，謂同侍中、中書令也，而「同三品」之名蓋起於此。然二名不專用，而佗官居職者猶假佗名如故。自高宗已後，為宰相者必加「同中書門下三品」，雖品高者亦然；惟三公、三師、中書令則否。其後改易官名，而張文瓘以東台侍郎同東西台三品，「同三品」入銜，自文瓘始。永淳元年，以黃門侍郎郭待舉、兵部侍郎岑長倩等同中書門下平章事，「平章事」入銜，自待舉等始。自是以後，終唐之世不能改。

　　初，三省長官議事于門下省之政事堂，其後，裴炎自侍中遷中書令，乃徙政事堂於中書省。開元中，張說為相，又改政事堂號「中書門下」，列五房於其後：一曰吏房，二曰樞機房，三曰兵房，四曰戶房，五曰刑禮房，分曹以主眾務焉。

　　宰相事無不統，故不以一職名官，自開元以後，常以領他職，實欲重其事，而反輕宰相之體。故時方用兵，則為節度使；時崇儒學，則為大學士；時急財用，則為鹽鐵轉運使，又其甚則為延資庫使。至於國史、太清宮之類，其名頗多，皆不足取法，故不著其詳。

學士之職
　　學士之職，本以文學言語被顧問，出入侍從，因得參謀議、納諫諍，其禮尤寵；而翰林院者，待詔之所也。

　　唐制，乘輿所在，必有文詞、經學之士，下至卜、醫、伎術之流，皆直於別院，以備宴見；而文書詔令，則中書舍人掌之。自太宗時，名儒學士時時召以草制，然猶未有名號；乾封以後，始號「北門學士」。玄宗初，置「翰林待詔」，以張說、陸堅、張九齡等為之，堂四方表疏批答、應和文章；既而又以中書務劇，文書多壅滯，乃選文學之士，號「翰林供奉」，與集賢院學士分掌制詔書敕。開元二十六年，又改翰林供奉為學士，別置學士院，專掌內命。凡拜免將相、號令征伐，皆用白麻。其後，選用益重，而禮遇益親，至號為「內相」，又以為天子私人。凡充其職者無定員，自諸曹尚書下至校書郎，皆得與選。入院一歲，則遷知制誥，未知制誥者不作文書，班次各以其官，內宴則居宰相之下，一品之上。憲宗時，又置「學士承旨」。唐之學士，弘文、集賢分隸中書、門下省，而翰林學士獨無所屬，故附列於此雲。

三師三公
　　三師三公

　　太師、太傅、太保各一人，是為三師；太尉、司徒、司空各一人，是為三公。皆正一品。三師，天子所師法，無所總職，非其人則闕。三公，佐天子理陰陽、平邦國，無所不統。親王拜者不親事，祭祀闕則攝。隋廢三師，貞觀十一年復置，與三公皆不設官屬。

尚書省
　　尚書省

　　尚書令一人，正二品，掌典領百官。其屬有六尚書：一曰吏部，二曰戶部，三曰禮部，四曰兵部，五曰刑部，六曰工部。六尚書：兵部、吏部為前行，刑部、戶部為中行，工部、禮部為後行；行總四司，以本行為頭司，余為子司。庶務皆會決焉。凡上之逮下，其制有六：一曰制，二曰敕，三曰冊，天子用之；四曰令，皇太子用之；五曰教，親王、公主用之；六曰符，省下於州，州下於縣，縣下於鄉。下之達上，其制有六：一曰表，二曰狀，三曰箋，四曰啟，五曰辭，六曰牒。諸司相質，其制有三：一曰關，二曰刺，三曰移。凡授內外百司之事，皆印其發日為程，一曰受，二曰報。諸州計奏達京師，以事大小多少為之節。凡符、移、關、牒，必遣於都省乃下。天下大事不決者，皆上尚書省。凡制敕計奏之數、省符宣告之節，以歲終為斷。龍朔二年，改尚書省曰中台，廢尚書令；尚書曰太常伯，侍郎曰少常伯。光宅元年，改尚書省曰文昌台，俄曰文昌都省。垂拱元年曰都台，長安三年曰中台。

　　左右僕射各一人，從二品，掌統理六官，為令之貳，令闕則總省事，劾御史糾不當者。龍朔二年，改左右僕射曰左右匡政，光宅元年曰文昌左右相；開元元年曰左、右丞相；天寶元年復。

　　左丞一人，正四品上；右丞一人，正四品下。掌辯六官之儀，糾正省內，劾御史舉不當者。吏部、戶部、禮部，左丞總焉；兵部、刑部、工部，右丞總焉。郎中各一人，從五品上；員外郎各一人，從六品上。掌付諸司之務，舉稽違，署符目，知宿直，為丞之貳。以都事受事發辰、察稽失、監印、給紙筆；以主事、令史、書令史署覆文案，出符目；以亭長啟閉、傳禁約；以掌固守當倉庫及陳設。諸司皆如之。隋尚書省諸司郎及承務郎各一人，而廢左右司。武德三年，改諸司郎為郎中，承務郎為員外郎。貞觀元年，復置左右司郎中。龍朔元年，改左右丞曰左右肅機，郎中曰左右承務，諸司郎中曰大夫。永昌元年，復置員外郎。神龍元年省，明年復置。初有馹驛百人，掌乘傳送符，後廢。

　　都事各六人，從七品上；主事各六人，從八品下。吏部考功、禮部主書皆如之。諸司主事，從九品上。有令史各十八人，書令史各三十六人，亭長各六人，掌固各十四人。

吏部
　　吏部

　　尚書一人，正三品；侍郎二人，正四品上；郎中二人，正五品上；員外郎二人，從六品上。掌文選、勳封、考課之政。以三銓之法官天下之材，以身、言、書、判、德行、才用、勞效較其優劣而定其留放，為之注擬。五品以上，以名上而聽制授；六品以下，量資而任之。其屬有四：一曰吏部，二曰司封，三曰司勳，四曰考功。

　　吏部郎中，掌文官階品、朝集、祿賜，給其告身、假使，一人掌選補流外官。員外郎二人，從六品上，一人判南曹。皆為尚書、侍郎之貳。凡文官九品，有正、有從，自正四品以下，有上、下，為三十等。凡文散階二十九：從一品曰開府儀同三司，正二品曰特進，從二品曰光祿大夫，正三品曰金紫光祿大夫，從三品曰銀青光祿大夫，正四品上曰正議大夫，正四品下曰通議大夫，從四品上曰太中大夫，從四品下曰中大夫，正五品上曰中散大夫，正五品下曰朝議大夫，從五品上曰朝請大夫，從五品下曰朝散大夫，正六品上曰朝議郎，正六品下曰承議郎，從六品上曰奉議郎，從六品下曰通直郎，正七品上曰朝請郎，正七品下曰宣德郎，從七品上曰朝散郎，從七品下曰宣義郎，正八品上曰給事郎，正八品下曰徵事郎，從八品上曰承奉郎，從八品下曰承務郎，正九品上曰儒林郎，正九品下曰登仕郎，從九品上曰文林郎，從九品下曰將仕郎。自四品，皆番上於吏部；不上者，歲輸資錢，三品以上六百，六品以下一千，水、旱、蟲、霜減半資。有文藝樂京上者，每州七人；六十不樂簡選者，罷輸。勳官亦如之。以征鎮功得護軍以上者，納資減三之一。凡流外九品，取其書、計、時務，其校試、銓注，與流內略同，謂之小選。

　　吏部主事四人，司封主事二人，司勳主事四人，考功主事三人。武德五年改選部曰吏部，七年省侍郎。貞觀二年復置。龍朔元年改吏部曰司列，主爵曰司封，考功曰司績。武后光宅元年改吏部曰天官。垂拱元年改主爵曰司封。天寶十一載改吏部曰文部，至德二載復舊。有吏部令史三十人，書令史六十人；制書令史十四人；甲庫令史十一人，亭長八人，掌固十二人；司封令史四人，書令史九人，掌固四人；司勳令史三十三人，書令史六十七人，掌固四人；考功令史十五人，書令史三十人，掌固四人。

　　司封郎中一人，從五品上；員外郎一人，從六品上；諸郎中、員外郎品皆如之。掌封命、朝會、賜予之級。凡爵九等：一曰王，食邑萬戶，正一品；二曰嗣王、郡王，食邑五千戶，從一品；三曰國公，食邑三千戶，從一品；四曰開國郡公，食邑二千戶，正二品；五曰開國縣公，食邑千五百戶，從二品；六曰開國縣侯，食邑千戶，從三品；七曰開國縣伯，食邑七百戶，正四品上；八曰開國縣子，食邑五百戶，正五品上；九曰開國縣男，食邑三百戶，從五品上。皇兄弟、皇子，皆封國為親王；皇太子子，為郡王；親王之子，承嫡者為嗣王，諸子為郡公，以恩進者封郡王；襲郡王、嗣王者，封國公。皇姑為大長公主，正一品；姊妹為長公主，女為公主，皆視一品；皇太子女為郡主，從一品；親王女為縣主，從二品。凡王、公十五以上，預朝集，宗親女婦、諸王長女月二參。內命婦，一品母為正四品郡君，二品母為從四品郡君，三品、四品母為正五品縣君。凡諸王、公主、外戚之家，卜、祝、占、相不入門。王妃、公主、郡縣主嫠居有子者，不再嫁。凡外命婦有六；王、嗣王、郡王之母、妻為妃，文武官一品、國公之母、妻為國夫人，三品以上母、妻為郡夫人，四品母、妻為郡君，五品母、妻為縣君，勳官四品有封者母、妻為鄉君。凡外命婦朝參，視夫、子之品。諸蕃三品以上母、妻授封以制。流外技術官，不封母、妻。親王，孺人二人，視正五品，媵十人，視從六品；二品，媵八人，視正七品；國公及三品，媵六人，視從七品；四品，媵四人，視正八品；五品，媵三人，視從八品。凡置媵，上其數，補以告身。散官三品以上，皆置媵。凡封戶，三丁以上為率，歲租三之一入於朝庭。食實封者，得真戶，分食諸州。皇后、諸王、公主食邑，皆有課戶。名山、大川、畿內之地，皆不以封。

　　司勳郎中一人，員外郎二人，掌官吏勳級。凡十有二轉為上柱國，視正二品；十有一轉為柱國，視從二品；十轉為上護軍，視正三品；九轉為護軍，視從三品；八轉為上輕車都尉，視正四品；七轉為輕車都尉，視從四品；六轉為上騎都尉，視正五品；五轉為騎都尉，視從五品；四轉為驍騎尉，視正六品；三轉為飛騎尉，視從六品；二轉為雲騎尉，視正七品；一轉為武騎尉，視從七品。凡以功授者，覆實然後奏擬，戰功則計殺獲之數。堅城苦戰，功第一者，三轉。出少擊多，曰上陣；兵數相當，曰中陣；出多擊少，曰下陣；矢石未交，陷堅突眾，敵因而敗者，曰跳蕩。殺獲十之四，曰上獲；十之二，曰中獲；十之一，曰下獲。凡酬功之等：見任、前資、常選，曰上資；文武散官、衛官、勳官五品以上，曰次資；五品以上子孫，上柱國、柱國子，勳官六品以下，曰下資；白丁、衛士，曰無資。跳蕩人，上資加二階，次資、下資、無資以次降。凡上陣：上獲五轉，中獲四轉，下獲三轉，第二、第三等遞降焉。中陣之上獲視上陣之中獲，中獲視上陣之下獲，下獲兩轉。下陣之上獲視中陣之中獲，中獲視中陣之下獲，下獲一轉。破蠻、獠，上陣上獲，比兩番降二轉。凡勳官九百人，無職任者，番上於兵部，視遠近為十二番，以強幹者為番頭，留宿衛者為番，月上。外州分五番，主城門、倉庫，執刀。上柱國以下番上四年，驍騎尉以下番上五年，簡於兵部，授散官；不第者，五品以上復番上四年，六品以下五年，簡如初；再不中者，十二年則番上六年，八年則番上四年。勳至上柱國有餘，則授周以上親，無者賜物。太常音聲人，得五品以上勳，非征討功不除簿。諸州授勳人，歲第勳之高下，三月一報戶部，有蠲免必驗。

　　考功郎中、員外郎各一人，掌文武百官功過、善惡之考法及其行狀。若死而傳于史官、諡于太常，則以其行狀質其當不；其欲銘於碑者，則會百官議其宜述者以聞，報其家。其考法，凡百司之長，歲較其屬功過，差以九等，大合眾而讀之。流內之官，敘以四善：一曰德義有聞，二曰清慎明著，三曰公平可稱，四曰恪勤匪懈。善狀之外有二十七最：一曰獻可替否，拾遺補闕，為近侍之最；二曰銓衡人物，擢盡才良，為選司之最；三曰揚清激濁，褒貶必當，為考校之最；四曰禮制儀式，動合經典，為禮官之最；五曰音律克諧，不失節奏，為樂官之最；六曰決斷不滯，與奪合理，為判事之最；七曰部統有方，警守無失，為宿衛之最；八曰兵士調習，戎裝充備，為督領之最；九曰推鞫得情，處斷平允，為法官之最；十曰讎校精審，明於刊定，為校正之最；十一曰承旨敷奏，吐納明敏，為宣納之最；十二曰訓導有方，生徒克業，為學官之最。十三曰賞罰嚴明，攻戰必勝，為軍將之最；十四曰禮義興行，肅清所部，為政教之最；十五曰詳錄典正，詞理兼舉，為文史之最；十六曰訪察精審，彈舉必當，為糾正之最；十七曰明於勘覆，稽失無隱，為句檢之最；十八曰職事脩理，供承強濟，為監掌之最；十九曰功課皆充，丁匠無怨，為役使之最；二十曰耕耨以時，收穫成課，為屯官之最；二十一曰謹于蓋藏，明于出納，為倉庫之最；二十二曰推步盈虛，究理精密，為曆官之最；二十三曰占候醫卜，效驗多者，為方術之最；二十四曰檢察有方，行旅無壅，為關津之最；二十五曰市廛弗擾，奸濫不行，為市司之最；二十六曰牧養肥碩，蕃息孳多，為牧官之最；二十七曰邊境清肅，城隍脩理，為鎮防之最。一最四善為上上，一最三善為上中，一最二善為上下；無最而有二善為中上，無最而有一善為中中，職事粗理，善最不聞，為中下；愛憎任情，處斷乖理，為下上；背公向私，職務廢闕，為下中；居官飾詐，貪濁有狀，為下下。凡定考，皆集於尚書省，唱第然後奏。親王及中書、門下、京官三品以上、都督、刺史、都護、節度、觀察使，則奏功過狀，以核考行之上下。每歲，尚書省諸司具州牧、刺史、縣令殊功異行，災蝗祥瑞，戶口賦役增減，盜賊多少，皆上于考司。監領之官，以能撫養役使者為功；有耗亡者，以十分為率，一分為一殿。博士、助教，計講授多少為差。親、勳、翊衛，以行能功過為三等，親、勳、翊衛備身，東宮親、勳、翊衛備身，王府執仗親事、執乘親事及親勳翊衛主帥、校尉、直長、品子、雜任、飛騎，皆上、中、下考，有二上 第者，加階。番考別為簿，以侍郎顓掌之。流外官，以行能功過為四等：清謹勤公為上，執事無私為中，不勤其職為下，貪濁有狀為下下。凡考，中上以上，每進一等，加祿一季；中中，守本祿；中下以下，每退一等，奪祿一季。中品以下，四考皆中中者，進一階；一中上考，復進一階；一上下考，進二階；計當進而參有下考者，以一中上覆一中下，以一上下覆二中下。上中以上，雖有下考，從上第。有下下考者，解任。凡制敕不便，有執奏者，進其考。貞觀初，歲定京官望高者二人，分校京官、外官考，給事中、中書舍人各一人涖之，號監中外官考使。考功郎中判京官考，員外郎判外官考。其後屢置監考、校考、知考使。故事，考簿硃書，吏緣為奸；咸通十四年，始以墨。

戶部
　　戶部

　　尚書一人，正三品；侍郎二人，正四品下。掌天下土地、人民、錢谷之政、貢賦之差。其屬有四：一曰戶部，二曰度支，三曰金部，四曰倉部。

　　戶部郎中、員外郎，掌戶口、土田、賦役、貢獻、蠲免、優復、姻婚、繼嗣之事，以男女之黃、小、中、丁、老為之帳籍，以永業、口分、園宅均其土田，以租、庸、調斂其物，以九等定天下之戶，以為尚書、侍郎之貳。其後以諸行郎官判錢谷，而戶部、度支郎官失其職矣。會昌二年著令：以本行郎官，分判錢谷。

　　戶部巡官二人，主事四人；度支主事二人；金部主事三人；倉部主事三人。高宗即位，改民部曰戶部。龍朔三年，改戶部曰司元，度支曰司度，金部曰司珍，倉部曰司庾。光宅元年，改戶部曰地官。天寶十一載，改金部曰司金，倉部曰司儲。有戶部令史十七人，書令史三十四人，計史一人，亭長六人，掌固十人；度支令史十六人，書令史三十三人，計史一人，掌固四人；金部主事三人，令史十人，書令史二十一人，計史一人，掌固四人；倉部令史十二人，書令史二十三人，計史一人，掌固四人。

　　度支郎中、員外郎各一人，掌天下租賦、物產豐約之宜、水陸道塗之利，歲計所出而支調之，以近及遠，與中書門下議定乃奏。

　　金部郎中、員外郎各一人，掌天下庫藏出納、權衡度量之數，兩京市、互市、和市、宮市交易之事，百官、軍鎮、蕃客之賜，及給宮人、王妃、官奴婢衣服。

　　倉部郎中、員外郎各一人，掌天下軍儲，出納租稅、祿糧、倉廩之事。以木契百，合諸司出給之數，以義倉、常平倉備凶年，平谷價。

禮部
　　禮部

　　尚書一人，正三品；侍郎一人，正四品下。掌禮儀、祭享、貢舉之政。其屬有四：一曰禮部，二曰祠部，三曰膳部，四曰主客。

　　禮部郎中、員外郎，掌禮樂、學校、衣冠、符印、表疏、圖書、冊命、祥瑞、鋪設，及百官、宮人喪葬贈賻之數，為尚書、侍郎之貳。五禮之儀：一曰吉禮，二曰賓禮，三曰軍禮，四曰嘉禮，五曰凶禮。凡齊衰心喪以上奪情從職，及周喪未練、大功未葬，皆不預宴；大功以上喪，受冊涖官，鼓吹從而不作，戎事則否。凡朝，晚入、失儀，御史錄名奪俸，三奪者奏彈。凡出蕃冊授、吊贈者，給衣冠。皇帝巡幸，兩京文武官職事五品以上，月朔以表參起居；近州刺史，遣使一參；留守，月遣使起居；北都，則四時遣使起居。諸司奏大事者，前期三日具狀，長官躬署，對仗伏奏，仗下，中書門下涖讀。河南、太原府父老，每歲上表願駕幸，遣使以聞。駕在都，則京兆府亦如之。凡景雲、慶雲為大瑞，其名物六十有四；白狼、赤兔為上端，其名物三十有人；蒼烏、硃雁為中瑞，其名物三十有二；嘉禾、芝草、木連理為下瑞，其名物十四。大瑞，則百官詣闕奉賀；余瑞，歲終員外郎以聞，有司告廟。凡喪，三品以上稱薨，五品以上稱卒，自六品達于庶人稱死。皇親三等以上喪，舉哀，有司帳具給食；諸蕃首領喪，則主客、鴻臚月奏。

　　禮部主事二人，祠部主事二人，膳部主事二人，主客主事二人。武德三年，改儀曹郎曰禮部郎中，司籓郎曰主客郎中。龍朔二年，改禮部曰司禮，祠部曰司禋，膳部曰司膳，光宅元年，改禮部曰春官。有禮部令史五人，書令史十一人，亭長六人，掌固八人；祠部令史六人，書令史十三人，掌固四人；主客令史四人，書令史九人，掌固四人。

　　祠部郎中、員外郎各一人，掌祠祀、享祭、天文、漏刻、國忌、廟諱、卜筮、醫藥、僧尼之事。珠玉珍寶供祭者，不求於市。駕部、比部歲會牲之死亡，輸皮於太府。郊祭酒醴、脯醢、黍稷、果實，所司長官封署以供。兩京及磧西諸州火祆，歲再祀，而禁民祈祭。凡巡幸，路次名山、大川、聖帝明王名臣墓，州縣以官告祭。二王後享廟，則給牲牢、祭器，而完其帷帟、幾案，主客以四時省問。凡國忌廢務日，內教、太常停習樂，兩京文武五品以上及清官七品以上，行香於寺觀。凡名醫子弟試療病，長官涖覆，三年有驗者以名聞。

　　膳部郎中、員外郎各一人，掌陵廟之牲豆酒膳。諸司供奉口味，躬鐍其輿乃遣，進胙亦如之。非大禮、大慶不獻食，不進口味。凡羊，至廚而乳者釋之長生。大齋日，尚食進蔬食，釋所殺羊為長生供奉。凡獻食、進口味，不殺犢。尚食有猝須別索，必奏覆，月終而會之。凡尚食進食，以種取而別嘗之。殿中省主膳上食于諸陵，以番上下，四時遣食醫、主食各一人涖之。

　　主客郎中、員外郎各一人，掌二王後、諸蕃朝見之事。二王後子孫視正三品，酅公歲賜絹三百，米粟亦如之，介公減三之一。殊俗入朝者，始至之州給牒，覆其人數，謂之邊牒。蕃州都督、刺史朝集日，視品給以衣冠、袴褶。乘傳者日四驛，乘驛者六驛。供客食料，以四時輸鴻臚，季終句會之。客初至及辭設會，第一等視三品，第二等視四品，第三等視五品，蕃望非高者，視散官而減半，參日設食。路由大海者，給祈羊豕皆一。西南蕃使還者，給入海程糧，西北諸蕃，則給度磧程糧。蕃客請宿衛者，奏狀貌年齒。突厥使置市坊，有貿易，錄奏，為質其輕重，太府丞一人涖之。蕃王首領死，子孫襲初授官，兄弟子降一品，兄弟子代攝者，嫡年十五還以政。使絕域者還，上聞見及風俗之宜、供饋贈貺之數。

兵部
　　兵部

　　尚書一人，正三品；侍郎二人，正四品下。掌武選、地圖、車馬、甲械之政。其屬有四：一曰兵部，二曰職方，三曰駕部，四曰庫部。凡將出征，告廟，授斧鉞；軍不從令，大將專決，還日，具上其罪。凡發兵，降敕書于尚書，尚書下文符。放十人，發十馬，軍器出十，皆不待敕。衛士番直，發一人以上，必覆奏。諸蕃首領至，則備威儀郊導。凡俘馘，酬以絹，入鈔之俘，歸於司農。

　　郎中一人判帳及武官階品、衛府眾寡、校考、給告身之事；一人判簿及軍戎調遣之名數，朝集、祿賜、假告之常。員外郎一人掌貢舉、雜請；一人判南曹，歲選解狀，則核簿書、資歷、考課。皆為尚書、侍郎之貳。武散階四十有五；從一品曰驃騎大將軍；正二品曰輔國大將軍；從二品曰鎮軍大將軍；正三品上曰冠軍大將軍、懷化大將軍；正三品下曰懷化將軍；從三品上曰雲麾將軍、歸德大將軍；從三品下曰歸德將軍；正四品上曰忠武將軍；正四品下曰壯武將軍、懷化中郎將；從四品上曰宣威將軍；從四品下曰明威將軍、歸德中郎將；正五品上曰定遠將軍；正五品下曰甯遠將軍、懷化郎將；從五品上曰游騎將軍；從五品下曰遊擊將軍、歸德郎將；正六品上曰昭武校尉；正六品下曰昭武副尉、懷化司階；從六品上曰振威校尉；從六品下曰振威副尉、歸德司階；正七品上曰致果校尉；正七品下曰致果副尉、懷化中候；從七品上曰翊麾校尉；從七品下曰翊麾副尉、歸德中候；正八品上曰宣節校尉；正八品下曰宣節副尉、懷化司戈；從八品上曰禦侮校尉；從八品下曰禦侮副尉、歸德司戈；正九品上曰仁勇校尉；正九品下曰仁勇副尉、懷化執戟長上；從九品上曰陪戎校尉；從九品下曰陪戎副尉、歸德執戟長上。自四品以上，皆番上於兵部，以遠近為八番，三月一上；三千里外者免番，輸資如文散官，唯追集乃上。六品以下，尚書省送符。懷化大將軍、歸德大將軍，配諸衛上下；余直諸衛為十二番，皆月上。忠武將軍以下、遊擊將軍以上，每番，閱強毅者直諸衛；番滿，有將略者以名聞。

　　兵部主事四人，職方主事二人，駕部主事二人，庫部主事二人。龍朔二年，改兵部曰司戎，職方曰司城，駕部曰司輿，庫部曰司庫。光宅元年，改兵部曰夏官，天寶十一載曰武部，駕部曰司駕。有兵部令史三十人，書令史六十人，制書令史十三人，甲庫令史十二人，亭長八人，掌固十二人；職方令史四人，書令史九人，掌固四人；駕部令史十人，書令史二十四人，掌固四人；庫部令史七人，書令史十五人，掌固四人。

　　職方郎中、員外郎各一人，掌地圖、城隍、鎮戍、烽候、防人道路之遠近及四夷歸化之事。凡圖經，非州縣增廢，五年乃脩，歲與版籍偕上。凡蕃客至，鴻臚訊其國山川、風土，為圖奏之，副上于職方；殊俗入朝者，圖其容狀、衣服以聞。

　　駕部郎中、員外郎各一人，掌輿輦、車乘、傳驛、廄牧馬牛雜畜之籍。凡給馬者，一品八匹，二品六匹，三品五匹，四品、五品四匹，六品三匹，七品以下二匹；給傳乘者，一品十馬，二品九馬，三品八馬，四品、五品四馬，六品、七品二馬，八品、九品一馬；三品以上敕召者給四馬，五品三馬，六品以上有差。凡驛馬，給地四頃，蒔以苜蓿。凡三十里有驛，驛有長，舉天下四方之所達，為驛千六百三十九；阻險無水草鎮戍者，視路要隙置官馬。水驛有舟。凡傳驛馬驢，每歲上其死損、肥瘠之數。

　　庫部郎中、員外郎各一人，掌戎器、鹵簿儀仗。元日冬至陳設、祠祀、喪葬，辨其名數而供焉。凡戎器，色別而異處，以衛尉幕士暴涼之。京衛旗畫蹲獸、立禽，行幸則給飛走旗。凡諸衛儀仗，以御史涖其庋掌；武庫器仗，則兵部長官涖其脩完。京官五品以上征行者，假甲、纛、旗、幡、槊；諸衛，給弓；千牛，給甲。

刑部
　　刑部

　　尚書一人，正三品；侍郎一人，正四品下。掌律令、刑法、徒隸、按覆讞禁之政。其屬有四：一曰刑部，二曰都官，三曰比部，四曰司門。

　　刑部郎中、員外郎，掌律法，按覆大理及天下奏讞，為尚書、侍郎之貳。凡刑法之書有四：一曰律，二曰令，三曰格，四曰式。凡鞫大獄，以尚書侍郎與御史中丞、大理卿為三司使。凡國有大赦，集囚徒于闕下以聽。

　　刑部主事四人，都官主事二人，比部主事四人，司門主事二人。龍朔二年，改刑部曰司刑，都官曰司僕，比部曰司計，司門曰司關。光宅元年，改刑部曰秋官。天寶十一載，改刑部曰司憲，比部曰司計。有刑部令史十九人，書令史三十八人，亭長六人，掌固十人；都官令史九人，書令史十二人，掌固四人；比部令史十四人，書令史二十七人，計史一人，掌固四人；司門令史六人，書令史十三人，掌固四人。

　　都官郎中、員外郎各一人，掌俘隸簿錄，給衣糧醫藥，而理其訴免。凡反逆相坐，沒其家配官曹，長役為官奴婢。一免者，一歲三番役。再免為雜戶，亦曰官戶，二歲五番役。每番皆一月。三免為良人。六十以上及廢疾者，為官戶；七十為良人。每歲孟春上其籍，自黃口以上印臂，仲冬送於都官，條其生息而按比之。樂工、獸醫、騙馬、調馬、群頭、栽接之人皆取焉。附貫州縣者，按比如平民，不番上，歲督丁資，為錢一千五百；丁婢、中男，五輸其一；侍丁、殘疾半輸。凡居作者，差以三等：四歲以上為小；十一以上為中；二十以上為丁。丁奴，三當二役；中奴、丁婢，二當一役；中婢，三當一役。

　　比部郎中、員外郎各一人，掌句會內外賦斂、經費、俸祿、公廨、勳賜、贓贖、徒役課程、逋欠之物，及軍資、械器、和糴、屯收所入。京師倉庫，三月一比，諸司、諸使、京都，四時句會於尚書省，以後季句前季；諸州，則歲終總句焉。

　　司門郎中、員外郎各一人，掌門關出入之籍及闌遺之物。凡著籍，月一易之。流內，記官爵、姓名；流外，記年齒、貌狀。非遷解不除。凡有召者，降墨敕，勘銅魚、木契然後入。監門校尉巡日送平安。凡奏事，遣官送之，晝題時刻，夜題更籌。命婦諸親朝參者，內侍監校尉涖索。凡葦畚車，不入宮門。闌遺之物，揭於門外，榜以物色，期年沒官。天下關二十六，有上、中、下之差，度者，本司給過所；出塞逾月者，給行牒；獵手所過，給長籍，三月一易。蕃客往來，閱其裝重，入一關者，余關不譏。

工部
　　工部

　　尚書一人，正三品；侍郎一人，正四品下。掌山澤、屯田、工匠、諸司公廨紙筆墨之事。其屬有四：一曰工部，二曰屯田，三曰虞部，四曰水部。

　　工部郎中、員外郎各一人，掌城池土木之工役程式，為尚書、侍郎之貳。凡京都營繕，皆下少府、將作共其用，役千功者先奏。凡工匠，以州縣為團，五人為火，五火置長一人。四月至七月為長功，二月、三月、八月、九月為中功，十月至正月為短功。雇者，日為絹三尺，內中尚巧匠，無作則納資。凡津梁道路，治以九月。

　　工部主事三人，屯田主事二人，虞部主事二人，水部主事二人。武德三年，改起部曰工部，龍朔二年，曰司平，屯田曰司田，虞部曰司虞，水部曰司川。光宅元年，改工部曰冬官。天寶十一載，改虞部曰司虞，水部曰司水。工部有令史十二人，書令史二十一人，計史一人，亭長六人，掌固八人；屯田令史七人，書令史十二人，計史一人，掌固四人；虞部令史四人，書令史九人，掌固四人；水部令史四人，書令史九人，掌固四人。

　　　屯田郎中、員外郎各一人，掌天下屯田及京文武職田、諸司公廨田，以品給焉。

　　虞部郎中、員外郎各一人，掌京都衢、苑囿、山澤草木及百官蕃客時蔬薪炭供頓、畋獵之事。每歲春，以戶小兒、戶婢仗內蒔種溉灌，冬則謹其蒙覆。凡郊祠神壇、五嶽名山，樵采、芻牧皆有禁，距遺三十步外得耕種，春夏不伐木。京兆、河南府三百里內，正月、五月、九月禁弋獵。山澤有寶可供用者，以聞。

　　水部郎中、員外郎各一人，掌津濟、船艫、渠梁、堤堰、溝洫、漁捕、運漕、碾磑之事。凡坑陷、井穴皆有標。京畿有渠長、斗門長。諸州堤堰，刺史、縣令以時檢行，而涖其決築。有埭，則以下戶分牽，禁爭利者。


Chinese text: This work was published before January 1, 1923, and is in the
public domain worldwide because the author died at least 100 years ago.
