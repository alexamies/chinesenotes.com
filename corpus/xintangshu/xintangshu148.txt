令狐張康李劉田王牛史
目录
1	令狐彰
2	張孝忠
3	康日知
4	李洧
5	劉澭
6	田弘正
6.1	子布
6.2	布弟群
6.3	群弟牟
7	王承元
8	牛元翼
8.1	傅良弼
9	史孝章
令狐彰
令狐彰，字伯陽，京兆富平人，其先自敦煌內徙。父濞，為世善吏。始，尉范陽，通民家女，生彰。罷歸，留彰母所。既長，誌膽沈果，知書傳大義，射命中。從安祿山，署左衛郎將。與張通儒入長安，又署左街使。二京平，走河朔。史思明署博、滑二州刺史，屯滑臺。時中人楊萬定監滑州軍，彰欲以節自顯，募沒人夜度河，悉籍士馬州縣獻款，因萬定以聞。肅宗大悅，下書慰勞。彰移壁杏園渡，思明疑之，遣薛岌以兵劫彰。彰諭眾以大誼，皆感附死力，遂破岌兵，潰圍出，以麾下數百入朝，賜甲第、帷帳、什器，拜滑亳、魏博節度使。河朔平，加兼御史大夫，封霍國公，檢校尚書右僕射。

始，滑當寇沖，城邑墟榛，彰躬訓吏下，檢軍力農，法令嚴，無敢犯者。田疇大辟，庫委豐余，歲時貢賦如期。時吐蕃盜邊，召防秋兵，彰遣士三千，自賫糧，所過無秋毫犯，供擬讓不受，時韙其能。然猜阻忮忍，忤者輒死。怒潁州刺史李岵，遣姚奭代之，戒曰：「不時代，殺之。」岵知其謀，因殺奭，死者百餘人，奔汴州，上書自言，彰亦劾之。河南尹張延賞畏彰，留岵使，故彰書先聞，斥岵夷州，殺之。與魚朝恩有隙，及用事，彰不敢入朝。

會母喪，失明，卒。方疾甚，敕子建、通、運歸東都私第，悉上軍府兵仗財用簿最，表吏部尚書劉晏、工部尚書李勉堪大事，請以自代。代宗得表咨悼，下詔褒美其門閭，贈太傅。

建累官右龍武軍使。德宗幸奉天，建方肄士射，遂以四百人從，且殿。擢行在中軍鼓角使、左神武軍大將軍。其妻，成德節度使李寶臣女也，建將棄之，誣與門下客郭士倫通，榜殺士倫而逐其妻，士倫母痛憤卒。寶臣請劾按，無狀。建會赦免。帝取常膳錢五十萬葬士倫母子，並恤其家。俄起建為右領軍大將軍。復坐專殺，以勛被貸。坐妄自陳，貶施州別駕，卒，贈右領軍大將軍，又加贈揚州大都督。

憲宗時，宰相李吉甫奏言：「彰將死，籍上土地兵甲，遣諸子還第，彰同時河朔諸鎮，傳子孫，熏灼數代，唯彰忠義奮發，而長子建坐事，幼子運無辜，皆竄死，今通幸存，惟陛下用之。」因授贊善大夫。時討蔡，故連徙壽州團練使。聞吉甫卒，不自安。每戰，虛張首級，敗則掩不奏。露布上，宰相武元衡卻之。後為賊攻，焚廥聚，破屯柵，通大懼，重塹不敢出。詔金吾大將軍李文通宣慰，將至，遂代之。貶昭州司戶參軍事。久乃召為右衛將軍，給事中崔植還其制，帝使喻植，以彰有功，不忍棄其嗣，制乃下。終左衛大將軍。

運為東都留守將，為杜亞所陷，流死歸州。

張孝忠
張孝忠，字孝忠，本奚種，世為乙失活酋長。父謐，開元中提眾納款，授鴻臚卿。孝忠始名阿勞，以勇聞，燕、趙間共推張阿勞、王沒諾幹，二人齊名。沒諾幹，王武俊也。孝忠魁偉，長六尺，性寬裕，事親孝。天寶末，以善射供奉仗內。安祿山奏為偏將，破九姓突厥，以功擢漳源府折沖。祿山、史思明陷河、洛，常為賊前鋒。朝義敗，乃自歸，授左領軍將軍，以兵屬李寶臣。累加左金吾衛將軍，賜今名。寶臣以其沈毅謹詳，遂為姻家，易州諸屯委以統制，十餘年，威惠流聞。田承嗣寇冀州，寶臣付兵四千，使出上谷，屯貝丘。承嗣見其軍整嚴，嘆曰：「阿勞在焉，冀未可圖也。」即焚營去。寶臣與朱滔戰瓦橋，奏孝忠為易州刺史，分精騎七千，當幽州。擢太子賓客，封符陽郡王。

寶臣晚節稍忌刻，殺大將李獻誠等而召孝忠，孝忠不往，復使其弟孝節召之。孝忠復命曰：「諸將無狀，連頸受戮。吾懼禍，不敢往，亦不敢叛，猶公不覲天子也。」孝節泣曰：「即歸，且僇死。」孝忠曰：「偕往則並命，吾留，無患也。」果不敢殺。

然寶臣素善孝忠，及病不能語，以手指北而死。子惟嶽擅立，詔朱滔以幽州兵討之。滔忌孝忠善戰，慮師出為己患，使判官蔡雄往說曰：「惟嶽孺子，弄兵拒命，吾奉詔伐罪，公乃宿將，安用助逆而不自求福也？今昭義、河東軍已破田悅，而淮西軍下襄陽，梁崇義屍出井中，斬漢江上者五千人，河南軍計日北首，趙、魏滅亡可見。公誠去逆蹈順，倡先歸國，可以建不世功。」孝忠然之，遣將程華報滔連和，遣易州錄事參軍事董稹入朝。德宗嘉之，擢孝忠檢校工部尚書、成德軍節度使，令與滔並力。孝忠子弟在恒州者皆死。孝忠重德滔，為子茂和聘其女，締約益堅。

敗惟嶽於束鹿，滔欲乘勝襲恒州，孝忠乃引軍西北，壁義豐。滔疑之，孝忠將佐諫曰：「尚書推赤心於朱司徒，可謂至矣。今逆賊已潰，元功不終，後且悔之。」孝忠曰：「本求破賊，賊已破矣，而恒州多宿將，迫之則死鬥，緩之則改圖。且滔言大而識淺，可以慮始，難與守成。故吾堅壁於此，以待賊之滅耳。」滔亦止屯束鹿。月餘，王武俊果斬惟嶽以獻。已而定州刺史楊政義以州降孝忠，遂有易、定。時三分成德地，詔定州置軍，名義武，以孝忠為節度、易定滄等州觀察使。

後滔與武俊叛，復遣蔡雄說之，答曰：「吾既為唐臣，而天性樸強，業已效忠，不復助惡矣。吾與武俊少相狎，然其心喜反覆，不可信。幸謝司徒，誌鄙言。」滔復啖以金帛，皆不受。易、定介二鎮間，乃浚溝壘，脩器械，感厲將士，乘城固守。滔悉兵攻之，帝詔李晟、竇文場率師援孝忠，滔解去，遂全其軍。孝忠因與晟結婚。天子出奉天，孝忠遣將楊榮國以銳卒六百佐晟赴難，收京師。興元初，詔同中書門下平章事。

貞元二年，河北蝗，民餓死如積，孝忠與其下同粗淡，日膳裁豆<豆昔>而已，人服其儉，推為賢將。明年，檢校司空。詔其子茂宗尚義章公主，孝忠遣妻入朝，執親迎禮，賞賚甚厚。五年，為將佐所惑，以兵襲尉州，入之，奉詔還鎮。有司劾擅興，削司空。六年，還其官。卒，年六十二，追封上谷郡王，贈太師，謚曰貞武。子茂昭、茂宗、茂和。

茂宗，擢累光祿少卿、左衛將軍。元和中，歷閑廄使。初，至德時，西戎陷隴右，故隴右監及七廄皆廢，而閑廄私其地入，寶應初，始以其地給貧民。茂宗恃恩，奏悉收其賦，又奏取麟遊岐陽牧地三百餘頃，民訴諸朝，詔監察御史孫革按行，還奏不可。茂宗負左右助，誣革所奏不實，復遣侍御史範傳式覆實，乃悉奪其田。長慶初，岐人列訴，下御史，盡以其地還民。寶歷初，遷兗海節度使。終左龍武統軍。

茂和，歷左武衛將軍。裴度討蔡，奏為都押衙。茂和數以膽勇求自試，謂度無功，辭不行。度請斬之以令軍，憲宗曰：「予以其家忠且孝，為卿遠斥。」後終諸衛將軍。

茂昭本名升雲，德宗時賜今名，字豐明。少沈毅，頗通書傳。孝忠時，累擢檢校工部尚書。孝忠卒，帝拜邕王諒為義武軍節度大使，以茂昭為留後，封延德郡王。後二年，為節度使。弟昇璘薄王武俊為人，座上嫚罵，武俊怒，襲義豐、安喜、無極，掠萬餘人，茂昭嬰城，遣人厚謝，乃止。久之，入朝，為帝從容言河朔事，帝竦聽，曰：「恨見卿晚！」召宴麟德殿，賜良馬、甲第、器幣優具，詔其子克禮尚晉康郡主。帝方倚之經置北方，會崩，故茂昭每入臨，輒哀不自勝。

順宗立，進同中書門下平章事，復遣之鎮，賜女樂二人，固辭，車至第門，茂昭引詔使辭曰：「天子女樂，非臣下所宜見。昔汾陽、鹹寧、西平、北平皆有大功，故當是賜。今下臣述職以朝，奈何濫賞？後日有立功之臣，陛下何以加之？」復賜安仁裏第，亦讓不受。憲宗元和二年，請朝，五奏乃聽。願留，不許，加兼太子太保。

既還，王承宗叛，詔河東、河中、振武、義武合軍為恒州北道招討，茂昭治廩廄，列亭候，平易道路，以待西軍。承宗以騎二萬逾木刀溝與王師薄戰，茂昭躬擐甲為前鋒，令其子克讓、從子克儉與諸軍分左右翼繞賊，大敗之，承宗幾危。會有詔班師，加檢校太尉，兼太子太傅。乃請舉宗還朝，表數上，帝乃許。北鎮遣客間說，皆不納。詔左庶子任迪簡為行軍司馬，乘驛往代。茂昭奉兩州符節、管鑰、圖籍歸之。先敕妻子上道，戒曰：「吾使而曹出易，庶後世不為汙俗所染。」未半道，迎拜兼中書令，充河中晉絳慈隰節度使。至京師，雙日開延英，對五刻罷。又表遷墳墓於京兆，許之。明年，疽發於首卒，年五十，冊贈太師，謚曰獻武。帝思其忠，擢諸子皆要職，歲給絹二千匹。

少子克勤，開成中歷左武衛大將軍。有詔賜一子五品官，克勤以息幼，推與其甥，吏部員外郎裴夷直劾曰：「克勤骫有司法，引庇它族，開後日賣爵之端，不可許。」詔聽，遂著於令。

夷直字禮卿，亦幸亮，第進士，歷右拾遺，累進中書舍人。武宗立，夷直視冊牒，不肯署，乃出為杭州刺史，斥州司戶參軍。宣宗初內徙，復拜江、華等州刺史。終散騎常侍。

陳楚者，茂昭甥也，字材卿，定州人。有武幹，事茂昭，歷牙將，常統精卒從征伐。茂昭入朝，擢諸衛大將軍，封普寧郡王。元和末，義武節度使渾鎬喪師，定州亂，拜楚為節度使，馳傳赴軍。及郊，無迎者，左右勸無入，楚曰：「定軍不來迎以試我。今不入，正墮計中。」乃冒雪行四十里，夜入其州，然軍校部伍，皆楚舊也，由是眾心乃定。徙河陽三城，入為左羽林統軍，檢校司空。卒，年六十一，贈司空。子君奕，亦至鳳翔節度使。

康日知
康日知，靈州人。祖植，當開元時，縛康待賓，平六胡州，玄宗召見，擢左武衛大將軍，封天山縣男。日知少事李惟嶽，擢累趙州刺史。惟嶽叛，日知與別駕李濯及部將百人啐牲血共盟，固州自歸。惟嶽怒，遣先鋒兵馬使王武俊攻之，日知使客謝武俊曰：「賊孱甚，安足共安危哉？吾城固士和，雖引歲未可下，且賊所恃者田悅耳，悅兵血蔑邢，壕可浮，不能殘半堞，況吾城之完乎？」又紿為臺檢示曰：「使者賫詔喻中丞，中丞奈何負天子，從小兒跳梁哉？」武俊悟，引兵還，斬惟嶽以獻。德宗美其謀，擢為深趙觀察使，賜實封戶二百。

會武俊拒命，遣將張鐘葵攻趙州，日知破之，上俘京師。興元元年，以深趙益成德，徙日知奉誠軍節度使，又徙晉絳，加累檢校尚書左僕射，封會稽郡王。貞元初卒，贈太子太師。

子誌睦，字得眾。資趫偉，工馳射。隸右神策軍，遷累大將軍。討張韶，以多兼御史大夫，進平盧軍節度使。李同捷反，放兵略千乘，誌睦挫其銳，不得逞，遂下蒲臺，盡奪其械。加檢校尚書左僕射。徙涇原，封會稽郡公。卒，年五十七，贈司空。

子承訓，字敬辭。推門功進累左神武軍將軍。宣宗擢為天德軍防禦使，軍中馬乏，虜來戰，數負，承訓罷冗費，市馬益軍，軍乃奮張。始，党項破射雕軍洛源鎮，悉俘其人，聞承訓威政，皆還俘不敢謷。詔檢校工部尚書，封會稽縣男，擢義武節度。

會南詔破安南，詔徙嶺西南道，城邕州，合容管經略使隸之，遂統諸軍行營兵馬。南詔深入，承訓分兵六道出以掩蠻，戰不利，士死十八，唯天平卒二千還屯，闔軍震。於是節度副使李行素完城不出，南詔圍之四日，或請夜出兵襲蠻，承訓意索，不聽。天平裨將陰募勇兒三百，夜縋燒蠻屯，斬首五百，南詔恐，明日解而去。承訓謬言大破賊，告於朝，群臣皆賀，加檢校尚書右僕射，籍子弟姻昵冒賞，而士不及，怨言嚾流。嶺南東道節度使韋宙白狀宰相，承訓慚，移疾，授右武衛大將軍，分司東都。

咸通中，南詔復盜邊。武寧兵七百戍桂州，六歲不得代，列校許佶、趙可立因眾怒殺都將，詣監軍使丐糧鎧北還，不許，即擅斧庫，劫戰械，推糧料判官龐勛為長，勒眾上道。懿宗遣中人張敬思部送，詔本道觀察使崔彥曾慰安之。次潭州，監軍詭奪其兵，勛畏必誅，篡舟循江下，益裒兵，招亡命，收銀刀亡卒艚匿之。及徐城，謀曰：「吾等叩城大呼，眾必應，前日賞緡五十萬可得也。」眾喜。牙健趙武等欲亡，勛斬首送彥曾曰：「此搖亂者。」彥曾不能詰。勛怨都押衙尹戡、教練使杜璋、兵馬使徐行儉，又使白彥曾曰：「士負罪，不敢釋甲，請為二屯。」且白退戡等。府屬溫廷皓謂彥曾曰：「勛擅委戍，一可殺。專戕大將，二可殺。私置兵，三可殺。士不子弟即父兄，振袂而唱，內外必應，銀刀亡命，復在其中，四可殺。請分兩營，脅去三將，五可殺。」彥曾謂然。乃祃纛黃堂前，選兵三千授都虞候元密。屯任山，須勛至劫取之，遣邏子贏服覘賊。比暮，勛至，捕覘者，知其謀，即蕝偶人，剚虛幟，而詭路襲苻離。密久乃寤，回屯城南。勛與宿將喬翔戰睢河，翔大敗，攝太守焦璐遁去。勛入據州，自稱兵馬留後。

初，璐決汴水，絕勛北道，水未至，勛度，比密兵攻宿，水大至，涉而傅城，不克攻。勛劫百艘運糧趨泗州，留婦弱持陬。翌日，密覺，追之，士未食。賊伏兵於舟而陣汴上，軍見密皆走。密追躡，伏發，夾攻之，密敗，眾殲。遂入徐州，囚彥曾及官屬，殺尹戡等。又徇下邳、漣水、宿遷、臨淮、蘄、虹諸縣，皆下。遣偽將屯柳子，屯豐，屯滕，屯沛，屯蕭，以張其軍，乃露章求節度使。有周重者，隱濠、泗間，號有謀，勛迎為上客，問策所出，因教勛：「赦囚徒，據揚州，北收兗、鄆，西舉汴、宋，東掠青、齊，拓境大河，食敖倉，可以持久。」勛無雄才，不納。偽將劉行及攻濠州，執刺史盧望回，自稱刺史。帝遣中人康道隱宣慰徐州，勛郊迎，旗鎧矛戟亙三十里，使騎鳴鼙角，聲動山谷。置酒球球場，引道隱閱其眾，紿為賊來降六十人，妄戮平民，上首級誇勝。」道隱還，固求節度。即殘魚臺、金鄉、碭山、單父十餘縣，斬官吏，出金帛募兵，遊民多從之。

帝乃拜承訓檢校尚書右僕射、義成軍節度使、徐泗行營都招討使，以神武大將軍王晏權為武寧軍節度使、北面行營招討使，羽林將軍戴可師為南面行營招討使，率魏博、鄜延、義武、鳳翔、沙陀、吐渾兵二十萬討之。

勛好鬼道，有言漢高祖廟夜閱兵，人馬流汗，勛日往請命。巫言球場有隱龍，得之可戰勝，勛大役徒鑿地，不能得。賊將李圓、劉佶攻泗，歐宗、丁從實分徇舒、廬、壽、沂、海諸道。兵屯海州，度賊至，作機橋，雜以長縆，賊半度，縆絕，半溺死，度者不得戰，殲之。賊別取和州，破沐陽、下蔡、烏江、巢諸縣，揚州大恐，民悉度江。淮南節度使令狐移書陳禍福，許助求節度，勛按甲聽命。淮南合宣、潤兵戍都梁山。勛夜度淮，曙薄壘，賊將劉行立、王弘立與勛合，敗淮南將李湘，屯淮口，劫盱眙。帝又詔將軍宋威與淮南並力。

承訓屯新興，賊挑戰，時諸道兵未集，承訓帳下才萬人，退壁宋州。勛益驕。光、蔡鉅賊陷滁州，殺刺史高錫望應勛。戴可師引兵三萬奪淮口，圍勛都梁山下，降其眾。可師恃勝不戒，弘立以兵襲之，可師不克陣而潰，士溺淮死，逸者數百人，賊取可師首傳徐州。詔以馬士舉為淮南節度使、南面行營諸軍都統，馳傳入揚州。士舉曰：「城堅士多，賊何能為？」眾稍安。始，帝以晏權故智興子，節度武寧，欲以怖賊。及是，返為賊困，不敢戰，乃更以隴州刺史曹翔為兗海節度、北面都統招討使，屯滕、沛，魏博將薛尤屯蕭、豐。

賊首孟敬文欲絕勛自立，陰刻鑒為文曰「天口云云，錫爾將軍」，夜瘞之野，耕者得之以獻，眾駭異，乃齋三日授之。勛知其謀，使人襲殺之。

於是承訓屯柳子右，夾汴築壘，連屬一舍。勛籍城中兵，止三千，劫民授甲，皆穿窟穴遁去。王弘立度睢，圍新興、鹿塘。承訓縱沙陀騎躪之，弘立走，士赴水死，自鹿塘屬襄城，伏屍五十里，數首二萬，獲器鎧不貲。承訓攻柳子，姚周度水戰，又敗，乘風火賊，周提餘卒去，沙陀躡之，及芳亭，死者枕藉，斬劉豐，而周以十騎走宿州，守將斬之。勛懼，乃害崔彥曾等，謂其下曰：「上不許我節度，與諸君真反矣。」大索兵，得三萬。許佶、趙可立勸勛稱「天冊將軍」，勛謁漢高祖廟受命，以其父舉直為大司馬，守徐州。或曰：「方大事，不可私於父，失上下序。」舉直乃拜於廷，勛坐受之。引兵救豐，刻木作婦人，衣絳被發，軍過，斫而火之，乃行。勛夜入城，外不知。勛出銳軍擊援屯，魏博軍知勛自將，驚而潰。賊以所得送徐州以誇下。曹翔退保兗州。勛欲乘勝攻承訓，或曰：「今北兵敗，西軍搖，不足虞也。方蠶月，宜息眾力農，至秋士馬強，決可以取勝。」舉直曰：「時不重得，願將軍無縱敵。」勛曰：「然。」時承訓方攻臨渙，聞勛計，追還兵仗以待。勛軍皆市人，囂而狂，未陣即奔，相蹈藉死者四萬。勛釋甲服垢襦脫，收夷痕士三千以歸，遣張行實屯第城。

馬士舉救泗州，賊解去，進攻賊濠州。是時，又詔黔中觀察使秦匡謀討賊，下招義、鐘離、定遠。勛遣吳迥屯北津援濠，士舉銳兵度淮，盡碎其營。初，勛之遁，懼眾不軍，妄言有神呼野中曰：「天符下，國兵休。」勛使下相語，符未降，故敗北津。

帝恨魏博軍不勝，以宋威為西北面招討使，率兵三萬屯蕭、豐，約勛：「降者當赦之。」始，宿鄙人劉洪者，被黃袍，白馬，使人封檄叩觀察府曰：「我當王徐。」崔彥曾斬之，遺黨匿山谷，欲附勛，承訓喻降之。王師破臨渙，斬萬級，收襄城、留武、小睢諸壁。曹翔下滕，賊將以蘄、沛降，賊李直奔入徐州。翔又破豐、徐城、下邳，賊益蹙。

勛以張玄稔守宿州，張儒、劉景助之，自稱統軍，列壁相望。承訓拔第城，張行實奔宿州，承訓遂圍宿州。行實教勛：「官軍盡銳於此，西鄙虛單，將軍直搗宋、亳，出不意，宿圍自解。」勛喜，引而西，使舉直、許佶守徐。承訓攻敗，十遇皆勝。遣辯士以威動玄稔。玄稔，賊重將也，以帛書射城外，約誅勛自歸，使張臯獻期。俄與二將會柳溪，伏士於旁，玄稔馳騎呼曰：「龐勛首已梟僕射寨矣！」伏興，斬劉景、張儒。玄稔率諸將肉袒見承訓，自陳陷賊不早奮，久暴王師，願禽賊贖死。承訓許之。復請詐為潰軍劫符離。苻離不知，內之，已入，即斬守將，得兵萬人，北攻徐州。許佶等不敢出。玄稔環城，彥曾故吏路審中啟白門內玄稔兵，許佶等啟北門走，玄稔身追之，士大崩，皆赴水死，斬舉直、許佶、李直等，收叛卒親族悉夷之。

勛聞徐已拔，氣喪，無顧賴，眾尚二萬，自石山而西，所在焚掠。承訓悉兵八萬逐北，沙陀將朱耶赤衷急追至宋州，勛焚南城，為刺史鄭處沖所破，將南趨亳，承訓兵循渙而東，賊走蘄縣，官兵斷橋，不及濟，承訓乃縱擊之，斬首萬級，餘皆溺死。閱三日，得勛屍。斬其子於京師。吳迥守濠州，糧盡食人，驅女孺運薪塞隍，並填之，整旅而行，馬士舉斬以獻。勛之始得徐州，貲儲蕩然，乃四出剽取，男子十五以上皆執兵，舒鉏鉤為兵，號「霍錐」，破十餘州，凡二歲滅。

詔擢張玄稔右驍衛大將軍，承訓遷檢校左僕射、同中書門下平章事，徙節河東。於是宰相路巖、韋保衡劾承訓討賊逗撓，貪虜獲，不時上功。貶蜀王傅，分司東都。再貶恩州司馬。僖宗立，授左千牛衛大將軍。卒，年六十六。

子傳業，嘗從父征伐，終鄜坊節度使。

李洧
李洧者，淄青節度使正己從父兄也。始，署徐州刺史。建中初，正己卒，子納叛，攻宋州，洧挈州自歸，加兼御史大夫，封潮陽郡王，實封戶二百，充招諭使。初，洧遣巡官崔程入朝，且白宰相：「徐州不足獨抗賊，得海、沂為節度，可與成功。洧素與二州刺史有約，且不肯為賊守。」程先咨張鎰，而盧杞怒不先白，故洧請中格。及納攻徐，劉玄佐與諸將擊退之。既賊方張，乃加洧徐海沂密觀察使。時海、密為賊守，不受命，洧未有以取之。遷檢校戶部尚書。會疽發背，少間，肩輿過市，市人叫歡，洧驚，疽潰卒，贈尚書左僕射。以洧將高承宗代之。

其弟淡，險人也，恥居下，陰約納攻徐為內應，並說滕將翟濟，濟執以聞。擢濟沂州刺史。召淡入京師，以洧赦不罪。

劉澭
劉澭，盧龍節度使怦之次子，濟母弟也。涉書史，有材武，好施愛士，能得人死力。始事朱滔，常陳君臣大分，裁抑其兇。及怦得幽州，不三月病且死，澭侍湯液未嘗離，輒以父命召濟於莫州，濟嗣總軍事，故德澭之讓，以為瀛州刺史，有如不諱，許代己。

久之，濟自用其子為副大使，澭不能無恨，因請以所部為天子戍隴，悉發其兵千五百馳歸京師，無一卒敢違令者。德宗甚寵之，拜秦州刺史，屯普潤。軍中不設音樂。士卒病，親存問所欲，不幸死，哭之。

憲宗立，方士羅令則詣澭營，妄言廢立以動澭，命系之，辭曰：「吾之黨甚眾，公無囚我，約大行梓宮發兵，無不濟。」澭械送闕下，殺之。錄功，號其軍曰保義。蕃戎畏懾，不敢入寇。常愾然有復河湟誌，屢為朝廷言之，未見省。封累彭城郡公。及病，籍士馬求代。既還，卒於道，年四十九，贈尚書右僕射，謚曰景。

田弘正
田弘正，字安道。父廷玠，尚儒學，不樂軍旅，與承嗣為從昆弟，仕為平舒丞，遷樂壽、清池、束城、河間四縣令，以治稱。遷滄州刺史。李寶臣、朱滔與承嗣不協，合兵圍滄州，廷玠固守連年，食雖盡無叛者。朝廷嘉其節，徙相州。承嗣盜磁、相，廷玠無所回染。及悅代立，忌廷玠之正，召為節度副使。廷玠至，讓悅曰：「而承伯父緒業，當守朝廷法度以保富貴，何苦與恒、鄆為叛臣？自兵興來，叛天子能完宗族者誰邪？而誌不悛，盍殺我，無令我見田氏血汙人刀也！」遂稱疾不出。悅過謝之，杜門不納，憤而卒。

弘正幼通兵法，善騎射，承嗣愛之，以為必興吾宗，名之曰興。季安時，為衙內兵馬使、同節度副使，封沂國公。季安侈汰，銳殺罰，弘正從容規切，軍中賴之，翕然歸重。季安內忌，出為臨清鎮將，欲因罪誅之。弘正陽痹痼，臥家不出，乃免。季安死，子懷諫襲節度，召還舊職。

懷諫委政於家奴蔣士則，措置不平，眾怒，咸曰：「兵馬使吾帥也。」牙兵即詣其家迎之，弘正拒不納，眾嘩於門，弘正出，眾拜之，脅還府，弘正頓於地，度不免，即令於軍曰：「爾屬不以吾不肖，使主軍，今與公等約，能聽命否？」皆曰：「惟公命。」因曰：「吾欲守天子法，舉六州版籍請吏於朝，茍天子未命，敢有請吾旗節者死，殺人及掠人者死。」皆曰：「諾。」遂到府，殺士則及支黨十餘人。於是圖魏、博、相、衛、貝、澶之地，籍其入以獻，不敢署僚屬，而待王官。

先時，諸將出屯，質妻子，裏民不得相往來。弘正悉除其禁，聽民通饋謝慶吊。服玩僭侈者，即日徹毀之。承嗣時，正寢華顯，弘正避不敢居，更就采訪使堂皇聽事。幽、恒、鄆、蔡大懼，遣客鐫說鉤染，弘正皆拒遣之。憲宗美其誠，詔檢校工部尚書，充魏博節度使。又遣司封郎中知制誥裴度宣慰，賚其軍錢百五十萬緡，六州民給復一年，赦見囚，存問高年、惸獨、廢疾不能自存者。度明辯，具陳朝廷厚意，弘正不覺自失，乃深相結納，奉上益謹。復請度遍行其部，宣示天子恩詔。因令節度僉謀布衣崔歡奉表陳謝，且言：「天寶以來，山東奧壤，化為戎墟，官封世襲，刑賞自出，國家含垢，垂六十年。臣若假天之齡，奉陛下宸算，冀道揚太和，洗濯偽風，然後退歸丘園，避賢者路，死不恨。」制詔褒答，且賜今名，錫與踵塗。

天子討蔡，弘正遣子布以兵三千進戰，數有功。李師道疑其襲己，不敢顯助蔡，故元濟失援，王師得致誅焉。王承宗叛，詔弘正以全師壓境，破其眾南宮，承宗懼，歸窮於弘正，弘正表諸朝，遂獻德、棣二州以謝，納二子為質。

俄而李師道拒命，詔弘正與宣武等五節度兵進討。弘正自揚劉度河，距鄆四十里堅壁；師道大將劉悟率精兵屯河東。戰陽谷，再遇再北，斬萬餘級，賊勢蹙。悟乃反兵，斬師道首，詣弘正降，取十有二州以獻。初，悟既平賊，大張飲軍中，凡三日，設角戲，引魏博使至廷以為歡，悟盱衡攘臂助其決，坐中皆憚悟勇。客有白弘正者，弘正曰：「鄆士疲於戰，瘡者未起，悟當恤亡吊乏，尉士大夫心，奈何取快目前邪？吾奉詔按軍，伺悟去就，今知其無能為也。」既而詔悟為義成軍節度使，狼狽上道，時稱知悟之明。

以功加弘正檢校司徒、同中書門下平章事。是歲來朝，對麟德殿，眷勞殊等；引見僚佐將校二百餘人，皆有班賜；進兼侍中，實封戶三百；擢其兄融為太子賓客、東都留司。弘正數上表固請留闕下，帝勞曰：「昨韓弘以疾辭不就軍，朕既從之矣，今卿復爾，我不應違。但魏人樂卿之政，四鄰畏卿之威，為朕長城，又安用辭？」弘正遂還。常欲變山東承襲舊風，故悉遣子姓仕朝廷，帝皆擢任之，朱紫滿門，榮冠當時。

穆宗立，王承元以成德軍請帥，帝詔弘正兼中書令，為節度使。弘正以新與鎮人戰，有父兄怨，取魏兵二千自衛，入其軍。時天子賜錢一百萬緡，不時至，軍有怨言，弘正親加撫喻乃安。仍請留魏兵為紀綱，以持眾心，度支崔倰吝其稟，沮卻之。長慶元年七月，歸衛卒於魏，是月軍亂，並家屬將吏三百餘人皆遇害，年五十八。帝聞震悼，冊贈太尉，謚曰忠湣。

弘正幼孤，事融甚謹，軍中嘗分曹習射，弘正註矢聯中，融退，抶怒之，故當季安猜暴時能自全。及為軍中推迫，融不悅曰：「爾竟不自晦，取禍之道也。」朝廷知其友愛，詔拜相州刺史，賜金紫，不欲其相遠也。

弘正性忠孝，好功名，起樓聚書萬餘卷，通《春秋左氏》，與賓屬講論終日，客為著《沂公史例》行於世。弘正之禍也，其判官劉茂復獨免，士相戒曰：「是人議事盡忠，遇吾等信，敢幹其家者共殺之。」

弘正子布、群、牟。

子布
布字敦禮，幼機悟。弘正戍臨清，布知季安且危，密白父，請以眾歸朝，弘正奇之。及得魏，使布總親兵。王師誅蔡，以軍隸嚴綬，屯唐州。帝以布大臣子，或有罪，且橈法，弘正請以董畹代，而士卒愛布願留，帝乃止。凡十八戰，破淩雲柵，下郾城，以功授御史中丞。裴度輕出觀兵沱口，賊將董重質以奇兵掩擊，布伏騎數百突出薄之，諸軍繼至，賊驚引還。蔡平，入為左金吾衛將軍。諫官嘗論事帝前，同列將麾卻之，布止曰：「使天子容直臣，毋輕進。」弘正徙成德，以布為河陽節度使，父子同日受命。時韓弘與子公武亦皆領節度，而天下以忠義多田氏。布所至，必省冗將，募戰卒，寬賦勸穡，人皆安之。長慶初，徙涇原。

弘正遇害，魏博節度使李病不能軍，公卿議以魏強而鎮弱，且魏人素德弘正，以布之賢而世其官，可以成功。穆宗遽召布，解缞拜檢校工部尚書、魏博節度使，乘傳以行。布號泣固辭，不聽；乃出伎樂，與妻子賓客決曰：「吾不還矣！」未至魏三十里，跣行被發，號哭而入，居堊室，屏節旄。凡將士老者，兄事之。祿奉月百萬，一不入私門，又發家錢十餘萬緡頒士卒。以牙將史憲誠出麾下可任，乃委以精銳。時中人屢趣戰，而度支饋餉不繼，布輒以六州租賦給軍。引兵三萬進屯南宮，破賊二壘。

於是朱克融據幽州，與王廷湊唇齒。河朔三鎮舊連衡，桀驁自私，而憲誠蓄異志，陰欲乘釁，又魏軍驕，憚格戰，會大雪，師寒糧乏，軍中謗曰：「它日用兵團，粒米盡仰朝廷。今六州刮肉與鎮、冀角死生，雖尚書瘠己肥國，魏人何罪？」憲誠得間，因以搖亂。會有詔分布軍合李光顏救深州，兵怒，不肯東，眾遂潰，皆歸憲誠，唯中軍不動。布以中軍還魏。明日，會諸將議事，眾嘩曰：「公能行河朔舊事，則生死從公，不然，不可以戰。」布度眾且亂，嘆曰：「功無成矣！」即為書謝帝曰：「臣觀眾意，終且負國。臣無功，不敢忘死。願速救元翼，毋使忠臣義士塗炭於河朔。」哭授其從事李石訖，乃入，至几筵，引刀刺心曰：「上以謝君父，下以示三軍。」言訖而絕，年三十八，贈尚書右僕射，謚曰孝。子鐬，宣宗時歷銀州刺史，坐以私鎧易邊馬論死，宰相崔鉉奏布死節於國，可貸鐬以勸忠烈，故貶為州司馬。

布弟群
群，會昌中歷蔡州刺史，坐贓且抵死，兄肇聞之，不食卒。宰相李德裕奏：「漢河間人尹次、潁川人史玉坐殺人當死，次兄初、玉母渾詣官請代，因縊物故，於時皆赦其死。」於是武宗詔減死一等。

群弟牟
牟寬厚明吏治，為神策大將軍。開成初，鹽州刺史王宰失羌人之和，詔牟代之。累遷鄜坊節度使，再徙天平，三為武寧，一為靈武軍，官至檢校尚書左僕射，卒。諸子皆有方面功，以忠義為當世所高。

王承元
王承元者，承宗弟也。有沈謀。年十六，勸承宗亟引兵共討李師道，承宗少之，不用，然軍中往往指目之。承宗死，未發喪，大將謀取帥它姓。參謀崔燧與諸校計，以祖母涼國夫人李命承元嗣。承元泣且拜，不受，諸將牢請，承元曰：「上使中貴人監軍，盍先請？」監軍至，又如命，乃謝曰：「諸君不忘王氏以及孺子，茍有令，其從我乎？」眾曰：「惟所命。」乃視事牙闔之偏，約左右不得稱留後，事一關參佐，密表請帥於朝。穆宗詔起居舍人柏耆宣慰。授承元檢校工部尚書、義成軍節度使。北鎮以兩河故事脅誘，承元不納，諸將皆悔。耆至，士哭於軍，承元令曰：「諸君不欲我去，意固善。雖然，格天子詔，我獲罪奈何？前李師道有詔赦死，欲舉族西，諸將止弗遣，他日乃共殺之。今君等幸置我，無與師道比。」乃遍拜諸將，諸將語塞。承元即出家貲盡賜之，斬不從命者十輩，軍乃定。於是諫議大夫鄭覃宣慰，賜其軍錢百萬緡，赦囚徒，問孤獨、廢疾不能自存者粟帛有差。

承元去鎮，左右裒器幣自隨，承元使空褚毋留。入朝，昆弟拜刺史者四人，位於朝者四十人。祖母入見，帝命中宮禮賚異等。徙承元鄜坊丹延節度。俄徙鳳翔。鳳翔右袤涇、原，地平少巖險，吐蕃數入盜。承元據勝地為鄣，置守兵千，詔號臨汧城。府郛左百賈州聚，異時為虜剽奪，至燎烽相警，承元版堞繚之，人乃告安。以勞封岐國公。太和初，祖母喪，詔曰：「武俊當橫流時，拯定奔潰，功在史官。今李不幸，贈恤宜加厚。」且給儀仗以葬。

五年，徙節平盧、淄青。始，鹽禁未嘗行兩河，承元請歸有司，由是兗、鄆諸鎮皆奉法。承元資仁裕，所至愛利。卒，年三十三，贈司徒。

牛元翼
牛元翼，趙州人。材果而謀。王承宗時倚其計為強雄，與傅良弼二人冠諸將。王廷湊叛，穆宗以元翼在成德，名出廷湊遠甚，自深州刺史擢為深冀節度使，以攜其軍。廷湊怒，遣部將王位以銳兵攻元翼，不勝，乃合朱克融共圍之。詔進元翼成德軍節度使，以宣武兵五百進援，元翼固守。長慶二年，詔赦廷湊罪，徙元翼山南東道，以深州賜廷湊，使中人促元翼南。廷湊恨之，已受詔，兵不解。招討使裴度詒書誚讓，克融解而歸，廷湊退舍。詔並加檢校工部尚書，兩悅之。淹月，元翼率十餘騎冒圍跳德、棣，朝京師。廷湊入，盡殺元翼親將臧平等百八十人。元翼見延英，賚問優縟，命中人楊再昌取其家，並迎田弘正喪。廷湊辭以弘正殯亡在所，元翼家須秋遣。魏博節度使史憲誠遣其弟入趙，四返，說廷湊曰：「田公非得罪於趙，屍尚何惜？元翼去深州，乃一孤將，何利其家？」廷湊乃歸弘正喪於京師。元翼聞平等死，憤恚卒，悉還所賜於朝，廷湊遂夷其家。

傅良弼
良弼字安道，清河人。以射冠軍中。初，瀛之博野、樂壽，介范陽、成德間，每兵交，先薄二城，故常為劇屯。德宗以王武俊破朱滔功，皆隸成德，故以良弼守樂壽，李寰守博野。廷湊之叛，兩賊交誘之，而堅壁為國固守。有詔以樂壽為左神策行營，拜良弼為都知兵馬使；寰所領士隸右神策，號忻州營，亦以寰為都知兵馬使。賜第京師。俄以良弼為沂州刺史。良弼率眾出，戰力，乃得去。寰引兵三千趨忻州，廷湊邀之，寰斬三百級，追者不敢前。天子以良弼、寰忠有狀，乃更賜奴婢服馬。召良弼為左神策軍將軍。寶歷初，擢夏綏銀節度使。異時蕃帳亡命來者，必償馬乃與，良弼至，皆執付其部，酋種歡懷。終橫海節度使。寰擢累保義軍節度使。

王智興討李同捷未克，而烏重胤卒，謂寰可共立功，請諸朝，乃授橫海節度使。師所過暴鈔，至屯，按軍不進，遂身入朝，盛陳賊勢，請濟師，欲大調發。群臣議寰兵太重，且盜滄、景，未決而棣州平。寰內愧不自安，願留京師，遂罷保義軍、忻州營，更授夏綏宥節度使，卒。

寰再易鎮，治無可言者。然廷湊之亂，聯軍十五萬無成功，賊鋒不可嬰，而樂壽、博野截然峙中者累歲，梗其吞暴，議者以為難。敬宗世，寰圖其事上之。

史孝章
史孝章，字得仁，資修謹。父憲誠，以戰力奮，賓客用挽強擊劍相矜，孝章獨退讓如諸生，稱道皆《詩》、《書》。魏博節度使李訴閱大將子弟籍於軍，孝章願以文署職，奇之，檄試都督府參軍。

憲誠得魏，遷士曹參軍。孝章見父數奸命，內非之，承間諫曰：「大河之北號富強，然而挺亂取地，天下指河朔若夷狄然。今大人身封侯，家富不貲，非痛洗溉，竭節事上，恐吾踵不旋禍且至。」因涕下沾衿。父粗武，不盡聽。文宗賢之，擢孝章節度副使，累遷檢校左散騎常侍。父欲助李同捷，孝章切爭，憲誠稍憚其義。又勸出師討同捷自明，帝益嘉之，進檢校工部尚書。及兵出，父敕孝章統之。入朝，勞予蕃厚。憲誠亦上書求覲，帝知非憲誠意，特緣孝章悟發，故分相、衛、澶而授孝章節度使。未至，魏人亂，父卒死於軍。帝念史氏禍而恤孝章，故奪喪拜右金吾衛將軍。徙節鄜坊，進檢校戶部尚書。久之，自邠寧以病丐還，卒於行，年三十九，贈尚書右僕射。孝章本名唐，後改今名。

憲誠弟憲忠，字元貞，少為魏牙門將。田弘正討齊、蔡，常為先鋒，閱三十戰，中流矢，酣鬥不解，由是著名。憲誠表為貝州刺史。魏亂，奔京師，加累檢校右散騎常侍、隴州刺史。增亭鄣，徙客館於外，戎諜無所伺。

會昌中，築三原城，吐蕃因之數犯邊。拜憲忠涇原節度使以怖其侵，吐蕃遣使來請墮城，且願以嘗殺使者之人置塞上。憲忠使謝曰：「前吾未城。爾犯我地，安得禁吾城？爾知殺吾使為負，宜先取罪人謝我，將無所不得。今與爾約，前節度使事一置之。」吐蕃情得而服。憲忠疏涇於隍，積緡錢十萬、粟百萬斛，戍人宜之。會党項羌內寇，又徙朔方，有詔馳驛赴屯，憲忠辭曰：「羌不得其心，故不自安。今亟往，知吾為備，鬥益健，請徐行。」許之。乃移書與羌人，示要約。羌人乃皆喜，奉酒湩迎道。

大中初，突厥擾河東，鈔漕米行賈，徙節振武軍。於是故帥荒沓，使遊弈兵覘戎有良馬牛，強取之，歸直十一，戎人怒，因興盜掠。憲忠廉儉，少所欲，嘗曰：「吾居河朔，去此三千里，乃乘五健馬。今守邊，發吾余奉，不患無馬，何忍豪市哉？」故所至莫不懷德。累封北海縣子，檢校尚書左僕射，兼金吾大將軍。以病自丐，改左龍武統軍。卒，年七十一，贈司空。


Chinese text: This work was published before January 1, 1923, and is in the
public domain worldwide because the author died at least 100 years ago.
