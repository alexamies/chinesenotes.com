竇劉二張楊熊柏

竇群，字丹列，京兆金城人。父叔向，以詩自名，代宗時，位左拾遺。群兄弟皆擢進士第，獨群以處士客隱毗陵。母卒，嚙一指置棺中，廬墓次，終喪。從盧庇傳啖助《春秋》學，著書數十篇。蘇州刺史韋夏卿薦之朝，並表其書，報聞，不召。後夏卿入為京兆尹，復言之德宗，擢為左拾遺。時張薦持節使吐蕃，乃遷群侍御史，為薦判官，入見帝曰：「陛下即位二十年，始自草茅擢臣為拾遺，何其難也？以二十年難進之臣為和蕃判官，一何易？」帝壯其言，不遣。

王叔文黨盛，雅不喜群，群亦忄幸忄幸不肯附。欲逐之，韋執誼不可，乃止。群往見叔文曰：「事有不可知者。」叔文曰：「奈何？」曰：「去年李實伐恩恃權，震赫中外，君此時逡巡路傍，江南一吏耳。今君又處實之勢，豈不思路傍復有如君者乎？」叔文悚然，亦卒不用。

憲宗立，轉膳部員外郎，兼侍御史知雜事。出為唐州刺史。節度使於頔聞其名，與語，奇之，表以自副。武元衡、李吉甫皆所厚善，故召拜吏部郎中。元衡輔政，薦群代為中丞。群引呂溫、羊士諤為御史，吉甫以二人躁險，持不下。群忮狠，反怨吉甫。吉甫節度淮南，群謂失恩，因擠之。陳登者，善術，夜過吉甫家，群即捕登掠考，上言吉甫陰事。憲宗面覆登，得其情，大怒，將誅群，吉甫為救解，乃免，出為湖南觀察使。改黔中。會水壞城郛，調溪洞群蠻築作，因是群蠻亂，貶開州刺史。稍遷容管經略使。召還，卒於行，年五十五，贈左散騎常侍。

群狠自用，果於復怨。始召，將大任之，眾皆懼，及聞其死，乃安。

兄常、牟，弟庠、鞏，皆為郎，工詞章，為《聯珠集》行於時，義取昆弟若五星然。

常，字中行，大歷中及進士第，不肯調，客廣陵，多所論著，隱居二十年。鎮州王武俊聞其才，奏辟不應。杜佑鎮淮南，署為參謀。歷朗夔江撫四州刺史、國子祭酒，致仕。卒，贈越州都督。

牟，字貽周，累佐節度府。晚從昭義盧從史，從史浸驕，牟度不可諫，即移疾歸東都。從史敗，不以覺微避去自賢。位國子司業。庠，字胄卿，終婺州刺史。

鞏，字友封，雅裕，有名於時。平居與人言若不出口，世號「囁嚅翁」。元稹節度武昌，奏鞏自副，卒。

劉棲楚，其出寒鄙。為鎮州小吏，王承宗奇之，薦於李逢吉，繇鄧州司倉參軍擢右拾遺。逢吉之罷裴度、逐李紳，皆嗾而為奸者。敬宗立，視朝常晏，數遊畋失德。棲楚諫曰：「惟前世王者初嗣位，皆親庶政，坐以待旦。陛下新即位，安臥寢內，日晏乃作。大行殯宮密邇，鼓吹之聲日聞諸朝。且憲宗及先帝皆長君，朝夕恪勤，四方猶有叛者。陛下以少主，踐祚未幾，惡德流布，恐福祚之不長也。臣以諫為官，使陛下負天下譏，請碎首以謝。」遂額叩龍墀，血被面。李逢吉傳詔：「毋叩頭，待詔旨。」棲楚捧首立，帝動容，揚袂使去。棲楚曰：「不聽臣言，臣請死於此。」有詔尉諭，乃出。遷起居郎，辭疾歸洛。後諫官對延英，帝問：「向廷爭者在邪？」以諫議大夫召。未幾，宣授刑部侍郎。故事，侍郎無宣授者，逢吉喜助己，故不次任之。

數月，改京兆尹，峻誅罰，不避權豪。先是，諸惡少竄名北軍，淩藉衣冠，有罪則逃軍中，無敢捕。棲楚一切窮治，不閱旬，宿奸老蠹為斂跡。一日，軍士乘醉有所淩突，諸少年從旁噪曰：「癡男子，不記頭上尹邪？」

然其性詭激，敢為怪行，乘險抵巇，若無顧藉，內實恃權怙寵以幹進。詣宰相，厲色慢辭，韋處厚惡之，出為桂管觀察使。卒，贈左散騎常侍。

張又新，字孔昭，工部侍郎薦之子。元和中，及進士高第，歷左右補闕。性傾邪。李逢吉用事，惡李紳，冀得其罪，求中朝兇果敢言者厚之，以危中紳。又新與拾遺李續、劉棲楚等為逢吉搏吠所憎，故有「八關十六子」之目。

敬宗立，紳貶端州司馬，朝臣過宰相賀，閽者曰：「止，宰相方與補闕語，姑伺之。」及又新出，流汗揖百官曰：「端溪之事，竊不敢讓。」人皆辟易畏之。尋轉祠部員外郎。嘗買婢遷約，為牙儈搜索陵突，御史劾舉，逢吉庇之，事不窮治。及逢吉罷，領山南東道節度，表又新為行軍司馬。坐田伾事，貶汀州刺史。李訓有寵，又新復見用，遷刑部郎中，為申州刺史。訓死，復坐貶。終左司郎中。又新善文辭，再以諂附敗，喪其家聲雲。

楊虞卿，字師臯，虢州弘農人。父寧，有高操，談辯可喜。擢明經，調臨渙主簿，棄官還夏，與陽城為莫逆交。德宗以諫議大夫召城，城未拜，詔寧即諭，與俱來。陜虢觀察使李齊運表置幕府。齊運入為京兆尹，表奉先主簿，拜監察御史，坐累免。順宗初，召為殿中侍御史，終國子祭酒。

虞卿第進士、博學宏辭，為校書郎。抵淮南，委婚幣焉，會陳商葬其先，貧不振，虞卿未嘗與遊，悉所賫助之。擢累監察御史。

穆宗初立，逸遊荒恣，虞卿上疏曰：「烏鳶遭害仁鳥逝，誹謗不誅良臣進。臣敢冒誅獻瞽言。臣聞堯、舜以天下為憂，不以位為樂。況今北虜方梗，西戎弗靖，兩河有瘡痏之虞，五嶺罹氛厲之役。人之疾苦積下，朝之制度莫脩。邊亡見儲，國用浸屈，固未可以高枕而息也。陛下初臨萬幾，宜有憂天下心。當日見輔臣公卿百執事，垂意以問，使四方內外灼有所聞。而聽政六十日，入對延英，獨三數大臣承聖問而已，它內朝臣偕入齊出，無所咨詢。諫臣盈廷，忠言不聞，臣實羞之。蓋主恩疏而正路塞也。公卿大臣宜朝夕燕見，則君臣情接而治道得矣。今宰臣四五人，或頃刻侍坐，鞠躬隕越，隨旨上下，無能往來，此繇君太尊、臣太卑故也。公卿列位，雖陟降清地，曾未奉優眷、承下問。雖陛下神聖如五帝，猶宜周爰顧逮，惠以氣色，使支體相成，君臣昭明。陛下求治於宰相，宰相求治於臣等，進忠若趨利，論政若訴冤，此而不治，無有也。自古天子居危思安之心同，而居安慮危之心則異，故不得皆為聖明也。」時又有衡山布衣趙知微，亦上書指言帝倡優在側，馳騁無度，內作色荒，外作禽荒。辭頗危切，帝詔宰相尉謝。宰相因是賀天子納諫，然不能用也。俄詔行勞西北邊。還，遷侍御史，改禮部員外郎、史館脩撰。進吏部。會曹史李賨等鬻偽告，調官六十五員，贓千六百萬以上，虞卿發其奸，賨等系御史府。而虞卿親吏嘗受二百萬，亡命，私奴受三十萬，虞卿縛奴送獄。三司嚴休復、高鉞、韋景休雜推，賨等皆誅死。虞卿坐不檢下免官。

李宗閔、牛僧孺輔政，引為右司郎中、弘文館學士。再遷給事中。虞卿佞柔，善諧麗權幸，倚為奸利。歲舉選者，皆走門下，署第註員，無不得所欲，升沈在牙頰間。當時有蘇景胤、張元夫，而虞卿兄弟汝士、漢公為人所奔向，故語曰：「欲趨舉場，問蘇、張；蘇、張猶可，三楊殺我。」宗閔待之尤厚，就黨中為最能唱和者，以口語軒輊事機，故時號「黨魁」。

德裕之相，出為常州刺史。宗閔復入，以工部侍郎召，遷京兆尹。太和九年，京師訛言鄭註為帝治丹，剔小兒肝心用之。民相驚，扃護兒曹。帝不悅，註亦內不安，而雅與虞卿有怨，即約李訓奏言：「語出虞卿家，因京兆騶伍布都下。」御史大夫李固言素嫉虞卿周比，因傅左端倪。帝大怒，下虞卿詔獄。於是諸子弟自囚闕下稱冤，虞卿得釋，貶虔州司戶參軍，死。

子知退、知權、壇、堪、漢公，皆擢進士第，漢公最顯。

漢公，字用乂。始辟興元李絳幕府，絳死，不與其禍。遷累戶部郎中、史館修撰，轉司封郎中。坐虞卿，下除舒州刺史，徙湖、亳、蘇三州。擢桂管、浙東觀察使。繇戶部侍郎拜荊南節度使，召為工部尚書。或劾漢公治荊南有貪贓，降秘書監。稍遷國子祭酒。

宣宗擢為同州刺史。於是，給事中鄭裔綽、鄭公輿共奏漢公冒猥無廉概，不可處近輔，三還制書。帝它日凡門下論執駁正未嘗卻。漢公素結左右，有奧助。至是，帝惑不從，制卒行。會寒食宴近臣，帝自擊球為樂，巡勞從臣，見裔綽等曰：「省中議無不從，唯漢公事為有黨。」裔綽獨對：「同州，太宗興王地。陛下為人子孫當精擇守長付之，漢公既以墨敗，陛下容可舉劇部私貪人？」帝恚見顏間。翌日，斥裔綽為商州刺史。漢公自同州更宣武、天平兩節度使，卒。子籌、範，仕亦顯。

汝士，字慕巢。中進士第，又擢宏辭。牛李待之善，引為中書舍人。開成初，繇兵部侍郎為東川節度使。時嗣復鎮西川，乃族昆弟，對擁旄節，世榮其門。終刑部尚書。

子知溫、知至，悉以進士第入官。知溫終荊南節度使。知至為宰相劉瞻所善，以比部郎中知制誥。瞻得罪，亦貶瓊州司馬，擢累戶部侍郎。

楊氏自汝士後，貴赫為冠族。所居靜恭裏，兄弟並列門戟。咸通後，在臺省方鎮率十餘人。

張宿者，本寒人，自名諸生。憲宗為廣陵王時，因張茂宗薦尉，得出入邸中，誕譎敢言。及監撫，自布衣授左拾遺，交通權幸，四方賂遺滿門。數召對，不能慎密，坐漏禁中語，貶郴丞十餘年。

累遷比部員外郎。宰相李逢吉數言其狡譎不可信，白為濠州刺史，宿上疏自言，留不遣。帝欲以為諫議大夫，逢吉曰：「諫議職要重，當待賢者。宿細人，不可使汙是官。陛下必用之，請先去臣乃可。」帝不悅。後逢吉罷，詔權知諫議大夫，宰相崔群、王涯同請曰：「諫議大夫，前世或自山林、擢行伍任之者，然皆道義卓異於時。今宿望輕，若待以不次，未足以寵，適以累之也。」請授他官，不聽，使中人宣授焉。宿怨執政不與己，乃日肆讒甚，與皇甫镈相附離，多中傷正人君子。元和末，持節至淄青，李師道願割地遣子入侍。既而悔，復遣宿往，暴卒於道，贈秘書監。

熊望者，字原師，擢進士第。性險躁，以辯說遊公卿間。劉棲楚為京兆尹，樹權勢，望日出入門下，為刺取事機，陰佐計畫。敬宗喜為歌詩，議置東頭學士，以備燕狎。棲楚薦望，未及用，帝崩。文宗立，韋處厚秉政，詔望因緣險薄，營密職，圖褻幸，讙沸眾議，貶漳州司戶參軍。

柏耆者，有縱橫學。父良器，為時威名將。耆誌健而望高，急於立名。是時，王承宗以常山叛，朝廷厭兵，耆杖策詣淮西行營謁裴度，且言願得天子一節馳入鎮，可掉舌下之。度為言，乃以左拾遺往。既至，以大誼動承宗，至泣下。乃請獻二州，以二子入質。真擢耆左拾遺，由是聲震一時。遷起居舍人。王承元徙義成軍，遣諫議大夫鄭覃往慰成德軍，賚緡錢百萬。賚未至，舉軍嘩議，穆宗遣耆諭天子意，眾乃信悅。轉兵部郎中、諫議大夫。太和初，李同捷反，詔兩河諸鎮出兵，久無功。乃授耆德州行營諸軍計會使，與判官沈亞之諭旨。會橫海節度使李祐平德州，同捷窮，請降，祐使大將萬洪代守滄州，同捷未出也，耆以三百騎馳入滄，以事誅洪，與同捷朝京師。既行，諜言王廷湊欲以奇兵劫同捷，耆遂斬其首以獻。諸將嫉耆功，比奏攢詆，文宗不獲已，貶耆循州司戶參軍、亞之南康尉。宦人馬國亮譖耆受同捷先所得王稷女及奴婢珍貲。初，祐聞耆殺洪，大驚，疾遂劇。帝曰：「祐若死，是耆殺之。」至是，積前怒，詔長流愛州，賜死。

贊曰：詩人斥譖人最甚，投之豺虎、有北，不置也。如群、棲楚輩則然，肆訐以示公，構黨以植私，其言纚纚若可聽，卒而入於敗亂也。孔子所謂「順非而澤」者歟，「利口覆邦家」者歟？耆掩眾取功，自速其死，哀哉！




Chinese text: This work was published before January 1, 1923, and is in the
public domain worldwide because the author died at least 100 years ago.
