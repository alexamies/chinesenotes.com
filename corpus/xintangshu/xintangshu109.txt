崔楊竇宗祝王
目录
1	崔義玄
1.1	子 神基
1.2	神基子 神慶
1.3	神慶子 琳
2	楊再思
3	竇懷貞
4	宗楚客
5	祝欽明
6	山惲
7	王玙
崔義玄
崔義玄，貝州武城人。隋大業亂，往見李密，密不用。河內賊黃君漢為密守柏崖，義玄見群鼠度河的天人合一之論。闡發子思之學，繼承孔子之說，成思孟學，槊刃有華文，曰：「此王敦亡兆也。」因說君漢以城歸，乃拜君漢懷州刺史、行軍總管，以義玄為司馬。王世充將高毘寇河內，義玄擊走之，多下屯堡。君漢以所掠子女金帛分之，拒不受。以功封清丘縣公。太宗討世充，數用其謀。東都平，轉隰州都督府長史。貞觀初，歷左司郎中，兼韓王府長史，與王友孟神慶誌趣不同，而俱以介直任。

永徽中，累遷婺州刺史。時睦州女子陳碩真舉兵反。始，碩真自言仙去，與鄉鄰辭訣，或告其詐，已而捕得，詔釋不問。於是姻家章叔胤妄言碩真自天還，化為男子，能役使鬼物，轉相熒惑，用是能幻眾。自稱文佳皇帝，以叔胤為僕射，破睦州，攻歙，殘之，分遣其黨圍婺州。義玄發兵拒之，其徒爭言碩真有神靈，犯其兵輒滅宗，眾兇懼不肯用。司功參軍崔玄籍曰：「仗順起兵，猶無成；此乃妖人，勢不持久。」義玄乃署玄籍先鋒，而自統眾繼之。至下淮戍，擒其諜數十人。有星墜賊營，義玄曰：「賊必亡。」詰朝奮擊，左右有以盾鄣者，義玄曰：「刺史而有避邪，誰肯死？」敕去之。由是眾為用，斬首數百級，降其眾萬余。賊平，拜御史大夫。

義玄有章句學，先儒疑繆，或音故不通者，輒采諸家，條分節解，能是正之。高宗詔與博士討論《五經》義。

武氏為皇后，義玄贊帝決，又以後旨按長孫無忌等誅之。終蒲州刺史，年七十一。贈幽州都督，謚曰貞。後持政，贈揚州大都督，賜其家實封戶二百。

子 神基
子神基襲爵。神基，長壽中，為司賓卿、同鳳閣鸞臺平章事。為酷吏所構，流嶺南。中宗初，稍用為大理卿。

神基子 神慶
弟神慶，舉明經，武後時，累遷萊州刺史。入朝，待制億歲殿，奏事稱旨。後以歷官有佳政，且其父於己有功，擢拜并州長史，謂曰：「并州，朕鄉里，宿兵多，前長史皆尚書為之，今授卿，宜知所以委重者。」乃親為按行圖，謀日而遣。神慶始至，有詔改錢幣法，州縣布下，俄而物價踴昂，百賈驚擾，神慶質其非於朝，果豪猾妄為之。後喜，下制褒美。初，州隔汾為東、西二城，神慶跨水聯堞，合而一之，省防禦兵歲數千。神基既下獄，馳赴都告變，得召見，後出具獄示之，神慶為申理，得減死，然用是貶歙州司馬。

長安中，累轉禮部侍郎，數上疏陳時政。轉太子右庶子，封魏縣子。是時，突厥使者入見，皇太子應朝，有司移文東宮召太子。神慶諫曰：「五品以上佩龜者，蓋防征召之詐，內出龜以合之，況太子乎？古者召太子用玉契，此誠重慎防萌之意，不可不察。凡慮事於未萌之前，故長無悔吝之咎。今太子與陛下異宮，非朝朔望而別喚者，請降墨敕玉契。」詔可。尋詔與詹事祝欽明更日侍讀東宮。歷司刑卿，劾張昌宗獄，頗闊略不盡。神龍初，昌宗伏誅，坐流欽州，卒。五王得罪，緣昌宗被流者皆詔原雪，贈神慶幽州都督。

神慶子 琳
神慶子琳，明政事，開元中，與高仲舒同為中書舍人。侍中宋璟親禮之，每所訪逮，嘗曰：「古事問仲舒，今事問琳，尚何疑？」累遷太子少保。天寶二年卒，秘書監潘肅聞之，泫然曰：「古遺愛也！」琳長子儼，諫議大夫。

其群從數十人，自興寧裏謁大明宮，冠蓋騶哄相望。每歲時宴於家，以一榻置笏，猶重積其上。琳與弟太子詹事珪、光祿卿瑤俱列棨戟，世號「三戟崔家」。開元、天寶間，中外宗屬無緦麻喪。初，玄宗每命相，皆先書其名，一日書琳等名，覆以金甌，會太子入，帝謂曰：「此宰相名，若自意之，誰乎？即中，且賜酒。」太子曰：「非崔琳、盧從願乎？」帝曰：「然。」賜太子酒。時兩人有宰相望，帝欲相之數矣，以族大，恐附離者眾，卒不用。

楊再思
楊再思，鄭州原武人，第明經，為人佞而智。初，調玄武尉，使至京師，舍逆旅，有盜竊其衣囊，再思遇之，盜窘謝。再思曰：「而苦貧，故至此。囊中檄無所事，幸留，它物可持去。」」初不為人言，但假貸以還。累遷天官員外郎，歷左肅政御史中丞。延載初，擢鸞臺侍郎、同鳳閣鸞臺平章事，加兼左肅政御史大夫，封鄭縣侯，遷內史。

居宰相十余年，阿匼取容，無所薦達。人主所不喜，毀之；所善，譽之。畏慎足恭，未嘗忤物。或曰：「公位尊，何自屈折？」答曰：「世路孔艱，直者先禍。不爾，豈全吾軀？」於時水沴，閉坊門以禳。再思入朝，有車陷於濘，叱牛不前，恚曰：「癡宰相不能和陰陽，而閉坊門，遣我艱於行！」再思遣吏謂曰：「汝牛自弱，不得獨責宰相。」

張昌宗坐事，司刑少卿桓彥範劾免其官，昌宗訴諸朝，武後意申釋之，問宰相：「昌宗於國有功乎？」再思曰：「昌宗為陛下治丹，餌而愈，此為有功。」後悅，昌宗還官。自是天下貴彥範，賤再思。左補闕戴令言賦「兩腳狐」以譏之，再思怒，謫令言為長社令，士愈蚩噪。

易之兄司禮少卿同休，請公卿宴其寺，酒酣，戲曰：「公面似高麗。」再思欣然，翦谷綴巾上，反披紫袍，為高麗舞，舉動合節，滿坐鄙笑。昌宗以姿貌亻幸，再思每曰：「人言六郎似蓮華，非也；正謂蓮華似六郎耳。」其巧諛無恥類如此。俄檢校右庶子。

中宗立，拜戶部尚書、同中書門下三品、京師留守，封弘農郡公，加兼揚州長史，檢校中書令。改侍中，鄭國公，賜實封戶三百，為順天皇后奉冊使。武三思誣陷王同晈，再思與李嶠、韋巨源按獄，希意抵同晈死，眾以為冤。復拜中書令，監修國史。遷尚書右僕射，仍同三品。卒，贈特進、并州大都督，陪葬乾陵，謚曰恭。

弟季昭，中茂才第，為殿中侍御史。武後誅駙馬都尉薛紹，紹兄顗為齊州刺史，命季昭按之，不得反狀，後怒，放於沙州。赦還，為懷州司馬。

竇懷貞
竇懷貞，字從一，左相德玄子。少詭激，衣服羸儉，不為輿馬豪侈事。仕累清河令，有治狀。後遷越州都督、揚州長史。

神龍中，進左御史大夫兼檢校雍州長史。會歲除，中宗夜宴近臣，謂曰：「聞卿喪妻，今欲繼室可乎？」懷貞唯唯。俄而禁中寶扇鄣衛，有衣翟衣出者，已乃韋後乳媼王，所謂莒國夫人者，故蠻婢也。懷貞納之不辭。又避後先諱，而以字稱。世謂媼婿為阿赩，懷貞每謁見奏請，輒自署「皇后阿赩」，而人或謂為「國赩」，軒然不訴，以自媚於後。時政令多門，赤尉由墨制授御史者眾，或戲曰：「尉入臺多，而縣辦否？」對曰：「辦於異日。」問其故，答曰：「佳吏在，僥幸去，故辦。」聞者皆笑。又附宗楚客、安樂公主等以取貴位，為素議所斥，名稱盡矣。韋後敗，斬妻獻其首，貶濠州司馬，再徙益州長史，乃復故名。

景雲初，以殿中監召，閱月遷左御史大夫、同中書門下平章事，封中山縣公。再遷侍中。方太平公主干政，懷貞傾己附離，日視事退，輒詣主第，刺取所欲。睿宗為金仙、玉真二公主營觀，費鉅萬，諫者交疏不止，唯懷貞勸成之，躬護役作。族弟維鍌諫曰：「公位上袞，當思獻可替否輔天子，而計校瓦木，雜廁工匠間，使海內何所瞻仰乎？」不答，督繕益急。時語曰：「前作後國赩，後為主邑丞。」言事公主如邑官屬也。在位半歲，無所事，帝引見承天門，切責之。俄與李日知、郭元振、張說皆罷。為左御史大夫。於時，歲犯左執法，術家又言懷貞且有禍，大懼，表請為安國寺奴，不許。逾年，復同中書門下三品，兼太子詹事，監修國史。又以尚書右僕射兼御史大夫，軍國重事宜共平章。玄宗受內禪，進左僕射，封魏國公。與太平公主謀逆，既敗，投水死，追戮其屍，改姓毒氏。然生平所得俸祿，悉散親族無留蓄，敗時，家惟粗米數石而已。

性諂詐，善諧結權貴，宦者用事，尤所畏奉，或見無須者，誤為之禮。監察御史魏傳弓嫉中人輔信義，欲劾奏其奸，懷貞曰：「是安樂所信任者，奈何繩之？」傳弓曰：「王綱壞矣，正坐此屬。今日殺之，明日誅，無所悔！」懷貞猶固止之。傳弓者，鉅鹿人，忠謇士也，終司農丞。

懷貞從子兢，字思慎，舉明經，為英王府參軍、尚乘直長。調郪令，修郵舍道路，設冠婚喪紀法，百姓德之。

宗楚客
宗楚客，字叔敖，其先南陽人。曾祖丕，後梁南弘農太守，梁亡入隋，居河東之汾陰，故為蒲州人。父岌，仕魏王泰府，與謝偃等撰《括地志》。

楚客，武後從姊子，長六尺八寸，明皙美須髯。及進士第，累遷戶部侍郎。兄秦客，垂拱中，勸武後革命，進為內史，而弟晉卿典羽林兵。後兄弟並坐奸贓流嶺外。歲餘，秦客死，而楚客等還。俄檢校夏官侍郎、同鳳閣鸞臺平章事。與武懿宗不協，會賜將作材營第，僭侈過度，為懿宗所劾，自文昌左丞貶播州司馬，晉卿流峰州。稍為豫州長史，遷少府少監、岐陜二州刺史。久之，復以夏官侍郎同鳳閣鸞臺平章事。坐聘邵王妓，貶原州都督。

神龍初，為太仆卿、郢國公。武三思引為兵部尚書，以晉卿為將作大匠。節湣太子敗，逃於鄠，被殺，殊其首祭三思等柩，楚客請之也。俄同中書門下三品。韋後、安樂公主親賴之，與紀處訥為黨，世號「宗紀」。

景龍二年，詔突厥娑葛為金河郡王，而其部闕啜忠節賂楚客等罷之，娑葛怨，將兵患邊。監察御史崔琬廷奏：「楚客、處訥專威福，有無君心，納境外交，為國取怨；晉卿專徇贓私，驕恣跋扈。並請收付獄，三司推鞫。」故事，大臣為御史對仗彈劾，必趨出，立朝堂待罪。楚客乃厲色大言：「性忠鯁，為琬誣詆。」中宗不能窮也，詔琬與楚客、處訥約兄弟兩解之，故世謂帝為「和事天子」。尋遷中書令。韋氏敗，與晉卿同誅。

楚客性明達。武後時，降突厥沓實力吐敦者，部落在平夏。會邊書至，言吐敦反，楚客為兵部員外郎，後召問方略，對曰：「吐敦者，臣昔與之言，其為人忠義和厚，且國家與有恩必不反。其兄之子默子者，狡悍，與吐敦不和，今言叛，疑默子為之，然無能為。」俄而夏州表默子劫部落北奔，為州兵及吐敦所擒。後張仁亶請築三城，議者或不同，獨楚客言：「萬世利也。」然冒於權利，嘗諷右補闕趙廷禧陳符命以媚帝，曰：「唐有天下，當百世繼周，陛下承母禪，周、唐一統，其符兆有八：天皇再以陛下為周王，是在唐興周，則天立陛下為皇太子，是在周興唐，一也；天後立文王廟，二也；唐同泰《洛水圖》云：『永昌帝業』，三也；讖曰：『百代不移宗』，四也；孔子曰：『百世繼周』，五也；《桑條韋歌》，應二聖在位九十八年，而子孫相承九十八世，六也；乃二月慶雲五色，天應以和，七也；去六月九日，內出瑞蒜，八也。起則天為一世，聖朝為二世，後子孫相承九十八，其數正滿百世，唐之歷乃三千余年。」帝大喜，擢延禧諫議大夫。識者以楚客等欺神誣君，且有大咎。又嘗密語其黨曰：「始，吾在卑位，尤愛宰相；及居之，又思天子，南面一日足矣。」雖外附韋氏，而內畜逆謀，故卒以敗。

晉卿髭貌雄偉，聲如鐘。雖不學，然性倜儻。垂拱後，武後任之，宮苑、閑廄、內外眾作無不總。開中嶽，造明堂，鑄九鼎，有力焉。

紀處訥者，秦州上邽人。為人魁岸，髭長數尺。其妻武三思婦之姊，縱使通三思，繇是款昵，進為太府卿。神龍元年夏，大旱，谷價騰踴，中宗召問所以救人者。三思知之，陰諷太史迦葉誌忠奏「是夜攝提入太微，近帝坐，此天子與大臣接，有納忠之符」。帝信之，下詔褒美，賜處訥衣一副、彩六十段。與楚客並同三品，進侍中。後伏誅。

祝欽明
祝欽明字文思，京兆始平人。父綝，字叔良，少通經，頗著書質諸家疑異；門人張後胤既顯宦，薦於朝，詔對策高第，終無極尉。

欽明擢明經，為東臺典儀。永淳、天授間，又中英才傑出、業奧《六經》等科，拜著作郎，為太子率更令。中宗在東宮，欽明兼侍讀，授太子經，兼弘文館學士。中宗復位，擢國子祭酒、同中書門下三品。進禮部尚書，封魯國公，食實封戶三百。桓彥範、崔玄、袁恕巳，敬暉等皆從受《周官》大義，朝廷尊之。以匿親忌日，為御史中丞蕭至忠所劾，貶申州刺史。入為國子祭酒。

景龍三年，天子將郊，欽明與國子司業郭山惲陰迎韋後意，謬立議曰：

《周官》天神曰祀，地祗曰祭，宗廟曰享。《大宗伯》曰：「祀大神，祭大祗，享大鬼，王有故不預，則攝而薦。追師掌後首服，以待祭祀。內司服掌後六服，祭祀則供。又九嬪，凡大祭祀，後裸獻則贊瑤爵。然則後當助天子祀天神、祭地只。鄭玄稱：闕狄，後助王祭群小祀服。小祀尚助，況天地哉？闕狄之上，祎、礻俞、狄，三服皆以助祭，知祎衣助大祀也。王之祭服二：曰先王兗冕，先公冕。故後助祭，亦以祎衣祭先王，礻俞狄祭先公。不言助祭天地，舉此以明彼，反三隅也。《春秋外傳》：禘郊，天子親射其牛，王後親春其粢。」世婦詔後之禮事，不專主宗廟。《祭統》曰：「祭也者，必夫婦親之，所以備內外之官。」哀公問孔子曰：「冕而親迎，不已重乎？」答曰：「合二姓之好，以繼先聖之後，以為天地宗廟社稷主，君何謂已重焉？」則知後宜助祭。臣請因經誼，制儀典。

帝雖不睿，猶疑之，召禮官質問。於是太常博士唐紹、蔣欽緒對：「欽明所引，皆宗廟禮，非祭天地者。周、隋而上，無皇后助祭事。」帝令宰相參訂，紹、欽緒又引博士彭景直共議曰：

《周官》所雲祀、祭、享，皆互言。《典瑞》：「兩圭以祀地。」《司几筵》：「設祀先王昨席。」《內宗》：「掌宗廟祭祀。傳曰：「聖人為能饗帝。」「春秋祭祀，以時思之。」此祀天稱享，享廟稱祭也。禮家凡稱大祭祀，不獨主天。《爵人》：「大祭祀，與量人受舉斝之卒爵。」祭天不祼，則九嬪贊瑤爵，容廟稱大祭祀也。欽明據《大宗伯》之職，以謂後有祭天地之禮。按經：「凡祀大神、祭大祗、享大鬼，帥執事而卜宿，視滌濯，涖玉鬯，省牲鑊，奉玉盥，制大號。若王不與祭祀，則攝位。」自凡而推，兼言王祭天地宗廟也。下言：「凡大祭祀，王後不與，則攝而薦。」直王後祭廟一凡耳。若當助祭天地，應不列重凡。且內宗、外宗所掌，皆佐王後廟薦，無佐祭天地語。有如助祭天地，誰當贊佐者？是則攝薦為宗廟明甚。內司服掌後祭服，無祭天服。禮家說曰：「後不助祭天地五嶽，故無具服。」又言：「後有五輅，以重翟從祭先王先公，以厭翟從饗諸侯，以安車朝夕見王，以翟車采桑，以輦車遊宴。」按此，後無祭天車明甚。然後助王祭天地，古無聞焉。

時左僕射韋巨源助後掎掣帝，奪政事，即傳欽明議，帝果用其言，以皇后為亞獻。取大臣李嶠等女為齋娘，奉豆籩。禮成，詔齋娘有夫者悉進官。

初，後屬婚，上食禁中，帝與群臣宴，欽明自言能《八風舞》，帝許之。欽明體肥醜，據地搖頭睆目，左右顧眄，帝大笑。吏部侍郎盧藏用嘆曰：「是舉《五經》掃地矣！」景雲初，侍御史倪若水劾奏：「欽明、山惲等腐儒無行，以諂佞亂常改作，百王所傳，一朝惰放。今聖德中興，不宜使小人在朝，請斥遠之，以肅具臣。」乃貶欽明饒州刺史，山惲括州刺史。欽明於《五經》為該淹，自見坐不孝免，無以澡祓，乃阿附韋氏，圖再用，又坐是見逐，諸儒共羞之。後徙洪州都督，入為崇文館學士，卒。

贊曰：「欽明以經授中宗，為朝大儒，乃詭聖僻說，引艷妻郊見上帝，腥德播聞，享胙不終。蓋與少正卯順非而澤，莊周以詩書破冢者同科。獨保腰領死家簀，寧不幸邪！後之托儒為奸者，可少戒云。

山惲
山惲者，河東人。善治《禮》。景龍中，累遷國子司業。帝昵宴近臣及修文學士，詔遍為伎。工部尚書張錫為《談容娘舞》，將作大匠宗晉卿為《渾脫舞》，左衛將軍張洽為《黃麞舞》，給事中李行言歌《賀車西河曲》，余臣各有所陳，皆鄙黷；而出惲奏：「我所習，惟知誦詩。」乃誦《鹿鳴》、《蟋蟀》二篇，未畢，中書令李嶠以其近規諷，止之。帝嘉其直，下詔褒咨，賜服一稱。其後與欽明僻論阿世，不能終其守。久之，復拜國子司業。

王玙
王玙者，方慶六世孫，少為禮家學。玄宗在位久，推崇老子道，好神仙事，廣修祠祭，靡神不祈。玙上言，請築壇東郊祀青帝，天子入其言，擢太常博士、侍御史，為祠祭使。玙專以祠解中帝意，有所禳祓，大抵類巫覡。漢以來葬喪皆有瘞錢，後世裏俗稍以紙寓錢為鬼事，至是玙乃用之。

肅宗立，累遷太常卿，又以祠禱見寵。乾元三年，拜蒲同絳等州節度使，俄以中書侍郎同中書門下平章事。時大兵後，天下願治，玙望輕，無它才，不為士議諧可，既驟得政，中外悵駭。乃奏置太一壇，勸帝身見九宮祠。帝由是專意，它議不能奪。帝嘗不豫，太卜建言祟在山川。玙遣女巫乘傳分禱天下名山大川，巫皆盛服，中人護領，所至幹托州縣，賂遺狼藉。時有一巫美而蠱，以惡少年數十自隨，尤憸狡不法。馳入黃州，刺史左震晨至館請事，門鐍不啟。震怒，破鐍入，取巫斬廷下，悉誅所從少年，籍其贓得十余萬，因遣還中人。既以聞，玙不能詰，帝亦不加罪。明年，罷玙為刑部尚書，又出為淮南節度使，猶兼祠祭使，徙浙東。召入，再遷太子少師。卒，贈開府儀同三司，謚曰簡懷。

始，玙托鬼神致位將相，當時以左道進者紛紛出焉。李國禎者，以術士顯，廣德初，建言「唐家仙系，宜崇表福區，招致神靈，請度昭應南山作天華上宮、露臺、大地婆父祠，並三皇、道君、太古天皇、中古伏羲、女媧等各為堂皇，給百戶掃除」。又即義扶谷故湫祠龍，置房宇。有詔從之，乃除地課工，方歲饑，人不堪命。昭應令梁鎮上疏切諫，以為有七不可：「天地之神，推之尊極者，掃地可祭，精意可享。今廢先王之典，為人祈福，福未至而人已困。又違神虐人，何從而致福邪？宗廟月無三祭，此不宜然。婆父之鄙語，不經見，若為地建祖廟，上天必貽向背之責。夫湫者，龍所托耳，今湫竭已久，龍安所存？不宜崇去龍之穴，破生人之產。若三皇、五帝、道君等，兩京及所都各有宮廟，春秋彜饗，此復營造，是謂瀆神。夫休咎豐兇本於五事，不在山川百神明矣。」即劾國禎等「動眾則得人，興工則獲利，祭祀則受胙，主執則市權，營罔天聽，負抱粢糈，道路相望，無時而息，人神胥怨，災孽並至。臣昨受命，有所安輯，陛下許以權宜，今所興造臣謹以便宜悉停」。帝從之。鎮忼慨有名士也，仕至司門郎中。玙曾孫摶，別傳。


Chinese text: This work was published before January 1, 1923, and is in the
public domain worldwide because the author died at least 100 years ago.
