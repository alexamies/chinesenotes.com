李靖弟:客師 孫:令問 五代孫:彥芳 李勣孫:敬業

目录
1	李靖
1.1	弟 客師
1.2	孫 令問
1.3	五代孫 彥芳
2	李勣
2.1	孫 敬業
李靖
　　李靖，字藥師，京兆三原人。姿貌魁秀，通書史。嘗謂所親曰：「丈夫遭遇，要當以功名取富貴，何至作章句儒！」其舅韓擒虎每與論兵，輒歎曰：「可與語孫、吳者，非斯人尚誰哉！」仕隋為殿內直長，吏部尚書牛弘見之曰：「王佐才也！」左僕射楊素拊其床謂曰：「卿終當坐此！」

　　大業末，為馬邑丞。高祖擊突厥，靖察有非常志，自囚上急變，傳送江都，至長安，道梗。高祖已定京師，將斬之，靖呼曰：「公起兵為天下除暴亂，欲就大事，以私怨殺誼士乎？」秦王亦為請，得釋，引為三衛。從平王世充，以功授開府。

　　蕭銑據江陵，詔靖安輯，從數輕騎道金州，會蠻賊鄧世洛兵數萬屯山谷間，廬江王瑗討不勝，靖為瑗謀，擊卻之。進至峽州，阻銑兵不得前。帝謂逗留，詔都督許紹斬靖，紹為請而免。開州蠻冉肇則寇夔州，趙郡王孝恭戰未利，靖率兵八百破其屯，要險設伏，斬肇則，俘禽五千。帝謂左右曰：「使功不如使過，靖果然。」因手敕勞曰：「既往不咎，向事吾久已忘之。」靖遂陳圖銑十策。有詔拜靖行軍總管，兼攝孝恭行軍長史，軍政一委焉。

　　武德四年八月，大閱兵夔州。時秋潦，濤瀨漲惡，銑以靖未能下，不設備。諸將亦請江平乃進。靖曰：「兵機事，以速為神。今士始集，銑不及知，若乘水傅壘，是震霆不及塞耳，有能倉卒召兵，無以禦我，此必禽也。」孝恭從之。

　　九月，舟師叩夷陵，銑將文士弘以卒數萬屯清江，孝恭欲擊之，靖曰：「不可。士弘健將，下皆勇士，今新失荊門，悉銳拒我，此救敗之師，不可當。宜駐南岸，待其氣衰乃取之。」孝恭不聽，留靖守屯，自往與戰，大敗還。賊委舟散掠，靖視其亂，縱兵擊破之，取四百餘艘，溺死者萬人。即率輕兵五千為先鋒，趨江陵，薄城而營。破其將楊君茂、鄭文秀，俘甲士四千。孝恭軍繼進，銑大懼，檄召江南兵，不及到，明日降。靖入其都，號令靜嚴，軍無私焉。或請靖籍銑將拒戰者家貲以賞軍，靖曰：「王者之兵，弔人而取有罪，彼其脅驅以來，藉以拒師，本非所情，不容以叛逆比之。今新定荊、郢，宜示寬大，以慰其心，若降而籍之，恐自荊而南，堅城劇屯，驅之死守，非計之善也。」止不籍。由是江、漢列城爭下。以功封永康縣公，檢校荊州刺史。乃度嶺至桂州，分道招慰。酋領馮盎等皆以子弟來謁，南方悉定。裁量款效，承制補官。得郡凡九十六，戶六十余萬。詔書勞勉，授嶺南撫慰大使、檢校桂州總管。以嶺海陋遠，久不見德，非震威武、示禮義，則無以變風。即率兵南巡，所過問疾苦，延見長老，宣佈天子恩意，遠近歡服。

　　輔公祏據丹陽反，詔孝恭為帥，召靖入朝受方略，副孝恭東討，李世勣等七總管皆受節度。公祏遣馮惠亮以舟師三萬屯當塗，陳正通步騎二萬屯青林，自梁山連鎖以斷江道。築卻月城，延袤十餘里，為犄角。諸將議曰：「彼勁兵連柵，將不戰疲老我師。若直取丹陽，空其巢窟，惠亮等自降。」靖曰：「不然。二軍雖精，而公祏所自將亦銳卒也，既保石頭，則牢未可拔。我留不得志，退有所忌，腹背蒙患，非百全計。且惠亮、正通百戰餘賊，非怯野鬥，今方持重，特公祏立計爾。若出不意，挑攻其城，必破之。惠亮拔，公祏禽矣。」孝恭聽之。靖率黃君漢等水陸皆進，苦戰，殺傷萬余人，惠亮等亡去。靖將輕兵至丹陽，公祏懼，眾尚多，不能戰，乃出走，禽之，江南平。置東南道行台，以為行台兵部尚書。賜物千段、奴婢百口、馬百匹。行台廢，檢校揚州大都督府長史。帝歎曰：「靖乃銑、公祏之膏肓也，古韓、白、衛、霍何以加！」

　　八年，突厥寇太原，為行軍總管，以江淮兵萬人屯太谷。時諸將多敗，獨靖以完軍歸。俄權檢校安州大都督。太宗踐阼，授刑部尚書，錄功，賜實封四百戶，兼檢校中書令。突厥部種離畔，帝方圖進取，以兵部尚書為定襄道行軍總管，率勁騎三千繇馬邑趨惡陽嶺。頡利可汗大驚，曰：「兵不傾國來，靖敢提孤軍至此？」於是帳部數恐。靖縱諜者離其腹心，夜襲定襄，破之，可汗脫身遁磧口。進封代國公。帝曰：「李陵以步卒五千絕漠，然卒降匈奴，其功尚得書竹帛。靖以騎三千，蹀血虜庭，遂取定襄，古未有輩，足澡吾渭水之恥矣！」

　　頡利走保鐵山，遣使者謝罪，請舉國內附。以靖為定襄道總管往迎之。又遣鴻臚卿唐儉、將軍安修仁慰撫。靖謂副將張公謹曰：「詔使到，虜必自安，若萬騎齎二十日糧，自白道襲之，必得所欲。」公謹曰：「上已與約降，行人在彼，奈何？」靖曰：「機不可失，韓信所以破齊也。如唐儉輩何足惜哉！」督兵疾進，行遇候邏，皆俘以從，去其牙七里乃覺，部眾震潰，斬萬餘級，俘男女十萬，禽其子疊羅施，殺義成公主。頡利亡去，為大同道行軍總管張寶相禽以獻。於是斥地自陰山北至大漠矣。帝因大赦天下，賜民五日酺。

　　御史大夫蕭瑀劾靖持軍無律，縱士大掠，散失奇寶。帝召讓之，靖無所辯，頓首謝。帝徐曰：「隋史萬歲破達頭可汗，不賞而誅，朕不然，赦公之罪，錄公之功。」乃進左光祿大夫，賜絹千匹，增戶至五百。既而曰：「向人譖短公，朕今悟矣。」加賜帛一千匹，遷尚書右僕射。

　　靖每參議，恂恂似不能言，以沈厚稱。時遣使十六道巡察風俗，以靖為畿內道大使，會足疾，懇乞骸骨。帝遣中書侍郎岑文本諭旨曰：「自古富貴而知止者蓋少，雖疾頓憊，猶力於進。公今引大體，朕深嘉之。欲成公美，為一代法，不可不聽。」乃授檢校特進，就第，賜物段千，尚乘馬二，祿賜、國官、府佐皆勿廢。若疾少間，三日一至門下中書平章政事。加賜靈壽杖。

　　頃之，吐谷渾寇邊。帝謂侍臣曰：「靖能復起為帥乎？」靖往見房玄齡，曰：「吾雖老，尚堪一行。」帝喜，以為西海道行軍大總管，任城王道宗、侯君集、李大亮、李道彥、高甑生五總管兵皆屬。軍次伏俟城，吐谷渾盡火其莽，退保大非川。諸將議，春草未芽，馬弱不可戰。靖決策深入，遂逾積石山。大戰數十，多所殺獲，殘其國，國人多降，吐谷渾伏允愁蹙自經死。靖更立大寧王慕容順而還。甑生軍繇鹽澤道後期，靖簿責之。既歸而憾，與廣州長史唐奉義告靖謀反，有司按驗無狀，甑生等以誣罔論。靖乃闔門自守，賓客親戚一謝遣。改衛國公。其妻卒，詔墳制如衛、霍故事，築闕象鐵山、積石山，以旌其功，進開府儀同三司。

　　帝將伐遼，召靖入，謂曰：「公南平吳，北破突厥，西定吐谷渾，惟高麗未服，亦有意乎？」對曰：「往憑天威，得效尺寸功。今疾雖衰，陛下誠不棄，病且瘳矣。」帝憫其老，不許。二十三年，病甚，帝幸其第，流涕曰：「公乃朕生平故人，于國有勞。今疾若此，為公憂之。」薨，年七十九，贈司徒、并州都督，給班劍、羽葆、鼓吹，陪葬昭陵，諡日景武。子德謇嗣，官至將作少匠，坐善太子承乾，流嶺南，以靖故徙吳郡。

　　靖兄端，字藥王，以靖功襲永康公，梓州刺史。

弟 客師
　　弟客師，右武衛將軍，累戰功封丹陽郡公。致仕，居昆明池南。善騎射，喜馳獵，雖老猶未衰。自京南屬山，西際澧水，鳥鵲皆識之，每出，從之翔噪，人謂之「鳥賊」。卒，年九十，贈幽州都督。

孫 令問
　　孫令問，玄宗為臨淄王時與雅舊。及即位，以協贊功，遷殿中少監。預誅竇懷貞，封宋國公，實封五百戶。進散騎常侍，知尚食事，恩待甚渥。然未嘗輒幹政，率遊畋自娛，厚奉養，侈飲食，至躬視刲宰。有譏之者，答曰：「此畜豢，天所以養人，與蔬果何異，安用妄分別邪？」後坐其子與回紇部酋承宗連婚，貶撫州別駕，卒。

五代孫 彥芳
　　靖五代孫彥芳，大和中，為鳳翔司錄參軍。家故藏高祖、太宗賜靖詔書數函，上之。一曰：「兵事節度皆付公，吾不從中治也。」一曰：「有晝夜視公疾大老嫗遣來，吾欲熟知公起居狀。」皆太宗手墨，它大略如此。文宗愛之不廢手。其舊物有佩筆，以木為管弢，刻金其上，別為環以限其間，筆尚可用也。靖破蕭銑時，所賜於闐玉帶十三胯，七方六刓，胯各附環，以金固之，所以佩物者。又有火鑒、大觿、算囊等物，常佩於帶者。天子悉留禁中。又敕摸詔本，還賜彥芳，並束帛衣服。權德輿嘗讀太宗手詔，至流涕曰：「君臣之際乃爾邪！」

李勣
　　李勣，字懋功，曹州離狐人。本姓徐氏，客衛南。家富，多僮僕，積粟常數千鐘。與其父蓋皆喜施貸，所周給無親疏之間。

　　隋大業末，韋城翟讓為盜，勣年十七，往從之。說曰：「公鄉壤不宜自剽殘，宋、鄭商旅之會，禦河在中，舟艦相屬，往邀取之，可以自資。」讓然之。劫公私船取財，繇是兵大振。李密亡命雍丘，勣與浚儀王伯當共說讓，推密為主。以奇計破王世充。密署勣右武候大將軍、東海郡公。當是時，河南、山東大水，隋帝令饑人就食黎陽倉，吏不時發，死者日數萬。勣說密曰：「天下之亂本於饑，今若取黎陽粟以募兵，大事濟矣。」密以麾下兵五千付勣，與郝孝德等濟河，襲黎陽，守之。開倉縱食，旬日，勝兵至二十萬。宇文化及擁兵北上，密使勣守倉，周掘塹以自環。化及攻之，勣為地道出鬥，化及敗，引去。

　　武德二年，密歸朝廷，其地東屬海，南至江，西直汝，北抵魏郡，勣統之，未有所屬。謂長史郭孝恪曰：「人眾土宇，皆魏公有也。吾若獻之，是利主之敗為己功，吾所羞也。」乃錄郡縣戶口以啟密，請自上之。使至，高祖訝無表，使者以意聞。帝喜曰：「純臣也。」詔授黎州總管，封萊國公。賜姓，附宗正屬籍，徙封曹，給田五十頃，甲第一區。封蓋濟陰王，固辭，改舒國公。詔勣總河南、山東兵以拒王世充。及密以謀反誅，帝遣使示密反狀。勣請收葬，詔從之。勣為密服縗絰，葬訖乃釋。

　　俄為竇建德所陷，質其父，使復守黎陽。三年，自拔來歸。從秦王伐東都，戰有功。東略地至虎牢，降鄭州司兵沈悅。平建德，俘世充，乃振旅還，秦王為上將，勣為下將，皆服金甲，乘戎輅，告捷於廟。蓋亦自洺州與裴矩入朝，詔復其官。

　　又從破劉黑闥、徐圓朗，累遷左監門大將軍。圓朗復反，詔勣為河南大總管，討平之。趙郡王孝恭討輔公祏也，遣勣以步卒一萬度淮，拔壽陽，攻江西賊壁，馮惠亮、陳正通相次潰，公祏平。

　　太宗即位，拜并州都督，賜實封九百戶。貞觀三年，為通漠道行軍總管，出雲中，與突厥戰，走之。引兵與李靖合。因曰：「頡利若度磧，保於九姓，果不可得，我若約齎薄之，不戰縛虜矣。」靖大喜，以與己合，於是意決。靖率眾夜發，勣勒兵從之。頡利欲走磧，勣前屯磧口，不得度，由是酋長率部落五萬降於勣。詔拜光祿大夫，行并州大都督府長史。父喪解，奪哀還官，徙封英，治并州十六年，以威肅聞。帝嘗曰：「煬帝不擇人守邊，勞中國築長城以備虜。今我用勣守並，突厥不敢南，賢長城遠矣！」召為兵部尚書，未至，會薛延陀子大度設以八萬騎侵李思摩。詔勣為朔方道行軍總管，將輕騎六千，擊度設青山，斬名王一，俘口五萬。以功封一子為縣公。

　　晉王為皇太子，授詹事，兼左衛率，俄同中書門下三品。帝曰：「吾兒方位東宮，公舊長史，以宮事相委，勿以資屈為嫌也。」後帝自將征高麗，以勣為遼東道行軍大總管。破蓋牟、遼東、白崖等城，從戰駐蹕山，功多，封一子為郡公。延陀部落亂，詔將二百騎發突厥兵討之，大戰烏德鞬山，破之，降其首領梯真達幹，而可汁咄摩支遁入荒穀，磧北遂定。改太常卿，仍同中書門下三品，復為詹事。

　　勣既忠力，帝謂可托大事。嘗暴疾，毉曰：「用須灰可治。」帝乃自翦須以和藥。及愈，入謝，頓首流血。帝曰：「吾為社稷計，何謝為！」後留宴，顧曰：「朕思屬幼孤，無易公者。公昔不遺李密，豈負朕哉？」勣感涕，因齧指流血。俄大醉，帝親解衣覆之。帝疾，謂太子曰：「爾於勣無恩，今以事出之，我死，宜即授以僕射，彼必致死力矣！」乃授疊州都督。

　　高宗立，召授檢校洛州刺史、洛陽宮留守，進開府儀同三司、同中書門下，參掌機密，遂為尚書左僕射。永徽元年，求解僕射，聽之，仍以開府儀同三司知政事。四年，冊進司空。始太宗時，勣已畫象淩煙閣，至是，帝復命圖其形，自序之。又詔得乘小馬出入東、西台，卑官日一人迎送。

　　帝欲立武昭儀為皇后，畏大臣異議，未決。李義府、許敬宗又請廢王皇后。帝召勣與長孫無忌、于志甯、褚遂良計之，勣稱疾不至。帝曰：「皇后無子。罪莫大於絕嗣，將廢之。」遂良等持不可，志甯顧望不對。帝后密訪勣，曰：「將立昭儀，而顧命之臣皆以為不可，今止矣！」答曰：「此陛下家事，無須問外人。」帝意遂定，而王后廢。詔勣、志寧奉冊立武氏。帝東封泰山，為封禪大使。嘗墜馬傷足，帝以所乘馬賜之。

　　高麗莫離支男生為其弟所逐，遣子乞師。詔勣為遼東道行軍大總管，率兵二萬討之。破其國，執高藏、男建等，裂其地州縣之。詔勣獻俘昭陵，明先帝意，具軍容告於廟。進位太子太師，增食千一百戶。

　　總章二年，卒，年八十六。帝曰：「勣奉上忠，事親孝，曆三朝未嘗有過，性廉慎，不立產業。今亡，當無贏貲。有司其厚賵恤之。」因泣下。舉哀光順門，七日不視朝。贈太尉、揚州大都督，諡貞武。給秘器，陪葬昭陵。起塚象陰、鐵、烏德鞬山，以旌功烈。葬日，帝與皇太子幸未央古城，哭送，百官送古城西北。

　　初，勣拔黎陽倉，就食者眾，高季輔、杜正倫往客焉，及平虎牢，獲戴胄，鹹引見臥內，推禮之，後皆為名臣，世以勣知人。平洛陽，得單雄信，故人也。表其材武，且言：「若貸死，必有以報，請納官爵以贖。」不許。乃號慟，割股肉啗之曰：「生死永訣，此肉同歸於土！」為收養其子焉。性友愛，其姊病，嘗自為粥而燎其須。姊戒止。答曰：「姊多疾，而勣且老，雖欲數進粥，尚幾何？」

　　其用兵多籌算，料敵應變，皆契事機。聞人善，抵掌嗟歎。及戰勝，必推功於下。得金帛，盡散之士卒，無私貯。然持法嚴，故人為之用。臨事選將，必訾相其奇厖福艾者遣之。或問故，答曰：「薄命之人，不足與成功名。」既沒，士皆為流涕。

　　自屬疾，帝及皇太子賜藥即服，家欲呼毉巫，不許。諸子固以藥進，輒曰：「我山東田夫耳，位三公，年逾八十，非命乎！生死系天，寧就毉求活耶？」弟弼，始為晉州刺史。以勣疾，召為司衛卿，使省視。忽語曰：「我似少愈，可置酒相樂。」於是奏樂宴飲，列子孫於下。將罷，謂弼曰：「我即死，欲有言，恐悲哭不得盡，故一訣耳！我見房玄齡、杜如晦、高季輔皆辛苦立門戶，亦望詒後，悉為不肖子敗之。我子孫今以付汝，汝可慎察，有不厲言行、交非類者，急榜殺以聞，毋令後人笑吾，猶吾笑房、杜也。我死，布裝露車載柩，斂以常服，加朝服其中，儻死有知，庶著此奉見先帝。明器惟作五六寓馬，下帳施幔，為皁頂白紗裙，中列十偶人，它不得以從。眾妾願留養子者聽，餘出之。葬已，徙居我堂，善視小弱。苟違我言，同戮屍矣！」乃不復語。弼等遵焉。勣本二名，至高宗時，避太宗偏諱，故但名勣。後配享高宗廟廷。

　　季弟感，年十五，有奇操。李密敗，陷於世充。世充令作書召勣，對曰：「兄尚節義，今巳事主，昆弟不能移也。」固不從，殺之。勣子震嗣，終桂州刺史。震子敬業、敬猷。

孫 敬業
　　敬業，少從勣征伐，有勇名。曆太僕少卿，襲英國公，為眉州刺史。嗣聖元年，坐贓，貶柳州司馬。會給事中唐之奇貶括蒼令，詹事府司直杜求仁貶黝令，長安主簿駱賓王貶臨海丞，敬猷自盩厔令坐事免，俱客揚州，失職怏怏。

　　時武后既廢中宗，又立睿宗，實亦囚之。諸武擅命，唐子孫誅戮，天下憤之。敬業等乘人怨，謀起兵，先諭其党監察御史薛璋，求使江都。及至，令雍人韋超告州長史陳敬之反，璋乃收系之。敬業即矯制殺敬之，自稱州司馬，且言奉密詔募兵，討高州叛酋。即開府庫，令參軍李宗臣釋系囚、役工數百人，授甲，斬錄事參軍孫處行以徇。乃開三府，一曰匡復府，二曰英公府，三曰揚州大都督府。自稱匡復府上將，領揚州大都督，以子奇為左長史，求仁右長史，宗臣左司馬，璋右司馬，江都令韋知止為英公府長史，賓王為藝文令，前盩厔尉魏思溫為軍師。旬日，兵十余萬。傳檄州縣，疏武氏過惡，復廬陵王天子位。又索狀類太子賢者奉之，詭眾曰：「賢實不死。」楚州司馬李崇福率所部三縣應之。

　　武后遣左玉鈐衛大將軍李孝逸兵三十萬往擊之，削其祖父官爵，毀塚藏，除屬籍，赦揚、楚民脅從者。購得敬業首，授官三品，賞帛五千；得之奇等首，官五品，帛三千。

　　敬業問計于思溫，對曰：「公既以太后幽縶天子，宜身自將兵直趨洛陽。山東、韓、魏知公勤王，附者必眾，天下指日定矣！」璋曰：「不然。金陵負江，其地足以為固。且王氣尚在，宜先並常、潤為霸基，然後鼓行而北。」思溫曰：「鄭、汴、徐、亳士皆豪傑，不願武后居上，蒸麥為飯，以待我師。奈何欲守金陵，投死地乎？」敬業不從。使敬猷屯淮陰，韋超屯都梁山，自引兵擊潤州，下之。署宗臣為刺史。始回兵屯高郵，下阿溪。思溫歎曰：「兵忌分，今敬業不知掃地度淮，率山東士先襲東都，吾知無能為也！」

　　武后又使黑齒常之將江南兵為孝逸援，進擊，淮陰、都梁兵皆敗。後軍總管蘇孝祥率奇兵五千夜度擊敬業，孝祥死，兵溺者過半，孝逸軍退守石樑。有鳥群噪敬業營上，監軍御史魏真宰曰：「賊其敗乎！風順荻乾，火攻之利也。」固請戰，遂度溪擊之。敬業置陣久，士疲，皆顧望不正列，孝逸乘風縱火逼其軍，軍稍卻。敬業麾精兵居前，弱者在後，陣亂不能制，乃敗，斬七千餘級。敬業與敬猷、之奇、求仁、賓王輕騎遁江都，悉焚其圖籍，攜妻子奔潤州，潛蒜山下，將入海逃高麗，抵海陵，阻風遺山江中，其將王那相斬之，凡二十五首，傳東都，皆夷其家。中宗反正，詔還勣官封屬籍，葺完塋塚焉。

　　初，敬業之叔思文為潤州刺史。敬業兵起，以使間道聞，固守逾月。城陷，敬業責曰：「廬陵王繼天下，無罪見廢，今兵以義動，何過拒邪？若太后是助，宜即姓武。」思溫等欲殺之，敬業不許。及揚、楚平，乃獨免。後遂賜武姓，曆春官尚書。或言本與敬業謀者，乃復徐氏，卒。子欽憲，開元中，仕至國子祭酒。

　　贊曰：「唐興，其名將曰英、衛，皆擢罪亡之餘，遂能依乘風雲，勒功帝籍。蓋君臣之際，固有以感之，獨推期運，非也。若靖闔門稱疾，畏遠權逼，功大而主不疑，雖古哲人，何以尚茲？勣之節，見於黎陽，故太宗勤勤於托孤，誠有為也。至以老臣輔少主，會房帷易奪，天子畏大臣，依違不專，委誠取決，惟議是聽。勣乃私己畏禍，從而導之，武氏奮而唐之宗屬幾殲焉。及其孫，因民不忍，舉兵覆宗，至掘塚而暴其骨。嗚呼，不幾一言而喪邦乎？惜其不通學術，昧夫臨大節不可奪之誼，反與許、李同科，可不戒哉！世言靖精風角、鳥占、雲祲、孤虛之術，為善用兵。是不然，特以臨機果，料敵明，根于忠智而已。俗人傅著怪詭禨祥，皆不足信。故列靖所設施如此。


Chinese text: This work was published before January 1, 1923, and is in the
public domain worldwide because the author died at least 100 years ago.
