李光弼子:彙 弟:光進 附:荔非元禮 郝廷玉 李國臣 白孝德 張伯儀 白元光 陳利貞 侯仲莊 柏良器 烏承玼

目录
1	李光弼
1.1	子 彙
1.2	弟 光進
1.3	附 荔非元禮
1.4	附 郝廷玉
1.5	附 李國臣
1.6	附 白孝德
1.7	附 張伯儀
1.8	附 白元光
1.9	附 陳利貞
1.10	附 侯仲莊
1.11	附 柏良器
1.12	附 烏承玼
李光弼
　　李光弼，營州柳城人。父楷洛，本契丹酋長，武后時入朝，累官左羽林大將軍，封薊郡公。吐蕃寇河源，楷洛率精兵擊走之。初行，謂人曰：「賊平，吾不歸矣。」師還，卒於道，贈營州都督，諡曰忠烈。光弼嚴毅沉果，有大略，幼不嬉弄，善騎射。起家左衛親府左郎將，累遷左清道率，兼安北都護，補河西王忠嗣府兵馬使，充赤水軍使。忠嗣遇之厚，雖宿將莫能比。嘗曰：「它日得我兵者，光弼也。」俄襲父封。以破吐蕃、吐谷渾功，進雲麾將軍。朔方節度使安思順表為副，知留後事，愛其材，欲以子妻之，光弼引疾去。隴右節度使哥舒翰異其操，表還長安。

　　安祿山反，郭子儀薦其能，詔攝御史大夫，持節河東節度副大使，知節度事，兼雲中太守。尋加魏郡太守、河北採訪使。光弼以朔方兵五千出土門，東救常山，次真定，常山團結子弟執賊將安思義降。自顏杲卿死，郡為戰區，露胔蔽野，光弼酹而哭之，出為賊幽閉者，厚恤其家。時賊將史思明、李立節、蔡希德攻饒陽，光弼得思義，不殺，問其計，答曰：「今軍行疲勞，逢敵不可支，不如按軍入守，料勝而出。虜兵焱銳，弗能持重，圖之萬全。」光弼曰：「善。」據城待。明日，思明兵二萬傅堞，光弼兵不得出，乃以勁弩五百射之，賊退，徙陣稍北。光弼出其南，夾滹沱而軍。思明雖數困，然恃近救，解鞍休士。是日，饒陽賊五千至九門，光弼諜知之，提輕兵，斂旗鼓，伺賊方飯，襲殺之且盡。思明懼，引去，以奇兵斷饟道。馬食薦藉，光弼命將取芻行唐，賊鈔擊之，兵負戶戰，賊不能奪。會郭子儀收雲中，詔悉眾出井陘，與光弼合擊賊九門西，思明大敗，挺身走趙郡，立節中流矢死，希德走钜鹿。收稿城等十縣，遂攻趙。詔加光弼范陽大都督府長史、范陽節度使。思明繇鼓城入博陵，殺官吏。景城、河間、信都、清河、平原、博平六郡結營自守，以附光弼。光弼急攻趙，一日拔之。士多鹵掠，光弼坐譙門，收所獲，悉歸之民，城中大悅。進圍博陵，未下。與子儀合擊思明於嘉山，大破之。光弼以范陽本賊巢窟，當先取之，揠賊根本。會潼關失守，乃拔軍入井陘。

　　肅宗即位，詔以兵赴靈武，更授戶部尚書、同中書門下平章事，節度如故。光弼以景城、河間兵五千入太原。前此，節度使王承業政弛謬，侍御史崔眾主兵太原，每侮狎承業，光弼素不平。及是，詔眾以兵付光弼。眾素狂易，見光弼長揖，不即付兵，光弼怒，收系之。會使者至，拜眾御史中丞。光弼曰：「眾有罪，已前系，今但斬侍御史。若使者宣詔，亦斬中丞。」使者內詔不敢出，乃斬眾以徇，威震三軍。

　　至德二載，思明、希德率高秀岩、牛廷玠將兵十萬攻光弼。時銳兵悉赴朔方，而麾下卒不滿萬，眾議培城以守，光弼曰：「城環四十里，賊至治之，徒疲吾人。」乃徹民屋為摞石車，車二百人挽之，石所及輒數十人死，賊傷十二。思明為飛樓，障以木幔，築土山臨城，光弼遣穴地頹之。思明宴城下，倡優居臺上靳指天子，光弼遣人隧地禽取之。思明大駭，徙牙帳遠去，軍中皆視地後行。又潛溝營地，將沈其軍，乃陽約降。至期，以甲士守陴，遣裨校出，若送款者，思明大悅。俄而賊數千沒於塹，城上鼓噪，突騎出乘之，俘斬萬計。思明畏敗，乃去，留希德攻太原。光弼出敢死士搏賊，斬首七萬級，希德委資糧遁走。初，賊至，光弼設公幄城隅以止息，經府門不顧。圍解，閱三昔乃歸私寢。收清夷、橫野等軍。賊別將攻好畤，破大橫關，光弼追敗之。加檢校司徒，尋遷司空，封鄭國公，食實戶八百。

　　乾元元年，入朝，詔朝官四品以上郊謁，進兼侍中。與九節度圍安慶緒於相州，大戰鄴西，敗之。光弼與諸將議：「思明勒兵魏州，欲以怠我，不如起軍逼之。彼懲嘉山之敗，不敢輕出，則慶緒可禽。」觀軍容使魚朝恩固謂不可。既而思明來援，光弼拒賊，戰尤力，殺略大當。會諸將驚潰，各引歸，所在剽掠，獨光弼整眾還太原。帝貸諸將罪，以光弼兼幽州大都督府長史，知諸道節度行營事。又代子儀為朔方節度使。未幾，為天下兵馬副元帥。

　　光弼以河東騎五百馳東都，夜入其軍，且謂賊方窺洛，當扼虎牢，帥師東出河上。檄召兵馬使張用濟，用濟憚光弼嚴，教諸將逗留其兵。用濟單騎入謁，光弼斬之，以辛京杲代。復追都將僕固懷恩，懷恩懼，先期至。會滑汴節度使許叔冀戰不利，降賊，思明乘勝西向。光弼敦陣徐行，趨東京，謂留守韋陟曰：「賊新勝，難與爭鋒，欲詘之以計。然洛無見糧，危偪難守，公計安出？」陟曰：「益陝兵，公保潼關，可以持久。」光弼曰：「兩軍相敵，尺寸地必爭。今委五百里而守關，賊得地，勢益張。不如移軍河陽，北阻澤、潞，勝則出，敗則守，表裏相應，賊不得西，此猿臂勢也。夫辨朝廷之禮，我不如公；論軍旅勝負，公不如我。」陟不能答。判官韋損曰：「東都乃帝宅，公當守之。」光弼曰：「汜水、崿嶺盡為賊蹊，子能盡守乎？」遂檄河南縱官吏避賊，閈無留人，督軍取戰守備。

　　思明至偃師，光弼悉軍趨河陽，身以五百騎殿。賊游騎至石橋，諸將曰：「並城而北乎？當石橋進乎？」光弼曰：「當石橋進。」夜甲，士持炬徐引，部曲重堅，賊不敢逼。已入三城，眾二萬，軍才十日糧，與卒伍均少棄甘。賊憚光弼，未敢犯宮闕，頓白馬祠，治塹溝，築月城以守。賊攻光弼，與戰中氵單西，破逆黨，斬千級，溺死者甚眾，生執五千人。初，光弼謂李抱玉曰：「將軍能為我守南城二日乎？」抱玉曰：「過期何若？」曰：「棄之。」抱玉許諾。即紿賊曰：「吾糧盡，明日當降。」賊喜，斂兵待期。抱玉已繕完，即請戰。賊忿欺，急攻之。抱玉出奇兵夾擊，俘獲過當，賊帥周摯引卻。光弼自將治中氵單，樹壁掘塹。摯舍南城攻中氵單，光弼遣荔非元禮戰羊馬，賊大潰。摯收兵復振，與安太清合眾三萬攻北城。光弼斂軍入，登陴望曰：「彼軍雖銳，然方陣而囂，不足虞也，日中當破。」乃出戰，及期未決，召諸將曰：「彼強而可破者，亂也。今以亂擊亂，宜無功。」因問：「賊陣何所最堅？」曰：「西北隅。」召郝廷玉曰：「為我以麾下破之。」曰：「廷玉所將步卒，請騎五百。」與之三百。復問其次，曰：「東南隅。」召論惟貞，辭曰：「蕃將也，不知步戰，請鐵騎三百。」與之二百。乃出賜馬四十，分給廷玉等。光弼執大旗曰：「望吾旗，麾若緩，可觀便宜。若三麾至地，諸軍畢入，生死以之，退者斬！」既而馮堞望廷玉軍不能前，趣左右取其首來。廷玉曰：「馬中矢，非卻也。」乃命易佗馬。有裨將援矛刺賊，洞馬腹，中數人，又有迎賊不戰而卻者，光弼召援矛者賜絹五百匹，不戰者斬。光弼麾旗三，諸軍爭奮，賊眾奔敗，斬首萬餘級，俘八千餘人，馬二千，軍資器械以億計，禽周摯、徐璜玉、李秦授，惟太清挺身走。思明未知，猶攻南城，光弼驅所俘示之，思明大懼，築壘以拒官軍。始，光弼將戰，內刀於靴，曰：「戰，危事。吾位三公，不可辱於賊。萬有一不捷，當自刎以謝天子。」及是，西向拜舞，三軍感動。太清襲懷州，守之。

　　上元元年，加太尉、中書令。進圍懷州，思明來救，光弼再逐北。思明見兵河清，聲度河絕餉路。光弼壁野水度，既夕還軍，留牙將雍希顥守，曰：「賊將高暉、李日越，萬人敵也，賊必使劫我。爾留此，賊至勿與戰，若降，與偕來。」左右竊怪語無倫。是日，思明果召日越曰：「光弼野次，爾以鐵騎五百夜取之，不然，無歸！」日越至壘，使人問曰：「太尉在乎？」曰：「去矣。」「兵幾何？」曰：「千人。」「將為誰？」曰：「雍希顥。」日越謂其下曰：「我受命雲何，今顧獲希顥，歸不免死。」遂請降。希顥與俱至，光弼厚待之，表授特進，兼金吾大將軍。高暉聞，亦降。或問：「公降二將何易也？」光弼曰：「思明再敗，恨不得野戰，聞我野次，彼固易之，命將來襲，必許以死。希顥無名，不足以為功。日越懼死，不降何待？高暉材出日越之右，降者見遇，貳者得不思奮乎？」諸軍決丹水灌懷州，未下。光弼令廷玉由地道入，得其軍號，登陴大呼，王師乘城，禽太清、楊希仲，送之京師，獻俘太廟。進食實戶一千五百。

　　思明使諜宣言賊將士皆北人，謳吟思歸。朝恩信然，屢上賊可滅狀。詔諭光弼，光弼固言賊方銳，未可輕動。僕固懷恩媢光弼功，陰佐朝恩陳掃除計。使者來督戰，光弼不得已，令李抱玉守河陽，出師次北邙。光弼使傅山陣，懷恩曰：「我用騎，今迫險，非便地，請陣諸原。」光弼曰：「有險，可以勝，可以敗；陣于原，敗斯殲矣。且賊致死於我，不如阻險。」懷恩不從。賊據高原，以長戟七百，壯士執刀隨之，委物偽遁。懷恩軍爭剽獲，伏兵發，官軍大潰。懷州復陷，光弼度河保聞喜，抱玉以兵寡，棄河陽。光弼請罪，帝以懷恩違令覆軍，優詔召光弼入朝。懇讓太尉，更拜開府儀同三司、中書令、河中尹、晉絳等州節度使。未幾，復拜太尉，兼侍中、河南副元帥，知河南、淮南東西、山南東、荊南五道節度行營事，鎮泗州。帝為賦詩以餞。

　　朝義乘邙山之捷，進略申、光等十三州，光弼輿疾就道，監軍使以兵少，請保揚州。光弼曰：「朝廷以安危寄我，賊安知吾眾寡？若出不意，當自潰。」遂疾驅入徐州。時朝義圍李岑于宋州，使田神功擊走之。初，神功平劉展，逗留淮南，尚衡、殷仲卿相攻兗、鄆間，來瑱擅襄陽，及光弼至屯，朝義走，神功還河南，瑱、衡、仲卿踵入朝，其為諸將憚服類此。寶應元年，進封臨淮郡王。光弼收許州，斬賊贏千級，縛偽將二十二人。朝義分兵攻宋州，光弼破走之。浙東賊袁晁反台州，建元寶勝，以建醜為正月，殘剽州縣。光弼遣麾下破其眾於衢州。廣德元年，遂禽晁，浙東平。詔增實封戶二千，與一子三品階，賜鐵券，名藏太廟，圖形淩煙閣。

　　相州、北邙之敗，朝恩羞其策繆，故深忌光弼切骨，而程元振尤疾之。二人用事，日謀有以中傷者。及來瑱為元振讒死，光弼愈恐。吐蕃寇京師，代宗詔入援，光弼畏禍，遷延不敢行。及帝幸陝，猶倚以為重，數存問其母，以解嫌疑。帝還長安，因拜東都留守，察其去就。光弼以久須詔書不至，歸徐州收租賦為解。帝令郭子儀自河中輦其母還京。二年，光弼疾篤，奉表上前後所賜實封，詔不許。將吏問後事，答曰：「吾淹軍中，不得就養，為不孝子，尚何言哉！」取所餘絹布分遺部將。薨，年五十七。部將即以其布遂為光弼行喪，號哭相問。帝遣使吊恤其母，贈太保，諡曰武穆，詔百官送葬延平門外。

　　光弼用兵，謀定而後戰，能以少覆眾。治師訓整，天下服其威名，軍中指顧，諸將不敢仰視。初，與郭子儀齊名，世稱「李郭」，而戰功推為中興第一。其代子儀朔方也，營壘、士卒、麾幟無所更，而光弼一號令之，氣色乃益精明雲。

子 彙
　　子彙，有志操，廉介自將。從賈耽為裨將，奏兼御史大夫。元和初，分徐州苻離為宿州，光弼有遺愛，擢彙為刺史。後遷涇原節度使，罷軍中雜徭，出奉錢贖將士質賣子，還其家。卒，贈工部尚書。

弟 光進
　　光弼弟光進，字太應。初為房琯裨將，將北軍戰陳濤斜，兵敗，奔行在，肅宗宥之。代宗即位，拜檢校太子太保，封涼國公。吐蕃入寇，至便橋，郭子儀為副元帥，光進及郭英乂佐之。自至德後與李輔國並掌禁兵，委以心膂。光弼被譖，出為渭北、邠甯節度使。永泰初，封武威郡王。累遷太子太保，卒。母李，有須數十，長五寸許，封韓國太夫人，二子節制皆一品。死葬長安南原，將相奠祭凡四十四幄，時以為榮。

　　光弼所部將李懷光、僕固懷恩、田神功、李抱玉、董秦、哥舒曜、韓遊環、渾釋之、辛京杲自有傳。若荔非元禮、郝廷玉、李國臣、白孝德、張伯儀、白元光、陳利貞、侯仲莊、柏良器，皆章章可稱列者，附次左方。

附 荔非元禮
　　荔非元禮起裨將，累兼御史中丞。光弼守河陽，周摯攻北城，光弼方壁中氵單，摯聞，並兵從光弼。光弼使元禮守羊馬城，植小旗城東北隅，望摯軍。摯恃眾，直逼城，以車千乘載木鵝橦車，麾兵填塹，八道並進。光弼諭元禮曰：「中丞視賊過兵不顧，何也？」報曰：「公欲守邪？戰歟？」光弼曰：「戰。」曰：「方戰，賊為我實塹，復何怪？」光弼曰：「吾慮不及此，公勉之。」元禮遂出戰，摯軍小卻。元禮以敵堅，未可以馳，還軍示弱，怠其意。光弼怒，使召元禮，欲按軍法。答曰：「方戰，不及往，請破賊以見。」因休柵中，良久，顧麾下曰：「向公來召，殆欲斬我。鬥死有名，無庸受戮。」乃下馬持刀，瞋目直前，銳士堵而進，左右奮擊，一當數人，斬賊數百首，摯遁去。以功累遷驃騎大將軍、懷州刺史，知鎮西、北庭行營節度使。上元二年，光弼進收洛陽，軍敗，元禮徙軍翼成，為麾下所害。

附 郝廷玉
　　郝廷玉驍勇善格鬥，為光弼愛將。及保河陽，禽徐璜玉，功為多。累封安邊郡王，授神策將軍。吐蕃犯京畿，與馬璘屯中渭橋。它日，魚朝恩聞其善佈陣，請觀之。廷玉申號令，鳴鼓角，部伍坐作進退若一。朝恩歎曰：「吾處兵間久，今始識訓練法。」廷玉惻然曰：「此臨淮王遺法也。王善禦軍，賞當功，罰適過，每校旗，不如令者輒斬。由是人皆自效，而赴蹈馳突，心破膽裂。自臨淮歿，無復校旗事，此安足賞哉？」累為秦州刺史。卒，贈工部尚書。

附 李國臣
　　李國臣，河西人，本姓安。力能抉關，以折沖從收魚海五城，遷中郎將。後為朔方將，積勞擢雲麾大將軍，賜姓李。從光弼守河陽，累封臨川郡王。大曆八年，為鹽州刺史。吐蕃敗渾瑊于黃菩原，將略汧、隴，國臣謂人曰：「虜乘勝，必擾京師，我趨秦原，彼當反顧。」乃引兵登安樂山，鳴鼓而西，日行三十里。吐蕃聞之，自百里城回軍，逾險，瑊因擊敗之。卒，贈揚州大都督。

附 白孝德
　　白孝德，安西人，事光弼為偏裨。史思明攻河陽，使驍將劉龍仙以騎五十挑戰，加右足馬鬣上，嫚罵光弼。光弼登城顧諸將曰：「孰能取是賊？」僕固懷恩請行，光弼曰：「是非大將所宜。」左右以孝德對。召問所須幾兵，對曰：「願出五十騎，見可而進，大軍鼓噪以張吾氣，足矣。」光弼撫其背遣之。孝德擁二矛，策馬絕河，半濟，懷恩賀曰：「事克矣。其攬轡便辟，可萬全者。」龍仙見，易之，不為動。將至，若引避然，孝德振手止之曰：「侍中使致辭，無它。」與語須之，瞋目曰：「賊識我乎？我，白孝德也。」龍仙罵之，乃躍馬前搏，城上因大噪，五十騎繼進，龍仙環堤走，追斬其首以還。後累功至北庭行營節度使，徙邠寧。僕固懷恩引吐蕃兵入寇，孝德擊敗之。永泰初，吐蕃、回紇圍涇陽，郭子儀說回紇約盟，吐蕃退走，子儀使渾瑊以兵五千出奉天，命孝德應之，大戰赤沙烽，斬獲甚眾。累封昌化郡王，曆太子少傅。建中元年卒，贈太保。

附 張伯儀
　　張伯儀，魏州人，以戰功隸光弼軍。浙賊袁晁反，使伯儀討平之，功第一，擢睦州刺史。後為江陵節度使。樸厚不知書，然推誠遇人，軍中畏肅，民亦便之。李希烈反，詔與賈耽、張獻甫收安州。戰不利，伯儀中流矢，師卻，失所持節。賊追及，奮刀以禦之，兩刃相向不得下，會救至，免。至漢水，拿野人船以達沔州。潰兵至江陵，哭于廷，伯儀妻勞勉，出其家帛給之，乃定。伯儀收散卒還。久之，除右龍武統軍。卒，贈揚州大都督。既請諡，博士李吉甫議以「中興三十年而兵未戢者，將帥養寇籓身也。若以亡敗為戒，則總干戈者必圖萬全，而不決戰。若伯儀雖敗，而其忠可錄。」遂諡曰恭。

附 白元光
　　白元光，字元光，其先突厥人。父道生，曆寧、朔州刺史。元光初隸本軍，補節度先鋒。安祿山反，詔徙朔方兵東討，元光領所部結義營，長驅從光弼出土門。累遷太子詹事，封南陽郡王，為兩都遊弈使。

　　長安平，率兵清宮，進擊餘寇，身被數創，肅宗躬為傅藥。轉衛尉卿，兼朔方先鋒。史思明攻河陽，光弼召主騎軍。其後曆靈武留後、定遠城使。貞元二年卒，贈越州都督。

附 陳利貞
　　陳利貞，幽州范陽人。初為平盧將，安祿山亂，從光弼軍河南。張巡被圍睢陽也，光弼遣郝廷玉及利貞救之，輕騎出入，廷玉稱為勝己，以子妻之。及歸，薦於光弼，自行間累遷檢校太子賓客，封靜戎郡王。李希烈叛，詔哥舒曜東討，利貞為前鋒，次郟城。賊眾大集，利貞出奇兵五百，橫搗其右，賊鋒詘，數月不敢前。及希烈攻曜襄城，利貞登陴捍守，七十日未嘗櫛沐，非議事不下城。硃泚反，利貞及張廷芝所統士皆幽、薊、河、隴人，故與廷芝合謀應泚，而利貞麾下亦從為亂。夜半，難作，利貞拔劍當軍門，大呼曰：「欲過門者，先殺我！」眾畏其勇，乃止。廷芝出奔。德宗嘉之，擢汝州防禦使。貞元五年，疽發首，卒。遺觀察使崔縱書，自陳受國恩，恨不得死所雲。

附 侯仲莊
　　侯仲莊，字仲莊，蔚州人。為光弼先鋒，授忠武將軍。禽安太清有功，累加冠軍將軍。僕固懷恩以朔方反，仲莊為都將，訓兵自守，號為「平射」，人畏其鋒。懷恩敗，郭子儀代之，引為腹心。封上谷郡王，為神策京西將。德宗幸奉天，遷左衛將軍，為防城使。修壘堞，晝夜執戈徼巡。從幸興元，殿軍駱谷，授防禦招收使。帝還都，復鎮奉天，幾二十年。卒，贈洪州都督。

附 柏良器
　　柏良器，字公亮，魏州人。父造，以獲嘉令死安祿山難。乃學擊劍，欲報賊。父友王奐為光弼從事，見之曰：「爾額文似臨淮王，面黑子似顏平原，殆能立功。」乃薦之光弼。授兵平山越，遷左武衛中郎將。以部兵隸浙西，豫平袁晁、方清。其後潘獰虎、胡參分據小傷、蒸裏，又擊破之。是時年二十四，更戰陣六十二。

　　李希烈圍寧陵，遏水灌之，親令軍中明日拔城。良器以救兵至，擇弩手善遊者，沿汴渠夜入，及旦，伏弩發，賊乘城者皆死。錄功封平原郡王，入為左神策軍大將軍、知軍事，圖形淩煙閣。募材勇以代士卒市販者，中尉竇文場惡之，坐友人闌入，換右領軍衛。自是軍政皆中官專之。終左領軍衛大將軍，贈陝州大都督。子耆，別傳。

附 烏承玼
　　烏承玼，字德潤，張掖人。開元中，與族兄承恩皆為平盧先鋒，沉勇而決，號「轅門二龍」。契丹可突于殺其王邵固降突厥，而奚亦亂，其王魯蘇挈族屬及邵固妻子自歸。是歲，奚、契丹入寇，詔承玼擊之，破於捺祿山。二十二年，詔信安王禕率幽州長史趙含章進討，承玼請含章曰：「二虜固劇賊，前日戰而北，非畏我，乃誘我也。公宜畜銳以折其謀。」含章不信，戰白城，果大敗。承玼獨按隊出其右，斬首萬計，可突于奔北奚。

　　渤海大武藝與弟門藝戰國中，門藝來，詔與太僕卿金思蘭發范陽、新羅兵十萬討之，無功。武藝遣客刺門藝於東都，引兵至馬都山，屠城邑。承玼窒要路，塹以大石，亙四百里，虜不得入。於是流民得還，士少休，脫鎧而耕，歲省度支運錢。安慶緒使史思明守范陽，思明恃兵強，為自固計。慶緒密遣阿史那承慶、安守忠就督事，且圖之。承玼勸思明曰：「唐家中興，與天下更始，慶緒偷肆晷刻，公殆與俱亡。有如束身本朝，湔洗前汙，此反掌功耳。」思明善之，斬承慶等，奉表聽命。始，承恩為冀州刺史，失守，思明護送東都，故肅宗使自雲中趨幽州開說思明，與承玼謀投釁殺之，不克，死。承玼奔李光弼，表為冠軍將軍，封昌化郡王，為石嶺軍使。王思禮為節度使，軍政倚辦焉。久之，移疾還京師，卒，年九十六。子重胤，別傳。

　　贊曰：李光弼生戎虜之緒，沉鷙有守。遭祿山變，拔任兵柄，其策敵制勝不世出，賞信罰明，士卒爭奮，毅然有古良將風。本夫終父喪不入妻室，位王公事繼母至孝，好讀班固《漢書》，異夫庸人武夫者。及困於口舌，不能以忠自明，奄侍內構，遂陷嫌隙，謀就全安，而身益危，所謂工於料人而拙於謀己邪。方攘袂徇國，天下風靡；一為遷延，而田神功等皆不受約束，卒以憂死。功臣去就，可不慎邪？嗚呼，光弼雖有不釋位之誅，然讒人為害，亦可畏矣，將時之不幸歟！


Chinese text: This work was published before January 1, 1923, and is in the
public domain worldwide because the author died at least 100 years ago.
