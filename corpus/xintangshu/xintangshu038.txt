河南道都畿採訪使 河南採訪使

目录
1	河南道
1.1	都畿採訪使
1.2	河南採訪使
河南道
　　河南道，蓋古豫、兗、青、徐之域，漢河南、弘農、潁川、汝南、陳留、沛、泰山、濟陰、濟南、東萊、齊、山陽、東海、琅邪、北海、千乘、東郡，及梁、楚、魯、東平、城陽、淮陽、菑川、高密、泗水等國，暨平原、渤海、九江之境。洛、陝負河而北，為實沈分；負河而南，虢、汝、許及新鄭之地，為鶉火分；鄭、汴、陳、蔡、潁為壽星分；宋、亳、徐、宿、鄆、曹、濮為大火分；兗、海、沂、泗為降婁分；青、淄、密、登、萊、齊、棣為玄枵分；滑為娵訾分；濠為星紀分。為府一，州二十九，縣百九十六。其名山：三崤、少室、砥柱、蒙、嶧、嵩高、泰嶽。其大川：伊、洛、汝、潁、沂、泗、淮、濟。厥賦：絹、施、綿、布。厥貢：絲布、葛、席、埏埴盎缶。

都畿採訪使
　　東都，隋置，武德四年廢。貞觀六年號洛陽宮，顯慶二年曰東都，光宅元年曰神都，神龍元年復曰東都，天寶元年曰東京，上元二年罷京，肅宗元年復為東都。皇城長千八百一十七步，廣千三百七十八步，週四千九百三十步，其崇三丈七尺，曲折以象南宮垣，名曰太微城。宮城在皇城北，長千六百二十步，廣八百有五步，週四千九百二十一步，其崇四丈八尺，以象北辰籓衛，曰紫微城，武后號太初宮。上陽宮在禁苑之東，東接皇城之西南隅，上元中置，高宗之季常居以聽政。都城前直伊闕，後據中山，左瀍右澗，洛水貫其中，以象河漢。東西五千六百一十步，南北五千四百七十步，西連苑，北自東城而東二千五百四十步，週二萬五千五十步，其崇丈有八尺，武后號曰金城。

　　河南府河南郡，本洛州，開元元年為府。土貢：文綾、繒、縠、絲葛、埏埴盎缶、苟杞、黃精、美果華、酸棗。戶十九萬四千七百四十六，口百一十八萬三千九十二。縣二十：有府三十九，曰武定、復梁、康城、柏林、岩邑、陽樊、王陽、永嘉、邵南、慕善、政教、鞏洛、伊陽、懷音、軹城、洛汭、郟鄏、伊川、洛泉、通穀、潁源、宜陽、金谷、王屋、成皋、夏邑、原邑、原城、鶴台、函穀、千秋、同軌、餞濟、溫城、具茨、寶圖、鈞台、承雲、軒轅。河南，赤。垂拱四年析河南、洛陽置永昌縣。永昌元年更河南曰合宮。長安二年省永昌。神龍元年復曰河南，二年又曰合宮，唐隆元年復故名。有洛漕新潭，大足元年開，以置租船。龍門山東抵天津，有伊水石堰，天寶十載，尹裴迥置。有瀍水，避武宗名曰吉水，宣宗立，復故名。洛陽，赤。天授三年析洛陽、永昌置來庭縣，長安二年省。神龍二年更洛陽曰永昌，唐隆元年復故名。偃師，畿。天寶七載，尹韋濟以北坡道迂，自縣東山下開新道通孝義橋。西北有故富平津、河陽故關。鞏，畿。有洛口倉。緱氐，次赤。貞觀十八年省，上元二年復置。有恭陵，有和陵，在太平山，本懊來山，天祐元年更名。東南有軒轅故關。陽城，畿。武德四年，王世充偽令王雄來降，以陽城、嵩陽、陽翟置嵩州，又析三縣地置康城縣。貞觀三年州廢，省康城。萬歲登封元年將封嵩山，改陽城曰告成。神龍元年復故名，二年復為告成。天祐二年更名陽邑。有測景台，開元十一年，詔太史監南宮說刻石表焉。登封，畿。本嵩陽，貞觀十七年省入陽城。永淳元年營奉天宮，分陽城、緱氏復置，二年省。光宅元年復置。萬歲登封元年更名，神龍元年曰嵩陽，二年復曰登封。嵩山有中嶽祠，有少室山；有三陽宮，聖曆三年置。陸渾，畿。有鳴皋山。有漢故關。伊闕，畿。北有伊闕故關。有陸渾山，一名方山。新安，畿。義寧二年以縣置新安郡。武德元年曰穀州，以熊州之澠池隸之，並析置東垣縣。四年省東垣。貞觀元年來屬。有長石山。澠池，畿。貞觀元年徙穀州來治。西五里有紫桂宮，儀鳳二年置。調露二年曰避暑宮，永淳元年曰芳桂宮，弘道元年廢。福昌，畿。本宜陽。義甯二年以宜陽、澠池、永甯置宜陽郡，武德元年曰熊州。二年更宜陽曰福昌，因隋宮為名。四年以洛州之壽安隸之。貞觀元年州廢，以福昌、永寧二縣隸穀州。六年徙穀州來治。八年以虢州之長水隸之。顯慶二年州廢，以福昌、永甯、長水來屬。西十七里有蘭昌宮；有故隋福昌宮，顯慶三年復置。有女幾山。長水，畿。本長淵，隸弘農郡 ，義甯元年更名。武德元年隸虢州，貞觀八年隸穀州，顯慶二年來屬。有錫。西有高門關、松陽故關、鵜鶘故關。永寧，畿。本熊耳，義寧二年更名，隸宜陽郡。武德三年以永寧、崤置函州。八年州廢，以永甯隸熊州，崤隸陝州。西五里有崎岫營，西三十三里有蘭峰宮，皆顯慶三年置。壽安，畿。初隸穀州，貞觀七年來屬。西二十九里有連昌宮，顯慶三年置。西南四十里萬安山有興泰宮，長安四年置，並析置興泰縣，神龍元年省。有錦屏山，武后所名。密，畿。武德三年以縣置密州，並置零水、洧源二縣。四年州廢，省零水、洧源，以密隸鄭州。龍朔二年來屬。有羽山。河清，畿。本大基，武德二年置，隸懷州，八年省。咸亨四年析河南、洛陽、新安、王屋、濟源、河陽復置，並置柏崖縣，尋省柏崖。先天元年更名。會昌三年隸孟州，尋還屬，後廢。咸通中復置。有柏崖倉。潁陽，畿。本武林，載初元年析河南、伊闕、嵩陽置。開元十五年更名。西北有大谷故關。倚箔山有鍾乳，貞觀七年采。伊陽，畿。先天元年析陸渾置。有太和山。有銀、銅、錫。伊水有金。王屋。畿。武德元年更名邵伯，隸邵州。貞觀元年州廢，隸懷州。顯慶二年復故名，來屬。有王屋山。

　　汝州臨汝郡，雄。本伊州襄城郡，貞觀八年更州名，天寶元年更郡名。土貢：施。戶六萬九千三百七十四，口二十七萬三千七百五十六。縣七：有府四，曰龍興、魯陽、梁川、郟城。梁，望。本承休。又有梁縣在西南四十五里。貞觀元年省梁，更承休曰梁。西南五十里有溫湯，可以熟米。又有黃女湯。高宗置溫泉頓。有石樓山、永仁山。郟城，緊。魯山，上。王世充置魯州，武德四年廢。俄以魯山、滍陽復置魯州。貞觀九年州廢，省滍陽，以魯山來屬，有堯山。有銀。有漢故關。葉，緊。本隸許州，武德四年以縣置葉州，五年州廢，隸北澧州。貞觀八年隸魯州，州廢，隸許州。開元三年，以葉、襄城及唐州之方城、豫州之西平、許州之舞陽置仙州，二十七年州廢，縣還故屬，未幾以葉來屬。大曆四年復以葉、襄城置仙州，又析置仙鳧縣，以許州之舞陽、蔡州之西平、唐州之方城隸之。五年州廢，省仙鳧，餘縣皆還故屬。有黃城山、白石山。襄城，望。武德元年以縣置汝州，並置汝墳、期城二縣。貞觀元年州廢，省汝墳、期城，以襄城隸許州，開元二十七年來屬，二十八年還隸許州，天寶七載復來屬。龍興，上。本湍陽，武德四年置，貞觀元年省。證聖元年析郟城、魯山復置，曰武興。神龍元年更名中興，尋又更名。臨汝。上。先天元年置。有清暑宮，在鳴皋山南，貞觀中置。

　　右都畿採訪使，治東都城內。

河南採訪使
　　陝州陝郡，大都督府，雄。本弘農郡，義甯元年置。武德元年曰陝州。三年兼置南韓州，四年廢南韓州。天寶元年更郡名。天祐元年為興唐府，縣次畿、赤。哀帝初復故。土貢：麰麥、栝蔞、柏實。戶二萬九百五十八，口十七萬二百三十八。縣六：府十五，曰曹陽、崇樂、華望、安城、桃林、夏台、萬歲、安戎、河北、忠孝、上陽、底柱、夏川、望陝、古亭。陝，望。有大陽故關，即茅津，一曰陝津，貞觀十一年造浮梁；有南、北利人渠，南渠，貞觀十一年太宗東幸，使武候將軍丘行恭開；有陝城宮；有廣濟渠，武德元年，陝東道大行台金部郎中長孫操所開，引水入城，以代井汲；有太原倉；有峴山。峽石，上。本崤，義寧二年省，武德元年復置。貞觀十四年移治峽石塢，因更名。有底柱山，山有三門，河所經，太宗勒銘；有繡嶺宮，顯慶三年置；東有神雀台，天寶二年以赤雀見置。靈寶，望。本桃林，義甯元年隸虢郡，武德元年來屬。天寶元年獲寶符于縣南古函谷關，因更名。有浢津，義甯元年置關，貞觀元年廢關，置津；有桃源宮，武德元年置。夏，望。本隸虞州，貞觀十七年隸絳州，大足元年來屬，尋還隸絳州，乾元三年復來屬。芮城，望。武德二年以芮城、河北、永樂置芮州。貞觀元年州廢，以永樂隸鼎州，芮城、河北來屬。平陸。望。本河北，隸蒲州，貞觀元年來屬。天寶元年，太守李齊物開三門以利漕運，得古刃，有篆文曰「平陸」，因更名。三門西有鹽倉，東有集津倉。有瑟瑟穴，有銀穴三十四，銅穴四十八，在覆釜、三錐、五岡、分雲等山。

　　虢州弘農郡，雄。本虢郡，治盧氏。義甯元年，析隋弘農郡三縣置。貞觀八年徙治弘農。天寶元年更郡名。土貢：施、瓦硯、麝、地骨皮、梨。戶二萬八千二百四十九，口八萬八千八百四十五。縣六：有府四，曰鼎湖、全節、金門、開方。弘農，緊。本隋弘農郡，義甯元年曰鳳林，領弘農、閿鄉、湖城。武德元年曰鼎州，因鼎湖為名。貞觀八年州廢，縣皆來屬。神龍初避孝敬皇帝諱，曰恒農，開元十六年復故名。南七里有渠，貞觀元年，令元伯武引水北流入城。閿鄉，望。貞觀元年來屬。有潼關、大谷關，武德二年廢；有鳳陵關，貞觀元年廢；有軒游宮，故隋別院宮，咸亨五年更名。湖城，望。義甯元年置。乾元三年更名天平，大曆四年復舊。有故隋上陽宮，貞觀初置，咸亨元年廢。縣東故道濱河，不井汲，馬多渴死，天寶八載，館驛使、御史中丞宋渾開新路，自稠桑西由晉王斜。有熊耳山；覆釜山，一名荊山。硃陽，上。龍朔元年隸商州，萬歲通天二年隸洛州，後來屬。有鐵。玉城，上。義甯元年置。盧氏。上。武德元年置。南有硃陽關，武德八年廢。

　　滑州靈昌郡，望。本東郡，天寶元年更名。土貢：方紋綾、紗、絹、席、酸棗人。戶七萬一千九百八十三，口四十二萬二千七百九。縣七：有宜義軍，大曆七年置，本永平。十四年徙屯蔡州，興元元年復還。貞元元年曰義成軍，光啟二年更名。白馬，望。衛南，緊。匡城，望。有長垣縣，貞觀八年省。韋城，望。王世充置燕州，偽刺史單宗來降，復為縣。胙城，緊。武德二年置胙州，並置南燕縣。四年州廢，省南燕，以胙城來屬。酸棗，望。本隸東梁州。武德三年析酸棗、胙城置守節縣，四年省。貞觀八年州廢，來屬。靈昌。緊。王世充置興州，世充平，廢。

　　鄭州滎陽郡，雄。武德四年置，治虎牢城。貞觀七年徙治管城。土貢：絹、龍莎。戶七萬六千六百九十四，口三十六萬七千八百八十一。縣七：管城，望。武德四年以管城、中牟、原武、陽武、新鄭置管州，並置須水、清池二縣。貞觀元年州廢，省須水、清池，以管城、原武、陽武、新鄭來屬。有僕射陂，後魏孝文帝賜僕射李沖，因以為名。天寶六載更名廣仁池，禁漁采。滎陽，上。天授二年析置武泰縣，隸洛州，尋省，更滎陽曰武泰。萬歲通天元年復為滎陽，又別置武泰縣，二年省，更滎陽曰武泰。神龍元年復故名，二年來屬。滎澤，望。原武，緊。本原陵，唐初更名，復漢舊。陽武，望。本原武城，武德四年置。新鄭，望。中牟。緊。本圃田，武德三年更名，以縣置牟州。四年州廢，隸管州。貞觀元年隸汴州，龍朔二年來屬。

　　潁州汝陰郡，上。本信州，武德四年置，六年更名。土貢：施、綿、糟白魚。戶三萬七百七，口二十萬二千八百九十。縣四：汝陰，緊。武德初有永安、高唐、永樂、清丘、潁陽等縣，六年省永安、高唐、永樂，貞觀元年省清丘、潁陽，皆入汝陰。南三十五里有椒陂塘，引潤水溉田二百頃，永徽中，刺史柳寶積修。潁上。上。下蔡，上。武德四年置渦州，八年州廢。西北百二十里有大崇陂，八十里有雞陂，六十里有黃陂，東北八十里有湄陂，皆隋末廢，唐復之，溉田數百頃。沈丘。中。本阝州，領沈丘、宛丘。唐初州廢，以宛丘隸陳州，沈丘來屬。後省沈丘入汝陰，神龍二年復置。

　　許州潁川郡，望。土貢：絹、席、柿。戶七萬三千三百四十七，口四十八萬七千八百六十四。縣九：長社，望。本潁川，隸汴州。武德四年更名，來屬。州又領黃台、氵隱強二縣，貞觀元年省入焉。繞州郭有堤塘百八十里，節度使高瑀立以溉田。長葛，緊。有小陘山。陽翟，本畿。初隸嵩州，貞觀元年來屬，龍朔二年隸洛州，會昌三年復來屬。有具茨山。許昌，上。鄢陵，上。扶溝，望。武德四年以縣置北陳州，是年州廢，隸洧州。臨潁，上。貞觀元年省繁昌縣入焉。有講武台，本尚書台，馬融講書之地，顯慶二年，高宗大閱於此，更名。舞陽，上。本北舞，隸道州。貞觀元年來屬，尋廢。開元四年復置，更名。有鐵。郾城。望。武德四年以郾城、邵陵、北舞、西平置道州。貞觀元年州廢，省邵陵、西平入郾城，隸蔡州。建中二年以郾城、臨潁，陳州之溵水置溵州。貞元二年州廢，縣還故屬。元和十二年復以郾城、上蔡、西平、遂平置溵州。長慶元年州廢，縣還隸蔡州，是年，以郾城來屬。

　　陳州淮陽郡，上。土貢：絹。戶六萬六千四百四十二，口四十萬二千四百八十六。縣六：有忠武軍，貞元元年置於許州。天復元年徙屯。宛丘，緊。武德元年析置新平縣，八年省。太康，緊。貞觀元年省扶樂縣入焉。項城，上。武德四年置，以項城、銅陽、南頓、溵水置沈州，並置潁東縣。貞觀元年州廢，省潁東入項城，以溵水來屬。溵水，上。建中二年隸溵州，興元二年州廢，來屬。南頓，上。武德六年省入項城。證聖元年復置，曰光武，以縣有光武祠名。景雲元年復故名。西華。上。武德元年更名箕城，貞觀元年省入宛丘。長壽元年復置，曰武城。神龍元年又曰箕城，景雲元年復故名。有鄧門廢陂，神龍中，令張余慶復開，引潁水溉田。

　　蔡州汝南郡，緊。本豫州，寶應元年更名。土貢：瑉玉棋子，四窠、雲花、龜甲、雙距、溪等綾。戶八萬七千六十一，口四十六萬二百五。縣十：汝陽，緊。貞元七年析汝陽、朗山、上蔡、吳房置汝南縣，元和十三年省。朗山，上。本隸北朗州，貞觀元年隸蔡州。遂平，上。本吳房，貞觀元年省，八年復置。元和十二年更名，權隸唐州，長慶元年復來屬。上蔡，緊。新蔡，中。武德四年以新蔡、褒信、舒城置舒州。貞觀元年州廢，省舒城入沈丘。褒信，中。天祐中更曰包孚。新息，上。武德四年以縣置息州，並置淮川、長陵二縣。貞觀元年州廢，省淮川入真陽，長陵入褒信，以新息來屬。有瑉玉坑，歲出貢玉。西北五十里有隋故玉梁渠，開元中，令薛務增浚，溉田三千餘頃。真陽，上。載初元年曰淮陽，神龍元年復故名。平輿，中。王世充置輿州，武德七年州廢。貞觀元年省入新蔡，天授二年復置。西平。上。武德初置，貞觀元年省。天授二年分郾城復置，尋又廢。開元四年復置。

　　汴州陳留郡，雄。武德四年以鄭州之浚儀、開封，滑州之封丘置。土貢：絹。戶十萬九千八百七十六，口五十七萬七千五百七。縣六：有宣武軍，建中二年置於宋州。興元元年徙屯。浚儀，望。故縣陷李密，縣民王要漢率豪族置縣，自為令。高祖因之，復置汴州，並置小黃、新裏二縣，貞觀元年省二縣。開封，望。貞觀元年省入浚儀，延和元年析浚儀、尉氏復置。有湛渠，載初元年引汴注白溝，以通曹、兗賦租。有福源池，本蓬池，天寶六載更名，禁漁采。尉氏，望。本隸潁川郡，王世充置尉州。武德四年廢，以尉氏、扶溝、焉陵置洧州，並置康陰、新汲、宛陵、歸化四縣。貞觀元年州廢，省康陰、宛陵、新汲、歸化，以扶溝、焉陵隸許州，尉氏來屬。封丘，緊。雍丘，望。本隸梁郡。武德四年，以雍丘、陳留、圉城、襄邑、外黃、濟陽置杞州。貞觀元年州廢，省濟陽、圉城、外黃，以襄邑隸宋州，雍丘、陳留來屬。陳留。緊。武德四年置。有觀省陂，貞觀十年，令劉雅決水溉田百頃。

　　宋州睢陽郡，望。本梁郡，天寶元年更名。土貢：絹。戶十二萬四千二百六十八，口八十九萬七千四十一。縣十：宋城，望。襄邑，望。本隸杞州，貞觀元年來屬。寧陵，緊。下邑，上。穀熟，上。隋末縣民劉繼叔據之，武德二年置南穀州，授以刺史，四年州廢。楚丘，緊。柘城，緊。貞觀元年省入甯陵、穀熟，永淳元年復置。碭山，上。光化二年，硃全忠以碭山、虞城、單父，曹州之成武，表置輝州。三年置崇德軍。單父，緊。光化三年徙輝州來治。虞城。上。武德四年置東虞州，五年州廢。

　　亳州譙郡，望。本譙州，貞觀八年更名。土貢：絹。戶八萬八千九百六十，口六十七萬五千一百二十一。縣七：譙，緊。酂，上。本隸沛郡，武德四年來屬。城父，上。王世充置成州，世充平，廢。武德三年于魯丘堡置文州，並置藥城縣。四年州廢為文城縣，七年省入城父，天祐二年更名焦夷。鹿邑，上。大業十三年，縣民田黑社盜據，號渦州。武德三年來降，復為縣。真源，望。本谷陽，乾封元年更名。戴初元年曰仙源，神龍元年復曰真源。有老子祠，天寶二年曰太清宮。又有洞霄宮，先天太后祠也。永城，上。蒙城。上。本山桑，天寶元年更名。

　　徐州彭城郡，緊。土貢：雙絲綾、絹、綿、布、刀錯、紫石。戶六萬五千一百七十，口四十七萬八千六百七十六。縣七：彭城，望。秋丘冶有鐵。蕭，上。豐，上。沛，上。武德五年置。滕，上。宿遷，上。本宿預，隸泗州。寶應元年更名，來屬。下邳。上。武德四年以下邳、郯、良城置邳州。貞觀元年州廢，省郯、良城，以下邳隸泗州，又省泗州之淮陽入焉。元和四年來屬。

　　泗州臨淮郡，上。本下邳郡，治宿預，開元二十三年徙治臨淮。天寶元年更郡名。土貢：錦、貲布。戶三萬七千五百二十六，口二十萬五千九百五十九。縣四：臨淮，緊。長安四年析徐城置。漣水，上。武德四年以縣置漣州，並置金城縣。貞觀元年州廢，省金城，以漣水來屬。總章元年隸楚州，咸亨五年復故。有新漕渠，南通淮，垂拱四年開，以通海、汧、密等州。盱眙，緊。武德四年以縣置西楚州，八年州廢，隸楚州。光宅初曰建中，後復故名。建中二年來屬，有直河，太極元年，敕使魏景清引淮水至黃土岡，以通揚州。徐城。中。

　　濠州鐘離郡，上。「濠」字初作「豪」，元和三年改從「濠」。土貢：絁、綿、絲布、雲母。戶二萬一千八百六十四，口十三萬八千三百六十一。縣三：鐘離，緊。武德七年省塗山縣入焉。南有故千人塘，乾封中脩以溉田。有塗山。定遠，緊。本臨豪，武德三年更名。招義。上。本化明，武德二年析置睢陵縣，三年更化明曰招義，四年省睢陵。大業末，縣民馬簿盜據，號化州。後楊益德殺簿，自號刺史。又置濟陰縣，是年來降。貞觀元年廢化州，省濟陰。

　　宿州，上。元和四年析徐州之苻離、蘄，泗州之虹置。大和三年州廢，七年復置。初治虹，後徙治苻離。土貢：絹。縣四：符離，武德四年置。貞觀元年省徐州之諸陽入焉。有西句山，一曰石城。東北九十里有隋故牌湖堤，灌田五百餘頃，顯慶中復脩。虹，中。本夏丘。武德四年以夏丘、谷陽置仁州，又析夏丘置虹及龍亢二縣。六年省夏丘。貞觀八年州廢，省龍亢，以虹隸泗州、谷陽隸北譙州。有銅。有廣濟新渠，開元二十七年，採訪使齊澣開，自虹至淮陰北十八里入淮，以便漕運，即成，湍急不可行，遂廢。蘄，上。顯慶元年省谷陽入焉。臨渙。緊。武德四年以臨渙、永城、山桑、蘄置北譙州。貞觀八年增領谷陽。十七年州廢，以臨渙、永城、山桑隸亳州，谷陽、蘄隸徐州。元和後來屬。

　　鄆州東平郡，緊。本治鄆城，貞觀八年徙治須昌。土貢：絹、防風。戶八萬三千四十八，口五十萬一千五百九。縣九：須昌，望。貞觀八年省宿城縣入焉。景龍三年復置宿城縣。貞元四年曰東平，大和四年曰天平，六年省入須昌。壽張，緊。武德四年以縣置壽州，並置壽良縣。五年州廢，省壽良，以壽張來屬。有刀梁山。鄆城，緊。天祐二年曰萬安。钜野，望。武德四年以縣置麟州。五年州廢，隸鄆州。貞觀元年省乘丘縣入焉。後隸戴州，州廢來屬。盧，緊。本濟州，武德四年析東平郡置。隋曰濟北郡，天寶元年更名濟陽郡。領盧、平陰、長清、東阿、陽谷、範六縣，又置昌城、濟北、穀城、孝感、冀丘、美政六縣。六年省美政、孝感、穀城、冀丘、昌城，八年以範隸濮州，貞觀元年省濟北，天寶十三載郡廢，以長清隸濟州，以盧、平陰、東阿、陽穀來屬。北有碻磝津故關。平陰，緊。大和六年省入盧、東阿。開成二年復置。有龍山。東阿，緊。陽穀，上。中都。上。本平陸，隸兗州。天寶元年更名。貞元十四年來屬。

　　齊州濟南郡，上。本齊郡，天寶元年更名臨淄，五載又更名。土貢：絲、葛、絹、綿、防風、滑石、雲母。戶六萬二千四百八十五，口三十六萬五千九百七十二。縣六：曆城，上。有華不注山；有鐵。章丘，上。武德二年，縣民李義滿以縣來降，于平陵置譚州，並置平陵縣，以章丘、亭山、營城、臨邑隸之。八年省營城入平陵，又領臨濟、鄒平。貞觀元年州廢，以平城、亭山、章丘、臨邑、臨濟來屬，鄒平隸淄州。十七年，齊王祐反，平陵人不從，因更名全節。元和十五年省全節入曆城，省亭山入章丘。有大胡山、長白山。臨邑，上。元和十三年析德州之安德置歸化縣，隸德州。大和二年來屬，四年省入臨邑。北有鹿角故關。臨濟，上。武德元年以臨濟、鄒平、長山、高苑，滄州之蒲台置鄒州。八年州廢，以長山、高苑、蒲台隸淄州。長清，中。本隸濟州，貞觀十七年來屬。武德元年析置山荏縣，天寶元年曰豐齊，元和十年省。有牛山。西南有四口關，武德中廢。禹城。上。本祝阿，貞觀元年省源陽縣入焉。天寶元年更名。

　　曹州濟陰郡，上。土貢：絹、綿、大蛇粟、葶曆。戶十萬三百五十二，口七十一萬六千八百四十八。縣六：濟陰，緊。武德四年析置蒙澤縣，貞觀元年，及定陶省入焉。考城，上。武德四年以縣置東梁州，五年州廢，來屬。元和十四年權隸宋州，尋復故。宛句，上。武德四年析置濟陽縣，隸杞州。貞觀元年省。乘氏，上。武德四年置晉陽縣，尋省。南華，上。本離狐，天寶元年更名。成武。緊。武德四年以成武及宋州之單父、楚丘置戴州，並置高鄉、鑿城二縣，尋省高鄉、鑿城入單父。貞觀十七年州廢，以成武來屬。光化二年，硃全忠表縣隸輝州。

　　濮州濮陽郡，上。武德四年置。土貢：絹、犬。戶五萬七千七百八十二，口四十萬六百四十八。縣五：鄄城，緊。武德四年析置永定縣，八年省。北有靈津關。濮陽，緊。武德四年析置昆吾縣，八年省。範，上。武德二年以縣置範州。五年州廢，隸濟州。貞觀八年來屬。雷澤，上。武德四年析置廩城縣，八年省。臨濮。緊。武德四年析雷澤置，並置長城、安丘二縣。五年省長城、安丘。

　　青州北海郡，望，土貢：仙紋綾、絲、棗、紅藍、紫草。戶七萬三千一百四十八，口四十萬二千七百四。縣七：益都，望。臨淄，緊。武德八年省時水縣入焉。千乘，緊。武德二年以千乘、博昌、壽光置乘州，並置新河縣。六年省新河。八年州廢，縣來屬。博昌，上。武德八年省樂安、安平二縣入焉。有靈山。壽光，緊。武德二年置。臨朐，上。武德五年置，八年省般陽縣入焉。北海。緊。唐初，營丘民汲嗣率鄉人拒賊，權置杞州。武德二年復為營丘縣。是年，以北海、營丘、下密置濰州；又置連永、平壽、華池、城都、東陽、寒水、訾亭、濰水、汶陽、膠東、華宛、昌安、城平十三縣，六年皆省。入年州廢，省營丘、下密入北海，來屬。長安中，令竇琰于故營丘城東北穿渠，引白浪水曲折三十里以溉田，號竇公渠。

　　淄州淄川郡，上。武德元年析齊州之淄川置。土貢：防風、理石。戶四萬二千七百三十七，口二十三萬三千八百二十一。縣四：淄川，上。武德元年析置長白縣，六年省。有鐵。長山，上。高苑，上。景龍元年析置濟陽縣，元和十五年省。南有八會津。鄒平。上。武德元年置。

　　登州東牟郡，中都督府。如意元年以萊州之牟平、黃、文登置。神龍三年徙治蓬萊。土貢：貲布、水蔥席、石器、文蛤、牛黃。戶二萬二千二百九十八，口十萬八千九。縣四：有平海軍，亦曰東牟守捉。蓬萊，本黃，神龍三年更名。有銀山、龍山。牟平，中。武德四年以牟平、黃置牟州。六年以登州之觀陽隸萊州。麟德元年析文登復置牟平，來屬。有之罘山。文登，武德四年置登州，以東萊郡之觀陽隸之。六年析置清陽、廓定二縣。及州廢，省清陽、廓定，以文登來屬。有成山。黃。中。先天元年析蓬萊別置。有萊山。

　　萊州東萊郡，中。土貢：貲布、水蔥席、石器、文蛤、牛黃。戶二萬六千九百九十八，口十七萬一千五百一十六。縣四：有東萊守捉，亦曰「團結營」。又有蓬萊鎮兵，亦曰「挽強兵」。掖，上。貞觀元年省曲城、當利、曲台三縣入焉。有東海祠；有鹽井二。昌陽，上。貞觀元年省盧鄉縣入焉。有銀，有鐵；東百四十里有黃銀坑，貞觀初得之。膠水，中。貞觀元年省膠東縣入焉。有鹽。即墨。中。有馬山、中祠山、女姑山；東南有堰，貞觀十年，令仇源築，以防淮涉水；有鹽。

　　棣州樂安郡，上。武德四年析滄州之陽信、滳河、樂陵、厭次置。八年州廢，縣還隸滄州。貞觀十七年，復以滄州之厭次，德州之滳河、陽信置。土貢：絹。戶三萬九千一百五十，口二十三萬八千一百五十九。縣五：厭次，上。貞觀元年隸德州。滳河，中。貞觀元年隸德州。陽信，望。貞觀元年省，八年復置。蒲台，緊。本隸淄州，貞觀六年省入高苑，七年復置。景龍元年來屬。渤海。緊。垂拱四年析蒲台、厭次置。有鹽。

　　兗州魯郡，上都督府。土貢：鏡花綾、雙距綾、絹、雲母、防風、紫石。戶八萬七千九百八十七，口五十八萬六百八。縣十：瑕丘，上。曲阜，緊。貞觀元年省，八年復置。乾封，上。本博城。武德五年以博城、梁父、贏置東泰州，並置肥城、岱二縣。貞觀元年州廢，省梁父、贏、肥城、岱入博城，來屬。乾封元年更名乾封，總章元年又曰博城，神龍元年復曰乾封。有泰山，有東嶽祠，有梁父山、亭亭山、奕奕山、云云山、社首山、肅然山、石閭山、蒿裏山。泗水，上。鄒，上。有嶧山。任城，緊。龔丘，中。金鄉，望。武德四年以金鄉、方與置金州。五年州廢，縣隸戴州，徙戴州來治，仍析金鄉置昌邑縣。八年省昌邑。貞觀十七年，以單父、楚丘隸宋州，成武隸曹州，钜野隸鄆州。魚台，上。本方與，寶應元年更名。元和十四年權隸徐州，尋復故。萊蕪。中。本隸淄州，武德六年省入博城。長安四年以廢贏縣復置，元和十五年省入乾封，大和元年復置。有鐵冶十三，有銅冶十八、銅坑四；有錫；西北十五里有普濟渠，開元六年，令趙建盛開。

　　海州東海郡，上。土貢：綾、楚布、紫菜。戶二萬八千五百四十九，口十八萬四千九。縣四：朐山，上。武德四年，析州境置龍沮、曲陽、利城、厚丘、新樂五縣。六年改新樂曰祝其。八年，省龍沮、曲陽入朐山，利城、祝其入懷仁，厚丘入沭陽。東二十里有永安堤，北接山，環城長七里，以捍海潮，開元十四年，刺史杜令昭築。東海，上。武德四年以縣置環州，並置青山、石城、贛榆三縣。八年州廢，省青山、石城、贛榆，以東海來屬。沭陽，中。總章元年隸泗州，咸亨五年復故。懷仁。中。

　　沂州琅邪郡，上。土貢：紫石、鐘乳。戶三萬三千五百一十。口十九萬五千七百三十七。縣五：臨沂，上。武德四年析置蘭山、臨汴、昌樂三縣，六年皆省。費，上。貞觀元年省顓臾縣入焉。丞，上。本蘭陵，武德四年以縣置鄫州，更名，別置蘭陵、鄫城二縣。貞觀元年州廢，省蘭陵、鄫城，以丞來屬。有鐵；有陂十三，畜水溉田，皆貞觀以來築。沂水，上。武德五年以沂水、新泰、莒置莒州。貞觀八年州廢，以莒隸密州，沂水、新泰來屬。有銅；有沂山、龍山；北有穆陵關。新泰。上。有蒙山。

　　密州高密郡，上。土貢：貲布、海蛤、牛黃。戶二萬八千二百九十二，口十四萬六千五百二十四。縣四：諸城，上。有鹽。輔唐，上。本安丘，武德六年省郚城縣入焉。乾元二年更名。高密，上。武德三年置，六年省膠西縣入焉。莒。上。有鹽。

　　右河南採訪使，治汴州。


Chinese text: This work was published before January 1, 1923, and is in the
public domain worldwide because the author died at least 100 years ago.
