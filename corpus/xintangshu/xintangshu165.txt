三鄭高權崔

鄭餘慶，字居業，鄭州滎陽人，三世皆顯宦。餘慶少善屬文，擢進士第。嚴震帥山南西道，奏置幕府。貞元初，還朝，擢庫部郎中，為翰林學士，以工部侍郎知吏部選。浮屠法湊以罪為民訴闕下，詔御史中丞宇文邈、刑部侍郎張彧、大理卿鄭雲逵為三司，與功德判官諸葛述參按。述，故史也，餘慶劾述猥賤，不宜與三司雜治，時韙其言。

貞元十四年，拜中書侍郎、同中書門下平章事。每奏對，多傅經義。素善度支使於，凡所陳，必左右之，坐事貶；又歲旱饑，朝廷議賑禁衛十軍，為中書史漏言。疊二忤，故貶郴州司馬。

順宗以尚書左丞召，會憲宗立，即其官復拜同中書門下平章事。時主書滑渙與宦人劉光琦相倚為奸，每宰相議，為光琦沮變者，令渙往請必得，由是四方貲餉奔委之，弟泳至官刺史。杜佑、鄭絪執政，頗姑息，而佑常行輩待，不名也。至餘慶議事，渙傲然指畫諸宰相前，餘慶叱去。未幾，罷為太子賓客。後渙以贓敗，帝浸聞叱去事，善之。改國子祭酒，累遷吏部尚書。

醫工崔環者，自淮南小將除黃州司馬，餘慶執奏：「諸道散將無功受五品正員，開僥幸路，不可。」權者不悅，改太子少傅，兼判太常卿事。自朱泚亂，都輦數驚，太常肄樂禁用鼓，餘慶以時久平，奏復舊制。出為山南西道節度使。入拜太子少師，請老，不許。

時數赦，官多泛階；又帝親郊，陪祠者授三品、五品，不計考；使府賓吏，以軍功借賜朱紫率十八；近臣謝、郎官出使，多所賜與；每朝會，朱紫滿廷而少衣綠者。品服太濫，人不以為貴，帝亦惡之，始詔餘慶條奏懲革。遷尚書左僕射。僕射比非其人，及餘慶以宿德進，公論浩然歸重。帝患典制不倫，謂餘慶淹該前載，乃詔為詳定使，俾參裁訂正。餘慶引韓愈、李程為副，崔郾、陳佩、楊嗣復、庾敬休為判官，凡損增儀矩，號稱詳衷。

俄拜鳳翔尹，節度鳳翔。復為太子少師，封滎陽郡公，兼判國子祭酒事。建言：「兵興以來，學校廢，諸生離散。今天下承平，臣願率文吏月俸百取一，以資完葺。」詔可。穆宗立，加檢校司徒。卒，年七十五，贈太保，謚曰貞。帝以其貧，特給一月奉料為赗禭。

餘慶少砥礪，行己完潔。仕四朝，其祿悉赒所親，或濟人急，而自奉粗狹。至官府，乃開肆廣大，常語人曰：「祿不及親友而侈仆妾者，吾鄙之。」大抵中外姻嫁，其禮獻皆親閱之。後生內謁，必引見，諄諄教以經義，務成就儒學。自至德後，方鎮除拜，必遣內使持幢節就第，至則多饋金帛，且以媚天子，唯恐不厚，故一使者納至數百萬緡。憲宗每命餘慶，必誡使曰：「是家貧，不可妄求取。」議者或詆其沽激，餘慶不屑也。奏議類用古言，如「仰給縣官」、「馬萬蹄」，有司不曉何等語，人訾其不適時。與從父絪家昭國坊，絪第在南，餘慶第在北，世謂「南鄭相」、「北鄭相」云。子澣。澣本名涵，避文宗故名，改焉。第進士，累遷右補闕。敢言，無所諱，憲宗謂餘慶曰：「涵，卿令子而朕直臣也，可更相賀。」遷起居舍人、考功員外郎。時刺史或迫吏下紀功愛，涵請責觀察使以杜其欺。餘慶為僕射，避除國子博士、史館脩撰。

文宗立，入翰林為侍講學士。帝使稡擷經史為《要錄》，愛其博而精，試舉諸條擿問之，隨即酬析，無留答，因賜金紫服。累進尚書左丞，出為山南西道節度使。始，餘慶在興元創學廬，澣嗣完之，養生徒，風化大行。以戶部尚書召，未拜，卒。年六十四，贈尚書右僕射，謚曰宣。

四子，處誨、從讜尤知名。

處誨，字廷美，文辭秀拔。仕歷刑部侍郎、浙東觀察、宣武節度使，卒。先是，李德裕《次柳氏舊聞》，處誨謂未詳，更撰《明皇雜錄》，為時盛傳。

從讜，字正求。及進士第，補校書郎，遷累左補闕。令狐、魏扶皆澣門生，數進譽之，遷中書舍人。咸通中，為吏部侍郎，銓次明允。出為河東節度使，徙宣武，以善最聞。改嶺南東道節度。先是，林邑蠻內侵，召天下兵進援，會龐勛亂，不復遣，而北兵寡弱。從讜募土豪，署其酋右職，為約束，使相捍禦，交、廣晏然。

僖宗立，召為刑部尚書。久之，擢同中書門下平章事，進門下侍郎。沙陀都督李國昌間邊多虞，入據振武、雲朔等州，南略太谷。河東節度使康傳圭遣大將伊釗、張彥球、蘇弘軫引兵拒之，戰數負，傳圭斬軫以徇。彥球所部反，攻傳圭，殺之，劫府庫為亂。朝廷以為憂，帝欲大臣臨制，乃拜從讜檢校司徒，以宰相秩復為河東節度，兼行營招討使，詔自擇參佐。從讜即表長安令王調自副，兵部員外郎劉崇龜、司勛員外郎趙崇為節度觀察府判官，前進士劉崇魯推官，左拾遺李渥掌書記，長安尉崔澤支使，皆一時選。京師士人比太原為小朝廷，言得才多也。時承軍亂，剽奪日旁午。從讜既視事，奸無庾情，乃推捕反賊，誅其首惡。以彥球本善意，且才可任，釋不問，而付以兵，曠無余猜，故得其死力。渠凶宿狡不敢發，發又輒得，士皆寒毛惕伏。

會黃巢犯京師，帝駐梁、漢，詔從讜發部兵屬北面招討副使諸葛爽入討。從讜團士五千，遣將論安從爽。而李克用謂太原可乘，以沙陀兵奄入其地，壁汾東，釋言討賊，須索繁仍。從讜以餼醪犒軍，克用隃謂曰：「我且引而南，欲與公面約。」從讜登城，開勉感概，使立功報天子厚恩，克用辭窮，再拜去。然陰縱其下肆掠，以撼人心。從讜追安，使與將王蟾、高弁等踵擊，亦會振武契通至，與沙陀戰，沙陀大敗引還。即遣安等屯北百井，安擅還，從讜合諸將，命持安出，斬之鞠場。中和二年，朝廷赦沙陀，使擊賊自贖，兵不敢道太原，繇嵐、石並河而南，獨克用從數百騎過辭城下，從讜以我名馬器幣歸之。明年，賊平，詔克用代領河東。克用使來曰：「方省親雁門，願公徐行。」從讜即日以監軍周從寓知兵馬留後，掌書記劉崇魯知觀察留後，敕克用至，按籍效之，乃行。

黃頭軍以糧少劫其資，從讜間走絳州，方道梗不通，數月，召拜司空，復秉政，進太傅兼侍中。從帝至興元，以疾乞骸骨，拜太子太保，還第，卒。謚文忠。

從讜進止有禮法，性不矜滿，沈毅有謀。在汴時，以處誨歿於鎮，訖代，不奏樂牙中。識陸扆於後生，數稱譽之，扆後位宰相。張彥球者，拳摯善斷，累破虜有功，奏為行軍司馬，後署金吾將軍。初，盜流中原，沙陀強悍，而卒收其用者，蓋從讜為太原重也。時鄭畋以宰相鎮鳳翔，移檄討賊，兩人以忠義相提衡，賊尤憚之，號「二鄭」云。

鄭珣瑜，字元伯，鄭州滎澤人。少孤，值天寶亂，退耕陸渾山，以養母，不幹州裏。轉運使劉晏奏補寧陵、宋城尉，山南節度使張獻誠表南鄭丞，皆謝不應。大歷中，以諷諫主文科高第，授大理評事，調陽翟丞，以拔萃為萬年尉。崔祐甫為相，擢左補闕，出為涇原帥府判官。入拜侍御史、刑部員外郎，以母喪解。訖喪，遷吏部。貞元初，詔擇十省郎治畿、赤，珣瑜檢校本官兼奉先令。明年，進饒州刺史。入為諫議大夫，四遷吏部侍郎。

為河南尹。未入境，會德宗生日，尹當獻馬，吏欲前取印，白珣瑜視事，且內贄。珣瑜徐曰：「未到官而遽事獻，禮歟？」不聽。性嚴重少言，未嘗以私托人，而人亦不敢謁以私。既至河南，清靜惠下，賤斂貴發以便民。方是時，韓全義將兵伐蔡，河南主饋運，珣瑜密儲之陽翟，以給官軍，百姓不知僦運勞。凡迎送敕使，皆在常處，吏密識其馬，進退不數步差也。全義與監軍別檄有所取，非詔約者，珣瑜輒掛壁不酬。至軍罷，凡數百封。有諫者曰：「軍須期會為急，公可不報？」珣瑜曰：「武士統戎，多恃以取求。茍以為罪，尹宜坐之，終不為萬人產沴也。」故下無怨讟。時謂治河南比張延賞，而重厚堅正過之。

復以吏部侍郎召，進門下侍郎、同中書門下平章事。李實為京兆尹，剝下務進奉，珣瑜顯詰曰：「留府緡帛入有素，余者應內度支。今進奉乃出何色邪？」具以對。實方幸，依違以免。

順宗立，即遷吏部尚書。王叔文起州吏為翰林學士、鹽鐵副使，內交奄人，攘撓政機。韋執誼為宰相，居外奉行。叔文一日至中書見執誼，直吏曰：「方宰相會食，百官無見者。」叔文恚，叱吏，吏走入白，執誼起，就閣與叔文語。珣瑜與杜佑、高郢輟饔以待。頃之，吏白：「二公同飯矣。」珣瑜喟曰：「吾可復居此乎！」命左右取馬歸，臥家不出七日，罷為吏部尚書。亦會有疾，數月卒，年六十八，贈尚書左僕射。太常博士徐復謚文獻，兵部侍郎李巽言：「文者，經緯天地。用二謚，非《春秋》之正，請更議。」復謂：「二謚，周、漢以來有之。威烈、慎靜，周也；文終、文成，漢也。況珣瑜名臣，二謚不嫌。」巽曰：「謚一，正也，堯、舜是也。二謚，非古也，法所不載。」詔從復議。子覃。

覃以父蔭補弘文校書郎，擢累諫議大夫。憲宗取五中官為和糴使，覃奏罷之。

穆宗立，不恤國事，數荒昵。吐蕃方強。覃與崔郾等廷對曰：「陛下新即位，宜側身勤政，而內耽宴嬉，外盤遊畋。今吐蕃在邊，狙候中國，假令緩急，臣下乃不知陛下所在，不敗事乎？夫金繒所出，固民膏血，可使倡優無功濫被賜與？願節用之，以所餘備邊，毋令有司重取百姓，天下之幸也。」帝不懌，顧宰相蕭俛曰：「是皆何人？」俛曰：「諫官也。」帝意解，乃曰：「朕之闕，下能盡規，忠也。」因詔覃曰：「閣中殊不款款，後有為我言者，當見卿延英。」時閣中奏久廢，至是，士相慶。

王承元徙鄭滑節度使，鎮人固留不出。承元請以重臣勞安其軍，詔覃為宣諭使，起居舍人王璠副之。始，鎮人慢甚，及覃傳詔，開勖大義，軍遂安，承元乃得去。

寶歷初，擢京兆尹。文宗召為翰林侍講學士，進工部侍郎。覃於經術該深，諄篤守正，帝尤重之。李宗閔、牛僧孺知政，以覃與李德裕厚，忌其親近為助力，陽遷工部尚書，罷侍講，欲推遠之。帝雅向學，頗思覃，復召為侍講學士。德裕既相，以為御史大夫。帝嘗謂殷侑善言經，其為人鄭覃比也。宗閔猥曰：「二人誠通經，然其議論不足取。」德裕曰：「覃、侑之言，它人不欲聞，惟陛下宜聞之。」俄德裕罷，宗閔復用，覃繇戶部尚書下除秘書監。宗閔得罪，遷刑部尚書，進尚書右僕射，判國子祭酒。李訓誅，帝召覃視詔禁中，遂拜同中書門下平章事，封滎陽郡公。

不喜文辭，病進士浮誇，建廢其科，曰：「南北朝所以不治，文采勝質厚也。士惟用才，何必文辭。」又言：「文人多佻薄。」帝曰：「純薄似賦性之異，奚特進士？且設是科二百年，渠可易？」乃止。帝嘗謂百司不可使一日弛惰，因指香案爐曰：「此始華好，用久則晦，不治飾，何由復新？」覃曰：「救世之敝，在先責實。比皆不攝職事，至慕王夷甫，以不及為靳。此本於治平，人人無事，安逸致然。」帝曰：「要在謹法度而已。」進門下侍郎、弘文館大學士。

帝坐延英論詩工否，覃曰：「孔子所刪，三百篇是已，其非雅正者，烏足為天子道哉？夫《風》、大小《雅》，皆下刺上之變，非上化下為之。故王者采詩，以考風俗得失。若陳後主、隋煬帝特能詩之章解，而不知王術，故卒歸於亂。章什諓諓，願陛下不取也。」

帝每言：「順宗事不詳實，史臣韓愈豈當時屈人邪？昔漢司馬遷《與任安書》，辭多怨懟，故《武帝本紀》多失實。」覃曰：「武帝中年大發兵事邊，生人耗瘁，府庫殫竭，遷所述非過言。」李石曰：「覃所陳，因武帝以諫，欲陛下終究盛德。」帝曰：「誠然。靡不有初，鮮克有終。」覃曰：「陛下樂觀書，然要義不過一二，陛下所道是矣。宜寢饋以之。」

覃既名儒，故以宰相領祭酒，請太學《五經》，經置博士，祿廩比王府官。再遷太子太師。開成三年，旱，帝多出宮人，李玨入賀曰：「漢制，八月選人；晉武帝平吳，多采擇；仲尼所謂未見好德者。陛下以為無益，放之，盛德也。」覃又推贊曰：「晉以采擇之失，舉天下為左衽，宜陛下以為殷鑒。」帝善其將美。以病乞去位，有詔解太子太師，許五日一入中書，商量政事。俄罷為尚書左僕射。武宗初，李德裕復用，欲援覃共政，固辭，乃授司空，致仕，卒。

覃清正退約，與人未嘗串狎。位相國，所居第不加飾，內無妾媵。女孫適崔臯，官裁九品衛佐，帝重其不昏權家。覃之侍講，每以厚風俗、黜朋比再三為天子言，故終為相。然疾惡多所不容，世以為太過，憚之。始，覃以經籍刓繆，博士陋淺不能正，建言：「願與巨學鴻生共力讎刊，準漢舊事，鏤石太學，示萬世法。」詔可。覃乃表周墀、崔球、張次宗、孔溫業等是正其文，刻於石。子裔綽。

裔綽峭立有父風，以門蔭進，為李德裕所知，擢渭南尉。直弘文館，累遷諫議大夫。宣宗初，劉潼繇鄭州刺史授桂管觀察使，裔綽固爭：「潼被責未久，不宜付廉察。」帝已遣使者頒詔，追罷之。遷給事中。楊漢公為荊南節度使，坐貪沓，貶秘書監，尋拜同州刺史，裔綽與鄭公輿封還制書。帝自即位，諫臣規正無不納。至是，有為漢公地者，遂終不易。會賜宴禁中，天子擊球，至門下官，謂二人曰：「近論漢公事，類朋黨者。」裔綽曰：「同州，太宗興王地，陛下為人子孫，當慎所付。且漢公墨沒敗官，奈何以重地私之？」帝變色。翌日，貶商州刺史。時猶衣綠，因詔賜緋魚。後繇秘書監遷浙東觀察使，終太子少保。覃弟朗。

朗，字有融，始辟柳公綽山南幕府，入遷右拾遺。開成中，擢起居郎。文宗與宰相議政，適見朗執筆螭頭下，謂曰：「向所論事，亦記之乎？朕將觀之。」朗曰：「臣執筆所書者，史也。故事，天子不觀史，昔太宗欲觀之，朱子奢曰：『史不隱善，不諱惡。自中主而下，或飾非護失，見之，則史官無以自免，且不敢直筆。』褚遂良亦稱：『史記天子言動，雖非法必書，庶幾自飭。』」帝悅，謂宰相曰：「朗援故事，不畀朕見起居註，可謂善守職者。然人君之為，善惡必記，朕恐平日言之不葉治體，為將來羞，庶一見，得以自改。」朗遂上之。

累遷諫議大夫，為侍講學士。由華州刺史入拜御史中丞、戶部侍郎。為鄂嶽、浙西觀察使，進義武、宣武二節度。歷工部尚書判度支、御史大夫，復為工部尚書、同中書門下平章事。中人李敬寔排朗騶導馳去，朗以聞。宣宗詰敬寔，自言供奉官不避道，帝曰：「傳我命則絕道行可也，而私出，不避宰相邪？」即斥敬寔。右拾遺鄭言者，故在幕府，朗以諫臣與輔相爭得失，不論則廢職，奏徙它官。久之，以疾自陳，罷為太子少師。卒，贈司空。

始，朗舉進士，有相者言：「君當貴，然不可以科第進。」俄而有司擢朗第一，既又覆實被放，相者賀曰：「安之。」已而果相。

高郢，字公楚，其先自渤海徙衛州，遂為衛州人。九歲通《春秋》，工屬文，著《語默賦》，諸儒稱之。父伯祥為好畤尉，安祿山陷京師，將誅之，郢尚幼，解衣請代，賊義，並貸之。

寶應初，及進士第。代宗為太后營章敬寺，郢以白衣上書諫曰：

陛下大孝因心，與天罔極，烝烝之思，要無以加。臣謂悉力追孝，誠為有益，妨時剿人，不得無損。舍人就寺，何福之為？昔魯莊公、丹桓公廟楹而刻其桷，《春秋》書之為非禮。漢孝惠、孝景、孝宣令郡國諸侯立高祖、文、武廟，至元帝，與博士、議郎斟酌古禮，一罷之。夫廟猶不越禮而立，況寺非宗祏所安、神靈所宅乎？殫萬人之力，邀一切之報，其為不可亦明矣。

間者昆吾孔熾，薦食生人，百姓懍懍，無日不惕。遣將攘卻，亡尺寸功，隴外壤地，委諸豺狼。太宗難之業，傳之陛下，一夫不獲，尺土見侵，告成之時，猶恐有闕。況用武以來十三年，傷者不救，死者不收，繕卒補乘，於今未已。夫興師十萬，日費千金，計十三年，舉百萬之眾，資糧屝屨，取足於人，勞罷宛轉，十不一在。父子兄弟，相視無聊，延頸嗷嗷，以役王命。縱未能出禁財，贍鰥寡，猶當稍息勞敝，以噢休之。奈何戎虜未平，侵地未復，金革未戢，疲人未撫，太倉無終歲之儲，大農有榷酤之敝，欲以此時興力役哉？比八月雨不潤下，菽麥失時，黔首狼顧，憂在艱食，若遂不給，將何以救之？無寺猶可，無人其可乎？然土木之勤，功用之費，不虛府庫，將焉取之？府庫既竭，則又誅求，若人不堪命，盜賊相挺而興，戎狄乘間，以為風塵，得不為陛下深憂乎？

臣聞聖人受命於天，以人為主，茍功濟於天，天人同和，則宗廟受福，子孫蒙慶。《傳》曰：「德教加於百姓，刑於四海，天子之孝也。」又曰：「無念爾祖，聿脩厥德，」「既受帝祉，施於孫子。」是知王者之孝，在於承順天地，嚴配宗考，恭慎德教，以臨兆民。俾四海之內，歡心助祭，延福流祚，永永無窮。未聞崇樹梵宮，雕琢金玉之為孝者。夏禹卑宮室，盡力溝洫，人到於今稱之。梁武帝窮土木，飾塔廟，人無稱焉。陛下若節用愛人，當與夏後齊美，何必勞人動眾，踵梁武遺風乎？及制作之初，支費尚淺，人貴量力，不貴必成，事貴相時，不貴必遂。陛下若回思慮，從人心，則聖德孝思，格於天地，千福萬祿，先後受之，曾是一寺較功德邪？

書奏，未報。復上言：

王者將有為也，將有行也，必稽於眾而順於人，則自然之福，不求而至，未然之禍，不除而絕。臣聞神人無功者，不為有功之功；聖人無名者，不為有名之名。不為有功之功，故功莫大；不為有名之名，故名莫厚。古之明王積善以致福，不費財以求福；脩德以銷禍，不勞人以攘禍。陛下之營作，臣竊惑之。若以為功，則天覆地載，陰施陽化，未曾有為也；若以為名，則至德要道，以順天下，未曾有待也；若以致福，則通於神明，光於四海，不在費財；若以攘禍，則方務厥德，罔有天災，不在勞人。今興造趣急，人徒竭作，土木並起，日課萬工，不遑食息，搒笞愁痛，盈於道路。以此望福，臣恐不然。陛下戢定多難，勵精思治，務行寬仁，以幸天下。今固違群情，徇左右過計，臣竊為陛下惜之。

不納。

以茂才異行高第，累擢咸陽尉。郭子儀取為朔方掌書記。子儀怒判官張曇，奏抵死，郢引捄甚力，忤子儀意，下徙猗氏丞。李懷光引佐邠寧府。懷光將還河中，郢勸不如西迎乘輿，懷光反方銳，不聽。既又欲悉兵鼓而西。時渾瑊提孤軍抗賊，群將未集，郢恐為懷光所乘，與李庸阝固止之。會懷光子隹候郢，郢因脅說曰：「君視天寶以來稱兵者，今尚誰在？且國家固有天命，人力不豫焉。今若恃眾而動，自絕於天。十室之小，必得忠信，安知三軍不有奔潰而助順者乎？」隹大懼，流汗不能語。郢因與其將呂鳴嶽、張延英謀間道歸國，事泄，懷光先斬二將，然後引郢詰誚，郢抗詞無所愧隱，觀者為泣下。懷光慚，赦之。孔巢父遇害，郢撫屍而哭。懷光已誅，李晟表其忠，馬燧奏管書記。召拜主客員外郎，遷中書舍人。久之，進禮部侍郎。時四方士務朋比，更相譽薦，以動有司，徇名亡實。郢疾之，乃謝絕請謁，顓行藝。司貢部凡三歲，甄幽獨，抑浮華，流競之俗為衰。遷太常卿。

貞元末，擢中書侍郎、同中書門下平章事。順宗立，病不能事，王叔文黨根據朝廷，帝始詔皇太子監國，而郢以刑部尚書罷。明年，為華州刺史，政尚仁靜。初，駱元光自華引軍戍良原。元光卒，軍入神策，而州仍歲餉其糧，民困輸入，累刺史憚不敢白，郢奏罷之。復召為太常卿，除御史大夫。數月，改兵部尚書，固乞骸骨，以尚書右僕射致仕。卒，年七十二，贈太子太保，謚曰貞。

郢恭慎不與人交。常掌制誥，家無留稿，或勸盍如前人傳制集者，答曰：「王言不可藏私家。」生平不治產，有勸營之者，答曰：「祿稟雖薄，在我則有餘，田莊何所取乎？」郢之相也，與鄭珣瑜同拜。既叔文用事，珣瑜憂甚，爭不能得，乃稱疾不出，郢未有所建白，俄與珣瑜免，故議者賢珣瑜而咎郢。子定。

贊曰：王叔文雖內連甘尹，外倚奸回，以攘天權。然是時太子已長，朝無嫌罅，若珣瑜、郢與杜佑等毅然引東宮監國，執退叔文輩，其力不難。顧循嘿茍安，所謂焉用彼相者矣。珣瑜一忿臥第，與郢、佑固位，二者亦不足相輕重雲。

定，辯惠，七歲讀《尚書》，至《湯誓》，跪問郢曰：「奈何以臣伐君？」郢曰：「應天順人，何雲伐邪？」對曰：「用命賞於祖，不用命戮於社，是順人乎？」郢異之。小字董二，世重其早惠，以字顯。長通王氏《易》，為圖合八出，上圓下方，合則重，轉則演，七轉而六十四卦，六甲、八節備焉。仕至京兆府參軍。

鄭絪，字文明，餘慶從父行也。幼有奇誌，善屬文，所交皆天下有名士。擢進士、宏辭高第。張延賞帥劍南，奏署掌書記。入為起居郎、翰林學士，累遷中書舍人。

德宗自興元還，置六軍統軍視六尚書，以處功臣，除制用白麻付外。又廢宣武軍，益左右神策，以監軍為中尉。竇文場恃功，陰諷宰相進擬如統軍比。絪當作制，奏言：「天子封建，或用宰相，以白麻署制，付中書、門下。今以命中尉，不識陛下特以寵文場邪？遂著為令也？」帝悟，謂文場曰：「武德、貞觀時，中人止內侍，諸衛將軍同正賜緋者無幾。自魚朝恩以來，無復舊制。朕今用爾不謂無私，若麻制宣告，天下謂爾脅我為之。」文場叩頭謝。更命中書作詔，並罷統軍用麻矣。明日，帝見絪曰：「宰相不能拒中人，得卿言乃悟。」

順宗病，不得語，王叔文與牛美人用事，權震中外，憚廣陵王雄睿，欲危之。帝召絪草立太子詔，絪不請輒書曰：「立嫡以長。」跪白之，帝頷乃定。

憲宗即位，拜中書侍郎、同中書門下平章事，遷門下侍郎。始，盧從史陰與王承宗連和，有詔歸潞，從史辭潞乏糧，請留軍山東。李吉甫密譖絪漏言於從史，帝怒，坐浴堂殿，召學士李絳語其故，且曰：「若何而處？」絳曰：「誠如是，罪當族。然誰以聞陛下者？」曰：「吉甫為我言。」絳曰：「絪任宰相，識名節，不當如犬彘梟獍與奸臣外通。恐吉甫勢軋內忌，造為醜辭以怒陛下。」帝良久曰：「幾誤我！」

先是，杜黃裳方為帝夷削節度，強王室，建議裁可，不關決於絪，絪常默默。居位四年，罷為太子賓客。久乃檢校禮部尚書，出為嶺南節度使，後累遷河中節度。入為御史大夫，檢校尚書左僕射，兼太子少保。文宗太和中，年老乞骸骨，以太子太傅致仕。卒，年七十八，贈司空，謚曰宣。

絪本以儒術進，守道寡欲，所居不為烜赫事，以篤實稱。善名理學，世以耆德推之。

孫顥，舉進士，以起居郎尚萬壽公主，拜駙馬都尉。有器識。宣宗時，恩寵無比。終檢校禮部尚書、河南尹。

權德輿，字載之。父臯，見《卓行傳》。德輿七歲居父喪，哭踴如成人。未冠，以文章稱諸儒間。韓洄黜陟河南，辟置幕府。復從江西觀察使李兼府為判官。杜佑、裴胄交辟之。德宗聞其材，召為太常博士，改左補闕。

貞元八年，關東、淮南、浙西州縣大水，壞廬舍，漂殺人。德輿建言：「江、淮田一善熟，則旁資數道，故天下大計，仰於東南。今霪雨二時，農田不開，庸亡日眾。宜擇群臣明識通方者，持節勞徠，問人所疾苦，蠲其租入，與連帥守長講求所宜。賦取於人，不若藏於人之固也。」帝乃遣奚陟等四人循行慰撫。裴延齡以巧幸進，判度支，德輿上疏斥言：「延齡以常賦正額用度未盡者為羨利，以誇己功；用官錢售常平雜物，還取其直，號別貯羨錢，因以罔上；邊軍乏，不稟糧，召禍疆場，其事不細。陛下疑為流言，胡不以新利召延齡，質核本末，擇中朝臣按覆邊資。如言者不謬，則邦國之務，不宜委非其人。」疏奏，不省。

遷起居舍人。歲中，兼知制誥，進中書舍人。當是時，帝親攬庶政，重除拜，凡命諸朝，皆手制中下。始，德輿知制誥，而徐岱給事中，高郢為舍人。居數歲，岱卒，郢知禮部，德輿獨直兩省，數旬一還舍，乃上書言：「左右掖垣，承天子誥命，奉行詳覆，各有攸司。舊制，分曹十員，以相防檢。大抵事有所壅，則吏得為非。四方聞者，或以朝廷為乏士，要重之司，不宜久廢。」帝曰：「非不知卿之勞，但擇如卿者未得其人耳。」久之，知禮部貢舉，真拜侍郎。凡三歲，甄品詳諦，所得士相繼為公卿、宰相。取明經初不限員。

十九年，大旱，德輿因是上陳闕政曰：「陛下齋心減膳，閔惻元元，告於宗廟，禱諸天地，一物可祈，必致其禮，一士有請，必聽其言，憂人之心可謂至已。臣聞銷天災者脩政術，感人心者流惠澤，和氣洽，則祥應至矣。畿甸之內，大率赤地而無所望，轉徙之人，斃踣道路，慮種麥時，種不得下。宜詔在所裁留經用，以種貸民。今茲租賦及宿逋遠貸，一切蠲除。設不蠲除，亦無可斂之理，不如先事圖之，則恩歸於上。十四年夏旱，吏趣常賦，至縣令為民毆辱者，不可不察。」又言：「漕運本濟關中，若轉東都以西緣道倉廩，悉入京師，督江、淮所輸以備常數，然後約太倉一歲計，斥其餘者以糶於民，則時價不踴而蓄藏者出矣。」又言：「大曆中，一縑直錢四千，今止八百，稅入如舊，則出於民者五倍其初。四方銳於上獻，為國掊怨，廣軍實之求，而兵有虛籍，剝取多方，雖有心計巧歷，能商功利，其於割股啖口，困人均也。」又言：「比經絀放者，自謂抆拭無期，坐為匪人，以動和氣。而冬薦官逾三年未受命，衣食既空，溘然就斃，此亦窮人之一端也。近陛下洗宥絀放者，或起為二千石，其徒更相勉，知牽復可望。惟因而弘之，使人人自效。」帝頗采用之。

憲宗元和初，歷兵部侍郎，坐累，徙太子賓客，俄還前官。時澤潞盧從史詐傲，浸不制，其父虔卒京師，而成德王承宗父死求襲，德輿諫，以為：「欲變山東，先擇昭義之帥。從史拔自軍校，偃蹇不法，今可因其喪，選守臣代之。成德習俗既久，當制以漸，許成德之請則可，許昭義則不可。」帝不聽。及王承宗叛，從史乃詭計以撓王師，兵老無功。德輿復請赦承宗，徙從史。後皆略如所料。

會裴垍病，德輿自太常卿拜禮部尚書、同中書門下平章事。王鍔繇河中入朝，求兼宰相，李藩以為不可，德輿亦奏：「平章事非序進宜得，比方鎮帶宰相，必有大忠若勛，否則強不制者，不得已與之。今鍔無功，又非姑息時，一假此名，以開後人，不可。」帝乃止。

董溪、于臯謨以運糧使盜軍興，流嶺南，帝悔其輕，詔中使半道殺之。德輿諫：「溪等方山東用兵，乾沒庫財，死不償責。陛下以流斥太輕，當責臣等繆誤，審正其罪，明下詔書，與眾同棄，則人人懼法。臣知已事不諍，然異時或有此比，要須有司論報，罰一勸百，孰不甘心。」帝深然之。嘗問政之寬猛孰先，對曰：「唐家承隋苛虐，以仁厚為先。太宗皇帝見《明堂圖》，始禁鞭背，列聖所循，皆尚德教。故天寶大盜竊發，俄而夷滅，蓋本朝之化，感人心之深也。」帝曰：「誠如公言。」

德輿善辨論，開陳古今本末，以覺悟人主。為輔相，寬和不為察察名。李吉甫再秉政，帝又自用李絳參贊大機。是時，帝切於治，事巨細悉責宰相。吉甫、絳議論不能無持異，至帝前遽言亟辯，德輿從容不敢有所輕重，坐是罷為本官。以檢校吏部尚書留守東都，進扶風郡公。于頔以子殺人，自囚，親戚莫敢過門，朝廷無為請者。德輿將行，言於帝曰：「頔之罪既貸不竟，宜因賜寬詔。」帝曰：「然，卿為吾過諭之。」復拜太常卿，徙刑部尚書。

先是，詔許孟容、蔣乂刊匯格敕，既成，上之，留禁中；德輿請出其書，與侍郎劉伯芻參復研考，定三十篇奏上。復檢校吏部尚書，出為山南西道節度使。後二年，以病乞還，卒於道。年六十，贈尚書左僕射，謚曰文。

德輿生三歲，知變四聲，四歲能賦詩，積思經術，無不貫綜。自始學至老，未曾一日去書不觀。嘗著論，辨漢所以亡，西京以張禹，東京以胡廣，大指有補於世。其文雅正贍縟，當時公卿侯王功德卓異者，皆所銘紀，十常七八。雖動止無外飾，其醞藉風流，自然可慕。貞元、元和間，為搢紳羽儀雲。

子璩，字大圭，元和初，擢進士。歷監察御史，有美稱。宰相李宗閔乃父門生，故薦為中書舍人。時李訓挾寵，以《周易》博士在翰林，璩與舍人高元裕、給事中鄭肅、韓佽等連章劾訓傾覆陰巧，且亂國，不宜出入禁中。不聽。及宗閔貶，璩屢表辨解，貶閬州刺史。文宗憐其母病，徙鄭州。訓誅，時人多璩明禍福大體，能世其家。

崔群，字敦詩，貝州武城人。未冠，舉進士，陸贄主貢舉，梁肅薦其有公輔才，擢甲科，舉賢良方正，授秘書省校書郎。累遷右補闕、翰林學士、中書舍人。數陳讜言，憲宗嘉納，因詔學士：「凡奏議，待群署乃得上。」群以「禁密之言，人人當自陳，一為故事，後或有惡直鬼正，則它學士不得上言矣」，固讓，見聽。惠昭太子薨，是時，遂王嫡，而澧王長，多內助。帝將建東宮，詔群為澧王作讓。群奏：「大凡己當得則讓，不當得之，烏用讓？今遂王嫡，宜為太子。」帝從其議。魏博田季安以五千縑助營開業佛祠，群以為無名之獻，不當受。有詔卻之。進戶部侍郎。

元和十二年，以中書侍郎同中書門下平章事。李師道既誅，師古等妻子沒入掖廷，帝疑，以問群，群請釋之，並還其奴婢貲產。鹽鐵院官權長孺坐罪抵死，其母耄，丐子以養。帝奭然欲赦之，以問宰相，群對：「陛下幸憐其老，宜即遣使諭旨，若須出敕，無及矣。」於是免死。群凡啟奏，平恕如此。帝嘗語宰相：「聽受之際，不亦難乎！比詔學士集前世事，為《辨謗略》，以自儆鑒。其要云何？」群對：「無情，曲直辨之至易；有情，則欺為難審也。故孔子有眾好眾惡、浸潤膚受之說，以其難辨也。若陛下擇賢而任，待之以誠，糾之以法，則人自歸正，而不敢以欺。」帝韙其言。

處州刺史苗積進羨錢七百萬，群以受之失信天下，請還賜其州，以紓下戶之賦。是時，皇甫镈言利幸於帝，陰藉左右求宰相，群數言其佞邪不可用。既入對，及開元、天寶事，群因推言其極曰：「安危在出令，存亡系所任。昔玄宗少歷屯險，更民間疾苦，故初得姚崇、宋璟、盧懷慎輔以道德，蘇颋、李元纮孜孜守正，則開元為治。其後安於逸樂，遠正士，昵小人，故宇文融以言利進，李林甫、楊國忠怙寵朋邪，則天寶為亂。願陛下以開元為法，以天寶為戒，社稷之福也。」又言：「世謂祿山反，為治亂分時。臣謂罷張九齡，相林甫，則治亂固已分矣。」左右為感動。群以是諷帝，故镈銜之。帝卒自相镈。會群臣上帝號，镈欲兼用「孝德」為號，群獨以為有「睿聖」，則「孝德」並見。帝聞不樂。會度支稟賜邊士不時，物多弊惡，李光顏憂甚，至欲引佩刀自決，中外皆恐。镈奏：「邊鄙無事，乃群鼓動，欲以買直，歸怨天子。」於是罷為湖南觀察使。

穆宗立，以吏部侍郎召之，勞曰：「我為太子，卿力也。」群曰：「此先帝意，臣何力焉？且陛下向為淮西節度使，臣起制草，其言有『能辨南陽之牘，允符東海之貴』，先帝然之，則傳付久矣。」俄拜御史大夫。未幾，檢校兵部尚書，充武寧節度使。群以其副王智興得士心，不若假以節度，不報。智興討幽、鎮還，藉兵逐群，群失守，左遷秘書監，分司東都。改華州刺史，歷宣歙池觀察使，進兵部尚書，出為荊南節度使，召拜吏部尚書。卒，年六十一，贈司空。

贊曰：聖人不畏多難，畏無難。何哉？多難之世，人人長慮而深謀，日惕於中，猶以為未也，曰：「吾覆亡不暇，又何以安？」故能舉天下付之興，畏之也。禍難已平，上恬下嬉，施施自如曰：「賢難得，雖無賢，尚可治也；佞可去，雖存佞，不遽亂也。」視漏弗填，忽傾弗支，偃然自慰曰：「我曷以喪？」故能舉天下付之亡，不畏也。常人所畏，聖人易之；所不畏，聖人難之。觀孝明皇帝，本中主，遭變可與謀始，持成不可與共終。崔群以為相李林甫則治亂已分，其言信哉！是扁鵲所以誚桓侯也。


Chinese text: This work was published before January 1, 1923, and is in the
public domain worldwide because the author died at least 100 years ago.
