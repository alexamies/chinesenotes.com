二王韋陸二李杜
◎二瑋陸二李杜

王綝，字方慶，以字顯。其先自丹楊徙雍咸陽。父弘直，為漢王元昌友。王好畋遊，上書切諫，王稍止，然益疏斥。終荊王友。

方慶起家越王府參軍，受司馬遷、班固二史於記室任希古，希古它遷，就卒其業。武后時，累遷廣州都督。南海歲有昆侖舶市外區琛琲，前都督路元睿冒取其貨，舶酋不勝忿，殺之。方慶至，秋毫無所索。始，部中首領沓墨，民詣府訴，府曹素相餉謝，未嘗治。方慶約官屬不得與交通，犯者痛論以法，境內清畏。議者謂治廣未有如方慶者，號第一，下詔賜瑞錦、雜彩，以著善政。轉洛州長史，封石泉縣子。遷鸞臺侍郎、同鳳閣鸞臺平章事，進鳳閣侍郎。

神功初，清邊道大總管武攸宜破契丹凱還，且獻俘，內史王及善以孝明帝忌月，請鼓吹備而不作，方慶曰：「晉穆帝納後，當康帝忌月，時以為疑。荀詢謂《禮》有忌日無忌月，自月而推，則忌時忌年，愈無理據。世用其言。臣謂軍方大凱，作樂無嫌。」詔可。武后幸玉泉祠，以山道險，欲禦腰輿。方慶奏：「昔張猛諫漢元帝『乘船危，就橋安』。帝乃從橋。今山阿危峭，隥道曲狹，比於樓船，又復甚危，陛下奈何輕踐畏塗哉？」後為罷行。方慶嘗以「令，期及大功喪，未葬，不聽朝賀；未除，弗豫享宴。比群臣不遵用，頹紊教誼，不可長」。有詔申責，內外畏之。

後嘗就求義之書，方慶奏：「十世從祖義之書四十餘番，太宗求之，先臣番上送，今所存惟一軸。並上十一世祖導、十世祖洽、九世祖珣、八世祖曇首、七世祖僧綽、六世祖仲寶、五世祖騫、高祖規、曾祖褒並九世從祖獻之等凡二十八人書共十篇。」後禦武成殿遍示群臣，詔中書舍人崔融序其代閥，號《寶章集》，復以賜方慶，士人歆其寵。以老乞身，改麟臺監，脩國史。中宗復為皇太子，拜方慶檢校左庶子。

後欲季冬講武，有司不時辦，遂用明年孟春。方慶曰：「按《月令》『孟冬，天子命將帥講武，習射禦，角力。』此乃三時務農，一時講武，安不忘危之道。孟春不可以稱兵。兵，金也，金勝木。方春木王，而舉金以害盛德，逆生氣。孟春行冬令，則水潦為敗，雪霜大摯，首種不入。今孟春講武，以陰政犯陽氣，害發生之德，臣恐水潦敗物，霜雪損稼，夏麥不登。願陛下不違時令，前及孟冬，以順天道。」手制褒允。

是歲，真拜左庶子，進封公，奉入同職事三品，兼侍太子讀書，方慶奏人臣於天子，未有斥子名者。晉山濤啟事，稱皇太子不名，孝敬為太子，，更『弘』為『崇』；沛王為太子，更『賢』為『文』。今東宮門殿名多嫌觸，請一改之，以協舊典。」制可。長安二年卒，贈兗州都督，謚曰貞。中宗復位，以東宮舊臣，贈吏部尚書。

方慶博學，練朝章，著書二百餘篇，尤精《三禮》。學者有所咨質，酬復淵詣，故門人次為《雜禮答問》。家聚書多，不減秘府，圖畫皆異本。方慶歿後，諸子不能業，隨皆散亡。

孫俌。六世孫玙，別傳。玙曾孫摶。

贊曰：李德裕著書稱：「方慶為相時，子為眉州司士參軍。武后曰：『君在相位，何子之遠？』對曰：『盧陵是陛下愛子，今尚在遠，臣之子庸敢相近？』以比倉唐悟文侯事。」嗟乎，君子哉！雖造次不忘悟君於善。及建言不斥太子名，以動群臣，示中興之漸，所謂人難言者，於方慶難乎哉！德裕之稱，為不誣矣。

俌字靈龜。明經，調莫州參軍，辟范陽節度使張守珪幕府。時契丹屈烈部將謀入寇，河北騷然。俌至虜中，脅說禍福，虜乃不入。安祿山叛，拜博陵、常山二太守，副河北招討。卒，贈太常卿。自褒至俌，六世封石泉雲。俌孫遂。

遂好興利，操下以嚴。累遷鄧州刺史、太府卿、西北供軍使。與度支潘孟陽爭營田事，憲宗怒，出遂為柳州刺史。親吏韋行素、柳季常當受課料兩池，吏見遂斥，即抵以罪。始，詔書出，左丞呂元膺劾：「遂補吏犯贓，法當坐，而詔稱『清能業官』，按遂犯有狀，不宜謂清。且柳，大州，不可使治。」帝喻之，乃下。會兵宿淮西，亟財賦，藉遂幹強，拜宣歙觀察使。蔡已平，師東討李師道，召為光祿卿、淄青行營糧料使。辭卿職，換檢校左散騎常侍，兼御史大夫。始，調兵食歲三百萬，俄而賊誅，遂簿羨貲百萬以獻，帝高其能。於時析齊為三鎮，即拜遂沂兗海觀察使。

遂資褊刻，仗撲皆逾制。盛夏，治署舍墻垣，程督慘峭。將吏素悍戾，遂輒罵曰：「反殘賊！」人人羞忿。裨校王弁與役人浴於川，語曰：「天方雨，墻且毀，等罪耳！」乃謀亂。明日，遂方燕，弁率其黨挾兵進，遂驚，匿廁下，執而數其罪，殺之。其副張敦實、官屬李矩甫皆死。弁自知留事。帝以沂、海新定，畏青、鄆亦搖，乃拜弁開州刺史。至徐州，械送京師，斬東市。監軍上遂所制杖，出示於朝為戒雲。

摶字昭逸。擢進士第，辟佐王鐸滑州節度府，累遷蘇州刺史。久之，以戶部侍郎判戶部。乾寧初，進同中書門下平章事。董昌誅，出為威勝節度使。未行，加檢校尚書右僕射、浙東西宣撫使。會錢寔兼領二浙，故留拜門下侍郎、同中書門下平章事、判度支。昭宗建嫡後，摶請因赦天下以尊大其禮。正拜右僕射，遷司空，封魯國公。

初，中官權盛，帝欲翦抑之。自石門還，政一決宰相，群宦不平，構藩鎮內脅天子。摶曰：「人君務平心大體，禦萬物，偏聽產亂，古所戒也。今奄人盜威福，逼制君上，道路人皆知之。方朝廷多難，未可卒除，當徐以計去之。事急，且有變。」崔胤與摶並位，素忌摶明達有謀，即劾摶為中官外應。會胤罷宰相，疑摶擠斥，乃厚結朱全忠薦己復輔政，即誣摶與樞密使宋道弼、景務脩交私，將危社稷。全忠因顯疏其尤。光化三年，罷為工部侍即，貶溪州刺史。又貶崖州司戶參軍事，賜死藍田驛。

韋思謙，名仁約，以近武后父諱為嫌，遂以字行。其先出雍州杜陵，後客襄陽，更徙為鄭州陽武人。八歲喪母，以孝聞。及進士第，累調應城令，負殿，不得進官。吏部尚書高季輔曰：「予始得此一人，豈以小疵棄大德邪？」擢監察御史。常曰：「御史出使，不能動搖山嶽，震懾州縣，為不任職。」中書令褚遂良市地不如直，思謙劾之，罷為同州刺史。及復相，出思謙清水令。或吊之，答曰：「吾狷直，觸機輒發，暇恤身乎？丈夫當敢言地，要須明目張膽以報天子，焉能錄錄保妻子邪？」沛王府長史皇甫公義引為倉曹參軍，謂曰：「公非池中物，屈公為數旬客，以重吾府。」

改侍御史，高宗賢之，每召與語，雖甚倦，徙倚軒檻，猶數刻罷。疑獄劇事，多與參裁。武候將軍田仁會誣奏御史張仁祎，帝廷詰，仁祎懦不得對。思謙為辯其枉，因言仁會營罔陷人不測者，詞旨詳暢，帝善之，仁祎得不坐。累遷右司郎中、尚書左丞，振明綱轄，朝廷肅然。進御史大夫。

性謇諤，顏色莊重，不可犯。見王公，未嘗屈禮。或以為譏，答曰：「耳目官固當特立。雕、鶚、鷹、鹯，豈眾禽之偶，奈何屈以狎之？」帝崩，思謙扶疾入臨，涕泗冰須，俯伏號絕，詔給扶侍。轉司屬卿，復為右肅政大夫。故事，大夫與御史鈞禮，思謙獨不答。或以為疑，思謙曰：「班列固有差，奈何尚姑息邪？」垂拱初，封博昌縣男，同鳳閣鸞臺三品。轉納言，辭疾，不許，詔肩輿以朝，聽子孫侍。以太中大夫致仕，卒，贈幽州都督。

子承慶、嗣立。

承慶字延休。性謹畏，事繼母為篤孝。擢進士第，補雍王府參軍，府中文翰悉委之。王為太子，遷司議郎。

儀鳳中，詔太子監國，太子稍嗜聲色，興土功。承慶見造作玩好浮廣，倡優鼓吹讙嘩，戶奴小人皆得親左右、承顏色，恐因是作威福，宜加繩察，乃上疏極陳其端，又進《諭善箴》，太子頗嘉納。承慶嘗謂人所以擾濁浮躁，本之於心，乃著《靈臺賦》，譏揣當世，亦自廣其志。太子廢，出為烏程令。累遷鳳閣舍人，掌天官選。屬文敏無留思，雖大詔令，未嘗著槁。失大臣意，出為沂州刺史。

明堂災，上疏諫，以「文明、垂拱後，執政者未滿歲，率以罪去，大抵皆惡逆不道。夫構大廈，濟巨川，必擇文梓、艅艎。若亟毀而敗，則是庇朽木、乘膠船也。臣謂陛下求賢之意切，而取人之路寬，故一言有合，而付大任。夫以堯舉舜，猶歷試諸難，況庸庸者可超處輔相，以百揆萬機畀小人哉？」書聞不報。未幾，復為舍人，掌選。病免，改太子諭德。歷豫、虢二州刺史，有善政。轉天官侍郎，修國史。凡三掌選，銓授平允，議者公之。

長安中，拜鳳閣侍郎、同鳳閣鸞臺平章事。張易之誅，承慶以素附離，免冠待罪。時議草赦令，咸推承慶，召使為之，無橈色誤辭，援筆而就，眾嘆其壯。然以累猶流嶺表。歲餘，拜辰州刺史，未行，以秘書員外少監召，兼脩國史，封扶陽縣子。詔撰《武后紀聖文》，中宗善之。遷黃門侍郎，未拜，卒。帝悼之，召其弟相州刺史嗣立會葬，因拜黃門侍郎繼其位。贈禮部尚書，謚曰溫。

嗣立，字延構，與承慶異母。少友悌，母遇承慶嚴，每笞，輒解衣求代，母不聽，即遣奴自捶，母感寤，為均愛。世比晉王覽。第進士，累調雙流令，政為二川最。承慶解鳳閣舍人，武后召嗣立謂曰：「爾父嘗稱二子忠且孝，堪事朕。比兄弟稱職，如而父言。今使卿兄弟自相代。」即拜鳳閣舍人。

時學校廢，刑濫及善人，乃上書極陳：「永淳後，庠序隳散，胄子衰缺，儒學之官輕，章句之選弛。貴閥後生以僥幸升，寒族平流以替業去。垂拱間，仕入彌多，公行私謁，選補逾濫；經術不聞，猛暴相誇。陛下誠下明詔，追三館生徒，敕王公以下子弟一入太學，尊尚師儒，發揚勸獎，海內知向。然後審畀銓總，各程所能。以之臨人，則官無曠，民樂業矣。」

又曰：「揚豫以來，大獄屢興，窮治連捕，數年不絕。大猾伺間，陰相影會，構似是之言，正不赥之辜，恣行楚慘，類自誣服，王公士人，至連頸就戮。道路藉藉，咸知其非，而鍛練已成，不可翻動。小則身誅，大則族夷，相緣共坐者庸可勝道？彼皆報讎復嫌，茍圖功求官賞耳。臣願陛下廓天地之施、雷雨之仁，取垂拱以來罪無重輕所不赦者，普皆原洗。死者還官，生者沾恩，則天下瞭然，知向所陷罪，非陛下意也。」

長安中，拜鳳閣侍郎、同鳳閣鸞臺平章事。時州縣非其人，後以為憂。李嶠、唐休璟曰：「今朝廷重內官，輕外職，每除牧守，皆訴不行，非過累不得遣。請撰臺閣賢者分典大州，自近臣始。」後曰：「誰為朕行？」嗣立曰：「內典機要，非臣所堪，請先行以示群臣。」後悅，以本官檢校汴州刺史，由是左肅政大夫楊再思等十八人悉補外。未幾，承慶知政事，嗣立以成均祭酒徙魏、洺二州，政無它異。坐善二張，貶饒州長史。繇相州刺史入為黃門侍郎。轉太府卿、修文館大學士。

中宗景龍中，拜兵部尚書、同中書門下三品。時崇飾觀寺，用度百出。又恩幸食邑者眾，封戶凡五十四州，皆據天下上腴。一封分食數州，隨土所宜，牟取利入。至安樂、太平公主，率取高貲多丁家，無復如平民有所損免，為封戶者亟於軍興。監察御史宋務光建言：「願停徵封，一切附租庸輸送。」不納。嗣立建言：

今稟帑耗竭，無一歲之儲。假遇水旱，人須賑給，不時軍興，士待資裝，陛下何以具之？伏見營立寺觀，累年不絕，鴻侈繁麗，務相矜勝，大抵費常千萬以上。轉徙木石，廢功害農；地藏開發，蟄蟲傷露。上聖至慈，理必不然。準之道法則乖，質之生人則損。陛下豈不是思？

又食封之家，日月猥眾，凡用戶部丁六十萬，人課二絹，則固一百二十萬。臣見太府歲調絹才百萬匹，少則十之二，有所貸免，曾不半在。比諸封家，所入已寡。國初功臣，共定天下，食封不三十家，今橫恩特賜，家至百四十以上。天下租賦，在公不足，而私有餘。又封家徵求，各遣奴皂，淩突侵漁，百姓怨嘆。或貿易斷盜，誅責紛紜，曾無少息。下民窶乏，何以堪命？臣願以丁課一送太府，封家詣左藏仰給，禁止自徵，以息重困。

臣聞設官建吏，本於治人而務安之也。明官得其人，則天下治。古者取士，先鄉曲之譽，然後辟於州；州已試，然後辟五府；五府著聞，乃升諸朝。得不謂所擇悉而所歷深乎？今之取人，未試而遽遷，務進僥幸，比肩系踵。故文者治官，則回邪贓汙；武者治軍，則庸懦怯弱。補授亡限，員外置官，吏困供承，官竭資奉。國家大事，豈甚於此？

古者，設爵待士，才者有之。不才者進，則有才之路塞。賢人據正，遠僥幸之門。僥幸開，則賢者隱矣。賢者隱，則人不安；人不安，國將危矣。刺史、縣令，治人之首，比年不加簡擇，京官坐負及聲稱下者乃典州，吏部年高不善刀筆者乃擬縣。朝輕用人，何以治國？願下有司，精加汰擇。凡諸曹侍郎、兩省、二臺及五品以上清望官，當先選用刺史、縣令，所冀守宰稱職，以興太平。

帝不聽。

嗣立與韋后屬疏，帝特詔附屬籍，顧待甚渥。營別第驪山鸚鵡谷，帝臨幸，命從官賦詩，制序冠篇，賜況優備，因封嗣立逍遙公，名所居曰清虛原幽棲谷。嗣立獻木杯、藤盤數十物。唐隆初，拜中書令。韋后敗，幾死於亂，寧王為救免。出為許州刺史，以定策立睿宗，賜封百戶，徙汝州。入為國子祭酒、太子賓客。坐宗楚客等削遺制事，不執正，貶岳州別駕。再徙為陳州刺史。開元中，河南道巡察使表其廉，欲復用，會卒，年六十六，贈兵部尚書，謚曰孝。

初，嗣立代承慶為鳳閣舍人、黃門侍郎；承慶亦代為天官侍郎及知政事。父子並為宰相，世罕其比。有二子恒、濟，知名。

恒，開元初為碭山令，政寬惠，吏民愛之。天子東巡，州縣供張，皆鞭撲趣辦，恒不立威而事給。姑子御史中丞宇文融薦恒有經濟才，讓以其位，擢殿中侍御史。累轉給事中，為隴右、河西黜陟使。時河西節度使蓋嘉運恃左右援，橫恣不法，妄列功狀，恒劾奏之，人代其恐，出為陳留太守，卒。

濟，開元初調鄄城令。或言吏部選縣令非其人，既眾謝，有詔問所以安人者，對凡二百人，惟濟居第一，不能對者悉免官。於是擢濟醴泉令，侍郎盧從願、李朝隱並貶為刺史。濟四遷戶部侍郎，為太原尹。著《先德詩》四章，世服其典懿。天寶中，授尚書左丞，凡三世居之。濟文雅，頗能脩飾政事，所至有治稱。終馮翊太守。子奧，夏令，亦以能政聞。

嗣立孫弘景，擢進士第，數佐節度府。以左補闕召為翰林學士。蘇光榮為涇原節度使，弘景當草詔，書辭不如旨，罷學士。遷累度支郎中。張仲方黜李進甫謚得罪，憲宗意弘景擿助，出為綿州刺史。李夷簡鎮淮南，奏以自副。召入，再遷給事中。駙馬都尉劉士涇賂權近，擢太僕卿，弘景上還詔書，穆宗使喻：「其先人昌有功，朕所以念功睦親者。」弘景固執，帝怒，使宣慰安南。由是有名。

時蕭俯輔政，弘景議論常佐佑之。還，再遷吏部侍郎，銓綜平序，貴幸憚其嚴，不敢郤以私。歷陜虢觀察使，召拜尚書左丞，駁正吏銓所除六十餘官不當進資，於是鄭絪、丁公著、楊嗣復皆奪俸，郎吏肅然，望風脩整。吏部員外郎楊虞卿以累下吏，詔弘景與御史詳讞。虞卿私造門，弘景厲言曰：「有詔按公，尚私謁邪？」虞卿多朋助，自謂必見納，及是，惶恐去。遷禮部尚書、東都留守。卒，年六十六，贈尚書左僕射。

弘景以直道進，議論持正有守，當時風教所倚賴，為長慶名卿。

陸元方，字希仲，蘇州吳人。陳給事黃門侍郎琛之曾孫。伯父柬之，善書名家，官太子司議郎。元方初明經，後舉八科皆中。累轉監察御史。武后時，使嶺外，方涉海，風濤驚壯，舟人懼，元方曰：「吾受命不私，神豈害我？」趣使濟，而風訖息。使還，除殿中侍御史，擢鳳閣舍人、秋官侍郎。為來俊臣所陷，後置不罪。遷鸞臺侍郎、同鳳閣鸞臺平章事。坐附會李昭德，貶綏州刺史。擢天官侍郎，兼司衛卿。或言其薦引皆親黨，後怒，免官，令白衣領職。元方薦人如初，後召讓之，對曰：「舉臣所知，不暇問讎黨。」又薦其友崔玄暐有宰相才。後知無它，復拜鸞臺侍郎、同鳳閣鸞臺平章事。後嘗問外事，對曰：「臣備位宰相，大事當白奏，民間碎務，不敢以聞。」忤旨，下除太子右庶子。進文昌左丞，卒。

元方素清慎，再執政，每進退群臣，後必先訪問，外秘莫知。臨終，取奏稿焚之，曰：「吾陰德在人，後當有興者。」又曰：「吾當壽，但領選久，耗傷吾神。」有一柙，生平所緘鑰者，歿後，家人發之，乃前後詔敕。贈越州都督。

諸子皆美才，而象先、景倩、景融尤知名。

象先器識沈邃，舉制科高第，為揚州參軍事。時吉頊與元方同為吏部侍郎，頊擢象先為洛陽尉，元方不肯當，頊曰：「為官擇人，豈以吏部子廢至公邪？」卒以授。俄遷監察御史。累授中書侍郎。景雲中，進同中書門下平章事，監修國史。

初，太平公主謀引崔湜為宰相，湜曰：「象先人望，宜幹樞近，若不者，湜敢辭。」主不得已為言之，遂並知政事。然其性恬靜寡欲，議論高簡，為時推向。湜嘗曰：「陸公加於人一等。」公主既擅權，宰相爭附之，象先未嘗往謁；及謀逆，召宰相議，曰：「寧王長，不當廢嫡立庶。」象先曰：「帝得立，何也？」主曰：「帝有一時功，今失德，安可不廢？」對曰：「立以功者，廢必以罪。今不聞天子過失，安得廢？」主怒，更與竇懷貞等謀，卒誅死。時象先與蕭至忠、岑羲等坐為主所進，將同誅，玄宗遽召免之，曰：「歲寒然後知松柏之後雕也！」以保護功，封兗國公，賜封戶二百。

初，難作，睿宗禦承天樓，群臣稍集，帝麾曰：「助朕者留，不者去！」於是有投名自驗者。事平，玄宗得所投名，詔象先收按，象先悉焚之。帝大怒，欲並加罪，頓首謝曰：「赴君之難，忠也。陛下方以德化天下，奈何殺行義之人？故臣違命，安反側者，其敢逃死？」帝寤，善之。時窮治忠、羲等黨與，象先密為申救，保全甚眾，當時無知者。

罷為益州大都督府長史、劍南按察使，為政尚仁恕。司馬韋抱真諫曰：「公當峻撲罰以示威，不然，民慢且無畏。」答曰：「政在治之而已，必刑法以樹威乎？」卒不從，而蜀化。累徙蒲州刺史，兼河東按察使。小吏有罪，誡遣之，大吏白爭，以為可杖，象先曰：「人情大抵不相遠，謂彼不曉吾言邪？必責者，當以汝為始。」大吏慚而退。嘗曰：「天下本無事，庸人擾之為煩耳。第澄其源，何憂不簡邪？」故所至民吏懷之。

入為太子詹事，歷戶部尚書，知吏部選事，母喪免。起為揚州大都督府長史。遷太子少保。卒，年七十二，贈尚書左丞相，謚曰文貞。始，象先名景初，睿宗曰：「子能紹先構，是謂象賢者。」乃賜名焉。

弟景倩為撫溝丞。河南按察使畢構覆州縣殿最，欲必得實。有吏言狀曰：「某強清，某詐清，惟景倩曰真清。」終監察御史。

景融長七尺，美姿質，寬中而厚外。博學，工筆劄。以陰補千牛，轉新鄭令，政有風績，累遷工部尚書、東京留守。卒，贈廣陵郡都督。景融於象先，後母弟也。象先被笞，景融諫，不入，則自楚，母為損威，人多其友。四世孫希聲。

希聲博學善屬文，通《易》、《春秋》、《老子》，論著甚多。商州刺史鄭愚表為屬。後去，隱義興。久之，召為右拾遺。時憸腐秉權，歲數歉，梁、宋尤甚。希聲見州縣刓敝，上言當謹視盜賊。明年，王仙芝反，株蔓數十州，遂不制。擢累歙州刺史。昭宗聞其名，召為給事中，拜戶部侍郎、同中書門下平章事。在位無所輕重，以太子少師罷。李茂貞等兵犯京師，輿疾避難。卒，贈尚書左僕射，謚曰文。元方從父餘慶。

餘慶，陳右衛將軍珣孫，方雅有祖風。已冠，名未顯，兄玄表唶曰：「爾名宦不立，奈何？」餘慶感激，閉戶誦書三年，以博學稱。舉制策甲科，補蕭尉。累遷陽城尉。武后封嵩山，以辦具勞，擢監察御史。聖歷初，靈、勝二州党項誘北胡寇邊，詔餘慶招慰，喻以恩信，蕃酋率眾內附。遷殿中侍御史、鳳閣舍人。後嘗命草詔殿上，恐懼不能得一詞，降左司郎中。久之，封廣平郡公、太子右庶子。

餘慶於寒品晚進，必悉力薦藉。人有過，輒面折，退無一言。開元初，為河南、河北宣撫使，薦富春孫逖、京兆韋述、吳興蔣冽、河南達奚珣，後皆為知名士。遷大理卿。終太子詹事，謚曰莊。

雅善趙貞固、盧藏用、陳子昂、杜審言、宋之問、畢構、郭襲微、司馬承禎、釋懷一，時號「方外十友」。餘慶才不逮子昂等，而風流敏辯過之。

初，武后時，酷吏用事，中宗朝，幸臣貴主斜封大行，啗利嗇禍之人，與相乾沒，雖亟貴驟用，而戮不反踵。餘慶以道自將，雖仕不赫赫，訖無悔尤。

子璪，字仲采。舉明經，補長安尉，以清幹稱。開元初，中朝臣子弟不任京畿，改新鄉令，人為立祠。用按察使宇文融薦，遷澠池令。累遷兵部郎中，柬躭騎使。還，除洛陽令，時車駕在洛，摧勒奸豪，人不敢犯，為中書令蕭嵩所器。嵩罷，佗宰相俾陰廉嵩短，璪曰：「與人交，過且不可言，況無有邪？」以是忤貴近，出為太原少尹。累徙西河太守，封平恩縣男。屬邑多虎，前守設檻阱，璪至，徹之，而虎不為暴。

王及善，洺州邯鄲人。父君愕，有沈謀。隋亂，并州人王君廓掠邯鄲，君愕往說曰：「隋氏失禦，豪俊共救其亂，宜撫納遺氓而保全之，觀時變，待真主。足下無尺寸之地、兼旬之糧，劫眾而興，但恣殘剽，所過失望，竊為足下羞之。」君廓謝曰：「計安出？」答曰：「井陘之險可先取。」君廓從其言，遂屯井陘山。高祖入關，與君廓偕來，拜君愕大將軍，封新興縣公，累遷左武衛將軍。從太宗征遼，領左屯營兵，與高麗戰駐蹕山，死於陣，贈左衛大將軍、幽州都督、邢國公，陪葬昭陵。

及善以父死事，授朝散大夫，襲邢國公爵。皇太子弘立，擢及善左奉裕率。太子宴於宮，命宮臣擲倒，及善辭曰：「殿下自有優人，臣茍奉令，非羽翼之美。」太子謝之。高宗聞，賜絹百匹。除右千牛衛將軍，帝曰：「以爾忠謹，故擢三品要職。群臣非搜辟，不得至朕所。爾佩大橫刀在朕側，亦知此官貴乎？」病免。召為衛尉卿。垂拱中，歷司屬卿。山東饑，詔為巡撫賑給使。拜春官尚書。出為秦州都督、益州長史，加光祿大夫，以老病致仕。

神功元年，契丹擾山東，擢魏州刺史，武后勞曰：「逆虜盜邊，公雖病，可與妻子行，日三十里，為朕臥治，為屏蔽也。」因延問朝政得失，及善陳治亂所宜，後悅曰：「禦寇末也，輔政本也，公不可行。」留拜內史。來俊臣系獄當死，後欲釋不誅，及善曰：「俊臣凶狡不道，引亡命，汙戮善良，天下疾之。不剿絕元惡，且搖亂胎禍，憂未既也。」後納之。盧陵王之還，密贊其謀。既為皇太子，又請出外朝，以安群臣。

及善不甚文，而清正自將，臨事不可奪，有大臣節。時二張怙寵，每侍宴，無人臣禮，及善數裁抑之，後不悅曰：「卿年高，不宜侍遊燕，但檢校閣中。」及善即移病餘月，後不復問，嘆曰：「中書令可一日不見天子乎？」遂乞骸骨，猶不許，改文昌左相、同鳳閣鸞臺三品。卒，年八十二，贈益州大都督，謚曰貞，陪葬乾陵。

李日知，鄭州滎陽人。及進士第。天授中，歷司刑丞。時法令嚴，吏爭為酷，日知猶平寬無文致。嘗免一囚死，少卿胡元禮執不可，曰：「吾不去曹，囚無生理。」日知曰：「仆不去曹，囚無死法。」皆以狀讞，而武后用日知議。

神龍初，為給事中。母老病，取急調侍，數日須發輒白。母未及封而卒。方葬，吏乃賫贈制，日知殞絕於道，左右為泣，莫能視。巡察使路敬潛欲表其孝，使求狀，辭不報。服除，累遷黃門侍郎。

景雲初，同中書門下平章事，轉御史大夫，仍知政事。初，安樂公主館第成，中宗臨幸，燕從官，賦詩，日知卒章，獨以規戒。睿宗它日謂曰：「向時雖朕亦不敢諫，非公挺直，何能爾？」即拜侍中。先天元年，罷為刑部尚書。屢乞骸骨，許之。日知將有請，不謀於家，歸乃治行，妻驚曰：「產利空空，何辭之遽？」日知曰：「仕至此，已過吾分。人亦何厭之有？若厭於心，無日而足也。」既罷，不治田園，唯飾臺池，引賓客與娛樂。開元三年卒。

日知貴，諸子方總角，皆通婚名族，時人譏之。後少子伊衡以妾為妻，鬻田宅，至兄弟訟鬩，家法遂替雲。

杜景佺，冀州武邑人。性嚴正。舉明經中第。累遷殿中侍御史。出為益州錄事參軍。時隆州司馬房嗣業徙州司馬，詔未下，欲即視事，先笞責吏以示威。景佺謂曰：「公雖受命為司馬，州未受命，何急數日祿邪？」嗣業怒，不聽。景佺曰：「公持咫尺制，真偽莫辨，即欲攪亂一府，敬業揚州之禍，非此類邪？」叱左右罷去，既乃除荊州司馬，吏歌之曰：「錄事意，與天通；州司馬，折威風。」由是浸知名。

入為司刑丞，與徐有功、來俊臣、侯思止專治詔獄，時稱「遇除、杜者生，來、侯者死」。改秋官員外郎，與侍郎陸元方按員外郎侯味虛罪，已推，輒釋之。武后怒其不待報，元方大懼，景佺獨曰：「陛下明詔六品、七品官，文辨已定，待命於外，今雖欲罪臣，奈明詔何？」宰相曰：「詔為司刑設，何預秋官邪？」景佺曰：「詔令一布，無臺、寺之異。」後以為守法，擢鳳閣舍人。遷洛州司馬。

延載元年，檢校鳳閣侍郎、同鳳閣鸞臺平章事。後嘗季秋出梨華示宰相以為祥，眾賀曰：「陛下德被草木，故秋再華，周家仁及《行葦》之比。」景佺獨曰：「陰陽不相奪倫，瀆即為災。故曰：『冬無愆陽，夏無伏陰，春無淒風，秋無苦雨。』今草木黃落，而木復華，瀆陰陽也。竊恐陛下布德施令，有所虧紊。臣位宰相，助天治物，治而不和，臣之咎也。」頓首請罪。後曰：「真宰相！」會李昭德下獄，景佺苦申救，後以為面欺，左遷秦州刺史。入拜司刑卿。聖歷元年，復以鳳閣侍郎同鳳閣鸞臺平章事。契丹入寇，陷河北數州，虜已去，武懿宗欲盡論其罪，景佺以為脅從可原，後如其議。罷為秋官尚書。坐漏省內語，降司刑少卿。出為并州長史，道病卒，贈相州刺史。初名元方，垂拱中改今名。

李懷遠，字廣德，邢州柏仁人。少孤，嗜學。宗人欲藉以高蔭，懷遠辭，退而曰：「因人之勢，高士恥之。假蔭而官，吾誌邪？」擢四科第，累轉司禮少卿，出為本州刺史，改冀州，遷揚、益二都督府長史，徙同州刺史。治尚清簡。累遷鸞臺侍郎，進同鳳閣鸞臺平章事，封平鄉縣男。以左散騎常侍同中書門下三品，爵趙郡公，賜實封戶三百。以老，聽致仕。中宗還京師，召知東都留守，復加同中書門下三品。

懷遠久貴，益素約，不治居室。嘗乘款段馬，僕射豆盧欽望謂曰：「公貴顯，顧當然邪？」答曰：「吾幸其馴，不願它駿。」神龍二年卒，帝賜錦衾斂，自為文祭之，贈侍中，謚曰成。

子景伯，景龍中為諫議大夫。中宗宴侍臣及朝集使。酒酣，各命為《回波詞》，或以諂言媚上，或要丐謬寵，至景伯，獨為箴規語以諷帝，帝不悅。中書令蕭至忠曰：「真諫官也。」景雲中，進太子右庶子。時有建言置都督府非是，詔群臣普議，景伯與太子舍人盧俌議：「今天下諸州分隸都督，專生殺刑賞。使授非其人，則權重釁生，非強幹弱枝、經邦軌物之誼。願罷都督，留御史，以時按察，秩卑任重，以制奸宄便。」繇是停都督。終右散騎常侍。

子彭年，有才，剖析明悟。歷遷中書舍人、吏部侍郎。與李林甫善。常慕山東著姓，為婚姻，引就清列。典選七年，卒以贓敗，長流臨賀郡。天寶十二載，擢為濟陰太守，徙馮翊。天子幸蜀，陷於賊，脅以偽官，憂憤死，贈禮部尚書。


Chinese text: This work was published before January 1, 1923, and is in the
public domain worldwide because the author died at least 100 years ago.
