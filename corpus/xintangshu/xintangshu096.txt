房玄齡子:遺愛 杜如晦弟:楚客 叔父:淹 五世孫:元穎 六世孫:審權 七世孫:讓能

目录
1	房玄齡
1.1	子 遺愛
2	杜如晦
2.1	弟 楚客
2.2	叔父 淹
2.3	五世孫 元穎
2.4	六世孫 審權
2.5	七世孫 讓能
房玄齡
　　房玄齡，字喬，齊州臨淄人。父彥謙，仕隋，曆司隸刺史。玄齡幼警敏，貫綜墳籍，善屬文，書兼草隸。開皇中，天下混壹，皆謂隋祚方永，玄齡密白父曰：「上無功德，徒以周近親，妄誅殺，攘神器有之，不為子孫立長久計，淆置嫡庶，競侈僭，相傾鬩，終當內相誅夷。視今雖平，其亡，跬可須也。」彥謙驚曰：無妄言！」年十八，舉進士。授羽騎尉，校仇秘書省。吏部侍郎高孝基名知人，謂裴矩曰：「僕觀人多矣，未有如此郎者，當為國器，但恨不見其聳壑昂霄雲。」補隰城尉。漢王諒反，坐累，徙上郡。顧中原方亂，慨然有憂天下志。會父疾，綿十旬，不解衣；及喪，勺飲不入口五日。

　　太宗以燉煌公徇渭北，杖策上謁軍門，一見如舊，署渭北道行軍記室參軍。公為秦王，即授府記室，封臨淄侯。征伐未嘗不從，眾爭取怪珍，玄齡獨收人物致幕府，與諸將密相申結，人人願盡死力。王嘗曰：「漢光武得鄧禹，門人益親。今我有玄齡，猶禹也。」居府出入十年，軍符府檄，或駐馬即辦，文約理盡，初不著稿。高祖曰：「若人機識，是宜委任。每為吾兒陳事，千里外猶對面語。」

　　隱太子與王有隙，王召玄齡與計，對曰：「國難世有，惟聖人克之。大王功蓋天下，非特人謀，神且相之。」乃引杜如晦協判大計。累進陝東道大行台考功郎中、文學館學士。故太子忌二人者，奇譖於帝，皆斥逐還第。太子將有變，王召二人以方士服入，夜計事。事平，王為皇太子，擢右庶子。太子即位，為中書令。第功班賞，與如晦、長孫無忌、尉遲敬德、侯君集功第一，進爵邗國公，食邑千三百戶，餘皆次敘封拜。帝顧群臣曰：「朕論公等功，定封邑，恐不能盡，當無有諱，各為朕言之。」淮安王神通曰：「義師起，臣兵最先至，今玄齡等以刀筆吏居第一，臣所未喻。」帝曰：「叔父兵誠先至，然未嘗躬行陣勞，故建德之南，軍敗不振，討黑闥反動，望風輒奔。今玄齡等有決勝帷幄、定社稷功，此蕭何所以先諸將也。叔父以親，宜無愛者，顧不可緣私與功臣競先後爾。」初，將軍丘師利等皆怙跋攘袂，或指畫自陳說，見神通愧屈，乃曰：「陛下至不私其親，吾屬可妄訴邪！」

　　進尚書左僕射，監修國史，更封魏。帝曰：「公為僕射，當助朕廣耳目，訪賢材。此聞閱牒訟日數百，豈暇求人哉？」乃敕細務屬左右丞，大事關僕射。

　　帝嘗問：「創業、守文孰難？」玄齡曰：「方時草昧，群雄競逐，攻破乃降，戰勝乃克，創業則難。」魏徵曰：「王者之興，必乘衰亂，覆昏暴，殆天授人與者。既得天下，則安於驕逸。人欲靜，徭役毒之；世方敝，裒刻窮之。國繇此衰，則守文為難。」帝曰：「玄齡從我定天下，冒百死，遇一生，見創業之難。徵與我安天下，畏富貴則驕，驕則怠，怠則亡，見守文之不為易。然創業之不易，既往矣；守文之難，方與公等慎之。」

　　會詔大臣世襲，授宋州刺史，徙國梁，而群臣讓世襲事，故罷刺史，遂為梁國公。未幾，加太子少師。始詣東宮，皇太子欲拜之，玄齡讓不敢謁，乃止。居宰相積十五年，女為王妃，男尚主，自以權寵隆極，累表辭位，詔不聽。頃之，進司空，仍總朝政。玄齡固辭，帝遣使謂曰：「讓，誠美德也。然國家相眷賴久，一日去良弼，如亡左右手。顧公筋力未衰，毋多讓！」晉王為皇太子，改太子太傅，知門下省事。以母喪，賜塋昭陵園。起復其官。會伐遼，留守京師。詔曰：「公當蕭何之任，朕無西顧憂矣。」凡糧械飛輸，軍伍行留，悉裁總之。玄齡數上書勸帝，願毋輕敵，久事外夷。固辭太子太傅，見聽。

　　晚節多病，時帝幸玉華宮，詔玄齡居守，聽臥治事。稍棘，召許肩輿入殿，帝視流涕，玄齡亦感咽不自勝。命尚醫臨候，尚食供膳，日奏起居狀。少損，即喜見於色。玄齡顧諸子曰：「今天下事無不得，惟討高麗未止，上含怒意決，群臣莫敢諫，吾而不言，抱愧沒地矣！」遂上疏曰：

　　上古所不臣者，陛下皆臣之；所不制者，陛下皆制之矣，為中國患，無如突厥，而大小可汗相次束手，弛辮握刀，分典禁衛。延陀、鐵勒，披置州縣；高昌、吐渾，偏師掃除。惟高麗歷代逋命，莫克窮討。陛下責其弑逆，身自將六軍，徑荒裔，不旬日拔遼東，虜獲數十萬，殘眾、孽君縮氣不敢息，可謂功倍前世矣。

　　《易》曰：「知進退存亡不失其正者，其惟聖人乎！」蓋進有退之義，存有亡之機，得有喪之理，為陛下惜者此也。傅曰：「知足不辱，知止不殆。」陛下威名功烈既雲足矣，拓地開疆亦可止矣。邊夷醜種，不足待以仁義，責以常禮，古者以禽魚畜之。必絕其類，恐獸窮則搏，苟救其死。且陛下每決死罪，必三覆五奏，進疏食，停音樂，以人命之重為感動也。今士無一罪，驅之行陣之間，委之鋒鏑之下，使肝腦塗地，老父孤子、寡妻慈母望槥車，抱枯骨，摧心掩泣，其所以變動陰陽，傷害和氣，實天下之痛也。使高麗違失臣節，誅之可也；侵擾百姓，滅之可也；能為後世患，夷之可也。今無是三者，而坐敝中國，為舊王雪恥，新羅報仇，非所存小、所損大乎？臣願下沛然之詔，許高麗自新，焚陵波之船，罷應募之眾，即臣死骨不朽。

　　帝得疏，謂高陽公主曰：「是已危懾，尚能憂吾國事乎！」

　　疾甚，帝命鑿苑垣以便候問，親握手與決。詔皇太子就省。擢子遺愛右衛中郎將，遺則朝散大夫，令及見之。薨，年七十一，贈太尉、并州都督，諡曰文昭，給班劍、羽葆、鼓吹、絹布二千段、粟二千斛，陪葬昭陵。高宗詔配享太宗廟廷。

　　玄齡當國，夙夜勤強，任公竭節，不欲一物失所。無媢忌，聞人善，若己有之。明達吏治，而緣飾以文雅，議法處令，務為寬平。不以己長望人，取人不求備，雖卑賤皆得盡所能。或以事被讓，必稽顙請罪，畏惕，視若無所容。

　　貞觀末年，以譴還第，黃門侍郎褚遂良言於帝曰：「玄齡事君自無所負，不可以一眚便示斥外，非天子任大臣意。」帝悟，遽召於家。後避位不出。久之，會帝幸芙蓉園觀風俗，玄齡敕子弟汛掃廷堂，曰：「乘輿且臨幸。」有頃，帝果幸其第，因載玄齡還宮。帝在翠微宮，以司農卿李緯為民部尚書，會有自京師來者，帝曰：「玄齡聞緯為尚書謂何？」曰：「惟稱緯好須，無它語。」帝遽改太子詹事。帝討遼，玄齡守京師，有男子上急變，玄齡詰狀，曰：「我乃告公。」玄齡驛遣追帝，帝視奏已，斬男子。下詔責曰：「公何不自信！」其委任類如此。

　　治家有法度，常恐諸子驕侈，席勢淩人，乃集古今家誡，書為屏風，令各取一具，曰：「留意於此，足以保躬矣！漢袁氏累葉忠節，吾心所尚，爾宜師之。」子遺直嗣。

子 遺愛
　　次子遺愛，誕率無學，有武力。尚高陽公主，為右衛將軍。公主，帝所愛，故禮與它婿絕。主驕蹇，疾遺直任嫡，遺直懼，讓爵，帝不許。主稍失愛，意怏怏。與浮屠辯機亂，帝怒，斬浮屠，殺奴婢數十人，主怨望，帝崩，哭不哀。高宗時，出遺直汴州刺史，遺愛房州刺史。主又誣遺直罪，帝敕長孫無忌鞫治，乃得主與遺愛反狀，遺愛伏誅，主賜死。遺直以先勳免，貶銅陵尉。詔停配享。

杜如晦
　　杜如晦，字克明，京兆杜陵人。祖果，有名周、隋間。如晦少英爽，喜書，以風流自命，內負大節，臨機輒斷。隋大業中，預吏部選，侍郎高孝基異之，曰：「君當為棟樑用，願保令德。」因補滏陽尉，棄官去。

　　高祖平京師，秦王引為府兵曹參軍，徙陝州總管府長史。時府屬多外遷，王患之。房玄齡曰：「去者雖多，不足吝，如晦王佐才也。大王若終守籓，無所事；必欲經營四方，舍如晦無共功者。」王驚曰：「非公言，我幾失之！」因表留幕府。從征伐，常參帷幄機秘。方多事，裁處無留，僚屬共才之，莫見所涯。進陝東道大行台司勳郎中，封建平縣男，兼文學館學士。天策府建，為中郎。王為皇太子，授左庶子，遷兵部尚書，進封蔡國公，食三千戶，別食益州千三百戶。俄檢校侍中，攝吏部尚書，總監東宮兵，進位尚書右僕射，仍領選。

　　與玄齡共筦朝政，引士賢者，下不肖，鹹得職，當時浩然歸重。監察御史陳師合上《拔士論》，謂一人不可總數職，陰剴諷如晦等。帝曰：「玄齡、如晦不以勳舊進，特其才可與治天下者，師合欲以此離間吾君臣邪？」斥嶺表。

　　久之，以疾辭職，詔給常俸就第，醫候之使道相屬。會病力，詔皇太子就問，帝親至其家，撫之梗塞。及未亂，擢其子左千牛構兼尚舍奉禦。薨，年四十六，帝哭為慟，贈開府儀同三司。及葬，加司空，諡曰成。手詔虞世南勒文於碑，使言君臣痛悼意。

　　它日，食瓜美，輟其半奠焉。嘗賜玄齡黃銀帶，曰：「如晦與公同輔朕，今獨見公。」泫然流淚曰：「世傅黃銀鬼神畏之。」更取金帶，遣玄齡送其家。後忽夢如晦若平生，明日為玄齡言之，敕所禦饌往祭。明年之祥，遣尚宮勞問妻子，國府官佐亦不之罷，恩禮無少衰。後詔功臣世襲，追贈密州刺史，徙國萊。

　　方為相時，天下新定，台閣制度，憲物容典，率二人討裁。每議事帝所，玄齡必曰：「非如晦莫籌之。」及如晦至，卒用玄齡策也。蓋如晦長於斷，而玄齡善謀，兩人深相知，故能同心濟謀，以佐佑帝，當世語良相，必曰房、杜雲。

　　構位慈州刺史。次子荷，性暴詭不循法，尚城陽公主，官至尚乘奉禦，封襄陽郡公。承乾謀反，荷曰：「琅邪顏利仁善星數，言天有變，宜建大事，陛下當為太上皇。請稱疾，上必臨問，可以得志。」及敗，坐誅。臨刑，意象軒驁。構以累貶死嶺表。

弟 楚客
　　如晦弟楚客，少尚奇節，與叔父淹皆沒于王世充。淹與如晦有隙，譖其兄殺之，並囚楚客瀕死。世充平，淹當誅。楚客請於如晦，不許。楚客曰：「叔殘兄，今兄又棄叔，門內幾盡，豈不痛哉！」如晦感悟，請之高祖，得釋。方建成難作，楚客遁舍嵩山。貞觀四年，召為給事中。太宗曰：「君居山似之矣，謂非宰相不起，渠然邪？夫走遠者自近，人不恤無官，患才不副。而兄與我異支一心者，爾當如兄事吾而輔我。」楚客頓首謝，因擢為中郎將。每入直，盡夕不釋杖，帝知而勞之，進蒲州刺史，政有能名，徙瀛州。後為魏王府長史，遷工部尚書，攝府事，以威肅聞。揣帝意薄承乾，乃為王諧媚用事臣，數言王聰睿可為嗣，人或以聞，帝隱恚。及王貶爵，暴其罪，以如晦功免死，廢於家，終虔化令。

叔父 淹
　　淹，字執禮，材辯多聞，有美名。隋開皇中，與其友韋福嗣謀曰：「上好用隱民，蘇威以隱者召，得美官。」乃共入太白山，為不仕者。文帝惡之，謫戍江表。赦還，高孝基為雍州司馬，薦授承奉郎，擢累御史中丞。王世充僭號，署少吏部，頗親近用事。洛陽平，不得調，欲往事隱太子。時封倫領選，以諗房玄齡，玄齡恐失之，白秦王，引為天策府兵曹參軍、文學館學士。嘗侍宴，賦詩尤工，賜銀鐘。慶州總管楊文幹反，辭連太子，歸罪淹及王珪、韋挺，並流越巂，王知其誣，餉黃金三百兩。及踐阼，召為御史大夫，封安吉郡公，食四百戶。淹建言諸司文桉稽期，請以御史檢促。太宗以問僕射封倫，倫曰：「設官各以其事治，御史劾不法，而索桉求疵，是太苛，且侵官。」淹嘿然。帝曰：「何不申執？」對曰：「倫所引國大體，臣伏其議，又何言？」帝悅，以資博練，帝敕東宮儀典簿最悉聽淹裁訂。俄檢校吏部尚書，參豫朝政。所薦贏四十人，後皆知名。嘗白郅懷道可用，帝問狀。淹曰：「懷道及隋時位吏部主事，方煬帝幸江都，群臣迎阿，獨懷道執不可。」帝曰：「卿時何雲？」曰：「臣與眾。」帝折曰：「事君有犯無隱，卿直懷道者，何不讜言？」謝曰：「臣位下，又顧諫不從，徒死無益。」帝曰：「內以君不足諫，尚何仕？食隋粟忘隋事，忠乎？」因顧群臣：「公等謂何？」王珪曰：「比干諫而死，孔子稱仁，泄冶諫亦死，則曰：'民之多僻，無自立辟。'祿重責深，從古則然。」帝笑曰：「卿在隋不諫，宜置。世充親任，胡不言？」對曰：「固嘗言，不見用。」帝曰：「世充愎諫飾非，卿若何而免？」淹辭窮不得對。帝勉曰：「今任卿已，可有諫未？」答曰：「顧死無隱。」貞觀二年疾，帝為臨問。卒，贈尚書右僕射，諡曰襄。始，淹典二職，貴重於朝矣，而亡清白名，獲譏當世。子敬同襲爵，官至鴻臚卿。

五世孫 元穎
　　如晦五世孫元穎，貞元末及進士第，又擢宏詞。數從使府辟署，稍以右補闕為翰林學士，敏文辭，憲宗特所賞歡。吳元濟平，論書詔勤，遷司勳員外郎，知制誥。穆宗以元穎多識朝章，尤被寵，拜中書舍人、戶部侍郎，為學士承旨，以本官同中書門下平章事，建安縣男。自帝即位，不閱歲至宰相，晉紳駭異。甫再期，出為劍南西川節度使、同平章事，帝為禦安福門臨餞。

　　敬宗驕僻不君，元穎每欲中帝意以固幸，乃巧索珍異獻之，踵相躡於道，百工造作無程，斂取苛重，至削軍食以助裒畜。又給與不時，戎人寒饑，乃仰足蠻徼。於是人人咨苦，反為蠻內覘，戎備不修。大和三年，南詔乘虛襲戎、巂等州，諸屯聞賊至，輒潰，戍者為鄉導，遂入成都。已傅城，元穎尚不知，乃率左右嬰牙城以守。賊大掠，焚郛郭，殘之，留數日去，蜀之寶貨、工巧、子女盡矣。初，元穎計迫，將挺身走，會救至乃止。文宗遣使者臨撫南詔，南詔上言：「蜀人祈我誅虐帥，不能克，請陛下誅之，以謝蜀人。」由是貶邵州刺史。議者不厭，斥為循州司馬。官屬崔璜、紇幹巘、盧並悉奪秩，分逐之。元穎死於貶所，年六十四。將終，表丐贈官，乞歸葬。詔贈湖州刺史。元穎與李德裕善，會昌初，德裕當國，因赦令復其官。弟元絳，終太子賓客。元絳子審權。

六世孫 審權
　　審權，字殷衡，第進士，辟浙西幕府。舉拔萃中，為右拾遺。宣宗時，入翰林為學士，累遷兵部侍郎、學士承旨。懿宗立，進同中書門下平章事，再遷門下侍郎，出為鎮海軍節度使、同平章事。龐勳亂徐州，審權與令狐綯、崔鉉連師掎角，饋粟相銜，王師賴濟。勳破，進檢校司空，入為尚書左僕射、襄陽郡公。繼領河中、忠武節度使。卒，贈太子太師，諡曰德。審權清重寡言，性長厚，居翰林最久，終不漏禁近語。在方鎮，視事有常處，要非日入未始就內寢。坐必斂衽，常若對大賓客。或晝日少息，則顧直將解簾；即旁無人，自起徹鉤，手擁簾徐下，乃退。與杜悰俱位將相，悰先進，故世謂審權為「小杜公」。

七世孫 讓能
　　子讓能，字群懿，擢進士第，從宣武王鐸府為推官，以長安尉為集賢校理。喪母，以孝聞。又辟劉鄴、牛蔚二府，稍進兵部員外郎。蕭遘領度支，引判度支按。僖宗狩蜀，奔謁行在，三遷中書舍人，召為翰林學士。方關東兵興，調發綏徠，書詔叢浩，讓能思精敏，凡號令行下，處事值機，無所遺算，帝倚重之。從還京師，再遷兵部尚書，封建平縣子。

　　李克用兵至，帝夜出鳳翔，蒼黃無知者。讓能方直，徒步從十餘里，得遺馬，褫紳為靮乘之。硃玫兵逼乘輿，帝走寶雞，獨讓能從。翌日，孔緯等乃至。俄而進狩梁。是時棧道為山南石君涉所毀，天子間關嶮澀，讓能未嘗暫去側。帝勞曰：「朕失道，再遺宗廟。方艱難時，卿不少舍朕，蓋古所謂忠於所事邪！」讓能頓首曰：「臣世蒙國厚恩，陛下不以臣不肖，使扞牧圉，臨難苟免，臣之恥也。」帝次褒中，擢兵部侍郎、同中書門下平章事。

　　于時，嗣襄王煴即偽位，強籓大鎮附者已十八，貢賦不輸行在，無以備賞勞，衛兵往往乏食，君臣搏手無它策。讓能建遣大使入河中，以諭王重榮，重榮果奉詔。已而京師平，進中書侍郎，徙封襄陽郡公。官吏多汙偽署，有司皆欲論死，讓能以脅從不足深治，固爭之，多所全貸。昭宗立，進尚書左僕射、晉國公，賜鐵券，累進太尉。

　　李茂貞守鳳翔，自大順後兵浸強，恃有功，不奉法，朝廷弱，弗能制。會楊復恭走山南，茂貞欲兼有梁、漢，請以師問罪，未報而兵出，帝忿其專，然不得已從之。山南平，詔茂貞領興元、武定，而以徐彥若為鳳翔節度使，分果、閬州隸武定軍。茂貞怨，不赴鎮，上章語悖慢。又詒書讓能詆責，以為助守亮為亂，抑忠臣，奪己功，其言醜肆。京師匈懼，日數千人守闕下，候中尉西門重遂出，請與茂貞鳳翔地，為百姓計。答曰：「事出宰相，我無預。」茂貞益怨。帝怒，詔讓能計議，且趣調發，經月不就第。

　　時宰相崔昭緯陰結茂貞及王行瑜，讓能所言悉漏之，茂貞乃以健兒數百雜市人，候昭緯與鄭延昌歸第，擁肩輿噪曰：「鳳翔無罪，幸公不加討以震驚都輦！」昭緯曰：「上委杜太尉，吾等何知？」市人不識孰為太尉，即投瓦石妄擊，昭緯等走而免，遂喪其印。帝愈怒，捕首惡誅之。京師爭避亂，逃山谷間。讓能諫帝曰：「茂貞固宜誅，然大盜適去，鳳翔國西門，又陛下新即位，願少寬假，以貞元故事姑息之，不可使怨望。」帝曰：「今詔令不出城門，國制橈弱，賈生慟哭時也。朕顧奄奄度日，坐觀此邪！卿為我圖之，朕自以兵屬諸王。」讓能曰：「陛下欲削滌僭嫚，剛主威，隆王室，此中外大臣所宜共成之，不宜專任臣。」帝曰：「卿，元輔，休戚與我均，何所避？」泣曰：「臣位宰相，所以未乞骸骨者，思有以報陛下，敢計身乎！且陛下之心，憲祖心也，但時有所未便。它日臣蒙晁錯之誅，顧不足弭七國患，然敢不奉詔！」

　　景福二年，以嗣覃王為招討使，神策將李钅歲副之，率師三萬送彥若趙鎮。昭緯內畏有功，密語茂貞曰：「上不喜兵，一出太尉。」茂貞乃悉兵迎戰盩厔，覃王敗，乘勝至三橋。讓能曰：「臣固豫言之，臣請歸死以紓難。」帝涕下不能已，曰：「與卿決矣！」再貶雷州司戶參軍。茂貞尚駐兵請必殺之，乃賜死，年五十三。

　　弟彥林，官御史中丞；弘徽，戶部侍郎，皆及誅。帝痛之，後贈太師。

　　子光乂，次子曉，不復仕。曉入梁，貴顯於世。

　　贊曰：太宗以上聖之才，取孤隋，攘群盜，天下已平，用玄齡、如晦輔政。興大亂之余，紀綱雕弛，而能興僕植僵，使號令典刑粲然罔不完，雖數百年猶蒙其功，可謂名宰相。然求所以致之之跡，逮不可見，何哉？唐柳芳有言：「帝定禍亂，而房、杜不言功；王、魏善諫，而房、杜讓其直；英、衛善兵，而房、杜濟以文。持眾美效之君。是後，新進更用事，玄齡身處要地，不吝權，善始以終，此其成令名者。」諒其然乎！如晦雖任事日淺，觀玄齡許與及帝所親款，則謨謀果有大過人者。方君臣明良，志葉議從，相資以成，固千載之遇，蕭、曹之勳，不足進焉。雖然，宰相所以代天者也，輔贊彌縫而藏諸用，使斯人由而不知，非明哲曷臻是哉？彼揚己取名，了然使戶曉者，蓋房、杜之細邪！


Chinese text: This work was published before January 1, 1923, and is in the
public domain worldwide because the author died at least 100 years ago.
