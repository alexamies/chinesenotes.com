孔穆崔柳楊馬
目录
1	孔巢父
1.1	從子 戣
1.1.1	子 遵孺
1.1.2	遵孺子 緯
1.2	從子 戡
1.3	從子 戢
1.3.1	子 溫業
2	穆寧
2.1	子 贊
2.2	子 質
2.3	子 員
3	崔邠
3.1	弟 郾
3.2	弟 鄯
3.3	弟 鄲
4	柳公綽
4.1	子 璞
4.2	子 珪
4.3	子 璧
4.4	子 玭
4.5	弟 公權
4.6	諸父 子華
5	楊於陵
6	馬總
7	贊
孔巢父
孔巢父，字弱翁，孔子三十七世孫。少力學，隱徂來山。永王璘稱兵江淮，辟署幕府，不應，鏟跡民伍。璘敗，知名。廣德中，李季卿宣撫江淮，薦為左衛兵曹參軍。三遷庫部員外郎。出為涇原行軍司馬。累拜湖南觀察使，未行，會普王為荊襄副元帥，署行軍司馬。俄而德宗狩奉天，行在擢給事中，為河中、陜、華招討使，累上破賊方略，帝嘉納。

未幾，兼御史大夫，為魏博宣慰使。巢父辯而才，及見田悅，與言君臣大義，利害逆順，開曉其眾。是時，悅久不臣，下皆厭亂，雜然喜曰：「不圖今日還為王人！」酒中，悅起，自陳騎射工，曰：「陛下見用，何敵不摧！」巢父曰：「若爾，不蚤自歸，乃一劇賊耳。」悅曰：「能為劇賊，豈不能為功臣乎？」巢父曰：「國方多虞，待子而息。」悅謝焉。數日，田緒殺悅，與大將邢曹俊等聽命，巢父即以緒權知軍務，紓其難。

李懷光據河中，帝復令巢父宣慰，罷其兵，以太子太保授之。懷光素服待命，巢父不止。眾忿曰：「太尉無官矣！」方宣詔，乃噪而合，害巢父，並殺中人啖守盈。初，巢父至，懷光以其使魏博而田悅死，疑其謀出巢父，故軍亂不肯救。帝聞震悼，贈尚書左仆射，謚曰忠。詔具禮收葬，賜其家粟帛，存恤之。

從子戣、戡、戢。

從子 戣
戣，字君嚴，擢進士第。鄭滑盧群辟為判官，群卒，攝揔留務。監軍楊誌謙雅自肆，眾皆恐。戣邀誌謙至府，與對榻臥起，示不疑，誌謙嚴憚不敢動。入為侍御史，累擢諫議大夫。條上四事：一、多冗官，二、吏不奉法，三、百姓田不盡墾，四、山澤榷酤為州縣弊。憲宗異其言。中人劉希光受賕二十萬緡，抵死，吐突承璀坐厚善，逐為淮南監軍。太子舍人李涉知帝意，投匭上言承璀有功不可棄。戣得副章，不肯受，面質讓之。涉更因左右以聞，戣劾奏涉結近幸，營罔上聽。有詔斥涉峽州司馬，宦寵側目，人為危之，戣自以適所誌，軒軒甚得。

俄兼太子侍讀，改給事中。江西觀察使李少和坐贓，獄寢不下；博陵崔易簡殺從父兄，鞫狀具。京兆尹左右之，翻其情。戣慷慨論正，貶少和，殺易簡，奪尹三月俸。再遷尚書左丞。信州刺史李位好黃老道，數祠禱，部將韋嶽告位集方士圖不軌，監軍高重謙上急變，捕位劾禁中。戣奏：「刺史有罪，不容系仗內，請付有司。」詔還御史臺。戣與三司雜治，無反狀。嶽坐誣罔誅，貶位建州司馬。中人愈怒，故出為華州刺史。明州歲貢淡菜蚶蛤之屬，戣以為自海抵京師，道路役凡四十三萬人，奏罷之。歷大理卿、國子祭酒。

會嶺南節度使崔詠死，帝謂裴度曰：「嘗論罷蚶菜者，誰歟？今安在？是可往，為朕求之。」度以戣對，即拜嶺南節度使。既至，免屬州逋負十八萬緡、米八萬斛、黃金稅歲八百兩。先是，屬刺史俸率三萬，又不時給，皆取部中自衣食。戣乃倍其俸，約不得為貪暴，稍以法繩之。南方鬻口為貨，掠人為奴婢，戣峻為之禁。親吏得嬰兒於道，收育之，戣論以死，由是閭裏相約不敢犯。士之斥南不能北歸與有罪之後百餘族，才可用，用之，稟無告者，女子為嫁遣之。蕃舶泊步有下碇稅，始至有閱貨宴，所餉犀琲，下及仆隸，戣禁絕，無所求索。舊制，海商死者，官籍其資，滿三月無妻子詣府，則沒入。戣以海道歲一往復，茍有驗者不為限，悉推與。

自貞元中，黃洞諸蠻叛，久不平。容、桂二管利虜掠，幸有功，乃請合兵討之。戣固言不可，帝不聽，大發江、湖兵，會二管入討。士被瘴毒死者不勝計，安南乘之，殺都護李象古，而桂管裴行立、容管陽旻皆無功，憂死；獨戣不邀一旦功，交、廣晏然大治。

穆宗立，以吏部侍郎召，改右散騎常侍，還為左丞，以老自乞。雅善韓愈，謂曰：「公尚壯，上三留，何去之果？」戣曰：「吾豈要君者？吾年，一宜去；吾為左丞，不能進退郎官，二宜去。」愈曰：「公無留資，何恃而歸？」曰：「吾負二宜去，尚奚顧子言？」愈嗟嘆，即上疏言：「臣與戣同在南省，數與戣相見，其為人守節清苦，論議正平。年七十，筋力耳目未衰，憂國忘家，用意至到。如戣輩，在朝不過三數人，陛下不宜茍順其求，不留自助也。《禮》：大夫七十致事，若不得謝，則賜之幾杖安車，不必七十盡許致事。今戣據禮求退，陛下若不聽許，亦無傷義，而有貪賢之美。」不報。以禮部尚書致仕，歲致羊酒如漢征士禮。卒，年七十三。贈兵部尚書，謚曰貞。

子 遵孺
子遵孺，溫裕，仕為天平節度使。遵孺子緯。

遵孺子 緯
緯，字化文，少孤，依諸父。多與有名者遊，才譽蚤成。擢進士第，東川崔慎由表置幕府。從崔鉉淮南，復從慎由守河中，再遷觀察判官。宰相楊收薦以長安尉直弘文館。遷監察御史，進禮部員外郎、兼集賢直學士。母喪解。還為右司員外郎。趙隱言其才，拜翰林學士，俄知制誥。頻遷戶部侍郎，擢御史中丞。緯方雅，疾惡若仇，中外聞風，未繩輒肅。三遷吏部侍郎。權要私謁至盈幾，一不省，當路不悅，改太常卿。

從僖宗西到蜀，以刑部尚書判戶部。蕭遘雅不喜，坐調度不給，改太子少保。及帝避朱玫，次陳倉，惟黃門衛士數百扈乘輿。詔拜緯御史大夫，令趣百官至行在。時群臣露次盩厔，為盜剽脅，衣囊略盡。緯謁宰相，欲有所論，遘與裴澈怨田令孜，不欲行，辭不見。緯召御史曰：「吾等身被恩，誼不辭難，今詔群臣皆不至，夫與人布衣遊，猶緩急相恤，況於君乎？」且泣下。御史亦辭方寇奪，丐衣食，請辦一日費而行。緯曰：「吾妻疾，旦暮盡，丈夫豈以家事後國事乎？公善自謀，吾行決矣。」往見李昌符曰：「詔書再至，而群臣顧未行。仆，大夫也，不敢後。願假兵護送天子所。」昌符具資裝送之。既及行在，緯策玫必反，建言關邑厄狹，不足駐六師，請幸梁州。即日去陳倉而玫兵至，微緯言幾不脫。進拜兵部侍郎、同中書門下平章事。玫平，從帝還，領諸道鹽鐵轉運使，累遷尚書左仆射，賜號「持危啟運保乂功臣」。鐵券恕十死，又賜天興良田、善和裏第各一區，兼京畿營田使。

昭宗即位，進司空。以太學焚殘，乃兼國子祭酒，完治之。加司徒，封魯國公。帝將郊見，中尉樞密使索宰相朝服，有司白中人無衣冠助祭事，中尉怒，責禮官必得。緯言：「中人不朝服，國典也。陛下欲假借之，則請以所兼官為之服。」諫官固執，帝召謂曰：「方舉大禮，為我容之。」進兼太保。時天武都頭李順節，疏暴人也，以浙西節度使兼平章事。臺史白：「已謝，當班見百官。」緯判止之。明日，順節盛服至，則無班，怏怏去。他日見緯，以為言，緯曰：「固疑公見望也。且百辟卿士，天子廷臣，班見宰相，以宰相為之長。公提天武健兒，據堂受禮，安乎？必欲用之，去都頭乃可。」順節慚縮不敢言。

張濬將伐太原，帝不決，以問緯，緯助濬請。既濬敗，坐傅會，出為荊南節度使，俄貶均州刺史。二人皆密結朱全忠，全忠為請，詔聽所便，乃屏居華陰。李茂貞入殺韋昭度，帝惡大臣朋比，與藩臣交，更召緯入朝，再擢吏部尚書，以司空、門下侍郎復輔政。使者敦勸，力疾到京師，見帝嗚咽流涕，自陳衰疾不任事，乞歸田裏。帝動容，詔使者送緯至堂視事。會天子出次石門，從至莎城，以病還都。家人召醫視，緯曰：「天下方亂，何久求生？」不肯服藥，卒，贈太尉。

從子 戡
戡，字勝始，進士及第，補修武尉，以大理評事佐昭義李長榮節度府。長榮死，盧從史自別將代之，留署掌書記。從史稍得誌，益驕，與王承宗、田緒陰相結，欲久連兵以固其位。戡始陰爭不從，則於會肆言以折之，從史始若受其言，後偃蹇不軌，戡遂以疾歸洛陽。未幾，李吉甫鎮揚州，表置幕府，戡未應。從史曰：「是欲舍我而從人邪？」即誣以事，奏三上，詔以衛尉丞分司東都。自貞元後，帥鎮劾奏僚佐，不驗輒斥。至是，給事中呂元膺執不可。憲宗遣使諭曰：「朕非不知戡，行用之矣。」未幾，卒，年五十七。從史敗，追贈司勛員外郎。

從子 戢
戢，字方舉。初，父死難，詔與一子官，補修武尉，不受，以讓其兄戡。擢明經，書判高等，為校書郎、陽翟尉，累遷殿中侍御史，分司東都。昭義判官徐玫，故嘗助盧從史為跋扈者，從史敗，孟元陽代，欲復用之。戢移書昭義前系玫，乃上列其狀。帝怒，流玫播州。轉侍御史、庫部員外郎。始，朱泚以彭偃為中書舍人，偃子充符得不死，辟鄜坊府。或薦其能，召還京師。戢謂京兆尹裴武曰：「泚所下詔令皆偃為之，悖逆子不鳥竄獸伏，乃幹譽求進乎？子盍效季孫行父逐莒仆以勉事君者？」武即逐出充符。拜京兆少尹，再遷為湖南觀察使，召授右散騎常侍、京兆尹。歲旱，文宗憂甚，戢躬祠曲江池，一夕大澍，帝悅，詔兼御史大夫。卒，贈工部尚書。

子 溫業
子溫業，字遜誌，擢進士第。大中時，為吏部侍郎。求外遷，宰相白敏中顧同列曰：「吾等可少警，孔吏部不樂居朝矣。」後為太子賓客。

穆寧
穆寧，懷州河內人。父元休，有名開元間，獻書天子，擢偃師丞，世以儒聞。寧剛正，氣節自任。以明經調鹽山尉。安祿山反，署劉道玄為景城守，寧募兵斬之，檄州縣並力捍賊。史思明略境，郡守召寧攝東光令禦之。賊遣使誘寧，寧斬以徇，郡守恐怒賊令致死，即奪其兵，罷所攝。始，寧過平原，見顏真卿，嘗商賊必反。及是，聞真卿拒祿山，即遺真卿書曰：「夫子為衛君乎？」真卿喜，署寧河北采訪支使。寧以息屬其母弟曰：「茍不乏嗣，足矣！」即馳謁真卿曰：「先人有嗣矣，我可從公死。」既而賊攻平原，寧勸固守，真卿不從，夜亡過河，見肅宗行在。帝問狀，真卿對：「不用穆寧言，故至此。」帝異之，馳驛召寧，將以諫議大夫任之。會真卿以直忤旨，寧亦罷。

上元初，為殿中侍御史，佐鹽鐵轉運，住埇橋。李光弼屯徐州，餉不至，檄取資糧，寧不與。光弼怒，召寧欲殺之。或勸寧去，寧曰：「避之失守，亂自我始，何所逃罪乎？」即往見光弼。光弼曰：「吾師眾數萬，為天子討賊，食乏則人散，君閉廩不救，欲潰吾兵耶？」答曰：「命寧主糧者，敕也，公可以檄取乎？今公求糧，而寧專饋；寧有求兵，而公亦專與乎？」光弼執其手謝曰：「吾固知不可，聊與君議耳。」時重其能守官。累遷鄂嶽沔都團練及租庸鹽鐵轉運使。當是時，河漕不通，自漢、沔徑商山以入京師。淮西節度使李忠臣不奉法，設戍邏以征商賈，又縱兵剽行人，道路幾絕。與寧夾淮為治，憚寧威，掠劫為衰，漕賈得通。坐杖死沔州別駕，貶平集尉。

大歷初，起為監察御史，三遷檢校秘書少監，兼和州刺史，治有狀。後刺史疾之，以天寶舊版校見戶，妄劾寧多逋亡，貶泉州司戶參軍事。子贊訴其枉，三年始得通。詔御史覆視，實增戶數倍。召入拜太子右諭德。寧性不能事權右，毅然寡合，執政者惡之，雖直其誣，猶置散位。寧默不樂，唶曰：「時不我容，我不時徇，又可以進乎！」遂移疾，滿百日屢矣，親友強之，輒復一朝。德宗在奉天，奔詣行在，擢秘書少監，改太子右庶子。帝還京師，乃曰：「可以行吾誌矣！」即罷歸東都。以秘書監致仕，卒。

寧居家嚴，事寡姊恭甚。嘗撰家令訓諸子，人一通。又戒曰：「君子之事親，養誌為大，吾誌直道而已。茍枉而道，三牲五鼎非吾養也。」疾病不嘗藥，時稱知命。

四子：贊、質、員、賞。寧之老，贊為御史中丞，質右補闕，員侍御史，賞監察御史，皆以守道行誼顯。先是，韓休家訓子侄至嚴。貞元間，言家法者，尚韓、穆二門云。

子 贊
贊，字相明，擢累侍御史，分司東都。陜虢觀察使盧嶽妻分貲不及妾子，妾訴之。中丞盧佋欲重妾罪，贊不聽。佋與宰相竇參共誣贊受金，捕送獄。弟賞上冤狀，詔三司覆治，無之，猶出為郴州刺史。參敗，召為刑部郎中，對延英，擢御史中丞。裴延齡判度支，屬吏受賕，具獄，欲曲貸吏，贊執不可。延齡白贊深文，貶饒州別駕。久之，拜州刺史。憲宗立，進宣歙觀察使，卒於官。贈工部尚書。

子 質
質，性強直，舉賢良方正，條對詳切，頻擢至給事中，政事得失，未嘗不盡言。元和時，鹽鐵、轉運諸院擅系囚，笞掠嚴楚，人多死。質奏請與州縣吏參決，自是不冤。後論吐突承璀不宜為將，憲宗不悅，改太子左庶子。坐與楊憑善，出為開州刺史，卒。

子 員
員，字與直，工為文章。杜亞留守東都，置佐其府，蚤卒。

兄弟皆和粹，世以珍味目之：贊少俗，然有格，為「酪」；質美而多入，為「酥」；員為「醍醐」；賞為「乳腐」云。

崔邠
崔邠，字處仁，貝州武城人。父倕，三世一爨，當時言治家者推其法。至德初，獻賦行在，肅宗異其文，位吏部侍郎。

邠第進士，復擢賢良方正，授渭南尉，遷補闕。上疏論裴延齡奸，以鯁亮知名。由中書舍人再遷吏部侍郎。性溫裕深密，行己又簡儉，憲宗器之，裴垍亦薦邠材可宰相。會病，遂不拜。久乃為太常卿，知吏部尚書銓。故事，太常始視事，大閱四部樂，都人縱觀。邠自第去帽，親導母輿，公卿見者皆避道，都人榮之。以母憂解，卒於喪，年六十。贈吏部尚書，謚曰文簡。

弟酆、郾、郇、鄯、鄲。

弟 郾
郾，字廣略，姿儀偉秀，人望而慕之，然不可狎也。中進士第，補集賢校書郎。累遷吏部員外郎，下不敢欺，每擬吏，親挾格，褒黜必當，寒遠無留才。三遷諫議大夫。穆宗立，荒於遊畋，內酣蕩，昕曙不能朝。郾進曰：「十一聖之功德，四海之大，萬國之眾，其治其亂，系於陛下。自山以東百城，地千里，昨日得之，今日失之。西望戎壘，距宗廟十舍，百姓憔悴，畜積無有。願陛下親政事以幸天下。」帝動容慰謝，遷給事中。

敬宗嗣位，拜翰林侍講學士，旋進中書舍人，謝曰：「陛下使臣侍講，歷半歲不一問經義。臣無功，不足副厚恩。」帝慚曰：「朕少間當請益。」高釴適在旁，因言：「陛下樂善而無所咨詢，天下之人不知有響儒意。」帝重咎謝，鹹賜錦、幣。郾與高重類《六經》要言為十篇，上之，以便觀省。

遷禮部侍郎，出為虢州觀察使。先是，上供財乏，則奪吏奉助輸，歲率八十萬。郾曰：「吏不能贍私，安暇恤民？吾不能獨治，安得自封？」即以府常費代之。又詔賦粟輸太倉者，歲數萬石，民困於輸，則又輦而致之河。郾乃旁流為大敖受粟，竇而註諸艚。民悅，忘輸之勞。改鄂、嶽等州觀察使。自蔡人叛，鄂、嶽常苦兵，江湖盜賊顯行。郾修治鎧仗，造蒙沖，駛追窮躡，上下千里，歲中悉捕平。又觀察浙西，遷檢校禮部尚書，卒於官。贈吏部尚書，謚曰德。

郾不藏貲，有輒周給親舊，為治其昏喪。居家怡然，不訓子弟，子弟自化。室處庳漏，無步廡，至霖淖，則客蓋而屐以就外位。治虢以寬，經月不笞一人。及涖鄂，則嚴法峻誅，一不貸。或問其故，曰：「陜土瘠而民勞，吾撫之不暇，猶恐其擾；鄂土沃民剽，雜以夷俗，非用威莫能治。政所以貴知變者也。」聞者服焉。

五子：瑤、瑰、瑾、珮、璆。瑤任禮部侍郎、浙西鄂嶽觀察使。瑾禮部侍郎、湖南觀察使。瑰、珮俱達官。

弟 鄯
鄯，擢進士，累遷至左金吾衛大將軍，暴卒，以韓約代之。不閱旬，李訓亂，約死於難。世謂鄯之亡，崔氏積善報也。贈禮部尚書。

弟 鄲
鄲及進士第，補渭南尉。累除刑部郎中，出副杜元穎西川節度府。召入為工部侍郎、集賢殿學士。再遷吏部侍郎，由宣歙觀察使入為太常卿。文宗末，擢同中書門下平章事，改中書侍郎，罷為劍南西川節度使。宣宗初，以檢校尚書右仆射同平章事，節度淮南，卒於軍。

崔氏四世緦麻同爨，兄弟六人至三品，邠、郾、鄲凡為禮部五，吏部再，唐興無有也。居光德里，構便齋，宣宗聞而嘆曰：「鄲一門孝友，可為士族法。」因題曰「德星堂」。後京兆民即其裏為「德星社」云。

柳公綽
柳公綽，字寬，京兆華原人。始生三日，伯父子華曰：「興吾門者，此兒也。」因小字起之。幼孝友，性質嚴重，起居皆有禮法。屬文典正，不讀非聖書。舉賢良方正直言極諫，補校書郎。間一年，再登其科，授渭南尉。歲歉饉，其家雖給，而每飯不過一器，歲豐乃復。或問之，答曰：「四方病饑，獨能飽乎？」累遷開州刺史，地接夷落，寇常逼其城，吏曰：「兵力不能制，願以右職署渠帥。」公綽曰：「若同惡邪？何可撓法！」立誅之，寇亦引去。遷侍御史、吏部員外郎。時武元衡節度劍南，與裴度俱為判官，尤相引重。召為吏部郎中。

憲宗喜武功，且數出遊畋，公綽奏《太醫箴》以諷曰：「天布寒暑，不私於人。品類既一，高卑以均。人謹好愛，能保其身。清靜無瑕，輝光以新。寒暑滿天地，浹肌膚於外；好愛在耳目，誘心知於內。端潔為堤，奔射猶敗。氣行無間，隙不在大。謂天高矣，氛蒙晦之；謂地厚矣，橫流潰之。飲食資身，過則生患；衣服稱德，侈則生慢。唯過與侈，心必隨之。氣與心流，疾乃伺之。畋遊恣樂，流情蕩誌。馳騁勞形，叱咤傷氣。不養其外，前脩所忌。人乘氣生，嗜欲以萌。氣離有患，氣完則成。巧必喪真，智實誘情。醫之上者，理於未然。患居慮後，防處事先。心靜樂行，體和道全。克施萬物，以享億年。聖人在上，各有攸處。臣司太醫，敢告諸禦。」天子高其才，遣使謂曰：「卿言『氣行無間，隙不在大』，愛朕深者，當置之坐隅。」逾月，拜御史中丞。

公綽本與裴垍善，李吉甫復當國，出為湖南觀察使。以地卑濕，不可迎養，求分司東都，不聽。後徙鄂嶽觀察使。時方討吳元濟，詔發鄂嶽卒五千，隸安州刺史李聽。公綽曰：「朝廷謂吾儒生不知兵邪！」即請自行，許之。引兵度江，抵安州，聽以軍禮迎謁。公綽謂曰：「公所以屬負弩，豈非兵事邪？若褫戎容，則兩郡守耳，何所統壹哉？以公世將曉兵，吾且欲署職，以兵法從事。」聽曰：「唯命。」即以都知兵馬使、中軍先鋒、行營都虞候三牒授之，選兵六千屬焉，戒諸校曰：「行營事一決都將。」聽被用畏威，遂盡力，當時服其知權。軍出，公綽數省問其家，疾病生死厚給之，婦人敖蕩者，沈之江。軍中感服曰：「中丞為我知家事，敢不死戰！」故鄂軍每戰輒克。

元和十一年，為李道古代還，除給事中。李師道平，遣宣諭鄆州，復命，拜京兆尹。方赴府，有神策校乘馬不避者，即時搒死。帝怒其專殺，公綽曰：「此非獨試臣，乃輕陛下法。」帝曰：「既死，不以聞，可乎？」公綽曰：「臣不當奏。在市死，職金吾；在坊死，職左右巡使。」帝乃解。以母喪去官。服除，為刑部侍郎，領鹽鐵轉運使，轉兵部，兼御史大夫。

長慶元年，復為京兆尹。時幽、鎮用兵，補置諸將，使驲系道。公綽奏曰：「比館遞匱乏，驛置多闕。敕使衣緋紫者，所乘至三四十騎；黃綠者，不下十數。吏不得視券，隨口輒供。驛馬盡，乃掠奪民馬。怨嗟驚擾，行李殆絕。請著定限，以息其弊。」有詔中書條檢定數，由是吏得紓罪。宦官共惡疾之。改吏部侍郎，遷御史大夫。韓弘病，自河中還，詔百官問疾，弘遣子辭不能見，公綽謂曰：「上使百司省候，是謂異禮，宜力疾以見公卿，安可臥令子姓傳言耶？」弘懼，挾扶以出。

改禮部尚書，以祖諱換左丞。俄檢校戶部尚書、山南東道節度使。行部至鄧，縣吏有納賄、舞文二人同系獄，縣令以公綽素持法，謂必殺貪者，公綽判曰：「贓吏犯法，法在；奸吏壞法，法亡。」誅舞文者。其廄馬害圉人，公綽殺之。或言良馬可愛，曰：「安有良馬而害人乎？」

寶歷元年，就遷檢校左仆射。牛僧孺罷政事，為武昌節度使，公綽具軍容伏謁，左右諫止之，答曰：「奇章始去臺宰，方鎮重宰相，所以尊朝廷也。」有道士獻丹藥，問所從來，曰：「自薊門。」時朱克融方叛，遽曰：「惜哉，藥自賊境來，雖驗何益！」即棄藥而逐道士。入為刑部尚書，俄拜邠寧節度使。先是神策諸鎮列屯部中，不聽本道節制，故虜得窺間。公綽論所宜，因詔屯營緩急悉受節度。復為刑部尚書。京兆獄有姑鞭婦至死者，府欲殺之。公綽曰：「尊毆卑，非鬥也；且子在，以妻而戮其母，不順。」遂減論。

太和四年，為河東節度。遭歲惡，撙節用度，輟宴飲，衣食與士卒鈞。北虜遣梅祿將軍李暢以馬萬匹來市，所過皆厚勞，飭兵以防襲奪。至太原，公綽獨使牙將單騎勞問，待以至意，辟牙門，令譯官引謁，宴不加常。暢德之，出涕，徐驅道中，不妄馳獵。陘北有沙陀部，勇武喜鬥，為九姓、六州所畏。公綽召其酋朱邪執宜，治廢柵十一，募兵三千留屯塞上，其妻、母來太原者，令夫人飲食問遺之。沙陀感恩，故悉力保鄣。

以病乞代，授兵部尚書，不任朝請。忽顧左右召故吏韋長，眾謂屬諉以家事。及長至，乃曰：「為我白宰相，徐州專殺李聽親吏，非用高瑀不能安。」因瞑目不復語，後二日卒，年六十八。贈太子太保，謚曰元。

公綽居喪毀慕，三年不澡沐。事後母薛謹甚，雖姻屬不知非薛所生。外兄薛宮早卒，為育其女嫁之。嘗曰：「吾蒞官未嘗以私喜怒加於人，子孫其昌乎！」與錢徽、蔣乂、杜元穎、薛存誠善，取士如許康佐、鄭朗、盧簡辭、崔玙、夏侯孜、李拭、韋長，皆知名顯貴云。

子仲郢，字諭蒙。母韓，即臯女也，善訓子，故仲郢幼嗜學，嘗和熊膽丸，使夜咀咽以助勤。長工文，著《尚書二十四司箴》，為韓愈咨賞。元和末，及進士第，為校書郎。牛僧孺辟武昌幕府，有父風矩，僧孺嘆曰：「非積習名教，安及此邪？」入為監察御史，遷侍御史。有禁卒誣裏人斫父墓柏，射殺之，吏以專殺論，而中尉護免其死，右補闕蔣系爭，不省。仲郢監罰，執曰：「賊不死，是亂典刑。」有詔御史蕭傑監之，傑復爭。遂獨詔京兆杖之，不監。朝廷嘉其守。

會昌初，累轉吏部郎中。時詔減官冗長者，仲郢條簡浹日，損千二百五十員，議者厭伏。遷左諫議大夫。武宗延方士，築望仙臺，累諫諄切，帝遣中人愧諭。御史崔元藻以覆按吳湘獄得罪，仲郢切諫，宰相李德裕不為嫌，奏拜京兆尹。置權量於東西市，使貿易用之，禁私制者。北司吏入粟違約，仲郢殺而屍之，自是人無敢犯，政號嚴明。會廢浮屠法，盡壞銅象為錢。仲郢為鑄錢使，吏請以字識錢者，不答。既，淮南鑄會昌字，久之，僧反取為鐘鈸云。中書舍人紇幹訴甥劉詡毆其母，詡為禁軍校，仲郢不待奏，即捕取之，死杖下，宦官以為言，改右散騎常侍，知吏部銓。德裕頗抑進士科，仲郢無所徇。是時，以進士選，無受惡官者。又當調者，持闕簿令自閱，即擬唱，吏無能為奸。

宣宗初，德裕罷政事，坐所厚善，出為鄭州刺史。周墀鎮滑，而鄭為屬郡，高其績；及入相，薦授河南尹，召拜戶部侍郎。墀罷，它宰相惡仲郢，左遷秘書監。數月，復出河南尹，以寬惠為政。或言不類京兆時，答曰：「輦轂之下，先彈壓；郡邑之治，本惠養。烏可類乎？」擢劍南東川節度使。大吏邊章簡挾勢肆貪，前帥不能制，仲郢因事殺之，官下肅然。居五年，召為吏部侍郎，俄改兵部，領鹽鐵轉運使。有劉習者，以藥術進，詔署鹽官。仲郢以為醫有本色官，若委錢谷，名分不正。帝悟，乃賜縑遣還。

大中十二年，辭疾，以刑部尚書罷使，轉戶部，封河東縣男，為山南西道節度使。南鄭令權弈以罪，仲郢杖之，六日死，貶雷州刺史。頃之，以太子賓客分司東都，起為虢州刺史，以檢校尚書左仆射東都留守。會盜發父墓，棄官歸華原。徙華州刺史，不拜。咸通五年，為天平節度使。初，仲郢為諫議大夫，後每遷，必烏集升平第，庭樹戟架皆滿，五日乃散。及是不復集。卒於鎮。

仲郢方嚴，尚氣義，事親甚謹。李德裕貶死，家無祿，不自振；及領鹽鐵，遂取其兄子從質為推官，知蘇州院。宰相令狐持不可，乃移書開諭，感悟，從之。每私居內齋，束帶正色，服用簡素。父子更九鎮，五為京兆，再為河南，皆不奏瑞，不度浮屠。急於摘貪吏，濟單弱。每旱潦，必貸匱蠲負，裏無逋家。衣冠孤女不能自歸者，斥稟為婚嫁。在朝，非慶吊不至宰相第。其跡略相同。

家有書萬卷，所藏必三本：上者貯庫，其副常所閱，下者幼學焉。仲郢嘗手鈔《六經》，司馬遷、班固、范曄史皆一鈔，魏晉及南北朝史再，又類所鈔它書凡三十篇，號《柳氏自備》；旁錄仙佛書甚眾，皆楷小精真，無行字。

子璞、珪、璧、玭。

子 璞
璞，字韜玉，學不營仕。著《春秋三氏異同義》，又述《天祚長歷》，斷自漢武帝紀元，為編年，以大政、大祥異、侵叛戰伐隨著之，閏位者附見其左，常謂「杜征南《春秋後序》述紀甲歷為得實，自余史家皆差」，蔣系以為然。終著作郎。

子 珪
珪，字交玄。大中中，與璧繼擢進士，皆秀整而文，杜牧、李商隱稱之。杜悰鎮西川，表在幕府，久乃至。會悰徙淮南，歸其積俸，珪不納，悰舉故事為言，卒辭之。以藍田尉直弘文館，遷右拾遺，而給事中蕭仿、鄭裔綽謂珪不能事父，封還其詔。仲郢訴其子「冒處諫職為不可，謂不孝則誣。請勒就養」，詔可。始，公綽治家埒韓滉，及珪被廢，士人愧悵。終衛尉少卿。

子 璧
璧，字賓玉。馬植鎮汴州，辟管書記。又從李瓚桂州，規止其不法，瓚不聽，乃拂衣去。未幾，軍亂。擢右補闕，再轉屯田員外郎。僖宗幸蜀，授翰林學士，累遷右諫議大夫。

子 玭
玭以明經補秘書正字，由書判拔萃，累轉左補闕。高湜再鎮昭義，皆表為副，擢刑部員外郎。湜貶高要尉，比三疏申理。湜後得稿嗟嘆，以為其言雖自辨不加也。出為嶺南節度副使。廨中橘熟，既食，乃納直於官。黃巢陷交、廣，逃還，除起居郎。巢入京師，奔行在，再遷中書舍人、御史中丞。文德元年，以吏部侍郎脩國史，拜御史大夫。直清有父風，昭宗欲倚以相，中官譖比煩碎，非廊廟器，乃止。坐事貶瀘州刺史，卒。光化初，帝自華還，詔復官爵。

玭嘗述家訓以戒子孫曰：

夫門地高者，一事墜先訓，則異它人，雖生可以茍爵位，死不可見祖先地下。門高則自驕，族盛則人窺嫉。實蓺懿行，人未必信；纖瑕微累，十手爭指矣。所以修己不得不至，為學不得不堅。夫士君子生於世，己無能而望它人用，己無善而望它人愛，猶農夫鹵莽種之而怨天澤不潤，雖欲弗餒，可乎？余幼聞先公仆射言：立己以孝悌為基，恭默為本，畏怯為務，勤儉為法。肥家以忍順，保交以簡恭，廣記如不及，求名如儻來。蒞官則絜己省事，而後可以言家法；家法備，然後可以言養人。直不近禍，廉不沽名。憂與禍不偕，絜與富不並。董生有云：「吊者在門，賀者在閭。」言憂則恐懼，恐懼則福至。又曰：「賀者在門，吊者在閭。」言受福則驕奢，驕奢則禍至。故世族遠長與命位豐約，不假問龜蓍星數，在處心行事而已。

昭國裏崔山南琯子孫之盛，仕族罕比。山南曾祖母長孫夫人年高無齒，祖母唐夫人事姑孝，每旦，櫛縰笄拜階下，升堂乳姑，長孫不粒食者數年。一日病，言無以報吾婦，冀子孫皆得如婦孝。然則崔之門安得不大乎？東都仁和裏裴尚書寬子孫眾盛，實為名閥。天後時，宰相魏玄同選尚書之先為婿，未成婚而魏陷羅織獄，家徙嶺表。及北還，女已逾笄。其家議無以為衣食資，願下發為尼。有一尼自外至，曰：「女福厚豐，必有令匹，子孫將遍天下，宜北歸。」家人遂不敢議。及荊門，則裴賫裝以迎矣。今勢利之徒，舍信誓如返掌，則裴之蕃衍，乃天之報施也。余舊府高公先君兄弟三人，俱居清列，非速客不二羹胾，夕食，龁卜瓠而已，皆保重名於世。

永寧王相國涯居位，竇氏女歸，請曰：「玉工貨釵直七十萬錢。」王曰：「七十萬錢，豈於女惜？但釵直若此，乃妖物也，禍必隨之。」女不復敢言。後釵為馮球外郎妻首飾，涯曰：「為郎吏妻，首飾有七十萬錢，其可久乎！」馮為賈相國餗門人，賈有奴頗橫，馮愛賈，召奴責之，奴泣謝。未幾，馮晨謁賈，賈未出，有二青衣賫銀罌出，曰：「公恐君寒，奉地黃酒三杯。」馮悅，盡舉之。俄病渴且咽，因暴卒。賈為嘆息出涕，卒不知其由。明年，王、賈皆遘禍。噫，王以珍玩為物之妖，信知言矣，而不知恩權隆赫之妖甚於物邪？馮以卑位貪貨，不能正其家，忠於所事，不能保其身，不足言矣。賈之奴害客於墻廡間而不知，欲始終富貴，其得乎？舒相國元輿與李繁有隙，為御史，鞫譙獄，窮致繁罪，後舒亦及禍。今世人盛言宿業報應，曾不思視履考祥事歟？夫名門右族，莫不由祖考忠孝勤儉以成立之，莫不由子孫頑率奢傲以覆墜之。成立之難如升天，覆墜之易如燎毛。

余家本以學識禮法稱於士林，比見諸家於吉兇禮制有疑者，多取正焉。喪亂以來，門祚衰落，基構之重，屬於後生。夫行道之人，德行文學為根株，正直剛毅為柯葉。有根無葉，或可俟時；有葉無根，膏雨所不能活也。至於孝慈、友悌、忠信、篤行，乃食之醢醬，可一日無哉？

其大概如此。

弟 公權
公權，字誠懸，公綽弟也。年十二，工辭賦。元和初，擢進士第。李聽鎮夏州，表為掌書記。因入奏，穆宗曰：「朕嘗於佛廟見卿筆跡，思之久矣。」即拜右拾遺、侍書學士，再遷司封員外郎。帝問公權用筆法，對曰：「心正則筆正，筆正乃可法矣。」時帝荒縱，故公權及之。帝改容，悟其以筆諫也。公綽嘗寓書宰相李宗閔，言家弟本誌儒學，先朝以侍書見用，頗類工祝，願徙散秩。乃改右司郎中、弘文館學士。

文宗復召侍書，遷中書舍人，充翰林書詔學士。嘗夜召對子亭，燭窮而語未盡，宮人以蠟液濡紙繼之。從幸未央宮，帝駐輦，曰：「朕有一喜，邊戍賜衣久不時，今中春而衣已給。」公權為數十言稱賀，帝曰：「當賀我以詩。」宮人迫之，公權應聲成，文婉切而麗。詔令再賦，復無停思，天子甚悅，曰：「子建七步，爾乃三焉。」常與六學士對便殿，帝稱漢文帝恭儉，因舉袂曰：「此三澣矣！」學士皆賀，獨公權無言。帝問之，對曰：「人主當進賢退不肖，納諫諍，明賞罰。服澣濯之衣，此小節耳，非有益治道者。」異日，與周墀同對，論事不阿，墀為惴恐，公權益不奪，帝徐曰：「卿有諍臣風，可屈居諫議大夫。」乃自舍人下遷，仍為學士知制誥。

開成三年，轉工部侍郎。召問得失，因言：「郭文領邠寧，而議者頗有臧否。」帝曰：「文，尚父從子，太皇太后季父，官無玷郵，自大金吾位方鎮，何所更議？」答曰：「文誠勛舊，然人謂獻二女乃有是除，信乎？」帝曰：「女自參承太后，豈獻哉？」公權曰：「疑嫌間不可戶曉。」因引王珪諫廬江王妃事。是日，帝命中官自南內送女還文家。其忠益多類此。遷學士承旨。

武宗立，罷為右散騎常侍。宰相崔珙引為集賢院學士，知院事。李德裕不悅，左授太子詹事，改賓客。累封河東郡公，復為常侍，進至太子少師。大中十三年，天子元會，公權稍耄忘，先群臣稱賀，占奏忽謬，御史劾之，奪一季俸，議者恨其不歸事。咸通初，乃以太子太保致仕。卒，年八十八。贈太子太師。

公權博貫經術，於《詩》、《書》、《左氏春秋》、《國語》、莊周書尤邃，每解一義，必數十百言。通音律，而不喜奏樂，曰：「聞之令人驕怠。」其書法結體勁媚，自成一家。文宗嘗召與聯句，帝曰：「人皆苦炎熱，我愛夏日長。」公權屬曰：「薰風自南來，殿閣生餘涼。」它學士亦屬繼，帝獨諷公權者，以為詞情皆足，命題於殿壁，字率徑五寸，帝嘆曰：「鐘、王無以尚也！」其遷少師，宣宗召至禦座前，書紙三番，作真、行、草三體，奇秘，賜以器幣，且詔自書謝章，無限真、行。當時大臣家碑誌，非其筆，人以子孫為不孝。外夷入貢者，皆別署貨貝曰：「此購柳書。」嘗書京兆西明寺《金剛經》，有鐘、王、歐、虞、褚、陸諸家法，自為得意。凡公卿以書貺遺，蓋巨萬，而主藏奴或盜用。嘗貯杯盂一笥，縢識如故而器皆亡，奴妄言叵測者，公權笑曰：「銀杯羽化矣！」不復詰。唯研、筆、圖籍，自鐍秘之。

諸父 子華
子華，公綽諸父也。始辟嚴武劍南府，累遷池州刺史。代宗將幸華清宮，先命完葺，欲以子華為京兆少尹，尹惡其剛方，沮解之，遂為昭應令、檢校金部郎中、修宮使。設棘圍於市，徇邑中曰：「民有得華清瓦石材用，投圍中，逾三日不還者死。」不終日，已山積矣，營辦略足。宰相元載有別墅，以奴主務，自稱郎將，怙勢縱暴，租賦未嘗入官。子華因奴入謁，收付獄，劾發宿罪，杖殺之，一邑震伏。載不敢怨，遣吏厚謝。預知其終，自為墓銘。

子公器、公度。公度善攝生，年八十餘，有強力。常云：「吾初無術，但未嘗以氣海暖冷物，熟生物，不以元氣佐喜怒耳。」位光祿少卿。公器生遵，遵生燦，別有傳。

楊於陵
楊於陵，字達夫，本漢太尉震之裔。父太清，倦宦，客河朔，死安祿山之亂。於陵始六歲，間關至江左，逮長，有奇誌。十八擢進士，調句容主簿。節度使韓滉剛嚴少許可，獨奇於陵，謂妻柳曰：「吾求佳婿，無如於陵賢。」因以妻之。辟鄂嶽、江西使府。滉居宰相，領財賦，權震中外。於陵隨府罷，避親不肯調，退廬建昌，以文書自娛樂。滉卒，乃入為膳部員外郎。以吏部判南曹，選者恃與宰相親，文書不如式，於陵駁其違，宰相怒，以南曹郎出使吊宣武軍。未幾，遷右司郎中，換吏部，出為絳州刺史。德宗雅聞其名，留拜中書舍人。時京兆李實恃恩暴橫，於陵與所善許孟容不離附，為所譖短，徙秘書少監。帝崩，宣遺詔於太原、幽州，節府獻遺無所納。拜華州刺史，遷浙東觀察使。越人饑，請出米三十萬石扌烝贍貧民，政聲流聞。

入為京兆尹。先是，編民多竄北軍籍中，倚以橫閭裏。於陵請限丁制，減三丁者不得著籍，奸人無所影賴，京師豪右大震。遷戶部侍郎。元和初，牛僧孺等以賢良方正對策，於陵被詔程其文，居第一，宰相惡其言，出為嶺南節度使。辟韋詞、李翺等在幕府，咨訪得失，教民陶瓦易蒲屋，以絕火患。監軍許遂振者，悍戾貪肆，憚於陵，不敢撓以私，則為飛語聞京師，憲宗不能無惑，有詔罷歸。遂振領留事，笞吏剔抉其贓，吏呼曰：「楊公尚拒他方賂遺，肯私官錢邪？」宰相裴垍亦為帝別白言之，乃授吏部侍郎，而遂振終得罪。

初，吏部程判，別詔官參考，齊抗當國，罷之。至是，尚書鄭餘慶移疾，乃循舊制。於陵建言：「他官但第判能否，不知限員，有司計員為留遣之格，事不相謀，莫如勿置。」於是有詔三考官止較科目選，至常調悉還吏部。又請修甲歷，南曹置別簿相檢實，吏不能為奸。始奏選者納直給符告，居四年，凡調三千員，時謂為適。

以兵部兼御史大夫，判度支。王師討淮西，於陵用所親為供軍使，主唐、鄧，而高霞寓騰牒度支，以餉道乏。及戰敗，詔責之，指以為言。帝怒，貶於陵郴州刺史。徙原王傅，復以戶部侍郎知吏部選。李師道平，詔宣慰淄青。朝廷始議分其地，而劉悟節度滑州，未出鄆，於陵趣使上道。還奏，帝悅其能。會浙西觀察使李閹死，皇甫镈素忌於陵，薦以代翛，帝不之可。穆宗立，遷戶部尚書，為東都留守。數上疏乞身，不許。授太子少傅，封弘農郡公。俄以尚書左仆射致仕，詔賜實俸，讓不受。於陵器量方峻，進止有常度，節操堅明，始終不失其正，時人尊仰之。太和四年卒，年七十八。冊贈司空，謚曰貞孝。

四子：景復仕至同州刺史，紹復中書舍人，師復大理卿，中子嗣復位宰相，自有傳。

馬總
馬總，字會元，系出扶風。少孤窶，不妄交遊。貞元中，辟署滑州姚南仲幕府，監軍薛盈珍誣南仲不法，總坐貶泉州別駕。盈珍入用事，福建觀察使柳冕希旨欲誅之，會刺史穆贊保護，乃免。徙恩王傅。

元和中，以虔州刺史遷安南都護，廉清不撓，用儒術教其俗，政事嘉美，獠夷安之。建二銅柱於漢故處，镵著唐德，以明伏波之裔。徙桂管經略觀察使，入為刑部侍郎。十二年，兼御史大夫，副裴度宣慰淮西。吳元濟禽，為彰義節度留後。蔡人習偽惡，相掉訐，獷戾有夷貊風。總為設教令，明賞罰，磨治洗汰，其俗一變。始奏改彰義為淮西，尋擢拜淮西節度使，徙忠武，改華州防禦、鎮國軍使。李師道平，析鄆、曹、濮等為一道，除總節度，賜號天平軍。

長慶初，劉總上幽、鎮地，詔總徙天平，而召揔還，將大用之。會總卒，穆宗以鄆人附賴總，復詔還鎮。二年，檢校尚書左仆射，入為戶部尚書。總篤學，雖吏事倥傯，書不去前，論著頗多。卒，贈右仆射，謚曰懿。

贊
贊曰：巢父恃正義，觸群不肖，謀不以權，遂喪其身。寧、邠皆所謂邦之司直者，後世卒蕃衍。公綽仁而勇，於陵方重，總沈懿，皆有大臣風，才堪宰相而用不至，果時有不幸邪？穆、崔、柳代為孝友聞家，君子之澤遠哉！


Chinese text: This work was published before January 1, 1923, and is in the
public domain worldwide because the author died at least 100 years ago.
