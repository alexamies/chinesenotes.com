周王鄧陳齊趙二楊顧

周寶，字上珪，平州盧龍人。曾祖待選，為魯城令，安祿山反，率縣人拒戰，死之。祖光濟，事平盧節度希逸為牙將，每戰，得攻魯城者，必手屠之。歷左贊善大夫，從李洧以徐州歸天子。父懷義，通書記，擢累檢校工部尚書、天德西城防禦使，以徙城事不為宰相李吉甫所助，以憂死。

寶藉蔭為千牛備身。天平節度使殷侑嘗為懷義參軍，寶從之，為部將。會昌時，選方鎮才校入宿衛，與高駢皆隸右神策軍，歷良原鎮使，以善擊球，俱備軍將，駢以兄事寶。寶強毅，未嘗詘意於人。官不進，自請以球見，武宗稱其能，擢金吾將軍。以球喪一目。進檢校工部尚書、涇原節度使。務耕力，聚糧二十萬斛，號良將。

黃巢據宣、歙，徙寶鎮海軍節度兼南面招討使。巢聞，出采石，略揚州。僖宗入蜀，加檢校司空。時群盜所在盤結，柳超據常熟，王敖據昆山，王騰據華亭，宋可復據無錫。寶練卒自守，發杭州兵戍縣鎮，判八都：石鏡都，董昌主之；清平都，陳晟主之；於潛都，吳文舉主之；鹽官都，徐及主之；新登都，杜棱主之；唐山都，饒京主之；富春都，文禹主之；龍泉都，淩文舉主之。

中和二年，進同中書門上平章事，兼天下租庸副使，封汝南郡王。寶和裕，喜接士，以京師陷賊，將赴難，益募兵，號「後樓都」。明年，董昌據杭州，柳超自常熟入睦州，刺史韋諸殺之。四年，餘杭鎮使陳晟攻諸，諸以州授晟。寶子玙統後樓都，孱不能馭軍，部伍橫肆。寶亦稍惑色，不恤事，以婿楊茂實為蘇州刺史，重斂，人不聊。田令孜以趙載代之，茂實不受命。寶表留，不聽，乃殘郛署、汙垣牖去。詔以王蘊代載，載留潤州。

初，鎮海將張郁以擊球事寶。光啟初，劇賊剽昆山，寶遣郁領兵三百戍海上，郁醉而叛。王蘊謂州兵還休，不設備，郁遂大掠，蘊嬰城守。寶遣將拓拔從討定之。郁保常熟，因攻常州，刺史劉革迎降，眾稍集。寶遣將丁從實督兵攻之，郁走海陵，依鎮遏使高霸，從實遂據常州。及董昌徙義勝軍節度使，寶承制擢杭州都將錢镠領州事。宣州賊李君旺陷義興守之。是時，右散騎常侍沈誥使至江南，負田令孜勢，震暴州縣。嗣襄王下令搜令孜黨，寶收誥及趙載殺之。

高駢領鹽鐵，辟寶子佶為支使，寶亦表駢從子在幕府。駢為都統，浸不禮寶，寶銜之。帝在蜀，淮南絕貢賦，謾言道浙西為寶剽阻。帝知其誣，不直駢，自是顯隙。駢出屯東塘，約西定京師，寶喜，將赴之，或曰：「高氏欲圖公地。」寶未信。駢遣人請會金山，謀執寶，寶答曰：「平時且不聞境上會，況上蒙塵，宗廟焚辱，寧高會時耶？我非李康，不能為人作功勛、欺朝廷也。」駢遣人切讓，寶亦詬絕之。

會部將劉浩、刁頵與度支催勘使、太子左庶子薛朗叛，寶方寢，外兵格鬥，火照城中。寶驚出，諭曰：「為吾用則吾兵，否則寇也。六州皆我鎮，何往不適？」乃自青陽門出奔。士大掠，官屬崔綰、陸鍔、田倍皆死。浩奉朗領府事。寶至奔牛埭，駢饋以葛，諷其且亡也。寶抵於地曰：「公有呂用之，難方作，無誚我！」即奔常州依丁從實，召後樓都，無一士至者。

錢镠遣杜棱、成及攻薛朗，棱子建徽攻從實，聲言迎寶，擊破賊君旺，取船八百艘，遂圍常州，從實奔海陵。镠具橐迎寶，舍樟亭。未幾，殺之，不淹月，而駢為畢師鐸所囚。寶死，年七十四，贈太保。镠以杜棱守常州。文德元年拔潤州，劉浩亡，不知所在，執朗，剖其心祭寶，使阮結守潤州。楊行密殺高霸，而張郁、丁從實皆死。

初，黃巢平，時溥遣小史李師悅上符璽，拜湖州刺史。昭宗時，遷忠國軍節度使。董昌反，師悅連和，與镠有隙，而結好於行密，安仁義次潤州，復助之。乾寧三年卒，子繼徽代，以地附行密，其將沈攸謂不可，繼徽乃奔揚州。

陳晟據睦州十八年死，弟詢代立，畏镠忌己，因徐綰亂，與田頵通。镠割桐廬隸杭州，詢遂絕镠，攻蘭溪，镠使方永珍擊詢。天祐元年，行密遣將闞至、陶雅救之，執镠弟鎰、大將王求、顧全武等。未幾，镠將楊習攻婺州，詢乃奔楊渥，渥以金師會守之。及镠破衢州，師會走，镠取其地。

王處存，京兆萬年人。世籍神策軍，家勝業裏，為天下高貲。父宗，巧射利，侈靡自奉，僮千人，以此奮，累除檢校司空、金吾大將軍，遙領興元節度使。

處存自右軍鎮使歷檢校刑部尚書、定州制置使，累遷義武節度使。黃巢陷京師，處存號哭，不俟詔，分麾下兵二千間道至山南衛乘輿。外約王重榮連盟，進屯渭橋，而涇州行軍司馬唐弘夫亦屯渭北。詔處存檢校尚書右仆射督戰，俄拜東南面行營招討使。中和二年授京城東面都統。每痛國難未夷，語輒流涕，軍中多處存義，愈為之用。素善李克用，又故婚好，遣使十輩曉譬迎勸，卒共平京師。王鐸差興復功，以勤王舉義處存為第一，收城破賊克用為第一。遷檢校司空。復出兵三千屬大將張公慶會諸軍捕巢泰山，滅之。進檢校司徒、同中書門下平章事。

田令孜討王重榮，徙處存節度河中，上書言：「重榮有大功，不可改易，搖諸侯之心。」不納，趣上道。軍次晉州，刺史冀君武閉門不內，而重榮拒詔。

處存臨事通便宜，有大將風。幽、鎮兵悍馬強，其地勢也，而易定介於其間，侵軼歲至。及李匡威得誌，謀並取之。處存善修鄰歡，內撫民有恩，痛折節下賢，協穆太原以自助，遠近同心。歲時講兵，與諸鎮抗，無能侵軋者。累加侍中、檢校太尉。卒，年六十五，贈太子太師，謚曰忠肅。

三軍跡河朔舊事，推子郜由副使為留後，昭宗從之。累拜節度使，加檢校司空、同中書門下平章事，又進太保。

光化三年，朱全忠使張存敬攻幽州，以瓦橋濘潦，道祁溝關。郜方與劉守光厚，乃畀叔處直兵擾其尾，令騎將甄瓊章次義豐，而存敬遊弈騎已至，且戰且引十餘里，執瓊章。而氏叔琮下深澤，執大將馬少安，圍祁州，屠之，斬刺史楊約，休兵十日。處直壁沙河，存敬軍河北，挑戰，處直不出，涉河乃戰，處直大敗，亡大將十五，士死者數萬。存敬收械甲以賦戰士，而焚其餘，遂圍定州。郜斬親吏梁汶，移書存敬，且請盟。俄而外郛陷，郜以其族奔太原，使處直主留後。全忠亦至，處直辭曰：「弊邑事上未嘗不忠，事鄰未嘗不禮，弗虞君之見攻也。」全忠責何故事克用，答曰：「太原藉兄弟之舊，修好往來，常道也。君茍為罪，請改圖。」全忠許之。處直以從孫為質，上所持節，即獻絹三十萬，具牛酒犒師。存敬取成而還。全忠表處直為節度留後、檢校尚書左仆射。

郜至太原，克用表為檢校太尉，卒。處直，字允明，天復初為太原郡王。

鄧處訥，字沖韞，邵州龍潭人。少從江西人閔頊防秋安南。中和元年還，道潭州，逐觀察使李裕，召諸州戍校徇曰：「天下未定，今與君等安護州邑，以待天子命，若何？」眾稱善。乃推頊為留後，請諸朝。僖宗方在蜀，遣使者撫慰。當是時，撫州刺史鐘傳據洪州，議者欲二盜相噬，即復置鎮南軍，擢頊節度使。頊悟，不受命。更為檢校尚書右仆射、欽化軍節度使，以處訥為邵州刺史。

朗州武陵人雷滿者，本漁師，有勇力。時武陵諸蠻數叛，荊南節度使高駢擢滿為裨將，將鎮蠻軍從駢淮南。逃歸，與裏人區景思獵大澤中，嘯亡命少年千人，署伍長，自號「朗團軍」。推滿為帥，景思為司馬，襲州，殺刺史崔翥。詔授朗州兵馬留後。歲略江陵，焚廬落，劫居人。俄進武貞軍節度使。先是，陬溪人周嶽與滿狎，因獵宰肉不平而鬥，欲殺滿，不克。見滿已據州，悉眾趨衡州，逐刺史徐顥，詔授衡州刺史。石門峒酋向瑰聞滿得誌，亦集夷獠數千，屠牛勞眾，操長刀柘弩寇州縣，自稱「朗北團」。陷澧州，殺刺史呂自牧，自稱刺史。

頊既強大，且治人有恩，哀徐顥窮，率兵納之。向瑰召梅山十峒獠斷邵州道，頊掩其營。周嶽羸軍誘戰，頊墮伏中，故大敗。淮西將黃皓殺頊。嶽聞亂，以輕兵入潭州，自稱欽化軍節度使。盧訥聞之哭，諸將入吊。處訥曰：「與君等荷仆射恩，若合一州之兵問周嶽罪，奈何？」眾曰：「善。」於是礪甲訓兵，積八年，結雷滿為援，攻嶽斬之，自稱留後。昭宗詔拜武安軍節度使。

不三日，會劉建鋒、馬殷兵至，攻澧陵，處訥遣邵州豪傑蔣勛、鄧繼崇率兵三千斷龍回關。勛以牛酒犒師，殷說勛曰：「劉公勇智絕人，術家言當興翼、軫間。今精兵十萬，攻必下，戰必克，收敗眾以餉軍，公裒鄉兵捍關，殆矣。不如下之，富貴可得也。」勛謂然。又其下畏建鋒虐，夜棄甲走。建鋒至關，曰：「此天意也！」盡用邵旗鎧趨潭州。守者以為勛軍，納之。既入，處訥方宴，執而殺之。建鋒許勛賞，未及行，遣請，弗許，勛怒，率鄧繼崇攻湘鄉，取邵州，進壁定勝、武安。建鋒使殷督諸將擊之，殷大敗，走江滸。鄉人夏侯陟教殷以奇兵出迪田，逾澗山，據江為壁，伏兵於莽，誘勛度江。勛見士未陣，爭出鬥，殷分兵襲其壁，麾瀕江軍夾擊，勛大敗，拔定勝一壁，進圍邵州。未下而建鋒死，殷代為節度使。勛請和，不許，卒禽勛斬之。

是時，道州蠻酋蔡結、何庾，衡人楊師遠各據州叛。宿人魯景仁從黃巢為盜，至廣州，病不能去，以千騎留連州，眾饑，從蔡結求糧，乃相倚杖，與州戍將黃行存誘工商四五千人據連州。郴人陳彥謙殺刺史董嶽，發官帑募士，自稱都統，勝兵四千。零陵人唐行旻乘巢亂，脅眾自防，盜永州，殺刺史鄭蔚，與景仁合從，數遣諜殷虛實，完壘自守。

殷遣將李瓊攻永州，殺行旻。李瑭攻道州，蔡結約峒獠為援，久不勝，謀曰：「蠻所恃，林藪耳。」乃屯大川，伐山焚林，獠驚走。城陷，執蔡結、何庾，殷斬之。李瓊出耒陽、常寧，攻郴州，陳彥謙出戰，軍亂不能陣，斬彥謙。進圍連州，魯景仁乘城守，三日不下，夜焚其門入之，景仁自刺死。

頊，字公謹。滿，字秉仁。嶽，字峻昭。行旻，字昌圖。

滿不修飭，每宴使客，抵寶器潭中，曰：「此水府也，蛟龍所憑，吾能沒焉。」乃裸入水，俄取器以出。累遷檢校太尉、同中書門下平章事。天復元年卒。子彥威自立。間荊南節度使成汭兵出。襲江陵，入之，焚樓船，殘墟落，數千里無人跡。弟彥恭，結忠義節度趙匡凝以逐彥威，據江陵。匡凝弟匡明擊之，還走朗州。

陳儒，江陵人。世為牙右職。廣明元年，以鄭紹業為荊南節度使，時朗州刺史段彥謨方據荊南，紹業憚之，逾半歲乃至。僖宗入蜀，召紹業還行在，以彥謨代節度。彥謨與監軍朱敬玫不平，謀殺之。敬玫覺，先率兵入其府，彥謨方寢，拔劍縋城奔親軍壘，不得入，彥謨曰：「而等負我！」俄見害，親屬僚佐皆死。敬玫以少尹李燧為留後，且誣彥謨以罪。帝遣中人似先元錫、王魯琪慰撫，密戒曰：「若敬玫可誅，誅之，以爾代而魯琪為副。」敬玫盛兵出迎，元錫等不敢發而還。復詔鄭紹業為節度使，逗留不進。

敬玫署儒領府事。明年，遷檢校工部尚書，為節度使，進檢校右仆射。敬玫有悍卒三千，號「忠勇軍」，暴甚，儒不能制。初，紹業將申屠琮率兵五千援京師，既歸，儒告以忠勇撓治，琮請除之。大將程君從聞之，率眾奔澧州，琮追斬百餘人，軍乃潰。已而琮復顓軍。雷滿三以兵薄城，儒厚啖以利，乃去。

淮南將張瑰、韓師德據復、嶽二州，自署刺史。儒請瑰攝行軍司馬，師德攝節度副使，共擊滿。師德兵上峽，大略去。瑰引兵逐儒，儒將奔行在，既又劫還，囚之。瑰，滑州人，暴勇而殘，荊故將夷戮幾盡。時以楊玄晦代敬玫監軍，召敬玫還成都，懼帝治前罪，稱疾自解。前此數殺大將富商，故積賄，每曝衣，紈繡不可計。瑰見心動，遣卒賊之。敬玫衣黃衣，盜刺其腹死。

秦宗言來寇，馬步使趙匡欲奉儒出，瑰覺之，殺匡而絕儒食，七日死。瑰固壘二歲，樵蘇皆盡，米鬥錢四十千，計抔而食，號為「通腸」。疫死者，爭啖其屍，縣首於戶以備饌。軍中甲鼓無遺，夜擊闔為警。宗言不能下，乃解去。二年，宗權遣趙德諲攻瑰，瑰求救於歸州刺史郭禹，禹率峽州刺史潘章解圍。明年，德諲又至，諸將困於戰，城遂陷，瑰死，人無識者，並屍於井。復州長史陳璠從瑰至江陵，密斷瑰首置囊中，走京師獻之，授安州刺史。

劉巨容，徐州人。為州大將。龐勛之反，自拔歸，授埇橋鎮遏使。浙西突陣將王郢反，攻明州，巨容以筒箭射郢死，拜明州刺史，徙楚州團練使。

黃巢亂江淮，授蘄黃招討副使，徙襄州行軍司馬、檢校右散騎常侍。巢據荊南，俄遷山南東道節度使以捍巢，屯團林。江西招討使曹全晸與巨容守荊門關，與賊戰，巨容偽北，巢追之，伏興林樾間，賊大敗，執賊將十三人，轉鬥一舍，虜獲不可計。巢浮江東奔，巨容追之，率十俘八，以功遷檢校禮部尚書。諸將欲乘勝追斬巢，巨容止曰：「朝家多負人，有危難，不愛惜官賞，事平即忘之，不如留賊，為富貴作地。」諸將謂然，故巢復熾。及陷兩京，巨容合諸道兵討之，授南面行營招討使，累兼天下兵馬先鋒開道供軍糧料使、檢校司空，封彭城縣侯。

巨容明吏治。時僖宗在蜀，公卿多因巨容護赴行在。山南西道節度使鹿晏弘為禁軍所逐，引麾下東出襄、鄧。秦宗權遣趙德諲合晏弘兵攻襄州，巨容不能守，奔成都。

始，揚州人申屠生能化黃金，高駢客之，為呂用之所譖，亡奔襄、漢，駢遣吏捕得，生見巨容自言其術，巨容留不遣。田令孜之弟遁襄州，巨容出金誇之。及在蜀，匿生，使術不得傳，令孜恨之。龍紀元年，殺巨容，夷其宗，生並死。

巨容部將馮行襲者，均州武當人，以謀勇稱裏中。中和初，鄉豪孫喜聚眾數千人，謀攻城。行襲伏士江隩，以單舟迎喜曰：「州人思得將軍久矣。顧將軍兵多必剽掠，若留眾江北，以輕騎進，我為向導，城可下。」喜信之。既度江，吏出迎，伏甲興，行襲擊喜，斬之，眾皆潰。行襲乘勝逐刺史呂燁，據均州，巨容因表為刺史。

帝在蜀，均之右有長山，當襄、漢貢道，有劇賊據險劫獻物，行襲平之。武定節度使楊守忠表為行軍司馬，使領兵搤谷口以通秦、蜀。鳳翔李茂貞養子繼臻據金州，行襲攻拔之，昭宗即授金州防禦使。時山南西道節度使楊守亮將襲京師，道金、商，行襲逆戰破之，就擢戎昭軍節度使。朱全忠圍鳳翔，神策中尉韓全誨遣中人二十輩督江、淮兵過其州，行襲方附全忠，盡殺之，收詔書送全忠。

天祐二年，王建遣將王思綰攻行襲，敗其兵，州大將金行全出降，行襲奔均州。建以行全為子，更名宗朗，授觀察使，以渠、巴、開三州隸之。宗朗不能守，焚郭邑去。全忠以行襲不足禦建，遣別將屯金州。行襲議徙戎昭軍於均州，以金、房為隸。全忠以金人不樂行襲，以馮恭領州，罷防禦使而廢戎昭軍。

趙德諲，蔡州人。從秦宗權為右將，以討黃巢功授申州刺史。光啟初，與秦誥、鹿晏弘合兵攻襄州，節度使劉巨容奔成都。宗權假德諲山南東道節度留後，進攻荊南，悉收寶貲，留裨將王建肇守之，遺人才數百室。明年，歸州刺史郭禹來討，建肇納之，奔黔州。德諲失荊南，又度宗權必敗，舉地附朱全忠。全忠方為蔡州四面行營都統，即表以自副，加忠義軍節度使。宗權平，加中書令，封淮安郡王，卒。子匡凝嗣。

匡凝，字光儀，由唐州刺史自為山南東道節度留後，昭宗即授節度使，不三年，以威惠聞。累遷檢校太尉兼中書令。匡凝矜嚴盛飾，前後持鑒自照。

全忠之敗清口，匡凝與奉國節度使崔洪、河東李克用、淮南楊行密約合兵攻全忠。會方城鎮遏使度軫奔全忠，發其謀。全忠移書切責，使氏叔琮攻唐州，刺史趙匡璠降。進圍隋州，執刺史趙匡璘，斬首五千級；拔鄧州，執刺史國湘。匡凝懼，乞盟。

全忠使親將陳俊、王紳入叔琮軍，崔洪留之，紳亡歸。洪與行密欲邀友恭軍，不克。會河東客伊超使淮南還，過蔡，洪亦留之，因是並俊送全忠，以部將苛拘為解，遣兄賢入質，全忠還之，質洪子於汴。全忠使賢調蔡卒二千出戍。將行，大將崔景思不悅，殺賢，洪懼，驅民趨申州，遂奔行密，麾鼓亙百餘里。武昌杜洪邀之，弗及，蔡士多亡去，從者才二千人。

天祐元年，封匡凝為楚王。時諸道不上供，唯匡凝歲貢賦天子。全忠方圖天下，遣人諭止之，匡凝流涕曰：「吾為國屏翰，渠敢有他誌！」副使王筠勸絕全忠，全忠怒，出兵攻之。弟匡明大破汴軍於鄧州，因勸匡凝與王建連和。及荊南成汭敗，匡凝取江陵，表匡明為荊南節度留後，有詔拜檢校司徒、荊南節度行軍司馬。

全忠以其兵分可圖也，乃使楊師厚攻匡凝，自將中軍繼之，屯臨漢。匡凝遣客謝，囚不遣，敗荊南救兵，俘其將。全忠循江而南，師厚繇陰谷伐木為梁。匡凝以兵二萬瀕江戰，大敗，乃燔州，單舸夜奔揚州。行密見之曰：「君在鎮，輕車重馬輸於賊，今敗乃歸我邪？」筠自殺。全忠以師厚為山南東道節度留後，遂趨江陵。匡明亦謀奔淮南，子承規諫曰：「昔諸葛兄弟分仕二國，若適揚州，是自取疑也。」匡明謂然，乃趨成都，王建待以賓禮，授武信軍節度使，分其眾為崇義、勇義、順義、廣義四都，全忠遂有荊南。

楊守亮，曹州人，本姓訾，名亮。與弟信俱從王仙芝為盜。亮身長七尺餘，色如鐵。仙芝死，又事徐唐莒，劫剽洪、饒二州。楊復光平江西，得其兄弟，養為假子，以信養於弟復恭家，曰守亮、守信。復恭收京師。守亮以戰多，拜山南西道節度使、檢校太保，守信興平軍節度使，並同中書門下平章事。復恭又以假子守貞為龍劍節度使，守忠為武定軍節度使，守厚為綿州刺史。

初，朱玫取興、鳳州，虢州刺史滿存以兵赴行在，復收二州，昭宗擢為感義軍節度使，累檢校司徒、同中書門下平章事，與復恭四假子及利閬觀察使席儔等共攻王建。建軍已圍楊晟，分軍逼守厚，軍未成列而敗。先是，守貞、守忠聞建兵出，拔眾奔綿州，並力共攻東川，弗勝。建將華洪以兵萬人壁綿州之郊，敗守忠、守厚，二人分道行，收兵趨閬州。

始，復恭敗，依守亮。而鳳翔李茂貞、邠寧王行瑜、鎮國韓建等共劾守亮納叛人，請以鎮兵討之。茂貞自為興元節度使，以書誚責宰相。帝為削守亮官爵，因詔茂貞問罪。滿存來救不克，以眾入興元。茂貞拔興、鳳、洋三州，破守亮於西，乘勝入興元。復恭挾諸假子及存奔閬州。洪進圍之。帝以徐彥若帥鳳翔，以興元授茂貞。茂貞不肯拜，帝乃以其子繼密為興元節度使。

俄而洪拔閬州，守亮等皆挺身走，將北奔太原，趨商山，饑甚，丐食於野，為邏戍所縛，見韓建，守亮視建左右八百人皆常隸己，語建曰：「此屬吾養之素厚，無一為我死。公無費衣食，不如殺之。」建許諾。復曰：「公幸貸我，俾生見天子，陳先人功，萬有一不死。」建檻車送京師，吏縛以帛，內球於口。帝禦延喜樓問反狀，守亮不得語，頷而已。左右白服罪，即執獻太廟，斬獨柳下，梟於市。守厚死巴州，麾下兵多歸王建。存奔京師，為左武衛大將軍。

楊晟，不詳宗系。隸鳳翔軍，節度使李昌符畏其勇，欲殺之，妾周擿使亡去，隸神策軍為都校。僖宗在陳倉，邠寧朱玫遣萬騎合昌符追行在，乃擢晟感義軍節度使、檢校司空，守大散關。玫兵攻關，晟數卻，戰潘氏，遂大敗，內外無固誌。帝更徙興元，晟西奔，玫取興、鳳二州。晟襲文州，逐刺史，據成、龍、茂等州。

王建攻成都，田令孜以晟故將，與連和，假威戎軍節度使，守彭州。晟擊建，無功引還。且畏建圖己，乃約山南西道節度使楊守亮兄弟合謀拒建，掠新繁，焚漢州，又攻東川顧彥暉，為建兵所逐。建使王宗裕率騎五萬圍晟，食四郊麥，掠民資產。晟假子實以騎八千降於建，建以奇兵襲楊守厚等，皆亡去。晟開門決戰，大敗，遂約降。建饋十羊，晟曰：「以我為機上肉乎？」不出。建築甬道屬陴以入，斬晟首。

晟有仁心，下懷其恩，雖城中食盡，無叛者。初，昌符死，晟得其妾周，母事之，周請為妻，晟固辭，旦夕問省，乃視事。愛將安師建者，勇而有禮，既就執，建顧曰：「爾報楊司徒足矣，能從我乎？」謝曰：「司徒誓同死生，不忍復戴日月。」三謂不回，乃戮之。

顧彥朗、彥暉者，豐州人，並為天德軍小校。其使蔡京以兄弟有封侯相，每厚禮之，使子贈賚，稍稍進秩。黃巢亂長安，率軍同復京師。

彥朗遷累右衛大將軍。光啟中，擢拜東川節度使、檢校太保、同中書門下平章事。至劍門，陳敬瑄吏奪其節，彥朗不得入，保利州。敬瑄誣劾彥朗擅興兵掠西境。僖宗下詔申曉講和，乃得到軍。署彥暉漢州刺史。

初，楊守亮忌壁州刺史王建兇暴，欲逐之。建聞，合溪洞豪酋取閬州，擊利州，刺史走，即據二州，守亮不能制。彥朗與建雅舊，陰助貲饟。建攻成都，彥朗挾故憾，與並力，道路鄣梗。敬瑄告難於朝，帝詔和解，又敕李茂貞鐫諭。

會彥朗卒，彥暉自知留後。明年為節度使。中人送節，為綿州刺史楊守厚所留。守厚發兵攻梓州，彥暉告急於建，建使李簡救之，戒曰：「賊破，並取彥暉，無須再往也。」簡破守厚軍，彥暉辭疾，不克取。建素有吞噬心，以彥朗與婚婭，久未忍。及彥暉，則交好愈疏，而境上關賦相稽詬，建怒。景福元年，遂攻彥暉。彥暉請救於楊守亮，遣楊子彥戍梓，執建大將王宗弼，彥暉責曰：「王公何以見討？君為大將，不諫雲何？」宗弼謝罪，即解縛，使就館，帟幕衾服皆具，更養為子，改名琛。明年，建將華洪破綿州，守厚走，得彥暉節。時詔已進彥暉檢校司空、東川節度使矣。

乾寧二年，昭宗在石門，督彥暉、建赴行在。建率兵二十萬次綿州，即劾彥暉劫輜運，回襲之。彥暉不敢出，但遣人塞建舟路，建遂擊取巴、閬、蓬、渠、通、果、龍、利八州。帝遣中人為兩川宣諭協和使。建奉詔還，而兵不解。彥暉謀窘，因大略漢、眉、資、簡等州。李茂貞亦欲爭其地，使子興元節度使繼密引軍救彥暉，以窺東川。四年，華洪率眾五萬攻彥暉，取渝、昌、普三州，壁梓州南，敗彥暉兵，奪鎧馬八百，凡五十戰，圍遂固。帝仍遣左諫議大夫李洵諭止，建拒命。帝以嗣郯王戒丕鎮鳳翔，徙茂貞代建，皆不奉詔。

梓有鏡堂，世稱其麗，彥暉嘗會諸將堂上，養子瑤尤親信，彥暉以所佩劍號「疥癆賓」佩之，使侍左右。嘗語諸將曰：「與公等生死同之，違者先齒『疥癆賓』！」眾曰：「諾。」及圍急，瑤請聚親信飲，得同死。彥暉顧王琛曰：「爾非我舊，可自求生。」指頹垣令逸。彥暉手殺妻子，乃自刎，宗族諸將皆死，麾下兵猶七萬。

初，韋昭度為招討使，彥暉、建皆為大校。彥暉詳緩有儒者風，建左右髡發黥面若鬼，見者皆笑。至是錄笑者皆殺之。私署洪為東川節度留後。

贊曰：《詩》雲「戎狄是膺，荊舒是懲」，嫉其為中國之害也。春秋之世，楚滅陳、鄭，而卒復其祀，聖人善之。處存平黃巢，定京師，功冠諸將。昭宗嘗有意都襄陽，依趙凝以自全。大抵唐室屏翰，皆為朱溫所翦覆，過於夷狄、荊舒之為害也，甚矣。


Chinese text: This work was published before January 1, 1923, and is in the
public domain worldwide because the author died at least 100 years ago.
