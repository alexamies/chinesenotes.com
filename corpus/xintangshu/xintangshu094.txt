侯君集 張亮 薛萬均弟:萬徹 萬淑 萬備 附:盛彥師 盧祖尚 劉世讓 劉蘭 李君羨

目录
1	侯君集
2	張亮
3	薛萬鈞
3.1	弟 萬徹
3.2	弟 萬淑
3.3	弟 萬備
3.4	附 盛彥師
3.5	附 盧祖尚
3.6	附 劉世讓
3.7	附 劉蘭
3.8	附 李君羨
侯君集
　　侯君集，豳州三水人。以材雄稱。少事秦王幕府，從征討有功，擢累左虞候、車騎將軍，封全椒縣子。預誅隱太子尤力。王即位，拜左衛將軍，進封潞國公，邑千戶。貞觀四年，遷兵部尚書，俄檢校吏部尚書，參議朝政。

　　李靖討吐谷渾，以君集為積石道行軍總管。師次鄯州，議所向。君集曰：「王師已至，而賊不走險，天贊我也。若以精兵掩不備，彼不我虞，必有大利。若遁岨山谷，克之實難。」靖然其計，簡銳士，約齎深入，追及其眾於庫山，大戰，破之，進會大非川，平其國。

　　會詔世封功臣，授陳州刺史，更封陳；群臣不願封，進吏部尚書。君集本以行伍奮，不知學；後貴，益自喜，好書。及典選，分明課最，有譽于時。

　　吐蕃圍松州，授當彌道行軍大總管以擊之。高昌不臣，拜交河道行軍大總管出討。王曲文泰笑曰：「唐去我七千里，磧鹵二千里無水草，冬風裂肌，夏風如焚，行賈至者百之一，安能致大兵乎？使能頓吾城下一再旬，食盡當潰，吾且系而虜之。」君集次磧口，而文泰死，子智盛襲位。進營柳穀，候騎言國方葬死君，諸將請襲之。君集曰：「不可，天子以高昌驕慢，使吾龔行天罰，今襲人於墟墓間，非問罪也。」於是鼓而前。賊嬰城自守，遣諭之，不下。乃刊木塞塹，引撞車毀其堞，飛石如雨，所向無敢當，因拔其城，俘男女七千，進圍都城，初，文泰與西突厥欲穀設約，有急相援。及是，欲穀設益懼，西走，智盛失援，乃降。高昌平，君集刻石紀功還。

　　初，君集配沒罪人不以聞，又私取珍寶、婦女，將士因亦盜入，不能制。及還京師，有司劾之，詔君集詣獄簿對。中書侍郎岑文本諫曰：「高昌之罪，議者以其遐遠，欲置度外，唯陛下奮獨見之明，授決勝之略，君集得指期平殄。今推勞將帥，從征之人悉蒙重賞，未逾數日，更以屬吏，天下聞之，謂陛下錄過遺功，無以勸後。且古之出師，克敵有重賞，不勝蒙顯戮。當其有功也，雖貪財縱欲，尚蒙爵邑；其無功也，雖勤躬潔己，不免鈇鉞。故曰：'記人之功，忘人之過，宜為君者也。'昔李廣利貪不愛卒，陳湯盜所收康居財物，二主皆赦其罪，封侯賜金。夫將帥之臣，廉慎少而貪沒多。軍法曰：'使智，使勇，使貪，使愚。故智者樂立其功，勇者好行其志，貪者邀趨其利，愚者不計其死。'是以前聖使人，必收所長而棄所短。陛下宜申宥君集，俾復朝列，以勸有功。」帝寤，釋不問。

　　君集自恃有功，以它罪被系，居怏怏不平。會張亮出洛州都督，君集謬激說曰：「何為見排？」亮曰：「公排我，尚誰咎？」君集曰：「我平一國還，觸天子嗔，何能排君？」因攘袂曰：「鬱鬱不可活，能反乎？當與公反。」亮密以聞。帝曰：「卿與君集皆功臣，今獨相語而無左驗，奈何？」秘不發，待君集如初。皇太子承乾數有過，慮廢，知君集犯望，因其婿賀蘭楚石為千牛，私引君集入，問自安計。君集舉手謂曰：「此手當為殿下用之。」又遣楚石語承乾曰：「魏王得愛，陛下若有詔召，願毋輕入。」承乾納之。然君集常畏謀泄，忽忽不自安，或中夕驚吒，妻怪之，曰：「公，國大臣，何為爾？若有所負，宜自歸，首領尚可全。」不從。

　　承乾事覺，捕君集下獄。楚石告狀，帝自臨問，曰：「我不欲令刀筆吏辱公。君集辭窮不能對。帝語群臣曰：「君集于國有功，朕不忍置諸法，將丐其命，公卿其許我乎？」君臣皆曰：「君集罪大逆不道，請論如法。」帝乃謂曰：「與公訣矣，今而後，徒見公遺像已！」因泣下，遂斬之，籍其家。君集臨刑色不變，謂監吏曰：「我豈反者乎？蹉跌至此。然嘗為將，破二國，若言之陛下，丐一子以守祭祀。」帝聞，原其妻及一子，徙嶺表。

　　始，帝命李靖教君集兵法，既而奏：「靖且反，兵之隱微，不以示臣。」帝以讓靖，靖曰：「方中原無事，臣之所教，足以制四夷，而求盡臣術，此君集欲反耳。靖為右僕射，君集為兵部尚書，同還省，君集馬過門數步乃覺，靖語人曰：「君集其有異慮乎？」後果如言。

張亮
　　張亮，鄭州滎陽人。起畎畝，志趣奇譎，雖外敦厚而內不情。隋大業末，李密略地滎、汴，亮從之，未甚甄識。時軍中有謀叛去者，亮輒以告，密愛其誠，乃署驃騎將軍，隸李勣。勣以黎陽歸，亮頗佐佑之，擢鄭州刺史。會王世充取鄭，亮提孤軍不敢入，亡命共城山。俄檢校定州別駕。勣討劉黑闥，使亮守相州，賊方盛，棄城遁。

　　房玄齡以亮沈果有謀，白秦王，引為車騎將軍。隱太子將作難，命亮統左右千人之洛陽，陰結山東豪傑以備變。齊王告亮反，高祖以屬吏詰訊，終無所言，乃得釋。王即位，除右衛將軍，封長平郡公。累遷御史大夫，進封鄅國公，食益州戶五百。曆豳夏汭鄜三州都督、相州長史，徙鄖國。召拜工部尚書。亮為政多伺察，發Ｆ〗縹隱微，示神明，抑強恤弱，所至有績。拜太子詹事，出為洛州都督。侯君集已誅，以刑部尚書參預朝政。

　　時茂州俚童張仲文自稱天子，有司論斥乘輿有罪當死，攝刑部尚書韋挺奏：「童乃妖言，無死坐。」帝怒曰：「爾作威福於下，而歸虐朕耶！」挺失據趨出。亮為挺直之，帝曰：「公欲取剛正名乎？」亮不謝，帝寤曰：「甯屈我，以申公之請。」童免死。

　　帝將伐高麗，亮頻諫，不納，因自請行，詔為平壤道行軍大總管。引兵自東萊浮海，襲破沙卑城，進至建安，營壁未立，賊奄至，亮不知所為，踞胡床直視無所言，眾謂其勇，得自安。於是副將張金樹鼓於軍，士奮擊，因破賊。及從帝還，至并州，乃得罪。

　　初，亮棄故妻，更娶李氏。李妒悍，私通歌兒，養為子，名慎幾。亮子顗數諫止，亮不納。李好左道，交通巫覡，橈政事。亮為相州，假子公孫節以讖有「弓長之主當別都」，亮自以相舊都，「弓長」其姓，陰有怪謀。術家程公穎者，亮素與厚，陰謂曰：「君前言陛下真天下主，何其神邪！」公穎內曉，即稱亮臥若龍，當大貴。亮曰：「國家殆必亂，吾臂龍鱗奮矣，慎幾且大貴。」公孫常者，節兄也，亮謂曰：「吾有妾，相者雲必為諸王姬。」常曰：「我兄子大品言，有神告公名在讖書。」亮悅。會陝人常德發其謀，並言亮養假子五百。帝使馬周案之，亮讕辭曰：「囚等畏死，見誣耳。」因自陳佐命舊臣。帝曰：「亮養子五百將何為？正欲反耳。」詔百官議，皆言亮當誅。帝遣長孫無忌、房玄齡就獄謂曰：「法者，天下平，與公共為之。公不自修，乃至此，將奈何？」於是斬西市，籍其家。

薛萬鈞
　　薛萬均，本燉煌人，後徙京兆咸陽。父世雄，大業末為涿郡太守，萬均與弟萬徹因客幽州，以材武為羅藝所厚善。與藝歸款，高祖授萬均上柱國、永安郡公。

　　竇建德帥眾十萬寇范陽，藝迎拒之。萬均曰：「眾寡不敵，宜以計勝。」即教藝羸兵阻水以誘之，萬均自以精騎百匿城左。建德師度水，邀半度擊之，大敗其眾。明年，建德以二十萬騎來攻，兵已緣堞，萬均與萬徹率死士百人出地道，掩擊其背，眾驚潰去。秦王平劉黑闥，引萬均為右二護軍，北門長上。

　　柴紹之討梁師都也，以萬均為副，萬徹亦從。距朔方數十里，突厥兵驟至，王師卻，萬均兄弟橫擊之，斬其驍將，虜陣歡，乘之，俘殺相藉。突厥走，遂圍師都。諸將以城險未可下，萬均曰：「城中氣死，鼓不能聲，破亡兆也。」既而賊果斬師都降。拜左屯衛將軍。

　　俄為沃沮道行軍副總管，從李靖討吐谷渾。軍次青海，萬均、萬徹各以百騎行前，卒與虜遇，萬均單騎馳突，無敢當者。還語諸將曰：「賊易與。」復馳進擊，斬數千級，勇蓋三軍。追奔至積石山，大風折旗，萬均曰：「虜且來！」乃勒兵。俄而虜至，萬均直前斬其將，眾遂潰，追至圖倫磧乃還，與靖會青海。璽書勉勞，遷本衛大將軍。又副侯君集擊高昌，曲智盛堅守未下，萬均麾軍進，智盛懼，乃降。進潞國公。

　　會有訴萬均與高昌女子亂，太宗欲窮治。魏徵曰：君使臣以禮，若所訴實，罪且輕，虛則所失重矣。」詔勿治。後帝幸芙蓉園，坐清宮不謹下獄，憂憤卒。帝驚悼，為舉哀，詔陪葬昭陵。後嘗賜群臣膜皮，及萬徹而誤呼萬均，愴然曰：「萬均朕勳舊，忽口其名，豈死者有知，冀此賜乎？」因命取焚之，舉坐感歎。弟萬徹、萬淑、萬備。

弟 萬徹
　　萬徹與萬均歸高祖，授車騎將軍、武安縣公，事隱太子。太子誅，萬徹督宮兵戰武門，噪而趨秦府，眾失色；乃示以太子首，然後去，與數十騎亡之南山。秦王數使貸諭，乃出謝。王以其忠於所事，不之罪也。從李靖討突厥頡利可汗，以功授統軍，進爵郡公。曆右衛將軍、蒲州刺史。副李勣擊薛延陀，與虜戰磧南，率數百騎為先鋒，繞擊陣後。虜顧見，遂潰，斬首三千級，獲馬萬五千，封一子為縣侯。改左衛將軍，尚丹陽公主，加駙馬都尉。遷代州都督、右武衛大將軍。太宗嘗曰：「當今名將，唯李勣、江夏王道宗、萬徹而已。勣、道宗雖不能大勝，亦未嘗大敗；至萬徹，非大勝即大敗矣。」貞觀二十二年，以青丘道行軍總管帥師三萬伐高麗，次鴨淥水，以奇兵襲大行城，與高麗步騎萬余戰，斬虜將所夫孫。虜皆震恐，遂傅泊汋城。虜眾三萬來援，擊走之，拔其城。萬徹在軍中，任氣不能下人，或有上書言狀者，帝愛其功，直加讓勖而已，即為焚書。副將裴行方亦言其怨望。李勣曰：「萬徹位大將軍，親主婿，而內懷不平，罪當誅。」因詔除籍徙邊，會赦，還。高宗永徽二年，授甯州刺史。入朝，與房遺愛昵甚，因曰：「我雖病足，坐置京師，諸輩猶不敢動。」遺愛曰：「若國有變，當與公共輔荊王。」謀泄下獄，誅。臨刑曰：「萬徹大健兒，留為國效死，安得坐遺愛殺之！」遂解衣顧監刑者曰：「亟斬我！」斬之不殊，叱曰：「胡不力！」三斬乃絕。

弟 萬淑
　　萬淑亦以戰功顯。曆右領軍將軍、梁郡公、暢武道行軍總管。

弟 萬備
　　萬備有至行，居母喪，廬墓前，太宗詔表異其門。以尚輦奉禦從伐高麗。李勣圍白岩，虜遣兵萬餘來援，將軍契苾何力以八百騎苦戰，中槊創甚，為賊所窘，萬備單馬進救，何力獲免。仕至左衛將軍。

　　在武德、貞觀時，又有盛彥師、盧祖尚、劉世讓、劉蘭、李君羨等，頗以功力顯，而皆不終，附于左。

附 盛彥師
　　盛彥師者，宋州虞城人。少任俠。隋大業末，為澄城長。高祖兵至汾陰，彥師率賓客上謁，授行軍總管，從平京師，與史萬寶鎮宜陽。李密叛，謀出山南，萬寶懼，謂彥師曰：「密，驍賊也，以王伯當輔之，挾思東歸之士，非計出萬全不為也，殆不可當。」彥師笑曰：「請以數千兵為公梟其首。」萬寶問計，答曰：「兵詭道也，難豫言。」即引眾逾洛水，入熊耳山，命士持滿夾道，伏短兵溪穀間，令曰：「賊半度乃擊。」所部皆笑曰：「賊趨洛州，何為備此？」彥師曰：「密聲言入洛，其實走襄城就張善相，我據其要，必禽之。」密果至，彥師橫擊，首尾不相救，遂斬密及伯當。以功封葛國公，授武衛將軍，鎮熊州。

　　討王世充也，彥師與萬寶軍伊闕，絕山南路。世充平，為宋州總管。始，彥師入關，世充以陳寶遇為宋州刺史，待其家不以禮。及是，彥師因事殺之，又殺平生所惡數十家，州人震駭，皆重足立。

　　徐圓朗反，詔為安撫大使，戰敗，為賊所執。圓朗待之厚，命作書招其弟，使舉虞城叛。彥師為書曰：「吾奉使無狀，為賊禽，誓死報國。若宜善侍毋，勿以我為念。」圓朗笑曰：「將軍，壯士也。」置之。武德六年，圓朗平，彥師得還。高祖以罪誅之。

附 盧祖尚
　　盧祖尚，字季良，光州樂安人。家饒財，好施，以俠聞。隋大業末，募壯士捕盜，時年十九，善禦眾，所向有功，盜畏，不入境。宇文化及之亂，據州稱刺史，歃血誓眾，士皆感泣。越王侗立，遣使歸地，因署本州總管，封沈國公。

　　王世充僭位，以州歸高祖，授刺史，封弋陽郡公。從趙郡王孝恭討輔公祏，為前軍總管，下宣、歙，進擊賊帥馮惠亮、陳正通，破之。曆蔣州刺史、壽州都督、瀛州刺史，有能名。

　　貞觀二年，交州都督以賄敗，太宗方擇人任之，咸以祖尚才備文武，可用也。召見內殿，謂曰：「交州去朝廷遠，前都督不稱職，公為我行，無以道遠辭也。」祖尚頓首奉詔，既而托疾自解，帝遣杜如晦等諭意曰：「匹夫不負然諾，公既許朕矣，豈得悔？三年當召，不食吾言。」對曰：「嶺南瘴癘，而臣不能飲，當無還理。」遂固辭。帝怒曰：「我使人不從，何以為天下！」命斬朝堂。既而悔之，詔復其官。

附 劉世讓
　　劉世讓，字元欽，京兆醴泉人。仕隋為徵仕郎。高祖入長安，以湋川歸，授通議大夫。時唐弼餘黨寇扶風，世讓自請安輯，許之，得其眾數千，因授安定道行軍總管，率兵二萬拒薛舉，戰不勝，與弟寶皆沒於賊。舉令至城下，紿說使降。世讓陽許之，至則告守者曰：「賊兵極於此矣，善自固！」舉重其節，不加害。秦王方屯高墌，世讓密遣寶間走王，言賊虛實。高祖悅，賜其家帛千匹。舉平，授彭州刺史。俄領陝東道行軍總管，從永安王孝基討呂崇茂于夏縣，軍敗，為賊所囚。聞獨孤懷恩有逆謀，唐儉語世讓曰：「懷恩謀行，則國難未息，可亡歸，白髮之。」世讓逃還，高祖方濟河幸懷恩營，驚曰：「世讓之來，天也！」因封為弘農郡公，賜田百畝、錢百萬。母喪免，起為檢校并州總管。竇建德之援王世充也，世讓率萬騎出黃沙嶺，襲洛州。會突厥入寇，又詔以兵屯雁門，世讓馳騎八百赴之，而可汗軍大至，乃保武州。可汗與高開道、苑君璋合眾攻之，城數壞；輒立柵完拒。鄭元先使可汗，可汗使來說，世讓叱曰：「丈夫奈何為夷狄作說客邪？」久之，虜引去。元還，具道其忠，賜良馬、金帶。襄邑王神符鎮并州，世讓數以氣淩之，坐是削籍徙康州。未幾，召授廣州總管。帝問以備邊策，答曰：「突厥數南寇者，恃有馬邑為地耳。如使勇將屯崞城，厚儲金帛以招降者，數出奇兵略城下，踐禾稼，不逾歲，馬邑可圖也。」帝曰：「非公無可任者。」乃使馳驛經略，於是世讓至馬邑。高滿政以地來降，突厥患之，縱反間，云：「世讓與可汗為亂。」帝不之察，因誅之，籍其家。貞觀初，突厥降者言世讓無逆謀，乃原其妻子。

附 劉蘭
　　劉蘭字文郁，青州北海人。仕隋鄱陽郡書佐。涉圖史，能言成敗事。性陰狡，以天下將亂，見北海完富，潛介賊破其鄉，取子女玉帛。淮安王神通安撫山東，率宗黨歸順。貞觀初，梁師都未平，蘭上書陳方略，太宗以為夏州都督府司馬。師都以突厥兵頓城下，蘭僕旗息鼓，賊疑不敢迫，夜引去。蘭追擊，破之，遂進軍夏州。師都平，遷豐州刺史，召為右領軍衛將軍。十一年，為夏州都督長史。時突厥攜貳，郁射設阿史那摸末率屬帳居河南，蘭縱反間離之，頡利果疑。摸末懼，來降，頡利急追，蘭逆拒，卻其眾。封平原郡公，俄檢校代州都督。初，長社許絢解讖記，謂蘭曰：「天下有長年者，咸言劉將軍當為天下主。」蘭子昭又曰：「讖言海北出天子，吾家北海也。」會鄠縣尉游文芝以罪系獄當死，因發其謀，蘭及黨與皆伏誅。

附 李君羨
　　李君羨，洛州武安人。初事李密，後為王世充驃騎。惡世充為人，率其屬歸高祖，授上輕車都尉。秦王引置左右，從破宋金剛於介休，加驃騎將軍，賜以宮人、繒帛。從討王世充，為馬軍副總管。世充子玄應自武牢轉糧入洛，君羨俘其軍，玄應走。從破竇建德、劉黑闥，所向必先登摧其鋒，累授左衛府中郎將。突厥至渭橋，君羨與尉遲敬德擊破之。太宗曰：「使皆如君羨者，虜何足憂！」改左武候中郎將，封武連縣公，北門長上。在仗讀書不休，帝嘉勞。曆蘭州都督、左監門衛將軍。先是，貞觀初，太白數晝見，太史占曰：「女主昌。」又謠言「當有女武王者」。會內宴，為酒令，各言小字，君羨自陳曰「五娘子」。帝愕然，因笑曰：「何物女子，乃此健邪！」又君羨官邑屬縣皆「武」也，忌之。未幾，出為華州刺史。會御史劾奏君羨與狂人為妖言，謀不軌，下詔誅之。天授中，家屬詣闕訴冤，武后亦欲自詫，詔復其官爵，以禮改葬。

　　贊曰：侯君集位將相私謁太子，張亮養子五百人，薛萬徹與狂豎謀，皆死有餘責，又何咎哉？乙太宗之明德，蔽於謠讖，濫君羨之誅，徒使孽後引以自神，顧不哀哉！


Chinese text: This work was published before January 1, 1923, and is in the
public domain worldwide because the author died at least 100 years ago.
