關董袁趙竇

目录
1	關播
2	董晉
3	袁滋
4	趙宗儒
5	竇易直
關播
維基百科標誌　维基百科條目︰关播
關播，字務元，衛州汲人。及進士第。鄧景山節度青齊、淮南，再署幕府。遷右補闕。與神策軍使王駕鶴為姻家，元載惡之，出為河南兵曹參軍事，數試屬縣，政異等。陳少遊鎮浙東、淮南，表為判官，攝滁州刺史。李靈耀叛，少遊屯淮上，所在盜賊蝟奮，播儲貲力，給軍興，人無愁苦。楊綰、常袞皆善播，引為都官員外郎。

德宗初，湖南峒賊王國良驚剽州縣，不可制，詔播宣輯，因得請事，對殿中。帝問政治之要，播曰：「為政之本，要得有道賢人乃治。」帝曰：「朕比下詔求賢才，又遣使黜陟，搜逮所遺，須能者用之，若何？」播曰：「陛下雖求賢，又使舉薦，然止得求名文辭士，焉有有道賢人肯奉牒丐舉選邪？」帝悅，曰：「卿姑去，還當更議。」播且言：「奉詔平賊，有如不受命，臣請發州兵剪定之。」帝曰：「善。」及還，再遷給事中。故事，諸司甲庫，以令史直曹，刓脫為奸。播悉易以士人，時韙其法。

歷吏部侍郎。帝求宰相，盧杞雅知播韋柔可制，因從容言播材任宰相，其儒厚可鎮浮動。乃拜中書侍郎、同中書門下平章事，政一決於杞。嘗論事帝前，播意不可，避坐欲有所言，杞目禁輒止，退讓播曰：「以君寡言，故至此，奈何欲開口爭事邪！」播即喑畏毋敢與。

時李元平、陶公達、張愻、劉承誡率輕薄子，遊播門下，能侈言誕計，以功名自喜。播謂皆將相材，數請帝用之。元平本宗室疏裔，好論兵，鄙天下士大夫無可者，人人怨疾之。李希烈叛，帝以汝州據賊沖，刺史疲軟不勝任，播盛稱元平，帝召見，拜左補闕。不數日，檢校吏部郎中，兼汝州別駕，知州事。元平始至，募工築郛浚隍，希烈陰使亡命應募，凡內數百人，元平不寤。賊遣將李克誠以精騎薄城，募者內應，縛元平馳見希烈，遺矢於地。希烈以其眇小，無髯，戲克誠曰：「使爾取元平，乃以其子來邪？」因嫚罵曰：「盲宰相使汝當我，何待我淺邪！」偽署御史中丞。播聞詫曰：「元平事濟矣！」謂必覆賊而建功也，左右笑之。無何，偽署為宰相，有告其貳者，元平斷一指自誓。公達等以元平屈賊，皆廢不用。

播從幸奉天。盧杞、白誌貞已貶而播猶執政，議者不平，遂罷為刑部尚書。韋倫等曰：「宰相不善謀，使天子播越，尚可尚書邪？」相與泣諸朝。未幾，知刪定使。初，上元中，詔擇古名將十人配享武成廟，如十哲侑孔子。播奏：「太公，古賢臣，今其下稱亞聖。孔子十哲，皆當時弟子，今所配年世不同，請罷之。」詔可。

貞元初，檢校尚書右仆射，持節送鹹安公主降回鶻，虜人重其清。還，遷兵部尚書。以太子少師致仕，斥賣車騎，闔門不嬰外事。卒，年七十九，贈太子太保。

始，希烈死，或言元平雖屈賊，然有謀不克發，乃貸死流珍州。會赦還，住剡中，觀察使皇甫政殺其侄以發帝怒，遂流死賀州。

董晉
維基百科標誌　维基百科條目︰董晋 (唐朝)
董晉，字混成，河中虞鄉人。擢明經。肅宗幸彭原，上書行在，拜秘書省校書郎，待制翰林。出從淮南崔圓府為判官。還朝，累遷祠部郎中。

大歷中，李涵持節送崇徽公主於回紇，署晉判官。回紇恃有功，見使者倨，因問：「歲市馬而唐歸我賄不足，何也？」涵懼，未及對，數目晉，晉曰：「我非無馬而與爾為市，為爾賜者不已多乎？爾之馬歲五至，而邊有司數皮償貲。天子不忘爾勞，敕吏無得問，爾反用是望我邪？諸戎以我之爾與也，莫敢確。爾父子寧，畜馬蕃，非我則誰使！」眾皆南面拜，不敢有言。還，遷秘書少監。

德宗立，授太府卿。不旬日，為左散騎常侍，兼御史中丞，知臺事。出為華州刺史。朱泚反，遣兵攻之，晉棄華走行在。改國子祭酒，宣慰恒州。還至河中而李懷光反，晉說之曰：「朱泚為臣而背其君，茍得誌，於公何有？且公位太尉，泚雖寵公，亦無以加。彼不能事君，能以臣事公乎？公能事彼，而有不能事君乎？公敵賊有餘力，若襲取之，清宮以迎天子，雖有大惡猶將掩焉，如公則誰敢議？」懷光喜且泣，晉亦泣。又語其將卒，皆拜。故懷光雖偃蹇，亦不助泚。

帝還京師，遷左金吾衛大將軍，改尚書左丞。是時，右丞元琇為韓滉排笮得罪，滉勢振朝廷。晉見宰相，誦元琇非罪，士大夫壯其節。貞元五年，以門下侍郎同中書門下平章事。方竇參得君，裁可大事不關咨晉，晉循謹無所駁異。參欲以其侄申為吏部侍郎，諷晉以聞。帝怒曰：「無乃參迫卿為之邪？」晉謝，具道所以然。帝即問參過失，晉無敢隱，由是參罷宰相。晉惶恐，上疏固辭位。九年，罷為禮部尚書，以兵部尚書為東都留守。

會宣武李萬榮病且死，詔晉檢校尚書左仆射、同中書門下平章事，為宣武節度副大使，知節度事。萬榮死，鄧惟恭總其軍。晉受命，不召兵，惟幕府騶傔從之，即日上道。至鄭，逆者不至，人勸止以觀便宜，晉不聽，直造汴。及郊，惟恭始出迎謁。既入，即委以軍政，無所改更，眾服晉有體，莫測其謀。始，惟恭謀代萬榮，故不遣吏以疑晉，令不敢入。及晉至情得，則鞅鞅不能平。汴士素驕怙亂，嘗介勇士伏幕下，早暮番休，晉一罷之。惟恭乃結大將相裏重晏等謀亂，晉覺之，殺其黨，械送惟恭京師。帝錄其縶李乃勞，貸死流汀州。帝恐晉儒軟，詔拜汝州刺史陸長源為司馬，以佐晉。晉謙願儉簡，事多循仍，故軍粗安。長源持法峭刻，數欲更張舊事，晉初許之，已而悉罷不用。以財賦委孟叔度，叔度為人佻侻，軍中惡之。晉在軍凡五年，卒，年七十六，贈太傅，謚曰恭惠。

晉為相也，五月朔，天子會朝，公卿在廷，侍中贊群臣賀，竇參攝中書令，當傳詔，疾作，公卿相顧，未有詔，晉從容進曰：「攝中書令臣參病不能事，臣請代參事。」南面宣致詔詞，進退甚詳。金吾將軍沈房有期喪，公除，常服入閤，帝疑以問晉，對曰：「故事，朝官期以下喪，服絁縵，不復衣淺色，南班亦如之。」又問晉冠冕之制，對曰：「古者服冠冕，以佩玉節步。堂上接武，堂下布武，君前趨進而已。今或奔走以致顛仆。在式，朝臣皆綾袍，五品而上金玉帶，所以盡飾以奉上。故漢尚書郎含香，老萊采服，君父一也。若然，服絁縵，亦非禮也。」帝然其言。詔入閤官毋趨走，期以下喪不得以慘服會，令群臣衣本品綾袍、金玉帶，自晉而復。

子溪，字惟深，亦擢明經，三遷萬年令。討王承宗也，擢度支郎中，為東道行營糧料使。坐盜軍貲，流封州，至長沙，賜死。子居中，善詩，為張籍所稱。

陸長源者，吳人，字泳。祖餘慶，天寶中為太子詹事，有清譽。

長源贍於學，始辟昭義薛嵩幕府，嵩侈汰，常從容規切。嵩曰：「非君安能為此。」歷建、信二州刺史。韓滉兼領江淮轉運使，辟署兼御史中丞，以為副。入遷都官郎中，復出汝州刺史。遂徙宣武，政皆出司馬。初，欲峻法繩驕兵，為晉所持，不克行。而判官楊凝、孟叔度等又苛細，叔度淫縱，數入倡家調笑嬉褻。晉有所偷弛，長源輒裁正之。晉卒，長源總留後事，大言曰：「將士久慢，吾且以法治之！」眾始懼。軍中請出帑帛為晉制服，不許。固請，止給其直。叔度希望又償直以鹽，乃高鹽直，賤帛估，人得鹽二斤，舉軍大怒。或勸長源曰：「故事，有大變則厚賜於軍，軍乃安。」長源曰：「異時河北賊以錢買戍卒，取旌節，吾不忍為。」眾怒益甚。長源性剛不適變，又不為備。才八日，軍亂，殺長源及叔度等，食其肉，放兵大掠。死之日，有詔拜節度使，遠近嗟悵，贈尚書左仆射。

長源好諧易，無威儀，而清白自將。去汝州，送車二乘，曰「吾祖罷魏州，有車一乘，而圖書半之，吾愧不及先人」雲。

長源死，監軍俱文珍密召宋州刺史劉全諒使總後務。全諒至，其夜軍復亂，殺大將及部曲五百人乃定。帝即詔全諒檢校工部尚書、宣武節度使。

全諒，始名逸淮，至是賜名，本懷州武涉人也。父客奴，以行戍留籍幽州，事平盧軍，以材力顯。開元中，室韋首領段普洛數苦邊，節度使薛楚玉使客奴單騎襲之，斬首以歸。興卒伍，拜左驍衛將軍，為遊奕使。性謹樸，數戰有功。安祿山反，詔以平盧節度副使呂知誨為使。賊遣韓朝旸誘之，知誨即降，賊害安東副都護馬靈察。客奴不平，與諸將共殺知誨，遣使與安東將王玄誌相聞。天寶十五載，以客奴為柳城郡太守，攝御史大夫、平盧節度使，賜名正臣；以玄誌為安東副大都護。正臣遣使道海至平原，與太守顏真卿相結。真卿喜，以子為質而歸貲糧焉，且請出師。未至，而真卿棄平原，乃還。因襲范陽，為史思明所敗，奔還，玄誌冘殺之。

全諒事劉玄佐為牙將，以勇果善騎射為玄佐厚禮。累兼御史中丞。及玄佐子士寧代立，疑宋州刺史翟良佐不附己，揚言行部，至則以全諒代之，故汴將士多歸心焉。視事凡八月卒，贈尚書右仆射。軍中立韓弘代節度雲。

袁滋
維基百科標誌　维基百科條目︰袁滋
袁滋，字德深，蔡州朗山人，陳侍中憲之後。強學博記。少依道州刺史元結，讀書自解其義，結重之。後客荊、郢間，起學廬講授。建中初，黜陟使趙贊薦於朝，起處士，授試校書郎。累辟張伯儀、何士幹幕府，進詹事府司直。部官以盜金下獄，滋直其冤，御史中丞韋貞伯聞之，表為侍御史。刑部、大理核罪人，失其平，憚滋守法，因權勢以請，滋終不署奏。遷工部員外郎。

韋臯始招來西南夷，南詔畢牟尋內屬。德宗選郎吏可撫循者，皆憚行，至滋不辭，帝嘉之。擢祠部郎中，兼御史中丞，賜金紫，持節往。逾年還，使有指，進諫議大夫。遷尚書右丞，知吏部選。求外遷，為華州刺史。政清簡，流民至者，給地居之，名其裏曰義合。然專以慈惠為本，未嘗設條教，民愛向之。有犯令，時時法外縱舍。得盜賊，或哀其窮，出財為償所亡。召為左金吾衛大將軍，以楊於陵代之。滋行，耆老遮道不得去，於陵使諭曰：「吾不敢易袁公政。」人皆羅拜，乃得去，莫不流涕。

憲宗監國，進拜中書侍郎、同中書門下平章事。劉辟反，詔滋為劍南兩川、山南西道安撫大使，半道，以檢校吏部尚書、平章事為劍南東、西川節度使。是時，賊方熾，又滋兄峰在蜀為辟所劫，滋畏不得全，久不進，貶吉州刺史。未幾，徙義成節度使。滑，用武地，東有淄青，北魏博，滋嚴備而推誠信，務在懷來。李師道、田季安畏服之。居七年，百姓立祠祝祭。以戶部尚書召，改檢校兵部，拜山南東道節度使，徙荊南。

吳元濟之反，滋言蔡兵勁，與下同欲，非朝夕計可下，宜廣方略，離潰其心。及宿兵三年，調發益屈，詔出禁錢繼之。滋揣天子且厭兵，自表入朝，欲議罷淮西事，道聞蕭俯、錢徽坐沮議黜去，滋翻其謀，更言必勝，順可天子意，乃得還。俄而高霞寓敗，帝思以恩信傾賊，且滋嘗云云，乃授彰義節度使，僑治唐州。又以滋儒者，拜陽旻為唐州刺史，將其兵。滋先世墳墓在蔡，吳少陽時為修墓，禁芻牧，諸袁多署右職，稟給之。滋至治，去斥候，與元濟通好。賊圍新興，滋卑辭講解，賊因是易滋，不為備。時帝責戰急，而滋至六月，以無功貶撫州刺史。未幾，遷湖南觀察使。累封淮陽郡公。卒，年七十，贈太子少保。

滋既病，作遺令處後事，訖三年，皆有條次。性寬易，與之接者，皆自謂可見肺肝，至家人不得見喜慍。薄居處衣食。能為《春秋》，嘗以劉惲《悲甘陵賦》褒善斥惡戾《春秋》指，然其文不可廢，乃著後序。工篆隸，有古法。子均，右拾遺；郊，翰林學士。

趙宗儒
維基百科標誌　维基百科條目︰趙宗儒
趙宗儒，字秉文，鄧州穰人。八代祖彤，後魏徵南將軍。父驊，字雲卿，少嗜學，履尚清鯁。開元中，擢進士第，補太子正字，調雷澤、河東丞。采訪使韋陟器之，表置其府。又為陳留采訪使郭納支使。安祿山陷陳留，驊沒於賊。時江西觀察使韋儇族妹坐其夫為畿官不供賊，沒為婢。驊哀之，以錢贖韋，厚為資給。賊平，訪近屬歸之，時人高其義。驊以嘗陷賊，貶晉江尉。久之，召拜左補闕，遷累尚書比部員外郎。建中初，遷秘書少監。敦交友行義，不以夷險慁操。少與殷寅、顏真卿、柳芳、陸據、蕭穎士、李華、邵軫善，時為語曰「殷顏柳陸，李蕭邵趙」，謂能全其交也。驊位省郎，衣食窶乏，俸單寡，諸子至徒步，人為咨美。涇原兵反，驊竄山谷，病死，贈華州刺史。

宗儒第進士，授校書郎，判入等，補陸渾主簿。數月，拜右拾遺、翰林學士。時，父驊遷秘書少監，德宗欲寵其門，使一日並命。再遷司勛員外郎。貞元六年，領考功事。自至德後考績失實，內外悉考中上，殿最混淆，至宗儒，黜陟詳當，無所回憚。右司郎中獨孤良器、殿中侍御史杜倫以過黜考，左丞裴郁、御史中丞盧佋降考中中，凡入中上者，才五十人。帝聞善之，進考功郎中。累遷給事中。十二年，以本官同中書門下平章事，賜服金紫。居二歲，罷為太子右庶子，屏居慎靜，奉朝請而已。遷吏部侍郎，召見，勞曰：「知卿杜門六年，故有此拜，曩與先臣並命，尚念之邪？」宗儒俯伏流涕。元和初，檢校禮部尚書，充東都留守。三遷至檢校吏部、荊南節度使，散冗食戍二千人。歷山南西道、河中二鎮，拜御史大夫，改吏部尚書。

穆宗立，詔先朝所召賢良方正，委有司試。宗儒建言：「應制而來者，當天子臨問。試有司，非國舊典，請罷之。」詔可。俄檢校右仆射，守太常卿。太常有《五方師子樂》，非大朝會不作。帝嗜聲色，宦官領教坊者，乃移書取之。宗儒不敢違，以訴宰相。宰相以事專有司，不應關白。以懦不職，罷為太子少師。太和初，進太子太傅。文宗召訪政理，對曰：「堯、舜之化，慈儉而已，願陛下守之。」帝納其言。六年，授司空，致仕。卒，年八十七，冊贈司徒，謚曰昭。宗儒以文學歷將相，位任崇劇，然無儀矩，以治生瑣碎失名。

竇易直
維基百科標誌　维基百科條目︰窦易直
竇易直，字宗玄，京兆始平人。擢明經，補校書郎。十年不應辟，以判入等，為藍田尉。累遷吏部郎中。元和六年，進御史中丞。繇陜虢觀察使，入為京兆尹。萬年尉韓晤坐賕，易直令官屬按之，得贓三十萬，憲宗疑未盡，詔窮治，至三百萬，貶易直為金州刺史。久之，起為宣歙、浙西觀察使。

長慶二年，李以汴州叛，易直欲出庫財賞軍，或謂給與無名，必且生患，乃止。時江、淮旱，漕物淹積不能前，軍士聞易直向言，其部將王國清指漕貨激眾謀亂。易直知之，械國清送獄，其黨數千群歡入獄，篡取之，欲大剽。易直登樓令曰：「能誅亂者，一級賞千萬！」眾喜，反縛為亂者三百餘人，易直悉斬之。入為戶部侍郎，判度支。四年，同中書門下平章事，轉門下侍郎，封晉陽郡公。即讓度支，置其俸三月，有詔停判。文宗立，檢校尚書右仆射、同平章事，為山南東道節度使。入為左仆射、判太常卿事。頃之，檢校司空，為鳳翔節度。以疾還京師。卒，贈司徒，謚曰恭惠。

易直以公潔自喜，方執政，未嘗引用親黨。初，元和中，鄭餘慶議，仆射上儀，不與隔品官亢禮，易直為中丞，奏駁之。及為仆射，乃自用隔品致恭，為時鄙笑。

子紃，仕至渭南尉、集賢校理。妻父王涯被禍，宦官知易直子，得不死，貶循州司戶參軍。

贊曰：關播舉李元平守汝州，賊縛而臣之。宰相不知人，果可敗國，德宗不以是責宰相，幾喪天下。晉懦弛茍安，滋欲以恩信傾賊，迂暗之人，烏可語功名會哉！


Chinese text: This work was published before January 1, 1923, and is in the
public domain worldwide because the author died at least 100 years ago.
