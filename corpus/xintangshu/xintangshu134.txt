宇文、韋、楊、王

目录
1	宇文融
2	韋堅
3	楊慎矜
4	王鉷
宇文融
維基百科標誌　维基百科條目︰宇文融
宇文融，京兆萬年人，隋平昌公弼裔孫。祖節，明法令，貞觀中，為尚書右丞，謹幹自將。江夏王道宗以事請節，節以聞，太宗喜，賚絹二百，勞之曰：「朕比不置左右僕射，正以公在省耳。永徽初，遷黃門侍郎、同中書門下三品，代於誌寧為侍中。坐房遺愛友善，貶桂州，卒。

融明辯，長於吏治。開元初，調富平主簿。源乾曜、孟溫繼為京兆，賢其人，厚為禮。時天下戶版刓隱，人多去本籍，浮食閭里，詭脫繇賦，豪弱相並，州縣莫能制。融由監察御史陳便宜，請校天下籍，收匿戶羨田佐用度。玄宗以融為覆田勸農使，鉤檢帳符，得偽勛亡丁甚眾。擢兵部員外郎，兼侍御史。融乃奏慕容琦、韋洽、裴寬、班景倩、庫狄履溫、賈晉等二十九人為勸農判官，假御史，分按州縣，括正丘畝，招徠戶口而分業之。又兼租地安輯戶口使。於是諸道收沒戶八十萬，田亦稱是。歲終，羨錢數百萬緡。帝悅，引拜御史中丞。然吏下希望融旨，不能無擾，張空最，務多其獲，而流客頗脫不止。初，議者以生事，沮詰百端，而帝意向之，宰相源乾曜等佐其舉。又集群臣大議，公卿雷同不敢異，唯戶部侍郎楊玚以為籍外取稅，百姓困弊，得不酬失。玚坐左遷。融乃自請馳傳行天下，事無巨細，先上勸農使，而後上臺省，臺省須其意，乃行下。融所過，見高年，宣天子恩旨，百姓至有感涕者。使還言狀，帝乃下詔：「以客賦所在，並建常平倉，益貯九谷，權發斂；官司勸作農社，使貧富相恤。凡農月，州縣常務一切罷省，使趨刈獲。流亡新歸，十道各分官屬存撫，使遂厥功。復業已定，州縣季一申牒，不須挾名。」

中書令張說素惡融，融每建白，說輒引大體廷爭。融揣說不善，欲先事中傷之。張九齡謂說曰：「融新用事，辯給多詐，公不可以忽。」說曰：「狗鼠何能為！」會帝封太山還，融以選限薄冬，請分吏部為十銓。有詔融與禮部尚書蘇颋、刑部尚書韋抗、工部尚書盧從願、右散騎常侍徐堅、薄州刺史崔琳、魏州刺史崔沔、荊州長史韋虛心、鄭州刺史賈曾、懷州刺史王丘分總，而不得參事，一決於上。融奏選事，說屢卻之，融怒，乃與御史大夫崔隱甫等廷劾說引術士解禱及受賕，說由是罷宰相。融畏說且復用，訾詆不已。帝疾其黨，詔說致仕，放隱甫於家，出融為魏州刺史。

方河北大水，即詔領宣撫使，俄兼檢校汴州刺史、河南北溝渠堤堰決九河使。又建請墾九河故地為稻田，權陸運本錢，收其子入官。興役紛然，而卒無成功。入為鴻臚卿，兼戶部侍郎。明年，進黃門侍郎、同中書門下平章事。融曰：「使吾執政得數月久，天下定矣。」乃薦宋璟為右丞相，裴耀卿為戶部侍郎，許景先為工部侍郎，當時長其知人。而性卞急，少所推下。既居位，日引賓客故人與酣飲。然而神用警敏，應對如響，雖天子不能屈。信安王祎節度朔方，融畏其權，諷侍御史李宙劾奏之。祎密知，因玉真公主、高力士自歸。翌日，宙通奏，帝怒，罷融為汝州刺史。居宰相凡百日去，而錢谷亦自此不治。帝思之，讓宰相曰：「公等暴融惡，朕既罪之矣，國用不足，將奈何？」裴光庭等不能對，即使有司劾融交不逞，作威福，其息受贓饋狼藉，乃貶融平樂尉。歲餘，司農發融在汴州紿隱官息錢巨萬，給事中馮紹烈深文推證，詔流於巖州。道廣州。遷延不行，為都督耿仁忠所讓，惶恐上道，卒。

初，融廣置使額以侈上心，百姓愁恐。有司浸失職，自融始。帝猶思其舊功，贈臺州刺史。其後言利得幸者踵相躡，皆本於融雲。

子審，字審。融之貶也，審與兄弟侍母京師。及聞融再貶，不告其家，徒步號泣省父，使者憐之，以車共載達於嚴州。後擢進士第，累遷大理評事。以夏楚大小無制，始創杖架，以高庳度杖長短，又鑄銅為規，齊其巨細。楊國忠專政，殺嶺南流人，以中使傳口敕行刑，畏議者嫉其酷，乃以審為嶺南監決處置等使，活者甚眾。後終永、和二州刺史。

韋堅
韋堅，字子全，京兆萬年人。姊為惠宣太子妃，妹為皇太子妃，中表貴盛，故仕最早。由秘書丞歷奉先、長安令，有幹名。見宇文融、楊慎矜父子以聚斂進，乃運江、淮租賦，所在置吏督察，以佐國稟，歲終增鉅萬。玄宗咨其才，擢為陜郡太守、水陸運使。

漢有運渠，起關門，西抵長安，引山東租賦，汔隋常治之。堅為使，乃占咸陽，壅渭為堰，絕灞、浐而東，註永豐倉下，復與渭合。初，浐水銜苑左，有望春樓，堅於下鑿為潭以通漕，二年而成。帝為升樓，詔群臣臨觀。堅豫取洛、汴、宋山東小斛舟三百首貯之潭，篙工柁師皆大笠、侈袖、芒屨，為吳、楚服。每舟署某郡，以所產暴陳其上。若廣陵則錦、銅器、官端綾繡；會稽則羅、吳綾、絳紗；南海玳瑁、象齒、珠琲、沈香；豫章力士瓷飲器、茗鐺、釜；宣城空青、石綠；始安蕉葛、蚺膽、翠羽；吳郡方文綾。船皆尾相銜進，數十里不絕。關中不識連檣挾櫓，觀者駭異。先是，人間唱《得體紇那歌》，有「揚州銅器」語。開元末，得寶符於桃林，而陜尉崔成甫以堅大輸南方物與歌語葉，更變為《得寶歌》，自造曲十餘解，召吏唱習。至是，衣缺胯衫、錦半臂、絳冒額，立艫前，倡人數百，皆巾軿鮮冶，齊聲應和，鼓吹合作。船次樓下，堅跪取諸郡輕貨上於帝，以給貴戚、近臣。上百牙盤食，府縣教坊音樂叠進，惠宣妃亦出寶物供具。帝大悅，擢堅左散騎常侍，官屬賞有差，蠲役人一年賦，舟工賜錢二百萬，名潭曰廣運。堅進兼江淮南租庸、轉運、處置等使，又兼御史中丞，封韋城縣男。

堅妻，姜皎女，李林甫舅子也。初甚昵比，既見其寵，惡之。堅亦自以得天子意，銳於進，又與左相李適之善，故林甫授堅刑部尚書，奪諸使，以楊慎矜代之。堅失職，稍怨望。河西、隴右節度使皇甫惟明數於帝前短林甫，稱堅才，林甫知之。惟明故為忠王友，王時為皇太子矣。正月望夜，惟明與堅宴集，林甫奏堅外戚與邊將私，且謀立太子。有詔訊鞫，林甫使楊慎矜、楊國忠、王鉷、吉溫等文致其獄，帝惑之，貶堅縉雲太守，惟明播川太守，籍其家。堅諸弟訴枉，帝大怒。太子懼，表與妃絕。復貶堅江夏別駕。未幾，長流臨封郡。弟蘭，為將作少匠，冰鄠令，芝，兵部員外郎，子諒，河南府戶曹，皆謫去。歲中，遣監察御史羅希奭就殺之，殺惟明於黔中，惟堅妻得原。從坐十餘人，倉部員外郎鄭章、右補闕內供奉鄭欽說、監察御史豆盧友楊惠、嗣薛王肙皆免官被竄。

堅始鑿潭，多壞民冢墓，起江、淮，至長安，公私騷然。及得罪，林甫遣使江、淮，鉤索堅罪，捕治舟夫漕史，所在獄皆滿。郡縣剝斂償輸，責及鄰伍，多裸死牢戶。林甫死，乃止。

楊慎矜
楊慎矜，隋齊王柬曾孫。祖正道，從蕭後入突厥，及破頡利可汗，乃得歸，為尚衣奉御。父隆禮，歷州刺史，善檢督吏，以嚴辯自名。開元初，為太府卿，封弘農郡公。時禦府財物羨積如丘山，隆禮性詳密，出納雖尋尺皆自按省，凡物經楊卿者，號無不精麗，歲常愛省數百萬。任職二十年，年九十餘，以戶部尚書致仕，卒。

慎矜沈毅任氣，健而才。初為汝陽令，有治稱。隆禮罷太府，玄宗訪其子可代父任者，宰相以慎餘、慎矜、慎名皆得父清白。帝喜，擢慎矜監察御史，知太府出納，慎餘太子舍人，主長安倉，慎名大理評事，為含嘉倉出納使，被眷尤渥。

慎矜遷侍御史，知雜事，高置風格。始議輸物有汙傷，責州縣償所直，轉輕賫入京師，自是天下調發始煩。天寶二年，權判御史中丞、京畿采訪使，太府出納如故。於時李林甫用事，慎矜進非其意，固讓不敢拜，乃授諫議大夫、兼侍御史，更以蕭諒為中丞。諒爭輕重不平，罷為陜郡太守。林甫知慎矜為己屈，卒授御史中丞，兼諸道鑄錢使。

韋堅之獄，王鉷等方文致，而慎矜依違不甚力，鉷恨之，雖林甫亦不悅。鉷父與慎矜外兄弟也，故與鉷狎。及為侍御史，繇慎矜所引，後遷中丞，同列，慎矜猶以子姓畜之，鉷負林甫勢，滋不平。會慎矜擢戶部侍郎，仍兼中丞，林甫疾其得君，且逼己，乃與鉷謀陷之。

明年，慎矜父冢草木皆流血，懼，以問所善胡人史敬忠。敬忠使身桎梏，裸而坐林中厭之。又言天下且亂，勸慎矜居臨汝，置田為後計。會婢春草有罪，將殺之，敬忠曰：「勿殺，賣之可市十牛，歲耕田十頃。」慎矜從之。婢入貴妃姊家，因得見帝。帝愛其辯惠，留宮中，浸侍左右。帝常問所從來，婢奏為慎矜家所賣。帝曰：「彼乏錢邪？」對曰：「固將死，賴史敬忠以免。」帝素聞敬忠挾術，間質其然。婢具言敬忠夜過慎矜，坐廷中，步星變，夜分乃去；又白厭勝事。帝怒。而婢漏言於楊國忠，國忠、鉷方睦，陰相語。始，慎矜奪鉷職田，辱詬其母，又嘗私語讖書，鉷銜之，未有發也。至聞國忠語，乃喜，且欲嘗帝以取驗。異時奏事，數稱引慎矜，帝悖然曰：「爾親邪，毋相往來！」鉷知帝惡甚，後見慎矜，輒慢侮不為禮，慎矜怒。鉷乃與林甫作飛牒，告慎矜本隋後，蓄讖緯妖言，與妄人交，規復隋室。帝方在華清宮，聞之震怒，收慎矜尚書省，詔刑部尚書蕭炅、大理卿李道邃、殿中侍御史盧鉉、楊國忠雜訊。馳遣京兆士曹參軍吉溫系慎餘、慎名於洛陽獄考治。捕太府少卿張瑄致會昌傳舍，劾瑄與慎矜共解圖讖，搒掠不服。鉉遣御史崔器索讖書，於慎矜小妻臥內得之，詬曰：「逆賊所寘固密，今得矣！」以示慎矜，慎矜曰：「它日無是，今得之，吾死，命矣夫！」溫又誘敬忠首服詰言，慎矜不能對。有詔杖敬忠，賜慎矜、瑄死，籍其家，子女悉置嶺南。姻黨通事舍人辛景湊、天馬副監万俟承暉、閑廄使殿中監韋衢等坐竄徙者十餘族，所在部送，近親不得仕京師。遣御史顏真卿馳洛陽決獄。慎餘、慎名聞兄死，皆哭，既讀詔，輟哭。慎名曰：「奉詔不敢稽死，但寡姊垂白，作數行書與別。」真卿許之。索筆，曰：「拙於謀己，兄弟並命，姊老孤煢，何以堪此！」遂縊，手指天而絕。慎矜兄弟友愛，事姊如母，儀幹皆秀偉，愛賓客，標置不凡，著稱於時。慎名嘗視鑒嘆曰：「兄弟皆六尺餘，此貌此才，欲見容當世，難矣！胡不使我少體弱邪？」世哀其言。寶應初，慎矜、王琚、韋堅皆復官爵。

王鉷
王鉷，中書舍人晉側出子也。初為鄠尉，遷監察御史，擢累戶部郎中。數按獄深文，玄宗以為才，進兼和市和糴、長春宮、戶口色役使，拜御史中丞、京畿關內采訪黜陟使。

林甫方興大獄，撼東宮，誅不附己者，以鉷險刻，可動以利，故倚之，使鷙擊狼噬。鉷所摧陷，多抵不道。又厚誅斂，向天子意，人雖被蠲貸，鉷更奏取腳直，轉異貨，百姓間關輸送，乃倍所賦。又取諸郡高戶為租庸腳士，大抵貲業皆破，督責連年，人不賴生。帝在位久，妃御服玩脂澤之費日侈，而橫與別賜不絕於時，重取於左右藏。故鉷迎帝旨，歲進錢鉅億萬，儲禁中，以為歲租外物，供天子私帑。帝以鉷有富國術，寵遇益厚，以戶部侍郎仍御史中丞，加檢察內作、閑廄使，苑內、營田、五坊、宮苑等使，隴右群牧、支度營田使。

天寶八載，方士李渾上言見太白老人告玉版秘記事，帝詔鉷按其地求得之，因是群臣奉上帝號。明年，鉷為御史大夫，兼京兆尹，加知總監、栽接使。於是領二十餘使，中外畏其權。鉷於第左建大院，文書叢委，吏爭入求署一字，累數日不得者。天子使者賜遺相望，聲焰薰灼。帝寵任鉷亞林甫，而楊國忠不如也。然鉷畏林甫，謹事之。安祿山怙寵，見林甫白事，稍自怠，林甫欲示之威，托以事召王大夫，俄而鉷至，趨進俯伏，祿山不覺自失，鉷語久，祿山益恭。故林甫雖忌其盛，亦以附己親之。

子準，為衛尉少卿，以鬥雞供奉禁中，林甫子岫，亦親近，準驕甚，淩岫出其上。過駙馬都尉王繇，以彈彈其巾，折玉簪為樂，既置酒，永穆公主親視供具。萬年尉韋黃裳、長安尉賈季鄰等候準經過，饌具倡樂必素辦，無敢迕意。

鉷事嫡母孝，而與弟銲友愛。銲疾鉷宦達，常忿慢不弟，鉷終不異情。銲歷戶部郎中。鉷與銲召術士語不軌，術士驚，引去。鉷畏事泄，托它事捕殺之以絕口。王府司馬定安公主子韋會竊語於家，左右往白鉷，鉷遣季鄰收會長安獄，夜縊死，以屍還家。會姻屬權近，而惕息不敢言。

鉷封太原縣公，兼殿中監。為中丞也，與楊國忠同列，用林甫薦為大夫，故國忠不悅。銲與邢縡善，縡，鴻臚少卿璹子也，以功名相期，鉷因銲亦交縡。十一載四月，縡與銲謀引右龍武軍萬騎燒都門、誅執政作難。先二日事覺，帝召鉷付告牒。鉷意銲與縡連，故緩其事，但督兩縣尉捕賊。賈季鄰逢銲於路，銲謂曰：「我與縡有舊，今反，恐妄相引，君勿受。」既至，縡與其黨持弓刃突出格鬥，鉷與國忠繼至，縡黨相語曰：「勿鬥大夫。」或白國忠曰：「賊語陰相謂不可戰。」會高力士以飛龍小兒甲騎四百至，斬縡，盡禽其黨。國忠奏鉷與謀，帝不信，林甫亦為鉷言，故帝原銲不問。然欲鉷請銲罪，使國忠諷之，鉷良久曰：「弟為先人所愛，義不欲舍而謀存。」帝聞頗怒，而陳希烈固爭當以大逆。鉷未知，方上表自解，有詔希烈訊鉷矣，有司不肯通奏。鉷見林甫，林甫曰：「事後矣。」俄而銲至，國忠問曰：「大夫與否？」未及應，侍御史裴冕叱銲曰：「上以大夫故官君五品，君為臣不忠，為弟不誼。大夫豈與反事乎？」國忠愕然曰：「與，固不可隱；不與，不可妄。」銲乃曰：「兄不與。」獄具，詔銲杖死，鉷賜死三衛廚。冕請國忠，以其屍歸斂葬之。諸子悉誅，家屬徙遠方。有司籍第舍，數日不能遍，至以寶鈿為井幹，引泉激霤，號「自雨亭」，其奢侈類如此。鉷兄錫，見諸弟貴盛，不肯仕，鉷強之，為太子仆。至是，貶東區尉，死於道，時人傷焉。

初，鉷附楊慎矜以貴，已而佐林甫陷慎矜，覆其家。凡五年，而鉷亦族矣。

盧鉉者，本以御史事韋堅為判官，堅被劾，鉉發其私以結林甫。又善張瑄，及按慎矜，則誣瑄死。至鉷得罪，方為閑廄判官，妄曰：「大夫以牒索馬五百，我不與。」眾疾其反覆，貶廬江長史。它日，見瑄如平生，乃曰：「公何得來此？願假須臾。」卒死。

贊曰：開元中，宇文融始以言利得幸。於時天子見海內完治，偃然有攘卻四夷之心，融度帝方調兵食，故議取隱戶剩田，以中主欲。利說一開，天子恨得之晚，不十年而取宰相。雖後得罪，而追恨融才有所未盡也。孟子所謂「上下征利而國危」者，可不信哉！天寶以來，外奉軍興，內蠱艷妃，所費愈不貲計。於是韋堅、楊慎矜、王鉷、楊國忠各以裒刻進，剝下益上，歲進羨緡百億萬為天子私藏，以濟橫賜，而天下經費自如，帝以為能，故重官累使，尊顯烜赫。然天下流亡日多於前，有司備員不復事。而堅等所欲既充，還用權冒以相屠脅，四族皆覆，為天下笑。夫民可安而不可擾，利可通而不可竭。觀數子乃欲擾而竭之，斂怨基亡，則向所謂利者，顧不反哉！鉷、國忠後出，橫虐最甚，當方毒，天下復思融雲。


Chinese text: This work was published before January 1, 1923, and is in the
public domain worldwide because the author died at least 100 years ago.
