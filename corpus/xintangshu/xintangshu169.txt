杜裴李韋

杜黃裳，字遵素，京兆萬年人。擢進士第，又中宏辭。郭子儀辟佐朔方府，子儀入朝，使主留事。李懷光與監軍陰謀矯詔誅大將等，以動眾心，欲代子儀。黃裳得詔，判其非，以質懷光，懷光流汗服罪。於是諸將狠驕難制者，黃裳皆以子儀令易置，眾不敢亂。

入為侍御史，為裴延齡所惡，十期不遷。貞元末，拜太子賓客，居韋曲。時中人欲請其地賜公主，德宗曰：「城南杜氏鄉里，不可易。」遷太常卿。時王叔文用事，黃裳未嘗過其門。婿韋執誼輔政，黃裳勸請太子監國，執誼曰：「公始得一官，遽開口議禁中事！」黃裳怒曰：「吾受恩三朝，豈以一官見賣！」即拂衣出。

皇太子總軍國事，擢黃裳門下侍郎、同中書門下平章事。於是，夏綏銀節度使韓全義憸佞無功，因其來朝，白罷之。俄而劉辟叛，議者以辟恃險，討之或生事，唯黃裳固勸不赦，因奏罷中人監軍，而專委高崇文。凡兵進退，黃裳自中指授，無不切於機。崇文素憚劉澭，黃裳使人謂曰：「公不奮命者，當以澭代。」崇文懼，一死力縛賊以獻。蜀平，群臣賀，憲宗目黃裳曰：「時卿之功。」

始，德宗創艾多難，務姑息藩鎮，每帥臣死，遣中人伺其軍，觀眾所欲立者，故大將私金幣結左右，以求節制，晏年尤甚，方鎮選不出朝廷。黃裳每從容具言：「陛下宜鑒貞元之弊，整法度，晙損諸侯，則天下治。」帝嘗問前古王者所以治亂云云，黃裳知帝銳於治，恐不得其要，因推言：「王者之道，在修己任賢而已。操執綱領，要得其大者，至簿書獄訟，百吏能否，本非人主所自任。昔秦始皇帝親程決事，見嗤前世；魏明帝欲按尚書事，陳矯不從；隋文帝日昃聽政，衛士傳餐，太宗笑之。故王者擇人任而責成，見功必賞，有罪信罰，孰敢不力？孔子之稱帝舜恭己南面，以其能舉十六相，去四凶，而至無為。豈必刓神疲體，勞耳目之察，然後為治哉？」帝以黃裳言忠，嘉納之。由是平夏、翦齊、滅蔡、復兩河，以機秉還宰相，紀律設張，赫然號中興，自黃裳啟之。

元和二年，以檢校司空同中書門下平章事，為河中、晉絳節度使，俄封邠國公。明年卒，年七十，贈司徒，謚曰宣獻。

黃裳達權變，有王佐大略。性雅淡，未始忤物。初不為執誼所禮，及敗，悉力營救；既死，表還其柩葬焉。嘗被疾，醫者誤進藥，疾遂甚，終不怒譴。然除吏不甚別流品，通饋謝，無潔白名。當大政未久，不究其才，及處外，天下常所屬意。卒後數年，御史劾奏黃裳納邠寧節度使高崇文錢四萬五千緡，按故吏吳憑及黃裳子載，辭服。帝念舊功，但流憑昭州，原載不問。載終太僕少卿。

載弟勝，字斌卿，寶歷初擢進士第。楊嗣復數薦材堪諫官，不為鄭覃所佑。宣宗感章武舊事，元和時大臣子若孫在者，多振拔之。帝嘗問勝，勝具道黃裳首建憲宗監國議，帝嘉嘆，拜給事中，遷戶部侍郎判度支，欲倚為宰相。及蕭鄴罷，為中人沮毀，而更用蔣伸，以勝檢校禮部尚書，出為天平節度使，不得意，卒。

裴垍，字弘中，絳州聞喜人。擢進士第，以賢良方正對策第一補美原尉。藩府交辟，不就。四遷考功員外郎。吏部侍郎鄭珣瑜委垍校辭判，研核精密，皆值才實。憲宗元和初，召入翰林為學士，再遷中書舍人。李吉甫始執政，以情謂垍曰：「吾落魄遠裔，更十年，始相天子，比日人物，吾懵不及知；且宰相職當進賢任能，君精鑒，為我言之。」垍即崖略疏三十許人，吉甫籍以薦於朝，天下翕然稱得人。坐覆視皇甫湜、牛僧孺等對策非是，罷學士，為戶部侍郎。帝器垍方直，以為任公卿，薄其過，眷信彌厚。吉甫罷，乃拜垍中書侍郎、同中書門下平章事。加集賢殿大學士，監修國史。

垍始承旨翰林，天子新翦蜀亂，厲精致治，中外機筦，垍多所參與，以小心慎默稱帝意。既當國，請繩不軌，課吏治，分明淑慝，帝降意順納。吐突承璀自東宮得侍，恩顧親渥，承間欲有關說，帝憚垍，誡使勿言。帝在殿中，常呼垍官而不名。嶺南節度使楊於陵為監軍許遂振所誣，詔授冗官。垍曰：「以一中人罪藩臣，陛下之法安在？」更授美官。嚴綬守太原，政一出監軍李輔光，垍劾其懦，以李鄘代之。

王承宗擅襲節度，方帝屢削叛族，意必取之，又吐突承璀每欲撓垍權，因探帝意，自請往。於時澤潞盧從史詭獻征討計，垍固爭，以為：「從史苞逆節，內連承宗，外請興師，以圖身利。且武俊有功於國，陛下前以地授李師道，而今欲奪承宗地有之，賞罰不一，沮勸廢矣。」帝猗違不能決。久之，卒用承璀謀。會兵討承宗，從史果反覆，兵久暴無功，王師告病。既而從史遣部將王翊元奏事，垍從容以語動之，翊元因言從史惡稔可圖狀，垍比遣往，得其大將烏重胤等要領。垍乃為帝陳：「從史暴戾不君，視承璀若小兒，往來神策軍不甚戒，可因其機致之，後無興師之勞。」帝初瞿然，徐乃許之。垍請秘其計，帝曰：「惟李絳、梁守謙知之。」俄而承璀縛從史獻於朝，因班師。垍奏：「承璀首謀無功，陛下雖詘法，人心不厭，請流斥以謝天下。」乃罷所領兵。

先是，天下賦法有三：曰上供，曰送使，曰留州。建中初，厘定常賦，而物重錢輕。其後輕重相反，民輸率一倍其初，而所在以留州、送使之入，舍公估，更實私直以自潤，故賦益苛，齊民重困。垍奏禁之，一以公估準物，觀察使得用所治州租調，至不足，乃取支郡以贍，故送使之財悉為上供。自是起淮、江而南，民少息矣。

垍器局峻整，持法度，雖宿貴前望造詣，不敢幹以私。諫官言得失，大抵執政多忌之，惟垍獎勵使盡言。初，拾遺獨孤郁、李正辭、嚴休復三人皆遷，及過謝垍，垍獨讓休復曰：「君異夫二人孜孜獻納者，前日進擬，上固為疑。」休復大慚。垍為學士時，引李絳、崔群與同列。及相，又擢韋貫之、裴度知制誥，李夷簡御史中丞，皆踵躡為輔相，號名臣。自它選任，罔不精明，人無異言。士大夫不以垍年少柄用為嫌，故元和之治，百度修舉，稱朝無幸人。

五年，暴風痹，帝悵惜，遣使致問，藥膳進退輒疏聞。居三月，益痼，乃罷為兵部尚書。垍之進，李吉甫薦頗力，及居中，多變更吉甫時約束，吉甫復用，銜之。會垍與史官蔣武等上《德宗實錄》，吉甫以垍引疾解史任，不宜冒奏，乃徙垍太子賓客，罷武等史官。會卒，不加贈，給事中劉伯芻表其忠，帝乃贈太子太傅。

垍始相，建言：「集賢院官，登朝自五品上為學士，下為直學士，餘皆校理，史館以登朝者為修撰，否者直史館，以準《六典》。」遂著於令。

京兆少尹裴武使王承宗還，得德、棣二州，已而地不入。或言：「武還，先見垍，明日乃朝。」帝怒，召學士李絳議斥武，絳言：「垍身備宰相，明練時事，勢不容先見武。」帝悟，釋之。議者謂帝知垍明，倚任方篤，尚不免疑嫌，以信處位之難雲。

李藩，字叔翰，其先趙州人。父承仕，為湖南觀察使，有名於時。藩少沈靖有檢局，姿制閑美，敏於學。居父喪，家本饒財，姻屬來吊，有持去者，未嘗問，益務施與，居數年略盡。年四十餘，困廣陵間，不自振，妻子追咎，藩晏如也。杜亞居守東都，表致府中。亞嘗疑牙將令狐運為盜，掠服之，藩爭不從，輒去。後果獲真盜，稍知名。

徐州張建封辟節度府，未嘗察苛細。建封卒，濠州刺史杜兼疾驅至，陰有顗望，藩泣謂曰：「公今喪，君宜謹守土，何棄而來？宜速還，否則以法劾君！」兼錯忤去，恨之，因誣奏「建封死，藩撼其軍，有非望」。德宗怒，密詔徐泗節度使杜佑殺之。佑雅器藩，得詔，十日不發，召見藩曰：「世謂生死報應，驗乎？」藩曰：「殆然。」曰：「審若此，君宜遇事無恐。」因出詔示藩，藩色不變，曰：「信乎，杜兼之報也！」佑曰：「慎毋畏，吾以闔門保君矣。」帝未之信，亟追藩。既入，帝望其狀貌，曰：「是豈作亂人邪？」釋之，拜秘書郎。

時王紹得君，邀藩與相見，當即用，終不詣。王仲舒與同舍郎韋成季、呂洞日置酒邀賓客相樂，慕藩名，強致之。仲舒等為俳說庾語相狎昵，藩一見，謝不往，曰：「吾與終日，不曉所語何哉！」後仲舒等果坐斥廢。憲宗為皇太子，王紹避太子諱，始改名，時議以為諂。藩曰：「自古故事，由不識體之人敗之，不可復正，雖紹何誅？」累擢吏部郎中。坐小累，左授著作郎，再遷給事中。制有不便，就敕尾批卻之，吏驚，請聯它紙，藩曰：「聯紙是牒，豈曰敕邪？」裴垍白憲宗，謂藩有宰相器。會鄭絪罷，因拜門下侍郎、同中書門下平章事。

藩忠謹，好醜必言，帝以為無隱。嘗問前世所以家給或國匱乏者何致而然及祈禳之數，藩具對：「儉則足用，敦本則百姓富，反是則匱。」又言：「孔子病，止子路之禱。漢文帝每祭，敕有司敬而不祈。使神無知，則不能降福；有知，固不可私己求媚而悅之也。且義於人者和於神，人乃神之主，人安而福至。」帝悅曰：「當與公等上下相勖，以保此言。」後復問神仙長年事，藩知帝且有所惑，極陳荒妄謾誕不可信。後入柳泌等語，果為累雲。

河東節度使王鍔賂權近求兼宰相，密詔中書門下曰：「鍔可兼宰相。」藩遽取筆滅「宰相」字，署其左曰：「不可。」還奏之。宰相權德輿失色曰：「有不可，應別為奏，可以筆塗詔邪？」藩曰：「勢迫矣，出今日便不可止。」既而事得寢。

李吉甫復相，藩頗沮止。會吳少陽襲淮西節度，吉甫已見帝，潛欲中藩，即奏曰：「道逢中人假印節與吳少陽，臣為陛下恨之。」帝變色不平。翌日，罷藩為太子詹事。後數月，帝復思藩，召對殿中，事浸釋。明年，為華州刺史。未行，卒，年五十八，贈戶部尚書，謚曰貞簡。

藩材能不及韋貫之、裴垍，然人物清整，是其流亞雲。

韋貫之，名純，避憲宗諱，以字行。後周柱國敻八世孫。父肇，大歷中為中書舍人，累上疏言得失，為元載所惡，左遷京兆少尹。久之，改秘書少監。載曰：「肇若過我，當擇善地處之。」終不肯詣。載誅，除吏部侍郎。代宗欲相之，會卒，謚曰貞。

貫之及進士第，為校書郎，擢賢良方正異等，補伊闕、渭南尉。河中鄭元、澤潞郗士美以厚幣召，皆不應。居貧，啖豆糜自給。再遷長安丞。或薦之京兆尹李實，實舉笏示所記曰：「此其姓名也，與我同里，素聞其賢，願識之而進於上。」或者喜，以告曰：「子今日詣實，而明日賀者至矣！」貫之唯唯，不往，官亦不遷。

永貞時，始為監察御史，舉其弟纁自代。及為右補闕，纁代為御史，議者不謂之私。宰相杜佑子從郁為補闕，貫之與崔群持不可，換左拾遺，復奏：「拾遺、補闕為諫官等，宰相政有得失，使從郁議，是子而議父，殆不可訓。」卒改它官。遷禮部員外郎。新羅人金忠義以工巧幸，擢少府監，蔭子補齋郎，貫之不與，曰：「是將奉郊廟祠祭，階為守宰者，安可以賤工子為之？」又劾忠義不宜汙朝籍，忠義竟罷。於是權幸側目。

進吏部員外郎，坐考賢良方正牛僧孺等策獨署奏，出為果州刺史，半道貶巴州。久之，召為都官郎中，知制誥，進中書舍人。宰相裴垍嘗三奏事，憲宗不從。貫之曰：「公亦以進退決請乎？」垍曰：「奉教。」事果見聽。垍因曰：「君異時當位於此。」改禮部侍郎。所取士，抑浮華，先行實，於時流競為息。嘗從容奏曰：「禮部侍郎重於宰相。」帝曰：「侍郎是宰相除，安得重？」曰：「然為陛下柬宰相者，得無重乎？」帝美其言。改尚書右丞，俄同中書門下平章事。遷中書侍郎。

討吳元濟也，貫之請釋鎮州，專力淮西，且言：「陛下豈不知建中事乎？始於蔡急而魏應也，齊、趙同起，德宗引天下兵誅之，物力殫屈，故朱泚乘以為亂。此非它，速於撲滅也。今陛下獨不能少忍，俟蔡平而誅鎮邪？」時帝業已討鎮，不從。終之，蔡平，鎮乃服。初，討蔡，以宣武韓弘為都統，又詔河陽烏重胤、忠武李光顏合兵以進。貫之諫諸將戰方力，今若置都統，又令二帥連營，則各持重養威，未可歲月下也。亦不從。後四年乃克蔡，皆如貫之策雲。

帝以段文昌、張仲素為翰林學士。貫之謂學士所以備顧問，不宜專取辭藝，奏罷之。皇甫镈、張宿皆以幸進。宿使淄青，裴度欲為請銀緋，貫之曰：「宿奸佞，吾等縱不能斥，奈何欲假以寵乎？」由是宿等怨，陰構之，又與度論兵帝前，議頗駁，故罷為吏部侍郎。於是翰林學士、左拾遺郭求上疏申理，詔免求學士，出貫之為湖南觀察使。不三日，韋顗、李正辭、薛公幹、李宣、韋處厚、崔韶坐與貫之厚善，悉貶為州刺史。顗、正辭、處厚皆清正，以鉤黨去，由是中外始大惡宿。

時國用不足，遣鹽鐵副使程異督諸道賦租，異諷州縣厚斂以獻。貫之不忍橫賦，而所獻不中異意，因取屬內六州留錢繼之。左遷太子詹事，分司東都。穆宗立，即拜河南尹，以工部尚書召。未行，卒，年六十二，贈尚書右僕射，謚曰貞，後更謚曰文。

貫之沈厚寡言，與人交，終歲無款曲，不為偽辭以悅人。為右丞時，內僧造門曰：「君且相。」貫之命左右引出，曰：「此妄人也。」居輔相，嚴身律下，以正議裁物，室居無所改易。裴均子持萬縑請撰先銘，答曰：「吾寧餓死，豈能為是哉！」生平未嘗通饋遺，故家無羨財。

子澳，字子裴，第進士，復擢宏辭。方靜寡欲，十年不肯調。御史中丞高元裕與其兄溫善，欲薦用之，諷澳謁己。溫歸以告，澳不答。溫曰：「元裕端士，若輕之邪？」澳曰：「然恐無呈身御史。」

周墀節度鄭滑，表署幕府。會墀入相，私謂曰：「何以教我？」澳曰：「願公無權。」墀愕眙，澳曰：「爵賞刑罰，人主之柄，公無以喜怒行之，俾庶官各舉其職，則公斂衽廟堂上，天下治矣。烏用權？」墀嘆曰：「吾先居此，得無愧乎！」

擢考功員外郎、史館修撰。歲中知制誥，召為翰林學士。累遷兵部侍郎，進學士承旨。與蕭寘皆為宣宗禮遇，每兩人直，必偕召問政得失。嘗夜被旨草詔書，事有不安者，即遷延須見帝，開陳可否，未嘗不順納。一日召入，屏左右問曰：「朕於敕使何如？」澳陳帝威制前世無比。帝搖首曰：「未也。策安出？」澳倉卒答曰：「若謀之外廷，則太和事可用追鑒，不若就擇可任者與計事。」帝曰：「朕固行之矣。自黃至綠，自綠至緋，猶可，衣紫即合為一矣。」澳愧汗不能對，乃罷。改京兆尹。

帝舅鄭光主墅吏豪肆，積年不輸官賦，澳逮系之。它日延英，帝問其故。澳具道奸狀，且言必寘以法。帝曰：「可貸否？」答曰：「陛下自內署擢臣尹京邑，安可使畫一法獨行於貧下乎？」帝入白太后曰：「是不可犯。」後為輸租，乃免。由是豪右斂跡。

會戶部闕判使，帝以問澳，澳三不對。帝曰：「任卿可乎？」曰：「臣老矣，力疲氣耗，煩劇非所任者。」帝默不樂。出謂其甥柳玼曰：「吾本不為宰相知，上便委以使務，脫謂吾他岐而得，卒無以自白。今時事浸惡，皆吾輩貪爵位致然。」未幾，授河陽節度使。入辭，帝曰：「卿自便而遠我，非我去卿。」

懿宗立，徙平盧軍，入為吏部侍郎，復出為邠寧節度使。宰相杜審權素不悅澳，坐吏部時史盜簿書為奸，貶秘書監，分司東都。就遷河南尹，辭疾不拜，丐歸樊川。逾年，以吏部侍郎召，不起。卒，贈戶部尚書，謚曰貞。

澳在河陽累年，宣宗遣使至魏博，道出澳所，帝以簿紙手作詔賜澳曰：「密飭裝，秋當見卿。」蓋將以為相也。因問輔養術，澳具言金石非可禦，方士怪妄，宜斥遠之。其八月，帝崩，不果相。為學士時，帝嘗曰：「朕每遣方鎮刺史，欲各悉州郡風俗者，卿為朕撰一書。」澳乃取十道四方誌，手加次，題為《處分語》。後鄧州刺史薛弘宗中謝，帝敕戒州事，人人驚服。

綬，貫之兄。舉孝廉，又貢進士，禮部侍郎潘炎將以為舉首，綬以其友楊凝親老，故讓之，不對策輒去，凝遂及第。後擢明經，辟東都幕府。

德宗時，以左補闕為翰林學士，密政多所參逮。帝嘗幸其院，韋妃從，會綬方寢，學士鄭絪欲馳告之，帝不許，時大寒，以妃蜀礻頡袍覆而去，其待遇若此。每入直，逾月不得休。以母老，屢丐解職，每請，帝輒不悅。出入八年，而性謹畏甚。晚乃感心疾，罷還第，不極於用。九月九日，帝為《黃菊歌》，顧左右曰：「安可不示韋綬！」即遣使持往，綬遽奉和，附使進。帝曰：「為文不已，豈頤養邪？」敕自今勿復爾。終左散騎常侍。

弟纁，有精識，為士林器許，兄弟皆名重當時。

綬子溫。溫，字弘育。方七歲，日誦書數千言。十一，舉兩經及第，以拔萃高等補咸陽尉。父愕然，疑假權謁進，召而試諸廷，文就無留意，喜曰：「兒無愧矣！」入為監察御史，以臺制苛嚴，不可以省養，不拜。換著作郎，既謝，輒解歸。侍親疾，調適湯劑，彌二十年，衣不弛帶。既居喪，毀瘠不支。服除，李逢吉辟置宣武府。頻遷右補闕。宰相宋申錫被構，罪不測，溫倡曰：「丞相操履有初，不宜反，乃奸人陷之。吾等豈避雷霆，使上蒙霧咎邪！」率同舍伏閣切爭，由是益知名。

太和五年，太廟室漏罅，詔宗正、將作營治，不時畢，文宗怒，責卿李銳、監王堪，奪其稟，自敕中人葺之。溫諫：「吏舉其職，國以治；事歸於正，法以修。夫設制度，立官司，度經費，則宗廟最重也。比詔下閱月，有司弛墯不力，正可黜慢官，懲不恪，擇可任者繕完之，則吏舉職，事歸正矣。今慢吏奪稟，而易以中人，是許百司公廢職，以宗廟之重，為陛下所私，臣竊惜之。請還將作，則官修業矣。」帝乃罷宦人。會群臣請上尊號，溫固諫：「今河南水，江淮旱歉，京師雪積五尺，老稚凍仆，此非崇飾虛名時。」帝順納，乃謝群臣。改侍御史。

李德裕入輔，擢禮部員外郎。或言雅為牛僧孺厚，德裕曰：「是子堅正，可以私廢乎？」鄭註節度鳳翔，表為副，溫曰：「拒則遠黜，從之禍不測，吾焉能為註起邪？」註誅，由考功員外郎拜諫議大夫。未幾，為翰林學士。先是，綬在禁廷，積憂畏病廢，故誡溫不得任近職，至是固辭。帝怒曰：「寧綬治命邪？」禮部侍郎崔蠡曰：「溫用亂命，益所以為孝。」帝意釋，換知制誥。引疾徙太常少卿。宰相李固言薦溫給事中，帝曰：「溫素避事，肯為我論駁乎？須太子長，以為賓客。」久之，卒為給事中。

初，兼莊恪太子侍讀，晨詣宮，日中見太子，諫曰：「殿下盛年，宜雞鳴蚤作，問安天子，如文王故事。」太子不悅。辭侍讀，見聽。王晏平罷靈武節度使，以馬及鎧仗自隨，貶康州司戶參軍，厚賂貴近，浹日，改撫州司馬，樂工尉遲璋授光州長史，溫悉封上詔書。太子得罪，詔諭群臣，溫曰：「陛下訓之不早，非獨太子罪。」時頗直其言。遷尚書右丞。鹽鐵推官姚勖按大獄，帝以為能，擢職方員外郎，將趨省，溫使戶止，即上言：「郎官清選，不可賞能吏。」帝命中人諭送，溫執議不移，詔改勖檢校禮部郎中。帝問故於楊嗣復，對曰：「勖，名臣後，治行無疵。若吏材幹而不入清選，佗日孰肯當劇事者？此衰晉風，不可以法。」帝素重溫，出為陜虢觀察使。民當輸租而麥未熟，吏白督之，溫曰：「使民貨田中穗以供賦，可乎？」為緩期而賦辦。

武宗立，擢吏部侍郎。李德裕欲引同輔政，溫苦言李漢可釋，德裕悵然，出宣歙觀察使。池民訟刺史，劾無狀，榜殺之，威行部中。既疾，召親屬，賦綬詩「在室愧屋漏」，因泣下曰：「今知沒身不負斯誡矣！」卒，年五十八，贈工部尚書，謚曰孝。

溫性剛峻，人望見無敢戲慢者。與楊嗣復、李玨善，嘗勸與李德裕平故憾，二人不從，及皆謫，溫嘆曰：「用吾言，孰至是邪！」一女，歸薛蒙。女工屬文，續曹大家《女訓》，行於世。溫少合，所善惟蕭祐。

祐者，字祐之，夷淡君子也。少貧窶，隱居，以孝養聞。司農卿李實督官租，祐居喪，未及輸，召至，將責之。會有賜與，倩祐為奏，實稱善，即薦於朝。終制，以處士拜左拾遺。累遷諫議大夫，終桂州觀察使，贈右散騎常侍。精畫及書，自鐘、王、蕭、張以來，皆能識其真。謷然不以塵事自蒙，故溫號「山林友」云。

贊曰：杜黃裳善謀，裴垍能持法，李藩鯁挺，韋貫之忠實，皆足穆天縡，經國體，撥衰奮王，菑攘四方。憲宗中興，寧不謂得人而致然邪？昔子貢孔堂高第而貨殖，韓安國漢名宰而資貪，黃裳亦以受餉見疵，至於忠烈峣然，則不可掩已。


Chinese text: This work was published before January 1, 1923, and is in the
public domain worldwide because the author died at least 100 years ago.
