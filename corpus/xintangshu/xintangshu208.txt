宦者下

李輔國，本名靜忠，以閹奴為閑廄小兒。貌佇陋，略通書計。事高力士，年四十餘，使主廄中簿最。王鉷為使，以典禾豆，能檢擿耗欺，馬以故肥，薦之皇太子，得侍東宮。

陳玄禮等誅楊國忠，輔國豫謀，又勸太子分中軍趨朔方，收河、隴兵，圖興復。太子至靈武，愈親近，勸遂即位系天下心。擢家令，判元帥府行軍司馬。肅宗稍稍任以肱膂事，更名護國，又改今名。凡四方章奏、軍符、禁寶一委之。輔國能隨事齪齪謹密，取人主親信，而內深賊未敢肆。不啖葷，時時為浮屠詭行，人以為柔良，不忌也。帝還京師，拜殿中監，閑廄、五坊、宮苑、營田、栽接總監使，兼隴右群牧、京畿鑄錢、長春宮等使，少府、殿中二監，封成國公，實封戶五百。宰相群臣欲不時見天子，皆因輔國以請，乃得可。常止銀臺門決事。置察事聽兒數十人，吏雖有秋豪過，無不得，得輒推訊。州縣獄訟，三司制劾，有所捕逮流降，皆私判臆處，因稱制敕，然未始聞上也。詔書下，輔國署已乃施行，群臣無敢議。出則介士三百人為衛。貴幸至不敢斥官，呼五郎。李揆當國，以子姓事之，號「五父」。帝為娶元擢女為妻，擢以故為梁州長史，弟兄皆位臺省。

李峴輔政，叩頭言：「且亂國。」於是詔敕不由中書出者，峴必審覆，輔國不悅。

時太上皇居興慶宮，帝自復道來起居，太上皇亦間至大明宮，或相逢道中。帝命陳玄禮、高力士、王承恩、魏悅、玉真公主常在太上皇左右，梨園弟子日奏聲伎為娛樂。輔國素微賤，雖暴貴，力士等猶不為禮，怨之，欲立奇功自固。初，太上皇每置酒長慶樓，南俯大道，因裴回觀覽，或父老過之，皆拜舞乃去。上元中，劍南奏事吏過樓下，因上謁，太上皇賜之酒，詔公主及如仙媛主之，又召郭英乂、王銑等飲，賚予頗厚。輔國因妄言於帝曰：「太上皇居近市，交通外人，玄禮、力士等將不利陛下，六軍功臣反側不自安，願徙太上皇入禁中。」帝不寤。先時，興慶宮有馬三百，輔國矯詔取之，裁留十馬。太上皇謂力士曰：「吾兒用輔國謀，不得終孝矣。」會帝屬疾，輔國即詐言皇帝請太上皇按行宮中，至睿武門，射生官五百遮道，太上皇驚，幾墜馬，問何為者，輔國以甲騎數十馳奏曰：「陛下以興慶宮湫陋，奉迎乘輿還宮中。」力士厲聲曰：「五十年太平天子，輔國欲何事？」叱使下馬，輔國失轡，罵力士曰：「翁不解事！」斬一從者。力士呼曰：「太上皇問將士各好在否！」將士納刀嘑萬歲，皆再拜。力士復曰：「輔國可禦太上皇馬！」輔國靴而走，與力士對執轡還西內，居甘露殿，侍衛才數十，皆尫老。太上皇執力士手曰：「微將軍，朕且為兵死鬼。」左右皆流涕。又曰：「興慶，吾王地，數以讓皇帝，帝不受。今之徙，自吾誌也。」俄而流承恩播州，魏悅溱州，如仙媛歸州，公主居玉真觀；更料後宮聲樂百餘，更侍太上皇，備灑掃；詔萬安、咸宜二公主視服膳。自是太上皇怏怏不豫，至棄天下。輔國以功遷兵部尚書。南省視事，使武士戎裝夾道，陳跳丸舞劍，百騎前驅，禦府設食，太常備樂，宰相群臣畢會。既得志，乃厭然驕觖，求宰相，帝重違曰：「卿勛力何任不可，但群望未一，如何？」輔國遂諷宰相裴冕使聯表薦己。帝密擿蕭華使喻止冕。

張皇后數疾其顓，帝寢疾，太子監國，後召太子，將誅輔國及程元振，太子不從，更召越王、兗王圖之。元振告輔國，即伏兵淩霄門，迎太子，伺變，是夜捕二王及中人朱輝光、馬英俊等囚之，而殺後它殿。

代宗立，輔國等以定策功，愈跋扈，至謂帝曰：「大家弟坐宮中，外事聽老奴處決。」帝矍然欲翦除，而憚其握兵，因尊為尚父，事無大小率關白，群臣出入皆先詣輔國，輔國頗自安。又冊進司空兼中書令，實封戶八百。未幾，以左武衛大將軍彭體盈代為閑廄、嫩牧、苑內、營田、五坊等使，以右武衛大將軍藥子昂代判元帥行軍司馬，賜輔國大第於外。中外聞其失勢，舉相賀。輔國始惘然憂，不知所出，表乞解官。有詔進封博陸郡王，仍為司空、尚父，許朝朔望。輔國欲入中書作謝表，閽者不內，曰：「尚父罷宰相，不可入。」輔國氣塞，久乃曰：「老奴死罪，事郎君不了，請地下事先帝矣！」帝優辭諭遣。

有韓穎、劉烜善步星，乾元中待詔翰林，穎位司天監，烜起居舍人，與輔國匿甚。輔國領中書，穎進秘書監，烜中書舍人，裴冕引為山陵使判官，輔國罷，俱流嶺南，賜死。

自輔國徙太上皇，天下疾之，帝在東宮積不平。既嗣位，不欲顯戮，遣俠者夜刺殺之，年五十九，抵其首混中，殊右臂，告泰陵。然猶秘其事，刻木代首以葬，贈太傅，謚曰鬼。後梓州刺史杜濟以武人為牙門將，自言刺輔國者。

王守澄者，史亡所來。元和中監徐州軍，召還。方憲宗喜方士說，詔天下求其人，宰相皇甫镈、左金吾將軍李道古等白見楊仁晝、浮屠大通。仁晝更姓名曰柳泌，大通自言壽百五十歲，有不死藥，並待詔翰林。虢人田元佐言有秘方，能化瓦礫為黃金，詔除虢令，與董景珍、李元戢皆介泌、大通薦於天子，天子惑其說。泌以金石進帝餌之，躁甚，數暴怒，恚責左右，踵得罪，禁中累息，帝自是不豫。十五年，罷元會，群臣危恐，會義成劉悟來朝，賜對麟德殿，悟出曰：「上體平矣。」內外乃安。是夜，守澄與內常侍陳弘誌弒帝於中和殿，緣所餌，以暴崩告天下，乃與梁守謙、韋元素等定冊立穆宗。俄知樞密事。

文宗嗣位，守澄有助力，進拜驃騎大將軍。帝疾元和逆罪久不討，故以宋申錫為宰相，謀因事除之，不克，更因其黨鄭註、李訓乘其罅，於是流楊承和於州，韋元素象州。遣中人劉忠諒追殺元素於武昌，承和次公安賜死。訓乃脅守澄以軍容使就第，使內養賫冘賜死，事秘，時無知者，贈揚州大都督。其弟守涓自徐州監軍召還，死於中牟。

劉克明，亦亡所來，得幸敬宗。敬宗善擊球，於是陶元皓、靳遂良、趙士則、李公定、石定寬以球工得見便殿，內籍宣徽院或教坊，然皆出神策隸卒或里閭惡少年，帝與狎息殿中為戲樂。四方聞之，爭以趫勇進於帝。嘗閱角三殿，有碎首斷臂，流血廷中，帝歡甚，厚賜之，夜分罷。所親近既皆凶不逞，又小過必責辱，自是怨望。帝夜艾自捕狐貍為樂，謂之「打夜狐」，中人許遂振、李少端、魚誌弘侍從不及，皆削秩。帝獵夜還，與克明、田務澄、許文端、石定寬、蘇佐明、王嘉憲、閻惟直等二十有八人群飲，既酣，帝更衣，燭忽滅，克明與佐明、定寬弒帝更衣室，矯詔召翰林學士路隋作詔書，命絳王領軍國事。明日，下遺詔，絳王即位。克明等恃功，將易置左右，自引支黨顓兵柄。於時，樞密使王守澄楊承和、中尉梁守謙魏從簡與宰相裴度共迎江王，發左、右神策及六軍飛龍兵討之，克明投井死，出其屍戮之。務澄等皆斬首以徇，籍入家貲，又殺其黨數十人。

始，克明謀逆，母禁不許。文宗立，嘉母忠，賜錢千緡、絹五百匹，給婢二人。

田令孜，字仲則，蜀人也，本陳氏。咸通時，歷小馬坊使。僖宗即位，擢令孜左神策軍中尉，是時西門匡範位右中尉，世號「東軍」、「西軍」。

帝沖騃，喜鬥鵝走馬，數幸六王宅、興慶池與諸王鬥鵝，一鵝至五十錢。與內園小兒尤昵狎，倚寵暴橫。始，帝為王時，與令孜同臥起，至是以其知書能處事，又帝資狂昏，故政事一委之，呼為「父」。而荒酣無檢，發左藏、齊天諸庫金幣，賜伎子歌兒者日巨萬，國用耗盡。令孜語內園小兒尹希復、王士成等，勸帝籍京師兩市蕃旅、華商寶貨舉送內庫，使者監櫃坊茶閣，有來訴者皆杖死京兆府。

令孜知帝不足憚，則販鬻官爵，除拜不待旨，假賜緋紫不以聞。百度崩弛，內外垢玩。既所在盜起，上下相掩匿，帝不及知。是時賢人無在者，惟佞鄙沓貪相與備員，偷安噤默而已。左拾遺侯昌蒙不勝憤，指言豎尹用權亂天下，疏入，賜死內侍省。

宰相盧攜素事令孜，每建白，必阿邑倡和。初，黃巢求廣州，願罷兵，攜欲寵高駢，使有功，不聽賊。因又易置關東諸節度，賊乘之，陷東都。令孜急，歸罪攜，奉帝西幸，步出金光門，至咸陽沙野，軍十餘騎呼曰：「巢為陛下除奸臣，乘輿今西，秦中父老何望？願還宮。」令孜叱之，以羽林騎馳斬，即以羽林白馬載帝，晝夜馳，舍駱谷。時陳敬瑄方節度西川，令孜兄也，故請帝幸蜀。有詔以令孜為十軍十二衛觀軍容制置左右神策護駕使。至成都，進左金吾衛上將軍，兼判四衛事，封晉國公。帝見蜀狹陋，稍郁郁，日與嬪侍博飲，時時攘袂北望，怊然流涕。令孜伺間開釋，呼萬歲，帝為怡悅，因盛稱鄭畋、王鐸、程宗楚、李鋌、敬瑄方並力，賊不足虞。帝曰：「善。」

初，成都募陳許兵三千，服黃帽，名「黃頭軍」，以捍蠻。帝至，大勞將士，扈從者已賜，而不及黃頭軍，皆竊怨令孜。令孜置酒會諸將，以黃金樽行酒，即賜之。黃頭將郭琪不肯飲，曰：「軍容能易偏惠，均眾士，誠大願也。」令孜目曰：「君有功邪？」答曰：「戰党項，薄契丹，數十戰，此琪之功。」令孜嘻，怒曰：「知之。」密以冘註酒中，琪飲已，馳歸，殺一婢，吮血得解。因夜燒營，剽城邑，敬瑄討敗之，奔廣都，遂走高駢所。帝聞變，與令孜保東城自守，群臣不得見。左拾遺孟昭圖請對，不召，因上疏極陳：「君與臣一體相成，安則同寧，危則共難。昔日西幸，不告南司，故宰相、御史中丞、京兆尹悉碎於賊，唯兩軍中尉以扈乘輿得全。今百官之在者，率冒重險出百死者也。昨昔黃頭亂，火照前殿，陛下惟與令孜閉城自守，不召宰相，不謀群臣，欲入不得，求對不許。且天下者，高祖、太宗之天下，非北司之天下；陛下固九州天子，非北司之天子。北司豈悉忠於南司？廷臣豈無用於敕使？文宗時，宮中災，左右巡使不到，皆被顯責，安有天子播越，而宰相無所豫，群司百官棄若路人？已事誠不足諫，而來者冀可追也。」疏入，令孜匿不奏，矯詔貶昭圖嘉州司戶參軍，使人沈於蟆頤津。初，昭圖知正言必見害，謂家隸曰：「大盜未殄，宦豎離間君臣，吾以諫為官，不可坐觀覆亡，疏入必死，而能收吾骸乎？」隸許諾，卒葬其屍。朝廷痛之。

賊平，令孜以王鐸為儒臣且無功，而首謀召沙陀者，楊復光也，欲歸重北司，故罷鐸都統，以復光功第一。又忌復光且逼己，故薄其賞。自謂帷幄決勝，系王室輕重，出入倨甚。會復光死，大喜，即罷復恭樞密使。中人曹知愨者，富家子，頗沈鷙。賊在長安，知愨以清、濁二谷之人倚山為屯，不屈賊。陰教士卒變衣服、言語與賊類者，夜入長安攻賊營，賊大懼。帝聞，賜金紫，擢內常侍。聞帝將還，因大言：「我且擁眾大散關下，閱群臣可歸者納之。」令孜謂然，密令王行瑜以邠州兵度嵯峨山，襲殺其眾。由是益自肆，禁制天子不得有所主斷。帝以其專，語左右輒流涕。

復光部將鹿晏弘、王建等，以八都眾二萬取金、洋等州，進攻興元，節度使牛頊奔龍州，晏弘自為留後，以建及張造、韓建等為部刺史。帝還，懼見討，引兵走許州。王建率義勇四軍迎帝西縣，復以建及韓建等主之，號「隨駕五都。」令孜以復光故，才授諸衛將軍，皆養為子。別募神策新軍，以千人為都，凡五十四都，分左右為十軍統之。又遣親信覘諸鎮，不附己者以罪除徙。

養子匡祐宣慰河中，王重榮厚為禮，基祐傲甚，舉軍怒，重榮因數令孜罪，責其無禮，監軍和解乃去。匡祐還，訴令孜，且勸圖之。令孜白以兩鹽池歸鹽鐵使，即自兼兩池榷鹽使。重榮不奉詔，表暴令孜十罪。令孜自將討重榮，率邠寧朱玫、鳳翔李昌符，合鄜、延、靈、夏等兵凡三萬，壁沙苑。重榮說太原李克用連和，克用上書請誅令孜、玫，帝和之，不從。大戰沙苑，王師敗。玫走還邠州，與昌符皆恥為令孜用，還與重榮合。神策兵潰還，略所過皆盡。克用逼京師，令孜計窮，乃焚坊市，劫帝夜啟開遠門出奔。自賊破長安，火宮室、舍廬十七，後京兆王徽葺復粗完，至是令孜唱曰：「王重榮反。」命火宮城，唯昭陽、蓬萊三宮僅存。王建以義勇四軍扈帝，夜亂牢水，遂次陳倉。克用還河中，玫畏克用且偪，與重榮連章請誅令孜，而駐鳳翔。令孜請帝幸興元，帝不從，令孜以兵入寢，逼帝夜出，郡臣無知者，宰相蕭遘等皆不及從。玫勸興元節度使石君涉焚閣道，絕帝西意。遘惡令孜劫質天子，生方鎮之難，使玫進迎乘輿。玫引兵追行在，敗興鳳楊晟軍，帝次梁、洋，稍引而南，玫兵及中營，左右被剽戮者不勝計。令孜懼人圖己，蒙面以行。使王建長劍五百清道，囊傳國璽授之。次大散關，道險澀，帝危及難數矣。分軍守靈壁，亢追兵。玫長驅躡帝，帝以閣道毀，走它道，困甚，枕王建膝且寐，覺而飯，僅能至興元。玫、重榮表誅令孜，安尉群臣。詔以令孜為劍南監軍使，留不去。重榮請幸河中，令孜沮而止。宰相遘率群臣在鳳翔者表令孜顓國煽禍，惑小人計，交亂群帥，請誅之。帝不及省，且詔重榮餉糧十五萬斛給行在，重榮以令孜在，不奉命。玫乃奉嗣襄王煴即偽位。玫敗，帝乃得還京師。

始，帝入蜀，諸王徒步以從，壽王至斜谷不能進，令孜驅使前，王謝足且拘，得馬可濟。令孜怒抶王，強之行，王恥之。及帝病，中外屬壽王，令孜入候帝曰：「陛下記臣否？」帝直視不能語。令孜自署劍南監軍使，閱拱宸奉鑾軍自衛，晝夜馳入成都，固表解官求醫藥，詔可。俄削官爵，長流儋州，然猶依敬瑄不行。

王即位，是為昭宗。楊復恭代為觀軍容使，出王建為壁州刺史。建取利州，自署防禦使，因略定閬、邛、蜀、黎、雅等州，詔即置永平軍，拜建節度使。令孜謀與建連衡亢朝廷，且曰「吾子也」，書召之。建喜，將至，復卻之。建怒，進圍成都。令孜登城謝建曰：「老夫久相厚，何見困？」答曰：「父子恩，何敢忘！顧父自絕朝廷，茍改圖，則父子如初。」令孜曰：「吾欲面計事。」建然許，令孜夜負印節授建，明日入成都，囚令孜碧雞坊。始，右神策統軍宋文通為諸軍所疾，令孜因事召見，欲殺之。既見，乃欣然更養為子，名彥賓，即李茂貞也，故獨上書雪其罪，詔為湖南監軍。凡二歲，與敬瑄同日死。臨刑，裂帛為縆，授行刑者曰：「吾嘗位十軍容，殺我庸有禮！」因教縊人法，既死，而色不變。乾寧中，詔復官爵。

楊復恭，字子恪，本林氏子，楊復光從兄也。宦父玄翼，咸通中領樞密，世為權家。復恭略涉學術，監諸鎮兵。龐勛亂，戰有功，自河陽監軍入拜宣徽使，擢樞密使。黃巢盜京師，令孜顓威福，斫喪天下，中外莫敢亢，惟復恭屢與爭得失，令孜怒，下遷飛龍使，復恭乃臥疾藍田。僖宗出居興元，復為樞密使，制置經略，多更其手。車駕還，遂代令孜為左神策中尉、六軍十二衛觀軍容使，封魏國公，實戶八百，賜號「忠貞啟聖定國功臣」。

帝崩，定冊立昭宗，賜鐵券，加金吾上將軍，稍攘取朝政。帝嘗曰：「朕不德，爾援立我矣，當減省侈長示天下。我見故事，尚衣上御服日一襲，太常新曲日一解，今可禁止。」復恭頓首稱善。帝遂問遊幸費，對曰：「聞懿宗以來，每行幸無慮用錢十萬，金帛五車，十部樂工五百，犢車、紅網朱網畫香車百乘，諸衛士三千。凡曲江、溫湯若畋獵曰大行從，宮中、苑中曰小行從。」帝乃詔類減半。

於是宰相韋昭度、張浚、杜讓能等為帝言大中故事，抑宦官不假借，帝亦稍厭復恭橫恣。王瑰者，惠安太后弟，求節度使，帝問復恭，對曰：「產、祿傾漢，三思危唐，後族不可封拜。陛下誠愛瑰，任以它職可也，不宜假節外藩，恐負勢顓地不可制。」帝乃止。瑰聞，怒甚，至禁中見復恭詬辱之，遂居中任事。復恭不欲分己權，白為黔南節度使，道興元，而兄子守亮方領節度，陰勒利州刺史覆瑰舟於江，宗屬賓客皆死，以舟自敗聞。帝知復恭謀，繇是深銜之。

復恭以諸子為州刺史，號「外宅郎君」；又養子六百人，監諸道軍。天下威勢，舉歸其門。守立為天威軍使，本胡弘立也，勇武冠軍，人畏之。帝欲斥復恭，懼為亂，乃好謂曰：「卿家胡子安在？吾欲令衛殿內。」復恭以守立見帝，賜姓李，名順節，使掌六軍管鑰，光寵甚。既勢鈞，遂與復恭爭恨相中傷，暴發其私。

復恭常肩輿抵太極殿。宰相對延英，論叛臣事，孔緯曰：「陛下左右有將反者。」帝矍然。緯指復恭。復恭曰：「臣豈負陛下者？」緯曰：「復恭，陛下家奴，而肩輿至前殿。廣樹不逞皆姓楊，非反邪？」復恭曰：「欲收士心輔天子。」帝曰：「誠欲收士心，胡不假李姓乎？」復恭無以對。會緯出守江陵，乃使人劫之長樂坡，斬其旌節，貲貯皆盡，緯僅免。

復恭子守貞為龍劍節度使，守忠洋州節度使，皆自擅貢賦，上書訕薄朝政。大順二年，罷復恭兵，出為鳳翔監軍，不肯行，因丐致仕，詔可，遷上將軍，賜几杖。使者還，遣腹心殺使者於道，遁居商山。俄入居昭化坊第，第近玉山營，而子守信為軍使，數省候出入。或告父子且謀亂，時順節遙領鎮海軍節度使、同中書門下平章事，詔與神策軍使李守節率衛兵攻復恭，治殺使者罪，帝御延喜樓須之。家人拒戰，守信亦率兵至昌化裏，陣以待。會日入，復恭與守信舉族出奔，遂走興元。

順節已斥復恭，則橫暴，出入以兵從，兩軍中尉劉景宣、西門重遂察其意非常，以狀聞。有詔召順節，輒以甲士三百入，至銀臺門，何止之，景宣引順節坐殿廡，部將嗣光審出斬之，從者大噪，出延喜門，剽永寧裏，盡夕止。賈德晟與順節皆為天威軍使，順節誅，頗嗟憤，重遂亦奏誅之。於是鳳翔李茂貞、邠州王行瑜、華州韓建、同州王行約、秦州李茂莊同劾守亮納叛臣，請出兵討罪，軍餉不仰度支。茂貞請假山南招討使。宦尹惜類執不可，帝亦謂茂貞得山南必難制，詔兩解之。茂貞劾復恭自謂隋諸孫，以恭帝禪唐，故名復恭，逆狀明白，且請削守亮官爵。遂擅與行瑜出討，自號興元節度使，詒宰相書，慢悖不臣。帝為下詔，令茂貞、行瑜討之。景福元年，破其城，復恭、守亮、守信奔閬州，茂貞以子繼密守興元。詔吏部尚書徐彥若為鳳翔節度使，而以茂貞帥興元，不拜，請繼密為留後。帝不得已，授以節度使，自是茂貞始強大。

復恭與守亮等自閬州將北奔太原，趨商山，至乾元，為韓建邏士所禽，即斬復恭、守信，檻車送守亮京師，梟首長安市。茂貞上復恭與守亮書曰：「承天門者，隋家舊業也，兒但積粟訓兵，何進奉為？吾披荊榛立天子，既得位，乃廢定策國老，奈負心門生何！」門生，謂天子也，其不臣類此。假子彥博奔太原收葬其屍，李克用為申雪，詔復官爵。

劉季述者，本微單，稍顯於僖、昭間，擢累樞密使。楊復恭之斥，帝以西門重遂為右神策軍中尉、觀軍容使。時李茂貞得興元，愈跋扈不軌，宰相杜讓能與內樞密使李周訁童及重遂謀誅之，乃興師，以嗣覃王戒丕為京西招討使，神策大將軍李鐬副之。茂貞引兵迎壁盩厔，薄興平，王師潰。遂逼臨臯以陣，暴言讓能等罪，京師震恐，帝坐安福門，斬重遂、周訁童以謝茂貞，更以駱全瓘、劉景宣代為兩中尉。乾寧二年，茂貞與王行瑜、韓建以兵入朝，李克用率師討茂貞，次渭北。同州節度使王行實奔京師，謂景宣等曰：「沙陀十萬至矣，請奉天子出幸避其鋒。」景宣方與茂貞睦，故全瓘與鳳翔衛將閻圭共脅帝狩岐，王行實及景宣子繼晟縱火剽東市，帝登承天門，矢著樓闔。帝懼，暮出莎城，士民從者數十萬。至谷口，人暍死十三，夜為盜掠，哭聲殷山。徙駐石門。茂貞恐，乃殺全瓘、景宣及圭自解。天子還京師，以景務脩、宋道弼代之，俄專國。宰相崔胤惡之，徐彥若、王摶懼禍不解，稍抑胤以和北軍。胤怒，劾摶黨宦豎，不忠，罷去，俄賜死；流道弼州，務脩愛州，並死灞橋；逐彥若於南海。乃以季述、王仲先為左右中尉，疾胤尤甚。

時帝嗜酒，怒責左右不常，季述等愈自危。先是，王子病，季述引內醫工車讓、謝筠，久不出，季述等共白帝，宮中不可妄處人。帝不納，詔著籍不禁。由是疑帝與有謀，乃外約朱全忠為兄弟，遣從子希正與汴邸官程巖謀廢帝。會全忠遣天平節度副使李振上計京師，巖因曰：「主上嚴急，內外惴恐，左軍中尉欲廢昏立明，若何？」振曰：「百歲奴事三歲郎主，常也。亂國不義，廢君不祥，非吾敢聞。」希正大沮。帝夜獵苑中，醉殺侍女三人，明日午漏上，門不啟。季述見胤曰：「宮中殆不測。」與仲先率王彥範、薛齊偓、李師虔、徐彥回總衛士千人毀關入，謀所立，未決。是夜，宮監竊取太子以入，季述等因矯皇后令曰：「車讓、謝筠勸上殺人，禳塞災咎，皆大不道。兩軍軍容知之，今立皇太子，以主社稷。」黎明，陳兵廷中，謂宰相曰：「上所為如此，非社稷主，今當以太子見群臣。」即召百官署奏，胤不得對。季述衛皇太子至紫廷院，左右軍及十道邸官俞潭、程巖等詣思玄門請對，士皆呼萬歲。入思政殿，遇者輒殺。帝方坐乞巧樓，見兵入，驚墮於床，將走，季述、仲先持帝坐，以所持釦杖畫地責帝曰：「某日某事爾不從我，罪一也。」至數十未止。皇后出，遍拜曰：「護宅家，勿使怖，若有罪，惟軍容議。」季述出百官奏，曰：「陛下瞀，倦於勤，願奉太子監國，陛下自頤東宮。」帝曰：「昨與而等飲甚樂，何至是？」後曰：「陛下如軍容語。」宮監掖帝出思政殿，後倡言曰：「軍容一心輔持，請上養疾。」帝亦曰：「朕久疾，令太子監國。」巖等皆呼萬歲。後以傳國寶授季述，就帝輦，左右十餘人，入囚少陽院。季述液金以完鐍，師虔以兵守。太子即位於武德殿，帝號太上皇，皇后為太上皇后，大赦天下，東宮官屬三品賜爵一級，四品以下一階，天下為父後者爵一級，群臣加爵秩厚賜，欲媚附上下。改東宮為問安宮。季述等皆先誅戮以立威，夜鞭笞，晝出屍十輦，凡有寵於帝，悉榜殺之。殺帝弟睦王。師虔尤苛察，左右出入搜索，天子動靜輒白季述。帝衣晝服夜浣，食自竇進，下至筆紙銅鐵，疑作詔書兵器，皆不與。方寒，公主嬪御無衾纊，哀聞外廷。

胤告難於朱全忠，使以兵除君側，全忠封胤書與季述曰：「彼翻覆，宜圖之。」季述以責胤，胤曰：「奸人偽書，從古有之，必以為罪，請誅不及族。」季述易之，乃與盟。胤謝全忠曰：「左軍與胤盟，不相害，然仆歸心於公，並送二侍兒。」全忠得書，恚曰：「季述使我為兩面人。」自是始離。季述子希度至汴，言廢立本計，又遣李奉本賫示太上皇誥，全忠狐疑不決。李振入見曰：「豎刁、伊戾之亂，以資霸者。今閹奴幽劫天子，公不討，無以令諸侯。」乃囚希度、奉本，遣振至京師與胤謀。是時季述欲盡誅百官，乃弒帝，挾太子令天下。都將孫德昭、董從實盜沒錢五千緡，仲先眾辱之，督其償，株連甚眾。胤間其不逞，曰：「能殺兩中尉，迎太上皇，而立大功，何小罪足羞！」又遣客密告德昭，割帶內蜜丸通意。德昭邀別將周承誨，期十二月晦，伏士安福門待旦。仲先乘肩輿造朝，德昭等劫之，斬東宮門外，叩少陽院呼曰：「逆賊斬矣。」帝疑未信，皇后曰：「可獻賊首。」德昭擲仲先頭以進，宮人毀扉，出禦長樂門，群臣稱賀。承誨馳入左軍，執季述、彥範至樓前，胤先戒京兆尹鄭元規集萬人持大梃，帝詰季述未已，萬梃皆進，二人同死梃下，遂屍之。兩軍支黨死者數十人。中官奉太子遁入左軍，收傳國璽。齊偓死井中，出其屍斬之。全忠檻送巖京師，斬於市。季述等夷三族。以德昭檢校太保、靜海軍節度使，從實檢校司徒、容管節度使，並同中書門下平章事，賜氏李，曰繼昭，曰彥弼。承誨亦檢校司徒、邕管節度使，視宰相秩。皆號「扶傾濟難忠烈功臣」，圖形淩煙閣，留宿衛凡十日乃休，竭內庫珍寶賜之。當時號「三使相」，人臣無比。

初，延英宰相奏事，帝平可否，樞密使立侍，得與聞，及出，或矯上旨謂未然，數改易橈權。至是，詔如大中故事，對延英，兩中尉先降，樞密使候旨殿西，宰相奏事已畢，案前受事。師虔請於屏風後錄宰相所奏，帝以侵官，不許，下詔與徐彥回同誅。

韓全誨、張彥弘者，皆不知所來，並監鳳翔軍。全誨入為內樞密使。劉季述之誅，崔胤、陸扆見武德殿右廡，胤曰：「自中人典兵，王室愈亂，臣請主神策左軍，以扆主右，則四方藩臣不敢謀。」昭宗意不決。李茂貞語人曰：「崔胤奪軍權未及手，誌滅藩鎮矣。」帝聞，召李繼昭等問以胤所請奈何，對曰：「臣世世在軍，不聞書生主衛兵。且罪人已得，持軍還北司便。」帝謂胤曰：「議者不同，勿庸主軍。」乃以全誨為左神策中尉，彥弘為右，皆拜驃騎大將軍，袁易簡、周敬容為樞密使。胤怒，約京兆鄭元規遣人狙殺之，不克。全誨等知胤必除己乃已，因諷茂貞留選士四千宿衛，以李繼筠、繼徽總之。胤亦諷朱全忠內兵三千居南司，以婁敬思領之。韓偓聞岐、汴交戍，數諫止胤，胤曰：「兵不肯去耳。」偓曰：「初何為召邪？」胤不對。議者知京師不復安矣。

全誨、彥弘及彥弼合勢恣暴，中官倚以自驕，帝不平，有斥逐者，皆不肯行，胤固請盡誅之。全誨、彥弘見帝祈哀，帝知左右漏言，始詔囊封奏事。宦人更求麗姝知書者數十人，侍帝為內诇，由是胤計多露。

始，張浚判度支，楊復恭以軍貲乏，奏假鹽曲一歲入以濟用度，遂不復還。至胤，乃白度支財盡，無以稟百官，請如舊制。全誨擿李繼筠訴軍中匱甚，請割三司隸神策。帝不能卻，詔罷胤領鹽鐵，胤銜之。

全誨等懼帝誅己，與繼誨、彥弼、繼筠交通謀亂。帝問令狐渙，渙請召胤及全誨等宴內殿和解之。韓偓謂：「不如顯斥一二柄臣，許餘人自新，妄謀必息。不然皆自疑，禍且速，雖和解之，凶焰益肆。」帝乃止。是時全忠並河中，胤為急詔令入朝，又詒書曰：「上反正，公之力，而鳳翔入朝，引功自歸。今若後至，必先見討。」全忠得詔，還汴，悉師討全誨。帝以為忠，又欲其與茂貞同功，即詔並力。令胤詒二鎮書，示帝意。全忠取同州，汴兵凡七萬，威震關中。全誨等泣奏曰：「全忠且至，欲脅陛下幸關東，將謀傳禪。臣不忍見高祖天下移他姓，願至鳳翔，合義兵討元惡。」帝未許，方在乞巧樓，全誨急，即火其下，帝降樓，乃決西幸。彥弼等以帝未即駕，愈誖，宮中禁索苛亟，帝與後相視泣，宮人私逃出都，民崩沸，或奔開化坊依胤第自固，闬無留家。鳳翔軍與左神策兵陣大衢，長樂門外若丘墟然。於是日南至，百官不朝，帝坐思政殿。時彥弼先入鳳翔，全誨逼帝出，惟皇后、諸王數百騎為衛，帝繡袍、塗金帽，以右神策軍從，實天復元年十一月壬子。全誨等遂火宮城，繼誨、彥弼欲劫百官從天子，李德昭等按兵衛之，乃得免。茂貞以帝居盩厔。

全忠取華州，下令自釋曰：「吾被詔及得宰相書令入朝，既至，皆偽也。逆臣全誨震驚天子，脅乘輿出遷，暴露草莽，吾當入對言狀。」時公卿皆在長安，數日不聞朝廷敕畫。胤使王溥見全忠曰：「上猶在盩厔，公宜亟進。」群臣盧知猷等奏記全忠，請西迎天子，答曰：「進則似脅君，退則負國，然敢不勉？」胤率百官迎全忠灞橋，入舍長安一昔而西。

茂貞聞全忠至，以帝入鳳翔，從臣才三四人。全忠遣楊達、裴鑄入鳳翔，奉表天子。汴部將康懷英襲破李繼昭於武功，禽馘六千級。全誨懼，請救於李克用。克用遺全忠書，勸執崔胤，洗海內謗，全忠不答，進屯鳳翔東偏。茂貞登城隃語曰：「天子厭災於此，讒人誤公來，公當入覲。」全忠曰：「宦官脅驚乘輿，吾以兵問罪，迎上東還。王非同謀者，尚何所言？」明日，圍鳳翔，茂貞不出。帝遣中人詔全忠班師，不奉詔。使者再往，全忠聽命，引兵攻邠州，李繼徽嬰城三日乃降。質其妻，復使繼徽守，回壁三原。胤與鄭元規至三原，邀說全忠。全忠亦自聞茂貞將戰，徙營渭北，據高原，戰不勝。全忠夜入盩厔，拔藍田，復屯三原。

時李克用攻慈、隰，救鳳翔，全忠還河中。克用部將李嗣昭戰數不利，全忠取晉、汾二州，嗣昭遁還河東。全忠曰：「此茂貞所倚，今敗矣，何能久乎？」胤復說全忠曰：「宦豎謀擁帝入蜀。」且泣。全忠執其手，乃定計迎天子。會朱友寧敗岐兵於莫父，居人皆入保。全忠以精甲五萬與茂貞決戰，岐兵敗，仆屍萬餘，茂貞帳下八百人就縛，乃嬰城，自夏訖冬，兵連不能解，勝敗略相償。援軍十餘壁，數為全忠擾襲，不得進，城中日困。全忠由是取鳳、鄜、坊、成、隴等州，間劫鈔以佐軍餉，故能不乏。茂貞疑帝與全忠有密約，增甲士守宮殿。

初，帝至鳳翔，有鴉數萬棲殿樹，謂之神鴉。俄而鴉不來，人以為恐。全誨等小人既勢窘，更相怨疾，不復遠慮。時財用窶短，帝輟所禦膳賜全誨等，三讓，帝曰：「難得時欲同味耳。」茂貞食鲊美，帝曰：「此後池魚。」茂貞曰：「臣養魚以候天子。」聞者皆駭。

於是全忠軍攻東城，焚橋鏖戰，部將李繼寵出降，茂貞懼，密圖誅中官以紓難。先遺書曰：「禍亂之生，全誨首之。變興倉卒，故迎天子至此。且公未至，懼它盜馮陵。公既誌輔社稷，請奉乘輿還宮，仆願以敝賦從。」全忠然許，然軍稍薄城，大謼者三，岐軍皆投塹，無鬥意。帝召茂貞、全誨、彥弼及宰相蘇檢、李繼岌、繼忠議，和已決，中官復沮罷。它日，帝召茂貞等曰：「十六宅諸王日奏餒死者十三，王、公主、夫人皆間日食，今又將竭，奈何？」皆不敢對。有衛士十餘人叩左銀臺門，遮全誨罵曰：「破一州，餓死者十萬，徒以軍容數人耳！」全誨詣茂貞叩頭訴，茂貞謝曰：「士伍亦何知？」復訴於帝，帝不許。李繼昭見全誨曰：「昔楊軍容破楊守亮一族，今驃騎復破吾族乎？」罵之，乃出降。宦豎數傳援軍至，皆相賀，百姓笑曰：「紿我乎！」

是時，全忠合四鎮兵十餘萬，營壘相屬，晝夜攻。外兵詬守者曰：「劫天子賊」，守者亦詬外曰「奪天子賊」。諸鎮見崔胤檄，皆狐疑不出師，唯青州節度使王師範取兗州，襲華州，李克用攻晉州以為援。全忠懼，圍益急。全誨等素譎險，常為全忠、胤所憚，乃請先殺之，以迎天子。帝既惡宦人脅遷，而茂貞又其黨，全忠雖外示順，終悖逆，皆不可倚。欲狩襄、漢，依趙匡凝，然不得去，乃定計歸全忠，以紓近禍。

三年正月，茂貞請遣使諭全忠軍，詔崔構挾中人郭遵誨往，既行，又命宮人寵顏馳見全忠，諭密旨，乃以蔣玄暉入衛。二日，茂貞獨見，至日旰，全誨、彥弘恨甚，逮食，不能捉匕，自見勢去，計無所用，垂頭喪氣。帝召韓偓見東橫門，執手涕泗。帝曰：「今先去四大惡，餘以次誅矣。」於是內養八輩候廷中授命，每二輩以衛士十人取一首，俄而全誨、彥弘、易簡、敬容皆死。即詔第五可範為左軍都尉，王知古、揚虔朗為樞密使，知古領上院，虔朗領下院。繼筠、繼誨、彥弼皆伏誅，茂貞取其輜重。是夜，誅內諸司使韋處廷等二十二人，悉以首內布囊，詔蔣玄暉、學士薛貽矩送全忠，曰：「是皆不肯使乘輿東者，既斬之矣。」全忠大喜，遍告軍中，以姚洎為岐、汴通和使。全忠詒茂貞書曰：「宦者乘陴詈不已，曰『稟王旨』，是乎？」茂貞懼，復誅小使李繼彜等十人，於是開壘門。全忠猶攻北壘，帝遣寵顏賜禦巾箱寶器，使罷兵，又捕殺中官七十人，全忠亦使京兆誅黨與百餘人。

天子入全忠軍，全忠泥首素服，待罪客省，傳呼徹三仗，有詔釋全忠罪，使朝服見。全忠伏地泣曰：「老臣位將相，勤王無狀，使陛下及此，臣之罪也。」帝亦嗚咽，命韓偓起之，解玉帶以賜，召之食。帝顧衛兵，或有憤發者，因履系解，目全忠：「為吾系之。」全忠跪結履，汗浹於背，而左右莫敢動。是夜，帝三召，皆辭，朱友倫以兵衛帝。

李克用引軍去，帝還京師。胤、全忠議，盡誅第五可範等八百餘人於內侍省，哀號之聲聞於路，留單弱數十人，備宮中灑掃。胤以鎮人性謹厚，即詔王镕擇五十人為敕使，內諸司宦官主領者皆罷。於是追諸道監軍，所在賜死，其財產籍入之。詔以中官脅遷狀及全忠迎乘輿本末告方鎮，罷監軍院，咸視國初故事，以三十人為員，衣黃衣，不得養子。內諸司皆歸省若寺，兩軍內外八鎮兵悉屬六軍。全忠還汴州，帝以第五可範等無辜，頗悼之，為文以祭。自是宣傳詔命，皆以宮人。

始，劉季述專廢立，中人皆與聞。帝反正，誅季述及薛齊偓數族而已，餘貸不問；又悔之，後稍稍誅夷，群宦浸不安。時帝懲幽辱，能勵心庶政，數召見群臣問治道，有誌中興，而全誨、胤爭權，外召強臣，劫本朝以相吞嚙，卒用關東軍窮討暴誅，君側雖清，而全忠勢遂張，帝卒弒死，唐室以亡，其禍本於全誨、彥弘雲。

贊曰：袁紹誅常侍以逞，而曹操移漢；崔丞相血軍容甘心焉，而朱溫篡唐。大抵假威柄於外，以內攘奸人，則大臣專，王室卑矣。漢、唐相去五百歲，產亂取亡猶蹈一轍，非天所廢，而人謀洄刺乃然邪！


Chinese text: This work was published before January 1, 1923, and is in the
public domain worldwide because the author died at least 100 years ago.
