崔融曾孫:從 曾孫:能 能從子:慎由 能從子:安潛 能子:彥曾 徐彥伯 蘇味道 豆盧欽望史務滋 崔元綜 周允元

目录
1	崔融
1.1	曾孫 從
1.2	曾孫 能
1.3	能從子 慎由
1.4	能從子 安潛
1.5	能子 彥曾
2	徐彥伯
3	蘇味道
4	豆盧欽望
4.1	附 史務滋
4.2	附 崔元綜
4.3	附 周允元
崔融
　　崔融，字安成，齊州全節人。擢八科高第。累補宮門丞、崇文館學士。中宗為太子時，選侍讀，典東朝章疏。武后幸嵩高，見融銘《啟母碣》，歎美之。及已封，即命銘《朝覲碑》。授著作佐郎，遷右史，進鳳閣舍人。時有司議關市，行人盡征之，融上疏謂：「《周官》九賦，其七曰關市。以市多淫巧，而關通末遊，欲止抑之，故加稅耳。然唯斂工商，而不及往來。今一切通取，則事不師古。且四人異業舊矣，復動而搖之。市者，兼受善惡也。若甚，則細人無所容，細人無所容，久必為亂。天下之關必險道，市必要津，豪宗、惡少在焉，聞一旦變法，或致騷動，恐南走蠻，北走狄。今江津、河滸列鋪率稅，檢覆稽留，加主司僦略邀丐，則商人廢業。魏、晉、齊、隋所不行，況陛下乎？有如師興費廣，雖倍算商旅、加斂齊人可也。」後納之。

　　張易之兄弟頗延文學士，融與李嶠、蘇味道、麟台少監王紹宗降節佞附。易之誅，貶袁州刺史。召授國子司業。與脩《武后實錄》勞，封清河縣子。融為文華婉，當時未有輩者。朝廷大筆，多手敕委之，其《洛出寶圖頌》尤工。譔《武后哀冊》最高麗，絕筆而死，時謂思苦神竭雲。年五十四。贈衛州刺史，諡曰文。膳部員外郎杜審言為融所獎引，為服緦麻。

　　六子，其聞者禹錫、翹。禹錫，開元中，中書舍人，贈定州刺史，諡曰貞。翹，禮部尚書，贈荊州大都督，諡曰成。

　　孫巨，右補闕，亦有文。

曾孫 從
　　曾孫從。從字子乂，少孤貧，與兄能偕隱太原山中。會歲饑，拾橡實以飯，講學不廢。擢進士第。從山南嚴震府為推官，以母喪免。兄弟廬墓，手藝松柏。喪闋，不應辟命。久之，韋皋引為西山運務使。奏遷判官，攝守邛州。前刺史有以盜系獄，辭已具。從疑其冤，縱不治，俄得真盜。皋卒，劉辟反，欲並東川。從以書諭止辟，辟怒，從乃募兵嬰城守。辟方悉兵拒高崇文，戰而敗，從完州自如。盧坦表宣州副使。

　　入為殿中侍御史，遷吏部員外郎。異時，史給選者成牒，以先後丐賕，從一限出之，後遂為法。裴度為御史中丞，奏以右司郎中知雜事。度已相，代為中丞。所彈治，不屈權幸。事系台閣而付仗內者，必請還有司。薦引御史，務取質重廉退者。李翛以寵得京兆尹，為莊憲太后山陵橋道使，務以減末徭費為功，至不治道輴車留渭橋，久不得進。從三劾之，無少貸。

　　俄授陝虢觀察使。遷尚書右丞。王承宗請割德、棣而遣子入侍也，憲宗選堪使者，以命從。議者謂承宗狠譎，非單使可屈。次魏，田弘正請以五百騎從，辭之，惟童騎十數，疾趨鎮。集軍士球場宣詔，為陳逆順大節禍福之效，音辭暢厲，士感動，承宗自失，貌愈恭，至泣下，即按二州戶口、符印上之。還為山南西道節度使。帝欲遂相，監軍使揣知，為用事者求金，從不肯答，用是不得相。長慶初，繇尚書左丞領鄜坊節度。屬部多神策屯軍，數亂法驕橫，吏不能制，從一繩以法，下皆重足畏之。党項互市羊馬，類先遺帥守，從獨不取，而厚慰待之，羌不敢盜境。寶曆初，為東都留守。故事，留司官入宮城門列晨衙見留守。吏誕傲，久廢，至是復行。

　　召拜戶部尚書。宰相李宗閔以從裴度、李德裕所善，內不喜。從求致仕，除太子賓客，分司東都，告滿百日去。於是眾嘩語不平，宗閔懼，復授檢校尚書左僕射、淮南節度副大使，知節度事。揚州凡交易貲產、奴婢有貫率錢，畜羊有口算，又貿曲牟其贏，以佐用度，從皆蠲除之。官吏俸帛常加倍以給，獨節度使則否，從皆與之同。大和六年卒，年七十二。下有刲股肉以祭者。贈司空，諡曰貞。

　　從為人嚴偉，立朝棱棱有風望，不喜交權利，忠厚而讓。階品當立門戟，終不請。位方鎮，內無聲妓娛玩。士大夫賢之。

曾孫 能
　　能，字子才。硃泚之亂，渾瑊以朔方軍戰武功，引佐幕府。進累侍御史。河東鄭儋表為判官。累遷黔中觀察使，以讒坐貶。從為中丞，奏以自代。繇將作監授嶺南節度使，與從皆秉節居鎮，世傳為榮。卒，年六十八，贈禮部尚書。

　　從子慎由、安潛。能子彥曾。

能從子 慎由
　　慎由，字敬止。聰警強記，資端厚，有父風采。繇進士第擢賢良方正異等。鄭滑高銖辟府判官。入為右拾遺，進翰林學士。授湖南觀察使。召還，由刑部侍郎領浙西。入遷戶部侍郎，判戶部。始，慎由苦目疾，不得視，醫為治刮，適愈而召。

　　俄進工部尚書、同中書門下平章事。與蕭鄴有隙，鄴輔政，引劉彖，而出慎由為東川節度使。初，宣宗餌長年藥，病渴且中躁，而國嗣未立。帝對宰相欲肆赦，患無其端。慎由曰：「太子，天下本。若立之，赦為有名。」帝惡之，不答。鄴等乘是譖去之，時大中十二年也。

　　咸通初，徙華州刺史，改河中節度使。以吏部尚書請老，授太子太保，分司東都。卒，贈司空，諡曰貞。子胤，別傳。

能從子 安潛
　　安潛，字進之。進士擢第。咸通中，曆江西觀察、忠武節度使。乾符初，王仙芝寇河南，安潛募人增陴繕械，不以力費仰朝廷。首請會兵討捕，號令精明，賊畏之，不犯陳許境。使大將張自勉將兵七千援宋州。時宋威屯曹州，而官軍數卻，賊圍宋益急。自勉收南月城，斬賊二千級，仙芝夜解去。宰相鄭畋建言：「請以陳許兵三千隸宋威。」而威忌自勉，乞盡得安潛軍，使自勉隸麾下。畋謂威有疑忿，必殺自勉，奏言：「今以兵悉畀威，是自勉以功受辱。安潛抗賊有功，乃取銳兵付威，後有緩急，何以戰？是勞不蒙賞，無以示天下。」詔止以四千付威，餘還自勉。

　　俄代高駢領西川節度。吏倚駢為奸利者，安潛皆誅之，數更除繆政，於是盜賊衰，蜀民以安。宰相盧攜素厚駢，乃誣以罪，罷為太子賓客，分司東都。

　　僖宗避賊劍南，召為太子少師。王鐸任都統，表以自副。鐸解兵，安潛復為少師、東都留守。青州王敬武卒，詔拜平盧節度使，檢校太師兼侍中。會敬武子師範專地，不得入而還。後遷太子太傅。卒，贈太子太師，諡貞孝。

　　安潛于吏事尤長，雖位將相，閱具獄，未嘗不身聽之。

能子 彥曾
　　彥曾，咸通初，繇太僕卿為徐州觀察使。曉律令，然卞急，為政剛猛。徐軍素驕，而彥曾長於撫民，短治軍，士多怨之。

　　初，蠻寇五管，陷交趾，詔節度使孟球募兵三千往屯，以八百人戍桂林。舊制，三年一更。至期請代，而彥曾親吏尹戡、徐行儉貪不恤士，乃議稟賜乏，請無發兵，復留屯一年。戍者怒，殺都將王仲甫，脅糧料判官龐勳為將，取庫兵，剽湘、衡，虜丁壯，合眾千餘北還，自浙西趨淮南，達泗口。所過先遣俳兒弄木偶，伺人情，以防邀遏。彥曾命牙將田厚簡慰勞，而用都虞候元密伏甲任山館擊賊。勳遣吏紿言士思歸，不敢遏，請至府解甲自歸，彥曾斬其吏。勳陷宿州，發廥錢募兵，亡命者從亂如歸，船千艘，與騎夾岸，噪而進。彥曾料丁男乘城。或勸率眾奔兗州，彥曾曰：「我，方帥也，奉命守此，惟有死爾。」斬議者一人號於眾。俄而勳傅城，城中大霧如墮。彥曾悉誅賊家屬，勳眾四面超墉入，囚彥曾大彭館。有曹君長者說勳曰：「貴者不並處，今朝廷未以留後命公，蓋觀察使存爾。」勳乃殺彥曾於寢，自監軍使逮官屬皆死。始，彥曾治第鄭州，引水灌沼，水十步忽化為血。署張佛筵，液蜜為人，一昔鼠齧皆斷首。徐有子亭，下瀦水為沱，彥曾導清河灌之，鐫石龍首注溜，蔽以屋。徐人謂屋覆龍，于文為「龐」；清河，崔望也，為吞噬雲。贈刑部尚書。乾符中，錄其子祐之為滎陽尉。

　　徐吏有路審中者，彥曾知其能，頗任之。既遇害，賂守卒，斂藏其屍。張玄稔攻徐州；審中率死士應官軍，開南白門，官兵入，因得破勳。後位嵐州刺史。鄭畋謂審中節貫神明，請擢為右羽林將軍，詔可。

　　有許鐸者，罷武城令，客于徐，勳脅以官，不從。彥曾官屬被囚，鐸潛饋資糧，及死，為收瘞，匿免其子弟，賊平，乃皆歸其喪。詔拜石首令，賜銀緋。僚官焦璐、溫廷皓、李棁、崔蘊、柳秦、盧崇嗣、韋廷範贈官有差，錄其子官之。

徐彥伯
　　徐彥伯，兗州瑕丘人，名洪，以字顯。七歲能為文。結廬太行山下。薛元超安撫河北，表其賢，對策高第。調永壽尉、蒲州司兵參軍。時司戶韋皓善判，司士李亙工書，而彥伯屬辭，時稱「河東三絕」。遷職方員外郎，奉迎中宗房州，進給事中。武后撰《三教珠英》，取文辭士，皆天下選，而彥伯、李嶠居首。遷宗正卿，出為齊州刺史。帝復位，改太常少卿。以脩《武后實錄》勞，封高平縣子。為衛州刺史，政善狀，璽書嘉勞。移蒲州，以近畿，會郊祭，上《南郊賦》一篇，辭致黃縟。擢脩文館學士、工部侍郎。曆太子賓客。以疾乞骸骨，許之。開元二年卒。

　　彥伯事寡嫂謹，撫諸侄同己子。秉筆累朝，後來翕然慕仿。晚為文稍強澀，然當時不及也。

　　始，武后時，大獄興，王公卿士以語言為酷吏所引，死徙不可計。彥伯著《樞機論》以謂：「言者，德之柄，行之主，志之端，身之文也。君子之樞機，動則物應，得失之見也。可以濟身，亦以覆身，否泰榮辱一系之。能審思而應，精慮而動，擇其交以後談，則悔吝何由而生？怨惡何由而至？如此乃可以言也。」以為戒世雲。

蘇味道
　　蘇味道，趙州欒城人。九歲能屬辭，與裏人李嶠俱以文翰顯，時號「蘇李」。逮冠，州舉進士，中第。累調咸陽尉。吏部侍郎裴行儉才之，會征突厥，引管書記。裴居道為左金吾衛將軍，倩味道作章，攬筆而具，閑徹清密，當時盛傳。

　　延載中，以鳳閣舍人檢校侍郎、同鳳閣鸞台平章事，歲餘為真。證聖元年，與張錫俱坐法系司刑獄。錫雖下吏，氣象自如，味道獨席地飯蔬，為危惴可憐者。武后聞，放錫嶺南，才降味道集州刺史。召為天官侍郎。聖曆初，復以鳳閣侍郎、同鳳閣鸞台三品。更葬其親，有詔州縣治喪事。味道因役庸過程，遂侵毀鄉人墓田，蕭至忠劾之，貶坊州刺史。遷益州大都督府長史。張易之敗，坐黨附，貶眉州刺史。復還益州長史，未就道卒，年五十八，贈冀州刺史。

　　味道練台閣故事，善占奏。然其為相，特具位，未嘗有所發明，脂韋自營而已。常謂人曰：「決事不欲明白，誤則有悔，摸棱持兩端可也。」故世號「摸棱手」。性友愛。其弟味元，味元嘗請托不遂，因慢折之，味道怡然不屑。所論著行于時。

豆盧欽望
　　豆盧欽望，雍州萬年人。祖寬，隋文帝外孫，為梁泉令。高祖定關中，與郡守蕭瑀率豪姓進款。擢累殿中監。子懷讓，尚萬春公主。詔寬用魏太和詔，去「豆」姓，著「盧」。貞觀中，遷禮部尚書、左衛大將軍，芮國公。卒，贈特進、并州都督，陪葬昭陵，諡曰定。復其舊姓。

　　欽望累官越州都督、司賓卿。長壽二年，拜內史，封芮國公。李昭德被罪，有司劾奏欽望阿順昭德不執正，附臣罔君，貶趙州刺史。入為司府卿，遷秋官尚書。中宗還東宮，拜太子宮尹。進文昌右相、同鳳閣鸞台三品。罷為太子賓客。帝復位，擢尚書左僕射、平章軍國重事。欽望居宰相積十餘年，方易之、三思等怙勢宣烝，窺間王室，戮忠戚，觖冀非常，不能有所裁抑，獨謹身諄諄自全。進開府儀同三司，檢校安國相王府長史。卒，年八十，贈司空、并州大都督，陪葬乾陵，諡曰元。

　　武后時，宰相又有史務滋、崔元綜、周允元，略可述者附左方。

附 史務滋
　　史務滋，宣州溧陽人。累吏勞，遷司賓卿，進拜納言。後革命，詔務滋等十人分行天下。雅州刺史劉行實兄弟為侍御史來子珣誣其反，詔務滋與來俊臣雜治，俊臣言務滋與囚善，掩其反狀，後命俊臣並治，遂自殺。

附 崔元綜
　　崔元綜，鄭州新鄭人。祖君肅，武德中為黃門侍郎、鴻臚卿。元綜，天授初以鸞台侍郎、同鳳閣鸞台平章事。性恪慎，坐政事堂，束帶，終日不休偃，尤護細概。外若謹厚，而中刻薄。每受制鞫獄，必澡垢索疵，不入死不肯止，人畏鄙之。未幾，坐事流振州，搢紳為慶。會赦還，除監察御史。遷蒲州刺史，致仕。善攝生，年九十餘卒。

附 周允元
　　周允元字汝良，豫州安城人。自右肅政御史中丞，拜檢校鳳閣侍郎、同鳳閣鸞台平章事。武后宴宰相，詔陳書傳善言，允元曰：「恥其君不如堯、舜。」武三思劾奏語指斥，後曰：「聞其言足以誡，安得為過？」卒，贈貝州刺史。


Chinese text: This work was published before January 1, 1923, and is in the
public domain worldwide because the author died at least 100 years ago.
