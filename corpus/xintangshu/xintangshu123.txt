李蕭盧韋趙和
◎李蕭盧韋趙和

李嶠，字巨山，趙州贊皇人。早孤，事母孝。為兒時，夢人遺雙筆，自是有文辭，十五通《五經》，薛元超稱之。二十擢進士第，始調安定尉。舉制策甲科，遷長安。時畿尉名文章者，駱賓王、劉光業，嶠最少，與等夷。

授監察御史。高宗擊邕、巖二州叛獠，詔監其軍，嶠入洞喻降之，由是罷兵。稍遷給事中。會來俊臣構狄仁傑、李嗣真、裴宣禮等獄，將抵死，敕嶠與大理少卿張德裕、侍御史劉憲覆驗，德裕等內知其冤，不敢異。嶠曰：「知其枉不申，是謂見義不為者。」卒與二人列其枉，忤武後旨，出為潤州司馬。久乃召為鳳閣舍人，文冊大號令，多主為之。

初置右御史臺，察州縣吏善惡、風俗得失，嶠上疏曰：「禁網上疏，法象宜簡，簡則法易行而不煩雜，疏則所羅廣而不苛碎。伏見垂拱時，諸道巡察使科條四十有四，至別敕令又三十。而使以三月出，盡十一月奏事，每道所察吏，多者二千，少亦千計，要在品核才行而褒貶之。今期會迫促，奔逐不暇，欲望詳究所能，不亦艱哉。此非隳於職，才有限，力不逮耳。臣願量其功程以為節制，使器周於用，力濟於時，然後得失可以精核矣。」又言：「今所察按，準漢六條而推廣之，則無不包矣，烏在多張事目也？且朝廷萬機非無事，而機事之動，常在四方，故出使者冠蓋相望。今已置使，則外州之事悉得專之，傳驛減矣。請率十州置一御史，以期歲為之限，容其身到屬縣，過閭裏，督察奸訛，采風俗，然後可課其成功。且御史出入天禁，勵己自脩，比他吏相百也。按劾回庸，糾擿隱欺，比他吏相十也。陛下誠用臣言，妙擇能者委之，莫不盡力效死矣。」武後善之，下制析天下為二十道，擇堪使者。為眾議沮止。

俄知天宮侍郎事，進麟臺少監、同鳳閣鸞臺平章事。遷鸞臺侍郎。會張錫輔政，嶠，其出也，罷為成均祭酒。俄檢校文昌左丞，留守東都。長安三年，以本官復為平章事，知納言。遷內史，嶠辭劇，復為成均祭酒、平章事。

武後將建大像於白司馬阪，嶠諫：「造像雖俾浮屠輸錢，然非州縣承辦不能濟，是名雖不稅而實稅之。臣計天下編戶，貧弱者眾，有賣舍、帖田供王役者。今造像錢積十七萬緡，若頒之窮人，家給千錢，則紓十七萬戶饑寒之苦，德無窮矣。」不納。

張易之敗，坐附會貶豫州刺史，未行，改通州。數月，以吏部侍郎召，俄遷尚書。神龍二年，代韋安石為中書令。

嶠在吏部時，陰欲藉時望復宰相，乃奏置員外官數千。既吏眾猥，府庫虛耗，乃上書歸咎於時，因蓋向非，曰：

元首之尊，居有重門擊柝之衛，出有清警戒道之禁，所以備非常，息異望，誠不可易舉動，慢防閑也。陛下厭崇邃，輕尊嚴，微服潛遊，閱廛過市，行路私議，朝廷驚懼，如禍產意外，縱不自惜，奈宗廟蒼生何？

又分職建官，不可以濫。傳曰：「官不必備，惟其人。」自帝室中興，以不慎爵賞為惠，冒級躐階，朝升夕改，正闕不給，加以員外。內則府庫為殫，外則黎庶蒙害，非求賢助治之道也。願愛晙班榮，息匪服之議。今文武六十以上，而天造含容，皆矜恤之。老病者已解還授，員外者既遣復留。恐非所以消敝救時也。請敕有司料其可用進，不可用退。又遠方夷人不堪治事，國家向務撫納而官之，非立功酋長，類糜俸祿。願商度非要者，一切放還。

又《易》稱：「何以守位曰仁，何以聚人曰財。」今百姓乏窶，不安居處，不可以守位。倉儲蕩耗，財力傾殫，不足以聚人。山東病水潦，江左困輸轉。國匱於上，人窮於下。如令邊埸少曌，恐逋亡遂多，盜賊群行，何財召募？何眾閑遏乎？又崇作寺觀，功費浩廣。今山東歲饑，糟糠不厭。而投艱厄之會，收庸、調之半，用籲嗟之物，以榮土木，恐怨結三靈，謗蒙四海。

又比緣征戍，巧詐百情，破役隱身，規脫租賦。今道人私度者幾數十萬，其中高戶多丁，黠商大賈，詭作臺符，羼名偽度。且國計軍防，並仰丁口，今丁皆出家，兵悉入道，征行租賦，何以備之？

又重賂貴近，補府若史，移沒籍產，以州縣甲等更為下戶。當道城鎮，至無捉驛者，役逮小弱，即破其家。願許十道使訪察括取，使奸猾不得而隱。

又太常樂戶已多，復求訪散樂，獨持大鼓者已二萬員，願量留之，余勒還籍，以杜妄費。

中宗以嶠身宰相，乃自陳失政，丐罷官，無所嫁非，手詔詰讓。嶠惶恐，復視事。

三年，加修文館大學士，封趙國公，以特進同中書門下三品。睿宗立，罷政事，下除懷州刺史，致仕。初，中宗崩，嶠嘗密請相王諸子不宜留京師。及玄宗嗣位，獲其表宮中，或請誅之。張說曰：「嶠誠懵逆順，然為當時謀，吠非其主，不可追罪。」天子亦顧數更赦，遂免，貶滁州別駕，聽隨子虔州刺史暢之官。改廬州別駕，卒，年七十。

嶠富才思，有所屬綴，人多傳諷。武後時，汜水獲瑞石，嶠為御史，上《皇符》一篇，為世譏薄。然其仕前與王勃、楊盈川接，中與崔融、蘇味道齊名，晚諸人沒，而為文章宿老，一時學者取法焉。

蕭至忠，沂州丞人。祖德言，為秘書少監。至忠少與友期諸路，會雨雪，人引避，至忠曰：「寧有與人期可以失信？」卒友至乃去，眾嘆服。仕為伊闕、洛陽尉。遷監察御史，劾奏鳳閣侍郎蘇味道贓貪，超拜吏部員外郎。至忠長擊斷，譽聞當時。中宗神龍初，為御史中丞。始，至忠為御史，而李承嘉為大夫，嘗讓諸御史曰：「彈事有不咨大夫，可乎？」眾不敢對，至忠獨曰：「故事，臺無長官。御史，天子耳目也，其所請奏當專達，若大夫許而後論，即劾大夫者，又誰白哉？」承嘉慚。至是，承嘉為戶部尚書，至忠劾祝欽明、竇希玠與承嘉等罪，百寮震悚。遷吏部侍郎，猶兼中丞。

節湣太子以兵誅武三思而敗，宗楚客等諗侍御史冉祖雍上變，言相王與太子謀。帝欲按之，至忠泣曰：「往者，天後欲以相王為太子，而王不食累日，獨請迎陛下，其讓德天下莫不聞。陛下貴為天子，不能容一弟，受人羅織耶？竊為陛下不取。」帝納其言，止。尋授中書侍郎、同中書門下平章事。上疏陳時政曰：

求治之道，首於用賢。茍非其才則官曠，官曠則事廢，事廢則人殘，歷代所以陵遲者此也。今授職用人，多因貴要為粉飾，上下相蒙，茍得為是。夫官爵，公器也；恩幸，私惠也。王者正可金帛富之，梁肉食之，以存私澤也。若公器而私用之，則公義不行而勞人解體，私謁開而正言塞。日朘月削，卒見雕弊。

今列位已廣，冗員復倍。陛下降不呰之澤，近戚有無涯之請，臺閣之內，朱紫充滿，官秩益輕，恩賞彌數。才者不用，用者不才，故人不效力，官匪其人，欲求治固難矣。

又宰相要官子弟，多居美爵，並罕才藝，而更相諉托。《詩》云：「私人之子，百寮是試。或以其酒，不以其漿，鞙鞙佩遂，不以其長。」此言王政不平而眾官廢職，私家子列試榮班，徒長其佩爾。臣願陛下愛惜爵賞，官無虛授，進大雅以樞近，退小人於閑左，使政令惟一，私不害公，則天下幸甚。且貞觀故事，宰相子弟多居外職，非直抑強宗，亦以擇賢才爾。請自宰相及諸司長官子弟，並授外官，共寧百性，表裏相統。

帝不納。俄為侍中、中書令。時楚客懷奸植黨，而韋巨源、楊再思、李嶠務自安，無所弼正，至忠介其間，獨不詭隨，時望翕然歸重。帝亦曰：「宰相中，至忠最憐我。」韋後嘗為其弟洵與至忠殤女冥婚。至忠又以女妻後舅崔從禮子無诐。兩家合禮，帝主蕭，後主崔，時謂「天子嫁女，皇后娶婦。」

唐隆元年，以後黨應坐，而太平公主為言，出為晉州刺史，治有名。默啜遣大臣來朝，見至忠酂風采，逡巡畏俯，謂人曰：「是宜相天子，何乃居外乎？」太平浸用事，至忠乃自附納，且丐還，主以至忠子任千牛死韋氏難，意怨望易動，能助己，請於帝。拜刑部尚書，復為中書令，封酂國公，乃參主逆謀。先天二年，主敗，至忠遁入南山。數日，捕誅之，籍其家。

至忠始在朝，有風望，容止閑敏，見推為名臣。外方直，糾擿不法，而內無守，觀時輕重而去就之。始為御史，桓彥範等頗引重。五王失政，更因武三思得中丞，附安樂公主為宰相。及韋氏敗，遽發韋洵壟，持其女柩歸。後依太平，復當國。嘗出主第，遇宋璟，璟戲曰：「非所望於蕭傅。」至忠曰：「善乎，宋生之言。」然不能自返也。娣嫁蔣欽緒，欽緒每戒之，至忠不聽。嘆曰：「九世卿族，一舉而滅之，可哀也已！」不喜接賓客，以簡儉自高，故生平奉賜，無所遺施，及籍沒，珍寶不可計。然玄宗賢其為人，後得源乾曜，亟用之，謂高力士曰：「若知吾進乾曜遽乎？吾以其貌言似蕭至忠。」力士曰：「彼不嘗負陛下乎？」帝曰：「至忠誠國器，但晚謬爾，其始不謂之賢哉？」

弟元嘉，工部侍郎；廣微，工部員外郎。

盧藏用，字子潛，幽州范陽人。父敬，魏州長史，號才吏。藏用能屬文，舉進士，不得調。與兄徵明偕隱終南、少室二山，學練氣，為辟谷，登衡、廬，仿徉岷、峨。與陳子昂、趙貞固友善。

長安中，召授左拾遺。武後作興泰宮於萬安山，上疏諫曰：「陛下離宮別觀固多矣，又窮人力以事土木，臣恐議者以陛下為不愛人而奉己也。且頃歲谷雖頗登，而百姓未有儲。陛下巡幸，訖靡休息，斤斧之役，歲月不空，不因此時施德布化，而又廣宮苑，臣恐下未易堪。今左右近臣，以諛意為忠，犯忤為患，至令陛下不知百姓失業，百姓亦不知左右傷陛下之仁也。忠臣不避誅震以納君於仁，明主不惡切詆以趨名於後。陛下誠能發明制，以勞人為辭，則天下必以為愛力而苦己也。不然，下臣此章，得與執事者共議。」不從。

姚元崇持節靈武道，奏為管記。還應縣令舉，甲科，為濟陽令。神龍中，累擢中書舍人，數糾駁偽官。歷吏部、黃門侍郎、脩文館學士。坐親累，降工部侍郎。進尚書右丞。附太平公主，主誅，玄宗欲捕斬藏用，顧未執政，意解，乃流新州。或告謀反，推無狀，流州。會交趾叛，藏用有捍禦勞，改昭州司戶參軍，遷黔州長史，判都督事，卒於始興。

藏用善蓍龜九宮術，工草隸、大小篆、八分，善琴、弈，思精遠，士貴其多能。嘗以俗徇陰陽拘畏，乖至理，泥變通，有國者所不宜專。謂：「天道從人者也。古為政者，刑獄不濫則人壽，賦斂省則人富，法令有常則邦寧，賞罰中則兵強。禮者士所歸，賞者士所死，禮賞不倦，則士爭先，否者，雖揆時行罰，涓日出號，無成功矣。故任賢使能，不時日而利；明法審令，不卜筮而吉；養勞貴功，不禱祠而福。」乃為《析滯論》以暢其方，世謂「知言」。子昂、貞固前死，藏用撫其孤有恩，人稱能終始交。始隱山中時，有意當世，人目為「隨駕隱士」。晚乃徇權利，務為驕縱，素節盡矣。司馬承禎嘗召至闕下，將還山，藏用指終南曰：「此中大有嘉處。」承禎徐曰：「以仆視之，仕宦之捷徑耳。」藏用慚。

無子。弟若虛，多才博物。隴西辛怡諫為職方，有獲異鼠者，豹首虎臆，大如拳。怡諫謂之鼮鼠而賦之。若虛曰：「非也，此許慎所謂鼨鼠，豹文而形小。」一坐驚服。終起居郎，集賢院學士。

韋巨源，與安石同系，後周京兆尹總曾孫。祖貞伯，襲鄖國公，入隋，改舒國。巨源有吏幹，武後時累遷夏官侍郎、同鳳閣鸞臺平章事。其治委碎無大體，句校省中遺隱，下符斂克不少蠲，雖收其利，然下所怨苦。坐李昭德累，貶鄜州刺史。累拜地官尚書。

神龍初，以吏部尚書同中書門下三品。時要官缺，執政以次用其親，巨源秉筆，當除十人，楊再思得其一，試問余授，皆諸宰相近屬。再思喟然曰：「吾等誠負天下。」巨源曰：「時當爾耳。」是時雖賢有德，終莫得進，士大夫莫不解體。會安石為中書令，避親罷政事。

尋遷侍中，舒國公。韋後與敘昆弟，附屬籍。武三思封戶在貝州，屬大水，刺史宋璟議免其租，巨源以為蠶桑可輸，繇是河朔人多流徙者。景龍二年。韋後自言衣笥有五色雲，巨源倡其偽，勸中宗宣布天下，帝從其言，因是大赦。巨源見帝昏惑，乃與宗楚客、鄭愔、趙延禧等推處祥妖，陰導韋氏行武後故事。俄遷尚書左仆射，仍知政事。帝方南郊，巨源請後為亞獻，而自為終獻。及臨淄王平諸韋，家人請避之，巨源曰：「吾大臣，無容見難不赴。」出都街，亂兵殺之，年八十。

睿宗立，贈特進、荊州大都督。博士李處直請謚為「昭」，戶部員外郎李邕以巨源附武三思為相，托韋後親屬，謚「昭」為非。處直執不改，邕列陳其惡，不見用，然世皆直邕。韋氏自安石及武後時宰相待價、巨源皆近親，其族至大官者，又數十人。

趙彥昭，字奐然，甘州張掖人。父武孟，少遊獵，以所獲饋其母，母泣曰：「汝不好書而敖蕩，吾安望哉？」不為食。武孟感激，遂力學，淹該書記。自長安丞為右臺侍卿史，著《河西人物志》十篇。

彥昭少豪邁，風骨秀爽。及進士第，調為南部尉。與郭元振、薛稷、蕭至忠善。自新豐丞為左臺監察御史。景龍中，累遷中書侍郎、同中書門下平章事。金城公主嫁吐蕃，始以紀處訥為使，處訥辭，乃授彥昭。彥昭顧己處外，恐權寵奪移，不悅。司農卿趙履溫曰：「公天宰，而為一介使，不亦鄙乎！」彥昭問計安出，履溫乃為請安樂公主留之，遂以將軍楊矩代。睿宗立，出為宋州刺史，坐累貶歸州。俄授涼州都督，為政嚴，下皆股栗。入為吏部侍郎，持節按邊。遷御史大夫。蕭至忠等誅，郭元振、張說言彥昭與秘謀，改刑部尚書、封耿國公，實封百戶。

彥昭本以權幸進，中宗時，有巫趙挾鬼道出入禁掖，彥昭以姑事之。嘗衣婦服，乘車與妻偕謁，其得宰相，巫力也。於是殿中侍御史郭震劾暴舊惡。會姚崇執政，惡其為人，貶江州別駕，卒。

和逢堯，岐州岐山人。武後時，負鼎詣闕下上書，自言願助天子和飪百度。有司讓曰：「昔桀不道，伊尹負鼎於湯；今天子聖明，百司以和，尚何所調？」逢堯不能答，流莊州。十餘年，乃舉進士高第，累擢監察御史。

突厥默啜請尚公主，逢堯以御史中丞攝鴻臚卿，報可。默啜遣貴近頡利來曰：「詔送金鏤具鞍，乃塗金，非天子意。使者不可信，雖得公主，猶非實，請罷和親。」欲馳去，左右色動，逢堯呼曰：「我大國使，不受我辭，可輒去。」乃牽持其人謂曰：「漢法重女婿而送鞍具，欲安且久，不以金為貴。可汗乃貪金而不貴信邪？」默啜聞曰：「漢使至吾國眾矣，斯食鐵石人，不可易。」因備禮以見。逢堯說之曰：「天子昔為單於都護，思與可汗通舊好，可汗當向風慕義，襲冠冕，取重諸蕃。」默啜信之，為斂發紫衣，南面再拜稱臣，遣子入朝。逢堯以使有指，擢戶部侍郎。坐善太平公主，斥朗州司馬，終柘州刺史。逢堯詼詭，當大事敢僥福，故卒以附麗廢，然唐興奉使者稱逢堯。

贊曰：異哉，玄宗之器蕭至忠也，不亦惑乎！至忠本非賢，而寄賢以奸利，失之則邀利以喪賢，姻艷後，挾寵主，取宰相，謀間王室，身誅家破，遺臭無窮。而帝以乾曜似之，遽使當國，是帝舉不知至忠之不可用，又不知乾曜之所可用也。或稱帝不以罪掩才，益可怪嘆。嗚呼！力士誠腐夫庸人，不能發擿天子之迷，若曰「至忠賢於初，固不繆於末；既繆於末，果不賢於初。惟陛下圖之」，如是，帝且悟往失而精來鑒已。其後相李林甫、將安祿山，皆基於不明，身播岷陬，信自取之歟。


Chinese text: This work was published before January 1, 1923, and is in the
public domain worldwide because the author died at least 100 years ago.
