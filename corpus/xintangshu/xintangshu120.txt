五王
◎五王

桓彥範，字士則，潤州丹陽人。以門蔭調右翊衛，遷司衛主簿。狄仁傑曰：「君之才，當自光大，毋恤於初。」厚為禮。尋擢監察御史，遷累中丞。

長安中，為司刑少卿。張昌宗引妖人迎占，言計不軌。宋璟請窮治其奸，武後以昌宗嘗自歸，不許。彥範諫曰：「昌宗謬橫恩，苞禍心，億測天命，皇神降怒，自擿其咎。推原厥情，蓋防事暴之日得引首以免，未敗則候時為逆。此兇詭之臣，營惑聖心。既自歸露，而尚與妖人祈福禳解，則果於必成，初無悔意。今而宥之，誠恐昌宗自謂應運，天下浩然從之。父在，子稱尊為逆子；君在，臣圖位為逆臣。逆而不誅，社稷懼亡。請付三司考治。」不納。時內史李嶠等屢奏：「往為酷吏破家者，請皆宥雪。」依違未從。彥範復上言：「自文明後得罪，惟揚、豫、博三州不免，它可悉赦。」疏十上，卒見聽。嘗曰：「大理，人命所縣，不可便辭詭合以自免。」

張柬之將誅易之等，引與定策。於是，以彥範、敬暉為左、右羽林將軍，屬以禁兵。時中宗每北門起居，因得謁陳秘計。神龍元年正月，彥範、暉率羽林兵與將軍李湛、李多祚、楊元琰、薛思行等千騎五百人討賊。令湛、多祚就東宮迎中宗至玄武門，彥範等斬關入，士皆鼓噪，時武後處迎仙宮之集仙殿，斬易之等廡下。後聞變而起，見中宗曰：「乃汝耶？豎子誅，可還宮。」彥範進曰：「太子今不可以歸！往天皇棄群臣，以愛子托陛下。今久居東宮，群臣思天皇之德，不血刃，清內難，此天意人事歸李氏。臣等謹奉天意，惟陛下傳位，萬世不絕，天下之幸。」後乃臥，不復言。明日，中宗復位，以彥範為侍中，封譙郡公，賜實封五百戶。

上書戒帝曰：

《詩》以《關雎》為始，言後妃者人倫之本，治亂之端也。故舜之興以皇、英，而周之興以任、姒。桀奔南巢，禍階末嬉；魯桓滅國，惑始齊姜。伏見陛下臨朝視政，皇后必施帷殿上，預聞政事。臣愚謂古王者謀及婦人，皆破國亡身，傾辀繼路。且以陰乘陽，違天也；以婦淩夫，違人也。違天不祥，違人不義。故《書》曰：「牝雞之晨，惟家之索。」《易》曰：「無攸遂，在中饋。」言婦人不得預外政也。伏願上以社稷為重，令皇后無居正殿，幹外朝，深居宮掖，修陰教以輔佐天子。

又道路籍籍，皆云胡僧慧範托浮屠法，詭惑後妃，出入禁奧，瀆撓朝政。陛下嘗輕騎微服，數幸其居，上下汙慢，君臣虧替。臣謂興化致治以康乂國家者，繇進善而棄惡。孔子曰：「執左道以亂政者殺，假鬼神以危人者殺。」今慧範亂政危人者也，不急誅，且有變。除惡務本，願早裁之。

帝孱昏，狃左右，不能有所省納。

俄墨敕以方士鄭普思為秘書監，葉靜能為國子祭酒。彥範執不可，帝曰：「要已用之，不可止。」彥範曰：「陛下始復位，制詔：『軍國皆用貞觀故事。』貞觀時，以魏徵、虞世南、彥師古為監，以孔穎達為祭酒，如普思等方伎猥下，安足繼蹤前烈。臣恐物議謂陛下官不擇才，以天秩加私愛。」不從。

時武三思以遷太后銜恚，慮不利諸武，而韋後雅為帝寵畏，且三思與蒸亂，由是朋讒奇中。未幾，罷彥範等政事。五月，加特進，封扶陽郡王，賜姓韋，同後屬籍，錫金銀、錦繡，皆以鐵券恕十死，令朝朔望。尋出為洺州刺史，改濠州。王同皎謀誅三思，事泄，三思誣彥範等同逆，陰令許州司功參軍鄭愔上變。乃貶彥範瀧州司馬，敬暉崖州司馬，袁恕己竇州司馬，崔玄暐白州司馬，張柬之新州司馬，悉奪勛封。三思又疏韋後隱穢，榜於道，請廢之。帝震怒，三思猥曰：「此殆彥範輩為。」命御史大夫李承嘉鞫狀，物色其人。承嘉即奏：「彥範、暉、柬之、恕己、玄暐暴訕搖變，內托廢後，而實危君。人臣無將，當伏誅。」詔有司議罪。大理丞李朝隱執奏：「彥範等未訊即誅，恐為讎家誣蔑，請遣御史按實。」卿裴談請即誅斬，家籍沒。帝業嘗許以不死，遂流州，禁錮終身，子弟年十六以上謫徙嶺外。擢承嘉金紫光祿大夫、襄武郡公，後又賜彩五百段、錦被一。進談刑部尚書，而貶朝隱。三思又諷節湣太子請夷彥範等三族，帝不從。三思慮五人者且復用，乃納崔湜計，遣周利貞矯制殺之。利貞至貴州，逢彥範，即縛曳竹槎上，肉盡，杖殺之，年五十四。

睿宗即位，彥範等並追復官爵，賜實封二百戶，還其子孫，謚曰忠烈。開元六年，詔與暉、玄暐、柬之、恕己勤勞王家，皆配享中宗廟庭。建中三年，復贈彥範為司徒，暉太尉，玄暐太子太師，柬之司徒，恕己太子太傅。

彥範工屬文，然不甚喜觀書，所誌惟忠孝大略。居若不能言，及議論帝前，雖被詰讓，而安辭定色，辨色愈切。

誅二張也，柬之勒兵景運門，將遂夷諸武。洛州長史薛季昶勸曰：「二兇雖誅，產、祿猶在，請除之。」會日暮事遽，彥範不欲廣殺，因曰：「三思機上肉爾，留為天子藉手。」委昶嘆曰：「吾無死所矣！」俄而三思竊入宮，因韋後反盜朝權。同功者嘆曰：「死我者，桓君也。」彥範亦曰：「主上昔為英王，故吾留武氏使自誅定。今大事已去，得非天乎！」初，將起事，告其母。母曰：「忠孝不並立，義先國家可也。」

御史李福業者，嘗與彥範謀，及被殺，福業亦流番禺。後亡匿吉州參軍敬元禮家，吏捕得，元禮俱坐死。福業將刑，謝元禮曰：「子有親，吾甚愧恨。」元禮曰：「公窮而歸我，我得已乎？」見者傷之。

時監察御史盧襲秀亦坐與桓、敬善，為冉祖雍所按，不屈。或報曰：「南使至，桓、敬已死。」襲秀泫然。祖雍怒曰：「彥範等負國，君乃流涕。且君下獄，諸弟皆縱酒無憂色，何邪？」對曰：「我何負哉？正坐與彥範善耳。今盡殺諸弟則已，如獨殺襲秀，恐公不得高枕而瞑！」祖雍色動，握其手曰：「當活公。」遂得不坐。

襲秀者，其祖方慶，武德中，為察非掾，秦王器之。嘗引與議建成事，方慶辭曰：「母老矣，丐身歸養。」王不逼也。貞觀中，為稿城令。」彥範弟玄範，官至常州刺史；臣範，工部侍郎。

薛季昶者，絳州龍門人。武後時上書，自布衣擢監察御史，以累左遷平遙尉，復拜御史。屢按獄如旨，擢給事中。夏官郎中侯味虛將兵討契丹，不利，妄言「賊行有蛇虎導軍」。後惡其詭，拜季昶為河北道按察使。季昶馳至軍，斬味虛以聞，威震北方。稿城尉吳澤射殺驛使，髡民女發為髢，州不能劾，季昶杖殺之。然後布恩信，甄表善良。或傳季昶曩為味虛笞辱，故深文報怨。自給事中數月為御史中丞，坐事左遷。久乃入為雍州長史，遷文昌左衛，為洛州長史。預誅易之等功，進戶部侍郎。五王失柄，出季昶荊州長史，貶儋州司馬。初，季昶與昭州首領周慶立、廣州事馬光楚客不葉，懼二怨，不敢往。嘆曰：「吾至是邪！」即具棺沐浴，仰藥死。葬昭州。睿宗立，詔贈左御史大夫，同彥稾等賜一子官。

季昶剛烈，然喜入先語以為實，後雖有辨理，不能得也。而敦愛故舊，禮有名士，其長可蓋所缺雲。

楊元琰者，字溫，虢州閺鄉人，漢太尉震十八代孫。生數歲未言，相者視曰：「語遲者神定，必為重器。」及長，秀眉美須髯，崇肩博頤。居父喪，七日不食。服除，補梓州參軍，平棘令，課第一，御史府表其政，璽書褒厲。再擢永寧軍副使，忤用事者免。載初中，為安南副都護，三徙為荊府長史，五遷州刺史，鹹有風績。

初，張柬之代為荊州，共乘艫江中，私語外家革命，元琰悲涕慷慨，誌在王室。柬之執政，故引為右羽林將軍，謂曰：「江上之言，君叵忘之，今可以勉！」乃與李多祚等定計斬二張。進雲麾將軍，封弘農郡公，實封戶五百，賜鐵券恕十死。敬暉等為武三思所構，元琰知禍未已，乃詭計請祝髮事浮屠，悉還官封。中宗不許。暉聞，尚戲曰：「胡頭應祝。」以多鬛似胡雲。元琰曰：「功成不退，懼亡。我不空言。」暉感之，然已不及計。暉等死，獨元琰全。

再遷衛尉卿，又上官封，願追寵其親，帝哀憐，贈越州都督長史。李多祚死太子難，元琰坐厚善，系獄，蕭至忠救之，免。睿宗立，數上書乞骸骨，不聽。四遷刑部尚書，封魏國公。徙太子賓客，詔設位東宮，太子為拜。俄致仕。開元六年卒，年七十九，謚曰忠。生平無留蓄，中外食其家常數十人。臨終，敕諸子薄葬。

子仲昌，字蔓。以通經為修文生。累調，不甚顯。以河陽尉對策，玄宗擢第一，授蒲州法曹參軍，判入異等，遷監察御史。坐累為孝義令。鸞降庭樹，太守蕭恕表其政，徙下邽。終吏部郎中。仲昌資長於吏。常分父邑租振宗黨。禦身以約，善與人交，士樂從之遊雲。

敬暉，字仲曄，絳州平陽人。弱冠舉明經。聖歷初，為衛州刺史。是時，河北經突厥所騷，方秋而城，暉曰：「金湯非粟不守，豈有棄農畝，事池隍哉？」縱民歸斂，闔部賴安。遷夏官侍郎，出為太州刺史，改洛陽長史。武後幸長安，為副留守，以治幹聞，璽書勞之，多賜物段。

長安二年，授中臺右丞。以誅二張功，加金紫光祿大夫，為侍中、平陽郡公，實封五百戶，進封齊國。暉表請諸武王者宜悉降爵，繇是皆為公。三思憤。俄封平陽郡王，加特進罷政事。

初，易之已誅，薛季昶請收諸武，暉亦苦諫，不從。三思濁亂，暉每椎坐悵恨，彈指流血。尋及貶，又放瓊州，為周利貞所害。睿宗時，追復官爵，又贈秦州都督，謚曰肅湣。

崔玄暐，博陵安平人，本名畢，武後時，有所避，改焉。少以學行稱，叔父秘書少監行功器之。舉明經，為高陵主簿。居父喪盡禮。廬有燕，更巢共乳。母盧，有賢操，常戒玄暐曰：「吾聞姨兄辛玄馭云：『子姓仕宦，有言其貧窶不自存，此善也；若貲貨盈衍，惡也。』吾嘗以為確論。比見親表仕者務多財以奉親，而親不究所從來。必出於祿稟則善，如其不然，何異盜乎？若今為吏，不能忠清，無以戴天履地。宜識吾意。」故玄暐所守以清白名。母亡，哀毀，甘露降庭樹。

後以庫部員外郎累遷鳳閣舍人。長安元年，為天官侍郎，當公介然，不受私謁，執政忌之，改文昌左丞。不逾月，武後曰：「卿向改職，乃聞令史設齋相慶，此欲肆其貪耳，卿為朕還舊官。」乃復拜天官侍郎，厚賜彩物。三年，授鸞臺侍郎、同鳳閣鸞臺平章事，兼太子左庶子。四年，遷鳳閣侍郎。先是，酷吏誣籍數百家，玄暐開陳其枉，後感悟，皆為原洗。宋璟劾張昌宗不軌事，玄暐頗助璟。及有司正昌宗罪，而玄暐弟昇為司刑少卿，執論大辟。兄弟守正如此。

後久疾，宰相不召見者累月。及少閑，玄暐奏言：「皇太子、相王皆仁明孝友，宜侍醫藥，不宜引異姓出入禁闥。」後慰納。以誅二張功為中書令、博陵郡公。後遷上陽宮，顧玄暐曰：「諸臣進皆因人，而雲暐我所擢，何至是？」對曰：「此正所以報陛下也。」俄拜博陵郡王，罷政事，冊其妻為妃，賜實封五百戶，檢校益州大都督府長史，知都督事。會貶，又流古州。道病卒，年六十九，謚曰文獻。

玄暐三世不異居，家人怡怡如也。貧寓郊墅，群從皆自遠會食，無它爨，與昇尤友愛。族人貧孤者，撫養教勵。後雖秉權，而子弟仕進不使逾常資，當時稱重。少頗屬辭，晚以非己長，不復構思，專意經術。

子璩，亦有文。開元二年詔：「玄暐、柬之，神龍之初，保乂王室，奸臣忌焉，謫歿荒海，流落變遷，感激忠義。宜以玄暐子璩、柬之孫毖，並為朝散大夫。」璩終禮部侍郎。璩子渙。

渙博綜經術，長論議。十歲居父喪，毀辟加人，陸元方異之。起家亳州司功參軍，還調。於是入判者千餘，吏部侍郎嚴挺之施特榻試《彜尊銘》，謂曰：「子清廟器，故以題相命。」累遷司門員外郎。楊國忠惡不附己，出為巴西太守。玄宗西狩，迎謁於道。帝見占奏，以為明治體，恨得之晚，房琯亦薦之，即日拜門下侍郎、同中書門下平章事。

肅宗立，與韋見素等同赴行在。時京師未復，舉選不至，詔渙為江淮宣諭選補使。收采遺逸，不以親故自嫌。常曰：「仰才虞謗，吾不忍為。」然聽受不甚精，以不職罷為左散騎常侍，兼餘杭太守、江東采訪防禦使。入遷吏部侍郎、集賢院待制。簡淡自處，時望尤重。遷御史大夫。

元載輔政，與中官董秀槃結固寵，渙疾之，因進見，慨然論載奸。代宗曰：「載雖非重慎，然協和中外無間然，能臣也。」對曰：「和之為貴者，由禮節也，不節之以禮，焉得和？今幹戈甫定，品物思乂。載為宰相，宜明制度，易海內耳目。而怙權樹黨，毀法為通，鬻恩為恕，附下茍容，乃幽國卑主術，臣所未喻。」帝默然。會渙兼稅地青苗錢物使，以錢給百官，而吏用下直為使料，上直為百司料。載諷皇城副留守張清擿其非，詔尚書左丞蔣渙按實，且載所惡，由是貶道州刺史。卒，贈太子太傅，謚曰元。子縱。

縱繇協律郎三遷監察御史。會詔擇令長，授藍田令，德化大行，縣人立碑頌德，渙之貶，縱棄金部員外郎就養。後為汴西水陸運、兩稅、鹽鐵等使。王師圍田悅，乏食，詔縱餉四節度糧，軍無乏。德宗出奉天，方鎮兵未至。縱勸李懷光奔命，悉軍財稱所須。懷光兵疲久戰，次河中，遷延不進。縱以金帛先度，曰：「濟者即賜。」眾趨利爭西，遂及奉天。遷京兆尹。上言：「懷光反覆不情，宜備之。」及帝徙梁州，追扈不及，左右短縱素善懷光，殆不來。帝曰：「知縱者，朕也，非爾輩所及。」後數日至，授御史大夫。處大體，不急細事，獄訴付成僚屬而已。

自兵興，內外官冗溢，時議並省。縱奏：「兵未息，仕進者之緒，在官則累遷，有功而褒賞，不可廢也。比選集，乃據闕留人，怨望滋結。朝廷頻詔錄勞，而諸道敘優日廣。若停減吏員，非但承優者無官可敘，亦恐序進者無路勝置矣。」詔可貞元元年，天子郊見，為大禮使。歲旱用屈，縱撙裁文物，儉而不陋。除吏部侍郎，尋為河南尹。時兵雖定，民雕耗，縱治簡易，蠲略細苛。先是戍邊者道由洛，儲餼取於民。縱始令官辦，使五家相保，自占發斂，以絕胥史之私。又引伊、洛溉高仰，通利裏闬，人甚宜之。入為太常卿，封常山縣公。卒年六十二，贈吏部尚書，謚曰忠。

初，渙為元載所抑，縱訖載世，不求聞達。渙有嬖妾，縱以母事之。妾剛酷，雖縱顯官而數笞詬，然率妻子候顏色，承養不懈，時以為難。孫碣。

碣，字東標，及進士第，遷右拾遺。武宗方討澤潞，碣建請納劉稹降，忤旨，貶鄧城令。稍轉商州刺史。擢河南尹、右散騎常侍，再為河南尹。邑有大賈王可久，轉貨江、湖間。值龐勛亂，盡亡其貲，不得歸。妻詣卜者楊乾夫咨在亡。乾夫名善數，而內悅妻色，且利其富。既占，陽驚曰：「乃夫殆不還矣！」即陰以百金謝媒者，誘聘之，妻乃嫁乾夫，遂為富人。它年徐州平，可久困甚，丐衣食歸閭裏，往見妻。乾夫大怒，詬逐之。妻詣吏自言，乾夫厚納賄，可久反得罪。再訴，復坐誣。可久恨嘆，遂失明。碣之來，可久陳冤，碣得其情，即敕吏掩乾夫並前獄史下獄，悉發賕奸，一日殺之，以妻還可久。時淫潦，獄決而霽，都民相語，歌舞於道。徙陜虢觀察使。軍亂，貶懷州司馬，卒。

張柬之，字孟將，襄州襄陽人。少涉經史，補太學生。祭酒令狐德棻異其才，便以王佐期之。中進士第，始調清源丞。永昌元年，以賢良召，時年七十餘矣。對策者千餘，柬之為第一。授監察御史，遷鳳閣舍人。時突厥默啜有女請和親，武後欲令武延秀娶之。柬之奏：「古無天子取夷狄女者。」忤旨，出為合、蜀二州刺史。故事，歲以兵五百戍姚州，地險瘴，到屯輒死。柬之論其弊曰：

臣按姚州，古哀牢國，域土荒外，山岨水深。漢世未與中國通，唐蒙開夜郎、滇笮，而哀牢不附。東漢光武末，始請內屬，置永昌郡統之。賦其鹽布氈罽以利中土。其國西大秦，南交趾，奇珍之貢不闕。劉備據蜀，甲兵不充，諸葛亮五月度瀘，收其產入以益軍，使張伯岐選取勁兵，以增武備。故《蜀志》稱亮南征後，國以富饒。此前世置郡，以其利之也。今鹽布之稅不供，珍奇之貢不入，戈戟之用不實於戎行，賨貨之資不輸於大國。而空竭府庫，驅率平人，受役蠻夷，肝腦塗地。臣竊為陛下惜之。

昔漢歷博南山，涉蘭倉水，更置博南、哀牢二縣。蜀人愁苦，行者作歌曰：「歷博南，越蘭津，度蘭倉，為他人。」蓋譏其貪珍奇之利，而為蠻夷所驅役也。漢獲其利，人且怨歌。今減耗國儲，費調日引，使陛下赤子身膏野草，骸骨不歸，老母幼子哀號望祭於千里之外。朝廷無絲發利，而百姓蒙終身之酷，臣竊為國家痛之。

往諸葛亮破南中，即用渠率統之，不置漢官，不留戍兵。言置官留兵有三不易：置官必夷漢雜居，猜嫌將起；留兵轉糧，為患滋重；後忽反叛，勞費必甚。故粗設綱紀，自然久定。臣謂亮之策，誠盡羈縻蠻夷之要。今姚州官屬，即無固邊厭寇之心，又無亮且縱且擒之伎。唯詭謀狡算，恣情割剝；扇動酋渠，遣成朋常：折支諂笑，取媚蠻夷，拜跪趨伏，無復為恥；提挈子弟，嘯引兇愚，聚會蒲博，一擲累萬。凡逋逃亡命在彼州者，戶贏二千，專事剽奪。且姚州本龍朔中武陵主簿石子仁奏置，其後長史李孝讓、辛文協死於群蠻，詔遣郎將趙武貴討擊，兵無噍類，又以將軍李義總繼往，而郎將劉惠基戰死，其州遂廢。臣竊以亮有三不易，其言卒驗。

垂拱中，蠻郎將王善寶、昆州刺史爨乾福復請置州，言課稅自支，不旁取於蜀。及置，州掾李棱為蠻所殺。延載中，司馬成琛更置瀘南七鎮，戍以蜀兵，蜀始擾矣。且姚府總管五十七州間，皆巨猾遊客。國家設官，所以正俗防奸，而無恥之吏，敗謬至此。今劫害未止，恐驚擾之禍日滋。宜罷姚州，隸巂府，歲時朝覲同蕃國；廢瀘南諸鎮，而設關瀘北，非命使，不許交通；增巂屯兵，擇清良吏以統之。臣愚以為便。

疏奏不納。俄為荊州大都督府長史。

長安中，武後謂狄仁傑曰：「安得一奇士用之？」仁傑曰：「陛下求文章資歷，今宰相李嶠、蘇味道足矣。豈文士齷齪，不足與成天下務哉？」後曰「然。」仁傑曰：荊州長史張柬之雖老，宰相材也。用之必盡節於國。」即召為洛州司馬。它日又求人，仁傑曰：「臣嘗薦張柬之，未用也。」後曰：「遷之矣。」曰：「臣薦宰相而為司馬，非用也。」乃授司刑少卿，遷秋官侍郎。後姚崇為靈武軍使，將行，後詔舉外司可為相者，崇曰：「張柬之沈厚有謀，能斷大事，其人老，惟亟用之。」即日召見，拜同鳳閣鸞臺平章事，進鳳閣侍郎。

誅二張也，柬之首發其謀。以功擢天官尚書、同鳳閣鸞臺三品、漢陽郡公，實封五百戶。不半歲，以漢陽郡王加特進，罷政事。柬之既失權，願還襄州養疾，乃授襄州刺史。中宗為賦詩祖道，又詔群臣餞定鼎門外。至州，持下以法，雖親舊無所縱貸，會漢水漲嚙城郭，柬之因壘為堤，以遏湍怒，闔境賴之。又墾辭王爵，不許。俄及貶，又流瀧州，憂憤卒，年八十二。景雲元年，贈中書令，謚曰文貞，授一子官。柬之剛直不傅會，然邃於學，論次書數十篇。

子願、漪。願仕至襄州刺史。漪以著作佐郎侍父襄陽，恃其家立功，簡接鄉人，鄉人怨之。

初，易之等誅後，中宗猶監國告武氏廟，而天久陰不霽。侍御史崔渾奏「陛下復國，當正唐家位號，稱天下心。奈何尚告武氏廟？請毀之，復唐宗廟。」帝嘉納。是日詔書下，翳澄駁，鹹以為天人之應。

袁恕己，滄州東光人。仕累司刑少卿，知相王府司馬。與誅二張，又從相王統南衙兵備非常，以功加銀青光祿大夫、中書侍郎、同中書門下三品，封南陽郡公，實封五百戶。

將作少匠楊務廉者，以工巧進。恕己恐其復啟遊娛侈麗之漸，言於中宗曰：「務廉位九卿，忠言嘉謨不聞，而專事營構以媚上，不斥之，亡以昭德。」乃授陵州刺史。

未幾，拜中書令、特進、南陽郡王，罷政事。例及貶，又流環州，為周利貞所逼，恕己素餌黃金。至是飲野葛數升，不死，憤懣，抔土以食，爪甲盡，不能絕，乃擊殺之。謚曰貞烈。孫高。

高字公頤。少慷慨有節尚。擢進士第。代宗時，累遷給事中。建中中，拜京畿觀察使，坐累貶韶州長史，復拜給事中。德宗將起盧杞為饒州刺史，高當草詔，見宰相盧翰，劉從一曰：「杞當國。矯誣陰賊，斥忠誼，傲明德，反易天常，使宗祏失守，天下疣痏，朝廷不寘以法，才示貶黜，今還授大州，天下其謂何？」翰等不悅，命舍人作詔。詔出，高執不下，奏曰：「陛下用杞為相，出入三年，附下罔上，使陛下越在草莽，群臣願食其肉且不厭。漢法，三光不有，雨旱不時，皆宰相請罪，小者免，大者戮。杞罪萬誅，陛下赦不誅，止貶新州，俄又內移，今復拜刺史，誠失天下望。」帝曰：「杞不逮，是朕之過。朕已再赦。」答曰：「杞天資詭險，非不逮，彼固所餘。赦者，止赦其罪，不宜授刺史。願問外廷，並敕中人聽於民。若億兆異臣之言，臣請前死。」諫官亦力爭帝前。帝曰：「與上佐可乎？」群臣奉詔。翌日，遣使慰高曰：「朕惟卿言切至，已如奏。」太子少保韋倫曰：「高言勁挺，自是陛下一良臣，宜加優禮。」

貞元二年，帝以大盜後關輔百姓貧，田多荒茀，詔諸道上耕牛，委京兆府勸課。量地給牛，不滿五十畝不給。高以為聖心所憂，乃在窮乏。今田不及五十畝即是窮人，請兩戶共給一牛。從之。卒，年六十，中外悵惜。憲宗時，李吉甫言其忠謇，特贈禮部尚書。

文宗開成三年，又詔：玄暐曾孫郢為監察御史，暉曾孫元膺河南丞，柬之四世孫憬壽安尉，恕己曾孫德文校書郎。始，帝訪御史中丞狄兼暮，以仁傑功，且言五王遺烈，乃求其後，秩以官。唯彥範後無聞雲。

贊曰：五王提衛兵誅嬖臣，中興唐室，不淹辰，天下晏然，其謀深矣。至謂中宗為英王，不盡誅諸武，使天子藉以為威，何其淺耶？釁牙一啟，為艷後，豎兒所乘，劫持戮辱，若放豚然，何哉？無亦神奪其明，厚韋氏毒，以興先天之業乎？不然，安李之功，賢於漢平、勃遠矣！


Chinese text: This work was published before January 1, 1923, and is in the
public domain worldwide because the author died at least 100 years ago.
