于志寧曾孫:休烈 四世孫:敖 附:龐嚴 五世孫:琮 高季輔 張行成族子:易之 昌宗

目录
1	于志寧
1.1	曾孫 休烈
1.2	四世孫 敖
1.3	附 龐嚴
1.4	五世孫 琮
2	高馮
3	張行成
3.1	族子 易之 昌宗
于志寧
　　于志寧，字仲謐，京兆高陵人。曾祖謹，有功於周，為太師、燕國公。父宣道，仕隋至內史舍人。大業末，志寧調冠氏縣長，山東盜起，棄官歸。

　　高祖入關，率群從迎謁長春宮，詔授渭北道行軍元帥府記室，與殷開山參謀議。薛仁杲平，識褚亮於囚虜中，遷天策府中郎、文學館學士，引亮與同列。貞觀三年，為中書侍郎。太宗嘗宴近臣，問：「志寧安在？」有司奏：「敕召三品，志寧品第四。」帝悟，特詔預宴，因加散騎常侍、太子左庶子、黎陽縣公。是時議立七廟，君臣請以涼武昭王為始祖，志寧以涼非王業所因，獨建議違之。帝詔功臣世襲刺史，志寧奏：「古今異時，慕虛名，遺實患，非久安計。」帝皆從之。嘗謂志寧曰：「古者太子既生，士負之，即置輔弼。昔成王以周、召為師傅，日聞正道，習以成性。今太子幼，卿當輔以正道，無使邪僻啟其心。勉之，官賞可不次得也。」太子承乾數有過惡，志寧欲救止之，上《諫苑》以諷。帝見大悅，賜黃金十斤、絹三百匹。俄兼詹事，以母喪免，有詔起復本官，固請終喪，帝遣中書侍郎岑文本敦譬曰：「忠孝不兩立，今太子須人教約，卿強起，為我卒輔道之。」志寧乃就職。

　　時太子以農時造曲室，累月不止，又好音樂過度。志寧諫，以為「今東宮乃隋所營，當時號為侈麗，豈容復事磨礱彩飾於其間？丁匠官奴皆犯法亡命，鉗鑿槌杵，往來出入，監門、宿衛、直長、千牛不得苛問。爪牙在外，廝役在內，其可無憂乎？又宮中數聞鼓聲，太樂伎兒輒留不出，往年口敕丁寧，殿下可不思之？」太子不納。而左右多任宦官，志寧復諫曰：「奄官者，體非全氣，專柔便佞，托親近為威權，假出納為禍福。故伊戾敗宋，易牙亂齊，趙高亡秦，張讓傾漢。近高齊任鄧長顒為侍中，陳德信為開府，內預宴私，外幹朝政，齊卒顛覆。今殿下左右前後皆用寺人，輕忽高班，陵轢貴仕，品命失序，經紀不立，行路之人鹹以為怪。」太子益不悅。東宮僕禦舊得番休，而太子不聽，又私引突厥，與相狎比。志寧懷不能言，上疏極言曰：「竊見僕寺司馭，爰及獸醫，自春迄夏，不得番息。或家有慈親，以闕溫清，或室有幼弱，以虧撫養，殆非恕愛之意。又突厥達哥支等，人狀野心，不可以禮教期，不可以仁信待。狎而近之，無益令望，有損盛德。況引內閤中，使常親近，人皆震駭，而殿下獨安此乎？」太子大怒，遣張師政、紇幹承基往刺之。二人者入其第，見志寧憔然在苫塊中，不忍殺，乃去。太子敗，帝知狀，謂曰：「聞公數諫，承乾不聽公，故至此。」是時宮臣皆罪廢，獨志寧蒙勞勉。

　　晉王為皇太子，復拜左庶子，遷侍中，加光祿大夫，進封燕國公，監脩國史。永徽二年，洛陽人李弘泰誣告太尉長孫無忌反，有詔不待時斬之。志寧以為：「方春少陽用事，不宜行刑，且誣謀非本惡逆，請依律待秋分乃決。」從之。衡山公主既公除，將下嫁長孫氏。志寧以為：「《禮》，女十五而笄，二十而嫁，有故，二十三而嫁，固知遇喪須終三年。《春秋》，魯莊公如齊納幣，母喪未再期而圖婚，二家不譏，以其失禮明也。今議者雲'公除從吉'，此漢文創制，為天下百姓耳。公主身服斬衰，服可以例除，情不可以例改。心喪成婚，非人情所忍。」於是詔公主待服除乃婚。拜尚書左僕射、同中書門下三品。頃之，兼太子少師。四年，隕石十八於馮翊，高宗問曰：「此何祥也？朕欲悔往脩來以自戒，若何？」志寧對：「《春秋》：'隕石於宋五。'內史過曰：'是陰陽之事，非吉凶所生。'物固有自然，非一系人事。雖然，陛下無災而戒，不害為福也。」俄遷太傅。嘗與右僕射張行成、中書令高季輔俱賜田，志寧奏：「臣家自周、魏來，世居關中，貲業不墜。今行成、季輔始營產土，願以臣有餘賜不足者。」帝嘉之，分其田以與二人。

　　顯慶四年，以老乞骸骨，詔解僕射，更拜太子太師，仍同中書門下三品。王皇后之廢，長孫無忌、褚遂良固爭不見從，志寧不敢言。武后以其不右己，銜之，後因殺無忌，坐免官，出為滎州刺史，改華州，聽致仕。卒，年七十八，贈幽州都督，諡曰定。後追復左光祿大夫、太子太師。

　　志寧愛賓客，樂引後進，然多嫌畏，不能有所薦達也，為士議所少。凡格式、律令、禮典，皆與論譔，賞賜以巨萬。

　　初，志寧與司空李勣修定《本草》並圖，合五十四篇。帝曰：「《本草》尚矣，今復修之，何所異邪？」對曰：「昔陶弘景以《神農經》合雜家《別錄》注銘之，江南偏方，不周曉藥石，往往紕繆，四百餘物，今考正之，又增後世所用百餘物，此以為異。」帝曰：「《本草》、《別錄》何為而二？」對曰：「班固唯記《黃帝內外經》，不載《本草》，至齊《七錄》乃稱之。世謂神農氏嘗藥以拯含氣，而黃帝以前文字不傳，以識相付，至桐、雷乃載篇冊，然所載郡縣，多在漢時，疑張仲景、華佗竄記其語。《別錄》者，魏、晉以來吳普、李當之所記，其言華葉形色，佐使相須，附經為說，故弘景合而錄之。」帝曰：「善。」其書遂大行。

曾孫 休烈
　　曾孫休烈。休烈機鑒融敏，善文章，與會稽賀朝萬齊融、延陵包融齊名。開元初，第進士，又擢制科，曆秘書省正字。吐蕃金城公主請文籍四種，玄宗詔秘書寫賜。休烈上疏曰：「戎狄，國之寇；經籍，國之典也。戎之生心，不可以無備。昔東平王求《史記》、諸子，漢不與之，以《史記》多兵謀，諸子雜詭術也。東平，漢之懿戚，尚不示征戰之書，今西戎，國之寇仇，安可貽以經典？且吐蕃之性慓悍果決，善學不回。若達於《書》，則知戰；深於《詩》，則知武夫有師幹之試；深於《禮》，則知《月令》有廢興之兵；深於《春秋》，則知用師詭之計；深於文，則知往來書檄之制：此何異假寇兵資盜糧也！臣聞魯秉周禮，齊不加兵；吳獲乘車，楚屢奔命。喪法危邦，可取鑒也。公主下嫁異國，當用夷禮，而反求良書，恐非本意，殆有奸人勸導其中。若陛下慮失其情，示不得已，請去《春秋》。夫《春秋》，當周德既衰，諸侯盛強，征伐競興，情偽於是乎生，變詐於是乎起，有以臣召君、取威定霸之事。誠與之，國之患也。狄固貪婪，貴貨易土，正可錫以錦彩，厚以金玉，無足所求以資其智。」疏入，詔中書門下議。侍中裴光庭曰：「吐蕃不識禮經，孤背國恩，今求哀啟顙，許其降附，漸以《詩》、《書》，陶一聲教，斯可致也。休烈但見情偽變詐於是乎生，不知忠信節義亦於是乎在。」帝曰：「善。」遂與之。累遷起居郎、直集賢殿學士、比部郎中。楊國忠為宰相，斥不附己者，出為中部郡太守。

　　肅宗立，休烈奔行在，擢給事中，遷太常少卿，知禮儀事，兼修國史。帝嘗謂曰：「良史者，君舉必書。朕有過失，顧卿何如？」對曰：「禹、湯罪己，其興也勃焉。有德之君不忘規過。」於時經大盜後，史籍燔缺，休烈奏：「《國史》、《開元實錄》、《起居注》及餘書三千八百余篇藏興慶宮，兵興焚煬皆盡，請下御史核史館所由，購府縣有得者，許上送官。一書進官一資，一篇絹十匹。」凡數月，止獲一二篇，唯韋述以其家藏《國史》百三十篇上獻。中興文物未完，休烈獻《五代論》，討著舊章，天子嘉之。轉工部侍郎，仍脩史。宰相李揆矜己護前，羞與同史任為等列，奏徙休烈為國子祭酒，權留史館脩撰，以卑下之，休烈安然無屑意。乾元初，始詔百官元日、冬至於光順門賀皇后。休烈奏：「周禮有命夫朝人君，命婦朝女君。自顯慶以來，則天皇后甫行此禮，而命婦與百官雜處，在禮不經。」帝罷之。

　　代宗嗣位，甄別名品，元載稱其清諒。拜右散騎常侍，兼修國史，加禮儀使，遷太常卿。累進工部尚書，封東海郡公。雖曆清要，不治產。性恭儉仁愛，無喜慍之容。樂賢下善，推轂士甚眾。年老，篤意經籍，嗜學不厭。妻韋卒，天子嘉休烈父子著儒行，詔贈韋國夫人，葬給鹵簿、鼓吹。歲中，休烈亦卒，年八十一。帝為歎息，贈尚書左僕射，諡曰元，遣謁者就第宣慰，為儒者榮。

　　二子：益、肅，及休烈時，相繼為翰林學士。益，天寶初及進士第。肅，終給事中，贈吏部侍郎。

四世孫 敖
　　肅子敖，字蹈中，擢進士，為秘書省校書郎。楊憑、李鄘、呂元膺相繼辟幕府。元和初，拜監察御史，五遷至右司郎中。進給事中、左拾遺。龐嚴為元稹、李紳所厚，與蔣防俱薦為翰林學士。李逢吉誣紳罪逐之，而出嚴為信州刺史，防汀州刺史。敖封還詔書，縉紳意申嚴枉，及駁奏下，乃論貶嚴太輕，眾皆嗤噪。逢吉乃厚敖，三遷至戶部侍郎，出為宣歙觀察使。敖修謹，家世用文學進，初為時所稱，及居官，無所建明，不迕物以自容，名益減。卒，贈禮部尚書。四子；球、珪、瑰、琮，皆清顯。琮知名。

附 龐嚴
　　龐嚴者，字子肅，壽州壽春人。第進士，舉賢良方正，策第一，拜拾遺。辭章峭麗，累遷駕部郎中，知制誥。坐累出。復入，稍遷太常少卿。太和五年，權京兆尹，強幹不阿貴勢，然貪利，溺聲色。卒於官。

五世孫 琮
　　琮字禮用，落魄不事事，以門資為吏，久不調，駙馬都尉鄭顥獨器之。宣宗詔選士人尚公主者，顥語琮曰：「子有美才，不飾細行，為眾毀所抑，能為之乎？」琮許諾。中書舍人李潘知貢舉，顥以琮托之，擢第，授左拾遺。初尚永福公主，主未降，食帝前，以事折匕箸，帝知其不可妻士大夫，更詔尚廣德公主。咸通中，以水部郎中為翰林學士，遷中書舍人。閱五月，轉兵部侍郎、判戶部。八年，同中書門下平章事，進中書侍郎，兼戶部尚書。為韋保衡所構，檢校司空、山南東道節度使，三貶韶州刺史。保衡敗，僖宗以太子少傅召，未幾，復為山南節度使，入拜尚書右僕射。黃巢陷京師，以病臥家，巢欲起為相，琮辭疾，賊迫脅不止，乃曰：「吾死在旦夕，位宰相，義不受汙。」賊遂害之。

高馮
　　高馮，字季輔，以字行，德州蓚人。居母喪，以孝聞。兄元道，仕隋為汲令，縣人反城應賊，殺元道。季輔率其黨與縣人戰，擒之，斬首以祭，賊眾畏伏，更歸附之，至數千人。俄與武陟李厚德將其眾降，授陟州總管府戶曹參軍。

　　貞觀初，拜監察御史，彈治不避權要。累轉中書舍人，列上五事，以為：

　　今天下大定，而刑未措，何哉？蓋謀猷之臣、台閣之吏不崇簡易，而昧經遠，故執憲者以深刻為奉公，當官者以侵下為益國。如尚書八坐，人主所責成者也，宜擇溫厚脩絜者任之。敦樸素，革浮偽，使家識慈孝，人知廉恥，過行者被嗤于鄉，不昵者蒙擯于親，自然禮節興矣。

　　陛下身帥節儉，而營繕未息，丁匠不能給驅使，又和雇以重勞費。人主所欲，何求而不得。願愛其財，毋使殫；惜其力，毋使弊。畿內數州，京師之本，土狹人庶，儲畜少而科役多，宜蒙優貸，令得休息，強本弱支之義也。至江南、河北，人頗舒閑，宜為差等，均量勞逸。

　　公侯勳戚之家邑，入俸稍足以奉養，而貸息出舉，爭求什一，下民化之，競為錐刀，宜加懲革。

　　今外官卑品，皆未得祿，故饑寒之切，夷、惠不能全其行。為政之道，期於易從，不恤其匱，而須其廉正，恐巡察歲出，輶軒繼軌，而侵漁不息也。宜及戶口之繁，倉庾且實，稍加稟賜，使得事父母、養妻子，然後督責其效，則官人畢力矣。

　　密王元曉等俱陛下懿親，當正其禮。比見帝子拜諸叔，諸叔答拜。爵封既同，當明昭穆，願垂訓正，以為彝法。

　　書奏，太宗稱善，進授太子右庶子。數上書言得失，辭誠切至。帝賜鐘乳一劑，曰：「而進藥石之言，朕以藥石相報。」後為吏部侍郎，善銓敘人物，帝賜金背鏡一，況其清鑒焉。

　　久之，遷中書令、兼檢校吏部尚書，監脩國史，進爵蓚縣公。永徽初，加光祿大夫、侍中、兼太子少保。感疾歸第，有詔以其兄虢州刺史季通為宗正少卿，視疾，遣中使日候增損。卒，年五十八，贈開府儀同三司、荊州都督，諡曰憲。官給轜車，歸葬於鄉。

　　子正業，仕至中書舍人。坐善上官儀，貶嶺表。

張行成
　　張行成，字德立，定州義豐人。少師事劉炫，炫謂門人曰：「行成體局方正，廊廟才也。」隋大業末，察孝廉，為謁者台散從員外郎。後為王世充度支尚書。世充平，以隋資補谷熟尉。家貧，代計吏集京師，擢制舉乙科，改陳倉尉。高祖謂吏部侍郎張銳曰：「今選吏豈無才用特達者？朕將用之。」銳言行成，調富平主簿，有能名。召補殿中侍御史，糾劾嚴正。太宗以為能，謂房玄齡曰：「古今用人未嘗不因介紹，若行成者，朕自舉之，無先容也。」

　　嘗侍宴，帝語山東及關中人，意有同異。行成曰：「天子四海為家，不容以東西為限，是示人以隘矣。」帝稱善，賜名馬一、錢十萬、衣一稱。自是有大政事，令與議焉。累遷給事中。帝嘗謂群臣：「朕為人主，兼行將相事，豈不是奪公等名？舜、禹、湯、武得稷、蒐、伊、呂而四海安，漢高祖有蕭、曹、韓、彭而天下寧，茲事朕皆兼之。」行成退，上疏曰：「有隋失道，天下沸騰，陛下撥亂反正，拯人塗炭，何周、漢君臣所能比數。雖然，盛德含光，規模巨集遠。左右文武誠無將相材，奚用大庭廣眾與之量校，損萬乘之尊，與臣下爭功哉？」帝嘉納之。轉刑部侍郎、太子少詹事。

　　太子駐定州監國，謂曰：「吾乃送公衣錦過鄉邪！」令有司祠其先墓。行成薦裏人魏唐卿、崔寶權、馬龍駒、張君劼皆以學行聞，太子召見，以其老不可任以事，厚賜遣之。太子使行成詣行在，帝見悅甚，賜勞尤渥。還為河南巡察大使，稱旨，檢校尚書左丞。是歲，帝幸靈州，詔皇太子從。行成諫曰：「皇太子宜留監國，對百寮日決庶務，既為京師重，且示四方盛德。」帝以為忠。遷侍中、兼刑部尚書。

　　高宗即位，封北平縣公，監脩國史。時晉州地震不息，帝問之，對曰：「天，陽也，君象；地，陰也，臣象。君宜動，臣宜靜。今靜者顧動，恐女謁用事，人臣陰謀。又諸王、公主參承起居，或伺間隙，宜明設防閑。且晉，陛下本封，應不虛發，伏願深思以杜未萌。」帝然之，詔五品以上極言得失。俄拜尚書左僕射、太子少傅。永徽四年，自三月不雨至五月，行成懼，以老乞身，制答曰：「古者策免，乖罪己之義。此在朕寡德，非宰相咎。」乃賜宮女、黃金器，敕勿復辭。行成固請，帝曰：「公，朕之舊，奈何舍朕去邪？」泫然流涕。行成惶恐，不得已復視事。未幾，卒於尚書省舍，年六十七。詔九品以上就第哭。比斂，三遣使賜內衣服，尚宮宿其家護視。贈開府儀同三司、并州都督，祭以少牢，諡曰定。弘道元年，詔配享高宗廟廷。

族子 易之 昌宗
　　族子易之、昌宗。

　　易之幼以門廕仕，累遷尚乘奉禦。既冠，頎皙美姿制，音技多所曉通。武后時，太平公主薦其弟昌宗，得侍。昌宗白進易之材用過臣，善治煉藥石。即召見，悅之。兄弟皆幸，出入禁中，傅硃粉，衣紈錦，盛飾自喜。即日拜昌宗雲麾將軍、行左千牛中郎將，易之司衛少卿，賜甲第，帛五百段，給奴婢、橐它、馬牛充入之。不數日，進拜昌宗銀青光祿大夫，賜防閤，同京官朝朔望；追贈父希臧為襄州刺史，母韋、母臧並封太夫人，尚宮問省起居。詔尚書李迥秀私侍臧。昌宗興不旬日，貴震天下。諸武兄弟及宗楚客等爭造門，伺望顏色，親執轡棰，號易之為「五郎」，昌宗「六郎」。又加昌宗右散騎常侍。聖曆二年，始置控鶴府，拜易之為監。久之，更號奉宸府，以易之為令。乃引知名士閻朝隱、薛稷、員半千為供奉。

　　後每燕集，則二張諸武雜侍，摴博爭道為笑樂，或嘲詆公卿，淫蠱顯行，無復羞畏。時無檢輕薄者又諂言昌宗乃王子晉後身，後使被羽裳、吹簫、乘寓鶴，裴回庭中，如仙去狀，詞臣爭為賦詩以媚後。後知醜聲甚，思有以掩覆之，乃詔昌宗即禁中論著，引李嶠、張說、宋之問、富嘉謨、徐彥伯等二十有六人譔《三教珠英》。加昌宗司僕卿、易之麟台監，權勢震赫。皇太子、相王請封昌宗為王，後不聽，遷春官侍郎，封鄴國公，易之恒國公，實封各三百戶。

　　後既春秋高，易之兄弟專政，邵王重潤與永泰郡主竊議，皆得罪縊死。御史大夫魏元忠嘗劾奏易之等罪，易之訴於後，反誣元忠與司禮丞高戩約曰：「天子老，當挾太子為耐久朋。」後問：「孰為證左？」易之曰：「鳳閣舍人張說。」翌日庭辯，皆不讎，然元忠、說猶皆被逐。其後易之等益自肆，奸贓狼藉，御史台劾奏之，乃詔宗晉卿、李承嘉、桓彥范、袁恕己參鞫，而司刑正賈敬言窺望後旨，奏昌宗強市，罪當贖，詔曰可。承嘉、彥範進曰：「昌宗贓四百萬，尚當免官。」昌宗大言曰：「臣有功于國，不應免官。」後問宰相，內史令楊再思曰：「昌宗主煉丹劑，陛下餌之而驗，功最大者也。」即詔釋之，歸罪其兄昌儀、同休，皆貶官。已而後久疾，居長生院，宰相不得進見，惟昌宗等侍側。昌宗恐後不諱，禍且及，乃引支黨日夜與謀為不軌事。然小人疏險，道路皆知之，至有榜其事于衢左者。左台御史中丞宋璟亟請按攝，後陽許璟，俄詔璟外按幽州都督屈突仲翔，更敕司刑卿崔神慶問狀。神慶妄奏云：「昌宗應原。」璟執奏「昌宗法當斬」。後不答，左拾遺李邕進曰：「璟之言，社稷計也，願可之。」後終不許。

　　神龍元年，張柬之、崔玄暐等率羽林兵迎皇太子入，誅易之、昌宗於迎仙院，及其兄昌期、同休、從弟景雄皆梟首天津橋，士庶歡踴，臠取之，一夕盡。坐流貶者數十人。天寶九載，昌期女上表自言，楊國忠助之，詔復易之兄弟官爵，賜同休一子官。

　　贊曰：于志寧諫太子承乾，幾遭賊殺，然未嘗懼，知太宗之明，雖匕首揕胸不愧也。及武后立，不敢出一言，知高宗之昧，雖死無益也。季輔，行成數進諫，然雍容有禮，皆長厚君子哉！


Chinese text: This work was published before January 1, 1923, and is in the
public domain worldwide because the author died at least 100 years ago.
