山南道東道採訪使 西道採訪使 隴右道

目录
1	山南道
1.1	東道採訪使
1.2	西道採訪使
2	隴右道
2.1	隴右採訪使
山南道
　　山南道，蓋古荊、梁二州之域，漢南郡、武陵、巴郡、漢中、南陽及江夏、弘農、廣漢、武都郡地。江陵、峽、歸、夔、澧、朗、復、郢、襄、房為鶉尾分，鄧、隋、泌、均為鶉火分，興元、金、洋、鳳、興、成、文、扶、利、集、壁、巴、蓬、通、開、忠、萬、涪、閬、果、渠為鶉首分。為府二，州三十三，縣百六十一。其名山：嶓塚、熊耳、銅梁、巫、荊、峴。其大川：巴、漢、沮、淯。厥賦：絹、布、綿。厥貢：金、絲、紵、漆。

東道採訪使
　　江陵府江陵郡，本荊州南郡，天寶元年更郡名。肅宗上元元年號南都，為府。二年罷都，是年又號南都。尋罷都。土貢：方紋綾、貲布、柑、橙、橘、椑、白魚、糖蟹、梔子、貝母、覆盆、烏梅、石龍芮。戶三萬三百九十二，口十四萬八千一百四十九。縣八：有府一，曰羅含。有永安軍，乾元二年置。江陵，次赤。貞觀十七年省安興縣入焉。貞元八年，節度使嗣曹王皋塞古堤，廣良田五千頃，畝收一鐘。又規江南廢洲為廬舍，架江為二橋。荊俗飲陂澤，乃教人鑿井，人以為便。枝江，次畿。上元元年析江陵置長寧縣，二年省枝江入長寧。大曆六年復置枝江，省長寧。當陽，次畿。武德四年置平州，並析置臨沮縣。六年曰玉州。八年州廢，省臨沮，以當陽來屬。有南紫蓋山、北紫蓋山。長林，次畿。武德四年於東境置基州，並置章山縣。七年州廢，以章山隸郢州。郢州廢，來屬。八年省章山入長林。石首，次畿。武德四年置。松滋，次畿。公安，次畿。荊門。次畿。貞元二十一年析長林置。

　　峽州夷陵郡，中。本治下牢戍，貞觀九年徙治步闡壘。土貢：紵葛、箭竹、柑、茶、蠟、芒硝、五加、杜若、鬼臼。戶八千九十八，口四萬五千六百六。縣四：夷陵，上。西北二十八里有下牢鎮。有黃牛山。宜都，中下。本宜昌，隸南郡。武德二年更名，以宜都及峽州之夷道置江州，六年曰東松州。貞觀八年州廢，省入宜都，來屬。長陽，中下。本隸南郡。武德四年以縣置睦州，並置巴山、鹽水二縣。八年州廢，省鹽水，以長陽、巴山隸東松州。州廢，來屬。天寶八載省巴山入長陽。遠安。中下。有神馬山，本白馬山，天寶元年更名。

　　歸州巴東郡，下。武德二年析夔州之秭歸、巴東置。土貢：紵葛、茶、蜜、蠟。戶四千六百四十五，口二萬三千四百一十七。縣三：秭歸，中。有鹽；東南八十五里有太清鎮城。巴東，中下。有鹽，有鐵。興山。中下。武德三年析秭歸置。

　　夔州雲安郡，下都督府。本信州巴東郡，武德二年更州名，天寶元年更郡名。土貢：紵錫布、熊、羆、山雞、茶、柑、橘、蜜、蠟。戶萬五千六百二十，口七萬五千。縣四：有府一，曰東陽。奉節，上。本人復，貞觀二十三年更名。有鐵。有永安井鹽官。雲安，上。有鹽官。巫山，中。有巫山。大昌。下。有鹽官。

　　澧州澧陽郡，上。土貢：紋綾、紵綀縛巾、犀角、竹簟、光粉、柑、橘、恒山、蜀漆。戶萬九千六百二十，口九萬三千三百四十九。縣四：澧陽，望。有關山。安鄉，中。貞觀元年省孱陵縣入焉。石門，中。有鐵。慈利。中下。武德中置崇義縣，麟德元年省入焉。本故崇州。

　　朗州武陵郡，下。土貢：葛、紵綀簟、柑、犀角。戶九千三百六，口四萬三千七百六十。縣二：武陵，上。北有永泰渠，光宅中，刺史胡處立開，通漕，且為火備；西北二十七里有北塔堰，開元二十七年，刺史李璡增修，接古專陂，由黃土堰注白馬湖，分入城隍及故永泰渠，溉田千餘頃；東北八十九里有考功堰，長慶元年，刺史李翱因故漢樊陂開，溉田千一百頃；又有右史堰，二年，刺史溫造增修，開後鄉渠，經九十七里，溉田二千頃；又北百一十九里有津石陂，本聖曆初，令崔嗣業開，翱、造亦從而增之，溉田九百頃。翱以尚書考功員外郎，造以起居舍人，出為刺史，故以官名。東北八十里有崔陂，東北三十五里有槎陂，亦嗣業所修以溉田，後廢。大曆五年，刺史韋夏卿復治槎陂，溉田千餘頃。十三年以堰壞遂廢；有枉山。龍陽。中上。

　　忠州南賓郡，下。本臨州，義寧二年析巴東郡之臨江置，貞觀八年更名。土貢：生金、綿、蘇薰席、文刀。戶六千七百二十二，口四萬三千二十六。縣五：臨江，中下。有鹽。豐都，中下。義甯二年析臨江置。南賓，中下。武德二年析浦州之武寧置。有鐵。墊江，中下。桂溪。中下。本清水，武德二年析臨江置，天寶元年更名。

　　涪州涪陵郡，下。武德元年以渝州之涪陵鎮置。土貢：麩金、文刀、獠布、蠟。戶九千四百，口四萬四千七百二十二。縣五：涪陵，中下。武德二年置，並置武龍縣。又析涪陵、巴縣地置永安縣。開元二十二年省永安入樂溫。賓化，下。本隆化，貞觀十一年置，先天元年更名。武龍，中下。樂溫，中下。武德二年析巴縣地置，隸南潾州，九年來屬。溫山。下。本隸南潾州，後來屬。

　　萬州南浦郡，下。本南浦州，武德二年析信州置。八年州廢，以南浦、梁山隸夔州，武寧隸臨州。九年復置，曰浦州。貞觀八年更名。土貢：麩金、藥子。戶五千一百七十九，口二萬五千七百四十六。縣三：南浦，中。有塗祇監、漁陽監，鹽官二。武寧，中下。梁山。中下。

　　襄州襄陽郡，望。土貢：綸巾，漆器，庫路真二品：十乘花文、五乘碎石文，柑，蔗，芋，薑。戶四萬七千七百八十，口二十五萬二千一。縣七：有府一，曰漢津。襄陽，望。貞觀八年省常平縣入焉。有峴山。鄧城，緊。本安養，天寶元年曰臨漢，貞元二十一年更名。穀城，上。武德四年以穀城、陰城置酂州，五年州廢，二縣來屬。貞觀八年省陰城入焉。有薤山。義清，中。貞觀八年省南漳入焉，南漳本臨沮。南漳，中下。本荊山，武德二年析南漳置，以縣置重州，並置重陽、平陽、渠陽、土門、歸義五縣。七年省渠陽入荊山，省平陽入重陽，省土門、歸義入房州之永清。貞觀元年州廢，以荊山來屬，徙重陽於故重州，隸遷州。八年省重陽入荊山。開元十八年徙于故南漳，因改名。有荊山。樂鄉，中下。本隸竟陵郡，武德四年以樂鄉及襄州之率道、上洪置鄀州。貞觀元年又領長壽，省上洪。八年州廢，以長壽隸溫州，樂鄉、率道來屬。宜城。上。本率道，貞觀八年省漢南縣入焉，天寶七載更名。有石樑山、陰山。

　　泌州淮安郡，上。本昌州舂陵郡，治棗陽。武德五年以唐城山更名唐州，九年徙治比陽。天寶元年更郡名。天祐三年，硃全忠徙治泌陽，表更名。土貢：絹、布。戶四萬二千六百四十三，口十八萬二千三百六十四。縣七：泌陽，中。本上馬，貞觀元年省入湖陽，開元十三年復置，天寶元年更名。比陽，上。本淮安郡治，武德四年曰顯州，領比陽、慈丘、平氏、顯岡、桐柏五縣。貞觀二年省顯岡。九年州廢，縣皆來屬。慈丘，上。桐柏，中。武德初置純州，貞觀元年州廢，來屬。有桐柏山；有淮瀆祠。平氏，中。有祈中山。湖陽，中。武德四年以縣置湖州，貞觀元年州廢，來屬。有蓼山。方城。上。本淯陽郡治。武德二年曰北澧州，領方城、真昌二縣。貞觀元年省真昌。八年曰魯州，九年州廢，以方城來屬。

　　隋州漢東郡，上。土貢：合羅、綾、葛、覆盆。戶二萬三千九百一十七，口十萬五千七百二十二。縣四：隋，上。武德四年省安貴縣入焉。五年省平林、順義縣入焉。光化，上。棗陽，上。本隸唐州。武德五年省唐州之清漳縣入焉。貞觀元年又省唐州之舂陵縣入焉。十年以棗陽來屬。有光武山。唐城。上。開元二十六年以客戶析棗陽地置。

　　鄧州南陽郡，上。土貢：絲布、茅菊。戶四萬三千五十五，口十六萬五千二百五十七。縣六：穰，望。武德四年析置平晉縣，以新野置新州，尋廢新州，以新野來屬。六年省平晉縣。又領深陽縣，貞觀元年省，乾元元年省新野，皆入焉。南陽，緊。武德三年以南陽及舂陵郡之上馬置宛州，並置雲陽、上宛、安固三縣。八年州廢，以上馬隸唐州，省雲陽、上宛，以安固入南陽，來屬。聖曆元年曰武台。神龍初復故名。有銅。向城，上。武德三年以縣置淯州。八年州廢，隸北澧州，州廢，來屬。聖曆元年曰武清。神龍初復故名。北八十里有魯陽關。臨湍，上。本新城。武德二年以縣置酈州，八年州廢，來屬。貞觀元年省冠軍縣入焉。天寶元年更名。又有順陽縣，武德二年析冠軍置，六年省。內鄉，上。本淅陽郡治。武德二年曰淅州，並置默水縣。貞觀八年州廢，省默水入內鄉，來屬。有岵山。菊潭。中。開元二十四年析新城置。

　　均州武當郡，下。義甯二年析淅陽郡之武當、均陽置。貞觀元年州廢，二縣隸淅州。八年以武當、鄖鄉復置。土貢：山雞尾、麝香。戶九千六百九十八，口五萬八百九。縣三：有府一，曰至誠。武當，上。義甯二年析置平陵縣，武德七年省，八年省均陽入焉。東南百里有鹽池。有武當山。鄖鄉，上。本隸淅陽郡。武德元年以鄖鄉、安福置南豐州，並置堵陽、黃沙、白沙、固城四縣。八年省黃沙、白沙、固城，是年州廢，以鄖鄉、安福、堵陽隸淅州。貞觀元年省安福、堵陽入焉。有精舍山，本獨山，天寶中更名。豐利。上。有伏龍山；有錫義山，一名天心山。

　　房州房陵郡，上。武德元年析遷州之竹山、上庸置。貞觀十年徙治房陵。土貢：蠟、蒼礬、麝香、鐘乳、雷丸、石膏、竹綍。戶萬四千四百二十二，口七萬一千七百八。縣四：房陵，上。本光遷，房陵郡治，武德元年曰遷州，並析置受陽、淅川、房陵三縣。五年省淅川。七年省房陵、受陽。貞觀十年州廢，來屬，更光遷曰房陵。永清，中下。本隸遷州，州廢，來屬。有房山。竹山，中下。武德元年析置武陵縣，貞觀十年省。上庸。上。

　　復州竟陵郡，上。本沔陽郡，治竟陵。貞觀七年徙治沔陽。天寶元年更名。寶應二年復故治。土貢：白紵、白蜜。戶八千二百一十，口四萬四千八百八十五。縣三：沔陽，上。竟陵，上。有五花山；有石堰渠，咸通中，刺史董元素開。監利。中下。

　　郢州富水郡，上。本竟陵郡，治長壽。貞觀元年州廢，以長壽隸鄀州，十七年復置，治京山，後還治長壽。土貢：紵布、葛、蕉、春酒麹、棗、節米。戶萬二千四十六，口五萬七千三百七十五。縣三：長壽，上。貞觀元年省藍水縣入焉。京山，上。本隸安州。武德四年以京山、富水二縣置溫州，貞觀十七年州廢，縣皆來屬。富水。上。有白沙山。

　　金州漢陰郡，上。本西城郡，天寶元年曰安康郡，至德二載更名。土貢：麩金、茶牙、椒、乾漆、椒實、白膠香、麝香、杜仲、雷丸、枳殼、枳實、黃蘖。有橘官。戶萬四千九十一，口五萬七千九百二十九。縣六：有府一，曰洪義。西城，上。本金川，義寧二年更名。有牛山。漢水有金。洵陽，中下。武德元年以縣置洵州，並置洵城、驢川二縣，七年州廢，縣皆來屬。貞觀二年省驢川，八年省洵城。東有申口鎮城。淯陽，上。本黃土，天寶元年更名，大曆六年省入洵陽，長慶初復置。石泉，中下。聖曆元年曰武安，神龍元年復故名，大曆六年省入漢陰，永貞元年復置。漢陰，中下。本安康。武德元年以縣置西安州，並置甯鬱、廣德二縣。二年曰直州。貞觀元年州廢，省甯鬱，以廣德入安康，來屬。至德二載更名。西有方山關，貞觀十二年置。月川水有金。平利。中下。武德元年以故吉安置，大曆六年省入西城，長慶初復置。有女媧山。

　　右東道採訪使，治襄州。

西道採訪使
　　興元府漢中郡，赤。本梁州漢川郡，開元十三年以「梁」「涼」聲相近，更名褒州，二十年復曰梁州，天寶元年更郡名，興元元年為府。土貢：縠、蠟、紅藍、燕脂、夏蒜、冬筍、糟瓜、柑、枇杷、茶。戶三萬七千四百七十，口十五萬三千七百一十七。縣五：有府一，曰麗水。南鄭，次赤。有旱山、玉女山、中梁山。褒城，次畿。義寧二年更名褒中。貞觀三年復故名。有牛頭山；北有甘甯關。城固，次畿。武德二年更名唐固，三年析置白雲縣，九年省。貞觀二年復故名。西，次畿。武德三年以縣置褒州，析利州之綿谷置金牛縣，八年州廢，二縣來屬。寶曆元年省金牛縣入焉。西南有百牢關。有錫，有鐵。三泉。次畿。武德四年析利州之綿穀置，以縣置南安州，並置嘉牟縣。八年州廢，省嘉牟，以三泉隸利州。天寶元年來屬。

　　洋州洋川郡，雄。武德元年析梁州之西鄉、黃金、興勢置，天寶十五載徙治興道。土貢：白交梭、火麻布、野苧麻、蠟、白膠香、麝香。戶二萬三千八百四十九，口八萬八千三百二十七。縣四：興道。緊。本興勢，貞觀二十三年更名。有駱谷路，南口曰儻穀，北口曰駱穀。西鄉，上。武德四年析置洋源縣，寶曆元年省。有雲亭山。黃金，中。有子午谷路。真符。中。本華陽，開元十八年析興道置。天寶三載省。八載開清水谷路，復置，因鑿山得玉冊，更名，隸京兆府。十一載來屬。有太白山、金星洞。

　　利州益昌郡，下都督府。本義城郡，天寶元年更名。土貢：金、絲布、粱米、蠟燭、鯄魚、天門冬、芎藭、麝香。戶萬三千九百一十，口四萬四千六百。縣六：綿穀，上。有鐵。葭萌，上。益昌，中下。嘉川，中下。胤山，中下。本義城，義寧二年曰義清。武德七年以義清、岐坪、隆州之奉國置西平州。貞觀二年州廢，以義清來屬，岐坪、奉國隸閬州。天寶元年更名。景穀。中下。武德四年以景谷及龍州之方維置沙州。貞觀元年州廢，省方維為鎮，以景穀來屬。寶曆元年省，尋復置。西有石門關。西北有白壩、魚老二鎮城。

　　鳳州河池郡，下。土貢：布、蠟燭、麝香。戶五千九百一十八，口二萬七千八百七十七。縣三：有府一，曰歸昌。梁泉，中下。武德元年析置黃花縣，寶曆元年省。有銀，有鐵。兩當，中下。有銀。河池。中下。

　　興州順政郡，下。土貢：蠟、漆、丹沙、蜜、筍。戶二千二百二十四，口萬一千四十六。縣二：順政，中。有鐵，南有興城關。長舉。中下。元和中，節度使嚴礪自縣而西疏嘉陵江三百里，焚巨石，沃醯以碎之，通漕以饋成州戍兵。州又領鳴水縣，長慶元年省入焉。有鐵。

　　成州同穀郡，下。本漢陽郡，治上祿，天寶元年更名，寶應元年沒吐蕃，貞元五年，于同穀之西境泥公山權置行州，咸通七年復置，徙治寶井堡，後徙治同穀。土貢：蠟燭、麝香、鹿茸、防葵、狼毒。戶四千七百二十七，口二萬一千五百八。縣三：有府一，曰平陰。有靜戎軍，寶應元年徙馬邑州於鹽井城置。同穀，中下。武德元年以縣置西康州，貞觀元年州廢，來屬，咸通十三年復置。上祿，中。沒蕃後廢。有仇池山；有鹽。漢源。中下。沒蕃後廢。

　　文州陰平郡，下。義甯二年析武都郡之曲水、正西、長松置。土貢：麩金、、綿、麝香、白蜜、蠟燭、柑。戶千九百八，口九千二百五。縣一：曲水。中下。貞觀元年省正西縣，貞元六年省長松縣，皆來屬。

　　扶州同昌郡，下。乾元後沒吐蕃，大中二年，節度使鄭涯收復。土貢：麝香、當歸、芎藭。戶二千四百一十八，口萬四千二百八十五。縣四：有府二，曰安川、會川。同昌，中下。帖夷，中下。萬歲通天二年曰武進，神龍元年復故名。萬全，中下。本尚安，至德二年更名。鉗川。中下。

　　集州符陽郡，下。武德元年，析梁州之難江，巴州之符陽、長池、白石置。土貢：蠟燭、藥子。戶四千三百五十三，口二萬五千七百二十六。縣三：難江，上。武德九年析置平桑縣，貞觀元年省，二年復置，六年省，又省長池縣入焉。大牟，下。武德二年徙靜州治狄平，更狄平曰地平。十七年廢靜州，以大牟、清化隸巴州，地平來屬。永泰元年以大牟隸集州，更地平曰通平，寶曆元年省。嘉川。下。本隸利州，貞觀二年隸靜州，州廢，還隸利州，永泰元年來屬。

　　壁州始寧郡，下。武德八年析巴州之始寧縣地置。土貢：、綿、馬策。戶萬三千三百六十八，口五萬四千七百五十七。縣五：通江，上。本諾水，隸萬州。武德中省，八年又析巴州之始寧復置，天寶元年更名。廣納，中。武德三年析始寧、歸仁置，寶曆元年省，大中初復置。符陽，中。本隸清化郡，武德元年隸集州，八年來屬，貞觀八年復隸集州，長安三年來屬，景雲二年又隸集州，永泰元年來屬。白石，中。本隸清化郡，武德元年隸集州，八年來屬。東巴。中。本太平，開元二十三年置，天寶元年更名。

　　巴州清化郡，中。土貢：麩金、綿、、貲布、花油、橙、石蜜。戶三萬二百一十，口九萬一千五十七。縣九：化城，上。盤道，中下。寶曆元年省入恩陽，長慶中復置。清化，上。武德元年置靜州，又析置大牟、狄平二縣。曾口，中。歸仁，中。始寧，中。其章，中。寶曆元年省，大中元年復置。恩陽，中。貞觀十七年省，萬歲通天元年復置。七盤。上。久視元年置。

　　蓬州蓬山郡，下。本咸安郡，武德元年，以巴州之安固、伏虞，隆州之儀隴、大寅，渠州之宕渠、鹹安置，開元二十九年徙治大寅，至德二載更郡名。土貢：綿、。戶萬五千五百七十六，口五萬三千三百五十三。縣七：蓬池，中。本大寅，廣德元年更名，後省，開成元年復置。良山，中。本安固，天寶元年更名，寶曆元年省入蓬池，大中中復置。儀隴，中。武德三年以縣置方州。八年州廢，還隸蓬州。伏虞，中。宕渠，中下。寶曆元年省入蓬山，大中中復置。蓬山，上。本咸安，至德二載更名。朗池。中。武德四年析果州之相如縣置，隸果州，寶應元年來屬。寶曆元年省，開成二年復置。

　　通州通川郡，上。土貢：、綿、蜜、蠟、麝香、楓香、白藥實。戶四萬七百四十三，口十一萬八百四。縣九：通川，上。武德二年置思來縣，貞觀元年省入焉。永穆，上。本隸巴州。武德二年以永穆及歸仁置萬州，又置諾水、廣納、太平、恒豐四縣，七年省諾水。貞觀元年州廢，以歸仁還隸巴州，廣納隸壁州，省太平、恒豐入永穆，來屬。三岡，中。寶曆元年省，大中五年復置。石鼓，中。寶曆元年省，大中元年復置。東鄉，中。武德三年置南石州，又置下蒲、昌樂二縣。八年州廢，省昌樂入石鼓，下蒲入東鄉，來屬。宣漢，中下。武德元年置南井州，並析置東關縣。貞觀元年州廢，省東關，以宣漢來屬。有鹽，有金。新寧，中下。武德二年析通川置。大和三年隸開州，四年來屬。巴渠，中。永泰元年析石鼓置，大和三年隸開州，四年來屬。閬英。中。天寶九載置。

　　開州盛山郡，下。本萬世郡，義寧二年，析巴東郡之盛山、新浦，通川郡之萬世、西流置，天寶元年更名。土貢：白紵布、柑、芣絪實。戶五千六百六十，口三萬四百二十一。縣三：開江，上。本盛山，貞觀元年省西流縣入焉，廣德元年更名。新浦，中下。萬歲。中下。本萬世，貞觀二十三年更名，寶曆元年省，尋復置。有鹽。東南五里有靈洞，貞元九年雷雨震開。

　　閬州閬中郡，上。本隆州巴西郡，先天二年避玄宗名更州名，天寶元年更郡名。土貢：蓮綾、綿、絹、、縠。戶二萬九千五百八十八，口十三萬二千一百九十二。縣九：閬中，緊。本閬內，武德四年更名，是年析置思恭縣，七年省。有靈山；有鹽。晉安，中。本晉城，武德中避隱太子名更。南部，上。有鹽。蒼溪，中下。有雲臺山、紫陽山。西水，中下。奉國，上。武德七年隸西平州，貞觀元年州廢，還隸隆州。新井，中。武德元年析南部、晉安置。有鹽。新政，中。本新城，武德四年析南部、相如置，避隱太子名更。有鹽。岐坪。中。本隸利州，開元二十三年來屬，寶曆元年省入奉國、蒼溪，天復中，王建表置。

　　果州南充郡，中。武德四年析隆州之南充、相如置，大曆六年更名充州，十年復故名。土貢：絹、絲布。戶三萬三千六百四，口八萬九千二百二十五。縣五：南充，上。有鹽。相如，中。有鹽。流奚，中。開耀元年析南充置。西充，上。武德四年析南充置。有鹽。岳池。中。萬歲通天二年析南充、相如置。有龍扶速山。

　　渠州潾山郡，下。本宕渠郡，天寶元年更名。土貢：、綿、藥實、買子本實。戶九千九百五十七，口二萬六千五百二十四。縣三：流江，上。武德元年析置義興縣，別置賨城縣，八年皆省。渠江，中。本賨城，武德元年曰始安，又析置豐樂縣，八年省。天寶元年更名。潾山。中下。武德元年析潾水置，以縣置潾州，並置鹽泉縣及渠州之潾水、墊江以隸之。三年以潾水來屬。八年州廢，以墊江隸忠州，潾山來屬。久視元年分蓬州之宕渠置大竹縣，隸蓬州。至德二載來屬。寶曆元年省潾水、大竹入潾山。有鐵。

　　右西道採訪使，治梁州。

隴右道
　　隴右道，蓋古雍、梁二州之境，漢天水、武都、隴西、金城、武威、張掖、酒泉、燉煌等郡，總為鶉首分。為州十九，都護府二，縣六十。其名山：秦嶺、隴坻、鳥鼠同穴、硃圉、西傾、積石、合黎、崆峒、三危。其大川：河、洮、弱、羌、休屠之澤。厥賦：布、麻。厥貢：金屑、礪石、鳥獸、革角。自祿山之亂，河右暨西平、武都、合川、懷道等郡皆沒於吐蕃，寶應元年又陷秦、渭、洮、臨，廣德元年復陷河、蘭、岷、廓，貞元三年陷安西、北廷，隴右州縣盡矣。大中後，吐蕃微弱，秦、武二州浙復故地，置官守。五年，張義潮以瓜、沙、伊、肅、鄯、甘、河、西、蘭、岷、廓十一州來歸，而宣、懿德微，不暇疆理，惟名存有司而已。

隴右採訪使
　　秦州天水郡，中都督府。本治上邽，開元二十二年以地震徙治成紀之敬親川，天寶元年還治上邽，大中三年復徙治成紀。土貢：龍須席、芎藭。戶二萬四千八百二十七，口十萬九千七百四十。縣六：有府六，曰成紀、脩德、清德、清水、三度、長川。成紀，上。有銀，有銅，有鐵。上邽，上。有嶓塚山。伏羌，中。本冀城。武德二年更名，是年，以伏羌及渭州之隴西置伏州，八年州廢，縣還故屬。九年析置鹽泉縣，貞觀元年更名夷賓，三年省。有石臼山、硃圉山。隴城，下。武德二年以縣置文州，八年州廢，來屬。貞觀三年置長川縣，六年省入焉。有銀。清水，下。武德四年以縣置邽州，六年州廢，來屬。又有秦嶺縣，貞觀十七年省。大中二年先收復，權隸鳳翔府，三年來屬。東五十里有大震關；有銀。長道。中下。本隸成州，天寶末廢，咸通十三年復置，來屬。有鹽。

　　河州安昌郡，下。本枹罕郡，天寶元年更名。土貢：麝香。戶五千七百八十二，口三萬六千八十六。縣三：西百八十里有鎮西軍，開元二十六年置；西八十里索恭川有天成軍，西百餘里雕窠城有振威軍，皆天寶十三載置；西南四十里有平夷守捉城。枹罕，中下。有可藍關。大夏，中下。貞觀元年省入枹罕，三年復置。鳳林。中下。本烏州，貞觀七年置，十一年州廢，更置安昌縣，來屬，天寶元年更名。北有鳳林關，有積石山。

　　渭州隴西郡，中都督府。土貢：龍須席、麝香、秦艽。戶六千四百二十五，口二萬四千五百二十。縣四：有府四，曰渭源、平樂、臨源、萬年。襄武，上。隴西，上。鄣，下。天授二年曰武陽，神龍元年復故名。南二里有鹽井。渭源。上。高宗上元二年更名首陽，於渭源故縣別置渭源縣。儀鳳三年省首陽入渭源。有鳥鼠同穴山，一名青雀山。

　　鄯州西平郡，下都督府。土貢：牸犀角。戶五千三百八十九，口二萬七千一十九。縣三：星宿川西有安人軍，西北三百五十里有威戎軍；西南二百五十里有綏和守捉城，南百八十里有合川守捉城。湟水，中。龍支，中。肅宗上元二年，州沒吐蕃，以龍支、鄯城隸河州。鄯城。中。儀鳳三年置。有土樓山，有河源軍，西六十里有臨蕃城，又西六十里有白水軍、綏戎城；又西南六十里有定戎城。又南隔澗七里有天威軍，軍故石堡城，開元十七年置，初曰振武軍，二十九年沒吐蕃，天寶八載克之，更名；又西二十里至赤嶺，其西吐蕃，有開元中分界碑。自振武經尉遲川、苦拔海、王孝傑米柵九十里至莫離驛。又經公主佛堂、大非川二百八十里至那錄驛，吐渾界也。又經暖泉、烈謨海，四百四十里渡黃河，又四百七十里至眾龍驛。又渡西月河，二百一十里至多彌國西界。又經犛牛河度藤橋，百里至列驛。又經食堂、吐蕃村、截支橋，兩石南北相當，又經截支川，四百四十里至婆驛。乃度大月河羅橋，經潭池、魚池，五百三十里至悉諾羅驛。又經乞量甯水橋，又經大速水橋，三百二十里至鶻莽驛，唐使入蕃，公主每使人迎勞於此。又經鶻莽峽十餘里，兩山相崟，上有小橋，三瀑水注如瀉缶，其下如煙霧，百里至野馬驛。經吐蕃墾田，又經樂橋湯，四百里至閤川驛。又經恕諶海，百三十里至蛤不爛驛，旁有三羅骨山，積雪不消。又六十里至突錄濟驛，唐使至，贊普每遣使慰勞於此。又經柳谷莽布支莊，有溫湯，湧高二丈，氣如煙雲，可以熟米。又經湯羅葉遺山及贊普祭神所，二百五十里至農歌驛。邏些在東南，距農歌二百里，唐使至，吐蕃宰相每遣使迎候於此。又經鹽池、暖泉、江布靈河，百一十里渡薑濟河，經吐蕃墾田，二百六十里至卒歌驛。乃渡臧河，經佛堂，百八十里至勃令驛鴻臚館，至贊普牙帳，其西南拔布海。

　　蘭州金城郡，下。以皋蘭山名州。土貢：麩金、麝香、渼鼠。戶二千八百八十九，口萬四千二百二十六。縣二：有府二，曰金城、廣武。又有榆林軍。五泉，下。咸亨二年更名金城，天寶元年復故名。北有金城關。金城。下。本廣武縣，乾元二年更名。

　　臨州狄道郡，下都督府。天寶三載析金城郡之狄道縣置。縣二：有臨洮軍，久視元年置，寶應元年沒吐蕃。狄道，下。長樂。下。本安樂，天寶後置，乾元後更名。

　　階州武都郡，下。本武州，因沒吐蕃，廢，大曆二年復置為行州，咸通中始得故地，龍紀初遣使招葺之，景福元年更名，治皋蘭鎮。土貢：麝香、蜜、蠟燭、山雞尾、羚羊角。戶二千九百二十三，口萬五千三百一十三。縣三：將利，中下。州又領建威縣，貞觀元年省入焉。福津，中下。本覆津，景福元年更名。盤堤。中下。沒蕃後不復置。

　　洮州臨洮郡，下。本治美相，貞觀八年徙治臨潭。開元十七年州廢，以縣隸岷州，二十年復置，更名臨州，二十七年復故名。土貢：甘草、麝香。戶二千七百，口萬五千六十。縣一；有府一，曰安西。有莫門軍，儀鳳二年置；西八十里磨禪川有神策軍，天寶十三載置。臨潭。中。本美相。貞觀四年徙治洪和城，以故地置旭州。五年又置臨潭縣。八年州廢，以臨潭來屬，徙州來治，遷于洮陽城。十二年省博陵縣，天寶中省美相縣，皆入臨潭。西百六十里有廣恩鎮，有西傾山。

　　岷州和政郡，下。義寧二年析臨洮郡之臨洮、和政置。土貢：龍須席、甘草。戶四千三百二十五，口二萬三千四百四十一。縣三：有府三，曰祐川、臨洮、和政。溢樂，中下。本臨洮，義寧二年更名，貞觀二年析置當夷縣，神龍元年省。有岷山，西有崆峒山。祐川，中下。本基城，義寧二年置，先天元年更名。和政。中。有闊博山。

　　廓州寧塞郡，下。本澆河郡，天寶元年更名。土貢：麩金、酥、大黃、戎鹽、麝香。戶四千二百六十一，口二萬四千四百。縣三：西有甯邊軍，本寧塞軍；西八十里宛秀城有威勝軍；西南百四十里洪濟橋有金天軍，其東南八十里百穀城有武寧軍；南二百里黑峽川有曜武軍；皆天寶十三載置。廣威，下。本化隆，先天元年曰化成，天寶元年又更名。達化，下。西有積石軍，本靜邊鎮，儀鳳二年為軍；東有黃沙戍。米川。下。貞觀五年置，又以縣置米州，十年州廢，隸河州。永徽六年來屬。

　　疊州合川郡，下。武德二年析洮州之合川、樂川、疊川置。土貢：麝香。戶千二百七十五，口七千六百七十四。縣二：有府一，曰長利。合川，下。武德五年以党項戶置安化、和同二縣，尋省。貞觀二年省樂川、疊川入焉。有渭礱山。常芬。下。武德元年以縣置芳州，並置丹嶺縣。四年以丹嶺隸洮州。貞觀二年置恒香縣，僑治恒香戍，復以丹嶺隸芳州。高宗上元二年陷吐蕃，神龍元年州廢，省丹嶺、恒香，以常芬來屬。

　　宕州懷道郡，下。本宕昌郡，天寶元年更名。土貢：麩金、散金、麝香。戶千一百九十，口七千一百九十九。縣二：有府二，曰同歸、常吉。懷道，下。貞觀三年省和戎縣入焉。西百八十三里有蘇董戍。有同均山。良恭。下。貞觀元年以成州之潭水來屬，後省入焉。

　　涼州武威郡，中都督府。土貢：白綾、龍須席、毯、野馬革、芎藭。戶二萬二千四百六十二，口十一萬二百八十一。縣五：有府六，曰明威、洪池、番禾、武安、麗水、姑臧。又有赤水軍，本赤烏鎮，有赤青泉，因名之，幅員五千一百八十里，軍之最大也；西二百里有大鬥軍，本赤水守捉，開元十六年為軍，因大鬥拔谷為名；東南二百里有烏城守捉，南二百里有張掖守捉，西二百里有交城守捉；西北五百里有白亭軍，本白亭守捉，天寶十四載為軍。姑臧，中下。北百八十里有明威戍，西北百六十里有武安戍；有武興鹽池、黛眉鹽池。神烏，下。武德三年置，貞觀元年省，總章元年復置，曰武威，神龍元年復故名。昌松，中。東北百五十里有白山戍。天寶，中下。本番禾，咸亨元年以縣置雄州，調露元年州廢來屬，天寶三載以山出醴泉更名。有通化鎮，有焉支山。嘉麟。神龍二年於故漢鸞鳥縣城置，景龍元年省，先天二年復置。

　　沙州敦煌郡，下都督府。本瓜州，武德五年曰西沙州，貞觀七年曰沙州，土貢：子、黃礬、石膏。戶四千二百六十五，口萬六千二百五十。縣二：有府三，曰龍勒、效穀、懸泉。有豆盧軍，神龍元年置。敦煌，下。東四十七里有鹽池，有三危山。壽昌。下。武德二年析敦煌置，永徽元年省，乾封二年復置，開元二十六年又省，後復置，治漢龍勒城。西有陽關，西北有玉門關；有雲雨山。

　　瓜州晉昌郡，下都督府。武德五年析沙州之常樂置。土貢：野馬革、緊鞓、草豉、黃礬、絳礬、胡桐律。戶四百七十七，口四千九百八十七。縣二：有府一，曰大黃。西北千里有墨離軍。晉昌，中下。本常樂，武德四年更名。東北有合河鎮，又百二十里有百帳守捉，又東百五十里有豹文山守捉，又七里至寧寇軍，與甘州路合。常樂。中下。武德五年別置。有拔河帝山。

　　甘州張掖郡，下。土貢：麝香，野馬革，冬柰，苟杞實、葉。戶六千二百八十四，口二萬二千九十二。縣二：西北百九十里祁連山北有建康軍，證聖元年，王孝傑以甘、肅二州相距回遠，置軍；西百二十里有蓼泉守捉城。張掖，上。有祁連山、合黎山。北九百里有鹽池，西有鞏筆驛。刪丹。中下。北渡張掖河，西北行出合黎山峽口，傍河東壖屈曲東北行千里，有寧寇軍，故同城守捉也，天寶二載為軍；軍東北有居延海，又北三百里有花門山堡，又東北千里至回鶻衙帳。

　　肅州酒泉郡，下。武德二年析甘州之福祿、瓜州之玉門置。土貢：麩金、野馬革、蓯蓉、柏脈根。戶二千二百三十，口八千四百七十六。縣三：有酒泉、威遠二守捉城。酒泉，中下。本福祿，唐初更名。西十五里有興聖皇帝陵，七十里有洞庭山，出金；有昆侖山。福祿，下。武德二年別置。東南百二十里有祁連戍，東北八十里有鹽池。玉門。中下。貞觀元年省，後復置。開元中沒吐蕃，因其地置玉門軍，天寶十四載廢軍為縣。北有獨登山，出鹽，以充貢；有神雨山。

　　伊州伊吾郡，下。本西伊州，貞觀六年更名。土貢：香棗、陰牙角、胡桐律。戶二千四百六十七，口萬一百五十七。縣三：西北三百里甘露川有伊吾軍，景龍四年置。伊吾，下。貞觀四年置，並置柔遠縣，神功元年省入焉。在大磧外，南去玉門關八百里，東去陽關二千七百三十里。有折羅漫山，亦曰天山；南二里有咸池海。納職，下。貞觀四年以鄯善故城置，開元六年省，十五年復置。南六十里有陸鹽池。自縣西經獨泉、東華、西華駝泉，渡茨萁水，過神泉，三百九十里有羅護守捉；又西南經達匪草堆，百九十里至赤亭守捉，與伊西路合。別自羅護守捉西北上乏驢領，百二十里至赤穀；又出穀口，經長泉、龍泉，百八十里有獨山守捉；又經蒲類，百六十里至北庭都護府。柔遠。下。

　　西州交河郡，中都督府。貞觀十四年平高昌，以其地置。開元中曰金山都督府。天寶元年為郡。土貢：絲、芃布、氈、刺蜜、蒲萄五物酒漿煎皺乾。戶萬九千一十六，口四萬九千四百七十六。縣五：有天山軍，開元二年置。自州西南有南平、安昌兩城，百二十里至天山西南入穀，經礌石磧，二百二十里至銀山磧；又四十里至焉耆界呂光館；又經磐石百里，有張三城守捉；又西南百四十五里經新城館，渡淡河，至焉耆鎮城。前庭，下。本高昌，寶應元年更名。柳中，下。交河，中下。自縣北八十里有龍泉館，又北入穀百三十里，經柳谷，渡金沙嶺，百六十里，經石會漢戍，至北庭都護府城。蒲昌，中。本隸庭州，後來屬。西有古屯城、弩支城，有石城鎮、播仙鎮。天山。下。有天山。

　　北庭大都護府，本庭州，貞觀十四年平高昌，以西突厥泥伏沙缽羅葉護阿史那賀魯部落置，並置蒲昌縣，尋廢，顯慶三年復置，長安二年為北庭都護府。土貢：陰牙角、速霍角、阿魏截根。戶二千二百二十六，口九千九百六十四。縣四：有瀚海軍，本燭龍軍，長安二年置，三年更名，開元中蓋嘉運增築；西七百里有清海軍，本清海鎮，天寶中為軍；南有神山鎮。自庭州西延城西六十里有沙缽城守捉，又有馮洛守捉；又八十里有耶勒城守捉，又八十里有俱六城守捉，又百里至輪台縣，又百五十里有張堡城守捉，又渡裏移得建河，七十里有烏宰守捉，又渡白楊河，七十里有清鎮軍城，又渡葉葉河，七十里有葉河守捉，又渡黑水，七十里有黑水守捉，又七十里有東林守捉，又七十里有西林守捉；又經黃草泊、大漠、小磧，渡石漆河，逾車嶺，至弓月城；過思渾川、蟄失蜜城，渡伊麗河，一名帝帝河，至碎葉界；又西行千里至碎葉城，水皆北流入磧及入夷播海。金滿，下。輪台，下。有靜塞軍，大曆六年置。後庭，下。本蒲類，隸西州，後來屬，寶應元年更名。有蒲類、郝遮、鹹泉三鎮，特羅堡。西海。下。寶應元年置。

　　安西大都護府，初治西州。顯慶二年平賀魯，析其地置濛池、昆陵二都護府，分種落列置州縣，西盡波斯國，皆隸安西，又徙治高昌故地。三年徙治龜茲都督府，而故府復為西州。咸亨元年，吐蕃陷都護府。長壽二年收復安西四鎮。至德元載更名鎮西。後復為安西。土貢：罔砂、緋氈、偏桃人。吐蕃既侵河、隴，惟李元忠守北庭，郭昕守安西，與沙陀、回紇相依，吐蕃攻之久不下。建中二年，元忠、昕遣使間道入奏，詔各以為大都護，並為節度。貞元三年，吐蕃攻沙陀、回紇，北庭、安西無援，遂陷。有保大軍，屯碎葉城；于闐東界有蘭城、坎城二守捉城，西有蔥嶺守捉城，有胡弩、固城、吉良三鎮，東有且末鎮，西南有皮山鎮；焉耆西有於術、榆林、龍泉、東夷僻、西夷僻、赤岸六守捉城。

　　右隴右採訪使，治鄯州。


Chinese text: This work was published before January 1, 1923, and is in the
public domain worldwide because the author died at least 100 years ago.
