西域上
◎西域上

泥婆羅，直吐蕃之西樂陵川。土多赤銅、犛牛。俗翦發逮眉，穿耳，楦以筒若角，緩至肩者為姣好。無匕箸，攫而食。其器皆用銅，其居版屋畫壁。俗不知牛耕，故少田作，習商賈。一幅布蔽身，日數盥浴。重博戲，通推步歷術。祀天神，鐫石為象，日浴之，烹羊以祭。鑄銅為錢，面文人形，背牛馬形。其君服珠、頗黎、車渠、珊瑚、虎魄垂纓，耳金鉤玉珰，佩寶伏突，禦師子大床，燎香布花於堂，而大臣坐地不藉。左右持兵，數百列侍。宮中有七重樓，覆銅瓦，楹極皆大琲雜寶，四隅置銅槽，下有金龍，口激水仰註槽中。

初，王那陵提婆之父為其叔所殺，提婆出奔，吐蕃納之，遂臣吐蕃。貞觀中，遣使者李義表到天竺，道其國，提婆大喜，延使者同觀阿耆婆爾池。池廣數十丈，水常溢沸，共傳旱潦未始耗溢。或抵以物則生煙，釜其上，少選可熟。二十一年，遣使入獻波棱、酢菜、渾提蔥。永徽時，其王屍利那連陀羅又遣使入貢。

党項，漢西羌別種，魏、晉後微甚。周滅宕昌、鄧至，而党項始強。其地古析支也，東距松州，西葉護，南舂桑、迷桑等羌，北吐谷渾。處山谷崎嶇，大抵三千里。以姓別為部，一姓又分為小部落，大者萬騎，小數千，不能相統，故有細封氏、費聽氏，往利氏、頗超氏、野辭氏、房當氏、米禽氏、拓拔氏、而拓拔最強。土著，有棟宇，織犛尾、羊毛覆屋，歲一易。俗尚武，無法令、賦役。人壽多過百歲，然好為盜，更相剽奪。尤重復讎，未得所欲者，蓬首垢顏，跣足草食，殺已乃復。男女衣裘褐，被氈。畜犛牛、馬、驢、羊以食，不耕稼。地寒，五月草生，八月霜降。無文字，候草木記歲。三年一相聚，殺牛羊祭天，取麥他國以釀酒。妻其庶母、伯叔母、兄嫂、子弟婦，惟不娶同姓。老而死，子孫不哭；少死，則曰夭枉，乃悲。

貞觀三年，南會州都督鄭元璹鐫諭，其酋細封步賴舉部降。太宗璽詔慰撫，步賴因入朝，宴錫特異，以其地為軌州，即授刺史。步賴請率兵討吐谷渾。其後諸酋長悉內屬，以其地為居、奉、嚴、遠四州，即首領拜刺史。

有拓拔赤辭者，初臣吐谷渾，慕容伏允待之厚，與結婚，諸羌已歸，獨不至。李靖擊吐谷渾，赤辭屯狼道峽抗王師。廓州刺史久且洛生欲諭降之，辭曰：「渾主以腹心待我，不知其佗，若速去，且汙吾刀。」洛生怒，引輕騎破之肅遠山，斬首數百級，虜雜畜六千。帝因其勝又令約降，赤辭從子思頭潛納款，其下拓拔細豆亦降。赤辭知宗族攜沮，稍欲自歸，岷州都督劉師立復誘之，即與思頭俱內屬。以其地為懿、嵯、麟、可三十二州，以松州為都督府，擢赤辭西戎州都督，賜氏李，貢職遂不絕。於是自河首積石山而東，皆為中國地。後吐蕃浸盛，拓拔畏逼，請內徙，始詔慶州置靜邊等州處之。地乃入吐蕃，其處者皆為吐蕃役屬，更號弭藥。

又有黑党項者，居赤水西。其長號敦善王，慕容伏允之走也依之。及吐谷渾款附，敦善王亦納貢。居雪山者曰破醜氏。

又有白蘭羌，吐蕃謂之丁零，左屬党項，右與多彌接。勝兵萬人，勇戰鬥，善作兵，俗與党項同。武德六年，使者入朝。明年，以其地為維、恭二州。貞觀六年，與契數十萬內屬。永徽時，特浪生羌卜樓大首領凍就率眾來屬，以其地為劍州。

龍朔後，白蘭、舂桑及白狗羌為吐蕃所臣，籍其兵為前驅。白狗與東會州接，勝兵才千人。在西北者，天授中內附，戶凡二十萬，以其地為朝、吳、浮、歸十州，散居靈、夏間。至德末，為吐蕃所誘，使為鄉導鈔邊。俄悔悟，更來朝，願助靈州餉免。乾元間，中國數亂，因寇邠、寧二州，肅宗詔郭子儀都統朔方、邠寧、鄜坊節度事，以鄜州刺史杜冕、邠州刺史桑如圭分二隊出討。子儀至，党項潰去。

上元元年，在涇、隴部落十萬眾詣鳳翔節度使崔光遠降。二年，與渾、奴剌連和，寇寶雞，殺吏民，掠財珍，焚大散關，入鳳州，殺刺史蕭忄曳，節度使李鼎追擊走之。明年，又攻梁州，刺史李勉走；進寇奉天，大掠華原、同官去。詔臧希讓代勉為刺史，於是歸順、乾封、歸義、順化、和寧、和義、保善、寧定、羅雲、朝鳳凡十州部落詣希讓獻款，丐節印。詔可。

仆固懷恩之叛，誘党項、渾、奴剌入寇，眾數萬，掠鳳翔、盩厔。大酋鄭廷、郝德入同州，刺史韋勝走，節度使周智光破之澄城。閱月，又入同州，焚官私室廬，壁馬蘭山。郭子儀遣兵襲之，退保三堡，子儀遣慕容休明諭降廷、德。

子儀以党項、吐谷渾部落散處鹽、慶等州，其地與吐蕃濱近，易相脅，即表徙靜邊州都督、夏州、樂容等六府党項於銀州之北、夏州之東、寧朔州吐谷渾住夏西，以離沮之。召靜邊州大首領左羽林大將軍拓拔朝光等五刺史入朝，厚賜賫，使還綏其部。先是，慶州有破醜氏族三、野利氏族五、把利氏族一，與吐蕃姻援，贊普悉王之，因是擾邊凡十年。子儀表工部尚書路嗣恭為朔方留後，將作少監梁進用為押党項部落使，置行慶州。且言：「党項陰結吐蕃為變，可遣使者招慰，芟其反謀，因令進用為慶州刺史，嚴邏以絕吐蕃往來道。」代宗然之。又表置靜邊、芳池、相興王州都督、長史，永平、旭定、清寧、寧保、忠順、靜塞、萬吉等七州都督府。於是破醜、野利、把利三部及思樂州刺史拓拔乞梅等皆入朝，宜定州刺史折磨布落、芳池州野利部並徙綏、延州。大歷末，野利禿羅都與吐蕃叛，招餘族不應，子儀擊之，斬禿羅都，而野利景庭、野利剛以其部數千人入附雞子川。六州部落，曰：野利越詩、野利龍兒、野利厥律、兒黃、野海、野窣等；居慶州者號東山部，夏州者號平夏部。永泰後稍徙石州，後為永安將阿史那思柬賦索無極，遂亡走河西。

元和時復置宥州，護党項。至大和中寢強，數寇掠。然器械鈍苦，畏唐兵精，則以善馬購鎧，善羊貿弓矢。鄜坊道軍糧使李石表禁商人不得以旗幟、甲胄、五兵入部落，告者，舉罪人財畀之。至開成末，種落愈繁，富賈人賫繒寶鬻羊馬，藩鎮乘其利，強市之，或不得直，部人怨，相率為亂，至靈、鹽道不通。武宗以侍御史為使招定，分三印，以邠、寧、延屬崔彥曾，鹽、夏、長澤屬李雩鄠，靈武、麟、勝屬鄭賀，皆緋衣銀魚，而功不克。

宣宗大中四年，內掠邠、寧，詔鳳翔李業、河東李拭合節度兵討之，宰相白敏中為都統。帝出近苑，或以竹一個植舍外，見才尺許，遠且百步，帝屬二矢曰：「黨羌窮寇，仍歲暴吾鄙，今我約：射竹中則彼當自亡，不中，我且索天下兵翦之，終不以此賊遺子孫。」左右註目，帝一發竹分，矢徹諸外，左右呼萬歲。不閱月，羌果破殄，餘種竄南山。

始，天寶末，平夏部有戰功，擢容州刺史、天柱軍使。其裔孫拓拔思恭，咸通末竊據宥州，稱刺史。黃巢入長安，與鄜州李孝昌壇而坎牲，誓討賊，僖宗賢之，以為左武衛將軍，權知夏綏銀節度事。次王橋，為巢所敗，更與鄭畋四節度盟，屯渭橋。中和二年，詔為京城西面都統、檢校司空、同中書門下平章事。俄進四面都統，權知京兆尹。賊平，兼太子太傅，封夏國公，賜姓李。嗣襄王煴之亂，詔思恭討賊，兵不出，卒。以弟思諫代為定難節度使，思孝為保大節度、鄜坊凡翟等州觀察使，並檢校司徒、同中書門下平章事。王行瑜反，以思孝為北面招討使，思諫東北面招討使。思孝亦因亂取鄜州，遂為節度使，累兼侍中。以老薦弟思敬為保大軍兵馬留後，俄為節度使。

東女，亦曰蘇伐剌挐瞿咀羅，羌別種也，西海亦有女自王，故稱「東」別之。東與吐蕃、党項、茂州接，西屬三波訶，北距於闐，東南屬雅州羅女蠻、白狼夷。東西行盡九日，南北行盡二十日。有八十城。以女為君，居康延川，巖險四繚，有弱水南流，縫革為船。戶四萬，勝兵萬人。王號賓就，官曰高霸黎，猶言宰相也。官在外者，率男子為之。凡號令，女官自內傳，男官受而行。王侍女數百，五日一聽政。王死，國人以金錢數萬納王族，求淑女二立之。次為小王，王死，因以為嗣，或姑死婦繼，無篡奪。所居皆重屋，王九層，國人六層。王服青毛綾裙，被青袍，袖委於地，冬羔裘，飾以文錦。為小鬟髻，耳垂珰。足曳索。索，履也。俗輕男子，女貴者咸有侍男，被發，以青塗面，惟務戰與耕而已。子從母姓。地寒宜麥，畜羊馬，出黃金。風俗大抵與天竺同。以十一月為正。巫者以十月詣山中，布糟麥，咒呼群鳥。俄有鳥來如雞狀，剖視之，有谷者歲豐，否即有災，名曰鳥卜。居喪三年，不易服，不櫛沐。貴人死，剝藏其皮，內骨甕中，糅金屑瘞之。王之葬，殉死至數十人。

武德時，王湯滂氏始遣使入貢。高祖厚報，為突厥所掠不得通。貞觀中，使復至，太宗璽制慰撫。顯慶初，遣使高霸黎文與王子三廬來朝，授右監門中郎將。其王斂臂使大臣來請官號，武後冊拜斂臂左玉鈐衛員外將軍，賜瑞錦服。天授、開元間，王及子再來朝，詔與宰相宴曲江，封王曳夫為歸昌王、左金吾衛大將軍。後乃以男子為王。

貞元九年，其王湯立悉與白狗君及哥鄰君董臥庭、逋租君鄧吉知、南水君薛尚悉曩、弱水君董避和、悉董君湯息贊、清遠君蘇唐磨、咄霸君董藐蓬皆詣劍南韋臯求內附。其種散居西山、弱水，雖自謂王，蓋小小部落耳。自失河、隴，悉為吐蕃羈屬，部數千戶，輒置令，歲督絲絮。至是猶上天寶所賜詔書。臯處其眾於維、霸等州，賜牛、糧，治生業。立悉等入朝，差賜官祿。於是松州羌二萬口相踵入附。立悉等官刺史，皆得世襲，然陰附吐蕃，故謂「兩面羌」。

高昌，直京師西四千里而贏，其橫八百里，縱五百里，凡二十一城。王都交河城，漢車師前王廷也。田地城，戊己校尉所治也。勝兵萬人。土沃，麥、禾皆再熟。有草名白疊，擷花可織為布。俗辮髻垂後。

其王曲伯雅，隋時嘗妻以戚屬宇文氏女，號華容公主。武德初，伯雅死，子文泰立，遣使來告，高祖命使者臨吊。後五年，獻狗高六寸，長尺，能曳馬銜燭，雲出拂菻，中國始有拂菻狗。

太宗即位，獻玄狐裘，帝賜妻宇文華钅奠一具，宇文亦上玉盤。凡諸國施為輒以聞。貞觀四年，文泰遂來朝，禮賜厚甚。宇文求預宗籍，有詔賜氏李，更封常樂公主。

久之，文泰與西突厥通，凡西域朝貢道其國，鹹見壅掠。伊吾嘗臣西突厥，至是內屬，文泰與葉護共擊之。帝下詔讓其反覆，召大臣冠軍阿史那矩計事，文泰不遣，使長史曲雍來謝罪。初，大業末，華民多奔突厥，及頡利敗，有逃入高昌者，有詔護送，文泰苛留之。又與西突厥乙毗設破焉耆三城，虜其人，焉耆王訴諸朝。帝遣虞部郎中李道裕問狀，復遣使謝。帝引責曰：「而主數年朝貢不入，無藩臣禮，擅置官，擬效百僚。今歲首萬君長悉來，而主不至。日我使人往，文泰猥曰：『鷹飛於天，雉竄於蒿，貓遊於堂，鼠安於穴，各得其所，豈不快邪！』西域使者入貢，而主悉拘梗之。又諗薛延陀曰：『既自為可汗，與唐天子等，何事拜謁其使？』明年我當發兵虜而國，歸謂而君善自圖。」時薛延陀可汗請為軍向導，故民部尚書唐儉至延陀堅約。

帝復下璽書示文泰禍福，促使入朝，文泰遂稱疾不至。乃拜侯君集為交河道大總管，左屯衛大將軍薛萬均、薩孤吳仁副之，契何力為蔥山道副大總管，武衛將軍牛進達為行軍總管，率突厥、契騎數萬討之。群臣諫以行萬里兵難得誌，且天界絕域，雖得之，不可守。帝不聽。文泰謂左右曰：「曩吾入朝，見秦、隴北城邑蕭條，非有隋比。今伐我，兵多則糧付不逮；若下三萬，我能制之。度磧疲鈍，以逸待勞，臥收其弊耳。」十四年，聞王師至磧口，悸駭無它計，發病死，子智盛立。

君集奄攻田地城，契何力以前軍鏖戰。是夜星墜城中，明日拔其城，虜七千餘人。中郎將辛獠兒以勁騎夜逼其都。智盛以書遺君集曰：「得罪於天子者，先王也，咎深譴積，震墜厥命。智盛嗣位未幾，公其見赦。」君集曰：「能悔禍者，當面縛軍門。」智盛不答。軍進，填隍引沖車，飛石如雨，城中大震。智盛令大將曲士義居守，身與綰曹曲德俊謁軍門，請改事天子。君集諭使降，辭示屈，薛萬均勃然起曰：「當先取城，小兒何與語！」麾而進，智盛流汗伏地曰：「唯公命！」乃降。君集分兵略定，凡三州、五縣、二十二城，戶八千，口三萬，馬四千。先是，其國人謠曰：「高昌兵，如霜雪；唐家兵，如日月。日月照霜雪，幾何自殄滅。」文泰捕謠所發，不能得也。

捷書聞，天子大悅，宴群臣，班賜策功，赦高昌所部，披其地皆州縣之，號西昌州。特進魏徵諫曰：「陛下即位，高昌最先朝謁。俄以掠商胡，遏貢獻，故王誅加焉。文泰死，罪止矣。撫其人，立其子，伐罪吊民，道也。今利其土，屯守常千人，屯士數年一易，辦裝資，離親戚，不十年隴右且空。陛下終不得高昌圭粒咫帛助中國費，所謂散有用事無用。」不納。改西昌州曰西州，更置安西都護府，歲調千兵，謫罪人以戍。黃門侍郎褚遂良諫曰：「古者先函夏，後夷狄，務廣德化，不爭荒逖。今高昌誅滅，威動四夷，然自王師始征，河西供役，飛米轉芻，十室九匱，五年未可復。今又歲遣屯戍，行李萬里，去者資裝使自營辦，賣菽粟，傾機杼，道路死亡尚不計。罪人始於犯法，終於惰業，無益於行。所遣復有亡命，官司捕逮，株蔓相牽。有如張掖、酒泉塵飛烽舉，豈得高昌一乘一卒及事乎？必發隴右、河西耳。然則河西為我腹心，高昌，他人手足也，何必耗中華，事無用？昔陛下平頡利、吐谷渾，皆為立君，蓋罪而誅之，伏而立之，百蠻所以畏威慕德也。今宜擇高昌可立者立之，召首領悉還本土，長為藩翰，中國不擾。」書聞不省。

初，文泰以金厚餉西突厥欲谷設，約有急為表裏；使葉護屯可汗浮圖城。及君集至，懼不敢發，遂來降，以其地為庭州。焉耆請歸高昌所奪五城，留兵以守。

君集勒石紀功，凱而旋，俘智盛君臣獻觀德殿。行飲至禮，酺三日。徙高昌豪桀於中國，智盛拜左武衛將軍、金城郡公，弟智湛右武衛中郎將、天山郡公。曲氏傳國九世，百三十四年而亡。

智湛，麟德中以左驍衛大將軍為西州刺史，卒，贈涼州都督。有子昭，好學。有鬻異書者，母顧笥中金嘆曰：「何愛此，不使子有異聞乎？」盡持易之。昭歷司膳卿，頗能辭章。弟崇裕有武藝，永徽中為右武衛翊府中郎將，封交河郡王，邑至三千戶。終鎮軍大將軍，武後為舉哀，襚以美錦，賻賜甚厚，封爵絕。

吐谷渾居甘松山之陽，洮水之西，南抵白蘭，地數千里。有城郭，不居也。隨水草，帳室、肉糧。其官有長史、司馬、將軍、王、公、僕射、尚書、郎中，蓋慕諸華為之。俗識文字，其王椎髻黑冒，妻錦袍織裙，金花飾首。男子服長裙繒冒，或冠瀍。婦人辮發縈後，綴珠貝。婚禮，富家厚納聘，貧者竊妻去。父死妻庶母，兄死妻嫂。喪有服，葬已即除。民無常稅，用不足，乃斂富室商人，足而止。凡殺人若盜馬者死，它罪贖以物。地多寒，宜麥、菽、粟、蕪菁，出小馬、犛牛、銅、鐵、丹砂。有青海者，周八九百里，中有山，須冰合，遊牝馬其上，明年生駒，號龍種。嘗得波斯馬，牧於海，生驄駒，日步千里，故世稱「青海驄」。西北有流沙數百里，夏有熱風，傷行人。風將發，老駝引項鳴，埋鼻沙中，人候之，以氈蔽鼻口乃無恙。

隋時，其王慕容伏允號步薩缽，嘗寇邊。煬帝遣鐵勒敗之，壁西平；復命觀王雄破其眾。伏允以數十騎入泥嶺，亡去，仙頭王率男女十餘萬降。置郡縣鎮戍，以長子順為質，因王之，統餘眾，俄追還。伏允客党項，隋亂，因得復故地。

高祖受命，順自江都還長安，於時李軌據涼州，帝乃約伏允和，令擊軌自效，當護送順。伏允喜，引兵與軌戰庫門，交綏止，即遣使請順，帝遣之。順至，號為大寧王。

太宗時，伏允遣使者入朝，未還，即寇鄯州。帝遣使者讓，且召伏允；以疾為解，而為子求婚，驗帝意。帝召子親迎，亦稱疾。有詔止婚，遣中郎將康處真臨諭。又掠岷州，都督李道彥擊走之，執名王二，斬級七百。連歲遣名王朝。俄寇涼州，鄯州刺史李玄運表吐谷渾牧馬青海，輕兵掩之，可盡致。乃命左驍衛大將軍段誌玄、左驍衛將軍梁洛仁率契、党項兵擊之，未至三十里，誌玄等不欲戰，壁而留。虜知之，驅牧馬走。副將李君羨率精騎尾襲懸水上，得牛羊二萬還。

是時，伏允耄不能事，其相天柱王用事，拘天子行人鴻臚丞趙德楷。帝遣使曉敕，十返，無悛言。貞觀九年，詔李靖為西海道行軍大總管，侯君集積石道，任城王道宗鄯善道，李道彥赤水道，李大亮且末道，高甑生鹽澤道，並為行軍總管，率突厥、契兵擊之。党項內屬羌及洮州羌，皆殺刺史歸伏允。夏四月，道宗破伏允於庫山，俘斬四百。伏允謀入磧疲唐兵，燒野草，故靖馬多饑。道宗曰：「柏海近河源，古未有至者。伏允西走，未知其在，方馬臒糧乏，難遠入，不如按軍鄯州，須馬壯更圖之。」君集曰：「不然。向者段誌玄至鄯州，吐谷渾兵輒傅城，彼國方完，逆眾用命也。今虜大敗，斥候無在，君臣相失，我乘其困，可以得誌。柏海雖遠，可鼓而至也。」靖曰：「善。」分二軍：靖與大亮、薛萬均以一軍趣北，出其右；君集、道宗以一軍趣南，出其左。靖將薩孤吳仁以輕騎戰曼都山，斬名王，獲五百級。諸將戰牛心堆、赤水源，獲虜將南昌王慕容孝俊，收雜畜數萬。君集、道宗登漢哭山，戰烏海，獲名王梁屈蔥。靖破天柱部落於赤海，收雜畜二十萬。大亮俘名王二十，雜畜五萬，次且末之西。伏允走圖倫磧，將托於闐，萬均督銳騎追亡數百里，又破之。士乏水，刺馬飲血。君集、道宗行空荒二千里，盛夏降霜，乏水草，士糜冰，馬秣雪。閱月，次星宿川，達柏海上，望積石山，覽觀河源。執失思力馳破虜車重。兩軍會於大非川、破邏真谷。

順之質隋，為金紫光祿大夫、伏允立其弟為太子。順歸，常鞅鞅，自以失位，欲以功自結天子，乃斬天柱王，舉國降。伏允懼，引千餘騎遁磧中，眾稍亡，從者才百騎，窮無聊，即自經死。國人立順為君，稱臣內附，詔封四平郡王，號越胡呂烏甘豆可汗。帝恐未能定其國，遣李大亮率精兵鎮援。

順久質華，國人不附，卒為下所殺，立其子燕王諾曷缽。諾曷缽幼，大臣爭權。帝詔侯君集就經紀之，始請頒歷及子弟入侍。詔封諾曷缽河源郡王，號為地也拔勒豆可汗，遣淮陽郡王道明持節冊命，賜鼓纛。諾曷缽身入謝，遂請婚，獻馬牛羊萬。比年入朝，乃以宗室女為弘化公主妻之，詔道明及右武衛將軍慕容寶持節送公主。其相宣王跋扈，謀作亂，欲襲公主，劫諾曷缽奔吐蕃。諾曷缽知之，引輕騎走鄯城，威信王以兵迎之。果毅都尉席君買率兵與威信王共討，斬其兄弟三人，國大擾。帝又詔民部尚書唐儉、中書舍人馬周持節撫慰。

高宗立，以主故，拜駙馬都尉。又獻名馬，帝問馬種性，使者曰：「國之最良者。」帝曰：「良馬人所愛。」詔還其馬。公主表請入朝，遣左驍衛將軍鮮于匡濟迎之。十一月，及諾曷缽至京師，帝又以宗室女金城縣主妻其長子蘇度摸末，拜左領軍衛大將軍。久之，摸末死，主與次子右武衛大將軍梁漢王闥盧摸末來請婚，帝以宗室女金明縣主妻之。既而與吐蕃相攻，上書相曲直，並來請師，天子兩不許。吐谷渾大臣素和貴奔吐蕃，言其情，吐蕃出兵搗虛，破其眾黃河上。諾曷缽不支，與公主引數千帳走涼州。帝遣左武衛大將軍蘇定方為安集大使，平兩國怨。吐蕃遂有其地。

諾曷缽請內徙。乾封初，更封青海國王。帝欲徙其部於涼州之南山，群臣議不同，帝難之。咸亨元年，乃以右威衛大將軍薛仁貴為邏娑道行軍大總管，左衛員外大將軍阿史那道真、左衛將軍郭待封副之，總兵五萬討吐蕃，且納諾曷缽於故廷。王師敗於大非川，舉吐谷渾地皆陷，諾曷缽與親近數千帳才免。三年，乃徙浩水南。諾曷缽以吐蕃盛，勢不抗，而鄯州地狹，又徙靈州，帝為置安樂州，即拜刺史，欲其安且樂雲。

諾曷缽死，子忠立。忠死，子宣超立，聖歷三年，拜左豹韜員外大將軍，襲故可汗號，餘部詣涼、甘、肅、瓜、沙等州降。宰相張錫與右武衛大將軍唐休璟議徙其人於秦、隴、豐、靈間，令不得畔去。涼州都督郭元振以為：「吐谷渾近秦、隴，則與監牧雜處；置豐、靈，又邇默啜；假在諸華，亦不遽移其性也。前日王孝傑自河源軍徙耽爾乙句貴置靈州，既其叛，乃入牧坊掠群馬，瘢夷州縣，是則遷中土無益之成驗。往素和貴叛去，於我無損，但失吐谷渾數十部，豈與句貴比邪？今降虜非強服，皆突矢刃，棄吐蕃而來，宜當循其情，為之制也。當甘、肅、瓜、沙降者，即其所置之。因所投而居，情易安，磔數州則勢自分。順其情，分其勢，不擾於人，可謂善奪戎心者也。歲遣鎮遏使者與宣超兄弟撫護之，無令相侵奪，生業固矣。有如叛去，無損中國。」詔可。宣超死，子曦皓立。曦皓死，子兆立。吐蕃復取安樂州，而殘部徙朔方、河東，語謬為「退渾」。

貞元十四年，以朔方節度副使、左金吾衛大將軍慕容復為長樂都督、青海國王，襲可汗號。復死，停襲。吐谷渾自晉永嘉時有國，至龍朔三年吐蕃取其地，凡三百五十年，及此封嗣絕矣。

焉耆國直京師西七千里而贏，橫六百里，縱四百里。東高昌，西龜茲，南尉犁，北烏孫。逗渠溉田，土宜黍、蒲陶，有魚鹽利。俗祝髮氈衣。戶四千，勝兵二千，常役屬西突厥。俗尚娛遨，二月朏出野祀，四月望日遊林，七月七日祀生祖，十月望日王始出遊，至歲盡止。

太原貞觀六年，其王龍突騎支始遣使來朝。自隋亂，磧路閉，故西域朝貢皆道高昌。突騎支請開大磧道以便行人，帝許之。高昌怒，大掠其邊。西突厥莫賀設與咄陸弩失畢作難，來奔，咄陸弩失畢復攻之，遣使言狀，並貢名馬。咥利失可汗立，素善焉耆，故倚為援。十二年，處月、處蜜與高昌攻陷其五城，掠千五百人，焚廬舍。侯君集討高昌，遣使與相聞，突騎支喜，引兵佐唐。高昌破，歸向所俘及城，遣使者入謝。

西突厥臣屈利啜為弟娶突騎支女，遂相約為輔車勢，不朝貢。安西都護郭孝恪請討之。會王弟頡鼻、栗婆準葉護等三人來降，帝即命孝恪為西州道總管，率兵出銀山道，以栗婆準等為向導。初，焉耆所都周三十里，四面大山，海水繚其外，故恃不為虞。孝恪倍道絕水，夜傅堞，遲曙噪而登，鼓角轟哄，唐兵縱，國人擾敗，斬千餘級，執突騎支，更以栗婆準攝國事。始，帝語近臣曰：「孝恪以八月十一日詣焉耆，閱二旬可至，當以二十二日破之，使者今至矣！」俄而遽人以捷布聞。囚突騎支及妻子送洛陽，有詔赦罪。

屈利啜以兵救焉耆，而孝恪還三日矣。屈利啜囚栗婆準，更使吐屯攝王，遣使以告。帝曰：「焉耆我所下，爾乃王之邪？」吐屯懼，不敢王。焉耆立栗婆準，而從兄薛婆阿那支自為王，號瞎幹，執栗婆準獻龜茲，殺之。阿史那社爾討龜茲，阿那支奔之，壁東境抗王師，為社爾所禽，數其罪，斬以徇。立突騎支弟婆伽利為王，以其地為焉耆都督府。

婆伽利死，國人請還前王突騎支，高宗許之，拜左衛大將軍，歸國。死，龍嫩突立。武後長安時，以其國小人寡，過使客不堪其勞，詔四鎮經略使禁止傔使私馬、無品者肉食。開元七年，龍嫩突死，焉吐拂延立。於是十姓可汗請居碎葉，安西節度使湯嘉惠表以焉耆備四鎮。詔焉耆、龜茲、疏勒、於闐征西域賈，各食其征，由北道者輪臺征之。訖天寶常朝賀。

龜茲，一曰丘茲，一曰屈茲，東距京師七千里而贏，自焉耆西南步二百里，度小山，經大河二，又步七百里乃至。橫千里，縱六百里。土宜麻、麥、粳稻、蒲陶，出黃金。俗善歌樂，旁行書，貴浮圖法。產子以木壓首。俗斷發齊頂，惟君不翦發。姓白氏。居伊邏廬城，北倚河羯田山，亦曰白山，常有火。王以錦冒頂，錦袍、寶帶。歲朔，鬥羊馬橐它七日，觀勝負以卜歲盈耗雲。蔥嶺以東俗喜淫，龜茲、於闐置女肆，征其錢。

高祖受禪，王蘇伐勃駃遣使入朝。會死，子蘇伐疊立，號時健莫賀俟利發。貞觀四年獻馬，太宗賜璽書，撫慰加等。後臣西突厥。郭孝恪伐焉耆，乃遣兵與焉耆影援，自是不朝貢。

蘇伐疊死，弟訶黎布失畢立。二十一年，兩遣使朝貢，然帝怒其佐焉耆叛，議討之。是夜月食昴，詔曰：「月陰精，用刑兆也；星胡分，數且終。」乃以阿史那社爾為昆丘道行軍大總管，契何力副之，率安西都護郭孝恪、司農卿楊弘禮、左武衛將軍李海岸等發鐵勒十三部兵十萬討之。社爾分五軍掠其北，執焉耆王阿那支。龜茲大恐，酋長皆棄城走。社爾次磧石，去王城三百里。先遣伊州刺史韓威以千騎居前，右驍衛將軍曹繼叔次之。至多褐，與王遇，其將羯獵顛兵五萬合戰。威偽北，王見威兵少，麾而進，威退與繼叔合，還戰，大破之，追奔八十里。王嬰城，社爾將圍之，王引突騎西走，城遂拔，孝恪居守。沙州刺史蘇海政、行軍長史薛萬備以精騎窮躡六百里。王計窮，保撥換城，社爾圍之。閱月，執王及羯獵顛。其相那利夜逸，以西突厥並國人萬餘來戰，孝恪及子死之。王師擾，倉部郎中崔義起募兵戰城中，繼叔、威助擊之，斬首三千級。那利敗，裒亡散復振，還襲王師，繼叔乘之，斬八千級。那利走，或執以詣軍。社爾凡破五大城，男女數萬，遣使者諭降小城七百餘，西域震懼，西突厥、安兩國歸軍餉焉。社爾立王弟葉護王其國，勒石紀功。

書聞，帝喜，見群臣從容曰：「夫樂有幾，朕嘗言之：土城竹馬，童兒樂也；飭金翠羅紈，婦人樂也；貿遷有無，商賈樂也；高官厚秩，士大夫樂也；戰無前敵，將帥樂也；四海寧一，帝王樂也。朕今樂矣！」遂遍觴之。初，孝恪之擊焉耆也，龜茲有浮屠善數，嘆曰：「唐家終有西域，不數年吾國亦亡。」社爾執訶黎布失畢、那利、羯獵顛獻太廟，帝受俘紫微殿。帝責謂，君臣皆頓首伏。詔赦罪，改館鴻臚寺，拜布失畢左武衛中朗將。始徙安西都護於其都，統於闐、碎葉、疏勒，號「四鎮。」

高宗復封訶黎布失畢為龜茲王，與那利、羯獵顛還國。久之，王來朝。那利烝其妻阿史那，王不能禁，左右請殺之，由是更猜忌。使者言狀，帝並召至京師，囚那利，護遣王還。羯獵顛拒不內，遣使降賀魯，王不敢進，悒悒死。詔左屯衛大將軍楊胄發兵禽羯獵顛，窮誅部黨，以其地為龜茲都督府，更立子素稽為王，授右驍衛大將軍，為都督。是歲，徙安西都護府於其國，以故安西為西州都督府，即拜左驍衛大將軍兼安西都護曲智湛為都督。西域平。帝遣使者分行諸國風俗物產，詔許敬宗與史官撰《西域圖志》。

上元中，素稽獻銀頗羅、名馬。天授三年，王延田跌來朝。始，儀鳳時，吐蕃攻焉耆以西，四鎮皆沒。長壽元年，武威道總管王孝傑破吐蕃，復四鎮地，置安西都護府於龜茲，以兵三萬鎮守。於是沙磧荒絕，民供貲糧苦甚，議者請棄之，武後不聽。都護以政勣稱華狄者，田揚名、郭元振、張孝嵩、杜暹雲。開元七年，王白莫死，子多幣立，改名孝節。十八年，遣弟孝義來朝。

自龜茲贏六百里，窬小沙磧，有跋祿迦，小國也，一曰亟墨，即漢姑墨國，橫六百里，縱三百里。風俗文字與龜茲同，言語少異。出細氈褐。西三百里度石磧至淩山，蔥嶺北原也，水東流，春夏山谷積雪。西北五百里至素葉水城，比國商胡雜居。素葉以西數十城，皆立君長，役頟屬突厥。自素葉水城至羯霜那國，衣氈褐皮氎，以繒繚。素葉城西四百里至千泉，地贏二百里，南雪山，三垂平陸，多泉池，因名之，突厥可汗歲避暑其中。群鹿飾鈴镮，可狎也。西贏百里至呾邏私城，亦比國商胡雜居。有小城，三百，本華人，為突厥所掠，群保此，尚華語。西南贏二百里至白水城，原隰膏腴。南五十里有笯赤建國，廣千里，地沃宜稼，多蒲陶。又二百里即石國。

疏勒，一曰佉沙，環五千里，距京師九千里而贏。多沙磧，少壤土。俗尚詭詐，生子亦夾頭取褊，其人文身碧瞳。王姓裴氏，自號「阿摩支」，居迦師城，突厥以女妻之。勝兵二千人。俗祠祅神。

貞觀九年，遣使者獻名馬，又四年，與朱俱波、甘棠貢方物。太宗謂房玄齡等曰：「曩之一天下，克勝四夷，惟秦皇、漢武耳。朕提三尺劍定四海，遠夷率服，不減二君者。然彼末路不自保，公等宜相輔弼，毋進諛言，置朕於危亡也。」儀鳳時，吐蕃破其國。開元十六年，始遣大理正喬夢松攝鴻臚少卿，冊其君安定為疏勒王。天寶十二載，首領裴國良來朝，授折沖都尉，賜紫袍、金魚。

朱俱波亦名朱俱槃，漢子合國也。並有西夜、蒲犁、依耐、得若四種地，直於闐西千里，蔥嶺北三百里，西距喝盤陀，北九百里屬疏勒，南三千里女國也。勝兵二千人。尚浮屠法，文字同婆羅門。

甘棠，在海南，昆侖人也。

喝盤陀，或曰漢陀，曰渴館檀，亦謂渴羅陀，由疏勒西南入劍末谷、不忍領六百里，其國也。距瓜州四千五百里，直朱俱波西，南距懸度山，北抵疏勒，西護密，西北判汗國也。治蔥嶺中，都城負徙多河。勝兵千人。其王本疏勒人，世相承為之。西南即頭痛山也。蔥嶺俗號極嶷山，環其國。人勁悍，貌、言如於闐。其法，殺人剽劫者死，餘得贖。賦必輸服飾，王坐人床。後魏太延中，始通中國。貞觀九年，遣使者來朝。開元中破平其國，置蔥嶺守捉，安西極邊戍也。

於闐，或曰瞿薩旦那，亦曰渙那，曰屈丹，北狄曰於遁，諸胡曰豁旦。距京師九千七百里，瓜州贏四千里，並有漢戎廬、桿彌、渠勒、皮山五國故地。其居曰西山城，勝兵四千人。有玉河，國人夜視月光盛處必得美玉。王居繪室。俗機巧，言迂大，喜事祅神、浮屠法，然貌恭謹，相見皆跪。以木為筆，玉為印，凡得問遺書，戴於首乃發之。自漢武帝以來，中國詔書符節，其王傳以相授。人喜歌舞，工紡勣。西有沙磧，鼠大如猬，色類金，出入群鼠為從。初無桑蠶，丐鄰國，不肯出，其王即求婚，許之。將迎，乃告曰：「國無帛，可持蠶自為衣。」女聞，置蠶帽絮中，關守不敢驗，自是始有蠶。女刻石約無殺蠶，蛾飛盡得治繭。

王姓尉遲氏，名屋密，本臣突厥，貞觀六年，遣使者入獻。後三年，遣子入侍。阿史那社爾之平龜茲也，其王伏阇信大懼，使子獻橐它三百。長史薛萬備謂社爾曰：「公破龜茲，西域皆震恐，願假輕騎羈於闐王獻京師。」社爾許之。至於闐，陳唐威靈，勸入見天子，伏阇信乃隨使者來。會高宗立，授右衛大將軍，子葉護玷為右驍衛將軍，賜袍帶，布帛六千段，第一區，留數月遣之，請以子弟宿衛。上元初，身率子弟酋領七十人來朝。擊吐蕃有功，帝以其地為毗沙都督府，析十州，授伏阇雄都督。死，武後立其子敬。開元時獻馬、駝、豽。敬死，復立尉遲伏師戰為王。死，伏阇達嗣，並冊其妻執失為妃。死，尉遲圭嗣，妻馬為妃。圭死，子勝立。至德初，以兵赴難，因請留宿衛。乾元三年，以其弟左監門衛率葉護曜為大仆員外卿、同四鎮節度副使，權知本國事。勝自有傳。

於闐東三百里有建德力河，七百里有精絕國；河之東有汗彌，居達德力城，亦曰拘彌城，即寧彌故城。皆小國也。

初，德宗即位，遣內給事朱如玉之安西，求玉於於闐，得圭一，珂佩五，枕一，帶胯三百，簪四十，奩三十，釧十，杵三，瑟瑟百斤，並它寶等。及還，詐言假道回紇為所奪。久之事泄，得所市，流死恩州。

天竺國，漢身毒國也，或曰摩伽陀，曰婆羅門。去京師九千六百里，都護治所二千八百里。居蔥嶺南，幅圓三萬里，分東、西、南、北、中五天竺，皆城邑數百。南天竺瀕海，出師子、豹、犭軍、橐它、犀、象、火齊、瑯墯、石蜜、黑鹽。北天竺距雪山，圜抱如璧，南有谷，通為國門。東天竺際海，與扶南、林邑接。西天竺與罽賓、波斯接。中天竺在四天竺之會，都城曰茶镈和羅城，濱迦毗黎河。有別城數百，皆置長；別國數十，置王。曰舍衛；曰迦沒路，開戶皆東向；曰迦屍，或曰波羅奈，亦曰波羅那斯。其畜有稍割牛，黑色，角細，長四尺許，十日一割，不然困且死。人飲其血，或曰壽五百歲，牛壽如之。

中天竺王姓乞利咥氏，亦曰剎利，世有其國，不篡殺。土溽熱，稻歲四熟。禾之長者沒橐它。以貝齒為貨。有金剛、旃檀、郁金，與大秦、扶南、交趾相貿易。人富樂，無簿籍，耕王地者乃輸稅。以舐足摩踵為致禮。家有奇樂倡伎。王大臣皆服錦罽，為螺髻於頂，餘發剪使卷。男子穿耳垂當，或懸金，耳緩者為上類；徒跣，衣重白。婦人項飾金、銀、珠纓絡，死者燔骸取灰，建窣堵，或委野中及河，餌鳥獸魚鱉，無喪紀。謀反者幽殺之；小罪贖錢；不孝者斷手足，劓耳鼻，徙於邊。有文字，善步歷，學《悉曇章》，妄曰梵天法。書貝多葉以記事。尚浮圖法，不殺生飲酒，國中處處指曰佛故跡也。信盟誓，傳禁咒，能致龍起雲雨。

隋煬帝時，遣裴矩通西域諸國，獨天竺、拂菻不至為恨。武德中，國大亂，王屍羅逸多勒兵戰無前，象不弛鞍，士不釋甲，因討四天竺，皆北面臣之。會唐浮屠玄奘至其國，屍羅逸多召見曰：「而國有聖人出，作《秦王破陣樂》，試為我言其為人。」玄奘粗言太宗神武，平禍亂，四夷賓服狀。王喜，曰：「我當東面朝之。」貞觀十五年，自稱摩伽陀王，遣使者上書。帝命雲騎尉梁懷敬持節尉撫，屍羅逸多驚問國人：「自古亦有摩訶震旦使者至吾國乎？」皆曰：「無有。」戎言中國為摩訶震旦。乃出迎，膜拜受詔書，戴之頂，復遣使者隨入朝。詔衛尉丞李義表報之，大臣郊迎，傾都邑縱觀，道上焚香，屍羅逸多率群臣東面受詔書，復獻火珠、郁金、菩提樹。

二十二年，遣右衛率府長史王玄策使其國，以蔣師仁為副；未至，屍羅逸多死，國人亂，其臣那伏帝阿羅那順自立，發兵拒玄策。時從騎才數十，戰不勝，皆沒，遂剽諸國貢物。玄策挺身奔吐蕃西鄙，檄召鄰國兵。吐蕃以兵千人來，泥婆羅以七千騎來，玄策部分進戰茶镈和羅城，三日破之，斬首三千級，溺水死萬人。阿羅那順委國走，合散兵復陣，師仁禽之，俘斬千計。餘眾奉王妻息阻乾陀衛江，師仁擊之，大潰，獲其妃、王子，虜男女萬二千人，雜畜三萬，降城邑五百八十所。東天竺王屍鳩摩送牛馬三萬饋軍，及弓、刀、寶纓絡。迦沒路國獻異物，並上地圖，請老子象。玄策執阿羅那順獻闕下。有司告宗廟，帝曰：「夫人耳目玩聲色，口鼻耽臭味，此敗德之原也。婆羅門不劫吾使者，寧至俘虜邪？」擢玄策朝散大夫。

得方士那邏邇娑婆寐，自言壽二百歲，有不死術，帝改館使治丹，命兵部尚書崔敦禮護視。使者馳天下，采怪藥異石，又使者走婆羅門諸國。所謂畔茶法水者，出石臼中，有石象人守之，水有七種色，或熱或冷，能銷草木金鐵，人手入輒爛，以橐它髑髏轉註瓠中。有樹名咀賴羅，葉如梨，生窮山崖腹，前有巨虺守穴，不可到，欲取葉者，以方鏃矢射枝則落，為群鳥銜去，則又射，乃得之。其詭譎類如此。後術不驗，有詔聽還，不能去，死長安。高宗時，廬伽逸多者，東天竺烏茶人，亦以術進，拜懷化大將軍。

乾封三年，五天竺皆來朝。開元時，中天竺遣使者三至；南天竺一，獻五色能言鳥，乞師討大食、吐蕃，丐名其軍。玄宗詔賜懷德軍。使者曰：「蕃夷惟以袍帶為寵。」帝以錦袍、金革帶、魚袋並七事賜之；北天竺一來朝。

摩揭它，一曰摩伽陀，本中天竺屬國。環五千里，土沃宜稼穡，有異稻巨粒，號供大人米。王居拘阇揭羅布羅城，或曰俱蘇摩補羅，曰波咤厘子城，北瀕克伽河。貞觀二十一年，始遣使者自通於天子，獻波羅樹，樹類白楊。太宗遣使取熬糖法，即詔揚州上諸蔗，拃沈如其劑，色味愈西域遠甚。高宗又遣王玄策至其國摩訶菩提祠立碑焉。後德宗自制鐘銘，賜那爛陀祠。

又有那揭者，亦屬國也，貞觀二十年，遣使者貢方物。

烏茶者，一曰烏伏那，亦曰烏萇，直天竺南，地廣五千里，東距勃律六百里，西罽賓四百里。山谷相屬，產金、鐵、蒲陶、郁金。稻歲熟。人柔詐，善禁架術。國無殺刑，抵死者放之窮山。罪有疑，飲以藥，視溲清濁而決輕重。有五城，王居術瞢蘗利城，一曰瞢揭厘城，東北有達麗羅川，即烏萇舊地。貞觀十六年，其王達摩因陀訶斯遣使者獻龍腦香，璽書優答。大食與烏萇東鄙接，開元中數誘之，其王與骨咄、俱位二王不肯臣，玄宗命使者冊為王。

章求拔國，或曰章揭拔，本西羌種。居悉立西南四山中，後徙山西，與東天竺接。衣服略相類，因附之。地袤八九百里，勝兵二千人。無城郭，好鈔暴，商旅患之。貞觀二十年，其王羅利多菩伽因悉立國遣使者入朝。玄策之討中天竺，發兵來赴，有功，由是職貢不絕。

悉立當吐蕃西南，戶五萬，城邑多旁澗溪。男子繒束頭，衣氈褐。婦人辮發，短裙。昏姻不以財聘。其谷宜粳稻、麥、豆。死者葬於野，不封樹，喪制為黑衣，滿年而除。刑有刖、劓。常羈屬吐蕃。

罽賓，隋漕國也，居蔥嶺南，距京師萬二千里而贏，南距舍衛三千里。王居脩鮮城，常役屬大月氏。地暑濕，人乘象，俗治浮屠法。

武德二年，遣使貢寶帶、金鎖、水精盞、頗黎狀若酸棗。貞觀中獻名馬。太宗詔大臣曰：「朕始即位，或言天子欲耀兵，振伏四夷，惟魏徵勸我脩文德，安中夏；中夏安，遠人伏矣。今天下大安，四夷君長皆來獻，此徵力也。」遣果毅何處羅拔等厚賫賜其國，並撫尉天竺。處羅拔至罽賓，王東向稽首再拜，仍遣人導護使者至天竺。十六年，獻褥特鼠，喙尖尾赤，能食蛇，螫者嗅且尿，瘡即愈。

國人共傳王始祖曰馨孽，至曷擷支傳十二世。顯慶三年，以其地為脩鮮都督府。龍朔初，拜其王脩鮮等十一州諸軍事、脩鮮都督。開元七年，遣使獻天文及秘方奇藥，天子冊其王為葛邏達支特勒。後烏散特勒灑年老，請以子拂菻罽婆嗣，聽之。天寶四載，冊其子勃匐準為襲罽賓及烏萇國王。乾元初使者朝貢。


Chinese text: This work was published before January 1, 1923, and is in the
public domain worldwide because the author died at least 100 years ago.
