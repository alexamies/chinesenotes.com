懿宗
　　懿宗昭聖恭惠孝皇帝諱漼，宣宗長子也。母曰元昭皇太后晁氏。始封鄆王。宣宗愛夔王滋，欲立為皇太子，而鄆王長，故久不決。

大中十三年
　　大中十三年八月，宣宗疾大漸，以夔王屬內樞密使王歸長、馬公儒、宣徽南院使王居方等。而左神策護軍中尉王宗實、副使丌元實矯詔立鄆王為皇太子。癸巳，即皇帝位於柩前。王宗實殺王歸長、馬公儒、王居方。庚子，始聽政。癸卯，令狐綯為司空。尊皇太后曰太皇太后。九月庚申，追尊母為皇太后。十月辛卯，大赦。賜文武官階、勳、爵，耆老粟帛。十一月戊午，蕭鄴罷。十二月甲申，翰林學士承旨、兵部侍郎杜審權同中書門下平章事。丁酉，令狐綯罷。荊南節度使白敏中為司徒，兼門下侍郎、同中書門下平章事。是歲，雲南蠻陷播州。

咸通元年
　　咸通元年正月，浙東人仇甫反，安南經略使王式為浙江東道觀察使以討之。二月丙申，葬聖武獻文孝皇帝于貞陵。五月，京師地震。袁王紳薨。七月，封叔忄丐為信王。八月，衛王灌薨。己卯，仇甫伏誅。九月戊申，白敏中為中書令。十月，安南都護李鄠克播州。己亥，夏侯孜罷。戶部尚書、判度支畢諴為禮部尚書、同中書門下平章事。閏月乙亥，朝獻于太清宮。十一月丙子，朝享於太廟。丁丑，有事於南郊，大赦，改元。是月，慶王沂薨。十二月戊申，雲南蠻寇安南。癸亥，福王綰為司空。

二年
　　二年二月，白敏中罷。尚書左僕射、判度支杜悰兼門下侍郎、同中書門下平章事。福王綰薨。六月，鹽州刺史王寬為安南經略招討使。八月，雲南蠻寇邕州。九月，寇巂州。

三年
　　三年正月庚午，群臣上尊號曰睿文明聖孝德皇帝。大赦。是月，蔣伸罷。二月庚子，杜悰為司空。是月，隸王惴薨。湖南觀察使蔡襲為安南經略招討使。三月戊寅，歸義軍節度使張義潮克涼州。七月，武寧軍亂，逐其節度使溫璋。劍南酉川節度使夏侯孜為尚書左僕射，兼門下侍郎、同中書門下平章事。九月，嶺南西道軍亂，逐其節度使蔡京。十月丙申，封子佾為魏王，侹涼王，佶蜀王。杜悰為司徒。十一月，封叔祖緝為蘄王，叔忄責榮王。雲南蠻寇安南。丙寅，降囚罪，免徐州秋稅。十二月，翼王繟薨。

四年
　　四年正月戊辰，朝獻于太清宮。己巳，朝享於太廟。庚午，有事於南郊，大赦。雲南蠻陷安南，蔡襲死之。庚辰，撫王紘為司空。二月，拜十六陵。秦州經略使高駢為安南經略招討使。四月，畢諴罷。五月己巳，翰林學士承旨、兵部侍郎楊收同中書門下平章事。戊子，杜審權罷。閏六月，杜悰罷。兵部侍郎、判度支曹確同中書門下平章事。七月辛卯朔，日有食之。免安南戶稅、丁錢二歲，弛廉州珠池禁。八月，夔王滋薨。十二月乙酉，昭義軍亂，殺其節度使沈詢。

五年
　　五年正月丙午，雲南蠻寇雋州。三月，寇邕州。四月，兵部侍郎、判戶部蕭寘同中書門下平章事。五月丁酉，瘞邕、巂州死事者。己亥，有彗星出於婁。八月丁卯，夏侯孜為司空。十月，貞陵隧隱。十一月戊戌，寘夏侯孜罷。壬寅，翰林學士承旨、兵部侍郎路岩同中書門下平章事。

六年
　　六年三月，蕭寘薨。四月，劍南東川節度使高璩為兵部侍郎、同中書門下平章事。五月，高駢及雲南蠻戰於邕州，敗之。六月，高璩薨。御史大夫徐商為兵部侍郎、同中書門下平章事。七月，封子侃為郢王。十二月，晉、絳二州地震。壬子，太皇太后崩。

七年
　　七年二月戊申，免河南府、同華陝虢四州一歲稅，湖南及桂邕容三管、岳州夏秋稅之半。三月，成德軍節度使王昭懿卒，其兄子景崇自稱留後。閏月，吐蕃寇邠、寧。五月甲辰，葬孝明太皇太后于景陵之園。六月，魏博節度使何弘敬卒，其子全皞自稱留後。八月辛卯，晝晦。十月壬申，楊收罷。是月，高駢克安南。十一月辛亥，大赦，免咸通三年以前逋負，賜文武官階、勳、爵。

八年
　　八年正月丁未，河中府、晉絳二州地震。五月丙辰，以不豫降囚罪，出宮人五百，縱神策、五坊、飛龍鷹鷂，禁延慶、端午節獻女口。七月，雨湯於下邳。壬寅，蘄王緝薨。乙巳，懷州民亂，逐其刺史劉仁規。甲子，兵部侍郎、諸道鹽鐵轉運使於琮同中書門下平章事。十一月辛丑，疾愈，避正殿，賜民年七十而痼疾及軍士戰傷者帛。十二月，信王忄丐薨。

九年
　　九年正月，有彗星出於婁、胃。七月，武寧軍節度糧料判官龐勳反于桂州。十月庚午，陷宿州。丁丑，陷徐州，觀察使崔彥曾死之。十一月，陷濠州，刺史盧望回死之。右金吾衛大將軍康承訓為徐泗行營兵馬都招討使，神武大將軍王晏權為北面招討使，羽林將軍戴可師為南面招討使。十二月，龐勳陷和、滁二州，滁州刺史高錫望死之。壬申，戴可師及龐勳戰於都梁山，死之。是月，前天雄軍節度使馬舉為南面招討使，泰甯軍節度使曹翔為北面招討使。

十年
　　十年二月，殺歡州流人楊收。三月，徙封侃為威王。四月，殺鎮南軍節度使嚴撰。康承訓及龐勳戰于柳子，敗之。六月，神策軍將軍宋威為西北面招討使。戊戌，以蝗旱理囚。癸卯，徐商罷。翰林學士承旨、戶部侍郎劉瞻同中書門下平章事。八月，有彗星出於大陵。九月癸酉，龐勳伏誅。十月戊戌，免徐、宿、濠、泗四州三歲稅役。十二月壬子，雲南蠻寇嘉州。

十一年
　　十一年正月甲寅，群臣上尊號曰睿文英武明德至仁大聖廣孝皇帝。大赦。雲南蠻寇黎、雅二州，及成都。二月甲申，劍南西川節度副使王建立及雲南蠻戰於城北，死之。甲午，劍南東川節度使顏慶復及雲南蠻戰於新都，敗之。三月，曹確罷。四月丙午，翰林學士承旨、兵部侍郎韋保衡同中書門下平章事。八月，殺醫待詔韓宗紹。魏博軍亂，殺其節度使何全皞，其將韓君雄自稱留後。九月丙辰，劉瞻罷。十一月辛亥，禮部尚書、判度支王鐸同中書門下平章事。

十二年
　　十二年四月癸卯，路岩罷。五月庚申，理囚。十月，兵部侍郎、諸道鹽鐵轉運使劉鄴為禮部尚書、同中書門下平章事。

十三年
　　十三年二月丁巳，於琮罷。刑部侍郎、判戶部趙隱為戶部侍郎、同中書門下平章事。幽州盧龍軍節度使張允伸卒，其子簡會自稱留後。三月癸酉，平州刺史張公素逐簡會，自稱留後。四月庚子，浙江東西道地震。封子保為吉王，傑壽王，倚睦王。五月乙亥，殺國子司業韋殷裕。十一月，王鐸為司徒，韋保衡為司空。

十四年
　　十四年正月，沙陀寇代北。三月，迎佛骨於鳳翔。癸巳，雨土。四月，并州民產子二頭四手。壬寅，大赦。六月，不豫。王鐸罷。七月辛巳，皇帝崩于咸寧殿，年四十一。

僖宗
　　僖宗惠聖恭定孝皇帝諱儇，懿宗第五子也。母曰惠安皇太后王氏。始封普王，名儼。

咸通十四年
　　咸通十四年七月，懿宗疾大漸，左右神策護軍中尉劉行深、韓文約立普王為皇太子。辛巳，即皇帝位於柩前。八月癸巳，始聽政。丁未，追尊母為皇太后。乙卯，韋保衡為司徒。九月，貶保衡為賀州刺史。十月乙未，尚書左僕射蕭仿為中書侍郎、同中書門下平章事。十二月，震電。癸卯，大赦，免水旱州縣租賦，罷貢鷹鶻。雲南蠻寇黎州。

乾符元年
　　乾符元年二月甲午，葬昭聖恭惠孝皇帝于簡陵。癸丑，降死罪以下。趙隱罷。華州刺史裴坦為中書侍郎、同中書門下平章事。四月辛卯，以旱理囚。五月乙未，裴坦薨。刑部尚書劉瞻為中書侍郎、同中書門下平章事。八月辛未，瞻薨。兵部侍郎、判度支崔彥昭為中書侍郎、同中書門下平章事。十月，劉鄴罷。吏部侍郎鄭畋為兵部侍郎，翰林學士承旨、戶部侍郎盧攜：同中書門下平章事。十一月庚寅，改元。群臣上尊號曰聖神聰睿仁哲明孝皇帝。是月，蕭仿為司空。魏博節度使韓允中卒，其子簡自稱留後。十二月，党項、回鶻寇天德軍。雲南蠻寇黎、雅二州，河西、河東、山南東道、東川兵伐雲南。

二年
　　二年正月己丑，朝獻于太清宮。庚寅，朝享於太廟。辛卯，有事於南郊，大赦。賜文武官階、勳、爵，文宣王及二王后、三恪一子官。雲南蠻請和。四月庚辰，太白晝見。浙西突陳將王郢反。五月，右龍武軍大將軍宋皓討之。蕭仿薨。六月，濮州賊王仙芝、尚君長陷曹、濮二州，河南諸鎮兵討之。吏部尚書李蔚為中書侍郎、同中書門下平章事。幽州將李茂勳逐其節度使張公素，自稱留後。七月，以蝗避正殿，減膳。十一月，震電。

三年
　　三年二月丙子，以旱降死罪以下。三月，葬暴骸。平盧軍節度使宋威為指揮諸道招討草賊使，檢校左散騎常侍曾元裕副之。募能捕賊三百人者，官以將軍。幽州盧龍軍節度使李茂勳立其子可舉為留後。五月庚子，以旱理囚，免浙東西一歲稅。昭王汭薨。六月乙丑，雄州地震。撫王紘為太尉。七月辛巳，雄州地震。鎮海軍節度使裴璩及王郢戰，敗之。鄂王潤薨。九月乙亥朔，日有食之，避正殿。丙子，王仙芝陷汝州，執刺史王鐐。十一月，陷郢、復二州。十二月，京師地震。王仙芝陷申、光、盧、壽、通、舒六州。忠武軍節度使崔安潛為諸道行營都統，宮苑使李琢為諸軍行營招討草賊使，右威衛上將軍張自勉副之。是冬，無雪。

四年
　　四年正月丁丑，降死罪以下二等，流人死者聽收葬。崔彥昭為司空。二月，王仙芝陷鄂州。閏月，崔彥昭罷。昭義軍亂，逐其節度使高湜。宣武軍節度使王鐸檢校司徒，兼門下侍郎、同中書門下平章事。三月，宛句賊黃巢陷鄆、沂二州，天平軍節度使薛崇死之。四月壬申朔，日有食之。是月，陝州軍亂，逐其觀察使崔碣。江西賊柳彥璋陷江州，執其刺史陶祥。高安制置使鐘傳陷撫州。五月，有彗星，避正殿，減膳。六月，王鐸為司徒。庚寅，雄州地震。八月，黃巢陷隋州，執刺史崔休徵。九月，沙陀寇雲、朔二州。鹽州軍亂，逐其刺史王承顏。十月，河中軍亂，逐其節度使劉侔。十一月，尚君長降，宋威殺之。十二月，安南戍兵亂，逐桂管觀察使李瓚。江州刺史劉秉仁及柳彥璋戰，敗之。

五年
　　五年正月丁酉，王仙芝陷江陵外郛。壬寅，曾元裕及王仙芝戰于申州，敗之。元裕為諸道行營招討草賊使，張自勉副之。宋威罷招討使。二月癸酉，雲中守捉使李克用殺大同軍防禦使段文楚。己卯，克用寇遮虜軍。是月，王仙芝伏誅，其將王重隱陷饒州，刺史顏標死之。江西賊徐唐莒陷洪州。三月，黃巢隱濮州，寇河南。崔安潛罷都統。張自勉為東西面行營招討使。湖南軍亂，逐其觀察使崔瑾。四月，饒州將彭令璋克饒州，自稱刺史，徐唐莒伏誅。五月丁酉，鄭畋、盧攜罷。翰林學士承旨、戶部侍郎豆盧彖為兵部侍郎，吏部侍郎崔沆為戶部侍郎：同中書門下平章事。是日，雨雹，大風拔木。八月，大同軍節度使李國昌陷岢嵐軍。黃巢陷杭州。九月，李蔚罷。吏部尚書鄭從讜為中書侍郎、同中書門下平章事。黃巢陷越州，執觀察使崔琢。鎮海軍將張潾克越州。十月，昭義軍節度使李鈞、幽州盧龍軍節度使李可舉討李國昌。十一月丁未，河東宣慰使崔季康為河東節度、代北行營招討使。十二月甲戌，黃巢陷福州。庚辰，崔季康、李鈞及李克用戰于洪穀，敗績。是歲，天平軍節度使張裼卒，衙將崔君裕自知州事。

六年
　　六年正月，鎮海軍節度使高駢為諸道行營兵馬都統。魏王佾薨。二月，京師地震，藍田山裂，出水。河東軍亂，殺其節度使崔季康。四月庚申朔，日有食之。涼王侹薨。王鐸為荊南節度使、南面行營招討都統。五月，泰甯軍節度使李系為湖南觀察使，副之。黃巢陷廣州，執嶺南東道節度使李迢，陷安南。八月甲子，東都留守李蔚為河東節度、代北行營招討使。閏十月，黃巢陷潭、澧三州，澧州刺史李絢死之。十一月丙辰，兩日並出而鬥，戊午，河東節度使康傳圭為代北行營招討使。辛酉，黃巢陷江陵，殺李迢。丁丑，山南東道節度使劉巨容及黃巢戰于荊門，敗之。十二月壬辰，克江陵。是月，貶王鐸為太子賓客，分司東都。兵部尚書盧攜為門下侍郎、同中書門下平章事。是歲，淄州刺史曹全晸克鄆州，殺崔君裕。黃巢隱鄂、宣、歙、池四州。朗州賊周嶽陷衡州，逐其刺史徐顥。荊南將雷滿陷朗州，刺史崔翥死之。石門蠻向瑰陷澧州，權知州事呂自牧死之。桂陽賊陳彥謙陷郴州，刺史董岳死之。

廣明元年
　　廣明元年正月乙卯，改元。免嶺南、荊湖、河中、河東稅賦十之四。戊寅，荊南監軍楊復光、泰甯軍將段彥謨殺其守將宋浩，以常滋為節度留後。淮南將張潾及黃巢戰於大雲倉，敗之。二月丙戌，李國昌寇忻、代二州。戊戌，河東軍亂，殺其節度使康傳圭。壬子，鄭從讜罷為河東節度使、代北行營招討使。三月辛未，以旱避正殿，減膳。四月甲申，京師、東都、汝州雨雹，大風拔木。丁酉，太府卿李琢為蔚、朔招討都統。壬寅，張潾克饒州。五月，汝州防禦使諸葛爽為蔚、朔招討副使。泰甯軍將劉漢宏反。張潾及黃巢戰於信州，死之。六月，巢陷睦、婺、宣三州。江華賊蔡結陷道州。宿州賊魯景仁陷連州。七月，黃巢陷滁、和二州。辛酉，天平軍節度使曹全晸為東面副都統。辛未，劉漢宏降。李可舉及李國昌戰于藥兒嶺，敗之。八月辛卯，昭義軍亂，殺其節度使李鈞。癸卯，榮王忄責為司空。是月，忄責薨。九月，忠武軍將周岌殺其節度使薛能。牙將秦宗權自稱權知蔡州事。十月，黃巢陷申州。十一月，河中都虞候王重榮逐其節度使李都。黃巢陷汝州。壬戌，幸左神策軍閱武。護軍中尉田令孜為諸道兵馬都指揮制置招討使，忠武軍監軍楊復光副之。丁卯，東都留守劉允章叛附于黃巢。壬申，巢陷虢州。田令孜為汝、洛、晉、絳、同、華都統。十二月壬午，黃巢陷潼關。甲申，貶盧攜為太子賓客，分司東都。翰林學士承旨、尚書左丞王徽為戶部侍郎，翰林學士、戶部侍郎裴澈為工部侍郎：同中書門下平章事。行在咸陽。丙戌，左金吾衛大將 軍張直方率武官叛附于黃巢。巢陷京師。辛卯，次鳳翔。丙申，河陽節度使諸葛爽叛附于黃巢。丁酉，次興元。庚子，廣德公主、豆盧琢、崔沆、尚書左僕射劉鄴、右僕射于琮、太子少師裴諗、御史中丞趙濛、刑部侍郎李溥，京兆尹李湯死于黃巢。是歲，雨血於靖陵。

中和元年
　　中和元年正月壬子，如成都。壬申，兵部侍郎、判度支蕭遘為工部侍郎、同中書門下平章事。丁丑，次成都。二月己卯，赦劍南三川。太子少師王鐸為司徒，兼門下侍郎、同中書門下平章事。淮南節度使高駢為京城四面都統。邠甯節度使李存禮討黃巢。鳳翔節度使鄭畋及巢戰于龍尾坡，敗之。邠甯將王玫陷邠州。戊戌，清平鎮使陳晟執睦州刺史韋諸，自稱刺史。三月辛亥，黃巢陷鄧州，執刺史趙戎。辛酉，鄭畋為京城西面行營都統。甲子，畋及涇原節度使程宗楚、天雄軍經略使仇公遇盟於鳳翔。是月，王徽罷。諸葛爽以河陽降。四月戊寅，王玫伏誅。程宗楚、朔方軍節度使唐弘夫及黃巢戰於咸陽，敗之。壬午，巢遯乾灞上。丁亥，復入于京師，弘夫、宗楚死之。是月，赦李國昌及其子克用以討黃巢。五月丙辰，克用寇太原，振武軍節度使契苾璋敗之。辛酉，大風，雨土。是月，劉巨容為南面行營招討使。楊復光克鄧州。六月，鄮賊鐘季文陷明州。辛卯，邠寧節度副使硃玫及黃巢戰于興平，敗績。戊戌，鄭畋為司空，兼門下侍郎、同中書門下平章事、京城四面行營都統。丙午，李克用陷忻、代二州。七月丁巳，大赦，改元。庚申，翰林學士承旨、兵部侍郎韋昭度同中書門下平章事。丙寅，神策軍將郭琪反，伏誅。辛未，田令孜殺左拾遺孟昭圖。義武軍節度使王處存為東南面行營招討使。八月，感化軍將時溥逐其節度使支詳，自稱留後。昭義軍節度使高潯及黃巢戰于石橋，敗績，其將成麟殺潯，入於潞州。己丑，眾星隕于成都。九月丙午，鄜延節度使李孝章、夏綏銀節度使拓拔思恭及黃巢戰於東渭橋，敗績。臨海賊杜雄陷台州。辛酉，封子震為建王。己已，昭義軍戍將孟方立殺成麟，自稱留後。永嘉賦硃褒陷溫州。是秋，河東霜殺禾。十月，鳳翔行軍司馬李昌言逐其節度使鄭畋。十一月，李昌言為鳳翔節度行營招討使。鄭畋、裴澈罷。遂昌賊盧約陷處州。十二月，安南戍將閔頊逐湖南觀察使李裕，自稱留後。是歲，霍丘鎮使王緒陷壽、光二州。

二年
　　二年正月辛亥，王鐸為諸道行營都都統，承制封拜，太子少師崔安潛副之。高駢罷都統。辛未，王處存為京城東面都統，李孝章為北面都統，拓拔思恭為南面都統。二月甲戌，黃巢陷同州。己卯，太子少傅分司東都鄭畋為司空，兼門下侍郎、同中書門下平章事。丙戌，李昌言為京城西面都統，邠甯節度使硃玫為河南都統、諸穀防遏使。三月，邛州蠻阡能叛，西川部將楊行遷討之。李克用隱蔚州。六月，硃玫為京城西北面行營都統。楊行遷及阡能戰於乾溪，敗績。己亥，荊南監軍硃敬玫殺其節度使段彥謨，少尹李燧自稱留後。七月，保大軍節度留後東方逵為京城東面行營招討使。撫州刺史鐘傳陷洪州，江西觀察使高茂卿奔于江州。八月丁巳，東方逵為京城東北面行營都統，拓拔思恭為京城四面都統。魏博節度使韓簡陷孟州。九月丙戌，黃巢將硃溫以同州降。己亥，溫為右金吾衛大將軍、河中行營招討副使。是月，太原桃李實。嶺南西道軍亂，逐其節度使張從訓。平盧軍將王敬武逐其節度使安師儒，自稱留後。十月，嵐州刺史湯群以沙陀反。韓簡寇鄆州，天平軍節度使曹全晸死之，部將崔用自稱留後。諸葛爽陷孟州。十一月，荊南軍亂，衙將陳儒自稱留後丙子，湯群伏誅。是歲，關中大饑。南城賊危全諷陷撫州，危仔倡陷信州。廬州將楊行密逐其刺史郎幼復。和州刺史泰彥逐宣歙觀察使竇潏。

三年
　　三年正月，雁門節度使李克用為京城東北面行營都統。乙亥，王鐸罷。二月，魏博軍亂，殺其節度使韓簡，其將樂彥禎自稱留後。己未，建王震為太保。三月。天有聲於浙西。壬申，李克用及黃巢戰於零口，敗之。四月甲辰，又敗之於渭橋。丙午，復京師。五月，鄭畋為司徒，東都留守、檢校司空鄭從讜為司空：同中書門下平章事。淮南將張瑰陷復州。奉國軍節度使秦宗權叛附于黃巢。七月，宣武軍節度副大使硃全忠為東北面都招討使。鄭畋罷。兵部尚書、判度支裴澈同中書門下平章事。八月，黃巢、秦宗權寇陳州。淮南將韓師德陷岳州。九月，武甯軍節度使時溥為東面兵馬都統。是秋，晉州地震。十月，全椒賊許勍陷滁州。李克用陷潞州，刺史李殷銳死之。十一月壬申，劍南西川行軍司馬高仁厚及阡能戰於邛州，敗之。十二月，忠武軍將鹿晏弘逐興元節度使牛勖，自稱留後。是歲，天平軍將曹存實克鄆州。石鏡鎮將董昌逐杭州刺史路審中。

四年
　　四年正月，婺州將王鎮執其刺史黃碣，叛附于董昌。二月，鎮伏誅。浦陽將蔣瑰陷婺州。舒州賊吳迥逐其刺史高氵戰。三月甲子，劍南東川節度副大使楊師立反，西川節度使陳敬瑄為西川、東川、山南西道都指揮招討使。前杭州刺史路審中陷鄂州。五月辛酉，硃全忠及黃巢戰，敗之。辛未，河東節度使李克用及巢戰于宛句，敗之。癸酉，高仁厚為劍南東川節度使以討楊師立。壬午，福建團練副使陳岩逐其觀察使鄭鎰，自稱觀察使。六月乙卯，赦劍南三川。瘞京畿骸骨。七月辛酉，楊師立伏誅。壬午，黃巢伏誅。九月，山南西道節度使鹿晏弘反。十月，蕭遘為司空。十一月，鹿晏弘陷許州，殺西度使周岌，自稱留後。十二月甲午，荊南行軍司馬張瑰逐其節度使陳儒，自稱留後。盜殺義昌軍節度使王鐸。是歲，關中大饑。濮州刺史硃宣逐天平軍節度使曹存實，自稱留後。武昌軍將杜洪陷岳州。

光啟元年
　　光啟元年正月庚辰，荊南軍將成汭陷歸州。是月，王緒陷汀、漳二州。南康賊盧光稠陷虔州。三月丁卯，至自成都。己巳，大赦，改元。時溥為蔡州四面行營兵馬都統。蕭遘為司徒，韋昭度為司空。四月，吳迥伏誅。秦宗權陷襄州，山南東道節度使劉巨容奔于成都。武當賊馮行襲陷均州，逐其刺史呂燁。五月，群臣上尊號曰至德光烈皇帝。六月，幽州盧龍軍亂，殺其節度使李可舉，其將李全忠自稱留後。壬戌，秦宗權陷東都。七月，義昌軍亂，逐其節度使楊全玫，衙將盧彥威自稱留後。八月，光州賊王潮執王緒。甲寅，殺右補闕常浚。樂彥楨殺洺州刺史馬爽。九月，河中節度使王重榮反，邠甯節度使硃玫討之。十月癸丑，硃全忠及秦宗權戰於雙丘，敗績。十一月，河東節度使李克用叛附于王重榮，重榮及克用寇同州，刺史郭璋死之。十二月癸酉，硃玫及王重榮、李克用戰于沙苑，敗績。乙亥，克用犯京師。丙子，如鳳翔。

二年
　　二年正月辛巳，鎮海軍將張鬱陷常州。戊子，如興元。癸巳，硃玫叛，寇鳳翔。二月，鄭從讜為太傅。三月壬午，山南西道節度使石君涉奔於鳳翔。遂州刺史鄭君雄陷漢州。丙申，次興元。戊戌，御史大夫孔緯、翰林學士承旨、兵部尚書杜讓能為兵部侍郎、同中書門下平章事。是春，成都地震，鳳翔女子化為丈夫。四月乙卯，硃玫以嗣襄王煴入于京師。五月丙戌，有星孛於箕、尾。武甯軍將丁從實陷常州，逐其刺史張郁。六月，淮西將黃皓殺欽化軍節度使閔頊。衡州刺史周岳陷潭州，自稱節度使。七月，秦宗權陷許州，忠武軍節度使鹿晏弘死之。八月，王潮陷泉州，刺史廖彥若死之。幽州盧龍軍節度使李全忠卒，其子匡威自稱留後。九月，有星隕於揚州，戊寅，靜難軍將王行瑜陷興、鳳二州。十月丙午，嗣襄王煴自立為皇帝，尊皇帝為太上元皇聖帝。硃全忠陷滑州，執義成軍節度使安師儒。丙辰，杭州刺史董昌攻越州，浙東觀察使劉漢宏奔於台州。是月，河陽節度使諸葛爽卒，其子仲方自稱留後。神策行營先鋒使滿存克興、鳳二州。感義軍節度使楊晟陷文州。武甯軍將張雄陷蘇州。十一月庚子，秦宗權鄭州。十二月，魏州地震。丙午，台州刺史杜雄執劉漢宏，降于董昌。昌自稱浙東觀察使。丙辰，硃玫伏誅。丁巳。煴伏誅。秦宗權陷孟州，諸葛仲方奔於汴州。是歲，天平軍將硃瑾逐泰甯軍節度使齊克讓，自稱留後。湘陰賊鄧進思陷岳州。杜洪陷鄂州，自稱武昌軍節度留後。

三年
　　三年三月癸未，蕭遘、裴澈、兵部侍郎鄭昌圖有罪伏誅。壬辰，如鳳翔。鄭從讜罷。韋昭度為司徒。癸巳，鎮海軍將劉浩逐其節度使周寶，度支催勘使薛朗自稱知府事。四月甲辰，六合鎮遏使徐約陷蘇州，逐其刺史張雄。甲子，淮南兵馬使畢師鐸陷揚州，執其節度使高駢。是月，維州山崩。五月甲戌，宣歙觀察使秦彥入於揚州。癸未，秦宗權陷鄭州。六月，陷孟州，河陽將李罕之人于孟州，張全義入於東都。己酉，鳳翔節度使李昌符反。庚戌，犯大安門，不克，奔於隴州。壬子，武定軍節度使李茂貞為隴州招討使。丁巳，護國軍將常行儒殺其節度使王重榮，其兄重盈自稱留後。壬戌，亳州將謝殷逐其刺史宋袞。七月丁亥，降死罪以下，貞觀、開元、建中、興元功臣後予一子九品正員官，減常膳三之一，賜民九十以上粟帛。七月，李昌符伏誅。八月，韋昭度為太保。壬寅，謝殷伏誅。硃全忠陷亳州。壬子，陷曹州，刺史丘弘禮死之。九月，戶部侍郎、判度支張浚為兵部侍郎、同中書門下平章事。秦彥殺高駢。十月丁未，硃全忠陷濮州。甲寅，封子升為益王。杭州刺史錢升〗陷常州。丁卯，升殺周寶。是月，秦宗權將孫儒寇揚州。十一月壬申，廬州刺史楊行密陷揚州，秦彥、畢師鐸奔于孫儒。十二月癸巳，淮西將趙德諲陷江陵，荊南節度使張瑰死之。硃全忠為東南面招討使。饒州刺史陳儒陷衢州。上蔡賊馮敬章陷蘄州。

文德元年
　　文德元年正月甲寅，孫儒殺秦彥、畢師鐸。癸亥，硃全忠為蔡州四面行營都統。丙寅，薛朗伏誅。錢升陷潤州。二月乙亥，不豫。乙丑，至自鳳翔。庚寅，竭於太廟。大赦，改元。是月，魏博軍亂，殺其節度使樂彥禎，其將羅弘信自稱權知留後。三月戊戌朔，日有食之，既。壬寅，疾大漸，立壽王傑為皇太弟，知軍國事。癸卯，皇帝崩于武德殿，年二十七。

贊曰
　　贊曰：唐自穆宗以來八世，而為宦官所立者七君。然則唐之衰亡，豈止方鎮之患？蓋朝廷天下之本也，人君者朝廷之本也，始即位者人君之本也。其本始不正，欲以正天下，其可得乎？懿、僖當唐政之始衰，而以昏庸相繼；乾符之際，歲大旱蝗，民悉盜起，其亂遂不可復支，蓋亦天人之會歟！


Chinese text: This work was published before January 1, 1923, and is in the
public domain worldwide because the author died at least 100 years ago.
