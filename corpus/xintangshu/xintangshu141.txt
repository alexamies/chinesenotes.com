崔鄧魏衛李韓盧高

崔光遠，系出博陵，後徙靈昌。祖敬嗣，嗜酒摴博。中宗在房州，吏多肆慢不為禮，敬嗣為刺史，獨盡誠推奉，儲給豐衍，帝德之。及反正，有與敬嗣同姓名者，每擬官，帝輒超拜，後召見，悟非是。訪真敬嗣，已死，即授其子汪五品官。汪生光遠，勇決任氣，長六尺，瞳子白黑分明。開元末，為唐安令，與楊國忠善，累遷京兆少尹，為吐蕃吊祭使，還，會玄宗西狩，詔留光遠為京兆尹、西京留守、采訪使。乘輿已出，都人亂，火左藏大盈庫，爭輦財珍，至乘驢入宮殿者。光遠乃募官攝府、縣，誰何宮闕，斬十數人，乃定。因偽使其子東見祿山，而祿山先署張休為京兆尹，由是追休，授光遠故官。俄而同羅背賊，以廄馬二千出奔，賊將孫孝哲、安神威招之不得，神威憂死，官吏驚走，獄囚皆逸。光遠以為賊且走，命人守神威、孝哲等第，斬曳落河二人。孝哲馳白祿山，光遠懼，與長安令蘇震出開遠門，使人奔呼曰：「尹巡門！」門兵具器仗迎謁，至，皆斬之，募得百餘人，遂趨靈武。肅宗嘉之，擢拜御史大夫，復為京兆尹，遣到渭北募僑民。會賊黨剽涇陽，休祠房，椎牛呼飲。光遠刺知之，率兵夜趨其所，使百騎彀滿狙其前，命驍士合噪。賊醉，不能師，斬其徒二千，得馬千噭，俘一酋長以獻。自是，賊常避其鋒。扈帝還，改禮部尚書、鄴國公，封實戶三百。

乾元元年，繇汴州刺史代蕭華為魏州節度使。初，郭子儀與賊戰汲郡，光遠裁率汴師千人援之，不甚力。及守魏，使將軍李處拒賊，子儀不救，戰不勝，奔還，賊因傅城下詭呼曰：「處召我而不出，何也？」光遠信之，斬處。處善戰，眾倚以為重，及死，人益危。魏城經袁知泰、能元皓等完築，牢甚，光遠不能守，夜潰圍出，奔京師。帝赦其罪，拜太子少保。會襄州將康楚元、張嘉延反，陷荊、襄諸州，因拜持節荊、襄招討，充山南東道兵馬都使。又徙鳳翔尹。先是，岐、隴賊郭愔等掠州縣，峙五堡，光遠至，遣官喻降之。既而沈飲不親事，愔等陰約党項及奴剌、突厥，敗韋倫於秦、隴，殺監軍使。帝怒光遠無狀，召還。復使節度劍南。會段子璋反東川，李奐敗走成都，光遠進討平之。然不能禁士卒剽掠士女，至斷腕取金者，夷殺數千人。帝詔監軍按其罪，以憂卒。

鄧景山，曹州人。本以文吏進，累至監察御史。至德初，擢拜青齊節度使，徙淮南。為政簡肅。有鼉集城門，鄧珽語景山曰：「鼉介物也。失所次，金不從革之象。其有兵乎？」未幾，宋州刺史劉殿反。初，展有異志，淮西節度使王仲昇表其狀，詔遷揚州長史兼江淮都統，密詔景山執送京師。展知之，擁兵二萬度淮。景山逆擊不勝，奔壽州，因引平盧節度副使田神功討展。神功兵至揚州，大掠居人，發冢墓，大食、波斯賈胡死者數千人。展叛凡三月平，追景山入朝，拜尚書左丞，以崔圓代之。

王思禮在太原，儲廥贏衍，請輸半以實京師。會卒，管崇嗣代之，政弛不治，數月，為下盜費略盡。帝聞，即以景山為太原尹，封南陽郡公。至則振核紀綱，檢覆幹隱，眾大懼。而景山清約，子弟饌不過草具，用器止烏漆，待上賓惟豚、魚而已，取倉粟紅腐者食之，兼給麾下，麾下怨訕。左右白景山，景山曰：「此不食，留將安用邪？」因慢罵，士皆羞忿。有裨校抵死，諸將請贖，不許；其弟請代，不許；請納一馬贖，景山乃許減死。眾怒曰：「吾屬命才一馬直乎？」景山護失，叱遣之。少將黃抱節因眾怒作亂，景山遇害，時寶應元年也。肅宗以其統馭失方，不復究驗，遣使喻撫其軍，軍中請辛雲京為節度，詔可。景山與劉晏善，其後家寒窶，晏屢經紀之，嫁其孤女。謚曰敬。

崔瓘，博陵人，以士行修謹聞。累官至澧州刺史，不為煩苛，人便安之，流亡還歸，居二年，增戶數萬。詔特進五階，以寵異政。大歷中，遷湖南觀察使，時將吏習寬弛，不奉法，瓘稍以禮法繩裁之，下多怨。別將臧玠、判官達奚覯忿爭，覯曰：「今幸無事。」玠曰：「欲有事邪？」拂衣去，是夜以兵殺覯。瓘聞難，惶懼走，遇害，帝悼惜之。

魏少遊，字少遊，邢州鉅鹿人，以吏幹稱。天寶末，累遷朔方水陸轉運副使。肅宗幸靈武，杜鴻漸等奉迎，而留少遊繕治宮室。少遊大為殿宇幄帟，皆象宮闕，諸王、公主悉有次舍，供擬窮水陸。又有千餘騎，鎧幟光鮮，振旅以入。帝見宮殿，不悅曰：「我至此欲就大事，安用是為？」稍命去之。除左司郎中。兩京平，封鉅鹿縣侯，遷陜州刺史。王師潰於鄴，河、洛震駭，少遊鎮守自若。擢京兆尹。李輔國以其不附己，改衛尉卿。會率群臣馬助軍，少遊與漢中王瑀持異，帝怒，貶渠州長史。復為京兆尹，始請：「中書門下省五品、尚書省四品、諸司正員三品、諸王、駙馬期以上親及婿若甥，不得任京兆官。」詔可。大歷二年，為江西觀察使，進刑部尚書，改封趙國公。六年卒，贈太子太師。

少遊四為京兆，雖無赫赫名，然善任人，緣飾規檢，有足稱者。

衛伯玉，史失其何所人。少習武技，為有力。天寶中，從安西府，積勞至員外諸衛將軍。肅宗即位，慨然願立功，乃歸長安，領神策兵馬使，出鎮陜州行營。乾元二年，賊將李歸仁以騎五千入寇，伯玉與戰強子阪，破之，獲馬六百匹。遷羽林大將軍，徙四鎮、北庭行營節度使，俄為神策軍節度。史思明遣子朝義夜襲陜，將動京師，伯玉迎擊，破之於永寧。加特進，封河東郡公。廣德元年，代宗幸陜，以伯玉有幹略，可方面大事，乃拜荊南節度使，進封城陽郡王。大歷初，以母憂當代，諷將吏留己，復詔節度荊南，議者醜其留。十一年，歸京師。卒。

李澄，遼東襄平人，隋蒲山公寬之遠胄。以勇剽隸江淮都統李亙府為偏將。又從永平節度李勉軍，勉帥汴，表澄滑州刺史。李希烈陷汴，勉走，澄以城降賊，希烈以為尚書令，節度永平軍。興元元年，澄遣盧融間道奉表詣行在。德宗嘉之，署帛詔內蜜丸，授澄刑部尚書、汴滑節度使，澄未即宣，乃行勒訓士馬。希烈疑，以養子六百戍之。賊急攻寧陵，邀澄至石柱，澄密令焚營為驚遁者，養子輩果乘以剽掠，澄盡斬之，以告，希烈不能詰。賊遣將翟崇暉率精兵寇陳州，未還，汴軍寡，澄度不能制己，又中官薛盈珍持節至，封澄武威郡王，賜實封，乃燔賊旗節自歸。希烈既失澄，而崇暉復敗，由是奔汝南。

澄引兵將取汴，屯其北門不敢進，及劉洽師屯東門，賊將田懷珍納之。比澄入，洽已保子城矣。澄乃舍浚儀，兩軍士日爭忿，未能安。會鄭州賊將孫液送款於澄，澄遣子清馳赴。先此，河陽李芃使偏將雍希顥攻鄭，數殘剽，液拒之。及納清，希顥大怒，急攻鄭。清助守，殺河陽兵數千，希顥焚陽武去，澄遂如鄭。詔授清檢校太子賓客，易名克寧。貞元初，遷澄檢校尚書左僕射、義成軍節度使。二年卒，年五十四，贈司空。澄始封隴西公，後乃進王爵，每上章，必疊署二封，士大夫笑其野。

澄之喪，克寧不發，閱旬日，欲自領事，其行軍司馬馬鉉不許，克寧殺之，墨绖，加卒嬰城，將為亂。劉洽以兵屯境上，遣使諭止，遂自戢，然道閉者半月。詔以賈耽代鎮，克寧乃護喪歸，悉索府中財夜出，軍士從剽之殆盡，澄柩至京，猶賜克寧莊一區、錢千緡、粟麥數千石雲。

韓全義，家素寒，史失其先世。興卒伍，以巧佞事宦者竇文場，擢累長武城使，進拜夏綏銀宥節度使，詔以長武兵赴之。全義素懦貪，無紀律，為下靳狎。詔未下，軍中遍知之，謀曰：「夏州沙磧，無樹蓺生業，不可往。」是夜，噪而亂，全義縋以逸，殺其親將王棲巖、趙虔曜等，軍虞候高崇文誅亂首，眾乃定，全義得赴屯。

吳少誠以蔡拒命，詔合十七鎮兵討之。時軍無帥統，惟以奄豎監之，遂敗於小溵。德宗以文場素為全義地，因用為淮西行營招討使，以陳許節度使上官涚副之，諸鎮兵皆屬。全義無它方略，號令悉稟監軍，每議攻戰，宦豎十數紛爭帳中，小人好自異，互詆訾不能決。賊知之，數請戰。遇賊廣利城，方暑，地沮洳，士皆病癘，全義未嘗存之。既戰，師皆潰，退保五樓，賊移屯逼之，乃與監軍賈英秀等保溵水，不能固，又入屯陳州。是時，唯陳許將孟元陽、神策將蘇光榮守溵水，全義誘潞、滑州數大將殺之，然卒不振。宦人共掩其敗，帝不知。少誠度無能為，即謾書謝監軍，求洗前咎。帝下其議，宰相賈耽以為五樓之敗，賊不追者，以冀恩耳，請納其誠。帝然之。

全義班師，過闕下，托疾不入謁。司馬崔放見帝，謝無功。帝曰：「全義誘少誠歸國，功大矣！何必殺敵乃為功邪？」還屯夏州，中人即第宴賚，然卒不見天子去。時恨帝失政，使奸人得肆雲。憲宗在藩，疾之，既嗣位，全義大懼，願入覲，不復用，以太子少保致仕卒。其子獻女樂八人，帝不納，曰：「我方以儉治天下，惡用是為？」

盧從史，其先在元魏時為盛族，後徙籍不常。父虔，好學，由進士第歷御史、秘書監。從史少好騎射，遊澤、潞間，節度使李長榮署為督將。貞元後，蕃臣缺，德宗必取本軍所喜戴者授之。從史在潞，奸獪得士心，又善附迎中人，會長榮卒，即擢拜昭義節度副大使。既得誌，浸恣不道，至奪部將妻，而能辯給粉澤其非。府屬孔戡等屢以直語爭刺，初唯唯，後益不從，皆引去。元和中，丁父喪未官，從史即獻計誅王承宗，陰向帝旨，繇是奪服，復領澤、潞。因詔討賊，而勒兵逗留，陰與承宗交，得其密號授軍中，又高芻粟直以售度支。即上書求兼宰相，且誣諸軍與賊通，兵未可進。憲宗患之。

初，神策中尉吐突承璀與對壘，從史時過其營飲博，承璀多出寶帶、奇玩誇之。從史資沓猥，所玩悅必遺焉。從史喜，益狎不疑。帝用裴垍謀，敕承璀圖之。承璀伏壯士幕下，伺其來與語，士突起捽持出帳後，縛內車中。從者驚亂，斬數十人，諭以密詔，而大將烏重胤素忠果，部勒其眾，乃定。會夜，疾驅，未明出境，道路無知者。於是五年夏四月，有詔慰其軍，疏從史罪惡，貶州司馬，賜死。子繼宗等並徙嶺南。

高霞寓，幽州范陽人。其先五代不異居，孝聞裏閭。德宗初，采訪使洪經綸言之，詔表闕於門。霞寓能讀《春秋》及兵法，頗以感概自尚，狡譎多變。往見長武城使高崇文，崇文異其才，檄任軍職。從擊劉辟，戰輒克，下鹿頭城，降李文悅、仇良輔等，追戰七盤城有功，禽辟於羊灌。擢拜彭州刺史。俄代崇文為長武城使，封感義郡王。

元和中，以左威衛將軍隨吐突承璀討王承宗，諸將多覆軍，獨霞寓有功，詔藏所獲鎧仗於神策庫以旌之。承璀已執盧從史，其軍相驚，乃遣霞寓諭之，麾而大呼曰：「元惡縛矣，公等宜自安！」即脫鎧揖而前，眾遂定，欲留為帥，霞寓間道去。拜豐州刺史、三城都團練防禦使。

討吳元濟也，析山南東道為兩鎮，以霞寓宿將，拜唐鄧隋節度使，遏賊南沖。霞寓雖悍，而寡謀，統制尤非所善，始引兵趨蕭陂，戰小勝，進至文城柵，賊偽北，逐之，為伏所掩，遂大敗，才以身免。詒貶歸州刺史。乃厚賂權宦，召為右衛大將軍，拜振武節度使。會吐蕃攻鹽、豐二州，霞寓以兵五千屯拂雲堆，虜引去。浚金河，溉鹵地數千頃。改左武衛大將軍，又節度邠寧，位檢校司徒。寶歷中，疽發首，不能事，以右金吾衛大將軍召，卒於道，贈太保。

霞寓位既高，言多不遜，帝欲罷其兵，益自憂，乃上私第為佛祠，請署曰「懷恩」，以塞帝疑。俄又詺侮僚屬，作慢語斥訕大臣，其反覆自任類此。


Chinese text: This work was published before January 1, 1923, and is in the
public domain worldwide because the author died at least 100 years ago.
