魏盧李杜張韓
目录
1	魏知古
2	盧懷慎
3	李元纮
4	杜暹
5	張九齡
6	韓休
魏知古
魏知古，深州陸澤人。方直有雅才，擢進士第。以著作郎修國史，累遷衛尉少卿，檢校相王府司馬。神龍初，為吏部侍郎，以母喪解。服除，為晉州刺史。睿宗立，以故屬拜黃門侍郎，兼修國史。

會造金仙、玉真觀，雖盛夏，工程嚴促，知古諫曰：「臣聞『古之君人，必時視人之所勤，人勤於力則功築罕，人勤於財則貢賦少，人勤於食則百事廢』。故曰『不作無益害有益』。又曰『罔咈百姓以從己之欲』。《禮》：『季夏之月，樹木方盛，無有斬伐，不可以興土功。』此皆興化立治、為政養人之本也。今為公主造觀，將以樹功祈福，而地皆百姓所宅，卒然迫逼，令其轉徙，扶老攜幼，剔椽發瓦，呼嗟道路。乖人事，違天時，起無用之作，崇不急之務，群心震搖，眾口藉藉。陛下為人父母，欲何以安之？且國有簡冊，君舉必記，言動之微，可不慎歟！願下明詔，順人欲，除功役，收之桑榆，其失不遠。」不納。復諫曰：「自陛下戡翦兇逆，保定大器，蒼生颙颙，以謂朝有新政。今風教頹替日益甚，府藏空屈，人力勞敝，營作無厓，吏員浸增，諸司試補、員外、檢校官已贏二千，太符之帛為殫，太倉之米不支。臣前請停金仙、玉真，訖亦未止。今前水後旱，五谷不立，繇茲向春，必甚饑饉，陛下欲何方以賑之？又突厥於中國為患自久，其人非可以禮義誠信約也。雖遣使請婚，恐豺狼之心，弱則順伏，強則驕逆，月滿騎肥，乘中國饑虛，講親際會，窺犯亭鄣，復何以防之？」帝嘉其直，以左散騎常侍同中書門下三品。玄宗在春宮，又兼左庶子。

先天元年，為侍中。從獵渭川，獻詩以諷，手制褒答，並賜物五十段。明年，封梁國公。竇懷貞等詭謀亂國，知古密發其奸，懷貞誅，賜封二百戶，物五百段。玄宗恨前賞薄，手敕更加百戶，旌其著節。是冬，詔知東都吏部選事，以稱職聞，優詔賜衣一副。自是恩意尤渥，由黃門監改紫微令。與姚元崇不協，除工部尚書，罷政事。開元三年卒，年六十九。宋璟聞而嘆曰：「叔向古遺直，子產古遺愛，兼之者其魏公乎！」贈幽州都督，謚曰忠。

所薦洹水令呂太一、蒲州司功參軍齊浣、右內率騎曹參軍柳澤、密尉宋遙、左補闕袁暉、右補闕封希顏、伊闕尉陳希烈，後皆有聞於時。

文宗大和二年，求其曾孫處訥，授湘陽尉，與魏徵、裴冕後擢任之。

盧懷慎
盧懷慎，滑州人，蓋范陽著姓。祖悊，仕為靈昌令，遂為縣人。懷慎在童草已不凡，父友監察御史韓思彥嘆曰：「此兒器不可量！」及長，第進士，歷監察御史。神龍中，遷侍御史。中宗謁武後上陽宮，後詔帝十日一朝。懷慎諫曰：「昔漢高帝受命，五日一朝太公於櫟陽宮，以起布衣登皇極，子有天下，尊歸於父，故行此耳。今陛下守文繼統，何所取法？況應天去提象才二里所，騎不得成列，車不得方軌，於此屢出，愚人萬有一犯屬車之塵，雖罪之何及。臣愚謂宜遵內朝以奉溫清，無煩出入。」不省。

遷右御史臺中丞。上疏陳時政曰：

臣聞「善人為邦百年，可以勝殘去殺」。孔子稱：「茍用我者，期月而已，三年有成。」故《書》：「三載考績，三考黜陟幽明。」昔子產相鄭，更法令，布刑書，一年人怨，思殺之，三年人德而歌之。子產，賢者也，其為政尚累年而後成，況常材乎？比州牧、上佐、兩畿令或一二歲，或三五月即遷，曾不論以課最，使未遷者傾耳以聽，企踵以望，冒進亡廉，亦何暇為陛下宣風恤人哉？禮義不能興，戶口益以流，倉庫愈匱，百姓日敞，職為此耳。人知吏之不久，不率其教；吏知遷之不遙，不究其力。俞處爵位，以養資望，雖明主有勤勞天下之誌，然僥幸路啟，上下相蒙，寧盡至公乎？此國病也。賈誼所謂蹠盩，乃小小者耳。此而不革，雖和、緩將不能為。漢宣帝綜核名實，興治致化，黃霸良二千石也，加秩賜金，就旌其能，終不肯遷。故古之為吏，至長子孫。臣請都督、刺史、上佐、畿令任未四考，不得遷。若治有尤異，或加賜車裘祿秩，降使臨問，璽書慰勉，須公卿闕，則擢之以勵能者。其不職或貪暴，免歸田裏，以明賞罰之信。

昔唐、虞稽古，建官惟百。夏、商官倍，亦克用軿。此省官也。故曰「官不必備，惟其才」，「無曠庶官，天工人其代之。」此擇人也。今京諸司員外官數十倍，近古未有。謂不必備，則為有餘，求其代工，乃多不厘務，而奉稟之費，歲巨億萬，徙竭府藏，豈致治意哉」今民力敞極，河、渭廣漕，不給京師，公私耗損，邊隅未靜。儻炎暵成沴，租稅減入，疆場有警，賑救無年，何以濟之？「毋輕人事，惟艱；毋安闕位，惟危。」此慎微也。原員外之官，皆一時良幹，擢以才不申其用，尊以名不任其力，自昔用人，豈其然歟？臣請才堪牧宰上佐，並以遷授，使宣力四方，責以治狀。有老病若不任職者，一廢省之，使賢不肖確然殊貫，此切務也。

夫冒於寵賂，侮於鰥寡，為政之蠹也。竊見內外官有賕餉狼藉，劓剝蒸人，雖坐流黜，俄而遷復，還為牧宰，任以江、淮、嶺、磧，粗示懲貶，內懷自棄，徇貨掊貲，訖無悛心。明主之於萬物，平分而無偏施，以罪吏牧遐方，是謂惠奸而遺遠。遠州陬邑，何負聖化，而獨受其惡政乎？邊僥之地，夷夏雜處，憑險恃遠易擾而難安；官非其才，則黎庶流亡，起為盜賊。由此言之，不可用凡才，況猾吏乎？臣請以贓論廢者，削跡不數十年，不賜收齒。《書》曰「旌別淑慝」，即其誼也。

疏奏，不報。

遷黃門侍郎、漁陽縣伯。與魏知古分領東都選。開元元年，進同紫微黃門平章事。三年，改黃門監。薛王舅王仙童暴百姓，憲司按得其罪，業為申列，有詔紫微，黃門覆實。懷慎與姚崇執奏「仙童罪狀明甚，若御史可疑，則它人何可信？」由是獄決。懷慎自以才不及崇，故事皆推而不專，時譏為「伴食宰相」。又兼吏部尚書，以疾乞骸骨，許之。卒，贈荊州大都督，謚曰文成。遺言薦宋璟、李傑、李朝隱、盧從願，帝悼嘆之。

懷慎清儉不營產，服器無金玉文綺之飾，雖貴而妻子猶寒饑，所得祿賜，於故人親戚無所計惜，隨散輒盡。赴東都掌選，奉身之具，止一布囊。既屬疾，宋璟、盧從願候之，見敞簀單藉，門不施箔。會風雨至，舉席自障。日晏設食，蒸豆兩器、菜數杯而已。臨別，執二人手曰：「上求治切，然享國久，稍倦於勤，將有憸人乘間而進矣。公第誌之！」及治喪，家無留儲。帝時將幸東都，四門博士張星上言：「懷慎忠清，以直道始終，不加優錫，無以勸善。」乃下制賜其家物百段，米粟二百斛。帝後還京，因校獵、杜間，望懷慎家，環堵庳陋，家人若有所營者，馳使問焉，還白懷慎大祥，帝即以縑帛賜之，為罷獵。經其墓，碑表未立，停蹕臨視，泫然流涕，詔官為立碑，令中書侍郎蘇颋為之文，帝自書。

子奐、弈。

奐，早修整，為吏有清白稱。歷御史中丞，出為陜州刺史。開元二十四年，帝西還，次陜，嘉其美政，題贊於聽事曰：「專城之重，分陜之雄，亦既利物，內存匪躬，斯為國寶，不墜家風。」尋召為兵部侍郎。天寶初，為南海太守。南海兼水陸都會，物產瑰怪，前守劉巨鱗、彭杲皆以贓敗，故以奐代之。汙吏斂手，中人之市舶者亦不敢幹其法，遠俗為安。時謂自開元後四十年，治廣有清節者，宋璟、李朝隱、奐三人而已。終尚書右丞。弈見《忠義傳》。

李元纮
李元纮，字大綱，其先滑州人，後世占京兆萬年，本姓丙氏。曾祖粲，仕隋為屯衛大將軍，煬帝使督京師之西二十四郡盜賊，善撫循，能得士心。高祖與之厚，及兵入關，以眾歸，授宗正卿、應國公，賜姓李。後為左監門大將軍，以其老，聽乘馬按視宮禁。年八十餘卒，謚曰明。祖寬，高宗時為太常卿、隴西公。父道廣，武後時為汴州刺史，有善政。突厥、契丹寇河北，議發河南兵擊之，百姓震擾，道廣悉心撫定，人無離散。遷殿中監、同鳳閣鸞臺平章事，封金城侯。卒，贈秦州都督，謚曰成。

元纮，早修謹，仕為雍州司戶參軍。時太平公主勢震天下，百司順望風指，嘗與民競碾硙，元纮還之民。長史竇懷貞大驚，趣改之，元纮大署判後曰：「南山可移，判不可搖也。」改好畤令，遷潤州司馬，以辦治得名。開元初，為萬年令，賦役稱平，擢京兆少尹。詔決三輔渠，時王、主、權家皆旁渠立硙，瀦堨爭利，元纮敕吏盡毀之，分溉渠下田，民賴其恩。三遷吏部侍郎。會戶部楊玚、白知慎坐支調失宜，貶刺史，帝求可代者，公卿多薦元纮。帝欲擢為尚書，宰相以資薄，乃為戶部侍郎。條陳利害及政得失，帝才之，謂可丞輔，賜衣一稱、絹二百匹。明年，遂拜中書侍郎、同中書門下平章事，封清水縣男。

元纮當國，務峻涯檢，抑奔競，誇進者憚之。五月五日，宴武成殿，賜群臣襲衣，特以紫服、金魚錫元纮及蕭嵩，群臣無與比。是時，廢京司職田，議者欲置屯田。元纮曰：「軍國不同，中外異制，若人閑無役，地棄不墾，以閑手耕棄地，省饋運，實軍糧，於是有屯田，其為益尚矣。今百官所廢職田不一縣，弗可聚也；百姓私田皆力自耕，不可取也。若置屯，即當公私相易，調發丁夫。調役則業廢於家，免庸則賦闕於國，內地為屯，古未有也。恐得不補失，徒為煩費。」遂止。初，左庶子吳兢為史官，撰《唐書》及《春秋》，未成，以喪解，後上書請畢其功，詔許就集賢院成書；張說致仕，詔在家修史。元纮因言：「國史記人君善惡、王政損益，褒貶所系，前聖尤重。今國大典，分散不一，且太宗別置史館禁中，所以秘嚴之也。請勒說以書就館，參會撰錄。」詔可。

後與杜暹不協，數辨爭帝前，帝不懌，皆罷之，以元纮為曹州刺史，徙蒲州，引疾去。後以戶部尚書致仕，復起為太子詹事。卒，贈太子少傅，謚曰文忠。

元纮再世宰相，有清節，其當國累年，未嘗改治第宅，僮馬敝弱，得封物赒給親族。宋璟嘗嘆曰：「李公引宋遙之美，黜劉晃之貪，為國相，家無留儲，雖季文子之德，何以加之！」

杜暹
杜暹，濮州濮陽人。父承誌，武後時為監察御史。懷州刺史李文柬為人所告，詔承誌推驗，無實。文柬，宗室近屬也，卒得罪，承誌貶為方義令，遷天官員外郎。見羅織獄興，移疾去，卒於家。

自高祖至暹，五世同居。暹尤恭謹，事繼母孝。擢明經第，補婺州參軍，秩滿歸，吏以紙萬番贐之，暹為受百番，眾嘆曰：「昔清吏受一大錢，何異哉？」為鄭尉，復以清節顯。華州司馬楊孚，公挺人也，每咨重暹。會孚遷大理正，暹適以累當坐，孚曰：「使若人得罪，眾安勸乎？」以狀言執政，繇是擢為大理評事。

開元四年，以監察御史覆屯磧西。會安西副都護郭虔瓘與西突厥可汗阿史那獻、鎮守使劉遐慶更相訟，詔暹即按。入突騎施帳，究索左驗。虜以金遺暹，暹固辭，左右曰：「公使絕域，不可失戎心。」乃受焉，陰埋幕下。已出境，乃移文畀取之。突厥大驚，度磧追，不及，去。遷給事中，以母喪解。會安西都護張孝嵩遷太原尹，或言暹往使安西，虜伏其清，今猶慕思，乃奪服拜黃門侍郎兼安西副大都護。明年，於闐王尉遲朒約突厥諸國叛，暹覺其謀，發兵討斬之，支黨悉誅，更立君長，於闐遂安。以功加光祿大夫。守邊四年，撫戎練士，能自勤勵，為夷夏所樂。

十四年，召同中書門下平章事，遣中使往迎。謁見，賜絹二百、馬一匹、第一區。與李元纮輕重不得，罷為荊州都督長史，歷魏州刺史、太原尹。帝幸北都，進戶部尚書，許扈蹕。還，復東幸，以暹為京留守。暹率當番衛士繕三宮城，浚池，督役不少懈。帝聞嘉之，數賜書褒勞，進禮部尚書，封魏縣侯。

二十八年卒，贈尚書右丞相，遣使護喪，禁中出絹三百匹賜之，太常謚曰貞肅。右司員外郎劉同升等以暹行忠孝，謚有未盡，博士裴總謂暹往以墨衰受命安西，雖勤勞於國，不得盡孝。其子列訴，帝更敕有司考定，卒謚貞孝。

暹友愛，撫異母弟昱甚厚。其為人少學術，故當朝議論，時時失淺薄。然能以公清勤約自將，亹為之，自弱冠誓不通親友獻遺，以終身。既卒，尚書省及故吏致賻，其子孝友一不受，以行暹素誌雲。

暹族子鴻漸。

鴻漸字之巽。父鵬舉，與盧藏用隱白鹿山，以母疾，與崔沔同授醫蘭陵蕭亮，遂窮其術。歷右拾遺。玄宗東行河，因遊畋，上賦以風。終安州刺史。

鴻漸第進士，解褐延王府參軍，安思順表為朔方判官。祿山亂，皇太子按軍平涼，未知所適，議出蕭關趣豐安。鴻漸與六城水運使魏少遊、節度判官崔漪、支度判官盧簡金、關內鹽池判官李涵謀曰：「胡羯亂常，二京覆沒，太子治兵平涼，然散地難恃也。今朔方制勝之會，若奉迎太子，西詔河、隴，北結回紇，回紇固與國，收其勁騎，與大兵合，鼓而南，雪社稷之恥，不亦易乎！」即具上兵馬招輯之勢，且錄軍資、器械、儲廥凡最，使涵詣平涼見太子，太子大悅。會裴冕至自河西，亦勸之朔方。而鴻漸與漪至白草頓迎謁，說曰：「朔方天下勁兵，靈州用武地。今回紇請和，吐蕃結附，天下列城堅守，以待王命。縱為賊據，日夜望官軍，以圖收復。殿下治兵長驅，逆胡不足滅也。」太子喜曰：「靈武我之關中，卿乃吾蕭何也。」

既至靈武，鴻漸即與冕等勸即皇帝位，以系中外望。六請，見聽。鴻漸明習朝章，采舊儀，設壇壝城南，先一日草其儀上之。太子曰：「聖皇在遠，寇逆方結，宜罷壇場，它如奏。」太子即位，是為肅宗，授鴻漸兵部郎中，知中書舍人事。俄為武部侍郎，遷河西節度使。兩京平，又節度荊南。乾元二年，襄州大將康楚元等反，刺史王政脫身走，楚元偽稱南楚霸王，因襲荊州。鴻漸棄城遁，人皆南奔，爭舟溺死者甚眾。澧、朗、復、郢等州聞鴻漸出，皆竄伏山谷。俄而商州刺史韋倫平其亂。

久之，乃召鴻漸為尚書右丞、太常卿，充禮儀使。泰、建二陵制度皆鴻漸綜正，以優，封衛國公。又建言：「《周官》：『兇荒殺禮。』今承大亂，民人夷殘，其婚葬鹵簿，非於國有大功及二等以上親皆不許給。」詔可。

代宗廣德二年，以兵部侍郎同中書門下平章事。尋進中書侍郎。崔旰殺郭英軿據成都，邛州牙將柏貞節、滬州牙將楊子琳、劍州牙將李昌膋以兵討旰，蜀、劍大亂。命鴻漸以宰相兼成都尹、山南西道劍南東川副元帥、劍南西川節度副大使往鎮撫之。鴻漸性畏怯，無它遠略，而晚節溺浮圖道，畏殺戮。及逾劍門，懲艾張獻誠敗，且憚旰雄武，先許以不死。既見，禮遇之，不敢加譙責，反委以政，日與從事杜亞、楊炎縱酒高會，因薦旰為成都尹，而授貞節邛州刺史，子琳滬州刺史，各罷兵。乃請入朝，許之。及見帝，盛言旰威略可任，宜為留後。獻寶器五床、羅錦十五床，麝臍五石。復輔政。議者疾其長亂。進門下侍郎。大歷三年，兼東都留守、河南淮西山南東道副元帥，辭疾不行。又讓山南、劍南副元帥，聽之。四年，疾甚，辭宰相，罷三日卒，年六十一，贈太尉，謚曰文憲。

鴻漸自蜀還，食千僧，以為有報，搢紳效之。病甚，令僧剔項發，遺命依浮圖葬，不為封樹。

張九齡
張九齡，字子壽，韶州曲江人。七歲知屬文，十三以書幹廣州刺史王方慶，方慶嘆曰：「是必致遠。」會張說謫嶺南，一見厚遇之。居父喪，哀毀，庭中木連理。擢進士，始調校書郎，以道侔伊呂科策高第，為左拾遺。時玄宗即位，未郊見，九齡建言：

天，百神之君，王者所由受命也。自古繼統之主，必有郊配，蓋敬天命，報所受也。不以德澤未洽，年谷未登，而闕其禮。昔者周公郊祀後稷以配天，謂成王幼沖，周公居攝，猶用其禮，明不可廢也。漢丞相匡衡曰：「帝王之事，莫重乎郊祀。」董仲舒亦言：「不郊而祭山川，失祭之序，逆於禮，故《春秋》非之。」臣謂衡、仲舒古之知禮。皆以郊之祭所宜先也。陛下紹休聖緒，於今五載，而未行大報，考之於經，義或未通。今百谷嘉生，鳥獸鹹若，夷狄內附，兵革用弭，乃怠於事天，恐不可以訓。願以迎日之至，升紫壇，陳采席，定天位，則聖典無遺矣。

又言：

乖政之氣，發為水旱。天道雖遠，其應甚邇。昔東海枉殺孝婦，天旱久之。一吏不明，匹婦非命，則天昭其冤。況六合元元之眾，縣命於縣令，宅生於刺史，陛下所與共治，尤親於人者乎！若非其任，水旱之繇，豈唯一婦而已。今刺史，京輔雄望之郡，猶少擇之，江、淮、隴、蜀、三河大府之外，稍非其人。繇京官出者，或身有累，或政無狀，用牧守之任。為斥逐之地。或因附會以忝高位，及勢衰，謂之不稱京職，出以為州。武夫、流外，積資而得，不計於才。刺史乃爾，縣令尚可言哉？氓庶，國家之本，務本之職，乃為好進者所輕，承弊之民，遭不肖所擾，聖化從此銷郁，繇不選親人以成其敝也。古者刺史入為三公，郎官出宰百里。今朝廷士入而不出，其於計私，甚自得也。京師衣冠所聚，身名所出，從容附會，不勤而成，是大利在於內，而不在於外也。智能之士，欲利之心，安肯復出為刺史、縣令哉？國家賴智能以治，而常無親人者，陛下不革以法故也。臣愚謂欲治之本，莫若重守令，守令既重，則能者可行。宜遂科定其資：凡不歷都督、刺史，雖有高第，不得任侍郎、列卿；不歷縣令，雖有善政，不得任臺郎、給、舍；都督、守、令雖遠者，使無十年任外。如不為此而救其失，恐天下猶未治也。

又古之選士，惟取稱職，是以士修素行，而不為僥幸，奸偽自止，流品不雜。今天下不必治於上古，而事務日倍於前，誠以不正其本而設巧於末也。所謂末者，吏部條章，舉贏千百。刀筆之人，溺於文墨；巧史猾徒，緣奸而奮。臣以謂始造簿書，備遺忘耳，今反求精於案牘，而忽於人才，是所謂遺劍中流，契丹以記者也。凡稱吏部能者，則曰自尉與主簿，繇主簿與丞，此執文而知官次者也，乃不論其賢不肖，豈不謬哉！夫吏部尚書、侍郎，以賢而授者也，豈不能知人？如知之難，拔十得五，斯可矣。今膠以格條，據資配職，為官擇人，初無此意，故時人有平配之誚，官曹無得賢之實。

臣謂選部之法，敝於不變。今若刺史、縣令精核其人，則管內歲當選者，使考才行，可入流品，然後送臺，又加擇焉，以所用眾寡為州縣殿最，則州縣慎所舉，可官之才多，吏部因其成，無庸人之繁矣。今歲選乃萬計，京師米物為耗，豈多士哉？蓋冒濫抵此爾。方以一詩一判，定其是非，適使賢人遺逸，此明代之闕政也。天下雖廣，朝廷雖眾，必使毀譽相亂，聽受不明，事則已矣。如知其賢能，各有品第，每一官缺，不以次用之，豈不可乎？如諸司要官，以下等叨進，是議無高卑，唯得與不爾。故清議不立，而名節不修，善士守誌而後時，中人進求而易操也。朝廷能以令名進人，士亦以修名獲利，利之出，眾之趨也。不如此，則小者得於茍求，一變而至阿私；大者許以分義，再變而成朋黨矣。故於用人不可不第其高下，高下有次，則不可以妄幹，天下之士必刻意修飾，而刑政自清，此興衰之大端也。

俄遷左補闕。九齡自才鑒，吏部試拔萃與舉者，常與右拾遺趙冬曦考次，號稱詳平。改司勛員外郎。時張說為宰相，親重之，與通譜系，常曰：「後出詞人之冠也。」遷中書舍人內供奉，封曲江男，進中書舍人。會帝封泰山，說多引兩省錄事主書及所親攝官升山，超階至五品。九齡當草詔，謂說曰：「官爵者，天下公器，先德望，後勞舊。今登封告成，千載之絕典，而清流隔於殊恩，胥史乃濫章韨，恐制出，四方失望。方進草，尚可以改，公宜審計。」說曰：「事已決矣，悠悠之言不足慮。」既而果得謗。御史中丞宇文融方事田法，有所關奏，說輒建議違之。融積不平，九齡為言，說不聽。俄為融等痛詆，幾不免，九齡亦改太常少卿，出為冀州刺史。以母不肯去鄉里，故表換洪州都督。徙桂州，兼嶺南按察選補使。

始說知集賢院，嘗薦九齡可備顧問。說卒，天子思其言，召為秘書少監、集賢院學士，知院事。會賜渤海詔，而書命無足為者，乃召九齡為之，被詔輒成。遷工部侍郎，知制誥。數乞歸養，詔不許，以其弟九臯、九章為嶺南刺史，歲時聽給驛省家。遷中書侍郎，以母喪解，毀不勝哀，有紫芝產坐側，白鳩、白雀巢家樹。是歲，奪哀拜中書侍郎、同中書門下平章事。固辭，不許。明年，遷中書令。始議河南開水屯，兼河南稻田使。上言廢循資格，復置十道采訪使。

李林甫無學術，見九齡文雅，為帝知，內忌之。會范陽節度使張守珪以斬可突幹功，帝欲以為侍中。九齡曰：「宰相代天治物，有其人然後授，不可以賞功。國家之敗，由官邪也。」帝曰：「假其名若何？」對曰：「名器不可假也。有如平東北二虜，陛下何以加之？」遂止。又將以涼州都督牛仙客為尚書，九齡執曰：「不可。尚書，古納言，唐家多用舊相，不然，歷內外貴任，妙有德望者為之。仙客，河、湟一使典耳，使班常伯，天下其謂何？」又欲賜實封，九齡曰：「漢法非有功不封，唐遵漢法，太宗之制也。邊將積谷帛，繕器械，適所職耳。陛下必賞之，金帛可也，獨不宜裂地以封。」帝怒曰：「豈以仙客寒士嫌之邪？卿固素有門閱哉？」九齡頓首曰：「臣荒陬孤生，陛下過聽，以文學用臣。仙客擢胥史，目不知書。韓信，淮陰一壯夫，羞絳、灌等列。陛下必用仙客，臣實恥之。」帝不悅。翌日，林甫進曰：「仙客，宰相材也，乃不堪尚書邪？九齡文吏，拘古義，失大體。」帝由是決用仙客不疑。九齡既戾帝旨，固內懼，恐遂為林甫所危，因帝賜白羽扇，乃獻賦自況，其末曰：「茍效用之得所，雖殺身而何忌？」又曰：「縱秋氣之移奪，終感恩於篋中。」帝雖優答，然卒以尚書右丞相罷政事，而用仙客。自是朝廷士大夫持祿養恩矣。嘗薦長安尉周子諒為監察御史，子諒劾奏仙客，其語援讖書。帝怒，杖子諒於朝堂，流州，死於道。九齡坐舉非其人，貶荊州長史。雖以直道黜，不戚戚嬰望，惟文史自娛，朝廷許其勝流。久之，封始興縣伯，請還展墓，病卒，年六十八，贈荊州大都督，謚曰文獻。

九齡體弱，有藉。故事，公卿皆搢笏於帶，而後乘馬。九齡獨常使人持之，因設笏囊，自九齡始。後帝每用人，必曰：「風度能若九齡乎？」初，千秋節，公、王並獻寶監，九齡上「事鑒」十章，號《千秋金鑒錄》，以伸諷諭。與嚴挺之、袁仁敬、梁升卿、盧怡善，世稱其交能終始者。及為相，諤諤有大臣節。當是時，帝在位久，稍怠於政，故九齡議論必極言得失，所推引皆正人。武惠妃謀陷太子瑛，九齡執不可。妃密遣宦奴牛貴兒告之曰：「廢必有興，公為援，宰相可長處。」九齡叱曰：「房幄安有外言哉！」遽奏之，帝為動色，故卒九齡相而太子無患。安祿山初以范陽偏校入奏，氣驕蹇，九齡謂裴光庭曰：「亂幽州者，此胡雛也。」及討奚、契丹敗，張守珪執如京師，九齡署其狀曰：「穰苴出師而誅莊賈，孫武習戰猶戮宮嬪，守珪法行於軍，祿山不容免死。」帝不許，赦之。九齡曰：「祿山狼子野心，有逆相，宜即事誅之，以絕後患。」帝曰：「卿無以王衍知石勒而害忠良。」卒不用。帝後在蜀，思其忠，為泣下，且遣使祭於韶州，厚幣恤其家。開元後，天下稱曰曲江公而不名雲。建中元年，德宗賢其風烈，復贈司徒。

子拯，居父喪，有節行，後為伊闕令。會祿山盜河、洛，陷焉。而終不受偽官。賊平，擢太子贊善大夫。九齡弟九臯，亦有名，終嶺南節度使。其曾孫仲方。

仲方，生歧秀，父友高郢見，異之，曰：「是兒必為國器，使吾得位，將振起之。」貞元中，擢進士、宏辭，為集賢校理，以母喪免。會郢拜御史大夫，表為御史。進累倉部員外郎。

會呂溫等以劾奏宰相李吉甫不實，坐斥去，仲方以溫黨，補金州刺史。宦人奪民田，仲方三疏申理，卒與民直。入為度支郎中。吉甫卒，太常謚恭懿，博士尉遲汾清謚敬憲，仲方挾前怨未已，因上議曰：「古之謚，考大節，略細行，善善惡惡，一言而足。按吉甫雖多才多藝，而側媚取容，疊致臺袞，寡信易謀，事無成功。且兵兇器，不可從我始，至以伐罪，則邀必成功。今內有賊輔臣之盜，外有懷毒蠆之臣，師徒暴野，農不得在畝，婦不得在桑，耗賦殫畜，屍僵血流，胔骼成嶽，毒痡之痛，訴天無辜，階禍之發，實始吉甫。」又言：「吉甫平易柔寬，名不配行。請俟蔡平，然後議之。」憲宗方用兵，疾其言醜訐，貶為遂州司馬。稍進河南少尹、鄭州刺史。

敬宗立，李程輔政，引為諫議大夫。帝時詔王播造競渡舟三十艘，度用半歲運費。仲方見延英，論諍堅苦，帝為減三之二。又詔幸華清宮，仲方曰：「萬乘之行，必具葆衛，易則失威重。」不從，猶見慰勞。鄠令崔發以辱黃門系獄，逢赦不見宥。仲方曰：「恩被天下，流昆蟲，而不行禦前乎？」發繇是不死。大和初，出為福建觀察使。召還，進至左散騎常侍。李德裕秉政，以太子賓客分司東都。德裕罷，復拜常侍。

李訓之變，大臣或誅或系。翌日，群臣謁宣政，牙闔不啟。群臣錯立朝堂，無史卒贊候，久乃半扉啟，使者傳召仲方曰：「有詔，可京兆尹。」然後門辟，喚仗。於時族夷將相，顱足旁午，仲方皆密使識其屍。俄許收葬，故胔骸不相亂。已而禁軍橫，多撓政，仲方勢笮，不能有所繩劾。宰相鄭覃更以薛元賞代之，出為華州刺史。召入，授秘書監。人頗言覃助德裕，擯仲方不用。覃乃擬丞、郎以聞。文宗曰：「侍郎，朝廷華選。彼牧守無狀，不可得。」但封曲江縣伯。卒，七十二，贈禮部尚書，謚曰成。仲方確正有風節，既駁吉甫謚，世不直其言，卒不至顯。既歿，人多傷之。

始，高祖仕隋時，太宗方幼而病，為刻玉像於熒陽佛祠以祈年，久而刓晦，仲方在鄭，敕吏治護，鏤石以聞，傳於時。

韓休
韓休，京兆長安人。父大智，洛州司功參軍，其兄大敏，仕武後為鳳閣舍人。梁州都督李行褒為部人告變，詔大敏鞫治。或曰：「行褒諸李近屬，後意欲去之，無列其冤，恐累公。」大敏曰：「豈顧身枉人以死乎？」至則驗出之。後怒，遣御史覆按，卒殺行褒，而大敏賜死於家。

休工文辭，舉賢良。玄宗在東宮，令條對國政，與校書郎趙冬曦並中乙科，擢左補闕，判主爵員外郎。進至禮部侍郎，知制誥。出為虢州刺史。虢於東、西京為近州，乘輿所至，常稅廄芻，休請均賦它郡。中書令張說曰：「免虢而與它州，此守臣為私惠耳。」休復執論，吏白恐忤宰相意，休曰：「刺史幸知民之敝而不救，豈為政哉？雖得罪，所甘心焉。」訖如休請。以母喪解，服除，為工部侍郎，知制誥。遷尚書右丞。侍中裴光庭卒，帝敕蕭嵩舉所以代者，嵩稱休誌行，遂拜黃門侍郎、同中書門下平章事。

休直方不務進趨，既為相，天下翕然宜之。萬年尉李美玉有罪，帝將放嶺南。休曰：「尉小官，犯非大惡。今朝廷有大奸，請得先治。金吾大將軍程伯獻恃恩而貪，室宅輿馬僭法度，臣請先伯獻，後美玉。」帝不許，休固爭曰：「罪細且不容，巨猾乃置不問，陛下不出伯獻，臣不敢奉詔。」帝不能奪。大率堅正類此。初，嵩以休柔易，故薦之。休臨事或折正嵩，嵩不能平。宋璟聞之曰：「不意休能爾，仁者之勇也。」嵩寬博多可，休峭鯁，時政所得失，言之未嘗不盡。帝嘗獵苑中，或大張樂，稍過差，必視左右曰：「韓休知否？」已而疏輒至。嘗引鑒，默不樂。左右曰：「自韓休入朝，陛下無一日歡，何自戚戚，不逐去之？」帝曰：「吾雖瘠，天下肥矣。且蕭嵩每啟事，必順旨，我退而思天下，不安寢。韓休敷陳治道，多訐直，我退而思天下，寢必安。吾用休，社稷計耳。」後以工部尚書罷。遷太子少師，封宜陽縣子。卒，年六十八，贈揚州大都督，謚曰文忠。寶應元年，贈太子太師。

子浩、洽、洪、汯、滉、渾、洄，皆有學尚。

浩，萬年主簿，坐籍王鉷家貲有隱入，為尹鮮于仲通所劾，流循州。洪為司庫員外郎，與汯皆以累貶。洪後為華州長史。渾，大理司直。安祿山盜京師，皆陷賊，賊逼以官，浩與洪、汯、滉、渾出奔，將走行在，浩、洪、渾及洪四子復為賊禽殺之。洪善與人交，有節義，藉甚於時，見者為流涕。肅宗以大臣子能死難，詔贈浩吏部郎中，洪太常卿，渾太常少卿。汯上元中終諫議大夫。洽，終殿中侍御史。

滉，字太沖，以蔭補左威衛騎曹參軍。至德初，避地山南，采訪使李承昭表為通川郡長史，改彭王府諮議參軍。初，汯知制誥，當草王玙詔，無借言，銜之。及當國，滉兄弟皆斥冗官。玙罷，乃擢殿中侍御史，三遷吏部員外郎。性強直，明吏事，蒞南曹五年，簿最詳致。再遷給事中，知兵部選。時盜殺富平令韋當，賊隸北軍，魚朝恩私其兇，奏原死，滉執處，卒伏辜。遷右丞。知吏部選，以戶部侍郎判度支。

自至德軍興，所在賦稅無藝，帑司給輸乾隱。滉檢制吏下及四方輸將，犯者痛根以法。會歲數稔，兵革少息，故儲積谷帛稍豐實。然覆治案牘，深文鉤剝，人亦咨怨。大歷十二年秋，大雨害稼什八，京兆尹黎幹言狀，滉恐有所蠲貸，固表不實。代宗命御史行視，實損田三萬餘頃。始，渭南令劉藻附滉，言部田無害，御史趙計按驗如藻言，帝又遣御史朱敖覆實，害田三千頃。帝怒曰：「縣令，所以養民，而田損不問，豈恤隱意邪？」貶南浦員外尉，計亦斥為豐州司戶員外參軍。方是時，潦敗河中鹽池，滉奏池產瑞鹽。帝疑，遣諫議大夫蔣鎮廉狀，鎮畏滉，還乃賀帝，且請置祠，詔號寶應靈慶池。

德宗立，惡滉掊刻，徙太常卿。議者不厭，乃出為晉州刺史。未幾，遷浙江東、西觀察使，尋檢校禮部尚書為鎮海軍節度使。綏輯百姓，均租、調，不逾年，境內稱治。帝在奉天，淮、汴震騷，滉訓士卒，分兵戌河南。既狩梁州，又獻縑十萬匹，請以鎮兵三萬助討賊，有詔嘉勞，進檢校尚書右仆射，封南陽郡公。李希烈陷汴州，滉遣裨將王棲耀、李長榮、柏良器以勁卒萬人進討，次睢陽，而賊已攻寧陵，棲耀等破走之，漕路無梗，完靖東南，滉功多。

時裏胥有罪，輒殺無貸，人怪之。滉曰：「袁晁本一鞭背史，禽賊有負，聚其類以反，此輩皆鄉縣豪黠，不如殺之，用年少者，惜身保家不為惡。」又以賊非牛酒不嘯結，乃禁屠牛，以絕其謀。婺州屬縣有犯令者，誅及鄰伍，坐死數十百人。又遣官分察境內，罪涉疑似必誅，一判輒數十人，下皆愁怖。

聞京都未平，乃閉關梁，禁牛馬出境，築石頭五城，自京口至玉山。毀上元道、佛祠四十區，修撝壁，起建業、抵京峴，樓雉相望。以為朝廷有永嘉南走事，置館第數十於石頭城，穿井皆百尺。命偏將丘涔督役，日數千人，涔虐用其眾，朝令夕辦，先世丘壟皆發夷。造樓艦三千柁，以舟師由海門大閱，至申浦乃還。追李長榮等歸，以親吏盧復為宣州刺史，增營壘，教習長兵，毀鐘鑄軍器。陳少遊在揚州，以甲士三千臨江大閱；滉亦總兵臨金山，與少遊會，以金繒相餉酬。然滉握強兵，遷延不赴難，而調發糧帛以濟朝廷者繦屬，當時實賴之。李晟方屯渭北，滉運米饋之，船置十弩以相警捍，賊不能剽。始，漕船臨江，滉顧僚吏曰：「天子蒙塵，臣下之恥也。」乃自舉一囊，將佐爭負之。

貞元元年，加檢校左仆射、同中書門下平章事、江淮轉運使，封鄭國公。以繕治石頭城，人頗言有窺望意，雖帝亦惑之。會李泌間關辯數，帝意乃解。二年，更封晉。是歲入朝。滉既宿齒先達，頗簡倨，接新進用事，不能滿其意，眾怨之。獻羨錢五百餘萬緡，詔加度支諸道轉運、鹽鐵等使。

右丞元琇判度支也，以關輔旱，請運江南租米西給京師。帝委滉專督之，而琇畏其剛愎難共事，請自江至揚子，滉主之；揚子以北，自主之。滉由是銜琇。會琇以京師錢重貨輕，發江東鹽監院錢四十萬緡入關。滉紿奏「運錢至京師，率費萬致千，不可從。」帝責謂琇，琇曰：「千錢其重與鬥米均，費三百可致。」帝以諭滉，滉執不可。至是，誣劾琇饋米與淄青李納、河中李懷光。帝怒，不復究驗，貶琇雷州司戶參軍。左丞董晉白宰相劉滋、齊映曰：「昨關輔用兵，方蝗旱，琇不增一賦，而軍興皆濟，可謂勞臣。今被謫無名，刑濫人懼，假令權臣逞誌，公胡不請三司鞫之？」滋、映不能用。給事中袁高抗疏申執，滉指為黨與，寢不報。

劉玄佐不朝，帝密詔滉諷之。及過汴，玄佐素憚滉，修屬吏禮。滉辭不敢當，因結為兄弟，入拜其母，置酒設女樂。酒行，滉曰：「宜早見天子，不可使夫人白首與新婦子孫填宮掖也。」玄佐泣悟。滉以錢二十萬緡為玄佐辦裝，又以綾二十萬犒軍。玄佐入朝，滉薦可任邊事。時兩河罷兵，滉上言：「吐藩盜河、湟久，近歲浸弱，而西近大食，北捍回鶻，東抗南詔，分軍外戰，兵在河、隴者不過五六萬，若朝廷命將，以十萬眾城涼、鄯、洮、渭，各置兵二萬為守禦，臣請以本道財賦饋軍，給三年費，然後營田積粟，且耕且戰，則河、隴之地可翹足而復。」帝善其言，因訪玄佐，玄佐請行。會滉病甚，張延賞奏減州縣冗官，收祿俸，募戰士西討。玄佐慮延賞靳削資儲，辭犬戎未釁，不可輕進，因稱疾。帝遣中人勞問，臥受命。延賞知不可用，乃止。滉尋卒，年六十五，贈太傅，謚曰忠肅。

滉雖宰相子，性節儉，衣裘茵衽，十年一易。甚暑不執扇，居處陋薄，取庇風雨。門當列戟，以父時第門不忍壞，乃不請。堂先無挾廡，弟洄稍增補之，滉見即徹去，曰：「先君容焉，吾等奉之，常恐失墜。若摧圮，繕之則已，安敢改作以傷儉德？」居重位，清潔疾惡，不為家人資產。自始仕至將相，乘五馬，無不終櫪下。好鼓琴，書得張旭筆法，畫與宗人幹相埒。嘗自言：「不能定筆，不可論書畫。」以非急務，故自晦，不傳於人。善治《易》、《春秋》，著《通例》及《天文事序議》各一篇。初判度支，李晟以裨將白軍事，滉待之加禮，使其子拜之，厚遺器幣鞍馬。後晟終立大功。滉幼時已有美名，所與遊皆天下豪俊。晚節益苛慘，故論者疑其飾情希進，既得誌，則強肆，蓋自其性雲。子群、臯。

群終國子司業。臯字仲聞，資質重厚，有大臣器。由雲陽尉策賢良方正異等，拜右拾遺。累遷考功員外郎。父喪，德宗遣使吊問，俾論譔滉行事，號泣承命，立草數千言以進，帝嘉之。服除，宰相擬考功郎中，帝為加知制誥。遷中書舍人、御史中丞、兵部侍郎，號稱職。俄拜京兆尹。奏署鄭鋒為倉曹參軍。鋒苛斂吏，乃說臯悉索府中雜錢，折糴粟麥三十萬石獻於帝，臯悅之，奏為興平令。貞元十四年，大旱，民請蠲租賦，臯府帑已空，內憂恐，奏不敢實。會中人出入，百姓遮道訴之，事聞，貶撫州員外司馬。未幾，改杭州刺史，入拜尚書右丞。王叔文用事，臯嫉之，謂人曰：「吾不能事新貴。」從弟曄以告叔文，叔文怒，出為鄂嶽蘄沔觀察使。叔文敗，即拜節度，徙鎮海，入為戶部尚書，歷東都留守、忠武軍節度使。大抵以簡儉治，所至有績。召拜吏部尚書，兼太子少傅。莊憲太后崩，充大明宮留守。穆宗以舊傅恩，加檢校尚書右仆射，俄為真。又進左仆射。長慶四年，復為東都留守，卒於道，年七十九，贈太子太保，謚曰貞。

臯貌類父，既孤，不復視鑒。生知音律，常曰：「長年後不願聽樂，以門內事多逆知之。」聞鼓琴，至《止息》，嘆曰：「美哉！嵇康之為是曲，其當晉、魏之際乎。其音主商，商為秋，秋者天將搖落肅殺，其歲之晏乎。晉乘金運，商又金聲，此所以知魏方季而晉將代也。緩其商弦，與宮同音，臣奪君之義，知司馬氏之將篡也。王陵、毌丘儉、文欽、諸葛誕繼為揚州都督，鹹有興復之謀，皆為司馬懿父子所殺。康以揚州故廣陵地，陵等皆魏大臣，故名其曲曰《廣陵散》，言魏散亡自廣陵始。『止息』者，晉雖暴興，終止息於此。其哀憤、躁蹙、憯痛、迫脅之音，盡於是矣。永嘉之亂，其兆乎！康避晉、魏之禍，托以鬼神，以俟後世知音雲。」

洄字幼深，蔭補弘文生，滿歲，參調吏部侍郎，達奚珣以地望抑之。除章懷太子陵令，無慍容。安祿山亂，家七人遇害，洄避難江南，蔬食不聽樂。乾元中，授睦州別駕，劉晏表為屯田員外郎，知揚子留後。召拜諫議大夫，與補闕李翰數上章言得失，擢知制誥。坐與元載善，貶邵州司戶參軍。德宗即位，起為淮南黜陟使，復為諫議大夫。

晏被罪，天下錢谷歸尚書省，而省司廢久，無綱紀，莫總其任，乃擢洄戶部侍郎，判度支。洄上言：「江、淮七監，歲鑄錢四萬五千緡輸京師，工用運轉，每緡度二千，是本倍於子。今商州紅崖冶產銅，而洛源監久廢，請鑿山取銅，即治舊監，置十爐鑄之，歲得錢七萬二千緡，度費每緡九百，則得可浮本矣。江、淮七監，請皆罷。」又言：「天下銅鐵冶，乃山澤利，當歸王者，請悉隸鹽鐵使。」從之。復罷省胥史冗食二千人，積米長安、萬年二縣各數十萬石，視年豐耗而發斂焉，故人不艱食。

洄與楊炎善，炎得罪，不自安。無何，臯上疏理炎罪，帝意洄教之，貶蜀州刺史。興元元年，入為兵部侍郎，轉京兆尹。貞元十年，終國子祭酒，贈戶部尚書。

贊曰：人之立事，無不銳始而工於初，至其半則稍怠，卒而漫澶不振也。觀玄宗開元時，厲精求治，元老魁舊，動所尊憚，故姚元崇、宋璟言聽計行，力不難而功已成。及太平久，左右大臣皆帝自識擢，狎而易之，誌滿意驕，而張九齡爭愈切，言益不聽。夫誌滿則忽其所謀，意驕則樂軟熟、憎鯁切，較力雖多，課所效不及姚、宋遠矣。終之胡雛亂華，身播邊陬，非曰天運，亦人事有致而然。若知古等皆宰相選，使當天寶時，庸能有救哉！


Chinese text: This work was published before January 1, 1923, and is in the
public domain worldwide because the author died at least 100 years ago.
