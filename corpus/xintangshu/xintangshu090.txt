劉弘基
劉弘基，雍州池陽人。少以廕補隋右勛侍。大業末，從征遼，貲乏，行及汾陰的欲望沖動。「超我」是人後天形成的道德、宗教等社會意識，，度後期且誅，遂與其屬椎牛犯法，諷吏捕系。歲餘，以贖論，因亡命，盜馬自給。至太原，陰事高祖。又察太宗資度非常，益自托。由是蒙親禮，出入連騎，間至臥內。兵將舉，弘基募士，得二千人。王威等鯁大事，弘基與長孫順德伏閤後，麾左右執之。從攻下西河，宋老生敗，棄馬投塹，弘基斬其首，拜右光祿大夫。師至蒲，引兵先濟河，下馮翊。為渭北道大使，命殷開山副之。西徇扶風，眾至六萬，南度渭，次長安故城，振隊金光門。隋將衛文升來拒，弘基逆擊，擒甲士千餘，馬數百。時諸軍尚未至，弘基最先勝。高祖悅，賜馬二十匹。京師平，功第一，授右驍衛大將軍。

討薛舉，戰淺水原，八總管軍皆沒，唯弘基一軍戰力，矢盡，為賊拘。帝以臨難不屈，優護其家。仁杲平，乃克歸，官之如初。劉武周犯太原，弘基屯平陽，復陷賊。俄自拔歸，授左一總管。從秦王屯柏壁，以勁卒二千繇隰州趨西河，躡賊歸路。賊銳甚，弘基堅壁儲勇。及宋金剛遁走，率騎尾之介休，與王合擊，大破之。累封任國公。從擊劉黑闥，還，除井鉞將軍。會突厥患邊，督步騎萬人備塞，自豳北東拒子午嶺，西抵臨涇，築障遮虜。

貞觀初，李孝常等謀反，坐與交，除名為民。歲餘，起為易州刺史，復封爵。召授衛尉卿，改封夔國。以老乞骸，為輔國大將軍，朝朔望，祿賜同職事。太宗征遼，召為前軍大總管，戰駐蹕山，有功，累加封戶至千一百。卒，贈開府儀同三司，并州都督，陪葬昭陵，謚曰襄。

始，弘基病，給諸子奴婢各十五人，田五頃，謂所親曰：「使賢，固不藉多財；即不賢，守此可以脫饑凍。」余悉散之親黨。子仁實，襲封。

殷開山
殷開山，名嶠，以字行，世居江南。祖不害，仕陳為司農卿。陳亡，徙京兆，為鄠人。開山涉書，工為尺牘，為隋大谷長。高祖兵起，召補大將軍掾，從攻西河。為渭北道元帥長史。時關輔群盜驁力自張，不相君，命開山招慰，皆下。與劉弘基屯故城，破衛文升之兵，賜爵陳郡公，遷丞相府掾。

以吏部侍郎從秦王討薛舉。會王疾甚，臥營，委軍於劉文靜，誡曰：「賊方熾，邀速戰利。公等毋與爭，糧盡眾枵，乃可圖。」開山銳立事，說文靜曰：「王屬疾，憂公弗克濟，故不欲戰。今宜逗機制敵，無專以賊遺王也。請勒兵以怖之。」遂戰折墌，為舉所乘，遂大敗。下吏當死，詔貸之，除名為民。頃之，從平仁杲，復爵位，兼陜東道行臺兵部尚書，遷吏部。從討王世充，以功進爵鄖國公。

征劉黑闥，道病卒，王哭之慟，詔贈陜東道大行臺右僕射，謚曰節。貞觀十四年，與淮安王神通、河間王孝恭、民部尚書劉政會俱配饗高祖廟廷。永徽中，加贈司空。

劉政會
劉政會，滑州胙人。隋大業中，為太原鷹揚府司馬，以兵隸高祖麾下。王威等既貳，秦王欲先事除之，遣政會為急變書告其反。時募士已集，乃執威等囚之，然後舉兵，政會功也。

大將軍府建，為戶曹參軍，遷丞相府掾。武德初，授衛尉少卿，留守太原，調輯戎政，遠近歡服。會劉武周寇并州，晉陽豪傑舉應之，政會為武周所擒，每密表賊形勢。既平，復官爵，歷光祿卿，封邢國公。貞觀初，轉洪州都督，卒。太宗手詔：「政會昔預義舉，有殊功，葬宜異等。」於是贈民部尚書，謚曰襄。後追徙渝國。

子玄意襲爵，尚南平公主。高宗時為汝州刺史。次子奇，長壽中，為天官侍郎，薦張鷟、司馬锽為監察御史，二人因申屠瑒以謝，奇正色曰：「舉賢本無私，何見謝？」聞者皆竦。後為酷吏陷，被誅。

七世孫崇望
七世孫崇望，字希徒，及進士第，宣歙王凝辟轉運巡官。崔安潛帥許及劍南，崇望昆弟四人同幕府，世以為才。安潛入為吏部尚書，崇望又以員外郎主南曹，選事清辦。僖宗幸山南，王重榮怨宦豎，不肯率職，時高選使者，即河中鐫諭使自新，崇望以諫議大夫持節往。既至，陳君臣大義動之，重榮順服，請誅硃玫自效。使還，稱旨，擢翰林學士。昭宗即位，進中書侍郎、同中書門下平章事。張浚伐太原，崇望固執不可，浚果敗。代為門下侍郎、判度支。玉山都將楊守信反，夜陳兵闕下。帝列兵延喜門，命崇望守度支庫。巉旦，含光門未開，禁卒左右植立，將大掠長安中。俄聞傳呼宰相來者，門辟，崇望駐馬勞曰：「上自將在中營，公等禁軍也，不帝前殺賊取功，而茍欲剽掠成惡名乎？」士皆唯唯。至長樂門，賊望兵至，乃遁去，軍中咸呼「萬歲」。是日，京師不亂，繄其力。進尚書左僕射。硃全忠謀取徐、泗，表請以大臣代時溥，乃授崇望武寧軍節度使。溥拒命，崇望還為太常卿。會王珂、王珙爭河中，詔以崔胤為節度使。珂，李克用婿也。太原邸吏薛誌勤曰：「崔公鎮河中，不若光德劉公於我公最善。」光德，崇望所居坊也。後李茂貞、王行瑜入誅執政，坐是，貶昭州司馬。行瑜誅，克用直其冤，召為吏部尚書。會王摶以吏部輔政，徙兵部。王建欲並東川，詔崇望為劍南東川節度使、同中書門下平章事。未至，建已使王宗滌知留後，崇望乃還為兵部尚書。卒，贈司空。

崇望兄崇龜
兄崇龜，字子長。擢進士，仕累華要，終清海軍節度使。廣有大賈，約倡女夜集，而它盜殺女，遺刀去。賈入倡家，踐其血乃覺，乘艑亡。吏跡賈捕劾，得約女狀而不殺也。崇龜方大饗軍中，悉集宰人，至日入，乃遣。陰以遺刀易一雜置之。詰朝，群宰即庖取刀，一人不去，曰：「是非我刀。」問之，得其主名。往視，則亡矣。崇龜取它囚殺之，聲言賈也，陳諸市。亡宰歸，捕詰具伏。其精明類此。姻舊或幹以財，率不答，但寫《荔支圖》與之。然不能防檢其家，既沒，有鬻珠翠羽者，由是名損。

崇望弟崇魯
弟崇魯，字郊文，亦第進士，擢士補闕、翰林學士，僖宗避難山南，為嗣襄王煴史館修撰，得不誅。景福中，以水部郎中知制誥。雅與崔昭緯善。帝以韋昭度、李磎輔政，而昭緯外倚邠、岐兵為援，以久其權。於是天子厚禮磎，昭緯懼見奪，共謀沮之。及磎墨麻出，崇魯輒掠麻大哭。帝問焉，崇魯曰：「今雖乏人，豈宜取憸人為宰相。磎以楊復恭、西門重遂得近職，奈何用之？前日杜讓能羞戮未刷，尚忍蹈覆轍乎？」磎由是不得相。磎亦劾奏其奸，因自陳「為山南楊守亮詆毀，不容與復恭交私」。又言：「崇望為宰相，使親吏日夕謁左軍，與復恭相親厚。絁巾慘帶，不入禁門；崇魯向殿哭，厭詛天詐，殆人之妖。且其父坐賄飲藥死。崇魯身為硃玫史官，作勸進表。在太原府使西川，見田令孜，沒階趨，廢制度自崇魯始。」其相詈訾，俚淺稽校，譬市人然。崇龜始聞哭麻，恚不食。曰：「吾兄弟未始以聲利敗名，今不幸乃生是兒。」後王行瑜、崔昭緯相繼誅，崇魯貶崖州司戶參軍。終水部員外郎。

許紹
許紹，字嗣宗，安州安陸人。父法光，在隋為楚州刺史。元皇帝為安州總管，紹時為兒，與高祖同學，相愛也。大業末，任夷陵通守，會盜起，州境獨完，流人自占數十萬，開倉賑給。煬帝崩問至，紹率人吏三日臨，以所部遙屬越王侗。後王世充篡立，遂遣使以黔安、武陵、澧陽歸國，授峽州刺史，封安陸郡公。高祖賜書道平生舊，以加慰納。

蕭銑將董景珍降，命紹率兵應接。以破銑功，擢其子智仁為溫州刺史。銑遣楊道生圍峽州，紹擊走之。銑將陳普環具大艦溯江，與開州賊蕭阇提略巴、蜀，紹遣智仁及婿張玄靖、掾李弘節追戰西陵，覆其兵，禽普環，悉獲戰艦。江之南有安蜀城，地直夷陵，荊門城峙其東，皆峭險處。銑以兵戍守，紹遣智仁等攻荊門，取之。制書褒美，許以便宜。紹境連王世充及銑，其下為賊剽者皆見殺，紹得敵人，獨資遣之，二邦感義，殺掠為止。進譙國公，賜帛千段。

趙郡王孝恭等代銑，復詔督兵圖荊州。會病，卒於軍，帝為流涕。貞觀中，贈荊州都督。智仁，初以勛授封孝昌縣公，紹卒，繼守夷陵，終涼州都督。次子圉師。

圉師有器幹，研涉藝文，擢進士第。累遷給事中、黃門侍郎、同中書門下三品。龍朔中，為左相。高宗自書詔賜遼東諸將，謂許敬宗曰：「圉師愛書，可示之。」俄坐其子獵犯人田，有辭，怒而射之，圉師掩不奏，為人告擿。帝讓曰：「宰相而暴百姓，非作威福乎？」圉師謝，且言：「作威福者，強兵重鎮，嫚天子法。臣文吏，何敢然！」帝曰：「慊無兵邪？」敬宗因是劾抵，遂免官。久之，為虔州刺史，稍遷相州，專以寬治，州人刻石頌美。部有受賕者，圉師不忍按，但賜《清白箴》，其人自愧，後修飾，更為廉士。進戶部尚書。卒，贈幽州都督，謚曰簡，陪葬恭陵。紹初爵譙國公，以子智仁自有封，故詔孫力士襲之，終洛州長史。

子欽寂
子欽寂嗣封。萬歲通天元年，契丹入寇，詔為隴山軍討擊副使，戰崇州，敗，為虜所禽。方圍安東，脅令說屬城未下者。欽寂呼安東都護裴玄珪曰：「賊朝夕當滅，幸謹守！」賊怒，害之。武后下制褒美，贈蘄州刺史，謚曰忠。子輔乾，以父死難，授左監門衛中候，為海東慰勞使，使迎柩還葬。

欽寂弟欽明
欽寂弟欽明，以軍功擢左玉鈐衛將軍、安西大都護、鹽山郡公。出為涼州都督。嘗輕騎按部，會突厥默啜兵奄至，被執。賊與皆至靈州，使說之降。欽明至城下，呼曰：「我乏食，有美醬乎？有粱米乎？並乞墨一枝！」時賊營四面阻水，惟一路得入。欽明欲選將簡兵，乘夜襲賊也，而城中無寤其瘦者，遂見害。兄弟死王事，世名其忠。

程知節
程知節本名咬金，濟州東阿人。善馬槊。隋末，所在盜起，知節聚眾數百保鄉里。後事李密，而密料士八千隸四驃騎，分左右以自衛，號「內軍」，常曰：「此可當百萬。」知節領驃騎之一，恩遇隆特。王世充與密戰，知節以內騎營北邙，單雄信以外騎營偃師。世充襲雄信，密遣知節及裴行儼助之。行儼中流矢墜馬，知節馳救之，殺數人，軍辟易，乃抱行儼重騎馳。追兵以槊撞之，知節折其槊，斬追者，乃免。後密敗，為世充所獲。惡其為人，與秦叔寶來奔，授秦王府左三統軍。從破宋金剛、竇建德、王世充，並領左一馬軍總管，搴旗先登者不一，以功封宿國公。七年，隱太子譖之，出為康州刺史，白秦王曰：「大王去左右手矣，身欲久全，得乎？知節有死，不敢去！」事平，拜太子右衛率。尋遷右武衛大將軍，實封七百戶。貞觀中，歷瀘州都督、左領軍大將軍，改封盧國。顯慶二年，授蔥山道行軍大總管，以討賀魯。師次怛篤城，胡人數千出降，知節屠其城去，賀魯因遠遁。軍還，坐免。未幾，起為岐州刺史，致仕。卒，贈驃騎大將軍、益州大都督，陪葬昭陵。子處亮，尚清河公主。

柴紹
柴紹，字嗣昌，晉州臨汾人。幼矯悍，有武力，以任俠聞。補隋太子千牛備身。高祖妻以平陽公主。將起兵，紹走間道迎謁。時太子建成、齊王元吉亦自河東往，遇諸塗。建成曰：「追書急，恐吏逮捕，請依劇賊，冀自全。」紹曰：「不可。賊知君唐公子，必執以為功，徒死爾。不如疾走太原。」既入雀鼠谷，聞義兵起，謂紹有謀，乃相賀。授右領軍大都督府長史，領彀騎，發晉陽。先抵霍邑城下，覘形勢。還白：「宋老生一夫敵，我兵到必出戰，可虜也。」大師至，老生果出，紹力戰有功。從下臨汾、絳郡，隋將桑顯和來戰，紹引軍繚其背，與史大奈合攻之。顯和敗，遂平京師。進右光祿大夫，封臨汾郡公。高祖即位，拜左翊衛大將軍，累從征討，以多，進封霍國公，遷右驍衛大將軍。吐谷渾、党項寇邊，敕紹討之，虜據高射紹軍，雨矢，士失色。紹安坐，遣人彈胡琵琶，使二女子舞。虜疑之，休射觀。紹伺其懈，以精騎從後掩擊，虜大潰，斬首五百級。貞觀二年，平梁師都，轉左衛大將軍。出為華州刺史，加鎮軍大將軍，徙譙國。既病，太宗親問之。卒，贈荊州都督，謚曰襄。二子：哲威、令武。哲威為右屯衛將軍，襲封。坐弟謀反，免死，流邵州。起為交州都督，卒。令武尚巴陵公主，遷太僕少卿、衛州刺史、襄陽郡公。與房遺愛謀反，貶嵐州刺史，自殺。公主亦賜死。

任瑰
任瑰，字瑋，廬州合淝人。父七寶，陳將忠之弟，為陳定遠太守。瑰早孤，忠撫愛甚，每曰：「吾子雖多，庸保耳。所以寄門戶者，瑰也！」年十九，試守靈溪令。遷衡州司馬，都督王勇盡以州務屬瑰。陳亡，瑰勸勇據嶺外，立陳後輔之。勇不從，以地降隋，瑰棄官去。仁壽中，調韓城尉，未幾，罷。高祖討捕於汾、晉，瑰上謁轅門，承制署河東縣戶曹。高祖之晉陽，留隱太子托之。義師起，瑰至龍門請見。高祖曰：「隋失其政，四海群沸，吾以外戚據重任，不忍坐觀其亡。晉陽，天下用武處，兵精馬強，今率之，將厭國難。公，將家子，智算練達，論吾此舉其濟乎？」瑰曰：「今主政殘酷，兵役不止，天下之人，思見拯亂，與之息肩。公天付神武，杖順而起，軍令嚴明，所下城邑，無秋豪之犯。關中起兵者跂踵而待。擁義師，迎眾欲，何不濟哉！瑰在馮翊久，悉其人情，願為一介使，入關宣布威靈，以收左輔。繇梁山濟河，直趣韓城，逼郃陽，徇朝邑。蕭造文吏，勢當自下。次招諸賊，然後鼓行而前，據永豐積粟，雖未得京師，關中固已定矣。」高祖曰：「是吾心也！」乃授銀青光祿大夫。遣陳演壽、史大奈步騎六千趣梁山，以瑰及薛獻為招慰大使。高祖謂演壽曰：「閫外事與任瑰籌之。」既而賊孫華、白玄度等果降，且具舟於河以濟師。瑰行說下韓城，與諸將進擊飲馬泉，破之。拜左光祿大夫，留戍永豐倉。高祖即位，授谷州刺史。王世充數攻新安，瑰拒破之。以功封管國公。秦王東討，瑰從至邙山，主水運餉軍。關東平，為河南安撫大使。王世辯以徐州降瑰，瑰至宋州，會徐圓朗反，副使柳浚勸退保汴，瑰笑曰：「公何怯？老將居邊久，自當有計。」俄而賊陷楚丘，將圍虞城，瑰遣崔樞、張公謹自鄢陵領諸州豪質子百餘守之。浚曰：「樞等故世充將，且諸州質子父兄皆反，奈何令保城？」瑰不答。樞至，則分質子與土人合隊，賊近，質子稍叛，樞即斬其隊帥。城中人懼曰：「是皆賊子弟，安可與守乎？」樞因聽諸隊殺質子，梟首門外。瑰陽怒曰：「去者遣招慰，何乃殺之？」退謂浚曰：「固知崔樞辦之。縣殺賊子，為怨已大，人今自為戰矣。」圓朗攻虞城，不能拔。賊平，遷徐州總管，仍為大使。輔公祏反，詔以兵自揚子津濟江討之。公祏平，拜邗州都督，遷陜州。瑰弟璨，為隱太子典膳監。太子廢，璨得罪，瑰亦左授通州都督。貞觀四年卒。瑰歷職有功，然補吏多為親故人私，至負勢賕請，瑰知，不甚禁遏，世以此譏之。瑰卒，時有司以在外對仗白奏，太宗怒曰：「昔杜如晦亡，朕不能事者數日。今瑰喪，所司不以狀言，豈朕意乎？有如朕子弟不幸死，當此奏邪！」自是大臣喪，遂不對仗奏云。

丘和
丘和，河南洛陽人，後徙家郿。少重氣俠，閑弓馬，長乃折節自將。仕周開府儀同三司。入隋為右武衛將軍，封平城郡公，歷資、梁、蒲三州刺史，以寬惠著名。漢王諒反，使卒衣婦人衣，襲取蒲州，和挺身免，坐廢為民。宇文述有寵，和傾心附納。俄以發武陵公元胄罪，復拜代州刺史。煬帝北巡，和饋獻精腆，至朔州，而刺史楊廓無所進，帝不悅。述盛稱和美，帝用為博陵太守，詔廓就視和為式。後帝過博陵，和上食加豐，愈喜。由是所過競為珍侈獻，自和發也。然和善撫吏士，得其心。遷天水郡守，入為左禦衛將軍。大業末，海南苦吏侵，數怨畔。帝以和所蒞稱淳良，而黃門侍郎裴矩亦薦之，遂拜交址太過，撫接盡情，荒憬安之。煬帝崩，而和未知。於是鴻臚卿寧長真舉郁林附蕭銑，馮盎舉珠崖、番禺附林士弘，各遣使招和，不從。林邑西諸國，數遺和明珠、文犀、金寶，故和富埒王者。銑聞，利之，命長真以南粵蠻、俚攻交址，和遣長史高士廉率兵擊走之，郡為樹石勒其功。會隋驍果自江都來，乃審隋亡，和即陳款歸國，而嶺嶠閉岨，乃權附銑。銑平，遂得歸。詔李道裕即授和交州大總管，爵譚國公。和遣士廉奉表請入朝，詔其子師利迎之。及謁見，高祖為興，引入臥內，語平生，歡甚，奏九部樂饗之，除左武候大將軍。和時已老，以稷州其故鄉也，令為刺史以自養。尋除特進。貞觀十一年卒，年八十六，贈荊州總管，謚曰襄，陪葬獻陵。有子十五人，多至大官，而行恭為知名。

子行恭
行恭有勇，善騎射。大業末，與兄師利聚兵萬人保郿城，人多依之，群盜不敢窺境。後原州奴賊圍扶風，太守竇璡堅守。賊食盡無所掠，眾稍散歸行恭。行恭遣其酋說賊共迎高祖，乃自率五百人負糧持牛酒詣賊營。奴帥長揖，行恭手斬之，謂眾曰：「若皆豪桀也，何為事奴乎？使天下號曰奴賊。」眾皆伏，曰：「願改事公。」行恭乃率其眾，與師利迎謁秦王於渭北，拜光祿大夫。累從戰伐，功多，遷左一府驃騎，錫勞甚厚。隱太子誅，以功擢左衛將軍。貞觀中，坐與兄爭葬所生母，廢為民。從侯君集平高昌，封天水郡公，進右武候將軍。高宗立，遷大將軍、冀陜二州刺史，致仕。卒，年八十，贈荊州刺史，謚曰襄，陪葬昭陵。行恭所守嚴烈，僚吏畏之。數坐事免，太宗思其功，不逾時輒復官。初，從討王世充，戰邙山。太宗欲嘗賊虛實，與數十騎沖出陣後，多所殺傷，而限長堤，與諸騎相失，唯行恭從。賊騎追及，流矢著太宗馬，行恭回射之，發無虛鏃，賊不敢前。遂下拔箭，以己馬進太宗，步執長刀，大呼導之，斬數人，突陣而還。貞觀中，詔斫石為人馬，象拔箭狀，立昭陵闕前，以旌武功云。子神勣，見《酷吏傳》。

史評
贊曰：帝王之將興，其威靈氣焰有以動物悟人者，故士有一概，皆填然躍而附之，若榱椽梁柱以成大室，又負偃植，各安所施而無遺材，諸將之謂邪。然皆能禮法自完，賢矣哉！


Chinese text: This work was published before January 1, 1923, and is in the
public domain worldwide because the author died at least 100 years ago.
