李鄭二王賈舒

李訓，字子垂，始名仲言，字子訓，故宰相揆族孫。質狀魁梧，敏於辯論，多大言，自標置。擢進士第，補太學助教，辟河陽節度府。從父逢吉為宰相，以仲言陰險善謀事，厚昵之。坐武昭獄，流象州。文宗嗣位，更赦還，以母喪居東都。鄭註佐昭義府，仲言慨然曰：「當世操權力者皆齪齪，吾聞註好士，有中助，可與共事。」因往見註，相得甚歡。時逢吉方留守，怏怏不樂，思復用，知與註善，付金幣百萬，使西至京師厚結註。註喜，介之謁王守澄。守澄善遇之，即以註術、仲言經義並薦於帝。

仲言持詭辯，激卬可聽，善鉤揣人主意，又以身儒者，海內望族，既見識擢，誌望不淺。始，宋申錫謀誅守澄不克，死。宦尹益橫，帝愈憤恥。而憲祖之弒，罪人未得，雖外假借，內不堪，欲夷絕其類，顧在位臣持祿取安，無仗節死難者。註陰知帝指，屢建密計，引仲言葉力。帝外托講勸，又皆以守澄進，故與之謀則其黨不疑。仲言尚缞粗，帝使衣戎服，號「王山人」，挾註出入禁中。服除，起為四門助教，賜緋袍、銀魚，時太和八年也。其十月，遷《周易》博士，兼翰林侍講學士。入院，詔法曲弟子二十人侑宴，示優寵。於是給事中鄭肅、韓佽、諫議大夫李珝、郭承嘏、中書舍人高元裕、權璩等共劾仲言憸人，天下共知，不宜在左右。帝不聽。仲言數進講，至閹寺，必感憤申重，以激帝心。帝見其言縱橫，謂果可任，遂不疑，而待遇莫與比，因改名訓。帝猶慮宦人猜忌，乃疏《易》五義示群臣，有能異訓意者賞，欲天下知以師臣待訓。

明年秋七月，進翰林學士、兵部郎中，知制誥，居中倚重，實行宰相事。宦人陳弘誌時監襄陽軍，訓啟帝召還，至青泥驛，遣使者杖殺之。復以計白罷守澄觀軍容使，賜鴆死。又逐西川監軍楊承和、淮南韋元素、河東王踐言於嶺外，已行，皆賜死。而崔潭峻前物故，詔剖棺鞭屍。元和逆黨幾盡。

訓本挾奇進，及大權在己，銳意去惡，故與帝言天下事，無不如所欲。與註相朋比，務報恩復仇，素忌李德裕、宗閔之寵，乃因楊虞卿獄，指為黨人，嘗所惡者，悉陷黨中，遷貶無闋日，班列幾空，中外震畏。帝為下詔開諭，群情稍安。不逾月，以禮部侍郎同中書門下平章事，賜金紫服，仍詔三日一至翰林，以終《易》義。

訓起流人，一歲至宰相，謂遭時，其志可行。欲先誅宦豎，乃復河、湟，攘夷狄，歸河朔諸鎮。意果而謀淺，天子以為然。俄賜第勝業裏，賞賚旁午。每進見，它宰相備位，天子傾意，宦官衛兵皆慴憚迎拜。天下險怪士僥取富貴，皆憑以為資。訓時時進賢才偉望，以悅士心，人皆惑之。嘗建言天下浮屠避傜賦，耗國衣食，請行業不如令者還為民。既執政，自白罷，因以市恩。

始，註先顯，訓藉以進，及勢相埒，賴寵爭功，不兩立。然方事未集，乃出註使鎮鳳翔，外為助援，內實猜克，待逞，且殺之。擢所厚善分總兵柄，於是王璠為太原節度使，郭行余為邠寧節度使，羅立言權京兆尹，韓約金吾將軍，李孝本權御史中丞。陰許璠、行余多募士及金吾臺府卒，劫以為用。

十一月壬戌，帝御紫宸殿，約奏甘露降金吾左仗樹，群臣賀。訓、元輿奏言：「甘露近在禁中，陛下宜親往以承天祉。」許之。即輦如含元殿，詔宰相群臣往視。還，訓奏言：「非甘露。」帝曰：「豈約妄邪？」顧中尉仇士良、魚誌弘等驗之，訓因欲閉止諸宦人，使無逸者。時璠、行餘皆辭赴鎮，兵列丹鳳門外，彀而待，訓傳呼曰：「兩鎮軍入受詔旨！」聞者趨入，邠寧軍不至，璠懼，弗能前，獨行余拜殿下。宦人至仗所，約流汗不能舉首，士良等怪之曰：「將軍何為爾？」會風動廡幕，見執兵者，士良等驚，走出。閽者將闔扉，為宦侍叱爭，不及閉。訓急連呼金吾兵曰：「衛乘輿者，人賜錢百千！」於是有隨訓入者。宦人曰：「急矣，上當還內！」即扶輦決罘罳下殿趨，訓攀輦曰：「陛下不可去！」士良曰：「李訓反！」帝曰：「訓不反。」士良手搏訓而躓，訓壓之，將引刀靴中，救至，士良免。立言、孝本領眾四百東西來，上殿與金吾士縱擊，宦官死者數十人。訓持輦愈急，至宣政門，宦人郗誌榮揕訓，仆之，輦入東上閣，即閉，宮中呼萬歲。元輿雖知謀，不以告涯，曰：「上將開延英邪？」而群臣見宰相問故。會士良遣神策副使劉泰倫、陳君奕等率衛士五百挺兵出，所值輒殺。涯等惶遽易服步出。殺諸司史六七百人，復分兵屯諸宮門，捕訓黨千餘人，斬四方館，流血成渠。宦豎知訓事連天子，相與怨嘖，帝懼，偽不語，故宦人得肆誌殺戮。俄而元輿、涯皆為兵所執。涯實不知謀，士良榜笞急，乃自署反狀。詔出衛騎千餘，馳咸陽、奉天捕亡者，大索都城，分掩涯、訓等第，兵遂大掠，入黎埴、羅讓、渾鐬、胡證等家及賈耽廟，貲產一空。兩省印、簿書輒持去，秘館圖籍，蕩然無余者。

明日，召群臣朝，至建福門，從者不得入，光範門尚閉，列兵誰何，乃繇金吾右仗至宣政衙，兵皆露持。是時無宰相、御史中丞，久之，閣門使馬元贄啟宣政扉傳詔，張仲方可京兆尹，而吏皆前死，群臣不能班。帝初未知涯等被系，猶遲其不朝，既而士良白涯與訓謀逆，將立鄭註。遽召僕射令狐楚、鄭覃、兵部尚書王源中、吏部侍郎李虞仲等至，帝對悲憤，因付涯訊牒曰：「果涯書邪？」楚曰：「然！涯誠有謀，罪應死。」

是日，京師兵剽劫未止，民乘亂，往往復私怨，相戕擊，人死甚眾。帝遣楊鎮、靳遂良等屯兵大衢，鼓而儆之，兵乃止。帝逼宦官，於是下詔暴訓、涯等罪。孝本易綠誇，猶金帶，以帽障面，奔鄭註，至咸陽，追騎及之。餗匿民間，羸服乘驢自歸。璠聚河東兵環第自衛，弘誌使偏將攻之，呼曰：「王涯等得罪，起尚書為相。」璠喜，啟關納之。既行，知見紿，泣曰：「李訓累我。」俄行余、立言皆得。自涯十餘族並奴婢悉系左右軍。璠見涯，恚曰：「公何見引？」涯曰：「君昔漏宋丞相謀於守澄，今焉逃死？」

訓既敗，被綠衣，詭言黜官，走終南山，依浮屠宗密。宗密欲匿之，其徒不可，乃奔鳳翔，為盩厔將所執，械而東。訓恐為宦人酷辱，祈監者曰：「得我者有賞，不如持首去。」乃斬之，傳其首，餘黨悉禽。

後一日，兩神策兵將涯等赴郊廟，過兩市，皆腰斬梟首以徇。餗臨刑憤叱，獨元輿曰：「晁錯、張華尚不免，豈特吾屬哉？」約最後捕得，責以反狀，不服，斬之。殺訓弟仲褒、元臯。始，元臯以屬疏自解，得去，士良訊奴，言事前一昔宿訓第，遣人追斬之。訓死，士良捕宗密，將殺之，怡然曰：「與訓遊久，浮屠法遇困則救，死固其分。」乃釋之。是時暴屍旁午，有詔棄都外，男女孩嬰相雜廁。淹旬，許京兆府瘞斂，作二大冢，葬道左右。

它日，帝頗思訓，數為李石、鄭覃稱其才。而宦豎益熾，帝末以制，居常忽忽不懌，每遊燕，雖倡樂雜沓，未嘗歡，顏慘不展，往往瞋目獨語，或裴回眺望，賦詩以見情，自是感疢，至棄天下雲。

鄭注，絳州翼城人。世微賤，以方伎遊江湖間。元和末，至襄陽，依節度使李愬。為愬煮黃金餌之，浸親遇，署衙推，從至徐州，稍參處軍政。注多藝，詭譎陰狡，億探人廋隱，輒中所欲。為籌事，未嘗不用，挾邪市權，舉軍患之。監軍王守澄白愬，愬曰：「然彼奇士也，將軍試與語。」守澄始拒不納，既坐，機辯橫生，鉤得其意，守澄大驚，引至後堂，語終夕，恨相見晚。謝曰：「誠如公言。」即署巡官。

守澄入總樞密，與俱至京師，厚加贍恤，日夜為守澄計議，因陰通賂遺。初士纖巧者附離，後要官貴人亦趨往。既陷宋申錫，搢紳側目。金吾將軍孟文亮鎮邠寧，取為司馬，不肯行，御史中丞宇文鼎劾奏，乃上道，過奉天輒還。御史復言注奸狀，請付有司治罪。始，王涯用注力再輔政，又憚守澄，遏其奏。更擢通王府司馬、右神策判官，士議讙駭。劉從諫惡其人，欲因斥去之，即表副昭義節度。至府不旬月，文宗暴眩，守澄復薦注，即日召入，對浴堂門，賜賚至渥。是夜，彗出東方，長三尺，芒耀怒急。俄進太僕卿，兼御史大夫。

注資貪沓，既藉權寵，專鬻官射利，貲積鉅萬，不知止。起第善和裏，通永巷，飛廡復壁，聚京師輕薄子、方鎮將吏，以煽聲焰。間入神策，與守澄語必終日，或夜艾乃罷。險人躁夫有所幹謝，日走門。李訓既附注進，於是兩人權震天下矣。尋擢工部尚書、翰林侍講學士，時訓已在禁中，日日議論帝前，相倡和，謀鉏翦中官，自謂功在晷刻，帝惑之。乘是進退士大夫，撓骫朝法，賢不肖淆亂，以為弛張當然。眾策其必亂。

帝問富人術，以榷茶對。其法欲置茶官，籍民圃而給其直，工自擷暴，則利悉之官。帝始詔王涯為榷茶使。又言秦、雍災，當興役厭之。帝嘗詠杜甫《曲江辭》，有「宮殿千門」語，意天寶時環江有觀榭宮室，聞註言，即詔兩神策治曲江、昆明，作紫雲樓、采霞亭，詔公卿得列舍堤上。

注本姓魚，冒為鄭，故當時號「魚鄭」。及用事，人廋謂曰「水族」。貌寢陋，不能遠視，常衣粗裘，外示質素。始，李愬病痿，註治之有狀，守澄神其術，故中人皆昵愛。

俄檢校尚書左僕射、鳳翔隴右節度使，詔月入奏事。請寮屬於訓，訓與舒元輿謀終殺注，慮其豪俊為助，更擇臺閣長厚者，以錢可復為副，李敬彜為司馬，盧簡能、蕭傑為判官，盧弘茂為掌書記。舊制，節度使受命，戎服詣兵部謁，後浸廢，注請復之，而王璠、郭行餘皆踵為常。是日，度支、京兆等供帳。入辭，帝賜通天犀帶。出都門，旗幹折，注惡之。

先是，守澄死，以十一月葬滻水，注奏言：「守澄，國勞舊，願身護喪。」因群宦者臨送，欲以鎮兵悉禽誅之。訓畏注專其功，乃先五日舉事。注率五百騎至，扶風令韓遼知其謀，奔武功。注聞訓敗，乃還。其屬魏弘節勸注殺監軍張仲清及大將賈克中等十餘人，注驚撓不暇聽。仲清與前少尹陸暢用其將李叔和策，訪注計事，斬其首，兵皆潰去。注妻兄魏逢尤佻險，贊注為奸，數顧賕，為率更令、鳳翔少尹。遣逢至京師與訓約，被誅。可復等及親卒千餘人皆族矣。擢仲清內常侍，遼咸陽令，叔和檢校太子賓客，賜錢千萬，暢鳳翔行軍司馬。

梟注首光宅坊，三日瘞之，群臣皆賀，乃夷其家。初，未獲注，京師戒嚴，涇原、鄜坊節度使王茂元、蕭弘皆勒兵備非常。及是人相慶。籍其貲，得絹百萬匹，它物稱是。注敗前，菌生所服帶上，褚中藥化為蠅數萬飛去。

可復，徽子也，為禮部郎中。簡能者，簡辭弟，駕部員外郎。傑者，俛弟也，主客員外郎。弘茂，右拾遺。可復將死，女年十四，為祈免，女曰：「殺我父，何面目以生！」抱可復求死，亦斬之。弘茂妻蕭，臨刑詬曰：「我太后妹，奴輩可來殺！」兵皆斂手，乃免。弘節勇而多謀，始在鄜坊趙儋節度府，為注所辟。敬彜為路隋所辟，隋卒，客江淮，以未赴免，因擢兵部員外郎，終衢州刺史。

王涯，字廣津，其先本太原人，魏廣陽侯冏之裔。祖祚，武后時諫罷萬象神宮知名；開元時，以大理司直馳傳決獄，所至仁平。父晃，歷左補闕、溫州刺史。

涯博學，工屬文。往見梁肅，肅異其才，薦於陸贄。擢進士，又舉宏辭，再調藍田尉。久之，以左拾遺為翰林學士，進起居舍人。元和初，會其甥皇甫湜以賢良方正對策異等，忤宰相，涯坐不避嫌，罷學士，再貶虢州司馬，徙為袁州刺史。憲宗思之，以兵部員外郎召，知制誥，再為翰林學士，累遷工部侍郎，封清源縣男。

涯文有雅思，永貞、元和間，訓誥溫麗，多所稿定。帝以其孤進自樹立，數訪逮，以私居遠，或召不時至，詔假光宅裏官第，諸學士莫敢望。俄拜中書侍郎、同中書門下平章事，坐循默不稱職罷。再遷吏部侍郎。

穆宗立，出為劍南東川節度使。時吐蕃寇邊，西北騷然，又略雅州，涯調兵拒之。上言：「蜀有兩道直搗賊腹，一繇龍川清川以抵松州，一繇綿州威蕃柵抵棲雞城，皆虜險要地。臣願不愛金帛，使信臣持節與北虜約曰：『能發兵深入者，殺某人，取某地，受某賞。』開懷以示之，所以要約諄熟異它日者，則匈奴之銳可出，西戎之力衰矣。」帝不報。

長慶三年，入為御史大夫，遷戶部尚書、鹽鐵轉運使。寶歷時，復出領山南西道節度使。文宗嗣位，召拜太常卿，以吏部尚書代王播，復總鹽鐵，政益刻急。歲中，進尚書右僕射、代郡公。而御史中丞宇文鼎以涯兼使職，恥為之屈，奏：「僕射視事日，四品以上官不宜獨拜。」涯怒，即建言：「與其廢禮，不如審官，請避位以存舊典。」帝難之，詔尚書省雜議。工部侍郎李固言謂：「《禮》：君於士不答拜，非其臣則答，不臣人之臣也；大夫於其臣，雖賤必答拜，避正君也；大夫於獻不親，君有賜不面拜，為君之答己也。古者列國君猶與大夫答拜，所以尊事天子，別嫌明微也。議者謂『僕射代尚書令，禮當重。凡百司州縣皆有副貳，缺則攝總，至著定之禮，則不可越，僕射由是也』。按令，凡文武三品拜一品，四品拜二品。《開元禮》，京兆河南牧、州刺史、縣令上日，丞以下答拜。此禮令相戾，不可獨據。」又言：「受冊官始上，無不答拜者，而僕射亦受冊，禮不得異。雖相承為故事，然人情難安者，安得弗改？請如禮便。」帝不能決，涯竟用舊儀。

自李師道平，三道十二州皆有銅鐵官，歲取冶賦百萬，觀察使擅有之，不入公上。涯始建白：「如建中元年九月戊辰詔書，收隸天子鹽鐵。」詔可。久之，以本官同中書門下平章事，合度支、鹽鐵為一使，兼領之。乃奏罷京畿榷酒錢以悅眾。俄檢校司空，兼門下侍郎。罷度支，真拜司空。始變茶法，益其稅以濟用度，下益困，而鄭註亦議榷茶，天子命涯為使，心知不可，不敢爭。李訓敗，乃及禍。初，民怨茶禁苛急，涯就誅，皆群詬詈，抵以瓦礫。

涯質狀頎省，長上短下，動舉詳華。性嗇儉，不畜妓妾，惡卜祝及它方伎。別墅有佳木流泉，居常書史自怡，使客賀若夷鼓琴娛賓。文宗惡俗侈靡，詔涯懲革。涯條上其制，凡衣服室宇，使略如古，貴戚皆不便，謗訕囂然，議遂格。然涯年過七十，嗜權固位，偷合訓等，不能絜去就，以至覆宗。是時，十一族貲貨悉為兵掠，而涯居永寧裏，乃楊憑故第，財貯鉅萬，取之彌日不盡。家書多與秘府侔，前世名書畫，嘗以厚貨鉤致，或私以官，鑿垣納之，重復秘固，若不可窺者。至是為人破垣剔取奩軸金玉，而棄其書畫於道。籍田宅入於官。

子孟堅為工部郎中、集賢殿學士，仲翔太常博士，季琰校書郎，皆死。仲翔始匿侍御史裴鐇家，鐇執以赴軍，仲翔曰：「業不見容，當自求生，奈何反相噬邪？」聞者哀之。後令狐楚見帝，從容言：「向與臣並列者，既族滅矣，而露胔不藏，深可悼痛。」帝惻然，詔京兆尹薛元賞葬涯等十一人，各賜襲衣。仇士良使盜竊發其冢，投骨渭水。涯女為竇紃妻，以痼病免，家人紿告涯當貶，忽夢涯自提首告曰：「族滅矣，惟若存，歲時無忘我。」女驚號墮地，乃以實告。涯從弟沐，客江南，困窮來京師謁涯，二歲乃得見，許以祿仕，難作，亦死。

昭宗天復初，大赦，明涯、訓之冤，追復爵位，官其後裔。

賈餗，字子美，河南人。少孤，客江淮間。從父全觀察浙東，餗往依之，全尤器異，收恤良厚。舉進士高第，聲稱籍甚。又策賢良方正異等，授渭南尉、集賢校理。擢累考功員外郎，知制誥。餗美文辭，開敏有斷，然褊急，氣陵輩行。李渤為諫議大夫，惡其人，為宰相言之，而李逢吉、竇易直愛餗才，得不斥。

穆宗崩，告哀江、浙，道拜常州刺史。舊制，兩省官出使，得朱衣吏前導。餗赴州，猶用之，觀察使李德裕敕吏還，怏怏為憾。入為太常少卿，復知制誥，歷禮部侍郎，凡三典貢舉，得士七十五人，多名卿宰相。再遷京兆尹、兼御史大夫、姑臧縣男。太和九年上巳，詔百官會曲江。故事，尹自門步入，揖御史。餗自矜大，不徹扇蓋，騎而入。御史楊儉、蘇特固爭，餗曰：「黃面兒敢爾！」儉曰：「公為御史，能嘿嘿耶？」大夫溫造以聞。坐奪俸，不勝恚，求出為浙西觀察使。未行，拜中書侍郎、同中書門下平章事。俄為集賢殿大學士、監修國史。既得位，會李宗閔得罪，而指儉、特為黨，斥去之。

少與沈傳師善，傳師前死，嘗夢云：「君可休矣！」餗寤而祭諸寢，復夢曰：「事已爾，叵奈何！」劉蕡以賢良方正對策，指中人為禍亂根本，而餗與馮宿、龐嚴為考官，畏避不敢聞，竟罹其禍。

餗本中立，不肯身犯顏排奸幸以及誅，與王涯實不知謀，人冤之。

舒元輿，婺州東陽人。地寒，不與士齒。始學，即警悟。去客江夏，節度使郗士美異其秀特，數延譽。

元和中，舉進士，見有司鉤校苛切，既試尚書，雖水炭脂炬餐具，皆人自將，吏一倡名乃得入，列棘圍，席坐廡下，因上書言：「古貢士未有輕於此者，且宰相公卿繇此出，夫宰相公卿非賢不在選，而有司以隸人待之，誠非所以下賢意。羅棘遮截疑其奸，又非所以求忠直也。詩賦微藝，斷離經傳，非所以觀人文化成也。臣恐賢者遠辱自引去，而不肖者為陛下用也。今貢珠貝金玉，有司承以棐笥皮幣。何輕賢者，重金玉邪？」又言：「取士不宜限數，今有司多者三十，少止二十，假令歲有百元凱，而曰吾格取二十，謂求賢可乎？歲有才德才數人，而曰必取二十，謬進者乃過半，謂合令格可乎？」

俄擢高第，調鄠尉，有能名。裴度表掌興元書記，文檄豪健，一時推許。拜監察御史，劾按深害無所縱。再遷刑部員外郎。

元輿自負才有過人者，銳進取。太和五年，獻文闕下，不得報。上書自言：「馬周、張嘉貞代人作奏，起逆旅，卒為名臣。今臣備位於朝，自陳文章，凡五晦朔不一報，竊自謂才不後周、嘉貞，而無因入，又不露所缊，是終無振發時也。漢主父偃、徐樂、嚴安以布衣上書，朝奏暮召，而臣所上八萬言，其文鍛煉精粹，出入今古數千百年，披剔剖抉，有可以輔教化者未始遺，拔犀之角，擢象之齒，豈主父等可比哉？盛時難逢，竊自愛惜。」文宗得書，高其自激卬，出示宰相，李宗閔以浮躁誕肆不可用，改著作郎，分司東都。

時李訓居喪，尤與元輿善。及訓用事，再遷左司郎中。御史大夫李固言表知雜事。固言輔政，權知御史中丞。會帝錄囚，元輿奏辨明審，不三月即真，兼刑部侍郎。專附鄭註，註所惡，舉繩逐之。月中，以本官同中書門下平章事。詭謀謬算，日與訓比，敗天下事，二人為之也。然加禮舊臣，外釣人譽。先時，裴度、令狐楚、鄭覃皆為當路所軋，致閑處。至是，悉還高秩。

元輿為《牡丹賦》一篇，時稱其工。死後，帝觀牡丹，憑殿闌誦賦，為泣下。

弟元褒、元肱、元迥，皆第進士。元褒又擢賢良方正，終司封員外郎。余及誅。

王璠，字魯玉。元和初舉進士、宏辭，皆中，遷累監察御史。儀宇峻整，著稱於時。以起居舍人副鄭覃宣慰鎮州。長慶末，擢職方郎中，知制誥。

時李逢吉秉政，特厚璠，驟拜御史中丞。璠挾所恃，頗橫恣，道直左僕射李絳，交騎不避。絳上言：「左右僕射，師長庶官，開元時，名左右丞相，雖去機務，然猶總百司，署位不著姓。上日班見百官，而中丞、御史在廷。元和中，伊慎為僕射，太常博士韋謙以慎位緣恩進，削其禮，至僕射就臺見中丞，或立廷中，中丞乃至。憲度倒置，不可為法。」逢吉憚絳正，遏其事不奏，但罷璠為工部侍郎，而絳亦用太子少師分司東都，議者不直之。初，璠按武昭獄，意逢吉德己，及罷中丞，乃失望。

久之，出為河南尹。時內廄小兒頗擾民，璠殺其尤暴者，遠近畏伏。入為尚書右丞，再遷京兆尹。自李諒後，政條隳斁，奸豪浸不戢，璠頗修舉，政有名。

鄭註奸狀始露，宰相宋申錫、御史中丞宇文鼎密與璠議除之，璠反以告王守澄，而註由是傾心於璠。進左丞，判太常卿事。出為浙西觀察使。李訓得幸，璠於逢吉舊故，故薦之，復召為左丞，拜戶部尚書，判度支，封祁縣男。李宗閔得罪，璠亦其黨，見註求解，乃免。訓將誅宦人，乃授河東節度使，已而敗。

璠子遐休，直弘文館，所善學士令狐定及劉軻、劉軿、仲無頗、柳喜集其所，皆被縛。定等自解辯，得釋。遐休誅。璠鑿潤州外隍，得石刻曰：「山有石，石有玉，玉有瑕。」術家謂璠祖名，生礎，礎生璠，盡遐休，蓋其應雲。

郭行余者，元和時擢進士。河陽烏重胤表掌書記。重胤葬其先，使誌冢，辭不為，重胤怒，即解去。擢累京兆少尹。嘗值尹劉棲楚，不肯避，棲楚捕導從系之。自言宰相裴度，頗為諭止。行余移書曰：「京兆府在漢時有尹，有都尉，有丞，皆詔自除，後循而不改。開元時，諸王為牧，故尹為長史，司馬即都尉、丞耳。今尹總牧務，少尹副焉，未聞道路間有下車望塵避者，故事猶在。」棲楚不能答。

遷楚、汝二州刺史、大理卿，擢邠寧節度使。李訓在東都，與行余善，故用之。

韓約，朗州武陵人，本名重華。誌勇決，略涉書，有吏幹。歷兩池榷鹽使、虔州刺史。交趾叛，領安南都護。再遷太府卿。太和九年，代崔鄯為左金吾衛大將軍，居四日，起事。約繇錢谷進，更安南富饒地，聚貲尤多。

羅立言者，宣州人。貞元末擢進士，魏博田弘正表佐其府。改陽武令，以治劇遷河陰。立言始築城郭，地所當者，皆富豪大賈所占，下令使自築其處，吏籍其闊狹，號於眾曰：「有不如約，為我更完！」民憚其嚴，數旬畢。民無田者，不知有役。設鎖絕汴流，奸盜屏息。河南尹丁公著上狀，加朝散大夫。然倨下傲上，出具弓矢呵道，宴賓客列倡優如大府，人皆惡之，以是稀遷，然自放不衰。

改度支河陰留後，坐平糴非實，沒萬九千緡，鹽鐵使惜其幹，止奏削兼侍御史。繇廬州刺史召為司農少卿，以財事鄭註，亦與李訓厚善。訓以京兆多吏卒，擢為少尹，知府事，以就其謀。

李孝本，宗室子。元和時第進士，累遷刑部郎中。依訓得進，於是御史中丞舒元輿引知雜事。元輿入相，擢權知中丞事。

顧師邕，字睦之，少連子。性恬約，喜書，寡遊合。第進士。累遷監察御史。李訓薦為水部員外郎、翰林學士。訓遣宦官田全操、劉行深、周元稹、薛士幹、似先義逸、劉英誗按邊，既行，命師邕為詔，賜六道殺之，會訓敗，不果。師邕流崖州，至藍田，賜死。

李貞素，嗣道王實子。性和裕，衣服喜鮮明。漢陽公主妻以季女。累遷宗正少卿，由將作監改左金吾衛將軍。韓約之詐，貞素知之。流儋州，至商山，賜死。

贊曰：李訓浮躁寡謀，鄭註斬斬小人，王涯暗沓，舒元輿險而輕，邀幸天功，寧不殆哉！李德裕嘗言天下有常勢，北軍是也。訓因王守澄以進，此時出入北軍，若以上意說諸將，易如靡風，而反以臺、府抱關遊僥抗中人以搏精兵，其死宜哉！文宗與宰相李石、李固言、鄭覃稱：「訓稟五常性，服人倫之教，不如公等，然天下奇才，公等弗及也。」德裕曰：「訓曾不得齒徒隸，尚才之雲！」世以德裕言為然。《傳》曰：「國將亡，天與之亂人。」若訓等持腐株支大廈之顛，天下為寒心豎毛，文宗偃然倚之成功，卒為閹謁所乘，天果厭唐德哉！


Chinese text: This work was published before January 1, 1923, and is in the
public domain worldwide because the author died at least 100 years ago.
