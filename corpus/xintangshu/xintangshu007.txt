德宗
　　德宗神武聖文皇帝諱適，代宗長子也。母曰睿真皇太后沈氏。初，沈氏以開元末選入代宗宮。安祿山之亂，玄宗避賊于蜀，諸王妃妾不及從者，皆為賊所得，拘之東都之掖廷。代宗克東都，得沈氏，留之宮中；史思明再陷東都，遂失所在。

　　肅宗元年建醜月，封德宗奉節郡王。代宗即位，史朝義據東都，乃以德宗為天下兵馬元帥，進封魯王。八月，徙封雍王。

　　寶應元年十月，屯於陝州，諸將進擊史朝義，敗之，朝義走河北，遂克東都。十一月史朝義死幽州，守將李懷仙斬其首來獻，河北平。以功兼尚書令，與功臣郭子儀、李光弼等皆賜鐵券，圖形淩煙閣。廣德二年二月，立為皇太子。

　　大曆十四年五月辛酉，代宗崩。癸亥，即皇帝位於太極殿。閏月甲戌，貶常袞為河南少尹，以河南少尹崔祐甫為門下侍郎、同中書門下平章事。丙子，罷諸州府及新羅、渤海貢鷹鷂。戊寅，罷山南貢枇杷江南甘橘非供宗廟者。辛巳，罷邕府歲貢奴婢。癸未，罷梨園樂工三百人、劍南貢生春酒。甲申，郭子儀為尚父，兼太尉、中書令。丙戌，罷獻祥瑞，貢器以金銀飾者還之。丁亥，出宮人，放舞象三十有二于荊山之陽。六月己亥，大赦。賜文武官階、爵，民為戶者古爵一級。減乘輿服禦。士庶田宅、車服逾制者，有司為立法度。禁百官置邸販鬻。武德、至德將相有功者子孫予官。庚子，進封子宣城郡王誦為宣王，封子謨為舒王，諶通王，諒虔王，詳肅王，謙資王。乙己，封弟乃為益王，迅隋王，遂蜀王。丙午，詔六品以上清望官，日二人待制。癸丑，命皇族五等以上居四方者，家一人赴山陵。己未，罷揚州貢鏡、幽州貢麝。癸亥，舉可刺史、京令者。七月戊辰朔，日有食之。庚午，弛邕州金坑禁。辛卯，罷榷酤。八月甲辰，道州司馬楊炎為門下侍郎，懷州刺史喬琳為御史大夫：同中書門下平章事。乙巳，還吐蕃俘。十月丁酉，吐蕃、雲南蠻寇黎、茂、文、扶四州，鳳翔節度使硃泚、金吾衛大將軍曲環敗之於七盤城。己酉，葬睿文孝武皇帝于元陵。戊午，罷九成宮貢立獸炭、主襄州蔗蒻工。辛酉，以沙苑豢豕三千給貧民。十一月壬午，喬琳罷。十二月乙卯，立宣王誦為皇太子。丙寅晦，日有食之。

　　建中元年正月丁卯，改元。群臣上尊號曰聖神文武皇帝。己巳，朝獻于太清宮。庚午，朝享於太廟。辛未，有事於南郊，大赦。賜文武官階、勳、爵，遣黜陟使於天下，賜子為父後者勳兩轉。二月丙申，初定兩稅。四月乙未，四鎮、北庭行軍別駕劉文喜反於涇州，伏誅。己亥，地震。六月甲午，崔祐甫薨。七月丙寅，王國良降。己丑，殺忠州刺史劉晏。八月丁巳，遙尊母沈氏為皇太后。九月己卯，雷。庚寅，睦王述為奉迎皇太后使。是冬，無雪。黃河、滹沱、易水溢。

　　二年正月戊辰，成德軍節度使李寶臣卒，其子惟嶽自稱留後，幽州盧龍軍節度使硃滔討之。魏博節度使田悅反，神策都戰候李晟、河東節度使馬燧、昭義軍節度使李抱真、河陽節度副使李芃討之。永平軍節度使李勉為汴、滑、陳、懷、鄭、汝、陝、河陽三城、宋、亳、潁節度都統。二月乙巳，御史大夫盧杞為門下侍郎、同中書門下平章事。乙卯，振武軍亂，殺其使彭令芳及監軍劉惠光。丁巳，發兵屯關東，誓師于望春樓。山南東道節度使梁崇義反。五月，京師雨雹。庚申。置待詔官三十人。六月，熒惑、太白鬥于東井。癸巳，淮甯軍節度使李希烈為漢南、漢北兵馬招討使，以討梁崇義。辛丑，郭子儀薨。七月庚申，楊炎罷。檢校尚書右僕射侯希逸為司空，前永平軍節度使張鎰為中書侍郎、同中書門下平章事。侯希逸薨。癸未，馬燧、李抱真及田悅戰於臨洺，敗之。八月，劍南西川節度使張延賞、東川節度使王叔邕、山南東道節度使賈耽、刑南節度使李昌巙、陳少游討梁崇義，以李希烈為諸軍都統。辛卯，平盧軍節度使李正己卒，其子納自稱留後。壬子，梁崇義伏誅。九月，李納陷宋州。李惟岳將張孝忠以易、定二州降。壬戌，賜立功士卒帛，稟死事家三歲。十月戊申，李納將李洧以徐州降。十一月辛酉，納寇徐州，宣武軍節度使劉洽敗之於七里溝。丁丑，馬燧及田悅戰於雙岡，敗之。甲申，李納將王涉以海州降。十二月丁酉，馬萬通以密州降。馬燧為魏博招討使。是歲，殺崖州司馬楊炎。

　　三年正月丙寅，硃滔、成德軍節度使張孝忠及李惟岳戰于束鹿，敗之。辛未，減常膳及太子諸王食物。復榷酤。癸未，李納陷海、密二州。閏月乙未，李惟岳將康日知以趙州降。甲辰，惟嶽伏誅，其將楊榮國以深州降。庚戌，馬燧及田悅戰于洹水，敗之。是月，悅將李再春以博州降，田昂以洺州降。二月戊午，李惟岳將楊政義以定州降。甲戌，給復易、定、深、趙、恒、冀六州三年，赦吏民為李惟嶽迫脅者。己卯，震通化門。四月戊午，李納將李士真以德、棣二州降。甲子，借商錢。甲戌，昭義軍節度副使盧玄卿為魏博、澶相招討使。戊寅，張鎰罷。壬午，殺殿中侍御史鄭詹。是月，硃滔反，陷德、棣二州。五月辛卯，朔方軍節度使李懷光討田悅。六月甲子，京師地震。恒冀觀察使王武俊反。辛巳，李懷光、馬燧、李芃、李抱真及硃滔、王武俊、田悅戰于連篋山，敗績。七月壬辰，殿中丞李雲端謀反，伏誅。癸巳，停借商錢令。八月癸丑，演州司馬李孟秋、峰州刺史皮岸反，伏誅。九月丁亥，初稅商錢、茶、漆、竹、木。十月丙辰，吏部侍郎關播為中書侍郎、同中書門下平章事。李希烈反。丙子，肅王詳薨。

　　四年正月丁亥，鳳翔節度使張鎰及吐蕃尚結贊盟于清水。庚寅，李希烈陷汝州，執刺史李元平。戊戌，東都、汝行營節度使哥舒曜討李希烈。二月丁卯，克汝州。三月辛卯，李希烈寇鄂州，刺史李兼敗之。丁酉，荊南節度使張伯儀及李希烈戰于安州，敗績。四月庚申，李勉為淮西招討處置使，哥舒曜副之；張伯儀為淮西應援招討使，賈耽，江南西道節度使嗣曹王皋副之。甲子，京師地震，生毛。丙子，哥舒曜及李希烈戰於潁橋，敗之。五月辛巳，京師地震。乙酉，潁王璬薨。乙未，劉洽為淄青、袞鄆招討制置使。六月庚戌，稅屋間架，算除陌錢。丁卯，徒封逾為丹王，遘簡王。七月，馬燧為魏博、澶相節度招討使。壬辰，盧杞、關播、李忠臣及吐蕃區頰贊盟于京師。八月丁未，李希烈寇襄城。乙卯，希烈將曹季昌以隋州降。庚申，有星隕于京師。九月丙戌，神策軍行營兵馬使劉德信及李希烈戰于扈澗，敗績。庚子，舒王謨為荊襄、江西、沔鄂節度諸軍行營兵馬都元帥，徙封普王。十月，涇原節度使姚令言反，犯京師。戊申，如奉天。硃泚反。庚戌，泚殺司農卿段秀實及左驍衛將軍劉海賓。鳳翔後營將李楚琳殺其節度使張鎰，自稱留後。癸丑，李希烈陷襄城，宣武軍兵馬使高翼死之。甲寅，硃泚殺涇原節度都虞候何明禮。乙卯，殺尚書右僕射崔寧。丁巳，戶部尚書蕭復為吏部尚書，吏部郎中劉從一為刑部侍郎，京兆府戶曹參軍、翰林學士姜公輔為諫議大夫：同中書門下平章事。硃泚犯奉天，禁軍敗績於城東。辛酉，靈鹽節度留後杜希全、鄜坊節度使李建徽及硃泚戰于漠穀，敗績。癸亥，劉德信及泚戰於思子陵，敗之。甲子，行在都虞候渾瑊及泚戰於城下，敗之，左龍武軍大將軍呂希倩死之。乙丑，將軍高重傑死之。是月，商州軍亂，殺其刺史謝良輔。十一月，劍南西山兵馬使張朏逐其節度使張延賞，朏伏誅。癸巳，李懷光及硃泚戰于魯店，敗之。懷光為中書令、朔方邠甯同華陝虢河中晉絳慈隰行營兵馬副元帥。十二月，硃泚陷華州。壬戌，貶盧杞為新州司馬。庚午，李希烈陷汴、鄭二州。

　　興元元年正月癸酉，大赦，改元。去「聖神文武」號。復李希烈、田悅、王武俊、李納官爵。赴奉天收京城將士有罪減三等，子孫減二等，在行營者賜勳五轉。賜文武官階、勳、爵。罷間架、竹木茶漆稅及除陌錢。給復奉天五年，城中十年。關播罷。丙戌，吏部侍郎盧翰為兵部侍郎、同中書門下平章事。戊子，蕭復為山南東西、荊湖、淮南、江西、鄂嶽、浙江東西、福建、嶺南宣慰安撫使。戊戌，劉洽為汴滑宋毫都統副使。二月甲子，李懷光為太尉，懷光反。丁卯，如梁州。懷光將孟庭保以兵來追，左衛大將軍侯仲莊取之於驛店。三月，李懷光奪鄜坊京畿金商節度使李建徽、神策軍兵馬使陽惠元兵，惠元死之。癸酉，魏博兵馬使田緒殺其節度使田悅。自稱留後。甲戌，李懷光殺左廂兵馬使張名振、右武鋒兵馬使石演芬。丁亥，李晟為京畿、渭北、鄜坊丹延節度招討使，神策行營兵馬使尚可孤為神策、京畿、渭南、商州節度招討使。壬辰，次梁州。丁酉，劉洽權知汴滑宋毫都統兵馬事。己亥，渾瑊為朔方、邠甯、振武、永平、奉天行營兵馬副元帥。四月，李懷光陷坊州。甲辰，李晟為京畿、渭北、商華兵馬副元帥。甲寅，薑公輔罷。涇原兵馬使田希鹽殺其節度使馮河清，自稱留後。乙丑，渾瑊及硃泚戰于武亭川，敗之。丁卯，義王此薨。是月，坊州刺史竇覦克坊州。五月癸酉，涇王侹薨。丙子，李抱真、王武俊及硃滔戰於經城，敗之。壬辰，尚可孤及硃泚戰于藍田之西，敗之。乙未，李晟又敗之于苑北。戊戌，又敗之于白華，復京師。六月癸卯，姚令言伏誅。甲辰，硃泚伏誅。己酉，李晟為司徒、中書令。癸丑，以梁州為興元府，給復一年，耆老加版授。甲寅，渾瑊為侍中。己巳，給復洋州一年，加給興元一年，免鳳州今歲稅，父老加版授。七月丙子，次鳳翔，免今歲秋稅，八十以上版授刺史，餘授上佐。丁丑，葬宗室遇害者。壬午，至自興元。丁亥，李懷光殺宣慰使孔巢父。辛卯，大赦。賜百官將士階、勳、爵，收京城者升八資。給復京兆府一年。是月，嗣曹王皋及李希烈戰于應山，敗之。八月癸卯，李晟為鳳翔隴右諸軍、涇原四鎮北庭行營兵馬副元帥，馬燧為晉、慈、隰諸軍行營兵馬副元帥，渾瑊為河中、同絳、陝虢諸軍行營兵馬副元帥。丙午，渾堿兼朔方行營兵馬副元帥。己酉，延王玢、隋王迅薨。十月辛丑，李勉檢校司徒、同中書門下平章事。閏月戊子，李希烈將李澄以滑州降。十一月癸卯，劉洽、邠隴行營節度使曲環及李希烈戰于陳州，敗之。戊午，克汴州。乙丑，蕭復罷。十二月乙酉，渾瑊及李懷光戰於乾坑， 敗績。是歲，陳王珪薨。

　　貞元元年正月丁酉，大赦，改元。罷榷稅。三月，李懷光殺步軍兵馬使田仙浩、都戰候呂嗚嶽。丁未，李希烈陷鄧州，殺唐鄧隋招討使黃金岳。是春，旱。四月乙丑，徙封誼為舒王。壬午，渾瑊及李懷光戰于長春宮，敗之。丙戌，馬燧、渾瑊為河中招撫使。六月己丑，幽州盧龍軍節度使硃滔卒，涿州刺史劉怦自稱留後。辛卯，劍南西川節度使張延賞為中書侍郎、同中書門下平章事。戊子，馬燧及李懷光戰于陶城，敗之。七月，灞、滻竭。庚子，大風拔木。八月，襲封配饗功臣子孫。甲子，以旱避正殿，減膳。甲戌，李懷光伏誅。己卯，給復河中、同絳二州一年。馬燧為侍中，張延賞罷。丙戌，李希烈殺宣慰使顏真卿。九月辛亥，劉從一罷。庚申，幽州盧龍軍節度使劉怦卒，其子濟自稱留後。是秋，雨木冰。十一月癸卯，有事於南郊，大赦，賜奉天興元扈從百官、收京將士階、勳、爵。

　　二年正月丙申，詔減禦膳之半，賙貧乏者授以官。壬寅，盧翰罷。吏部侍郎劉滋為左散騎常侍，給事中崔造，中書舍人齊映：同中書門下平章事。二月癸亥，山南東道節度使樊澤及李希烈戰於泌河，敗之。四月丙寅，希烈伏誅。甲戌，雨土。甲申，給復淮西二年。五月，李希烈將李惠登以隋州降。己酉，地震。六月癸未，滄州刺史程日華卒，其子懷直自稱觀察留後。是月，淮西兵馬使吳少誠殺其節度使陳仙奇，自稱留後。七月，李希烈將薛翼以唐州降，侯召以光州降。八月丙子，大雨雹。丙戌，吐蕃寇邠、寧、涇、隴四州。九月乙巳，寇好畤，李晟敗之于汧陽。十月癸酉，邠甯節度使韓游瑰又敗之于平川。十一月甲午，立淑妃王氏為皇后。丁酉，皇后崩。辛丑，吐蕃陷鹽州。十二月丁巳，隱夏州。馬燧為綏、銀、麟、勝招討使。庚申，崔造罷。甲戌，以吐蕃寇邊，避正殿。

　　三年正月壬寅，尚書左僕射張延賞同中書門下平章事。壬子，劉滋罷。貶齊映為夔州刺史。兵部侍郎柳渾同中書門下平章事。二月己卯，華州潼關節度使駱元光克鹽、夏二州。甲申，葬昭德皇后于靖陵。三月丁未，李晟為太尉。辛亥，馬燧罷副元帥。五月，揚州江溢。吳少誠殺申州刺史張伯元、殿中侍御史鄭常。閏月辛未，渾瑊及吐蕃盟於平涼，吐蕃執會盟副使、兵部尚書崔漢衡，殺判官、殿中侍御史韓弇。戊寅，太白晝見。六月，吐蕃寇鹽、夏二州。丙戌，馬燧為司徒，前陝虢觀察使李泌為中書侍郎、同中書門下平章事。七月甲子，朔方節度使杜希全為朔方、靈鹽、豐夏綏銀節度都統。壬申，張延賞薨。八月辛巳朔，日有食之。己丑，柳渾罷。戊申，吐蕃寇青石嶺，隴州刺史蘇清沔敗之。庚戌，禁大馬出蒲、潼、武關。九月丁巳，吐蕃寇汧陽。丙寅，陷華亭及連雲堡。十月甲申，寇豐義，韓遊瑰敗之。乙酉，寇長武城，城使韓全義敗之。壬辰，射生將韓欽緒謀反，伏誅。十一月己卯，京師、東都、河中地震。十二月庚辰，獵於新店。

　　四年正月庚戌朔，京師地震。大赦，刺史予一子官，增戶墾田者加階，縣令減選，九品以上官言事。壬申，劉玄佐為四鎮北庭行營、涇原節度副元帥。是月，金、房二州地震，江溢山裂。雨木冰于陳留。四月，河南、淮海地生毛。己亥，福建軍亂，逐其觀察使吳詵，大將郝誡溢自稱留後。五月，吐蕃寇涇、邠、甯、慶、鄜五州。六月己亥，封子原為邕王。七月庚戌，渾瑊為邠、甯慶副元帥。癸丑，寧州軍亂，邠甯都虞候楊朝晟敗之。己未，奚、室韋寇振武。是月，河水黑。八月，灞水溢。九月庚申，吐蕃寇寧州，邠甯節度使張獻甫敗之。冬，築夾城。是歲，京師城震二十。

　　五年正月甲辰朔，日有食之。二月庚子，大理卿董晉為門下侍郎，御史大夫竇參為中書侍郎：同中書門下平章事。三月甲辰，李泌薨。夏，吐蕃寇長武城，韓全義敗之于佛堂原。九月丙午，劍南西川節度使韋皋敗吐蕃於台登北穀，克巂州。十月，嶺南節度使李復克瓊州。

　　六年春，旱。閏四月乙卯，詔常參官、畿縣令言事。免京光府夏稅。八月辛丑，殺皇太子妃蕭氏。十一月戊辰，朝獻于太清宮。己巳，朝享於太廟。庚午，有事於南郊。賜文武官階、爵。降囚罪，徒以下原之。葬戰亡暴骨者。是歲，吐蕃陷北庭都護府，節度使楊襲古奔於西州。

　　七年正月己巳，襄王僙薨。四月，安南首領杜英翰反，伏誅。五月甲申，端王遇薨。九月，回鶻殺楊襲古。十二月戊戌，睦王述薨。是冬，無雪。

　　八年二月庚子，雨土。三月甲申，宣武軍節度使劉玄佐卒，其子士寧自稱留後。四月，吐蕃寇靈州。丁亥，殺左諫議大夫知制誥吳通玄。乙未，貶竇參為郴州別駕。尚書左丞趙憬、兵部侍郎陸贄為中書侍郎、同中書門下平章事。五月己未，大風發太廟屋瓦。癸酉，平盧軍節度使李納卒，其子師古自稱留後。六月，淮水溢。吐蕃寇連雲堡，大將王進用死之。九月丁巳，韋皋及吐蕃戰於維州，敗之。十一月壬子朔，日有食之。庚午，山南西道節度使岩震及吐蕃戰于黑水堡，敗之。是月，幽州盧龍軍節度使劉濟及其弟瀛州刺史澭戰于瀛州，澭敗奔于京師。十二月甲辰，獵於城東。

　　九年正月癸卯，復稅茶。四月辛酉，關輔、河中地震。五月甲辰，義成軍節度使賈耽為尚書右僕射，尚書右丞盧邁：同中書門下平章事。丙午，董晉罷。八月庚戌，李晟薨。十一月癸未，朝獻于太清宮。甲申，朝享於太廟。乙酉，有事於南郊，大赦。十二月丙辰，宣武軍將李萬榮逐其節度使劉士甯，自稱留後。

　　十年正月壬辰，南詔蠻敗吐蕃於神川，來獻捷。四月癸卯朔，赦京城。戊申，地震。癸丑，又震。是月，太白晝見。六月丙寅，韋皋敗吐蕃，克峨和城。自春不雨至於是月。辛未，雨，大風拔木。七月，西原蠻叛。八月，陷欽、橫、潯、貴四州。十月，昭義軍節度留後王虔休及攝洺州刺史元誼戰於雞澤，敗之。十二月丙辰，獵于城南。壬戌，貶陸贄為太子賓客。

　　十一年四月丙寅，奚寇平州，劉濟敗之於青都山。五月庚午，中書門下慮囚。八月辛亥，馬燧薨。九月，橫海軍兵馬使程懷信逐其兄節度使懷直，自稱留後。十月，朗、蜀二州江溢。十二月戊辰，獵于苑中。

　　十二年二月己卯，吐蕃寇巂州，刺史曹高仕敗之。三月丙辰，韶王暹薨。四月庚午，魏博節度使田緒卒，其子季安自稱留後。六月己丑，宣武軍節度使李萬榮卒，其子乃自稱兵馬使，伏誅。七月戊戌，韓王迥薨。八月己未朔，日有食之。丙戌，趙憬薨。九月，吐蕃寇慶州。十月甲戌，右諫議大夫崔損、給事中趙宗儒同中書門下平章事。

　　十三年正月壬寅，吐蕃請和。四月辛酉，以旱慮囚。壬戌，雩于興慶宮。五月壬寅，吐蕃寇巂州，曹高仕敗之。庚戌，義寧軍亂，殺其將常楚客。七月乙未，京師地震。九月己丑，盧邁罷。

　　十四年三月丙申，鳳翔監軍使西門去奢殺其將夏侯衍。五月己酉，始雷。閏月辛亥，有星隕於西北。辛酉，長武城軍亂，逐其使韓全義。六月丙申，歸化堡軍亂，逐其將張國誠，涇原節度使劉昌敗之。七月壬申，趙宗儒罷。工部侍郎鄭餘慶為中書侍郎、同中書門下平章事。九月丁卯，杞王倕薨。十二月壬寅，明州將栗鍠殺其刺史盧雲以反。是冬，無雪，京師饑。

　　十五年正月甲寅，雅王逸薨。壬戌，郴州藍山崩。二月乙酉，宣武軍亂，殺節度行軍司馬陸長源，宋州刺史劉逸准自稱留後。三月甲寅，彰義軍節度使吳少誠反，陷唐州，守將張嘉瑜死之。四月乙未，栗鍠伏誅。九月乙巳，陳許節度留後上官涚及吳少誠戰於臨潁，敗績。丙午，少誠寇許州。庚戌，宣武軍節度使劉全諒卒，都知兵馬使韓弘自稱留後。丙辰，宣武、河陽、鄭滑、東都汝、成德、幽州、淄青、魏博、易定、澤潞、河東、淮南、徐泗、山南東西、鄂岳軍討吳少誠。十月己丑，邕王原薨。十一月丁未，山南東道節度使于頔及吳少誠戰于吳房，敗之。陳許節度使上官涚又敗之于柴籬。辛亥，安黃節度使伊慎又敗之于鐘山。十二月庚午，壽州刺史王宗又敗之於秋柵。辛未，渾瑊薨。乙未，諸道兵潰於小溵河。

　　十六年正月乙巳，易定兵及吳少誠戰，敗績。二月乙酉，鹽夏綏銀節度使韓全義為蔡州行營招討處置使，上官涚副之。四月丁亥，黔中宴設將傅近逐其觀察使吳士宗。五月庚戌，韓全義及吳少誠戰於廣利城，敗績。壬子，徐泗濠節度使張建封卒，其子愔自稱知軍事。七月丁巳，伊慎及吳少誠戰于申州，敗之。己未，韋皋克吐蕃末恭城。丙寅，韓全義及吳少誠戰于五樓，敗績。八月，劉濟及其弟涿州刺史源戰于涿州，源敗，執之。己丑，殺遂州別駕崔位。韋皋克吐蕃顒城。九月庚戌，貶鄭餘慶為郴州司馬。庚申，太常卿齊抗為中書侍郎、同中書門下平章事。十月辛未，殺通州別駕崔河圖。是歲，京師饑。

　　十七年二月丁酉，大雨雹。己亥，霜。乙巳，韋皋及吐蕃戰于鹿危山，敗之。戊申，大雨雹，震電。庚戌，大雪，雨雹。五月壬戌朔，日有食之。六月丙申，寧州軍亂，殺其刺史劉南金。己亥，浙西觀察使李錡殺上封事人崔善貞。丁巳，成德軍節度使王武俊卒，其子士真自稱留後。七月，隕霜殺菽。戊寅，吐蕃寇鹽州。己丑，陷麟州，刺史郭鋒死之。九月乙亥，韋鋋敗吐蕃於雅州，克木波城。是歲，嘉王運薨。

　　十八年七月乙亥，罷正衙奏事。十二月，環王陷歡、愛二州。

　　十九年二月己亥，安南將王季元逐其經略使裴泰，兵馬使趙均敗之。三月壬子，淮南節度使杜佑檢校司空、同中書門下平章事。七月己未，齊抗罷。自正月不雨至於是月。甲戌，雨。閏十月庚戌，鹽州將李庭俊反，伏誅。丁巳，崔損薨。十二月庚申，太常卿高郢為中書侍郎，吏部侍郎鄭珣瑜為門下侍郎：同中書門下平章事。

　　二十年二月庚戌，大雨雹。七月癸酉，大雨雹。冬，雨木冰。

　　二十一年正月癸巳，皇帝崩于會寧殿，年六十四。

順宗
　　順宗至德弘道大聖大安孝皇帝諱誦，德宗長子也。母曰昭德皇后王氏。始封宣城郡王，大曆十四年六月，進封宣王。十二月乙卯，立為皇太子。

　　為人寬仁，喜學藝，善隸書，禮重師傅，見輒先拜。從德宗幸奉天，常執弓矢居左右。郜國公主以蠱事得罪，太子妃，其女也，德宗疑之，幾廢者屢矣，賴李泌保護，乃免。後侍宴魚藻宮，張水嬉彩艦，宮人為棹歌，眾樂間發，德宗歡甚，顧太子曰：「今日何如？」太子誦《詩》「好樂無荒」以為對。及裴延齡、韋渠牟用事，世皆畏其為相，太子每候顏色，陳其不可。故二人者卒不得用。

　　貞元二十年，太子病風且瘖。

　　二十一年正月，不能朝。是時，德宗不豫，諸王皆侍左右，惟太子臥病，不能見，德宗悲傷涕泣，疾有加。癸巳，德宗崩。丙申，即皇帝位於太極殿。二月癸卯，朝群臣於紫宸門。辛亥，吏部侍郎韋執誼為尚書左丞、同中書門下平章事。甲子，大赦。罷宮市。民百歲版授下州刺史，婦人郡君；九十以上上佐，婦人縣君。乙丑，罷鹽鐵使月進。三月庚午，放後宮三百人。癸酉，放後宮及教坊女妓六百人。癸巳，立廣陵郡王純為皇太子。四月壬寅，封弟諤為欽王，諴珍王；進封子建康郡王經郯王，洋川郡王緯均王，臨淮郡王縱漵王，弘農郡王紓莒王，漢東郡王綱密王，晉陵郡王枿郇王，郡王約邵王，雲安郡王結宋王，宣城郡王緗集王，德陽郡王絿冀王，河東郡王綺和王；封子絢為衡王，纁會王，綰福王，紱撫王，緄岳王，紳袁王，綸桂王，繟翼王。戊申，以冊皇太子，降死罪以下，賜文武官子為父後者勳兩轉。七月辛卯，橫海軍節度使程懷信卒，其子執恭自稱留後。乙未，皇太子權句當軍國政事。太常卿杜黃裳為門下侍郎，左金吾衛大將軍袁滋為中書侍郎：同中書門下平章事。鄭珣瑜、高郢罷。

　　永貞元年八月庚子，立皇太子為皇帝，自稱曰太上皇。辛丑，改元。降死罪以下。立良娣王氏為太上皇后。

　　元和元年正月，皇帝率群臣上尊號曰應乾聖壽太上皇。是月，崩于咸寧殿，年四十六，諡曰至德大聖大安孝皇帝。大中三年，增諡至德弘道大聖大安孝皇帝。

憲宗
　　憲宗昭文章武大聖至神孝皇帝諱純，順宗長子也。母曰莊憲皇太后王氏。貞元四年六月己亥，封廣陵郡王。二十一年三月，立為皇太子。

　　永貞元年八月，順宗詔立為皇帝。乙巳，即皇帝位於太極殿。丁未，始聽政。庚戌，罷獻祥瑞。癸丑，劍南西川節度使韋皋卒，行軍司馬劉辟自稱留後。戊午，天有聲於西北。己未，袁滋為劍南西川、山南西道安撫大使。癸亥，尚書左丞鄭餘慶同中書門下平章事。九月己巳，罷教坊樂工正員官。十月丁酉，為曾太皇太后舉哀。賈耽薨。戊戌，舒王誼薨。袁滋罷。己酉，葬神武聖文皇帝于崇陵。十一月己巳，祔睿真皇后于元陵寢宮。壬申，貶韋執誼為崖州司馬。夏綏銀節度留後楊惠琳反。十二月壬戌，中書舍人鄭絪為中書侍郎、同中書門下平章事。

　　元和元年正月丁卯，大赦，改元。賜文武官階、勳、爵，民高年者米帛羊酒。癸未，長武城使高崇文為左神策行營節度使，率左右神策京西行營兵馬使李元奕、山南西道節度使嚴礪、劍南東川節度使李康以討劉辟。甲申，太上皇崩。劉辟陷梓州，執李康。三月丙子，高宗文克梓州。辛巳，楊惠琳伏誅。四月丁未，杜佑為司徒。壬戌，邵王約薨。初令尚書省六品、諸司四品以上職事官，太子師傅、賓客、詹事，王府傅，日二人待制。五月辛卯，尊母為皇太后。六月癸巳，降死罪以下。賜百姓有父母祖父母八十以上者粟二斛、物二段，九十以上粟三斛、物三段。丙申，大風拔木。丁酉，高崇文及劉辟戰于鹿頭柵，敗之。癸卯，嚴礪又敗之于石碑穀。閏月壬戌，平盧軍節度使李師古卒，其弟師道自稱留後。七月壬寅，葬至德大聖大安孝皇帝于豐陵。癸丑，高崇文及劉辟戰於玄武，敗之。八月丁卯，進封子平原郡王甯為鄧王，同安郡王寬澧王，延安郡王宥遂王，彭城郡王察深王，高密郡王寰洋王，文安郡王寮絳王；封子審為建王。九月丙午，嚴礪及劉辟戰於神泉，敗之。辛亥，高崇文克成都。十月甲子，減劍南東西川、山南西道今歲賦，釋脅從將吏。葬陣亡者，稟其家五歲。戊子，劉辟伏誅。十一月庚戌，鄭餘慶罷。是歲，召王偲薨。

　　二年正月己丑，朝獻于太清宮。庚寅，朝享於太廟。辛卯，有事於南郊，大赦。賜文武官勳、爵，文宣公、二王后、三恪、公主、諸王一子官，高年米帛羊酒加版授。乙巳，杜黃裳罷。己酉，御史中丞武元衡為門下侍郎，中書舍人李吉甫為中書侍郎：同中書門下平章事。二月己巳，罷兩省官次對。癸酉，邕管經略使路恕敗黃洞蠻，執其首領黃承慶。九月乙酉，密王綢薨。十月，鎮海軍節度使李錡反，殺留後王澹。乙丑，淮南節度使王鍔為諸道行營兵馬招討使以討之。丁卯，武元衡罷。癸酉，鎮海軍兵馬使張子良執李錡。己卯，免潤州今歲稅。十一月甲申，李錡伏誅。十二月丙寅，劍南西川節度使高崇文為邠寧節度、京西諸軍都統。

　　三年正月癸巳，群臣上尊號曰睿聖文武皇帝，大赦。罷諸道受代進奉錢。三月癸巳，郇王枿薨。四月壬申，大風壞含元殿西闕檻。六月，西原蠻首領黃少卿降。七月辛巳朔，日有食之。九月庚寅，山南東道節度使于頔為司空、同中書門下平章事。丙申，戶部侍郎裴垍為中書侍郎、同中書門下平章事。戊戌，李吉甫罷。

　　四年正月壬午，免山南東道、淮南、江西、浙東、湖南、荊南今歲稅。戊子，簡王遘薨。二月丁卯，鄭絪罷。給事中李籓為門下侍郎、同中書門下平章事。三月乙酉，成德軍節度使王士真卒，其子承宗自稱留後。閏月己酉，以旱降京師死罪非殺人者，禁刺史境內榷率、諸道旨條外進獻、嶺南黔中福建掠良民為奴婢者，省飛龍廄馬。己未，雨。丁卯，立鄧王甯為皇太子。七月癸亥，吐蕃請和。八月丙申，環王寇安南，都護張舟敗之。十月辛巳，成德軍節度使王承宗反，執保信軍節度使薛昌朝。癸未，左神策軍護軍中尉吐突承璀為左右神策、河陽、浙西、宣歙、鎮州行營兵馬招討處置使以討之。戊子，承璀為鎮州招討宣慰使。癸巳，降死罪以下，賜文武官子為父後者勳兩轉。十一月己巳，彰義軍節度使吳少誠卒，其弟少陽自稱留後。

　　五年正月己巳，左神策軍大將軍酈定進及王承宗戰，死之。三月甲子，大風拔木。四月丁亥，河東節度使范希朝、義武軍節度使張茂昭及王承宗戰於木刀溝，敗之。七月丁未，赦王承宗。乙卯，幽州盧龍軍節度使劉濟卒，其子總自稱留後。九月丙寅，太常卿權德輿為禮部尚書、同中書門下平章事。十月，張茂昭以易、定二州歸於有司。辛巳，義武軍都虞候楊伯玉反，伏誅。是月，義武軍兵馬使張佐元反，伏誅。十一月甲辰，會王纁薨。庚申，裴垍罷。

　　六年正月庚申，淮南節度使李吉甫為中書侍郎、同中書門下平章事。二月壬申，李籓罷。己丑，忻王造薨。三月戊戌，有星隕於鄆州。十二月己丑，戶部侍郎李絳為中書侍郎、同中書門下平章事。閏月辛卯，辰、漵州首領張伯靖反，寇播、費二州。辛亥，皇太子薨。

　　七年正月癸酉，振武河溢，毀東受降城。四月癸巳，詔民田畮樹桑二。六月癸巳，杜佑罷。七月乙亥，立遂王宥為皇太子。八月戊戌，魏博節度使田季安卒，其子懷諫自稱知軍府事。九月，京師地震。十月乙未，魏博軍以田季安之將田興知軍事。庚戌，降死罪以下，賜文武官子為父後者勳兩轉。是月，魏博節度使田興以六州歸於有司。十一月辛酉，赦魏、博、貝、衛、澶、相六州，給復一年，賜高年、孤獨、廢疾粟帛，賞軍士。

　　八年正月辛未，權德輿罷。二月丁酉，貶於頔為恩王傅。三月甲子，劍南西川節度使武元衡為門下侍郎、同中書門下平章事。四月己亥，黔中經略使崔能討張伯靖。五月癸亥，荊南節度使嚴綬討伯靖。丁丑，大隗山崩。六月辛卯，渭水溢。辛丑，出宮人。七月己巳，劍南東川節度使潘孟陽討張伯靖。八月辛巳，湖南觀察使柳公綽討伯靖。丁未，伯靖降。十二月庚寅，振武將楊遵憲反，逐其節度使李進賢。

　　九年二月癸卯，李絳罷。三月丙辰巂州地震。丁卯，隕霜殺桑。五月乙丑，桂王綸薨。癸酉，以旱免京畿夏稅。六月壬寅，河中節度使張弘靖為刑部尚書、同中書門下平章事。閏八月丙辰，彰義軍節度使吳少陽卒，其子元濟自稱知軍事。九月丁亥，山南東道節度使嚴綬、忠武軍都知兵馬使李光顏、壽州團練使李文通、河陽節度使烏重胤討之。十月，太白晝見。丙午，李吉甫薨。甲子，嚴綬為申、光、蔡招撫使。十一月戊子，罷京兆府獵獻狐兔。十二月，詔刑部、大理官朔望入對。戊辰，尚書右丞韋貫之同中書門下平章事。

　　十年正月乙酉，宣武軍節度使韓弘為司徒。二月甲辰，嚴綬及吳元濟戰於磁丘，敗績。自冬不雨至於是月。丙午，雪。壬戌，河東戍將劉輔殺豐州刺史燕重旰，伏誅。三月庚子，忠武軍節度使李光顏及吳元濟戰於臨潁，敗之。四月甲辰，又敗之于南頓。五月丙申，又敗之于時曲。六月癸卯，盜殺武元衡。戊申，京師大索。乙丑，御史中丞裴度為中書侍郎、同中書門下平章事。七月甲戌，王承宗有罪，絕其朝貢。八月己亥朔，日有食之。丁未，李師道將訾嘉珍反於東都，留守呂元膺敗之。乙丑，李光顏及吳元濟戰于時曲，敗績。九月癸酉，韓弘為淮酉行營兵馬都統。十月，地震。十一月壬申，李光顏、烏重胤及吳元濟戰於小溵河，敗之。丁丑，李文通又敗之於固始。戊寅，盜焚獻陵寢宮。十二月甲辰，武寧軍都押衙王智興及李師道戰于平陰，敗之。是歲，丹王逾薨。

　　十一年正月己巳，張弘靖罷。乙亥，幽州盧龍軍節度使劉總及王承宗戰于武強，敗之。癸未，免鄰賊州二歲稅。甲申，盜斷建陵門戟。二月庚子，王承宗焚蔚州。乙巳，中書舍人李逢吉為門下侍郎、同中書門下平章事。乙丑，地震。三月庚午，皇太后崩。四月庚子，李光顏、烏重胤及吳元濟戰於淩雲柵，敗之。乙卯，劉總及王承宗戰於深州，敗之。己未，免京畿二歲逋稅。五月丁卯，宥州軍亂，逐其刺史駱怡，夏綏銀節度使田縉敗之。丁亥，雲南蠻寇安南。六月，蜜州海溢。甲辰，唐鄧節度使高霞寓及吳元濟戰於鐵城，敗績。七月壬午，韓弘及元濟戰於郾城。敗之。丙戌，免淮西領賊州夏稅。八月甲午，渭水溢。壬寅，韋貫之罷。戊申，西原蠻陷賓、巒二州。己未，昭義軍節度使郗士美及王承宗戰于柏鄉，敗之。庚申，葬莊憲皇太后于豐陵。十一月乙丑，邕管經略使韋悅克賓、巒二州。甲戌，元陵火。十二月丁未，翰林學士、工部侍郎王涯為中書侍郎、同中書門下平章事。己未，西原蠻陷岩州。是冬，桃李華。

　　十二年正月丁丑，地震。戊子，有彗星出於畢。四月辛卯，唐鄧隋節度使李愬及吳元濟戰於嵖岈山，敗之。乙未，李光顏又敗之於郾城。五月酉，李愬又敗之于張柴。七月丙辰，裴度為淮西宣慰處置使，戶部侍郎崔群為中書侍郎；同中書門下平章事。八月癸亥，烏重胤及吳元濟戰于賈店，敗績。九月丁未，李逢吉罷。甲寅，李愬及吳元濟戰于吳房，敗之。十月癸酉，克蔡州。甲戌，淮南節度使李庸阝為門下侍郎、同中書門下平章事。甲申，給復准西二年，免旁州來歲夏稅。葬戰士，稟其家五年。十一月丙戌，吳元濟伏誅。甲午，恩王連薨。是歲，容管經略使陽旻克欽、橫、潯、貴四州。

　　十三年正月乙酉，大赦，免元和二年以前逋負，賜高年米帛羊酒。三月戊戌，御史大夫李夷簡為門下侍郎、同中書門下平章事。李庸阝罷。己酉，橫海軍節度使程權以滄、景二州歸於有司，權朝于京師。四月甲寅，王承宗獻德、棣二州。庚辰，赦承宗。六月癸丑朔，日有食之。癸亥，給復德、棣、滄、景四州一年。辛未，淮水溢。七月乙酉，宣武、魏博、義成、橫海軍討李師道。辛丑李夷簡罷。八月壬子，王涯罷。九月甲辰，戶部侍郎皇甫鎛，諸道鹽鐵轉運使程異為工部侍郎：同中書門下平章事。十月壬戌，吐蕃寇宥州，靈武節度使杜叔良敗之於定遠城。十一月丁亥，命山人柳泌為台州刺史以求藥。十二月，庚戌，迎佛骨於鳳翔。

　　十四年正月丙午，田弘正及李師道戰于陽穀，敗之。二月戊午，師道伏誅。四月辛未，程異薨。丙子，裴度罷。七月戊寅，韓弘以汴、宋、毫、潁四州歸於有司，弘朝于京師。己丑，群臣上尊號曰元和聖文神武法天應道皇帝。大赦，賜文武官階、勳、爵。遣黜陟使於天下。辛卯，沂海將王弁殺其觀察使王遂，處稱留後。丁酉，河陽節度使令狐楚為中書侍郎、同中書門下平章事。八月己酉，韓弘為中書令。九月戊寅，王弁伏誅。十月壬戌，安南將楊清殺其都護李象古以反。癸酉，吐蕃寇鹽州。十一月辛卯，朔方將史敬奉及吐蕃戰于瓠蘆河，敗之。十二月乙卯，崔群罷。

　　十五年正月，宦者陳弘志等反。庚子，皇帝崩，年四十三，諡曰聖神章武孝皇帝。大中三年，加諡昭文章武大聖至神孝皇帝。

　　贊曰：德宗猜忌刻薄，以強明自任，恥見屈於正論，而忘受欺於奸諛。故其疑蕭復之輕己，謂薑公輔為賣直，而不能容；用盧杞、趙贊，則至於敗亂，而終不悔。及奉天之難，深自懲艾，遂行姑息之政。由是朝廷益弱，而方鎮愈強，至於唐亡，其患以此。憲宗剛明果斷，自初即位，慨然發慎，志平僭叛，能用忠謀，不惑群議，卒收成功。自吳元濟誅，強籓悍將皆欲悔過而效順。當此之時，唐之威令，幾於復振，則其為優劣，不待較而可知也。及其晚節，信用非人，不終其業，而身罹不測之禍，則尤甚于德宗。鳴呼！小人之能敗國也，不必愚君暗主，雖聰明聖智，苟有惑焉，未有不為患者也。昔韓愈言，順宗在東宮二十年，天下陰受其賜。然享國日淺，不幸疾病，莫克有為，亦可以悲夫！


Chinese text: This work was published before January 1, 1923, and is in the
public domain worldwide because the author died at least 100 years ago.
