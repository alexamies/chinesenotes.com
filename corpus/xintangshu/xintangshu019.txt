嘉禮三
皇帝元正、冬至受群臣朝賀而會
　　皇帝元正、冬至受群臣朝賀而會。

　　前一日，尚舍設禦幄於太極殿，有司設群官客使等次於東西朝堂，展縣，置桉，陳車輿，又設解劍席於縣西北橫街之南。文官三品以上位於橫街之南，道東；褒聖侯位於三品之下，介公、酅公位於道西；武官三品以上位於介公之西，少南；文官四品、五品位於縣東，六品以下位於橫街之南。又設諸州朝集使位：都督、刺史三品以上位於文、武官三品之東、西，四品以下分方位于文、武官當品之下。諸州使人又於朝集使之下，諸親於四品、五品之南。設諸蕃方客位：三等以上，東方、南方在東方朝集使之東，西方、北方在西方朝集使之西，每國異位重行，北面；四等以下，分方位於朝集使六品之下。又設門外位：文官于東朝堂，介公、酅公在西朝堂之前，武官在介公之南，少退，每等異位重行；諸親位於文、武官四品、五品之南；諸州朝集使，東方、南方在宗親之南，使人分方於朝集使之下；諸方客，東方、南方在東方朝集使之南，西方、北方在西方朝集使之南，每國異位重行。

　　其日，將士填諸街，勒所部列黃麾大仗屯門及陳於殿庭，群官就次。侍中版奏「請中嚴」。諸侍衛之官詣閣奉迎，吏部兵部主客戶部贊群官、客使俱出次，通事舍人各引就朝堂前位，引四品以下及諸親、客等應先置者入就位。侍中版奏「外辦」。皇帝服袞冕，冬至則服通天冠、絳紗袍，禦輿出自西房，即御座南向坐。符寶郎奉寶置於前，公、王以下及諸客使等以次入就位。典儀曰：「再拜。」贊者承傳，在位者皆再拜。上公一人詣西階席，脫舄，跪，解劍置於席，升，當御座前，北面跪賀，稱：「某官臣某言：元正首祚，景福惟新，伏惟開元神武皇帝陛下與天同休。」冬至云：「天正長至，伏惟陛下如日之升。」乃降階詣席，跪，佩劍，俯伏，興，納舄，復位。在位者皆再拜。侍中前承詔，降，詣群官東北，西面，稱「有制」。在位者皆再拜。宣制曰：「履新之慶，與公等同之。」冬至云：「履長。」在位者皆再拜，舞蹈，三稱萬歲，又再拜。

　　初，群官將朝，中書侍郎以諸州鎮表別為一桉，俟於右延明門外，給事中以祥瑞桉俟于左延明門外，侍郎、給事中俱就侍臣班。初入，戶部以諸州貢物陳於太極門東東、西廟，禮部以諸蕃貢物可執者，蕃客執入就位，其餘陳於朝堂前。上公將入門，中書侍郎、給事中皆降，各引其桉入，詣東、西階下立。上公將升賀，中書令、黃門侍郎俱降，各立，取所奏之文以次升。上公已賀，中書令前跪奏諸方表，黃門侍郎又進跪奏祥瑞，俱降，置所奏之文於桉。侍郎與給事中引桉退至東、西階前，桉出。

　　初，侍中已宣制，朝集使及蕃客皆再拜。戶部尚書進詣階間跪奏，稱：「戶部尚書臣某言：諸州貢物請付所司。」侍中前承制，退，稱：「制曰可。」禮部尚書以次進詣階間，跪奏，稱「禮部尚書臣某言：諸蕃貢物請付所司。」侍中前承制，退，稱：「制曰可。」太府帥其屬受諸州及諸蕃貢物出歸仁、納義門，執物者隨之。典儀曰：「再拜。」通事舍人以次引北面位者出。侍中前，跪奏稱：「侍中臣某言：禮畢。」皇帝降座，禦輿入自東房，侍臣從至閣。引東、西面位者以次出，蕃客先出。

　　冬至，不奏祥瑞，無諸方表。其會，則太樂令設登歌於殿上，二舞入，立于縣南。尚舍設群官升殿者座：文官三品以上又御座東南，西向；介公、酅公在御座西南，東向；武官三品以上又於其後；朝集使、都督、刺史，蕃客三等以上，座如立位。設不升殿者座各於其位。又設群官解劍席於縣之西北，橫街之南。尚食設壽尊於殿上東序之端，西向；設坫于尊南，加爵一。太官令設升殿者酒尊於東、西廂，近北；設在庭群官酒尊各於其座之南。皆有坫、冪，俱障以帷。吏部兵部戶部主客贊群官、客使俱出次，通事舍人引就朝堂前位，又引非升殿者次入就位。侍中版奏「外辦」。皇帝改服通天冠、絳紗袍，禦輿出自西房，即御座。典儀一人升就東階上，通事舍人引公、王以下及諸客使以次入就位。侍中進，當御座前北面跪奏，稱：「侍中臣某言：請延諸公、王等升。」又侍中稱：「制曰可。」侍中詣東階上，西面，稱：「制延公、王等升殿上。」典儀承傳，階下贊者又承傳，在位者皆再拜。應升殿者詣東、西階，至解劍席，脫舄，解劍，升。上公一人升階，少東，西面，立於座後。光祿卿進詣階間，跪奏稱：「臣某言：請賜群臣上壽。」侍中稱：「制曰可。」光祿卿退，升詣酒尊所，西向立。上公酒尊所，北面。尚食酌酒一爵授上公，上公受爵，進前，北面授殿中監，殿中監受爵，進，置御前，上公退，北面跪稱：「某官臣某等稽首言：元正首祚冬至云：「天正長至。」，臣某等不勝大慶，謹上千秋萬歲壽。」再拜，在位者皆再拜，立于席後。侍中前承制，退稱：「敬舉公等之觴。」在位者又再拜。殿中監取爵奉進，皇帝舉酒，在位者皆舞蹈，三稱萬歲。皇帝舉酒訖，殿中監進，受虛爵，以授尚食，尚食受爵於坫。

　　初，殿中監受虛爵，殿上典儀唱：「再拜。」階下贊者承傳，在位者皆再拜。上公就座後立，殿上典儀唱：「就座。」階下贊者承傳，俱就座。歌者琴瑟升坐，笙管立階間。尚食進，酒至階，殿上典儀唱：「酒至，興。」階下贊者承傳，坐者皆俯伏，起，立于席後。殿中監到階省酒，尚食奉酒進，皇帝舉酒。太官令又行群官酒，酒至，殿上典儀唱：「再拜。」階下贊者承傳，在位者皆再拜，搢笏受觶。殿上典儀唱：「就座。」階下贊者承傳，皆就座。皇帝舉酒，尚食進，受虛爵，復於坫。觴行三周，尚食進禦食，食至階，殿上典儀唱：「食至，興。」階下贊者承傳，坐者皆起，立座後。殿中監到階省桉，尚食品嘗食訖，以次進置御前。太官令又行群安桉，設食訖，殿上典儀唱：「就座。」階下贊者承傳，皆就座。皇帝乃飯，上下俱飯。禦食畢，仍行酒，遂設庶羞，二舞作。若賜酒，侍中承詔詣東階上，西面稱：「賜酒。」殿上典儀承傳，階下贊者又承傳，坐者皆起，再拜，立，受觶，就席坐飲，立，授虛爵，又再拜，就座。酒行十二遍。

　　會畢，殿上典儀唱：「可起。」階下贊者承傳，上下皆起，降階，佩劍，納舄，復位。位於殿庭者，仍立于席後。典儀曰：「再拜。」贊者承傳，在位者皆再拜。若有賜物，侍中前承制，降，詣群官東北，西面，稱：「有制。」在位者皆再拜。侍中宣制，又再拜，以次出。侍中前，跪奏稱：「侍中臣某言：禮畢。」皇帝興，禦輿入自東房，東、西面位者以次出。

　　皇帝若服翼善冠、袴褶，則京官袴褶，朝集使公服。設九部樂，則去樂縣，無警蹕。太樂令帥九部伎立于左、右延明門外，群官初唱萬歲，太樂令即引九部伎聲作而入，各就座，以次作。

臨軒冊皇太子
　　臨軒冊皇太子。

　　有司卜日，告於天地宗廟。

　　前一日，尚舍設禦幄於大極殿，有司設太子次於東朝堂之北，西向。又設版位於大橫街之南，展縣，設桉，陳車輿，及文武群官、朝集、蕃客之次位，皆如加元服之日。

　　其日，前二刻，宮官服其器服，諸衛率各勒所部陳於庭。左庶子奏「請中嚴」。侍衛之官奉迎，僕進金路，內率一人執刀。贊善奏「發引」。令侍臣上馬，庶子承令。其餘略如皇帝出宮之禮。皇太子遠遊冠、絳紗袍，三師導，三少從，鳴鐃而行。降路入次，亦如鑾駕。

　　其日，列黃麾大仗，侍中請「中嚴」。有司與群官皆入就位。三師、三少導從，皇太子立于殿門外之東，西向。黃門侍郎以冊、寶綬桉立於殿內道北，西面，中書侍郎立桉後。侍中乃奏「外辦」。皇帝服袞冕，出自西房，即御座。皇太子入就位。典儀曰：「再拜。」皇太子再拜。又曰：「再拜。」在位者皆再拜。中書令降，立于皇太子東北，西向。中書侍郎一人引冊、一人引寶綬桉立於其東，西面，以冊授之。中書令曰：「有制。」皇太子再拜，中書令跪讀冊，皇太子再拜受冊，左庶子受之。侍郎以璽綬授中書令，皇太子進受，以授左庶子。皇太子再拜，在位者皆再拜。侍中奏「禮畢」。皇帝入自東房，在位者以次出。

皇帝御明堂讀時令
　　皇帝禦明堂讀時令。

　　孟春，禮部尚書先讀令三日奏讀月令，承以宣告。

　　前三日，尚舍設大次於東門外道北，南向；守宮設文、武侍臣次於其後之左、右；設群官次於璧水東之門外，文官在北，武官在南，俱西上。

　　前一日，設御座于青陽左個，東向。三品以上及諸司長官座于堂上：文官座于御座東北，南向；武官座于御座之東，北向。俱重行西上。設刑部郎中讀令座于御座東南，北向，有桉。設文官解劍席於醜陛之左，武官于卯陛之右，皆內向。太樂令展宮縣于青陽左個之庭，設舉麾位於堂上寅階之西，北向；其一位於樂縣東北，南向。典儀設三品以上及應升坐者位於縣東，文左武右，俱重行西向。非升坐者文官四品、五品位於縣北，六品以下於其東，絕位，俱南向；武官四品、五品于縣南，六品以下於其東，俱北向。皆重行西上。設典儀位於縣之西北，贊者二人在東，差退，俱南向。奉禮設門外位各於次前，俱每等異位，重行相向，西上。

　　其日，陳小駕，皇帝服青紗袍，佩蒼玉，乘金路出宮，至於大次。文、武五品以上從駕之官皆就門外位，太樂令、工人、協律郎、典儀帥贊者皆先入，群官非升坐者次入，就位。刑部郎中以月令置於桉，覆以帕，立于武官五品東南，郎中立于桉後，北面。侍中版奏「外辦」。皇帝輿入自青龍門，升自寅階，即座。符寶郎置寶於前。典儀升，立于左個東北，南向。公、王以下入就西面位。典儀曰：「再拜。」贊者承傳，在位者皆再拜。侍中前，跪奏稱：「侍中臣某言：請延公、王等升。」又侍中稱：「制曰可。」侍中詣左個東北，南向稱：「詔延公、王等升。」典儀傳，贊者承傳，在位者皆再拜。西面位者各詣其階，解劍，脫舄，升，立於座後。刑部郎中引桉進，立於卯階下。侍中跪奏「請讀月令」。又侍中稱：「制曰可。」刑部郎中再拜，解劍，俯，脫舄，取令，升自卯階，詣席南，北向跪，置令於桉，立于席後。堂上典儀唱：「就座。」公、王以下及刑部郎中並就座。刑部郎中讀令，每句一絕，使言聲可了。讀訖，堂上典儀唱：「可起。」王、公以下皆起。刑部郎中以令置於桉，與群官佩劍，納舄，復於位。典儀曰；「再拜。」在位者皆再拜。西面位者出。侍中跪奏稱：「侍中臣某言：禮畢。」皇帝降座，禦輿出之便次，南、北面位者以次出。

　　自仲春以後，每月各居其位，皆冠通天，服、玉之色如其時。若四時之孟月及季夏土王讀五時令於明堂，亦如之。

皇帝親養三老五更於太學
　　皇帝親養三老五更於太學。

　　所司先奏三師、三公致仕者，用其德行及年高者一人為三老，次一人為五更，五品以上致仕者為國老，六品以下致仕者為庶老。尚食具牢饌。

　　前三日，尚舍設大次於學堂之後，隨地之宜。設三老、五更次於南門外之西，群老又於其後，皆東向。文官于門外之東，武官在群老之西，重行，東西向，皆北上。

　　前一日，設御座於堂上東序，西向，莞筵藻席。三老座於西楹之東，近北，南向；五更座於西階上，東向；國老三人座於三老西階，不屬焉。皆莞筵藻席。眾國老座於堂下西階之西，東面北上，皆蒲筵緇布純，加莞席。太樂令展宮縣於庭，設登歌於堂上，如元會。典儀設文、武官五品以上位於縣東、西，六品以下在其南，皆重行，西向北上，蕃客位於其南；諸州使人位於九品之後；學生分位於文、武官之後。設門外位如設次。又設尊於東楹之西，北向，左玄酒，右坫以置爵。

　　其日，鑾駕將至，先置之官就門外位，學生俱青衿服，入就位。鑾駕至太學門，回輅南向，侍中跪奏「請降輅」。降，入大次。文、武五品以上從駕之官皆就門外位，太樂令、工人、二舞入，群官、客使以次入。

　　初，鑾駕出宮，量時刻，遣使迎三老、五更於其第，三老、五更俱服進賢冠，乘安車，前後導從。其國老、庶老則有司預戒之。

　　鑾駕既至太學，三老、五更及群老等俱赴集，群老各服其服。太常少卿贊三老、五更俱出次，引立于學堂南門外之西，東面北上；奉禮贊群老出次，立於三老、五更之後；太常博士引太常卿升，立于學堂北戶之內，當戶北面。侍中版奏「外辦」。皇帝出戶，殿中監進大珪，皇帝執大珪，降，迎三老於門內之東，西面立。侍臣從立于皇帝之後，太常卿與博士退立于左。三老、五更皆杖，各二人夾扶左右，太常少卿引導，敦史執筆以從。三老、五更於門西，東面北上，奉禮引群老隨入，立於其後。太常卿前奏「請再拜」。皇帝再拜，三老、五更去杖，攝齊答拜。皇帝揖進，三老在前，五更從，仍杖，夾扶至階，皇帝揖升，俱就座後立。皇帝西面再拜三老，三老南面答拜，皇帝又西向肅拜五更，五更答肅拜，俱坐。三公授幾，九卿正履。殿中監、尚食奉禦進珍羞及黍、稷等，皇帝省之，遂設於三老前。皇帝詣三老座前，執醬而饋，乃詣酒尊所取爵，侍中贊酌酒，皇帝進，執爵而酳。尚食奉禦以次進珍羞酒食於五更前，國老、庶老等皆坐，又設酒食於前，皆食。皇帝即座。三老乃論五孝六順、典訓大綱，格言宣于上，惠音被於下。皇帝乃虛躬請受，敦史執筆錄善言善行。禮畢，三老以下降筵，太常卿引皇帝從以降階，逡巡立於階前。三老、五更出，皇帝升，立於階上，三老、五更出門。侍中前奏「禮畢」。皇帝降，還大次。三老、五更升安車，導從而還，群官及學生等以次出。明日，三老主旨闕表謝。

　　州貢明經、秀才、進士身孝悌旌表門閭者，行鄉飲酒之禮，皆刺史為主人。先召鄉致仕有德者謀之，賢者為賓，其次為介，又其次為眾賓，與之行禮，而賓舉之。主人戒賓，立於大門外之西，東面；賓立於東階下，西面。將命者立于賓之左，北面，受命出，立於門外之東，西面，曰：「敢請事。」主人曰：「某日行鄉飲酒之禮，請吾子臨之。」將命者入告，賓出，立於門東，西面拜辱，主人答拜。主人曰：「吾子學優行高，應茲觀國，某日展禮，請吾子臨之。」賓曰：「某固陋，恐辱命，敢辭。」主人曰：「某謀于父師，莫若吾子賢，敢固以請。」賓曰：「夫子申命之，某敢不敬須。」主人再拜，賓答拜，主人退，賓拜送。其戒介亦如之，辭曰；「某日行鄉飲酒之禮，請吾子貳之。」

　　其日質明，設賓席於楹間，近北，南向；主人席于阼階上，西向；介席於西階上，東向；眾賓席三于賓席之西，南向；皆不屬。又設堂下眾賓席於西階西南，東面北上。設兩壺于賓席之東，少北，玄酒在西，加勺冪。置篚于壺南，東肆，實以爵觶。設贊者位於東階東，西向北上。賓、介及眾賓至，位於大門外之右，東面北上。主人迎賓于門外之左，西面拜賓，賓答拜；又西南面拜介，介答拜；又西南面揖眾賓，眾賓報揖。主人又揖賓，賓報揖。主人先入門而右，西面。賓入門而左，東面。介及眾賓序入，立於賓西南，東面北上。眾賓非三賓者皆北面東上。

　　主人將進揖，當階揖，賓皆報揖。及階，主人曰：「請吾子升。」賓曰：「某敢辭。」主人曰：「固請吾子升。」賓曰：「某敢固辭。」主人曰：「終請吾子升。」賓曰：「某敢終辭。」主人升自阼階，賓升自西階，當楣，北面立。執尊者徹冪。主人適篚，跪取爵，興，適尊實之，進賓席前，西北面獻賓。賓西階上北面拜。主人少退，賓進于席前，受爵，退，復西階上，北面立。主人退于阼階上，北面拜，送爵。賓少退，贊者薦脯、醢于賓席前。賓自西方升席，南面立。贊者設折俎，賓跪，左執爵，右取脯，擩於醢，祭於籩、豆之間，遂祭酒，啐酒，興，降席東，適西階上，北面跪，卒爵，執爵興，適尊實之，進主人席前，東面酢主人。主人于阼階上北面拜，賓少退。主人進受爵，退阼階上，北面立。賓退，復西階上，北面拜，送爵。贊者薦脯、醢于主人席前，主人由席東自北方升席，贊者設折俎，主人跪，左執爵，右祭脯，擩於醢，祭於籩、豆之間，遂祭酒，啐酒，興，自南方降席，復阼階上，北面跪，卒爵，執爵興，跪奠爵於東序端，興，適篚，跪取觶實之以酬，復阼階上，北面跪，奠觶，遂拜，執觶興。賓西階上答拜。主人跪酒祭，遂飲，卒觶，執觶興，適尊實之，進賓席前，北面。賓拜，主人少退。賓既拜，主人跪奠觶於薦西，興，復阼階上位。賓遂進席前，北面跪，取觶，興，復西階上位。主人北面拜送。賓進席前，北面跪，奠觶於薦東，興，復西階上位。主人北面揖，降，立阼階下，西面。賓降，立於階西，東面。

　　主人進延介，揖之，介報揖。至介，一讓升，主人升阼階，介升西階，當楣，北面立。主人詣東序端，跪取爵，興，適尊實之。進于介席前，西南面獻介。介西階上北面拜，主人少退，介進，北面受爵，退，復位。主人于介右北面拜送爵，介少退，主人立于西階之東。贊者薦脯、醢于介席前，介進自北方，升席，贊者設折俎，介跪，左執爵，右祭脯、醢，遂祭酒，執爵興，自南方降席，北面跪，卒爵，執爵興，介授主人爵，主人適尊實之，酢於西階上，立於介右，北面跪，奠爵，遂拜，執爵興。介答拜。主人跪祭，遂飲，卒爵，執爵興，進，跪奠爵于西楹南，還阼階上，揖降。介降，立于賓南。

　　主人于阼階前西南揖眾賓，遂升，適西楹南，跪取爵，興，適尊實之，進於西階上，南面獻眾賓之長，升西階上，北面拜，受爵。主人于眾賓長之右，北面拜送。贊者薦脯、醢于其席前，眾賓之長升席，跪，左執爵，右祭脯、醢，祭酒，執爵，興，退於西階上，立飲訖，授主人爵，降，復位。主人又適尊實之，進於西階上，南面獻眾賓之次者，如獻眾賓之長。又次一人升，飲，亦如之。主人適尊實酒，進於西階上，南面獻堂下眾賓。每一人升，受爵，跪祭，立飲，贊者遍薦脯、醢於其位。主人受爵、尊於篚。主人與賓一揖一讓升，賓、介、眾賓序升，即席。

　　設工人席于堂廉西階之東，北面東上。工四人，先二瑟，後二歌。工持瑟升自階，就位坐。工鼓《鹿鳴》，卒歌。笙入，立於堂下，北面，奏《南陔》。乃間歌，歌《南有嘉魚》，笙《崇丘》；乃合樂《周南》《關雎》、《召南》《鵲巢》。

　　司正升自西階司正謂主人贊禮者，禮樂之正。既成，將留賓，為有懈墮，立司正以監之。跪取觶於篚，興，適尊實之，降自西階，詣階間，左還，北面跪，奠觶，拱手少立，跪，取觶，遂飲，卒觶，奠，再拜。賓降席，跪取觶於篚，適尊實之，詣阼階上，北面酬主人。主人降席，進，立於賓東，賓跪奠觶，遂拜，執觶興，主人答拜，賓立飲，卒觶，適尊實之，阼階上東南授主人，主人再拜，賓少退，主人受觶，賓于主人之西，北面拜送，賓揖，復席。主人進西階上，北面酬介，介降席，自南方進，立于主人之西，北面。主人跪奠觶，遂拜，執觶興，介答拜。主人立飲，卒觶，適尊實之，進西階上，西面立，介拜，主人少退，介受觶，主人于介東，北面送，主人揖，復席。

　　司正升自西階，近西，北面立，相旅曰：「某子受酬。」受酬者降席，自西方進，北面立於介右。司正退，立於序端，東面，避受酬者。介跪奠觶，遂拜，執觶興，某子答拜。介立飲，卒觶，適尊實之，進西階上，西南面授某子，某子受觶，介立於某子之左，北面，揖，復席。司正曰：「某子受酬。」受酬者降席，自西方立於某子之左，北面，某子跪奠觶，遂拜，執觶興，受酬者答拜。某子立飲，卒觶，適尊實之，進西階上，西南面授之，受酬者受觶，某子立於酬者之右，揖，復席。次一人及堂下眾賓受酬亦如之。卒受酬者以觶跪奠於篚，興，復階下位。司正適阼階上，東面請命于主人，主人曰：「請坐於賓。」司正回，北面告於賓曰：「請賓坐。」賓曰：「唯命。」賓、主各就席坐。若賓、主公服者，則降脫履，主人先左，賓先右。司正降，復位。乃羞肉胾、醢，賓、主燕飲，行無算爵，無算樂，主人之贊者皆興焉。已燕，賓、主俱興，賓以下降自西階，主人降自東階。賓以下出，立於門外之西，東面北上，主人送于門外之東，西面再拜，賓、介逡巡而退。

　　季冬之月正齒位，則縣令為主人，鄉之老人年六十以上有德望者一人為賓，次一人為介，又其次為三賓，又其次為眾賓。年六十者三豆，七十者四豆、八十者五豆，九十者及主人皆六豆。賓、主燕飲，則司正北面請賓坐，賓、主各就席立。司正適篚，跪取觶，興，實之，進，立於楹間，北面，乃揚觶而戒之以忠孝之本。賓、主以下皆再拜。司正跪奠觶，再拜，跪取觶飲，卒觶，興，賓、主以下皆坐。司正適篚，跪奠觶，興，降復位，乃行無算爵。其大抵皆如鄉飲酒禮。


Chinese text: This work was published before January 1, 1923, and is in the
public domain worldwide because the author died at least 100 years ago.
