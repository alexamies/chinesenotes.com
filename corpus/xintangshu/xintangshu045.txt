　　凡選有文、武，文選吏部主之，武選兵部主之，皆為三銓，尚書、侍郎分主之。

　　凡官員有數，而署置過者有罰，知而聽者有罰，規取者有罰。每歲五月，頒格於州縣，選人應格，則本屬或故任取選解，列其罷免、善惡之狀，以十月會於省，過其時者不敘。其以時至者，乃考其功過。同流者，五五為聯，京官五人保之，一人識之。刑家之子、工賈異類及假名承偽、隱冒升降者有罰。文書粟錯，隱幸者駁放之；非隱幸則不。

　　凡擇人之法有四：一曰身，體貌豐偉；二曰言，言辭辯正；三曰書，楷法遒美；四曰判，文理優長。四事皆可取，則先德行；德均以才，才均以勞。得者為留，不得者為放。五品以上不試，上其名中書門下；六品以下始集而試，觀其書、判。已試而銓，察其身、言；已銓而注，詢其便利而擬；已注而唱，不厭者得反通其辭，三唱而不厭，聽冬集。厭者為甲，上於僕射，乃上門下省，給事中讀之，黃門侍郎省之，侍中審之，然後以聞。主者受旨而奉行焉，謂之「奏受」。視品及流外，則判補。皆給以符，謂之「告身」。凡官已受成，皆廷謝。

　　凡試判登科謂之「入等」，甚拙者謂之「藍縷」。選未滿而試文三篇，謂之「宏辭」；試判三條，謂之「拔萃」。中者即授官。

　　凡出身，嗣王、郡王，從四品下；親王諸子封郡公者，從五品上；國公，正六品上；郡公，正六品下；縣公，從六品上；侯，正七品上；伯，正七品下；子，從七品上；男，從七品下；皇帝緦麻以上親、皇太后期親，正六品上；皇太后大功、皇后期親，從六品上；皇帝袒免、皇太后小功緦麻、皇后大功親，正七品上；皇后小功緦麻、皇太子妃期親，從七品上。外戚，皆以服屬降二階敘。娶郡主者，正六品上；娶縣主者，正七品上；郡主子，從七品上；縣主子，從八品上。

　　凡用廕，一品子，正七品上；二品子，正七品下；三品子，從七品上；從三品子，從七品下；正四品子，正八品上；從四品子，正八品下；正五品子，從八品上；從五品及國公子，從八品下。凡品子任雜掌及王公以下親事、帳內勞滿而選者，七品以上子，從九品上敘。其任流外而應入流內，敘品卑者，亦如之。九品以上及勳官五品以上子，從九品下敘。三品以上廕曾孫，五品以上廕孫。孫降子一等，曾孫降孫一等。贈官降正官一等，死事者與正官同。郡、縣公子，神從五品孫。縣男以上子，降一等。勳官二品子，又降一等。二王后孫，視正三品。

　　凡秀才，上上第，正八品上；上中第，正八品下；上下第，從八品上；中上第，從八品下。明經，上上第，從八品下；上中第，正九品上；上下第，正九品下；中上第，從九品下。進士、明法，甲第，從九品上；乙第，從九品下。弘文、崇文館生及第，亦如之。應入五品者，以聞。書、算學生，從九品下敘。

　　凡弘文、崇文生，皇緦麻以上親，皇太后、皇后大功以上親，一家聽二人選。職事二品以上、散官一品、中書門下正三品同三品、六尚書等子孫並侄，功臣身食實封者子孫，一廕聽二人選。京官職事正三品、同中書門下平章事、供奉官三品子孫，京官職事從三品、中書黃門侍郎並供奉三品官、帶四品五品散官子，一廕一人。

　　凡勳官選者，上柱國，正六品敘；六品而下，遞降一階。驍騎尉、武騎尉，從九品上敘。

　　凡居官必四考，四考中中，進年勞一階敘。每一考，中上進一階，上下二階，上中以上及計考應至五品以上奏而別敘。六品以下遷改不更選及守五品以上官，年勞歲一敘，給記階牒。考多者，准考累加。

　　凡醫術，不過尚藥奉禦。陰陽、卜筮、圖畫、工巧、造食、音聲及天文，不過本色局、署令。鴻臚譯語，不過典客署令。凡千牛備身、備身左右，五考送兵部試，有文者送吏部。凡齋郎，太廟以五品以上子孫及六品職事並清官子為之，六考而滿；郊社以六品職事官子為之，八考而滿。皆讀兩經粗通，限年十五以上、二十以下，擇儀狀端正無疾者。

　　武選，凡納課品子，歲取文武六品以下、勳官三品以下五品以上子，年十八以上，每州為解上兵部，納課十三歲而試，第一等送吏部，第二等留本司，第三等納資二歲，第四等納資三歲；納已，復試，量文武授散官。若考滿不試，免當年資；遭喪免資。無故不輸資及有犯者，放還之。凡捉錢品子，無違負滿二百日，本屬以簿附朝集使，上於考功、兵部。滿十歲，量文武授散官。其視品國官府佐應停者，依品子納課，十歲而試，凡一歲為一選。自一選至十二選，視官品高下以定其數，因其功過而增損之。

　　初，武德中，天下兵革新定，士不求祿，官不充員。有司移符州縣，課人赴調，遠方或賜衣續食，猶辭不行。至則授用，無所黜退。不數年，求者浸多，亦頗加簡汰。

　　貞觀二年，侍郎劉林甫言：「隋制以十一月為選始，至春乃畢。今選者眾，請四時注擬。」十九年，馬周以四時選為勞，乃復以十一月選，至三月畢。

　　太宗嘗謂攝吏部尚書杜如晦曰：「今專以言辭刀筆取人，而不悉其行，至後敗職，雖刑戮之，而民已敝矣。」乃欲放古，令諸州辟召。會功臣行世封，乃止。它日復顧侍臣曰：「致治之術，在於得賢。今公等不知人，朕又不能遍識，日月其逝，而人遠矣。吾將使人自舉，可乎？」而魏徵以為長澆競，又止。

　　初，銓法簡而任重。高宗總章二年，司列少常伯裴行儉始設長名榜，引銓注法，復定州縣升降為八等，其三京、五府、都護、都督府，悉有差次，量官資授之。其後李敬玄為少常伯，委事于員外郎張仁禕，仁禕又造姓曆，改狀樣、銓曆等程式，而銓總之法密矣。然是時仕者眾，庸愚鹹集，有偽主符告而矯為官者，有接承它名而參調者，有遠人無親而置保者。試之日，冒名代進，或旁坐假手，或借人外助，多非其實。雖繁設等級、遞差選限、增譴犯之科、開糾告之令以遏之，然猶不能禁。大率十人競一官，餘多委積不可遣，有司患之，謀為黜落之計，以僻書隱學為判目，無復求人之意。而吏求貨賄，出入升降。至武后時，天官侍郎魏玄同深嫉之，因請復古辟署之法，不報。

　　初，試選人皆糊名，令學士考判，武后以為非委任之方，罷之。而其務收人心，士無賢不肖，多所進獎。長安二年，舉人授拾遺、補闕、御史、著作佐郎、大理評事、衛佐凡百餘人。明年，引見風俗使，舉人悉授試官，高者至鳳閣舍人、給事中，次員外郎、御史、補闕、拾遺、校書郎。試官之起，自此始。時李嶠為尚書，又置員外郎二千餘員，悉用勢家親戚，給俸祿，使厘務，至與正官爭事相毆者。又有檢校、敕攝、判知之官。神龍二年，嶠復為中書令，始悔之，乃停員外官厘務。

　　中宗時，韋後及太平、安樂公主等用事，於側門降墨敕斜封授官，號「斜封官」，凡數千員。內外盈溢，無聽事以居，當時謂之「三無坐處」，言宰相、御史及員外郎也。又以鄭愔為侍郎，大納貨賂，選人留者甚眾，至逆用三年員闕，而綱紀大潰。韋氏敗，始以宋璟為吏部尚書，李乂、盧從願為侍郎，姚元之為兵部尚書，陸象先、盧懷慎為侍郎，悉奏罷斜封官，量闕留人，雖資高考深，非才實者不取。初，尚書銓掌七品以上選，侍郎銓掌八品以下選。至是，通其品而掌焉。未幾，璟、元之等罷，殿中侍御史崔涖、太子中允薛昭希太平公主意，上言：「罷斜封官，人失其所，而怨積於下，必有非常之變。」乃下詔盡復斜封別敕官。

　　玄宗即位，厲精為治。左拾遺內供奉張九齡上疏言：「縣令、刺史，陛下所與共理，尤親於民者也。今京官出外，乃反以為斥逐，非少重其選不可。」又曰：「古者或遙聞辟召，或一見任之，是以士脩名行，而流品不雜。今吏部始造簿書，以備遺忘，而反求精於案牘，不急人才，何異遺劍中流，而刻舟以記。」於是下詔擇京官有善政者補刺史，歲十月，按察使校殿最，自第一至第五，校考使及戶部長官總核之，以為升降。凡官，不曆州縣不擬台省。已而悉集新除縣令宣政殿，親臨問以治人之策，而擢其高第者。又詔員外郎、御史諸供奉官，皆進名敕授，而兵、吏部各以員外郎一人判南曹，由是銓司之任輕矣。其後戶部侍郎宇文融又建議置十銓，乃以禮部尚書蘇頲等分主之。太子左庶子吳兢諫曰：「《易》稱'君子思不出其位'，言不侵官也。今以頲等分掌吏部選，而天子親臨決之，尚書、侍郎皆不聞參，議者以為萬乘之君，下行選事。」帝悟，遂復以三銓還有司。

　　開元十八年，侍中裴光庭兼吏部尚書，始作循資格，而賢愚一概，必與格合，乃得銓授，限年躡級，不得逾越。於是久淹不收者皆便之，謂之「聖書」。及光庭卒，中書令蕭嵩以為非求材之方，奏罷之。乃下詔曰：「凡人年三十而出身，四十乃得從事，更造格以分寸為差，若循新格，則六十未離一尉。自今選人才業優異有操行及遠郡下寮名跡稍著者，吏部隨材甄擢之。」

　　初，諸司官兼知政事者，至日午後乃還本司視事。兵部、吏部尚書侍郎知政事者，亦還本司分闕注唱。開元以來，宰相位望漸崇，雖尚書知政事，亦於中書決本司事以自便。而左、右相兼兵部、吏部尚書者，不自銓總。又故事，必三銓、三注、三唱而後擬官，季春始畢，乃過門下省。楊國忠以右相兼文部尚書，建議選人視官資、書判、狀跡、功優，宜對眾定留放。乃先遣吏密定員闕，一日會左相及諸司長官于都堂注唱，以誇神速。由是門下過官、三銓注官之制皆廢，侍郎主試判而已。

　　肅、代以後兵興，天下多故，官員益濫，而銓法無可道者。至德宗時，試太常寺協律郎沈既濟極言其敝曰：

　　近世爵祿失之者久，其失非他，四太而已：入仕之門太多，世胄之家太優，祿利之資太厚，督責之令太薄。臣以為當輕其祿利，重其督責。夫古今選用之法，九流常敘，有三科而已，曰德也，才也，勞也；而今選曹，皆不及焉。且吏部甲令，雖曰度德居任，量才授職，計勞升敘，然考校之法，皆在書判簿曆、言辭俯仰之間，侍郎非通神，不可得而知。則安行徐言，非德也；空文善書，非才也；累資積考，非勞也。苟執不失，猶乖得人，況眾流茫茫，耳目有不足者乎？蓋非鑒之不明，非擇之不精，法使然也。王者觀變以制法，察時而立政。按前代選用，皆州、府察舉，至於齊、隋，署置多由請托。故當時議者，以為與其率私，不若自舉；與其外濫，不若內收。是以罷州府之權，而歸於吏部。此矯時懲弊之權法，非經國不刊之常典。今吏部之法蹙矣，不可以坐守刓弊。臣請五品以上及群司長官、宰臣進敘，吏部、兵部得參議焉；六品以下或僚佐之屬，聽州、府辟用。則銓擇之任，委于四方；結奏之成，歸於二部。必先擇牧守，然後授其權。高者先署而後聞，卑者聽版而不命。其牧守、將帥，或選用非公，則吏部、兵部得察而舉之。聖主明目達聰，逖聽遐視，罪其私冒。不慎舉者，小加譴黜，大正刑典。責成授任，誰敢不勉？夫如是，則接名偽命之徒，菲才薄行之人，貪叨賄貨，懦弱奸宄，下詔之日，隨聲而廢，通大數，十去八九矣。如是，人少而員寬，事核而官審，賢者不獎而自進，不肖者不抑而自退。或曰：'開元、天寶中，不易吏部之法，而天下砥平，何必外辟，方臻於理？'臣以為不然。夫選舉者，經邦之一端，雖制之有美惡，而行之由法令。是以州郡察舉，在兩漢則理，在魏、齊則亂。吏部選集，在神龍、景龍則紊，在開元、天寶則理。當其時久承升平，禦以法術，慶賞不軼，威刑必齊，由是而理，匪用吏部而臻此也。向以此時用辟召之法，則理不益久乎？」

　　天子雖嘉其言，而重於改作，訖不能用。

　　初，吏部歲常集人，其後三數歲一集，選人猥至，文簿紛雜，吏因得以為奸利，士至蹉跌，或十年不得官，而闕員亦累歲不補。陸贄為相，乃懲其弊，命吏部據內外員三分之，計闕集人，歲以為常。是時，河西、隴右沒于虜，河南、河北不上計，吏員大率減天寶三之一，而入流者加一，故士人二年居官，十年待選，而考限遷除之法浸壞。憲宗時，宰相李吉甫定考遷之格，諸州刺史、次赤府少尹、次赤令、諸陵令、五府司馬、上州以上上佐、東宮官詹事諭德以下、王府官四品以上皆五考。侍御史十三月，殿中侍御史十八月，監察御史二十五月。三省官、諸道敕補、檢校五品以上及台省官皆三考，餘官四考，文武官四品以下五考。凡遷，尚書省四品以上、文武官三品以上皆先奏。

　　唐取人之路蓋多矣，方其盛時，著於令者，納課品子萬人，諸館及州縣學六萬三千七十人，太史曆生三十六人，天文生百五十人，太醫藥童、針咒諸生二百一十一人，太卜卜筮三十人，千牛備身八十人，備身左右二百五十六人，進馬十六人，齋郎八百六十二人，諸衛三衛監門直長三萬九千四百六十二人，諸屯主、副千九百八人，諸折沖府錄事、府、史一千七百八十二人，校尉三千五百六十四人，執仗、執乘每府三十二人，親事、帳內萬人，集賢院禦書手百人，史館典書、楷書四十一人，尚藥童三十人，諸台、省、寺、監、軍、衛、坊、府之胥史六千餘人。凡此者，皆入官之門戶，而諸司主錄已成官及州縣佐史未敘者，不在焉。

　　至於銓選，其制不一，凡流外，兵部、禮部舉人，郎官得自主之，謂之「小選」。太宗時，以歲旱穀貴，東人選者集於洛州，謂之「東選」。高宗上元二年，以嶺南五管、黔中都督府得即任土人，而官或非其才，乃遣郎官、御史為選補使，謂之「南選」。其後江南、淮南、福建大抵因歲水旱，皆遣選補使即選其人。而廢置不常，選法又不著，故不復詳焉。


Chinese text: This work was published before January 1, 1923, and is in the
public domain worldwide because the author died at least 100 years ago.
