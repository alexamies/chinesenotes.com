逆臣上

安祿山，營州柳城胡也，本姓康。母阿史德，為覡，居突厥中，禱子於軋犖山，虜所謂鬥戰神者，既而妊。及生，有光照穹廬，野獸盡鳴，望氣者言其祥。范陽節度使張仁願遣搜廬帳，欲盡殺之，匿而免。母以神所命，遂字軋犖山。少孤，隨母嫁虜將安延偃。開元初，偃攜以歸國，與將軍安道買亡子偕來，得依其家，故道買子安節厚德偃，約兩家子為兄弟，乃冒姓安，更名祿山。及長，忮忍多智，善億測人情，通六蕃語，為互市郎。

張守珪節度幽州，祿山盜羊而獲，守珪將殺之，呼曰：「公不欲滅兩蕃邪？何殺我？」守珪壯其語，又見偉而皙，釋之，與史思明俱為捉生。知山川水泉處，嘗以五騎禽契丹數十人，守珪異之，稍益其兵，有討輒克，拔為偏將。守珪醜其肥，由是不敢飽，因養為子。後以平盧兵馬使擢特進、幽州節度副使。

於是御史中丞張利貞采訪河北，祿山百計諛媚，多出金諧結左右為私恩。利貞入朝，盛言祿山能，乃授營州都督、平盧軍使、順化州刺史。使者往來，陰以賂中其嗜，一口更譽，玄宗始才之。天寶元年，以平廬為節度，祿山為之使，兼柳城太守，押兩蕃、渤海、黑水四府經略使。明年，入朝，奏對稱旨，進驃騎大將軍。又明年，代裴寬為范陽節度、河北采訪使，仍領平盧軍。祿山北還，詔中書門下尚書三省正員長官、御史中丞餞鴻臚亭。

四載，奚、契丹殺公主以叛，祿山幸邀功，肆其侵，於是兩蕃貳。祿山起軍擊契丹，還奏；「夢李靖、李勣求食於臣，乃祠北郡，芝生於梁。」其詭誕敢言不疑如此。席豫為河北黜陟使，言祿山賢。時宰相李林甫嫌儒臣以戰功進，尊寵間己，乃請顓用蕃將，故帝寵祿山益牢，群議不能軋，卒亂天下，林甫啟之也。

祿山陽為愚不敏蓋其奸，承間奏曰：「臣生蕃戎，寵榮過甚，無異材可用，願以身為陛下死。」天子以為誠，憐之。令見皇太子，不拜。左右擿語之，祿山曰：「臣不識朝廷儀，皇太子何官也？」帝曰：「吾百歲後付以位。」謝曰：「臣愚，知陛下不知太子，罪萬死。」乃再拜。時楊貴妃有寵，祿山請為妃養兒，帝許之。其拜，必先妃後帝，帝怪之，答曰：「蕃人先母後父。」帝大悅，命與楊铦及三夫人約為兄弟。繇是祿山有亂天下意，令麾下劉駱谷居京師，伺朝廷隙。

六載，進御史大夫，封妻段為夫人，有國。林甫以宰相貴甚，群臣無敢鈞禮，惟祿山倚恩，入謁倨。林甫欲諷寤之，使與王鉷偕，鉷亦位大夫，林甫見鉷，鉷趨拜卑約，祿山惕然，不覺自罄折。林甫與語，揣其意，迎剖其端，祿山大駭，以為神，每見，雖盛寒必流汗。林甫稍厚之，引至中書，覆以己袍。祿山德林甫，呼十郎。駱谷每奏事還，先問：「十郎何如？」有好言輒喜；若謂「大夫好檢校」，則反手據床曰：「我且死！」優人李龜年為帝學之，帝以為樂。

晚益肥，腹緩及膝，奮兩肩若挽牽者乃能行，作《胡旋舞》帝前，乃疾如風。帝視其腹曰：「胡腹中何有而大？」答曰：「唯赤心耳！」每乘驛入朝，半道必易馬，號「大夫換馬臺」，不爾，馬輒仆，故馬必能負五石馳者乃勝載。帝為祿山起第京師，以中人督役，戒曰：「善為部署，祿山眼孔大，毋令笑我。」為瑣戶交疏，臺觀沼池華僭，帟幕率緹繡，金銀為榜筐、爪籬，大抵服禦雖乘輿不能過。帝登勤政樓，幄坐之左張金雞大障，前置特榻，詔祿山坐，褰其幄，以示尊寵。太子諫曰：「自古幄坐非人臣當得，陛下寵祿山過甚，必驕。」帝曰：「胡有異相，我欲厭之。」

時太平久，人忘戰，帝春秋高，嬖艷鉗固，李林甫、楊國忠更持權，綱紀大亂。祿山計天下可取，逆謀日熾，每過朝堂龍尾道，南北睥睨，久乃去。更築壘范陽北，號雄武城，峙兵積谷。養同羅、降奚、契丹曳落河八千人為假子，教家奴善弓矢者數百，畜單於、護真大馬三萬，牛羊五萬，引張通儒、李廷堅、平洌、李史魚、獨孤問俗署幕府，以高尚典書記，嚴莊掌簿最，阿史那承慶、安太清、安守忠、李歸仁、孫孝哲、蔡希德、牛廷玠、向潤客、高邈、李欽湊、李立節、崔乾祐、尹子奇、何千年、武令珣、能元皓、田承嗣、田乾真皆拔行伍，署大將。潛遣賈胡行諸道，歲輸財百萬。至大會，祿山踞重床，燎香，陳怪珍，胡人數百侍左右，引見諸賈，陳犧牲，女巫鼓舞於前以自神。陰令群賈市錦彩朱紫服數萬為叛資。月進牛、橐駝、鷹、狗、奇禽異物，以蠱帝心，而人不聊。自以無功而貴，見天子盛開邊，乃紿契丹諸酋，大置酒，毒焉，既酣，悉斬其首，先後殺數千人，獻馘闕下。帝不知，賜鐵券，封柳城郡公。又贈延偃范陽大都督，進祿山東平郡王。

九載，兼河北道采訪處置使，賜永寧園為邸。入朝，楊國忠兄弟姊弟廷之新豐，給玉食；至湯，將校皆賜浴。帝幸望春宮以待，獻俘八千，詔賜永穆公主池觀為遊燕地。徙新第，請墨敕召宰相宴。是日，帝將擊球，乃置會，命宰相皆赴。帝獵苑中，獲鮮禽，必馳賜。詔上谷郡置五爐，許鑄錢。又求兼河東，遂拜雲中太守、河東節度使。既兼制三道，意益侈。男子凡十一，帝以慶宗為太仆卿，慶緒鴻臚卿，慶長秘書監。

十一載，率河東兵討契丹，告奚曰：「彼背盟，我將討之，爾助我乎？」奚為出徒兵二千向導。至土護真河，祿山計曰：「道雖遠，我疾趨賊，乘其不備，破之固矣。」乃敕人持一繩，欲盡縛契丹。晝夜行三百里，次天門嶺，會雨甚，弓弛矢脫不可用。祿山督戰急，大將何思德曰：「士方疲，宜少息，使使者盛陳利以脅賊，賊必降。」祿山怒，欲斬以令軍，乃請戰。思德貌類祿山，及戰，虜叢矛註矢邀取之，傳言祿山獲矣。奚聞亦叛，夾攻祿山營，士略盡。祿山中流矢，引奚兒數十，棄眾走山而墜，慶緒、孫孝哲掖出之，夜走平廬。部將史定方以兵鏖戰，虜解圍去。

祿山不得誌，乃悉兵號二十萬討契丹以報。帝聞，詔朔方節度使阿布思以師會。布思者，九姓首領也，偉貌多權略，開元初，為默啜所困，內屬，帝寵之。祿山雅忌其才，不相下，欲襲取之，故表請自助。布思懼而叛，轉入漠北，祿山不進，輒班師。會布思為回紇所掠，奔葛邏祿，祿山厚募其部落降之。葛邏祿懼，執布思送北庭，獻之京師。祿山已得布思眾，則兵雄天下，愈偃肆。皇太子及宰相屢言祿山反，帝不信。是時國忠疑隙已深，建言追還朝，以驗厥狀。祿山揣得其謀，乃馳入謁，帝意遂安，凡國忠所陳，無入者。

十三載，來謁華清宮，對帝泣曰：「臣蕃人，不識文字，陛下擢以不次，國忠必欲殺臣以甘心。」帝慰解之。拜尚書左仆射，賜實封千戶，奴婢第產稱是，詔還鎮。又請為閑廄、隴右群牧等使，表吉溫自副。其軍中有功位將軍者五百人，中郎將二千人。祿山之還，帝禦望春亭以餞，斥禦服賜之。祿山大驚，不自安，疾驅去。至淇門，輕艫循流下，萬夫挽繂而助，日三百里。既總閑牧，因擇良馬內范陽，又奪張文儼馬牧，反狀明白。人告言者，帝必縛與之。

明年，國忠謀授祿山同中書門下平章事，召還朝。制未下，帝使中官輔璆琳賜大柑，因察非常。祿山厚賂之，還言無它，帝遂不召。未幾事泄，帝托它罪殺之，自是始疑。然祿山亦懼朝廷圖己，每使者至，稱疾不出，嚴衛然後見。黜陟使裴士淹行部至范陽，再旬不見，既而使武士挾引，無復臣禮，士淹宣詔還，不敢言。帝賜慶宗娶宗室女，手詔祿山觀禮，辭疾甚。獻馬三千匹，騶靮自倍，車三百乘，乘三士，因欲襲京師。河南尹達奚珣極言毋內騶兵，詔可。帝賜書曰：「為卿別治一湯，可會十月，朕待卿華清宮。」使至，祿山踞床曰：「天子安穩否？」乃送使者別館。使還，言曰：「臣幾死！」

冬十一月，反范陽，詭言奉密詔討楊國忠，騰榜郡縣，以高尚、嚴莊為謀主，孫孝哲、高邈、張通儒、通晤為腹心，兵凡十五萬，號二十萬，師行日六十里。先三日，合大將置酒，觀繪圖，起燕至洛，山川險易攻守悉具，人人賜金帛，並授圖，約曰：「違者斬！」至是，如所素。祿山從牙門部曲百餘騎次城北，祭先冢而行。使賈循主留務，呂知誨守平廬，高秀巖守大同。燕老人叩馬諫，祿山使嚴莊好謂曰：「吾憂國之危，非私也。」禮遣之。因下令：「有沮軍者夷三族！」凡七日，反書聞，帝方在華清宮，中外失色。車駕還京師，斬慶宗，賜其妻康死，榮義郡主亦死。下詔切責祿山，許自歸。祿山答書慢甚，叵可忍。賊遣高邈、臧均以射生騎二十馳入太原，劫取尹楊光翙殺之，以張獻誠守定州。

祿山謀逆十餘年，凡降蕃夷皆接以恩；有不服者，假兵脅制之；所得士，釋縛給湯沐、衣服，或重譯以達，故蕃夷情偽悉得之。祿山通夷語，躬自尉撫，皆釋俘囚為戰士，故其下樂輸死，所戰無前。邈最有謀，勸祿山取李光弼為左司馬，不納。既而悔之，憂見顏色，久而曰：「史思明可當之。」賊之未反，邈為謀，聲進生口，直取洛陽，無殺光翙，天下當未有知者，賊不從。何千年亦勸賊令高秀巖以兵三萬出振武，下朔方，誘諸蕃，取鹽、夏、鄜、坊，使李歸仁、張通儒以兵二萬道雲中，取太原，團弩士萬五千入蒲關，以動關中；勸祿山自將兵五萬梁河陽，取洛陽，使蔡希德、賈循以兵二萬絕海收淄、青，以搖江淮；則天下無復事矣。祿山弗用。

時兵暴起，州縣發官鎧仗，皆穿朽鈍折不可用，持梃鬥，弗能亢，吏皆棄城匿，或自殺，不則就禽，日不絕。禁衛皆市井徒，既授甲，不能脫弓礻蜀、劍，乃發左藏庫繒帛大募兵。以封常清為范陽、平盧節度使，郭子儀為朔方節度、關內支度副大使，右羽林大將軍王承業為太原尹，衛尉卿張介然為汴州刺史，金吾將軍程千里為潞州長史，以榮王為元帥，高仙芝副之，馳驛討賊。

祿山至鉅鹿，欲止，驚曰：「鹿，吾名。」去之沙河，或言如漢高祖不宿柏人以佞賊。賊投草頹樹於河，以長繩維舟集槎以結，冰一昔合，遂濟河，陷靈昌郡。又三日，下陳留、滎陽。次罌子谷，將軍荔非守瑜邀之，殺數百人，流矢及祿山輿，乃不敢前，更出谷南。守瑜矢盡，死於河。敗封常清，取東都，常清奔陜。殺留守李憕、御史中丞盧弈。河南尹達奚珣臣於賊。時高仙芝屯陜，聞常清敗，棄甲保潼關，太守竇廷芝奔河東。常山太守顏杲卿殺賊將李欽湊，禽高邈、何千年，於是趙郡、鉅鹿、廣平、清河、河間、景城六郡皆為國守，祿山所有才廬龍、密雲、漁陽、汲、鄴、陳留、滎陽、陜郡、臨汝而已。

賊之據東京，見宮闕尊雄，銳情僭號，故兵久不西，而諸道兵得稍集。尹子奇屯陳留，欲東略，會濟南太守李隨、單父尉賈賁、濮陽人尚衡、東平太守嗣吳王祗、真源令張巡相繼起兵，旬日眾數萬。子奇至襄邑而還。

明年正月，僭稱雄武皇帝，國號燕，建元聖武，子慶緒王晉，慶和王鄭，達奚珣為左相，張通儒為右相，嚴莊為御史大夫，署拜百官。復取常山，殺顏杲卿。安思義屯真定，會李光弼出土門救常山，思義降，博陵亦拔，唯稿城、九門二縣為賊守。史思明、李立節、蔡希德圍饒陽，不克，引軍攻石邑，張奉璋固守。朔方節度使郭子儀自雲中引兵與光弼合，敗思明於九門，李立節死，希德奔鉅鹿；思明奔趙郡，自鼓城襲博陵，復據之。光弼拔趙郡，還圍博陵，軍恒陽。希德請濟師於賊，賊以二萬騎涉滹沱入博陵，牛廷玠發媯、檀等兵萬人來助，思明益強，與光弼戰，敗於嘉山。光弼收郡十三，河南諸郡皆嚴兵守，潼關不開。

祿山懼，谷還范陽，召嚴莊、高尚責曰：「我起，而曹謂萬全。今四方兵日盛，自關以西，不跬步進，爾謀何在，尚見我為？」遣尚等出。凡數日，田乾真自潼關來，勸祿山曰：「自古興王，戰皆有勝負，乃成大業，無一舉而得者。今四方兵雖多，非我敵也。有如事不成，吾擁數萬眾，尚可橫行天下，為十年計。且高尚、嚴莊，佐命元勛也，陛下何遽絕之，使自為患邪？」祿山喜，道其小字曰：「阿浩，非汝孰悟我！然則奈何？」乾真曰：「召而尉安之。」乃內尚等，與飲宴，祿山自歌，君臣如初。即遣孫孝哲、安神威西攻長安。會高仙芝等死，哥舒翰守潼關，為乾祐所敗，囚之。賊不謂天子能遽去，駐兵潼關，十日乃西。時行在已至扶風，於是汧、隴以東，皆沒於賊。祿山以張通儒守東京，乾真為京兆尹，使安守忠屯苑中。

祿山未至長安，士人皆逃入山谷，東西駱驛二百里。宮嬪散匿行哭，將相第家委寶貨不貲，群不逞爭取之，累日不能盡。又剽左藏大盈庫，百司帑藏竭，乃火其餘。祿山至，怒，乃大索三日，民間財貲盡掠之，府縣因株根牽連，句剝苛急，百姓愈騷。祿山怨慶宗死，乃取帝近屬自霍國長公主、諸王妃妾、子孫姻婿等百餘人害之，以祭慶宗。群臣從天子者，誅滅其宗。虜性得所欲則肆為殘虐，人益不附。諸大將欲有咨決，皆因嚴莊以見。禦下少恩，雖腹心雅故，皆為仇敵。郡縣相與殺守將，迎王師，前後反覆十數，城邑墟矣。

肅宗治兵靈武，天下日跂首待。長安相傳太子西來矣，人聞輒東走，圜裏至空，都畿豪桀殺賊吏自歸者無虛日，賊斬刈懲之不能止。又賊將類剽勇無遠謀，日縱酒，嗜聲色財利，車駕危得入蜀，終無進躡之患。

帳下李豬兒者，本降豎，幼事祿山謹甚，使為閹人，愈親信。祿山腹大垂膝，每易衣，左右共舉之，豬兒為結帶。雖華清賜浴，亦許自隨。及老，愈肥，曲隱常瘡。既叛，不能無恚懼，至是目復盲，俄又得疽疾，尤卞躁，左右給侍，無罪輒死，或棰掠何辱，豬兒尤數，雖嚴莊親倚，時時遭笞靳，故二人深怨祿山。初，慶緒善騎射，未冠為鴻臚卿。賊僭號，嬖段夫人，愛其子慶恩，欲立之。慶緒懼不立，莊亦疑難作不利己，私語慶緒曰：「君聞大義滅親乎？自古固有不得已而為者。」慶緒陰曉曰：「唯唯。」又語豬兒曰：「汝事上罪可數乎？不行大事，死無日！」遂與定謀。至德二載正月朔，祿山朝群臣，創甚，罷。是夜，莊、慶緒持兵扈門，豬兒入帳下，以大刀斫其腹。祿山盲，捫佩刀不得，振幄柱呼曰：「是家賊！」俄而腸潰於床，即死，年五十餘罽，包以氈，埋床下。因傳疾甚，偽詔立慶緒為皇太子，又矯稱祿山傳位慶緒，乃偽尊太上皇。

既襲偽位，改載初元年，即縱樂飲酒，委政於莊而兄事之。以張通儒、安守忠等屯長安，史思明領范陽，鎮恒陽軍，牛廷玠屯安陽，張誌忠戍井陘，各募兵。

於是廣平王率師東討，李嗣業將前軍，郭子儀將中軍，王思禮將後軍，回紇葉護以兵從。通儒等裒兵十萬陣長安中，賊皆奚，素畏回紇，既合，驚且囂。王分精兵與嗣業合擊之，守忠等大敗，引而東，通儒棄妻子奔陜郡。王師入長安，思禮清宮。仆固懷恩以回紇、南蠻、大食兵前驅，王悉師追賊，莊自將兵十萬與通儒合，鉦鼓震百餘里。尹子奇已殺張巡，悉眾十萬來，並力營陜西，次曲沃。先是回紇傍南山設伏，按軍北崦以待。莊大戰新店，以騎挑戰，六遇輒北，王師逐之，入賊壘。賊張兩翼攻之，追兵沒，王師亂，幾不能軍。嗣業馳，殊死鬥，回紇自南山繚擊其背，賊驚，遂亂。王師復振，合攻之，殺掠不勝算，賊大敗，追奔五十餘里，屍髀藉藉滿坑壑，鎧仗狼扈，自陜屬於洛。莊跳還，與慶緒、守忠、通儒等劫殘軍走鄴郡。

王入洛陽，大陳兵天津橋。偽侍中陳希烈等三百人素服叩頭待罪，王勞曰：「公等脅汙，非反也，天子有詔赦罪，皆復而官。」眾大喜。於是陳留殺賊將尹子奇以降。莊妻薛舍獲嘉，紿言永王女，詣營，及見王，辭曰：「莊欲降，願得一信。」王與子儀謀，莊若至者，餘黨可諭而下，乃約莊賜鐵券。莊乃降，乘驛至京師，肅宗引見，釋其死，授司農卿。阿史那承慶其以眾三萬奔恒、趙，或趨范陽，其從慶緒者，痍卒才千餘。

會蔡希德自上黨，田承嗣自潁川，武令珣自南陽，各以眾來，邢、衛、洺、魏募兵稍稍集，眾六萬，賊復振。以相州為成安府，太守為尹，改元天和，以高尚、平洌為宰相，崔乾祐、孫孝哲、牛廷玠為將，以阿史那承慶為獻城郡王，安守忠左威衛大將軍，阿史那從禮左羽林大將軍。然部黨益攜解，由是能元皓以偽淄青節度使、高秀巖以河東節度使並納順。德州刺史王柬、貝州刺史宇文寬皆背賊自歸，河北諸軍各嬰城守，賊使蔡希德、安雄俊、安太清等以兵攻陷之，戮於市、膾其肉。

慶緒懼人之貳己，設壇加載書、血與群臣盟。然承慶等十餘人送密款，有詔以承慶為太保、定襄郡王，守忠左羽林軍大將軍、歸德郡王，從禮太傅、順義郡王，蔡希德德州刺史，李廷讓邢州刺史，苻敬超洺州刺史，楊宗太子左諭德，任瑗明州刺史，獨孤允陳州刺史，楊日休洋州刺史，恭榮光岐陽令；自裨校等，數數為國間賊。而慶緒治宮室、觀榭、塘沼，泛樓舡為水嬉，長夜飲。通儒等爭權不能一，凡有建白，眾共訾沮之。希德最有謀，剛狷，謀殺慶緒為內應，通儒以它事斬之，麾下數千皆亡去。希德素得士，舉軍恨嘆。慶緒以乾祐為天下兵馬使，權震中外，愎悍少恩，士不附。

乾元元年秋九月，帝詔郭子儀率九節度兵凡二十萬討慶緒，攻衛州，遂度河，師背水壁而待。慶緒遣安太清拒戰，聞衛州已圍，則鼓而南，作三軍：乾祐將上軍，雄俊、王福德佐之；田承嗣將下軍，榮敬佐之；慶緒自將中軍，孫孝哲、薛嵩佐之。既戰，王師偽卻，慶緒逐之，遇伏而潰慶。緒走，獲其弟慶和，斬於京師。子儀引軍躡賊，戰愁思崗，賊復敗，自是銳兵盡矣。因嬰鄴自固，使薛嵩以厚幣求救於史思明。思明遣李歸仁將兵萬三千壁滏陽，未進，而王師圍已固，築浚城隍三周，決安陽水灌城。城中棧而處，糧盡，易口以食，米鬥錢七萬餘，一鼠錢數千，屑松飼馬，隤墻取麥稭，濯糞取芻，城中欲降不得。賊更以太清代乾佑將。

於是思明有眾十三萬，三分其軍趨鄴。明年三月，營安陽。慶緒急，乃遣太清奉皇帝璽綬讓思明。思明以書示軍中，鹹呼萬歲，乃約慶緒為兄弟，還其書，慶緒大悅。王師不利，九節度奔還，子儀斷河陽橋，戍谷水。思明進屯鄴南。慶緒收官軍餘餉，尚十餘萬石。召孝哲等謀拒思明，諸將皆曰：「今日安得復背史王乎？」通儒、尚、洌皆請自往謝思明，慶緒許諾。思明見，為流涕，厚禮遣還。三日，慶緒未出，思明請慶緒歃血盟，不得已，以五百騎詣思明軍。先此，思明令軍中擐甲待，慶緒至，再拜伏地謝曰：「臣不克負荷，棄兩都，陷重圍，不意大王以太上皇故，暴師遠來，臣之罪，唯王圖之。」思明恚曰：「兵利不利亦何事，而為人子，殺父求位，非大逆邪？吾乃為太上皇討賊。」顧左右牽出斬之。慶緒數目周萬誌，萬誌進曰：「慶緒為君矣，宜賜死。」乃並四弟縊。又誅尚、孝哲、乾祐，殊而膊之。思明改葬祿山以王禮，偽謚燕剌王。祿山父子僭位凡三年而滅。

初，祿山陷東京，以張萬頃為河南尹，士人宗室賴以免者眾，肅宗嘉其仁，拜濮陽太守。帝以賊國讎，惡聞其姓，京師坊裏有「安」字者，悉易之。

高尚者，雍奴人。母老，丐食自給，尚客河朔不肯歸。與令狐潮相善，淫其婢，生一女，遂留居。然篤學善文辭，嘗喟然謂汝南周銑曰：「吾當作賊死，不能龁草根求活也。」李齊物為新平太守，薦諸朝，贐錢三萬，介之見高力士。力士以為才，置門下，家事一咨之，諷近臣表其能，擢左領軍倉曹參軍。

力士語祿山，表為平盧掌書記，因出入臥內。祿山喜睡，尚嘗執筆侍，通昔不寢，繇是親愛。遂與嚴莊語圖讖，導祿山反。陷東都，偽拜中書侍郎。大抵賊所下赦令，皆尚為之。嚴莊降後，尚獨典政事，至偽侍中。

孫孝哲者，契丹部人。母冶色，祿山通之，故孝哲得狎近。長七尺，伉健有謀。祿山對側門俟召，衣帶絕，不知所為，孝哲箴縷素具，徐為紉綻，祿山大悅。尤能先事取情。祿山魁大，非孝哲縫衣不能勝。天寶末，官大將軍。

賊僭位，偽拜殿中監、閑廄使，爵為王，與嚴莊爭寵不平。裘馬光侈，食輒珍滋。賊令監張通儒等守長安，人皆目之。殺妃、主、宗室子百餘人，窮誅楊國忠、高力士黨與及與賊忤者不勝計，剔首析肢，流離道衢。祿山死，莊奪其使以與鄧季陽。慶緒之奔，莊懼為所圖，因降。

有商胡康廉者，天寶中為安南都護，附楊國忠，官將軍。上元中，出家貲佐山南驛稟，肅宗喜其濟，許之，累試鴻臚卿。婿在賊中，有告其畔，坐誅。事連莊，系獄，貶難江尉。京兆尹劉晏發吏防其家，莊恨之。俄詔釋罪，莊入見代宗，誣晏常矜功怨上，漏禁中事，晏遂貶雲。

史思明，寧夷州突厥種，初名窣於，玄宗賜其名。姿臒露，鳶肩傴背，廞目側鼻，寡須發，躁健譎狡。與安祿山共鄉里，生先祿山一日，故長相善。少事特進烏知義，以輕騎覘賊，多所禽馘。通六蕃譯，亦為互市郎。頃之，負官錢，無以償，將走奚。未至，為邏騎所困，欲殺之，紿曰：「我使人也，若聞殺天子使者，其國不祥，不如以我見王，王活我，功自汝得。」邏以為然，送至王所，不拜，曰：「天子使見小國君不拜，禮也。」王怒，然疑真使者，卒授館，待以禮。將還，令百人從入朝。奚有部將瑣高者，名聞國中，思明欲禽以贖罪，訹王曰：「從我者雖多，無足與見天子者，惟高材，可與至中國。」王悅，命高將帳下三百俱。既至平廬，遣謂戍主曰：「奚兵數百，外稱入朝，內實盜，請備之。」主潛師迎犒，殺其眾，囚高以獻。幽州節度使張守珪奇其功，表折沖，與祿山俱為捉生。

天寶初，累功至將軍、知平盧軍事。入奏，帝賜坐與語，奇之。問年，曰：「四十矣。」撫其背曰：「爾貴在晚，勉之！」遷大將軍、北平太守。從祿山討契丹，祿山敗，單騎走師州，殺其下左賢哥解、魚承仙自解。思明逃山中，再閱旬，裒散卒得七百，追見祿山平盧，祿山喜，握手曰：「計而死矣，今故在，吾何憂！」思明親密曰：「吾聞進退在時，向蚤出，隨哥解地下矣。」契丹取師州，守捉使劉客奴亡去，祿山使思明擊走之，表平盧兵馬使。

思明少賤，鄉里易之。大豪辛氏有女，方求婿，窺思明，告其親曰：「必嫁我思明。」宗屬不可，女固以歸。思明亦負曰：「自我得婦，官不休，生男子多，殆且貴乎！」

祿山反，使思明略定河北，會賈循死，留思明守范陽，而常山顏杲卿等傳檄拒賊，祿山使向潤客等代，遣思明攻常山，九日執杲卿。進薄饒陽，盧全誠拒守，河間、景城、平原、樂安、清河、博平六郡稍募兵自固。河間李奐以兵七千救饒陽，景城李暐持兵八千助河間，平原顏真卿以兵六千助清河，悉為思明所敗，暐子杞死之，饒陽愈堅。會李光弼收常山，思明遽解圍迎戰，晝夜行二百里，相持久不決。郭子儀取趙郡，合兵攻賊。凡再戰，皆大敗，走入博陵。光弼追傅城，幾拔。屬潼關潰，肅宗召朔方、河東兵，光弼引還，使王俌守常山。賊尾追光弼於井陘，敗歸。攻平盧，劉正臣輕之，不設備，敗保北平，兵貲二千乘皆沒。思明得其銳卒，張甚，謀攻常山。俌欲降，諸將殺之，遣使至信都迎刺史鳥承恩鎮守，不聽。思明攻土門，城中伏甲詭降，賊登城，伏起，賊殲；思明中戟，扶以免。復攻陷之，焚廬舍，種誅其人。取稿城，守將白嘉祐走趙郡，思明圍之五日，入之，嘉祐奔太原，思明再陷常山。賊別帥尹子奇圍河間，顏真卿遣和琳將兵萬餘往救之。於是北風號勁，鼓之，士不進。賊縱擊，大敗，執琳，引眾攻城，禽李奐。又拔景城，李暐赴河死。招樂安，降之。遂攻平原，未至，真卿棄郡去。進破清河，執太守王懷忠，入博平，遂圍信都。初，賊先獲承恩母、妻及子，故承恩降，而兵尚五萬，騎三千。擊饒陽，李系自燔死。

思明兵所向，縱其下椎剽，淫奪人妻女，以是士最奮。是時，舉河北悉入賊，生人貲產掃地，壯賫負，老嬰則殺之，殺人以為戲。祿山偽署范陽節度使。始，麾下騎才二千，同羅步曳落河止三千，既數勝，兵最強，狺然有噬江、漢心。以精卒五萬畀尹子奇，度河劫北海以震淮、徐。會回紇襲范陽，范陽閉不出，子奇乃還救，遂不克。至德二載，與蔡希德、高秀巖合兵十萬攻太原。是時，李光弼使部將張奉璋以兵守故關，思明攻陷之，奉璋走樂平。思明取攻具山東，奉璋匿士廣陽，改服紿為賊使者，責其後期，斬數人，引眾得還太原。時光弼固守且十月，不能拔。而安慶緒襲位，賜姓安，名榮國，爵媯川郡王。

賊之陷兩京，常以橐它載禁府珍寶貯范陽，如丘阜然。思明見富強，忄間然驕，欲自取之。已而慶緒敗走相州，殘士三萬北歸，無所屬，思明擊殺數千人，降之。慶緒知其貳，使阿史那承慶、安守忠、李立節詣思明議事，且共圖之。判官耿仁智欲以大誼動賊，請間曰：「公貴且賢，無待下為之謀，然請一言而死。」思明曰：「為我言之。」對曰：「方祿山強，誰敢不服？大夫事之，固無罪。今天子聰明勇智，有少康、宣王風，公誠發使輸誠，無不納，此轉禍入福之秋也。」思明曰：「善。」承慶等未知，以五千騎來，思明介而勞，前謂曰：「公等至，士不勝喜，然邊兵素憚使者威，不自安，請弛弓以入。」從之。思明從承慶等飲，即拘之，收其兵，給貲以遣，斬守忠、立節以徇。

李光弼聞其絕慶緒，使人招之。前此烏承恩已歸國，帝遣鐫諭之，思明使牙門金如意奉十三郡兵八萬籍歸於朝，於是高秀巖以河東自歸。有詔思明為歸義郡王、范陽長史、河北節度使，諸子並列卿；以秀巖為雲中太守，亦官其諸子。遣承恩與中人李思敬尉撫，趣討殘賊。思明乃遣張忠誌守幽州，假薛以恒州刺史，招趙州刺史陸濟使降，授朝義兵五千守冀州，假令狐彰博州刺史，戍滑州。

然思明外順命，內實通賊，益募兵。帝知之，以其常事承恩父知義，冀其無嫌，即擢承恩為河北節度副大使，使圖思明。承恩至范陽，羸服夜過諸將，陰諗以謀，諸將返以告思明，疑未有以驗。會承恩與思敬奏事還，思明留館之，幃所寢床，伏二人焉。承恩子入見，因留臥。夜半，語其子曰：「吾受命除此逆胡。」二人白思明，乃執承恩，探衣囊得賜阿史那承慶鐵券及光弼牒，又得薄紙書數番，皆當誅將士姓名。賊大詬曰：「我何負於爾，至是邪！」故答曰：「此太尉光弼謀，上不知也。」思明召官吏於廷，西向哭曰：「臣赤心不負國，何至殺臣？」因搒殺承恩父子及支黨二百餘人，囚思敬以聞。帝遣使諭曰：「事出承恩，非朕與光弼意。」又聞三司議陳希烈等死，思明懼曰：「希烈等皆大臣，上皇棄而西，既復位，此等宜見勞，返殺之，況我本從祿山反乎？」諸將皆勸賊表天子誅光弼。思明使耿仁智、張不矜上疏請斬光弼，不然，且攻太原。疏入於函，仁智輒易去。左右密白思明，執二人曰：「若負我邪！」命斬之。既又欲貸死，復召責曰：「仁智事我三十年，今日我忘爾邪？」仁智怒曰：「人固有死，大夫納邪說，再圖反，我雖生不如死！」思明怒，捶殺之。九節度圍相州急，慶緒間道求救，思明懼王師，未敢進。俄而蕭華舉魏州歸天子，崔光遠代守，思明乃引兵擊魏，拔之，殺數萬人。

乾元二年正月朔，築壇，僭稱大聖周王，建元應天，以周贄為司馬；救相州，卻王師，殺慶緒，並其眾，欲遂西略，虞根本未固，即留朝義守相州，自引還。夏四月，更國號大燕，建元順天，自稱應天皇帝。妻辛為皇后，以朝義為懷王，周贄為相，李歸仁為將；號范陽為燕京，洛陽周京，長安秦京。更以州為郡，鑄「順天得一」錢。欲郊及藉田，聘儒生講制度。或上書言：「北有兩蕃，西有二都，勝負未可知，而為太平事，難矣。」思明不悅，遂祠祀上帝。是日大風，不能郊。

留子朝清守幽州，使阿史那玉、向貢、張通儒、高如震、高久仁、王東武等輔之。兵四出寇河南，身出濮陽，使令狐彰絕黎陽，朝義出白高，周萬誌自胡良度河圍汴州。於是節度使許叔冀，濮州刺史董秦，梁浦、田神功皆附賊，即命叔冀與李祥守汴州，徙秦等家屬平盧，使浦、神功下江、淮，約曰：「得地，人取貲二艫。」思明乘勝鼓行，西陷洛陽，破汝、鄭、滑三州，圍李光弼河陽，不能拔。使安太清取懷州以守，光弼攻之，太清降。思明又遣田承嗣擊申、光等州，王同芝擊陳，許敬釭擊兗、鄆，薛擊曹。上元二年二月，思明以計敗光弼兵於北邙，王師棄河陽、懷州，京師震恐，益兵屯陜州。思明遂西，使朝義為先鋒，身自宜陽繼進。

朝義攻陜，敗於姜子阪，退壁永寧。思明大怒，召朝義並駱悅、蔡文景、許季常，將誅而釋之，詫曰：「朝義怯，不能成我事！」欲追朝清自副。又敕朝義築三角城居糧，終日畢，未塓而思明至，怒不如約，辭曰：「士疲少息耳。」思明曰：「汝惜士而違我令邪？」據鞍畢塓乃去，顧曰：「朝下陜，夕斬是賊。」朝義懼。思明居傳舍，令所愛曹將軍擊刁鬥呵衛。駱悅等被讓，即共說朝義曰：「向兵敗，悅與王死無日，不如召曹將軍同計大事。」朝義面不應。悅曰：「王誠不忍，吾等且歸唐，不得事王矣。」朝義許之，令季常以言動曹將軍。曹將軍畏諸將，不敢拒。思明愛優諢，寢食常在側，優者以其忍，恨之。是夜思明驚，據床叱咤。優問故，答曰：「我夢群鹿度水，鹿死而水乾，雲何？」俄如匽，優相謂曰：「胡命盡乎！」少選，悅以兵入，問思明所在，未對輒殺數人，共指匽，思明知有亂，逾亙出，至廄下，將乘馬走，悅麾下周子俊射其臂，墜，問難所起，曰：「懷王也。」思明曰：「旦日失言，宜有此。然殺我太早，使我不得至長安。」大呼懷王三，曰：「囚我可也，無取殺父名！」復罵曹將軍曰：「胡誤我！」左右反接縛之，送柳泉傳舍。悅還報，朝義曰：「驚聖人否？損聖人否？」悅曰：「無有。」時周贄、許叔冀以後軍屯福昌，季常，叔冀子也，朝義令告之。贄聞，驚仆地。賊領兵還，贄等出迎，悅惡其貳，乃殺贄。次柳泉，悅畏眾不厭，縊殺思明，以氈裹屍，橐它負還東京。朝義乃即位，建元顯聖。

初，思明諸子無嫡庶分，以少者為尊。朝義，孽長子，寬厚，下多附者。及難起，陰令向貢、阿史那玉圖朝清。朝清喜田獵，戕虐似思明，淫酗過之，養帳下三千人，皆剽賊輕死。貢紿計曰：「聞上欲以王為太子，且車駕在遠，王宜入侍。」朝清謂然，趣帳下出治裝，貢使高久仁、高如震率壯士入牙城。朝清問其故，或曰：「軍叛矣。」乃擐甲登樓，責貢等，士陣樓下，朝清自射殺數人，阿史那玉軍偽北，朝清下，被執，與母辛俱死。張通儒不知，引兵戰城中，數日不克，亦死。貢攝軍事，未幾，玉襲殺之，自為長史，治殺朝清罪，乃梟久仁，徇於軍。如震懼，擁兵拒守。五日，玉敗走武清，朝義使人招之，至東都，凡胡面者，無長少悉誅。以李懷仙為幽州節度使，斬如震，幽州乃定。

朝義虛懷禮下，事皆決大臣，然無經略才。當此時，洛陽諸郡人相食，城邑榛墟，又諸將皆祿山舊臣，與思明故輩行，恥為朝義屈，召兵輒不至，欲還幽州。

會雍王以河東、朔方、回紇兵十餘萬討賊，仆固懷恩與回紇左殺為先鋒，魚朝恩、郭英乂殿，入自黽池，李抱玉薄河陽，李光弼徑陳留，合兵。始，代宗召南北軍諸將問所以討賊計，開府儀同三司管崇嗣曰：「我得回紇，無不勝。」帝曰：「未也。」右金吾大將軍薛景仙曰：「我若不勝，請以勇士二萬椎鋒死賊。」帝員：「壯矣！」右金吾大將軍長孫全緒曰：「賊若背城戰，破之必矣；若閉城留死，未可取也。且回紇短於攻城，持久勢且沮。我若休士張勢以綴賊，使光弼取陳留，抱玉搗河北，先斷其手足，然後縱間賊中，彼脅從者相疑，則滅可待。」帝曰：「善。」命潼關、陜戒嚴。師次洛陽，馳兵下懷州，王師部伍靜嚴，賊有懼色。

朝義以師十萬距橫水，戰大敗，俘馘凡六萬，委牛馬器甲不可計。朝義燒明堂，東奔汴州，偽節度使張獻誠不納，自濮北趣幽州。東都再更亂，英乂、朝恩等不能戢軍，與回紇縱掠，延及鄭、汝，閭井至無煙。方冽寒，人皆連紙褫書為裳礻俞。賊走至下博，仆固玚追及之，朝義復敗。河東戍將李竭誠、成德李令崇皆背賊掎角戰。至漳水，無舟，諸將勸降，朝義不悅。田承嗣請環車為營，內女子車中，以輜重次之，伏兵以待。既戰而卻，王師逐之，爭貲寶，賊引奇兵繞出，又伏發，王師卻數十里止。朝義遂走莫州，玚追圍之。閱四旬，賊八戰八奔。明年正月，閱精兵，欲決死。承嗣謂朝義：「不如身將驍銳還幽州，因懷仙悉兵五萬還戰，聲勢外張，勝可萬全。臣請堅守，雖玚之強，不遽下。」朝義然納，以騎五千夜出，比行，握承嗣手，以存亡為托。承嗣頓首流涕。將行，復曰：「闔門百口，母老子稚，今付公矣。」承嗣聽命。少選，集諸將曰：「吾與公等事燕，下河北百五十餘城，發人冢墓，焚人室廬，掠人玉帛，壯者死鋒刃，弱者填溝壑，公門華胄，為我廝隸，齊姜、宋子，為我掃除。今天降鑒，吾等安所歸命？自古禍福亦不常，能改往修今，是轉危即安矣。旦日且出降，公等謂何？」眾咸曰：「善。」黎明，使人號城上曰：「朝義夜半走矣，胡不追賊？」玚未信，承嗣將朝義母及妻孺詣玚壘，於是諸軍率輕兵追之。

朝義至范陽，懷仙部將李抱忠閉壁不受，曰：「頃既受命天子，一年之中，且降且叛，二三孰甚焉！」朝義告饑，抱忠饋於野。朝義飯，軍亦飯，飯已，軍子弟稍稍辭去。朝義流涕罵承嗣曰：「老奴誤我！」去至梁鄉，拜思明墓，東走廣陽，不受。謀奔兩蕃，懷仙招之，自漁陽回止幽州，縊死醫巫閭祠下。懷仙斬其首傳長安，召故將收其屍。懷仙改服出次哭之，士皆號慟。及葬，莫知其所。偽恒州刺史張忠誌、趙州刺史盧俶、定州刺史程元勝、徐州刺史劉如伶、相州節度使薛嵩及懷仙、承嗣等皆舉其地以歸。思明父子僭號凡四年滅。朝義死，部送將士妻口百餘於官，有司請隸司農，帝曰：「是皆良家子，脅掠至此。」命稟食還其親；無所歸者，官為資遣。

贊曰：祿山、思明興夷奴餓俘，假天子恩幸，遂亂天下。彼能以臣反君，而其子亦能賊殺其父，事之好還，天道固然。然生民厄會，必假手於人者，故二賊暴興而亟滅。張謂譏劉裕「近希曹、馬，遠棄桓、文，禍徒及於兩朝，福未盈於三載，八葉傳其世嗣，六君不以壽終，天之報施，其明驗乎！」杜牧謂：「相工稱隨文帝當為帝者，後篡竊果得之。周末，楊氏為作八柱國，公侯相襲久矣，一旦以男子偷竊位號，不三二十年，壯老嬰兒皆不得其死。彼知相法者，當曰此必為楊氏之禍，乃可為善相人。」張、杜確論，至今多稱誦之。如祿山、思明，希劉裕、楊堅而不至者，是以著其論。


Chinese text: This work was published before January 1, 1923, and is in the
public domain worldwide because the author died at least 100 years ago.
