諸夷蕃將
目录
1	史大柰
2	馮盎
3	阿史那社爾
4	阿史那忠者
5	執失思力
6	契苾何力
6.1	子明
7	黑齒常之
8	李謹行
9	泉男生
9.1	子獻誠
10	李多祚
10.1	李湛
11	論弓仁
12	孫惟貞
13	尉遲勝
14	尚可孤
15	裴玢
16	史評
史大柰
史大柰，本西突厥特勒也，與處羅可汗入隋，事煬帝。從伐遼，積勞為金紫光祿大夫。後分其部於樓煩。

高祖興太原，大柰提其眾隸麾下。桑顯和戰飲馬泉，諸軍卻，大柰以勁騎數百背擊顯和，破之，軍遂振。授光祿大夫。從平長安，以多，賞帛五千匹，賜姓史。從秦王平薛舉、王世充、竇建德、劉黑闥，功殊等，積前後賜侍女三、雜彩萬段。貞觀初，擢累右武衛大將軍，檢校豐州都督，封竇國公，食封戶三百。卒，贈輔國大將軍。

馮盎
馮盎，字明達，高州良德人，本北燕馮弘裔孫。弘不能以國下魏，亡奔高麗，遣子業以三百人浮海歸晉。弘已滅，業留番禺，至孫融，事梁為羅州刺史。子寶，聘越大姓洗氏女為妻，遂為首領，授本郡太守，至盎三世矣。

隋仁壽初，盎為宋康令，潮、成等五州獠叛，盎馳至京師，請討之。文帝詔左僕射楊素與論賊形勢，素奇之，曰：「不意蠻夷中乃生是人！」即詔盎發江、嶺兵擊賊，平之，拜漢陽太守。從煬帝伐遼東，遷左武衛大將軍。隋亡，奔還嶺表，嘯署酋領，有眾五萬。番禺、新興名賊高法澄、洗寶徹等受林士弘節度，殺官吏，盎率兵破之。寶徹兄子曰智臣，復聚兵拒戰，盎進討，兵始合，輒釋胄大呼曰：「若等識我耶？」眾委戈，袒而拜，賊遂潰，擒寶徹、智臣等，遂有番禺、蒼梧、硃崖地，自號總管。或說盎曰：「隋季崩蕩，海內震騷，唐雖應運，而風教未孚，嶺越無所系屬。公克平二十州，地數千里，名位未正，請南越王號。」盎曰：吾居越五世矣，牧伯惟我一姓，子女玉帛吾有也，人生富貴，如我希矣。常恐忝先業，尚自王哉？」

武德五年，始以地降，高祖析為高、羅、春、白、崖、儋、林、振八州，授盎上柱國、高州總管，封越國公。拜其子智戴為春州刺史，智彧為東合州刺史。盎徙封耿。貞觀初，或告盎叛，盎舉兵拒境。太宗詔右武衛將軍藺暮發江淮甲卒將討之，魏征諫曰：「天下初定，創夷未復，大兵之余，疫癘方作，且王者兵不宜為蠻夷動，勝之不武，不勝為辱。且盎不及未定時略州縣，搖遠夷，今四海已平，尚何事？反未狀，當懷之以德，盎懼，必自來。」帝乃遣散騎常侍韋叔諧喻盎，盎遣智戴入侍。帝曰：「征一言，賢於十萬眾。」時暮兵已出，欲遂有功，遣副將上盎可擊狀，帝不許，罷之。

五年，盎來朝，宴賜甚厚。俄而羅、竇諸洞獠叛，詔盎率眾二萬為諸軍先鋒。賊據險不可攻，盎持弩語左右曰：「矢盡，勝負可知矣。」發七矢斃七人，賊退走，盎縱兵乘之，斬首千余級。帝詔智戴還慰省，賞予不可計，奴婢至萬人。盎善為治，閱簿最，擿奸伏，得民歡心。卒，贈左驍衛大將軍、荊州都督。

子三十人，智戴知名，勇而有謀，能撫眾，得士死力，酋師皆樂屬之。嘗隨父至洛陽，統本部銳兵宿衛。煬帝弒，引其下逃歸。時盜賊多，嶺嶠路絕，智戴轉戰而前。至高源，俚帥脅為謀主，會盎至，智戴得與盎俱去。後入朝，帝勞賜加等，授衛尉少卿。聞其善兵，指雲問曰：「下有賊，今可擊乎？」對曰：「雲狀如樹，方辰在金，金利木柔，擊之勝。」帝奇其對。累遷左武衛將軍。卒，贈洪州都督。

盎族人子猷，以豪俠聞。貞觀中，入朝，載金一舸自隨。高宗時，遣御史許瓘視其貲。瓘至洞，子猷不出迎，後率子弟數十人，擊銅鼓、蒙排，執瓘而奏其罪。帝馳遣御史楊璟驗訊。璟至，卑辭以結之，委罪於瓘。子猷喜，遺金二百兩、銀五百兩。璟不受。子猷曰：「君不取此，且留不得歸。」璟受之，還奏其狀，帝命納焉。

阿史那社爾
阿史那社爾，突厥處羅可汗之次子。年十一，以智勇聞。拜拓設，建牙磧北，與頡利子欲谷設分統鐵勒、回紇、仆骨、同羅諸部。處羅卒，哀毀如禮。治眾十年，無課斂。或勸厚賦以自奉，答曰：「部落豐余，於我足矣。」故首領鹹愛之。頡利數用兵，社爾諫，弗納。

貞觀元年，鐵勒、回紇、薛延陀等叛，敗欲谷設於馬獵山，社爾助擊之，弗勝。明年，將余眾西保可汗浮圖城。會頡利滅，西突厥統葉護又死，奚利必咄陸可汗與泥孰爭國，社爾引兵襲之，得其半國，有眾十余萬，乃自號都布可汗。謂諸部曰：「始為亂破吾國者，延陀也，今我據西方，而不平延陀，是忘先可汗，非孝也。事脫不勝，死無恨。」酋長皆曰：「我新得西方，須留撫定。今直棄之，遠擊延陀，延陀未擒，葉護子孫將復吾國。」社爾不從，選騎五萬，討延陀磧北，連兵十旬，士苦其久，稍潰去。延陀縱擊，大敗之，乃走保高昌，眾才萬人，又與西突厥不平，由是率眾內屬。

十年入朝，授左驍衛大將軍，處其部於靈州。詔尚衡陽長公主，為駙馬都尉，典衛屯兵。十四年，以交河道行軍總管平高昌，諸將鹹受賞，社爾以未奉詔，秋毫不敢取，見別詔，然後受，又所取皆老弱陳弊。太宗美其廉，賜高昌寶鈿刀、雜彩千段，詔檢校北門左屯營，封畢國公。從征遼東，中流矢，揠去復戰，所部奮厲，皆有功。還，擢兼鴻臚卿。

二十一年，以昆丘道行軍大總管與契爾何力、郭孝恪、楊弘禮、李海岸等五將軍發鐵勒十三部及突厥騎十萬討龜茲。師次西突厥，擊處蜜、處月，敗之。入自焉耆西，兵出不意，龜茲震恐。進屯磧石，伊州刺史韓威以千騎先進，右驍衛將軍曹繼叔次之。至多褐城，其王率眾五萬拒戰。威陽卻，王悉兵逐北，威與繼叔合，殊死戰，大破之。社爾因拔都城，王輕騎遁。社爾留孝恪守，自率精騎追躡，行六百里。王據大撥換城，嬰險自固。社爾攻凡四十日，入之，擒其王，並下五大城。遣左衛郎將權祗甫徇諸酋長，示禍福，降者七十余城，宣諭威信，莫不歡服。刻石紀功而還。因說於闐王入朝，王獻馬畜三百餉軍，西突厥、焉耆、安國皆爭犒師。孝恪之在軍，床帷器用多飾金玉，以遺社爾，社爾不受。帝聞，曰：「二將優劣，不復問人矣。」帝崩，請以身殉，衛陵寢，高宗不許。遷右衛大將軍。永徽六年卒，贈輔國大將軍、并州都督，陪葬昭陵，治冢象蔥山，謚曰元。

子道真，歷左屯衛大將軍。咸亨初，為邏娑道副大總管，與薛仁貴討吐蕃以援吐谷渾，為論欽陵所敗，盡失其兵。詔有司問狀，免死為民。

阿史那忠者
阿史那忠者，字義節，蘇尼失子也。資清謹。以功擢左屯衛將軍，尚宗室女定襄縣主，始詔姓獨著史。居父喪，哀慕過人。會立阿史那思摩為突厥可汗，以忠為左賢王。及出塞，不樂，見使者必泣，請入侍，許焉。封薛國公，擢右驍衛大將軍。宿衛四十八年，無纖隙，人比之金日磾卒，贈鎮軍大將軍，謚曰貞，陪葬昭陵。

執失思力
執失思力，突厥酋長也。貞觀中，護送隋蕭後入朝，授左領軍將軍。會頡利敗，太宗令思力諭降渾、斛薩部落，稍親近。帝逐兔苑中，思力諫曰：「陛下為四海父母，乃自輕，臣竊殆之。」帝異其言。後復逐鹿，思力脫巾帶固諫，帝為止。

及討遼東，詔思力屯金山道，領突厥扞薛延陀。延陀兵十萬寇河南，思力示羸，不與確，賊深入至夏州，乃整陣擊敗之，追躡六百里。會毘伽可汗死，耀兵磧北而歸。復從江夏王道宗破延陀余眾。與平吐谷渾。

詔尚九江公主，拜駙馬都尉，封安國公。坐交房遺愛，高宗以其戰多，赦不誅，流巂州。主請削封邑偕往。主前卒。龍朔中，以思力為歸州刺史，卒。麟德元年，復公主封邑，贈思力勝州都督，謚曰景。

契苾何力
契苾何力，鐵勒哥論易勿施莫賀可汗之孫。父葛，隋末為莫賀咄特勒，以地近吐谷渾，隘翾多癘曷，徙去熱海上。何力九歲而孤，號大俟利發。

貞觀六年，與母率眾千余詣沙州內屬，太宗處其部於甘、涼二州，擢何力左領軍將軍。九年，與李大亮、薛萬徹、萬均討吐谷渾於赤水川。萬均率騎先進，為賊所包，兄弟皆中創墮馬，步鬥，士死十七八。何力馳壯騎，冒圍奮擊，虜披靡去。是時吐谷渾王伏允在突淪川，何力欲襲之，萬均懲前敗，以為不可。何力曰：「賊無城郭，逐薦草美水以為生，不乘其不虞，正恐鳥驚魚駭，後無以窺其巢穴。」乃閱精騎千余，直搗其牙，斬首數千級，獲橐駝、馬、牛、羊二十余萬，俘其妻子，伏允挺身免。有詔勞軍於大鬥拔谷。萬均恥名出其下，乃排何力，引功自名。何力不勝憤，挺刀起，將殺之，諸將勸止。

及還，帝責謂其故，何力具言萬均敗狀。帝怒，將解其官授何力。何力頓首曰：「以臣而解萬均官，恐四夷聞者，謂陛下重夷輕漢，則誣告益多。又夷狄無知，謂漢將皆然，非示遠之義。」帝重其言，乃止。有詔宿衛北門，檢校屯營事，尚臨洮縣主。十四年，為蔥山道副大總管，與討高昌，平之。

始，何力母姑臧夫人與弟沙門在涼州，沙門為賀蘭都督。十六年，詔何力往視母。於是薛延陀毘伽可汗方強，契苾諸酋爭附之，乃脅其母、弟使從。何力驚謂其下曰：「上於爾有大恩，且遇我厚，何遽反？」皆曰：「可敦、都督去矣，尚何顧？」何力曰：「弟往侍足矣，我義許國，不可行。」眾執之，至毘伽牙下。何力箕踞，拔佩刀東向呼曰：「有唐烈士受辱賊延邪？天地日月，臨鑒吾誌。」即割左耳，誓不屈。毘伽怒，欲殺之，其妻諫而止。何力被執也，或讒之帝曰：「何力入延陀如涸魚得水，其脫必遽。」帝曰：「不然。若人心如鐵石，殆不背我。」會使至言狀，帝泣下。即詔兵部侍郎崔敦禮持節許延陀尚主，因求何力，乃得還。授右驍衛大將軍。公主行有日，何力陳不可。帝曰：「天子無戲言，既許之，叵奈何？」何力曰：「禮有親迎，宣詔毘伽身到京師，或詣靈武。彼畏我，必不來，則姻不成，而憂憤不知所出，下必攜貳，不及一年，交相疑沮。毘伽素狼戾，必死，死則二子爭國。內判外攜，不戰而擒矣。」帝然之。毘伽果不敢迎，郁邑不得誌，恚而死，少子拔酌殺其庶兄突利失自立，國中亂，如其策雲。

帝征高麗，詔何力為前軍總管。次白崖城，中賊槊，創甚，帝自為傅藥。城拔，得刺何力者高突勃，騶使自殺之，辭曰：「彼為其主，冒白刃以刺臣，此義士也。犬馬猶報其養，況於人乎？」卒舍之。俄以昆丘道總管平龜茲。帝崩，欲以身殉，高宗諭止。

永徽中，西突厥阿史那賀魯以處月、處蜜、姑蘇、歌邏祿、卑失五姓叛，寇延州，陷金嶺略蒲類，詔何力為弓月道大總管，率左武衛大將軍梁建方，統秦、成、岐、雍及燕然都護回紇兵人萬討之。處月酋硃邪孤註遂殺招慰使果毅都尉單道惠，據牢山以守。何力等分兵數道，攀F〗脲而上，急攻之，賊大潰，孤註液遁。輕騎窮躡，行五百里，孤註戰死。虜渠帥六十，俘斬萬余，牛馬雜畜七萬，取處蜜時健俟斤、合支賀等以歸。遷左驍衛大將軍，封郕國公。

顯慶中，為沮江軍行軍大總管，與蘇定方及右驍衛大將軍劉伯英代高麗。，不克。龍朔初，復拜遼東道行軍大總管，率諸蕃三十五軍進討，帝欲自率師繼之。次鴨綠水，蓋蘇文遣男生以精兵數萬拒險，眾莫敢濟。會冰合，何力引兵噪而濟，賊驚，遂潰。斬首三萬級，余眾降，男生脫身走。有詔斑師。

時鐵勒九姓叛，詔何力為安撫大使。何力以輕騎五百馳入其部，虜大驚。何力喻曰：「朝家知而詿誤，遂及翻動，使我貰爾過，得自新。罪在兇渠，取之則已。」九姓大喜，共擒偽葉護及特勒等二百人以歸，何力數其罪，誅之，余眾遂安。士卒道死者，令所在收瘞，蠲護其家。

未幾，蓋蘇文死，男生為弟所逐，使子詣闕請降，乃拜何力為遼東道行軍大總管、安撫大使經略之，副李勣同趨高麗勣已拔新城，留何力守。時高麗兵十五萬屯遼水，引靺鞨數萬眾據南蘇城，何力奮擊，破之，斬首萬級，乘勝進拔八城。引兵還，與勣會合，攻辱夷、大行二城，克之。進拔扶余。勣勒兵未進，何力率兵五十萬先趨平壤，勣繼進，攻凡七月，拔之，虜其王以獻。進鎮軍大將軍，行左衛大將軍，徙封涼。

總章、儀鳳間，吐蕃滅吐谷渾，勢益張，入寇鄯、廓、河、坊等州，詔周王為洮州道、相王為涼州道行軍元帥，率何力等討之。二王不行，亦會何力卒。贈輔國大將軍、并州大都督，陪葬昭陵，謚曰毅。

始，龍朔中，司稼少卿梁脩仁新作大明宮，植白楊於庭，示何力曰：「此木易成，不數年可庇。」何力不答，但誦「白楊多悲風，蕭蕭愁殺人」之句，脩仁驚悟，更植以桐。

子明
子明，字若水，孺褓授上柱國，封漁陽縣公。年十二，遷奉輦大夫。李敬玄征吐蕃，明為柏海道經略使，以戰多，進左威衛大將軍，襲封，賜錦袍、寶帶，它物蕃夥。擢嫡子三品官。再遷雞田道大總管，至烏德鞬山，誘附二萬帳。武後時，明妻及母臨洮縣主皆賜姓武。以左鷹揚衛大將軍卒，年四十六，贈涼州刺史，謚曰靖。

明性淹厚，喜學，長辯論。子聳，襲爵。

黑齒常之
黑齒常之，百濟西部人。長七尺余，驍毅有謀略。為百濟達率兼風達郡將，猶唐刺史雲。蘇定方平百濟，常之以所部降。而定方囚老王，縱兵大掠，常之懼，與左右酋長十余人遁去，嘯合逋亡，依任存山自固，不旬日，歸者三萬。定方勒兵攻之，不克，常之遂復二百余城。龍朔中，高宗遣使招諭，乃詣劉仁軌降。累遷左領軍員外將軍、洋州刺史。

儀鳳三年，從李敬玄、劉審禮擊吐蕃。審禮敗，敬玄欲引還，阻泥溝，兵不得出，賊屯高壓官軍。常之夜率敢死士五百人掩其營，殺掠數百人，賊酋跋地設棄軍走。帝嘆其才，擢左武衛將軍，檢校左羽林軍，賜金帛殊等。進為河源軍副使。調露中，吐蕃使贊婆等入寇，屯良非川。李敬玄之敗，常之引精騎三千夜襲其軍，斬首二千級，獲羊馬數萬，贊婆等單騎去。即拜河源道經略大使。因建言河源當賊沖，宜增兵鎮守，而運饟須廣。乃斥地置烽七十所，墾田五千頃，歲收粟斛百余萬。由是食衍士精，戍邏有備。永隆二年，贊婆營青海，常之馳掩其屯，破之，悉燒糧廥，獲羊、馬、甲首不貲。詔書勞賜。凡蒞軍七年，吐蕃檐畏，不敢盜邊。封燕國公。

垂拱中，突厥復犯塞，常之率兵追擊，至兩井，忽與賊遇，賊騎三千方擐甲，常之見其囂，以二百騎突之，賊皆棄甲去。其暮，賊大至，常之潛使人伐木，列炬營中，若烽燧然。會風起，賊疑救至，遂夜遁。久之，為燕然道大總管，與李多祚王九言等擊突厥骨咄祿、元珍於黃花堆，破之，追奔四十里，賊潰歸磧北。會左監門衛中郎將爨寶璧欲窮追要功，詔與常之共計，寶壁獨進，為虜所覆，舉軍沒，寶璧下吏誅，常之坐無功。會周興等誣其與右鷹揚將軍趙懷節反，捕系詔獄，投繯死。

常之禦下有恩，所乘馬為士所蜺，或請罪之。答曰：「何遽以私馬鞭官兵乎？」前後賞賜分麾下，無留貲。及死，人皆哀其枉。

李謹行
李謹行，靺鞨人。父突地稽，部酋長也。隋末，率其屬千余內附，居營州，授金紫光祿大夫、遼西太守。武德初，奉朝貢，以其部為燕州，授總管。劉黑闥叛，突地稽身到定州，上書秦王，請節度。以戰功封耆國公，徙部居昌平。高開道以突厥兵攻幽州，突地稽邀擊，敗之。貞觀初，進右衛將軍，賜氏李，卒。

謹行偉容貌，勇蓋軍中，累遷營州都督，家童至數千，以財自雄，夷人畏之。為積石道經略大使，論欽陵眾十萬寇湟中，候邏不知，士樵采半散。謹行聞虜至，即植旗伐鼓，開門以伺。欽陵疑有伏，不敢進。上元三年，破吐蕃於青海，璽書勞勉，封燕國公。卒，贈幽州都督，陪葬乾陵。

泉男生
泉男生，字元德，高麗蓋蘇文子也。九歲，以父任為先人。遷中裏小兄，猶唐謁者也。又為中裏大兄，知國政，凡辭令，皆男生主之。進中裏位頭大兄。久之，為莫離支，兼三軍大將軍，加大莫離支，出按諸部。而弟男建、男產知國事，或曰：「男生惡君等逼己，將除之。」建、產未之信。又有謂男生：「將不納君。」男生遣諜往，男建捕得，即矯高藏命召，男生懼，不敢入。男建殺其子獻忠。男生走保國內城，率其眾與契丹、靺鞨兵內附，遣子獻誠訴諸朝。高宗拜獻誠右武衛將軍，賜乘輿、馬、瑞錦、寶刀，使還報。詔契苾何力率兵援之，男生乃免。授平壤道行軍大總管，兼持節安撫大使，舉哥勿、南蘇、旨巖等城以降。帝又命西臺舍人李虔繹就軍慰勞，賜袍帶、金扣七事。

明年，召入朝，詔所過州縣傳舍作鼓吹，右羽林將軍李同以飛騎仗廷寵。遷遼東大都督、玄菟郡公，賜第京師。因詔還軍，與李勣攻平壤，使浮屠信誠內間，引高麗銳兵潛入，擒高藏。詔遣子賫手制、金皿，即遼水勞賜。還，進右衛大將軍、卞國公，賜寶器、宮侍女二、馬八十。儀鳳二年，詔安撫遼東，並置州縣，招流冗，平斂賦，罷力役，民悅其寬。卒，年四十六，帝為舉哀，贈并州大都督。喪至都，詔五品以上官哭之，謚曰襄，勒碑著功。

男生純厚有禮，奏對敏辯，善射藝。其初至，伏斧锧待罪，帝宥之，世以此稱焉。

子獻誠
獻誠，天授中以右衛大將軍兼羽林衛。武後嘗出金幣，命宰相、南北牙群臣舉善射五輩，中者以賜。內史張光輔舉獻誠，獻誠讓右玉鈐衛大將軍薛吐摩支，摩支固辭。獻成曰：「陛下擇善射者，然皆非華人。臣恐唐官以射為恥，不如罷之。」後嘉納。來俊臣嘗求貨，獻誠不答，乃誣其謀反，縊殺之。後後知其冤，贈右羽林衛大將軍，以禮改葬。

李多祚
李多祚，其先靺鞨酋長，號「黃頭都督」，後入中國，世系湮遠。至多祚，驍勇善射，以軍功累遷右鷹揚大將軍。討黑水靺鞨，誘其渠長，置酒高會，因醉斬之，擊破其眾。室韋及孫萬榮之叛，多祚與諸將進討，以勞改右羽林大將軍，遂領北門衛兵。

張柬之將誅二張，以多祚素感概，可動以義，乃從容謂曰：「將軍居北門幾何？」曰：「三十年矣。」「將軍擊鐘鼎食，貴重當世，非大帝恩乎？」多祚泣數行下，曰：「死且不忘！」柬之曰：「將軍知感恩，則知所以報，今在東宮乃大帝子，而嬖豎擅朝，危逼宗社。國家廢興在將軍，將軍誠有意乎？舍今日尚何在？」答曰：「茍緣王室，惟公所使。乃引天地以自誓，辭氣毅然，柬之遂定謀。以敬暉、李湛為右羽林將軍，命總禁兵，與多祚、王同皎請太子至玄武門，斬關入。及長生殿，白武後曰：「諸將誅逆臣易之、昌宗，恐漏大謀，不敢豫奏，頓首請歸死。」後病臥，顧湛曰：「我於而父子不薄，亦豫是邪？」

中宗復位，封多祚遼陽郡王，食實戶八百，子承訓為衛尉少卿。湛遷大將軍，封趙國公，食實戶五百。帝祠太廟，特詔多祚與相王登輿夾侍。監察御史王覿謂多祚夷人，雖有功，不宜共輿輦。帝曰：「朕推以心腹，卿勿復言。」

崔玄等得罪，多祚畏禍及，故陽厚韋氏。節湣太子誅武三思，多祚與成王千里率兵先至玄武樓下，具言所以誅三思狀，按兵不戰。宮闈令楊思勖方侍帝，即挺刀斬其婿羽林中郎將野呼利，兵因沮潰，多祚為其下所殺，二子亦見害，籍沒其家。景雲初，追復官爵，並宥家屬。

李湛
湛者，義府最幼子，字興宗，沈厚有度。六歲，授周王府文學，累遷右散騎常侍，襲河間郡公。武後徙上陽宮，留湛宿衛。頃之，復為右散騎常侍，賜鐵券。三思惡之，貶果州刺史。歷洺、絳二州，累遷左領軍大將軍。開元十年卒，贈幽州都督。初，義府以立武後故得宰相，而湛為中興功臣，世不以其父惡為貶雲。

論弓仁
論弓仁，本吐蕃族也。父欽陵，世相其國。聖歷二年，弓仁以所統吐渾七千帳自歸，授左玉鈐衛將軍，封酒泉郡公。神龍三年，為朔方軍前鋒遊弈使。時張仁願築三受降城，弓仁以兵出諾真水、草心山為邏衛。

開元初，突厥九姓亂，弓仁引軍度漠，逾白檉林，收火拔部喻多真種落，降之。趯跌思太叛，戰赤柳澗，弓仁騎才五百，自新堡進，時賊四環之，眾不敵，弓仁椎牛誓士自若，再宿潰圍出，人服其壯。凡閱大小戰數百，未嘗負。賜寶玉、甲第、良田，等列莫與比。累遷左驍衛大將軍、朔方副大使。會病，玄宗遣上醫馳視。卒，年六十六，贈撥川郡王，謚曰忠。

孫惟貞
孫惟貞。惟貞，名瑀，以字行。誌向恢大。開元末，為左武衛將軍。肅宗在靈武，以衛尉少卿募兵綏、銀，閱旬，眾數萬。從還鳳翔，遷光祿卿，為元帥前鋒討擊。戰陜州，以功進殿中監。史思明攻李光弼於河陽，周摯以兵二十萬陣城下，惟貞請銳卒數千，鑿數門出，自旦及午，苦戰破之。光弼表為開府儀同三司。光弼討史朝義，以惟貞守徐州。賊將謝欽讓據陳，乃假惟貞潁州刺史，斬賊將，降者萬人。封蕭國公，實封百戶。光弼病，表以自代。擢左領軍衛大將軍，為英武軍使，卒。

尉遲勝
尉遲勝，本王於闐國。天寶中，入朝，獻名玉、良馬。玄宗以宗室女妻之，授右威衛將軍、毘沙府都督。歸國，與安西節度使高仙芝擊破薩毘、播仙。累進光祿卿。

安祿山反，勝使弟曜攝國事，身率兵五千赴難。國人固留勝，勝以少女為質而行。肅宗嘉之，拜特進，兼殿中監。廣德中，進驃騎大將軍，遣還，固請留宿衛。加開府儀同三司，封武都郡王，實封百戶。勝請授國於曜，詔可。勝既留，乃穿築池觀，厚賓客，士大夫多從之遊。從德宗至興元，為右領軍將軍，歷睦王傅。貞元初，曜上言：「國中以嫡承嗣，今勝讓國，請立其子銳。」帝欲遣銳襲王。勝固辭，以「曜久行國事，人安之；銳生京華，不習其俗，不可遣」。當是時，兄弟讓國，人莫不賢之。睦府除，徙原王傅。卒，贈涼州都督。

尚可孤
尚可孤，字可孤，東部鮮卑宇文之別種，世處松、漠間。天寶末，隸范陽節度使安祿山，復事史思明。上元中，自賊所歸，累授左、右威衛大將軍，封白水縣伯，為神策大將。以功試太常卿。徙封馮翊郡王，食寶戶一百五十。

魚朝恩主衛兵，器其勇，養為子，名智德。使將兵三千，屯扶風、武功，歷十余年，隊伍閑整。朝恩死，詔賜氏李，名嘉勛。李希烈叛，擢為招討，應援荊襄，使復本姓名，累戰有功。

硃泚之難，召可孤，可孤率兵三千，道襄、鄧而西，屬賊兵銳，乃壁七盤。偽將仇敬忠等來寇，可孤擊卻之，遂收藍田。德宗將遷梁州，命引兵守灞上，拜神策、京畿、渭南、商州節度招討使。敬忠拒戰，可孤急擊斬之。進軍與李晟收長安，為先鋒。以功加檢校尚書右僕射，封馮翊郡王，食實戶二百。又會諸軍進討李懷光，次沙苑，卒於軍，贈司空。

可孤性謹審沈壯，既有勛勞，未嘗自論功，禦眾公嚴，晟數稱之。

裴玢
裴玢，五世祖糾，本王疏勒，武德中來朝，拜鷹揚大將軍，封天山郡公，留不去，遂籍京兆。

玢初事金吾將軍論惟明為傔力。德宗在奉天，以功封忠義郡王。從惟明鎮鄜坊，署牙將。後節度使王棲曜卒，中軍將何朝宗夜縱火作亂，玢獨匿不出。遲明，擒朝宗以待命。有詔並軍司馬崔輅斬之，以同州刺史劉公濟領節度，擢玢為司馬。逾年，公濟卒，乃授玢節度使。元和二年，徙山南西道。

玢為治嚴棱，畏遠權勢，不務貢奉。蔬食弊衣，居處取避風雨而已。倉庫完實，百姓安之，當世將帥未有及者。以疾辭位。入朝，不事騶仗。妻乘竹輿，二侍婢，黃碧縑服。七年卒，贈尚書左僕射，謚曰節。

史評
贊曰：夷狄性惇固，其能知義所在者，鷙挺不可遷，蓋巧不足而諒常有余。觀大柰等事君，皆一其誌，無有顧望，用能功績光明，為天子倚信。至渾瑊、趯跌、光顏輩，烈垂無窮，惟其諒有余故也。瑊、光顏自有傳，今類其人著之篇。


Chinese text: This work was published before January 1, 1923, and is in the
public domain worldwide because the author died at least 100 years ago.
