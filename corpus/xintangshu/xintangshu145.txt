元王黎楊嚴竇

元載，字公輔，鳳翔岐山人。父昇，本景氏。曹王明妃元氏賜田在扶風，昇主其租入，有勞，請於妃，冒為元氏。載少孤，既長，嗜學，工屬文。天寶初，下詔舉明莊、老、列、文四子學者，載策入高第，補新平尉。韋鎰監選黔中，苗晉卿東都留守，皆署判官，浸以名聞。至德初，江都采訪使李希言表載自副，擢祠部員外郎、洪州刺史。入為度支郎中，占奏敏給，肅宗異之。累遷戶部侍郎，充度支、江淮轉運等使。

帝不豫，李輔國用事，輔國妻，載宗女也，因相締昵。會京兆尹缺，輔國白用載，載意屬國柄，固辭，輔國曉之，翌日，拜同中書門下平章事，領使如故。代宗立，輔國勢愈重，數稱其才，進拜中書侍郎、許昌縣子。載以度支繁浩，有吏事督責，損威寵，乃悉天下錢谷委劉晏。未幾，判天下元帥行軍司馬。

盜殺李輔國，載陰與其謀。乃復結中人董秀，厚啖以金，使刺取密旨，帝有所屬，必先知之，探微揣端，無不諧契，故帝任不疑。華原令顧繇上封白髮其私，帝方倚以當國，乃斥繇，除名為民。魚朝恩驕橫震天下，與載不葉，憚之，雖帝亦銜恚，乃乘間奏誅朝恩，帝畏有變，載結其愛將為助。朝恩已誅，載得意甚，益矜肆。時擬奏文武官功狀多謬舛，載虞有司駁正，乃請別敕授六品以下官，吏部、兵部即附甲團奏，不須檢勘，欲示權出於己。又與王縉請以河中為中都，裒關輔河東十州稅奉京師，選兵五萬屯中都，鎮禦四方，杪秋行幸，上春還，可以避羌戎患。載以議入，即從，前敕所由吏於河中經圖宮殿，築私第。帝聞，惡之，置其議。

初，四鎮北庭行營節度使寄治涇州，大歷八年，吐蕃寇邠寧，議者謂三輔以西無襟帶之固，而涇州散地不足守。載嘗在西州，具知河西、隴右要領，乃言於帝曰：「國家西境極於潘原，吐蕃防戍乃在摧沙堡，而原州界其間，草薦水甘，舊壘存焉，比吐蕃毀夷垣墉，棄不居，其右則監牧故地，巨塹長壕，重復深固。原州雖早霜不可蓺，而平涼在其東，獨耕一縣，可以足食。請徙京西軍戍原州，乘間築作，二旬可訖，貯粟一歲。戎人夏牧青海上，羽書比至，則我功集矣。徙子儀大軍在涇，以為根本，分兵守石門、木峽，隴山之關，北抵於河，皆連山峻險，寇不可越。稍置鳴沙縣、豐安軍為之羽翼，北帶靈武五城，為之形勢，然後舉隴右之地，以至安西，是謂斷西戎脛，朝廷高枕矣。」因圖上地形，使吏間入原州度水泉，計徒庸，車乘畚鍤之器悉具。而田神功沮短其議，乃曰：「興師料敵，老將所難，陛下信一書生言，舉國從之，誤矣。」帝由是疑不決。

載智略開果，久得君，以為文武才略莫己若。外委主書卓英倩、李待榮，內劫婦言，縱諸子關通貨賄。京師要司及方面，皆擠遣忠良，進貪猥。凡仕進幹請，不結子弟，則謁主書。城中開南北二第，室宇奢廣，當時為冠。近郊作觀榭，帳帟什器不徙而供。膏腴別墅，疆畛相望，且數十區。名姝異伎，雖禁中不逮。帝盡得其狀。載嘗獨見，帝深戒之，謷然不悛。客有賦《都盧尋橦篇》諷其危，載泣下而不知悟。會李少良上書詆其醜狀，載怒，奏殺少良，道路目語，不敢復議。載由是非黨與不復接，生平道義交皆謝絕。

帝積怒，大歷十二年三月庚辰，仗下，帝禦延英殿，遣左金吾大將軍吳湊收載及王縉，系政事堂，分捕親吏、諸子下獄。詔吏部尚書劉晏、御史大夫李涵、散騎常侍蕭昕、兵部侍郎袁、禮部侍郎常袞、諫議大夫杜亞訊狀，而責辨端目皆出禁中。遣中使臨詰陰事，皆服。乃下詔賜載自盡，妻王及子揚州兵曹參軍伯和、祠部員外郎仲武、校書郎季能並賜死，發其祖、父冢，斫棺棄屍，毀私廟主及大寧、安仁裏二第，以賜百官署舍，披東都第助治禁苑。

王氏，河西節度使忠嗣女，悍驕戾沓，載叵禁。而諸子牟賊，聚斂無涯藝，輕浮者奔走。爭蓄妓妾，為倡優褻戲，親族環觀不愧也。及死，行路無嗟隱者。籍其家，鐘乳五百兩，詔分賜中書、門下臺省官，胡椒至八百石，它物稱是。女真一，少為尼，沒入掖庭。德宗時，始告以載死，號踴投地，左右呵止，帝曰：「安有聞親喪責其哀殞乎？」命扶出。

帝為太子也，實用載議。興元元年，詔復其官，聽改葬。故吏許初、楊交、紀慆等合貲以葬，謚曰荒，後改曰成縱。載敗，董秀、卓英倩、李待榮、術者李季連悉論死。其它與載厚善坐貶者，若楊炎、王昂、宋晦、韓洄、王定、包佶、徐縯、裴冀、王紀、韓會等凡數十百人。

英倩弟英璘，家金州，州人緣以授官者亦百餘，豪制鄉曲，聚無賴少年以伺變，恃載權，牧宰莫敢問。載誅，英璘盜庫兵據險以叛。詔發禁兵及山南西道兵二千討捕，刺史孫道平禽殺之。詔給復其州三年。

李少良者，以吏治由諸帥府遷累殿中侍御史。罷，遊京師，不見調，憤載不法，疏論其惡，帝留少良客省，欲究其事。其友韋頌者候之，漏言於陸珽。載召珽問知之，乃奏下少良御史臺，劾其漏禁中語，並與頌、珽論殺之。珽，善經子，與頌及少良善，又狎載子弟親黨，故載廉得其謀。初，載盛時，人皆疾厭之。大歷八年，有晉州男子郇謨以麻總發，持竹笥、葦席，行哭長安東市，人問之，曰：「我有字三十，欲以獻上，字言一事，即不中，以笥貯屍，席裹而棄之。」京兆以聞，帝召見，賜以衣，館內客省，問狀，多譏切載。其言「團」者，願罷諸州團練使，其言「監」者，請罷諸道監軍，大抵類此。先是，天下兵興，凡要州權署團練、刺史。載用事，授刺史者悉帶團練以悅人心，故謨指而刺雲。

王縉，字夏卿，本太原祁人，後客河中。少好學，與兄維俱以名聞。舉草澤、文辭清麗科上第，歷侍御史、武部員外郎。祿山亂，擢太原少尹，佐李光弼，以功加憲部侍郎，遷兵部。史朝義平，詔宣慰河北，使還有指，俄拜黃門侍郎、同中書門下平章事。進侍中，持節都統河南、淮西、山南東道諸節度行營事。辭侍中，加東都留守。歲餘，拜河南副元帥，損軍資錢四十萬緡，營完宮室。朱希彩殺李懷仙也，詔拜盧龍節度使，至幽州，委軍於希彩乃還。會辛雲京卒，兼領河東節度，讓還河南副元帥、東都留守。太原將王無縱、張奉璋恃功，以縉儒者易之，不如律令，縉斬以徇，諸將股栗。再歲還，以本官復知政事。時元載專朝，天子拱手，縉曲意附離，無敢忤。又恃才多所狎侮，雖載亦疾其淩靳也。京兆尹黎幹數論執，載惡之，縉折幹曰：「尹，南方孤生，安曉朝廷事？」

縉素奉佛，不茹葷食肉，晚節尤謹。妻死，以道政裏第為佛祠，諸道節度、觀察使來朝，必邀至其所，諷令出財佐營作。初，代宗喜祠祀，而未重浮屠法，每從容問所以然，縉與元載盛陳福業報應，帝意向之。繇是禁中祀佛，諷唄齋薰，號「內道場」，引內沙門日百餘，饌供珍滋，出入乘廄馬，度支具稟給。或夷狄入寇，必合眾沙門誦《護國仁王經》為禳厭，幸其去，則橫加錫與，不知紀極。胡人官至卿監、封國公者，著籍禁省，勢傾公王，群居賴寵，更相淩奪，凡京畿上田美產，多歸浮屠。雖藏奸宿亂踵相逮，而帝終不悟，詔天下官司不得箠辱僧尼。初，五臺山祠鑄銅為瓦，金塗之，費億萬計。縉給中書符，遣浮屠數十輩行州縣，斂丐貲貨。縉為上言：「國家慶祚靈長，福報所馮，雖時多難，無足道者。祿山、思明毒亂方煽，而皆有子禍，仆固懷恩臨亂而踣，西戎內寇，未及擊輒去，非人事也。」故帝信愈篤。七月望日，宮中造盂蘭盆，綴飾镠飲琲，設高祖以下七聖位，幡節、衣冠皆具，各以帝號識其幡，自禁內分詣道佛祠，鐃吹鼓舞，奔走相屬。是日立仗，百官班光順門，奉迎導從，歲以為常。群臣承風，皆言生死報應，故人事置而不脩，大歷政刑，日以堙陵，由縉與元載、杜鴻漸倡之也。

性貪冒，縱親戚尼甘招納財賄，猥屑相稽，若市賈然。及敗，劉晏等鞫其罪，同載論死，晏曰：「重刑再覆，有國常典，況大臣乎！法有首從，不容俱死。」於是以聞，上憫其耄，不加刑，乃貶括州刺史。久之，遷太子賓客，分司東都。建中二年死，年八十二。

黎幹，戎州人。善星緯術，得待詔翰林，擢累諫議大夫，封壽春公。自負其辯，沾沾喜議論。初，唐家郊祭天地，以高祖神堯皇帝配。寶應元年，杜鴻漸為太常卿、禮儀使，於是禮儀判官薛頎、集賢校理歸崇敬等共建：「神堯獨受命之主，非始封君，不得冒太祖配天地。景皇帝受封於唐，即商之契、周之後稷，請奉景皇帝配天地，於禮宜甚。」幹非之，乃上《十詰》、《十難》，傅經誼，抵鄭玄，以折頎、崇敬等，曰：「頎等引禘者至日祭天於圓丘，周人以遠祖配，今宜以景皇帝為始祖，配昊天圓丘。臣幹一詰：《國語》稱有虞氏、夏後氏並禘黃帝，商禘舜，周禘嚳。二詰：《商頌『《長發》，大禘也』。三詰：《周頌》『《雍》，禘太祖也』。四詰：《祭法》，虞、夏並禘黃帝，商、周俱禘嚳。五詰：《大傳》『不王不禘，王者禘其祖之所自出，以其祖配之』。六詰：《爾雅》『禘，大祭也』。七詰：《家語》『凡四代帝王所郊，皆以配天；所謂禘，五年大祭也』。八詰：盧植以『禘，祭名。禘，諦也，事取明諦，故云』。九詰：王肅言『禘，五年大祭』。十詰：郭璞亦雲。此經傳先儒皆不言祭昊天於圓丘，根證章章，故臣謂禘止五年宗廟大祭，了無疑晦。」

其《十難》，一曰：「《周頌》《雍》之序曰：『禘，祭太祖也。』鄭玄說『禘，大祭也。太祖，謂文王也』。《商頌》『《長發》，大禘也』玄曰：『大禘，祭天也。』商、周兩《頌》，同文異解，索玄之意，以禘加『大』，因曰『祭天』。臣謂《春秋》『大事於太廟』，雖曰『大』，得祭天乎？虞、夏、商、周禘黃帝與嚳，《禮》『不王不禘』，皆不言『大』，玄安得稱祭天乎？《長發》所頌，不及嚳與感生帝，故知不為祭天侑嚳明矣。商、周五帝大祭見於經者甚詳，而禘主廟，不主天。今背孔子之訓言，取玄之偏誼，誣繆祀典，不見其可。」

二曰：「『不王不禘，王者禘其祖之所自出，以其祖配之』。此言惟天子當禘。如虞、夏出黃帝，商、周出嚳，以近祖配之。自出之祖無廟，及自外至。自外至者，同之天地，得主而止。又自出者在母亦然。《春秋傳》『陳，則我周之自出』。詎可謂出太微五帝乎？玄以一『禘』為三誼，在《祭法》則曰『祭昊天於圓丘』。在《春秋傳》則『郊以後稷配靈威仰』。在《商頌》曰『祭天』。在《周頌》則禘曰『大於四時祭，而小於祫』。本末駁舛，臆判自私，不足以訓。」

三曰：「商、周之前，禘所自出。自漢、魏以來，曠千餘歲，其禮不講。蓋玄所說不當於經，不質於聖，先儒置之不用，是為棄言。」

四曰：「今禮家行於世者，皆本玄學。臣請取玄之隙，還破頎等所建。頎等曰：『景皇帝為始祖，以配天。』按《王制》『天子七廟』。玄曰：『周禮也。太祖與文、武之祧，合親廟四而七。商氏六廟，契與湯合二昭二穆而六。』據玄，則夏不以鮌、顓頊、昌意為始祖，是又與玄乖背。自古未有以人臣為始祖者，唯商以契，周以稷。夫稷、契皆天子元妃子。簡狄吞玄鳥卵而生契，契佐禹有大功，舜封之商，其《詩》曰：『天命玄鳥，降而生商，宅殷土芒芒。』後稷母曰姜原，出野履巨跡而生稷，稷勤稼穡，堯舉為農師，舜封之邰，號曰後稷。其詩曰：『履帝武敏歆，攸介攸止。』『即有邰家室。』舜、禹有天下，契、稷在焉。《傳》曰：『功施於人則祀之，以死勤事則祀之。』契為司徒，而人輯睦，稷勤百谷而山死，皆在祀典。及子孫而有天下，故尊而祖之。」

五曰：「既用玄說，小德配寡，而後稷止配一帝，不得全配五帝。今以景帝配昊天，於玄為可為不可乎？」

六曰：「眾詰臣曰：『上帝一帝，《周官》：祀天旅上帝，祀地旅四望。旅，眾也。則上帝是五帝。』臣曰：『否，旅有眾義，出於《爾雅》。又為祭名，亦曰陳也。如前所詰，旅上帝為五帝，則季氏旅於泰山可得為四鎮邪？』」

七曰：「援玄之言，則景帝親盡，主應在祧，反配天地，禮不相值。夫所謂始祖者，經綸草昧，功普體大，以比元氣含覆廣大者也。故曰萬物之始，天也；人之始，祖也；日之始，至也。掃地而祭，則質；器用陶匏，則性；牲用犢，則誠；兆於南郊，則就陽。至尊至質，不敢同於先祖也。」《白虎通議》曰：『祭天歲一者何？事之不敢黷也。』故因歲之陽氣始達而祭之。今一歲四祭，黷莫大焉。上帝五帝，祀闕不舉，怠孰甚焉？黷與怠，皆失也。臣聞親有限，祖有常，聖人制禮不以情變。唐家累聖，歷祀百年，非不知景帝為始封。當時通儒鉅工尊高祖以配天，宗太宗以配上帝，人神克厭，為日既久。乃今以神堯降侑含樞紐，而太宗仍配上帝，則樞紐上帝佐也。以子先父，非天地祖宗之意。」

八曰：「景皇帝非造我區夏，不得與夏之禹、商之契、周之稷、漢高帝、魏武帝、晉宣帝、唐神堯皇帝並功，則陟配圜丘，上與天匹，曾謂圜丘不如林放乎？」

九曰：「魏以武帝、晉以宣帝為始祖者，夫操與懿皆人傑也。擁天下強兵，挾弱主，制海內之命，名雖為臣，勢實為君，後世因之以成帝業，尊而祖之，不亦可乎？」

十曰：「神堯拯隋室之亂，振臂大呼，濟人塗炭，汛掃蕩攘，群兇無餘，出入不數年而成王業，漢祖之功不能加焉。夏以禹，漢以高帝，我以神堯為始祖，訂夏法漢，於義何嫌？今頎、崇敬革天對，易祖廟，事之大者不稽於古，難以疑文僻說定之。臣官以諫為名，不敢不盡愚。」

議聞，代宗不韙其言。其後名儒大議，而景帝配天卒著於禮。

俄遷京兆尹，頗以治稱。京師苦樵薪乏，幹度開漕渠，興南山谷口，尾入於苑，以便運載。帝為禦安福門觀之。幹密具同船作倡優水嬉，冀以媚帝。久之，渠不就。俄改刑部侍郎。魚朝恩敗，坐交通，出為桂管觀察使。大歷八年，復召為京兆尹。時大旱，幹造土龍，自與巫覡對舞，彌月不應。又禱孔子廟，帝笑曰：「丘之禱久矣。」使毀土龍，帝減膳節用，既而霪雨。十三年，涇水擁隔，請開鄭、白支渠，復秦、漢故道以溉民田，廢碾硙八十餘所。

幹性貪暴，既復用，不暇念治，專徇財色，附會嬖近，挾左道希主恩，帝甚惑之。德宗在東宮，幹與宦者特進劉忠翼陰謀，幾危宗嗣。及即位，又詭道希進，密乘車謁忠翼。事覺，除名長流，既行，市人數百群噪投礫從之，俄賜死藍田驛。

忠翼本名清潭，與左衛將軍董秀皆有寵於代宗。當盛時，爵賞在其口吻，掊冒財賄，貲產累皆巨萬。至是，積前罪，並及誅。

楊炎，字公南，鳳翔天興人。曾祖大寶，武德初為龍門令，劉武周攻之，死於守，贈全節侯。祖哲，以孝行稱。父播，舉進士，退居求誌，玄宗召拜諫議大夫，棄官歸養。肅宗時，即家拜散騎常侍，號玄靖先生。炎美須眉，峻風宇，文藻雄蔚，然豪爽尚氣。河西節度使呂崇賁辟掌書記。神烏令李太簡嘗醉辱之，炎令左右反接，搒二百餘，幾死，崇賁愛其才，不問。李光弼表為判官，不應。召拜起居舍人，固辭。父喪，廬墓側，號慕不廢聲，有紫芝白雀之祥，詔表其閭。炎三世以孝行聞，至門樹六闕，古所未有。終喪，為司勛員外郎，遷中書舍人，與常袞同時知制誥。袞長於除書，而炎善德音，自開元後言制詔者，稱「常楊」雲。宰相元載與炎同郡，炎又元出也，故擢炎吏部侍郎、史館脩撰。載當國，陰擇才可代己者，引以自近，初得禮部侍郎劉單，會卒，復取吏部侍郎薛邕，邕坐事貶，後得炎，親重無比。會載敗，坐貶道州司馬。

德宗在東宮，雅知其名，又嘗得炎所為《李楷洛碑》，寘於壁，日諷玩之。及即位，崔祐甫薦炎可器任，即拜門下侍郎、同中書門下平章事。

舊制，天下財賦皆入左藏庫，而太府四時以數聞，尚書比部覆出納，舉無幹欺。及第五琦為度支、鹽鐵使，京師豪將求取無節，琦不能禁，乃悉租賦進大盈內庫。天子以給取為便，故不復出。自是天下公賦為人君私藏，有司不得計贏少。而宦官以冗名持簿者三百人，奉給其間，根柢連結不可動。及炎為相，言於帝曰：「財賦者，邦國大本，而生人之喉命，天下治亂重輕系焉。先朝權制，以中人領其職，五尺宦豎，操邦之柄，豐儉盈虛，雖大臣不得知，則無以計天下利害。陛下至德，惟人是恤，參計敝蠹，莫與斯甚。臣請出之，以歸有司。度宮中經費一歲幾何，量數奉入，不敢以闕。如此，然後可以議政，惟陛下審察。」帝從之。乃詔歲中裁取以入大盈，度支具數先聞。

初，定令有租賦庸調法，自開元承平久，不為版籍，法度玩敝。而丁口轉死，田畝換易，貧富升降，悉非向時，而戶部歲以空文上之。又戍邊者，蠲其租、庸，六歲免歸。玄宗事夷狄，戍者多死，邊將諱不以聞，故貫籍不除。天寶中，王鉷為戶口使，方務聚斂，以其籍存而丁不在，是隱課不出，乃按舊籍，除當免者，積三十年，責其租、庸，人苦無告，故法遂大敝。至德後，天下兵起，因以饑癘，百役並作，人戶雕耗，版圖空虛。軍國之用，仰給於度支、轉運使；四方征鎮，又自給於節度、都團練使。賦斂之司數四，莫相統攝，綱目大壞。朝廷不能覆諸使，諸使不能覆諸州。四方貢獻，悉入內庫，權臣巧吏，因得旁緣，公托進獻，私為贓盜者，動萬萬計。河南、山東、荊襄、劍南重兵處，皆厚自奉養，王賦所入無幾。科斂凡數百名，廢者不削，重者不去，新舊仍積，不知其涯。百姓竭膏血，鬻親愛，旬輸月送，無有休息。吏因其苛，蠶食於人。富人多丁者，以宦、學、釋、老得免，貧人無所入則丁存。故課免於上，而賦增於下。是以天下殘瘁，蕩為浮人，鄉居地著者百不四五。炎疾其敝，乃請為「兩稅法」以一其制。凡百役之費，一錢之斂，先度其數而賦於人，量出制入。戶無主客，以見居為簿；人無丁中，以貧富為差。不居處而行商者，在所州縣稅三十之一，度所取與居者均，使無僥利。居人之稅，秋夏兩入之，俗有不便者三之。其租、庸、雜徭悉省，而丁額不廢。其田畝之稅，率以大歷十四年墾田之數為準，而均收之。夏稅盡六月，秋稅盡十一月，歲終以戶賦增失進退長吏，而尚書度支總焉。帝善之，使諭中外。議者沮詰，以為租庸令行數百年，不可輕改。帝不聽。天下果利之。自是人不土斷而地著，賦不加斂而增入，版籍不造而得其虛實，吏不誡而奸無所取，輕重之權始歸朝廷矣。

炎興嶺表，以單議悟天子，中外翕然屬望為賢相。居數月，崔祐甫疾，不能事，喬琳免，炎獨當國，遂多變祐甫之政，減薄護元陵功優，人始不悅。又請開豐州陵陽渠，發畿縣民役作，閭裏騷然，渠卒不就。

素德元載，思有以報之，於是復議城原州，節度使段秀實謂「安邊卻敵，宜以緩計，方農事，不可遽興功。」炎怒，追秀實為司農卿，以邠寧李懷光督作，遣朱泚、崔寧統兵各萬人翼之。詔書下，涇軍恚曰：「吾軍為國西屏十餘年。始自邠土，農桑地著之安，徙此榛莽中，手披足踐，既立城壘，則又投之塞外，且安寘此乎？」又懷光持法嚴，舉軍畏之。裨將劉文喜因人之怨，乃上疏求秀實、朱泚為使。詔以泚代懷光，文喜不奉詔，閉城拒守，質其子吐蕃以求援。時方煬旱，人情騷攜，群臣皆請赦文喜，帝不聽。詔減服禦給軍，且趣師涇州，士當受春服者皆即賜。命泚、懷光率軍攻之，壘環其州。別將劉海賓斬文喜，獻其首，涇州平，而原卒不能城。又以劉晏劾載，已坐貶，乃出晏忠州，用庾準為荊南節度使，誣晏殺之，朝野側目。李正己表請晏罪，炎懼，乃遣腹心分走諸道：裴冀使東都、河陽、魏博，孫成使澤潞、礠邢、幽州，盧東美使河南、淄青，李舟使山南、湖南，王定使淮西。聲言宣慰，而實自辯解，言「晏往嘗傅會奸邪，謀立獨孤妃為後，帝自惡之，非它過也」。帝聞，使中人復其言於正己，還報信然，於是帝意銜之，未發也。

會盧杞以門下侍郎同中書門下平章事，進炎中書侍郎，同秉政。杞無術學，貌麽陋，炎薄之，托疾不與會食，杞陰為憾。舊制，中書舍人分押尚書六曹，以平奏報。開元初，廢其職。杞請復之，炎固以為不可，杞益怒。又密啟主書過咎，逐之，炎曰：「主書，吾局吏也，吾當自治之，奈何相侵邪？」始，炎還朝，道襄、漢，因勸梁崇義入朝，後又使李舟邀說之，崇義益反側。及其叛，議者歸咎炎，以為趣成之。帝欲以淮西李希烈統諸軍致討，炎曰：「希烈始與李忠臣為子，逐忠臣取其位，此可以任乎？居無尺寸功，猶倔強不奉法，設使平賊，陛下將何以制之？」帝不能平，恚曰：「氍不能食吾言。」遂用希烈。又嘗訪群臣可大任者，杞薦張鎰、嚴郢，而炎舉崔昭、趙惠伯。帝以炎論議疏闊，遂罷為尚書左仆射。既謝，對延英訖，不至中書，杞怒，益欲中之。

先是，嚴郢為京兆尹，不附炎，炎諷御史張著劾之，罷兼御史中丞。源休與郢不善，自流人擢休為京兆少尹，令伺郢過。休反與郢善，炎怒。會張光晟謀殺回紇酋帥，乃使休使回紇。郢坐度田不實，下除大理卿。至是炎罷，其子弘業賕賂狼藉，故杞引郢為御史大夫按之，並得它過。惠伯為河南尹時，嘗市炎第為官廨。御史劾炎宰相抑吏市私第，貴取其直。杞召大理正田晉評罪，晉曰：「宰相於庶官比監臨，計羨利，罪奪官。」杞怒，謫晉衡州司馬。於是當監主自盜，罪絞。開元時，蕭嵩嘗度曲江南，欲立私廟，以為天子臨幸處乃止，後炎復取以立廟。飛語云：「地有王氣，故炎取之。」帝聞，震怒，會獄具，詔三司同覆，貶崖州司馬同正。未至百里，賜死，年五十五。貶惠伯多田尉，亦殺之。

初，炎矯飭誌節，頗得名。既傅會元載抵罪，俄而得政，然忮害根中，不能自止。眥睚必讎，果於用私，終以此及禍。自道州還也，家人以綠袍木簡棄之，炎止曰：「吾嶺上一逐吏，超登上臺，可常哉？且有非常之福，必有非常之禍，安可棄是乎？」及貶，還所服。久之，詔復其官，謚肅湣，左丞孔戣駁之，更曰平厲。

庾準者，常州人。無學術，以柔媚自進，得幸於王縉，驟至中書舍人，時流嗤薄之。再遷尚書右丞。縉得罪，出為汝州刺史。復入為司農卿。又善炎，故炎使節度荊南；晏已誣死，引為尚書左丞。建中三年卒，贈工部尚書。

嚴郢，字叔敖，華州華陰人。父正誨，以才吏更七郡、終江南西道采訪使。郢及進士第，補太常協律郎，守東都太廟。祿山亂，郢取神主秘於家，至德初，定洛陽，有司得以奉迎還廟，擢大理司直。呂諲鎮江陵，表為判官。方士申泰芝以術得幸肅宗，遨遊湖、衡間，以妖幻詭眾，奸贓鉅萬，潭州刺史龐承鼎按治。帝不信，召還泰芝，下承鼎江陵獄。郢具言泰芝左道，帝遣中人與諲雜訊有狀，帝不為然。御史中丞敬羽白貸泰芝，郢方入朝，亟辨之。帝怒，叱郢去。郢復曰：「承鼎劾泰芝詭沓有實，泰芝言承鼎驗左不存。今緩有罪，急無罪，臣死不敢如詔。」帝卒殺承鼎，流郢建州。泰芝後坐妖妄不道誅。代宗初，追還承鼎官，召郢為監察御史，連署帥府司馬。郭子儀表為關內、河東副元帥府判官，遷行軍司馬。子儀鎮邠州，檄郢主留務。河中士卒不樂戍邠，多逃還。郢取渠首屍之，乃定。歲餘，召至京師，元載薦之帝，時載得罪，不見用。御史大夫李棲筠亦薦郢，帝曰：「是元載所厚，可乎？」答曰：「如郢材力，陛下不自取，而留為奸人用邪？」即日拜河南尹、水陸運使。大歷末，進拜京兆尹。嚴明持法令，疾惡撫窮，敢誅殺，盜賊一衰，減隸官匠丁數百千人，號稱職尹。

宰相楊炎請屯田豐州，發關輔民鑿陵陽渠，郢習朔邊病利，即奏：「舊屯肥饒地，今十不墾一，水田甚廣，力不及而廢。若發二京關輔民浚豐渠營田，擾而無利。請以內苑蒔稻驗之，秦地膏腴，田上上，耕者皆畿人，月一代，功甚易，又人給錢月八千，糧不在，然有司常募不能足。合府縣共之，計一農歲錢九萬六千，米月七斛二斗，大抵歲僦丁三百，錢二千八百八十萬，米二千一百六十斛，臣恐終歲獲不酬費。況二千里發人出塞，而歲一代乎？又自太原轉糧以哺，私出資費倍之，是虛畿甸，事空徭也。」郢又言：「五城舊屯地至廣，請以鑿渠糧俾諸城，夏貸冬輸，取渠工布帛給田者，令據直轉谷，則關輔免調發，而諸城辟田。」炎不許，渠卒不成，棄之。

御史臺請天下斷獄一切待報，唯殺人許償死，論徒者得悉徙邊。郢言：「罪人徙邊，即流也。流有三，而一用之，誠難。且殺人外猶有十惡、偽造用符印、強光火諸盜，今一徙之，法太輕，不足禁惡。又罪抵徒，科別差殊，或毆傷、夫婦離非義絕、養男別姓、立嫡不如式、私度關、冒戶等不可悉，而與十惡同徙，即輕重不倫。又按，京師天下聚，論徒者至廣，例不覆讞，今若悉待報，有司斷決有程，月不啻五千獄，正恐牒按填委，章程紊撓。且邊及近邊犯死徒流者，若何為差？請下有司更議。」炎惡異己，陰諷御史張著劾郢匿發民浚渠，使怨歸上。系金吾。長安中日數千人遮建福門訟郢冤，帝微知之，削兼御史中丞。人知郢得原，皆迎拜。會秋旱，郢請蠲租稅，炎令度支御史按覆，以不實，罷為大理卿。

炎之罷，盧杞引郢為御史大夫，共謀炎罪。即逮捕河中觀察使趙惠伯下獄，楚掠慘棘，鍛成其罪，卒逐炎崖州，惠伯費州。天下以郢挾宰相報仇為不直。然杞用郢敗炎，內忌郢才，因按蔡廷玉事，殺御史鄭詹，出郢為費州刺史。道逢柩殯，問之，或曰：「趙惠伯之殯。」郢內慚，忽忽歲餘卒。

竇參，字時中，刑部尚書誕四世孫。學律令，為人矜嚴悻直，果於斷。以蔭累為萬年尉。同舍當夕直者，聞親疾惶遽，參為代之。會失囚，京兆按直簿劾其人，參曰：「彼以不及謁而往，參當坐。」乃貶江夏尉，人皆義之。遷奉先尉。男子曹芬兄弟隸北軍，醉暴其妹，父救不止，恚赴井死。參當兄弟重辟，眾請俟免喪，參曰：「父繇子死，若以喪延，是殺父不坐。」皆榜殺之，一縣畏伏。

進大理司直，按江淮獄揚州，節度使陳少遊偃蹇不郊迎，遣軍吏致問，參厲辭譙讓，少遊慚，往謁參，參不顧即去。婺州刺史鄧珽盜贓八千緡，宰相右珽，欲免輸其財，詔百官集尚書省議，多希意為助，參獨持法，卒輸入之。遷監察御史。湖南判官馬彜發部令贓千萬，令之子因權幸誣奏彜，參往按，直其侵蔑。彜後佐曹王臯，以幹直聞者也。

入為御史中丞，舉劾無所回忌。德宗數召見，語天下事，或決大議，帝器之。然多與宰相駁異，數為排卻，卒無以傷。參由是無所憚，或率情制事矣。時定百官班稟，參嘗為大理司直，故多其入，使在丞上。惡詹事李昇，抑其班在諸府少尹下。中外稍惡其專。

進兼戶部侍郎。民家生豕二首四足，有司欲以聞，參曰：「此乃豕禍。」屏不奏。陳少遊死，子請襲封，參大署省門曰：「少遊位將相，以艱危易節，上含垢不忍發，其息容得傳襲邪？」神策將軍孟華戰有功，或誣以反，龍武將軍李建玉陷吐蕃自拔歸，部曲告與虜通，皆論死。參悉治出之，人始屬望。

俄以中書侍郎同中書門下平章事，領度支、鹽鐵使。每延英對，它相罷，參必留，以度支為言，實專政也。然參無學術，不能稽古立事，惟樹親黨，多所诇察，四方畏之。於是淄青李納厚饋參，外示嚴畏，實賂帝親近為間，故左右爭毀短之。

申，其族子也，為給事中，參親愛，每除吏多訪申，申因得招賂，漏禁密語，故申所至，人目為「喜鵲」。帝聞，以戒參，且曰：「是必為累，不如斥之。」參以情訴曰：「臣無強子姓，申雖疏屬，無它惡。」帝曰：「而雖自保，如外言何？」參固陳丐。

初，陸贄與參不平，吳通玄兄弟皆在翰林，與贄軒輊不得，申舅嗣虢王則之與通微等善，遂共譖贄。帝得其奸，逐申為道州司馬。不浹日，貶參郴州別駕。宣武劉士寧餉參絹五千，湖南觀察使李巽故與參隙，以狀聞，又中人為之驗左，帝大怒，以為外交戎臣，欲殺參。贄雖怨，然亦以殺之太重，乃貶州司馬，逐其息景伯於泉州，女尼於郴州，沒入貲產奴婢。帝又欲殺申、則之及屬人榮，贄固爭：「法有首從，首原則從減。榮與參雖善，然初無邪僻，數激憤有直言，晚頗疏忌，請貶榮遠官，申、則之除名流嶺南。」詔可。時宦侍謗沮不已，參竟賜死於邕州，年六十。而杖殺申，免榮死，諸竇並逐雲。

吳通玄者，海州人，與弟通微皆博學善文章。父道瓘，以道士詔授太子諸王經，故通玄等皆得侍太子遊，太子待之甚善。始，通玄舉神童，補秘書正字。又擢文辭清麗科，調同州司戶參軍。德宗立，弟兄踵召為翰林學士。頃之，通微遷職方郎中，通玄起居舍人，並知制誥。凡帝有撰述，非通玄筆未嘗慊。

與陸贄、吉中孚、韋執誼並位。贄文高有謀，特為帝器遇，且更險難，有功。通玄等特以東宮恩舊進，昵而不禮，見贄驟擢，頗冒恨。贄自恃勁正，屢短通玄於帝前，欲斥遠之，即建言：「承平時，工藝書畫之冗，皆待詔翰林而無學士，至德以來，命集賢學士入禁中草書詔，待進止於翰林院，因以名官。今四方無事，制書職分宜歸中書舍人，請罷學士。」帝不許。通玄怨日結，謀奪其內職。會贄權知兵部侍郎，主貢舉，乃命為真。貞元十年，通玄拜諫議大夫，自以久次，當得中書舍人，大怨望。贄與竇參交惡，參從子申從舅嗣虢王則之方為金吾將軍，故申介之使結通玄兄弟，共危贄。而通玄以宗室女為外婦，帝知，未及責。則之飛謗云：「贄試進士，受賄謝。」帝惡誣構，大怒，罷參宰相，逐則之昭州司馬，通玄泉州司馬。又銜淫汙近屬事，自詰之，不敢答，賜死長城驛。贄遂相矣。

通玄死，通微白衣待罪於門，帝宥之，內懼禍，不敢行喪服。

贊曰：元載、楊炎各以才資奮，適主暗庸，故致位輔相。若其翦閹尹，城原州以謀西夏，還左藏有司，一租賦以檢制有亡，誠有取焉。然載本與輔國以利合，險刻著諸心，溪壑之欲，發乎無厭。炎牽連載勢，興醜裔，秉國維綱，返為載復讎，釋言於君，卒與妻子並誅，暴先骨，殛命於道，蓋自取之也。夫奸人多才，未始不為患，故酆舒以俊死，而鄧析以辯亡。若兩人者，所謂多才者邪！縉言福業報應，參得君自私，無可論者。《易》稱「鼎折足，其刑剭諒哉！


Chinese text: This work was published before January 1, 1923, and is in the
public domain worldwide because the author died at least 100 years ago.
