太皇太后、皇太后、皇后出
　　太皇太后、皇太后、皇后出，尚儀版奏「請中嚴」。尚服率司仗布侍衛，司賓列內命婦於庭，西向北上，六尚以下詣室奉迎，尚服負寶，內僕進車於閣外，尚儀版奏「外辦」。馭者執轡，太皇太后乘輿以出，華蓋，侍衛，警蹕，內命婦從。

　　出門，太皇太后升車，從官皆乘馬，內命婦、宮人以次從。

　　清遊隊，旗一，執者一人，佩橫刀，引、夾皆二人，佩弓箭、橫刀，騎。次金吾衛折沖都尉一人，佩橫刀、弓箭；領騎四十，亦佩橫刀，夾折沖；執槊二十人，持弩四人，佩弓箭十六人，持<矛暴>槊、刀二人。次虞候佽飛二十八人，騎，佩弓箭、橫刀，夾道分左右，以屬黃麾仗。

　　次內僕令一人在左，丞一人在右，各書令史二人騎從。次黃麾一，執者一人，夾道二人，皆騎。次左右廂黃麾仗，廂皆三行，行百人。第一短戟，五色氅，執者黃地白花綦襖、冒；第二戈，五色氅，執者赤地黃花綦襖、冒；第三鍠，五色幡，執者青地赤花綦襖、冒。左右衛、左右威衛、左右武衛、左右驍衛、左右領軍衛各三行，行二十人，每衛以主帥六人主之，皆豹文袍、冒，執鍮石裝長刀，騎，唯左右領軍衛減三人。每衛果毅都尉一人，被繡袍，各一人從；左右領軍衛有絳引幡，引前者三，掩後者三。

　　次內謁者監四人，給事二人，內常侍二人，內侍少監二人，騎，分左右，皆有內給使一人從。次內給使百二十人，平巾幘、大口絝、緋裲襠，分左右，屬於宮人車。次偏扇、團扇、方扇皆二十四，宮人執之，衣彩大袖裙襦、彩衣、革帶、履，分左右。次香蹬一，內給使四人輿之，居重翟車前。

　　次重翟車，駕四馬，駕士二十四人。次行障六，次坐障三，皆左右夾車，宮人執之，服同執扇。次內寺伯二人，領寺人六人，執禦刀，服如內給使，夾重翟車。次腰輿一，執者八人，團雉尾扇二，夾輿。次大繖四。次雉尾扇八，左右橫行，為二重。次錦花蓋二，單行。次小雉尾扇、硃畫團扇皆十二，橫行。次錦曲蓋二十，橫行，為二重。次錦六柱八，分左右。自腰輿以下，皆內給使執之。

　　次宮人車。次降麾二，分左右。次後黃麾一，執者一人，夾二人，皆騎。次供奉宮人，在黃麾後。

　　次厭翟車、翟車、安車，皆駕四馬，駕士各二十四人；四望車，駕士二十二人；金根車，駕牛，駕士十二人。

　　次左右廂衙門各二，每門二人執，四人夾，皆赤綦襖，黃袍、冒，騎。

　　次左右領軍衛，廂皆一百五十人，執殳，赤地黃花綦襖、冒，前屬於黃麾仗，後盡鹵簿；廂各主帥四人主之，皆黃袍、冒，執鍮石裝長刀，騎。折沖都尉二人，檢校殳仗，皆一人騎從。次衙門一，盡鹵簿後殳仗內正道，每門監門校尉二人主之，執銀裝長刀；廂各有校尉一人，騎，佩銀橫刀，往來檢校。禦馬減大駕之半。

　　太皇太后將還，三嚴，內典引引外命婦出次，就位；司賓引內命婦出次，序立大次之前。既外辦，馭者執轡。太皇太后乘輿出次，華蓋、警蹕、侍衛如初。內命婦以下乘車以從。車駕入，內典引引外命婦退，駕至正殿門外，車駕南問，尚儀前奏「請降車」。將士還。

皇太子出
　　皇太子出，則鹵簿陳於重明門外。其日三刻，宮臣皆集于次，左庶子版奏「請中嚴」。典謁引宮臣就位，侍衛官服其器服，左庶子負璽詣閣奉迎，僕進車若輦於西閣外，南向，內率一人執刀立車前，北向，中允一人立侍臣之前，贊者二人立中允之前。前二刻，諸衛之官詣閣奉迎，宮臣應從者各出次，立於門外，文東武西，重行北向北上。

　　左庶子版奏「外辦」，僕升正位執轡，皇太子乘輿而出，內率前執轡，皇太子升車，僕立授綏，左庶子以下夾侍。中允奏：「請發」，車動，贊者夾引而出，內率夾車而趨，出重明門，中允奏「請停車，侍臣上馬」。左庶子前承令，退稱：「令曰諾」。中允退稱：「侍臣上馬。」贊者承傳，侍臣皆騎。中允奏「請車右升」。左庶子前承令，退稱：「令曰諾」。內率升訖，中允奏「請發」。車動，鼓吹振作，太傅乘車訓導，少傅乘車訓從。出延喜門，家令先導，次率更令、詹事、太保、太傅、太師，皆軺車，備鹵薄。

　　次清遊隊，旗一，執者一人，佩橫刀，引、夾皆二人，亦佩弓箭、橫刀，騎。次清道率府折沖都尉一人，佩弓箭、橫刀，領騎三十，亦佩橫刀，十八人執槊，九人挾弓箭，三人持弩，各二人騎從。次左右清道率、府率各一人，騎，佩橫刀、弓箭，領清道直蕩及檢校清遊隊各二人，執<矛暴>槊騎從。次外清道直蕩二十四人，騎，佩弓箭、橫刀，夾道。

　　次龍旗六，各一人騎執，佩橫刀，戎服大袍，橫行正道，每旗前後二人騎，為二重，前引後護，皆佩弓箭、橫刀，戎服大袍。次副竿二，分左右，各一人騎執。次細引六重，皆騎，佩橫刀，每重二人，自龍旗後屬於細仗，槊、弓箭相間，廂各果毅都尉一人主之。

　　次率更丞一人，府、史二人騎從，領鼓吹。次誕馬十，分左右，執者各二人。次廄牧令一人居左，丞一人居右，各府、史二人騎從。

　　次左右翊府郎將二人，主班劍。次左右翊衛二十四人，執班劍，分左右。次通事舍人四人、司直二人、文學四人、洗馬二人，司議郎二人居左，太子舍人二人居右，中允二人居左，中舍人二人居右，左右諭德二人，左右庶子四人，騎，分左右，皆一人從。次左右衛率府副率二人步從。

　　次親、勳、翊衛，廂各中郎將、郎將一人，皆領儀刀六行：第一親衛二十三人，第二親衛二十五人，皆執金銅裝儀刀，纁硃綬紛；第三勳衛二十七人，第四勳衛二十九人，皆執銀裝儀刀，綠綟紛；第五翊衛三十一人，第六翊衛三十三人，皆執鍮石裝儀刀，紫黃綬紛。自第一行有曲折三人陪後門，每行加一人，至第六行八人。次三衛十八人，騎，分左右夾路。

　　次金路，駕四馬，駕士二十三人，僕寺僕馭，左右率府率二人執儀刀陪乘。次左右衛率府率二人，夾路，各一人從，居供奉官後。次左右內率府率二人，副率二人，領細刀、弓箭，皆一人從。次千牛，騎，執細刀、弓箭。次三衛儀刀仗，後開衙門。次左右監門率府直長各六人，執鍮石儀刀，騎，監後門。次左右衛率府，廂各翊衛二隊，皆騎，在執儀刀行外；壓角隊各三十人，騎，佩橫刀，一人執旗，二人引，二人夾，十五人執槊，二人佩弓箭，三人佩弩，隊各郎將一人主之。

　　次繖，二人執，雉尾扇四，夾繖。次腰輿一，執者八人，團雉尾扇二，小方雉尾扇八，以夾腰輿，內直郎二人主之，各令史二人騎從。次誕馬十，分左右，馭者各二人。次典乘二人，各府、史二人騎從。次左右司禦率府校尉二人騎從，佩鍮石裝儀刀，領團扇、曲蓋。次硃漆團扇六，紫曲蓋六，各橫行。次諸司供奉。次左右清道率府校尉二人，騎，佩鍮石裝儀刀，主大角。

　　次副路，駕四馬，駕士二十二人；軺車，駕一馬，駕士十四人；四望車，駕一馬，駕士十人。

　　次左右廂步隊十六，每隊果毅都尉一人，領騎二十八，戎服大袍，佩橫刀，一人執旗，二人引，二人夾，二十五人佩弓箭，前隊持槊，與佩弓箭隊以次相間。次左右司禦率府副率各一人，騎，檢校步隊，二人執<矛暴>槊騎從。

　　次儀仗，左右廂各六色，每色九行，行六人，赤綦襖、冒，行滕、鞋襪。第一戟，赤氅，六人；第二弓箭，六人；第三儀鋋，毦，六人；第四刀楯，六人；第五儀鍠，五色幡，六人；第六油戟，六人。次前仗首，左右廂各六色，每色三行，行六人，左右司禦率府二人，果毅都尉各一人，主帥各六人主之；次左右廂各六色，每色三行，行六人，左右衛率府副率二人，果毅都尉各一人，主帥各六人主之。左右司禦率府主帥各六人，騎，護後，率及副率各一人步從。廂有絳引幡十二，引前者六，引後者六。廂各有獨揭鼓六重，重二人，居儀仗外、殳仗內，皆赤綦襖、冒，行滕、鞋襪。左右司禦率府四重，左右衛率府二重。

　　次左右廂皆百五十人，左右司禦率府各八十六人，左右衛率府各六十四人，赤綦襖、冒，主殳，分前後，居步隊外、馬隊內。各司禦率府果毅都尉一人主之，各一人騎從。廂各主帥七人，左右司禦率府各四人，左右衛率府各三人，騎，分前後。

　　次左右廂馬隊，廂各十隊，隊有主帥以下三十一人，戎服大袍，佩橫刀，騎。隊有旗一，執者一人，引、夾各二人，皆佩弓箭，十六人持槊，七人佩弓箭，三人佩弩。第一，左右清道率府果毅都尉二人主之；第二、第三、第四，左右司禦率府果毅都尉二人主之；第五、第六、第七，左右衛率府果毅都尉主之；第八、第九、第十，左右司禦率府果毅都尉二人主之；皆戎服大袍，佩弓箭、橫刀。

　　次後拒隊，旗一，執者佩橫刀，引、夾路各二人，佩弓箭、橫刀。次清道率府果毅都尉一人，領四十騎，佩橫刀；凡執槊二十人，佩弓箭十六人，佩弩四人，騎從。次後拒隊，前當正道殳仗內，有衙門。次左右廂各有衙門三：第一，當左右司禦率府步隊後，左右衛率府步隊前；第二，當左右衛率府步隊後，左右司禦率府儀仗前；第三，當左右司禦率府儀仗後，左右衛率府步隊前。每門二人執，四人夾，皆騎，赤綦襖，黃袍、冒。門有監門率府直長二人檢校，左右監門率府副率各二人檢校諸門，各一人騎從。次左右清道率府、副率各二人，檢校仗內不法，各一人騎從。次少師、少傅、少保，正道乘路，備鹵簿，文武以次從。

　　皇太子所至，回車南向，左庶子跪奏「請降路」。

　　還宮。一嚴，轉仗衛于還塗；再嚴，左庶子版奏「請中嚴」；三嚴，僕進車，左庶子版奏「外辦」。皇太子乘輿出門外，降輿，乘車，左庶子請車右升，侍臣皆騎。車動，至重明門，宮官下馬，皇太子乘車而入，太傅、少傅還。皇太子至殿前，車南向，左庶子奏「請降」。皇太子乘輿而入，侍臣從至閣，左庶子版奏「解嚴」。

　　若常行、常朝，無馬隊、鼓吹、金路、四望車、家令、率更令、詹事、太保、太師、少保、少師，又減隊仗三之一，清道、儀刀、誕馬皆減半，乘軺車而已。二傅乘犢車，導從十人，太傅加清道二人。

皇太子妃鹵簿
　　皇太子妃鹵簿：清道率府校尉六人，騎，分左右，為三重，佩橫刀、弓箭。次青衣十人，分左右。次導客舍人四人，內給使六十人，皆分左右，後屬內人車。次偏扇、團扇、方扇各十八，分左右，宮人執者間彩衣、革帶。次行障四，坐障二，宮人執以夾車。次典內二人，騎，分左右。次厭翟車，駕三馬，駕士十四人。次閣帥二人，領內給使十八人，夾車。次六柱二，內給使執之。次供奉內人，乘犢車。次繖一，雉尾扇二，團扇四，曲蓋二，皆分左右，各內給使執之。次戟九十，執者絳綦襖、冒，分左右。

親王鹵簿
　　親王鹵簿：有清道六人為三重，武弁、硃衣、革帶。次幰弩一，執者平巾幘、緋袴褶，騎。次青衣十二人，平巾青幘、青布袴褶，執青布仗袋，分左右。次車輻十二，分左右。車輻，棒也，夾車而行，故曰車輻。執者服如幰弩。次戟九十，執者絳綦襖、冒，分左右。次絳引幡六，分左右，橫行，以引刀、楯、弓、箭、槊。次內第一行廂，執刀楯，絳綦襖、冒。第二行廂，執弓矢，戎服。第三行廂，執槊，戎服大袍。廂各四十人。次節一，夾槊一，各一人騎執，平巾幘、大口袴、緋衫。次告止幡四，傳教幡四，信幡八。凡幡皆絳為之，署官號，篆以黃，飾以鳥翅，取其疾也，金塗鉤，竿長一丈一尺，執者服如夾槊，分左右。次儀鋋二，儀鍠六，油戟十八，儀槊十，細槊十，執者皆絳綦襖、冒。次儀刀十八，執者服如夾槊，分左右。次誕馬八，馭者服如夾槊，分左右。次府佐六人，平巾幘、大口袴、緋裲襠，騎，持刀夾引。次象路一，駕四馬，佐二人立侍：一人武弁、硃衣、革帶，居左；一人緋裲襠、大口絝，持刀居右。駕士十八人，服如夾槊。次繖一，雉尾扇二。次硃漆團扇四，曲蓋二，執者皆絳綦襖、冒，分左右。次僚佐，本服陪從。次麾、幢各一，左麾右幢。次大角、鼓吹。

各品鹵簿
　　一品鹵簿：有清道四人為二重，幰弩一騎。青衣十人，車輻十人，戟九十，絳引幡六，刀、楯、弓、箭、槊皆八十，節二，大槊二，告止幡、傳教幡皆二，信幡六，誕馬六，儀刀十六，府佐四人夾行。革路一，駕四馬，駕士十六人。繖一，硃漆團扇四，曲蓋二，僚佐本服陪從，麾、幢、大角、鐃吹皆備。

　　自二品至四品，青衣、車輻每品減二人。二品，刀、楯、弓、箭、戟、槊各減二十。三品以下，每品減十而已。二品，信幡四，誕馬四，儀刀十四，革路駕士十四人。三品亦如之，儀刀十，革路駕士十二人。四品、五品，信幡二，誕馬二，儀刀八，木路駕士十人。

　　自二品至四品，皆有清道二人，硃漆團扇二，曲蓋一，幰弩一騎，幡竿長丈，繖一，節一，夾槊二。

　　萬年縣令亦有清道二人，幰弩一騎，青衣、車輻皆二人，戟三十，告止幡、傳教幡、信幡皆二，竿長九尺，誕馬二，軺車，一馬，駕士六人，繖、硃漆團扇、曲蓋皆一。非導駕及餘四等縣初上者，減幰弩、車輻、曲蓋，其戟亦減十。

命婦等鹵簿
　　內命婦、夫人鹵簿：青衣六人，偏扇、團扇皆十六，執者間彩裙襦、彩裳、革帶，行障三，坐障二，厭翟車，駕二馬，馭人十，內給使十六人夾車，從車六乘，繖、雉尾扇皆一，團扇二，內給使執之，戟六十。外命婦一品亦如之，厭翟車馭人減二，有從人十六人。非公主、王妃則乘白銅飾犢車，駕牛，馭人四，無雉尾扇。

　　嬪，青衣四人，偏扇、團扇、方扇十四，行障二，坐障一，翠車，馭人八，內給使十四人，夾車四乘，戟四十。外命婦二品亦如之，乘白銅飾犢車，青通幰，硃裹，從人十四人。

　　婕妤、美人、才人，青衣二人，偏扇、團扇、方扇十，行障二，坐障一，安車，駕二馬，馭人八，內給使十人，從車二乘，戟二十。太子良娣、良媛、承徽、外命婦三品亦如之，白銅飾犢車，從人十人。

　　外命婦四品，青衣二人，偏扇、團扇、方扇皆八，行障、坐障皆一，白銅飾犢車，馭人四，從人八。餘同三品，唯無戟。

　　自夫人以下皆清道二人，繖一，又有團扇二。

大駕鹵簿鼓吹
　　大駕鹵簿鼓吹，分前後二部。鼓吹令二人，府、史二人騎從，分左右。

　　前部：扛鼓十二，夾金鉦十二，大鼓、長鳴皆百二十，鐃鼓十二，歌、簫、笳次之；大橫吹百二十，節鼓二，笛、簫、觱篥、茄、桃皮觱篥次之；扛鼓、夾金鉦皆十二，小鼓、中鳴皆百二十，羽葆鼓十二，歌、簫、笳次之。至相風輿，有扛鼓一，金鉦一，鼓左鉦右。至黃麾，有左右金吾衛果毅都尉二人主大角百二十，橫行十重；鼓吹丞二人，典事二人騎從。

　　次後部鼓吹：羽葆鼓十二，歌、簫、笳次之；鐃鼓十二，歌、簫、笳次之；小橫吹百二十，笛、蕭、觱篥、笳、桃皮觱篥次之。凡歌、簫、笳工各二十四人，主帥四人，笛、簫、觱篥、笳、桃皮觱篥工各二十四人。

　　法駕，減太常卿、司徒、兵部尚書、白鷺車、辟惡車、大輦、五副路、安車、四望車，又減屬車四，清遊隊、持鈒沄、玄武隊皆減四之一，鼓吹減三之一。

　　小駕，又減卿史大夫、指南車、記裏鼓車、鸞旗車、皮軒車、象革木三路、耕根車、羊車、黃鉞車、豹尾車、屬車、小輦、小輿，諸隊及鼓吹減大駕之半。

　　凡鼓吹五部：一鼓吹，二羽葆，三鐃吹，四大橫吹，五小橫吹，總七十五曲。

　　鼓吹部有扛鼓、大鼓、金鉦小鼓、長鳴、中鳴。扛鼓十曲：一《警雷震》，二《猛獸駭》，三《鷙鳥擊》，四《龍媒蹀》，五《靈夔吼》，六《雕鶚爭》，七《壯士怒》，八《熊羆吼》，九《石墜崖》，十《波蕩壑》。大鼓十五曲，嚴用三曲：一《元驎合邏》，二《元驎他固夜》、三《元驎跋至慮》。警用十二曲：一《元咳大至遊》，二《阿列乾》，三《破達析利純》，四《賀羽真》，五《鳴都路跋》，六《他勃鳴路跋》，七《相雷析追》，八《元咳赤賴》，九《赤咳赤賴》，十《吐咳乞物真》，十一《貪大訐》，十二《賀粟胡真》。小鼓九曲：一《漁陽》，二《雞子》，三《警鼓》，四《三鳴》，五《合節》，六《覆參》，七《步鼓》，八《南陽會星》，九《單搖》。皆以為嚴、警，其一上馬用之。長鳴一曲三聲：一《龍吟聲》，二《彪吼聲》，三《河聲》。中鳴一曲三聲：一《蕩聲》，二《牙聲》，三《送聲》。

　　羽葆部十八曲：一《太和》，二《休和》，三《七德》，四《騶虞》，五《基王化》，六《纂唐風》，七《厭炎精》，八《肇皇運》，九《躍龍飛》，十《殄馬邑》，十一《興晉陽》，十二《濟渭險》，十三《應聖期》，十四《禦宸極》，十五《寧兆庶》，十六《服遐荒》，十七《龍池》，十八《破陣樂》。

　　鐃吹部七曲：一《破陣樂》，二《上車》，三《行車》，四《向城》，五《平安》，六《歡樂》，七《太平》。

　　大橫吹部有節鼓二十四曲：一《悲風》，二《遊弦》，三《間弦明君》，四《吳明君》，五《古明君》，六《長樂聲》，七《五調聲》，作《烏夜啼》，九《望鄉》，十《跨鞍》，十一《間君》，十二《瑟調》，十三《止息》，十四《天女怨》，十五《楚客》，十六《楚妃歎》，十七《霜鴻引》。十八《楚歌》，十九《胡笳聲》，二十《辭漢》，二十一《對月》，二十二《胡笳明君》，二十三《湘妃怨》，二十四《沈湘》。

　　小橫吹部有角、笛、簫、笳、觱篥、桃皮觱篥六種，曲名失傳。

　　伶工謂夜警為嚴。凡大駕嚴，夜警十二曲，中警三曲，五更嚴三遍。天子謁郊廟，夜五鼓過半，奏四嚴；車駕至橋，復奏一嚴。元和初，禮儀使高郢建議罷之。

　　歷代獻捷必有凱歌，太宗平東都，破宋金剛，執賀魯，克高麗，皆備軍容，凱歌入京都，然其禮儀不傳。太和初，有司奏：「命將征討，有大功，獻俘馘，則神策兵衛於門外，如獻俘儀。凱樂用鐃吹二部，笛、觱篥、簫、笳、鐃鼓，皆工二人，歌工二十四人，乘馬執樂，阿列如鹵簿。鼓吹令、丞前導，分行俘馘之前。將入都門，鼓吹振作，奏《破陣樂》、《應聖期》、《賀朝歡》、《君臣同慶樂》等四曲。至太社、太廟門外，陳而不作。吉獻禮畢，樂作。至禦樓前，陳兵仗於旌門外二十步，樂工步行，兵部尚書介胃執鉞，于旌門中路前導，協律郎二人執麾，門外分導，太常卿跪請奏凱樂。樂闋，太常卿跪奏'樂畢'。兵部尚書、太常卿退，樂工立於旌門外，引俘馘入獻，及稱賀，俘囚出，乃退。」


Chinese text: This work was published before January 1, 1923, and is in the
public domain worldwide because the author died at least 100 years ago.
