李楊崔柳韋路

李麟，裔出懿祖，於屬最疏。父濬，歷潤、虢、潞三州刺史，以誠信號良吏。開元中，終劍南節度按察使，贈戶部尚書，謚曰誠。

麟好學，善文辭。以父蔭補京兆府戶曹參軍，舉宗室異能，轉殿中侍御史。累擢兵部侍郎，與楊國忠同列，國忠怙權，疾之，改權禮部貢舉。國忠遷，麟復本官。改國子祭酒。出為河東太守，有清政。安祿山反，朝廷以麟儒者，非禦侮才，還為祭酒，封渭源縣男。玄宗入蜀，麟走見帝，再遷憲部尚書、同中書門下平章事。時宰相韋見素、房琯、崔渙、崔圓踵赴肅宗行在，獨麟以宗室子留總百司。上皇還京，進同中書門下三品，封褒國公。張皇后挾李輔國浸橈政，苗晉卿、崔圓等畏其權，皆附離取安，獨麟守正不阿順，輔國忌恚。乾元初，罷為太子少傅。明年卒，年六十六，贈太子太傅，謚曰德。

楊綰，字公權，華州華陰人。祖溫玉，在武后時為顯官。世以儒聞。綰少孤，家素貧，事母謹甚。性沈靖，獨處一室，左右圖史，凝塵滿席，淡如也。不好立名，有所論著，未始示人。第進士，補太子正字。舉詞藻宏麗科，玄宗已試，又加詩、賦各一篇，綰為冠，由是擢右拾遣。制舉加詩、賦，繇綰始。天寶亂，肅宗即位，綰脫身見行朝，拜起居舍人，知制誥。累遷中書舍人，兼修國史。故事，舍人年久者為閣老，其公廨雜料獨取五之四。至綰，悉均給之。歷禮部侍郎，建復古孝廉、力田等科，天下高其議。俄遷吏部，品裁清允，人服其公。是時，元載秉政，忌綰望高，疏薄之。宦者魚朝恩判國子監，既誅，因是建言太學當得天下名儒汰其選，即拜綰國子祭酒，外示尊重，而實以散地處之。載日貪冒，天下士議益歸綰，帝亦知之，自擢為太常卿，充禮儀使。載得罪，拜中書侍郎、同中書門下平章事，修國史。制下，士相賀於朝，綰固讓，帝不許。

時諸州悉帶團練使，綰奏：「刺史自有持節諸軍事以掌軍旅；司馬，古司武，所以副軍，今副使；司兵參軍，即今團練判官。官號重復，可罷天下團練、守捉使。」詔可。又減諸道觀察判官員之半。復言：「舊制，刺史被代若別追，皆降魚書，乃得去。開元時，置諸道采訪使，得專停刺史，威柄外移，漸不可久。其刺史不稱職若贓負，本道使具條以聞，不得擅追及停，而刺史亦不得輒去州詣使所。如其故闕，使司無署攝，聽上佐代領。」帝善其謀，於是高選州上佐，定上、中、下州，差置兵員，詔郎官、御史分道巡覆。又定府、州官月稟，使優狹相均。始，天下兵興，從權宜，官品同而祿例差。及四方粗定，元載、王縉當國，偷以為利，因不改，故江淮大州至月千緡，而山劍貧險，雖上州刺史止數十緡。及此始復太平舊制。

綰素痼疾，居旬日浸劇，有詔就中書療治，每對延英殿，許挾扶。於時厘補穿敝，唯綰是恃。未幾薨，帝驚悼，詔群臣曰：「天不使朕致太平，何奪綰之速邪？」即日詔贈司徒，遣使者冊授，欲及其未斂也。詔百官如第吊，遣使會吊，賻絹千匹、布三百匹。太常謚曰文貞，比部郎中蘇端，憸人也，持異議，宰相常袞陰助之，帝以其言醜險不實，貶端巴州員外司馬，猶賜謚曰文簡。

綰儉約，未嘗問生事，祿稟分姻舊，隨多寡輒盡。造之者，清談終晷，而不及榮利，欲幹以私，聞其言，必內愧止。經誥微趣，學家疑晦者，一見既詣其極。始輔政，御史中丞崔寬本豪侈，城南別墅池觀堂皇，為當時第一，即日遣人毀之；京兆尹黎幹，出入從騶馭百數，省損才留十餘騎；中書令郭子儀在邠州行營，方大會，除書至，音樂散五之四；它聞風靡然自化者，不可勝紀。世以比楊震、山濤、謝安雲。

崔祐甫，字貽孫，太子賓客孝公沔之子也。世以禮法為聞家。第進士，調壽安尉。安祿山陷洛陽，祐甫冒矢石入私廟，負木主以逃。自起居舍人累遷中書舍人。性剛直，遇事不回。時侍郎闕，祐甫攝省事，數與宰相常袞爭議不平。袞怒，使知吏部選，每擬官，袞輒駁異，祐甫不為下。會朱泚軍中貓鼠同乳，表其瑞，詔示袞，袞率群臣賀，祐甫獨曰：「可吊不可賀。」詔使問狀，對曰：「臣聞《禮》：『迎貓，為其食田鼠。』以其為人去害，雖細必錄。今貓受畜於人，不能食鼠而反乳之，無乃失其性邪？貓職不修，其應若曰法吏有不觸邪，疆吏有不捍敵。臣愚以為當命有司察貪吏，誡邊候，勤僥巡，則貓能致功，鼠不為害。」代宗異其言，袞益不喜。

帝崩，袞與禮官議：「禮，為君斬衰三年。漢文帝權制三十六日。我太宗文皇帝崩，遺詔亦三十六日，群臣不忍，既葬而除，略盡四月。高宗如漢故事。玄宗以來，始變天子喪為二十七日。乃者，遺詔雖曰『天下吏民，三日釋服』，群臣宜如皇帝服二十七日乃除。」祐甫曰：「遺詔無臣、庶人之別，是皇帝宜二十七日，而群臣三日也。」袞曰：「賀循稱，吏者，官長所署，非公卿百官也。」祐甫對：「《傳曰》『委之三吏』，乃三公也。史稱循吏、良吏，豈胥吏歟？」袞曰：「禮非天降地出，人情而已。且公卿在臣膺受寵祿，今與黔首同，信宿而除，於公安乎？」祐甫曰：「若遺詔何？詔而可改，孰不可改？」意象殊厲。袞方入臨，遣從吏扶立殿墀上，祐甫指之謂眾曰：「臣哭君前，有扶禮乎？」袞不勝怒，乃劾祐甫率情變禮，橈國典，請貶潮州刺史。德宗以為重，改河南少尹。始肅宗時，天下務劇，宰相更直掌事，若休沐還第，非大詔命，不待遍曉，則聽直者代署以聞。是時郭子儀、朱泚俱以平章事當署敕尾，而不行宰相事。帝新即位，袞如故事代署。子儀、泚入，言祐甫不宜貶，帝曰：「卿向何所言？今雲非邪？」二人對初不知。帝怒，以袞為罔上。是日，群臣苴绖立月華門外，即兩換職，以袞河南少尹，而拜祐甫門下侍郎、同中書門下平章事。俄改中書侍郎。

自至德、乾元以來，天下戰討，啟丐填委，故官賞繆紊。永泰後，稍稍平定，而元載用事，非賄謝不與官，刬塞公路，綱紀大壞。載誅，楊綰相，未幾卒。袞當國，懲其敝，凡奏請一杜絕之，惟文辭入第乃得進，然無所甄異，賢愚同滯焉。及祐甫，則薦舉惟其人，不自疑畏，推至公以行，未逾年，除吏幾八百員，莫不諧允。帝嘗謂曰：「人言卿擬官多親舊，何邪？」對曰：「陛下令臣進擬庶官，夫進擬者必悉其才行，如不與聞知，何由得其實？」帝以為然。神策軍使王駕鶴者，典衛兵久，權震中外，帝將代之，懼其變，以問祐甫，祐甫曰：「是無足慮。」即召駕鶴留語移時，而代者已入軍中矣。淄青李正己畏帝威斷，表獻錢三十萬緡，以觀朝廷。帝意其詐，未能答。祐甫曰：「正己誠詐，陛下不如因遣使勞其軍，以所獻就賜將士。若正己奉承詔書，是陛下恩洽士心；若不用，彼自斂怨，軍且亂。又使諸藩不以朝廷為重賄。」帝曰：「善。」正己慚服。時議者韙其謨謀，謂可復貞觀、開元之治。

是歲被疾，詔肩輿至中書，臥而承旨，若還第，即遣使咨決。薨，年六十，贈太傅，謚曰文貞。故事，門下侍郎未有贈三師者，帝以其有大臣節，特寵異之。朱泚亂，祐甫妻王陷賊中，泚嘗與祐甫同列，遺以繒帛菽粟，受而緘鐍之，帝還京，具封以獻，士君子益重其家法雲。

子植嗣。植字公修，祐甫弟廬江令嬰甫子也。祐甫病，謂妻曰：「吾歿，當以廬江次子主吾祀。」及卒，護喪者以聞，帝惻然，召植，使即喪次終服。補弘文生。博通經史，於《易》尤邃。與鄭覃同時為補闕，皆賢宰相後，每朝廷有得失，兩人者更疏論執，譽望蔚然。

元和中，為給事中。時皇甫镈判度支，建言減百官奉稟，植封還詔書。镈又請天下所納鹽酒利增估者，以新準舊，一切追償。植奏言：「用兵久，百姓雕罄，往雖估逾其實，今不可復收。」於是議者咸罪镈，镈懼而止。

長慶初，拜中書侍郎、同中書門下平章事。穆宗問：「貞觀、開元中治道最盛，何致而然？」植曰：「太宗資上聖，興民間，知百姓疾苦，故厲精思治，又以房玄齡、杜如晦、魏徵、王珪為之佐，君明臣忠，聖賢相維，治致升平，固其宜也。玄宗在天後時，身踐憂患，既即位，得姚崇、宋璟，此二人蚤夜孜孜，納君於道。珪嘗手寫《尚書》《無逸》，為圖以獻，勸帝出入觀省以自戒。其後朽暗，乃代以山水圖，稍怠於勤，左右不復箴規，奸臣日用事，以至於敗。昔德宗嘗問先臣祐甫開元、天寶事，先臣具道治亂所以然，臣在童鹴，記其說。今願陛下以《無逸》為元龜，則天下幸甚。」他日又問：「司馬遷言漢文帝惜十家產而罷露臺，身衣弋綈，履革舄，集上書囊為殿帷，信乎？何太儉邪？」植曰：「良史非兒言。漢承秦侈縱之餘，海內雕窶，文帝從代來，知稼穡艱難，是以躬履儉約，為天下守財。景帝遵而不改，故家給戶足。至武帝時，錢朽貫，谷紅腐，乃能出師征伐，威動四方；然侈靡不節，末年戶口減半，稅及舟車，人不聊，乃下哀痛詔，封丞相為富人侯。然則帝王不可以不示儉而天下足。」帝曰：「卿言善，患行之為難耳！」時朝廷悉收河朔三鎮，而劉總又以幽、薊七州獻諸朝，且懼部將構亂，乃先籍豪銳不檢者送京師，而朱克融在籍中。植與杜元穎不知兵，謂蕃鎮且平，不復料天下安危事，而克融等羈旅塞躓，願得官自效，日訴於前，皆抑不與。及遣張弘靖赴鎮，縱克融等北還，不數月，克融亂，復失河朔矣。天下尤之，植內慚。罷為刑部尚書，旋授嶽鄂觀察使。未幾，遷嶺南節度使，還拜戶部尚書。終華州刺史，贈尚書左僕射。

倰，字德長，祐甫從子也。性介潔，矜己之清，視贓負者若讎。以蘇州刺史奏課第一，遷湖南觀察使。湖南舊法，雖豐年，貿易不出境，鄰部災荒不恤也。倰至，謂屬吏曰：「此豈人情乎？無閉糴以重困民。」削其禁，自是商賈流通，貲物益饒。入為戶部侍郎，判度支。時田弘正徙鎮州，以魏兵二千行。既至，留自衛，請度支給歲糧，穆宗下其議，倰固執不與，弘正不得已，遣魏卒。俄而鎮兵亂，弘正遇害，倰之為也。時天子失德，倰黨與盛，有司不敢名其罪。出為鳳翔節度使。逾年，徙河南尹。以戶部尚書致仕，卒，贈太子少保，謚曰肅。

贊曰：植輔政，當有為之時，無經國才，履危防淺，機不知其潰而發也，手弛檻緤，縱虎狼焉，一日而亡地數千里，為天下笑；倰吝財資賊。又皆幸不誅。天以河北亂唐，故君臣不肖，勃繆其謀，惜哉！

柳渾，字夷曠，一字惟深，本名載，梁僕射惔六世孫，後籍襄州。早孤，方十餘歲，有巫告曰：「兒相夭且賤，為浮屠道可緩死。」諸父欲從其言，渾曰：「去聖教，為異術，不若速死。」學愈篤，與遊者皆有名士。天寶初，擢進士第，調單父尉，累除衢州司馬。棄官隱武寧山。召拜監察御史，臺僚以儀矩相繩，而渾放曠不樂檢局，乃求外職。宰相惜其才，留為左補闕。大歷初，江西魏少遊表為判官。州僧有夜飲火其廬者，歸罪瘖奴，軍候受財不詰，獄具，渾與其僚崔祐甫白奴冤，少遊趣訊僧，僧首伏，因厚謝二人。路嗣恭代少遊，渾遷團練副使。俄為袁州刺史。祐甫輔政，薦為諫議大夫、浙江東西黜陟使。入為尚書右丞。朱泚亂，渾匿終南山。賊素聞其名，以宰相召，執其子搒笞之，搜索所在。渾羸服步至奉天，改右散騎常侍。賊平，奏言：「臣名向為賊汙，且『載』於文從戈，非偃武所宜。」乃更今名。

貞元元年，遷兵部侍郎，封宜城縣伯。李希烈據淮、蔡，關播用李元平守汝州，渾曰：「是夫衒玉而賈石者也。往必見禽，何賊之攘？」既而果為賊縛。三年，以本官同中書門下平章事，仍判門下省。帝嘗親擇吏宰畿邑，而政有狀，召宰相語，皆賀帝得人，渾獨不賀，曰：「此特京兆尹職耳。陛下當擇臣輩以輔聖德，臣當選京兆尹承大化，尹當求令長親細事。代尹擇令，非陛下所宜。」帝然之。玉工為帝作帶，誤毀一銙，工不敢聞，私市它玉足之。及獻，帝識不類，擿之，工人伏罪。帝怒其欺，詔京兆府論死，渾曰：「陛下遽殺之則已，若委有司，須詳讞乃可。於法，誤傷乘輿器服，罪當杖，請論如律。」由是工不死。左丞田季羔從子伯強請賣私第募兵助討吐蕃，渾曰：「季羔，先朝號名臣，由祖以來世孝謹，表闕於門，隋時舊第，惟田一族耳。討賊自有國計，豈容不肖子毀門構，僥一時幸，損風教哉！請薄責以示懲沮！」帝嘉納。

韓滉自浙西入朝，帝虛己待之，奏事或日晏，他相取充位，滉遂省中搒吏自若。渾雖為滉所引，惡其專，質讓曰：「省闥非刑人地，而搒吏至死。公家先相國以狷察，不滿歲輒罷，今公柰何蹈前非，顓立威福？豈尊主卑臣義邪？」滉悔悟，稍褫其威。白誌貞除浙西觀察使，渾奏：「誌貞興小史，縱嘉其才，不當超劇職。臣以死守，不敢奉詔。」會渾移疾出，即日詔付外施行。疾間，因乞骸骨，不許。門下吏白過官，渾愀然曰：「既委有司，而復橈之，豈賢者用心邪？士或千里辭家以幹祿，小邑主辦，豈慮不能？」是歲擬官，無退異者。

渾瑊與吐蕃會平涼，是日，帝語大臣以和戎息師之便。馬燧賀曰：「今日已盟，可百年無虜患。」渾跪曰：「五帝無誥誓，三王無盟詛，蓋盟詛之興皆在季末。今盛明之朝，反以季末事行於夷狄。夫夷狄人面獸心，易以兵制，難以信結，臣竊憂之。」李晟繼言曰：「蕃戎多不情，誠如渾言。」帝變色曰：「渾，儒生，未達邊事，而大臣亦當爾邪？」皆頓首謝。夜半，邠寧節度使韓遊瑰飛奏吐蕃劫盟，將校皆覆沒。帝大驚，即以其表示渾。明日，慰之曰：「卿，儒士，乃知軍戎萬里情乎？」益禮異之。

宰相張延賞怙權，嫉渾守正，遣親厚謂曰：「明公舊德，弟慎言於朝，則位可久。」渾曰：「為吾謝張公，渾頭可斷，而舌不可禁。」卒為所擠，以右散騎常侍罷政事。渾警辯好談謔，與人交，豁如也。情儉不營產利。免後數日，置酒召故人出遊，酣肆乃還，曠然無黜免意。時李勉、盧翰皆以舊相闔門奉朝請，嘆曰：「吾等視柳宜城，真拘俗之人哉！」五年卒，年七十五，謚曰貞。

渾母兄識，字方明，知名士也。工文章，與蕭穎士、元德秀、劉迅相上下，而識練理創端，往往詣極，雖趣尚非博，然當時作者伏其簡拔。渾亦善屬文，但沈思不逮於識雲。

韋處厚，字德載，京兆萬年人。事繼母以孝聞，親歿，廬墓終喪。中進士第，又擢才識兼茂科，授集賢校書郎。舉賢良方正異等，宰相裴垍引直史館。改咸陽尉。

憲宗初，擢左補闕。禮部尚書李絳請間言：「古帝王以納諫為聖，拒諫為昏。今不聞進規納忠，何以知天下事？」帝曰：「韋處厚、路隋數上疏，其言忠切，顧卿未知爾。」由是中外推其靖密。歷考功員外郎，坐與宰相韋貫之善，出開州刺史。以戶部郎中入知制誥。

穆宗立，為翰林侍講學士。處厚以帝沖怠不向學，即與路隋合《易》、《書》、《詩》、《春秋》、《禮》、《孝經》、《論語》，掇其粹要，題為《六經法言》二十篇上之，冀助省覽。帝稱善，並賜金幣。再遷中書舍人。張平叔以言利得幸於帝，建言官自鬻鹽，籠天下之財。宰相不能詰，下群臣議，處厚發十難誚其迂謬，平叔愧縮，遂寢。

敬宗初，李逢吉得柄，構李紳，逐為端州司馬。其黨劉棲楚等欲致紳必死，建言當徙醜地。處厚上言：「逢吉黨與，以紳之斥猶有餘辜，人情危駭。《詩》云『萋兮斐兮，成是貝錦。彼譖人者，亦已太甚』，『讒言罔極，交亂四國』。此古人疾讒之深也。孔子曰：『三年無改於父之道，可謂孝矣。』按紳先朝舊臣，就令有過，尚當祓瑕洗釁，成無改之美，況被讒乎！建中時，山東之亂興，宰相朋黨，楊炎為元載復讎，盧杞為劉晏償怨，兵連禍結，天下騷然。此陛下親所聞見，得不深念哉！」紳繇是免。逢吉怒，至寶歷三月赦書，不言左降官未量移者，以沮紳內徙。處厚復奏：「逢吉緣紳一人而使近歲流斥皆不蒙澤，非所以廣恩於天下。」帝悟，追改其條。進翰林承旨學士、兵部侍郎。方天子荒暗，月視朝才三四。處厚入見，即自陳有罪，願前死以謝。帝曰：「何哉？」對曰：「臣昔為諫官，不能死爭，使先帝因畋與色而至不壽，於法應誅。然所以不死者，陛下在春宮，十有五矣。今皇子方繈褓，臣不敢避死亡之誅。」帝大感悟，賜錦彩以慰其意。王廷湊之亂，帝嘆宰相不才，而使奸臣跋扈，處厚曰：「陛下有一裴度不能用，乃當饋而嘆，恨無蕭、曹，此馮唐所以謂漢文帝有頗、牧不能用也。」

後禁中急變，文宗綏內難，猶豫未即下詔，處厚入，昌言曰：「《春秋》大義滅親，內惡必書，以明逆順；正名討罪，何所避諱哉？」遂奉教班諭。是夕，號令及它儀矩不暇責有司，一出處厚，無違舊章者。進拜中書侍郎、同中書門下平章事，封靈昌郡公。堂史湯鉥數招權納財賂，處厚笑曰：「此半滑渙也。」斥出之，相府肅然。初，貞元時宰相齊抗奏罷州別駕及當為別駕者引處之朝。元和後，兩河用兵，裨將立功得補東宮王府官，朱紫淆並，授受不綱。處厚乃置六雄、十望、十緊等州，悉補別駕，由是流品澄別。帝雖自力機政，然驟信輕改，搖於浮論。處厚嘗獨對曰：「陛下不以臣不肖，使待罪宰相，凡所奏可，中輒變易。自上心出邪，乃示臣不信；得於橫議邪，即臣何名執政？且裴度元勛舊德，輔四朝，竇易直長厚忠實，經事先帝，陛下所宜親重委信之。臣乃陛下自擢，今言不見納，宜先罷。」即趨下頓首，帝矍然曰：「何至是？卿之忠力，朕自知之，安可遽辭以重吾不德？」處厚趨出，帝復召問所欲言，乃對：「近君子，遠小人，始可為治。」諄復數百言。又言：「裴度忠，可久任。」帝嘉納之。自是無復橫議者。時李同捷叛，詔諸軍進討。魏博史憲誠懷向背，裴度待以不疑。憲誠遣吏白事中書，處厚召語曰：「晉公以百口保爾帥於天子，我則不然，正須所為，以邦法從事耳。」憲誠懼，不敢貳，卒有功。李載義數破滄、鎮兵，皆刳剔以獻，處厚戒之，前後完活數百千人。大和二年，方奏事，暴疾，仆香案前，帝命中人翼扶之，輿還第，一昔薨，年五十六，贈司空。

處厚姿狀如甚懦者，居家亦循易，至廷爭，嶷然不可回奪。剛於禦吏，百僚謁事，畏惕未嘗敢及以私。推擇官材，往往棄瑕錄善，時亦譏其太廣。性嗜學，家書讎正至萬卷。為拾遺時，撰《德宗實錄》。後又與路隋共次《憲宗實錄》，詔分日入直，創具凡例，未及成而終。本名淳，避憲宗諱，改今名。

路隋，字南式，其先出陽平。父泌，字安期，通《五經》，端亮寡言，以孝悌聞。建中末，為長安尉。德宗出奉天，棄妻子奔行在，扈狩梁州，排亂軍以出，再中流矢，裂裳濡血。以策說渾瑊，召置幕府。東討李懷光，奏署副元帥判官。從瑊會盟平涼，為虜所執，死焉。時隋嬰孺，以恩授八品官。逮長，知父執虜中，日夜號泣，坐必西向，不食肉。母告以貌類泌者，終身不引鏡。貞元末，吐蕃請和，隋三上疏宜許，不報。舉明經，授潤州參軍事。李锜欲困辱之，使知市事，隋怡然坐肆，不為屈。韋夏卿高其節，辟置東都幕府。元和中，吐蕃款塞，隋五上疏請脩好，冀得泌還。詔可。遣祠部郎中徐復報聘，而泌以喪至，帝湣惻，贈絳州刺史，官為治喪。服除，擢隋左補闕、史館脩撰，以鯁亮稱。

穆宗立，與韋處厚並擢侍講學士，再遷中書舍人、翰林學士。每除制出，以金幣來謝者，隋卻之曰：「公事而當私貺邪？」進承旨學士，遷兵部侍郎。

文宗嗣位，以中書侍郎同中書門下平章事，監脩國史。初，韓愈撰《順宗實錄》，書禁中事為切直，宦豎不喜，訾其非實，帝詔隋刊正。隋建言：「衛尉卿周居巢、諫議大夫王彥威、給事中李固言、史官蘇景胤皆上言改脩非是。夫史冊者，褒勸所在，匹夫美惡尚不可誣，況人君乎？議者至引雋不疑、第五倫為比，以蔽聰明。臣宗閔、臣僧孺謂史官李漢、蔣系皆愈之婿，不可參撰，俾臣得下筆。臣謂不然。且愈所書已非自出，元和以來，相循逮今。雖漢等以嫌，無害公誼。請條示甚謬誤者，付史官刊定。」有詔擿貞元、永貞間數事為失實，餘不復改，漢等亦不罷。進門下侍郎、弘文館大學士。久之，辭疾，不聽，冊拜太子太師。明年，李德裕貶袁州長史，不署奏，為鄭註所忌，乃檢校尚書右僕射、同中書門下平章事、鎮海節度使。道病卒，年六十。贈太保，謚曰貞。

贊曰：綰以德服人，而人自化，可謂賢矣。其論議渾大，雖古王佐無以加。祐甫發正己隱情，渾策吐蕃必叛，伐謀知幾，君子哉！處厚事穆、敬、文三宗，主皆弗類，而一納以忠，寧不謂以堯事君者邪？隋輔政十年，歷牛、李、訓、註用事，無所迎將，善保位哉！


Chinese text: This work was published before January 1, 1923, and is in the
public domain worldwide because the author died at least 100 years ago.
