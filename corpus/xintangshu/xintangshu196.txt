古之隱者，大抵有三概：上焉者，身藏而德不晦，故自放草野，而名往從之，雖萬乘之貴，猶尋軌而委聘也；其次，挈治世具弗得伸，或持峭行不可屈於俗，雖有所應，其於爵祿也，泛然受，悠然辭，使人君常有所慕企，怊然如不足，其可貴也；末焉者，資槁薄，樂山林，內審其才，終不可當世取捨，故逃丘園而不返，使人常高其風而不敢加訾焉。且世未嘗無隱，有之未嘗不旌賁而先焉者，以孔子所謂「舉逸民，天下之人歸焉」。

唐興，賢人在位眾多，其遁戢不出者，才班班可述，然皆下概者也。雖然，各保其素，非托默於語，足崖壑而志城闕也。然放利之徒，假隱自名，以詭祿仕，肩相摩於道，至號終南、嵩少為仕途捷徑，高尚之節喪焉。故裒可喜慕者類於篇。

目录
1	王績
2	孫思邈
3	田遊岩
4	孟詵
5	王友貞
6	王希夷
7	李元愷
8	衛大經
9	武攸緒
10	白履忠
11	吳兢
12	盧鴻
13	吳筠
14	潘師正
15	司馬承禎
16	賀知章
17	秦系
18	張志和
19	孫述睿
20	陸羽
21	崔覲
22	陸龜蒙
王績
王績，字無功，絳州龍門人。性簡放，不喜拜揖。兄通，隋末大儒也，聚徒河、汾間，仿古作《六經》，又為《中說》以擬《論語》。不為諸儒稱道，故書不顯，惟《中說》獨傳。通知績誕縱，不嬰以家事，鄉族慶吊冠昏，不與也。與李播、呂才善。

大業中，舉孝悌廉潔，授秘書省正字。不樂在朝，求為六合丞，以嗜酒不任事，時天下亦亂，因劾，遂解去。歎曰：「網羅在天，吾且安之！」乃還鄉里。有田十六頃在河渚間。仲長子光者，亦隱者也，無妻子，結廬北渚，凡三十年，非其力不食。績愛其真，徙與相近。子光喑，未嘗交語，與對酌酒歡甚。績有奴婢數人，種黍，春秋釀酒，養鳧雁，蒔藥草自供。以《周易》、《老子》、《莊子》置床頭，他書罕讀也。欲見兄弟，輒度河還家。游北山東皋，著書自號東皋子。乘牛經酒肆，留或數日。

高祖武德初，以前官待詔門下省。故事，官給酒日三升，或問：「待詔何樂邪？」答曰：「良醞可戀耳！」侍中陳叔達聞之，日給一斗，時稱「鬥酒學士」。貞觀初，以疾罷。復調有司，時太樂署史焦革家善釀，績求為丞，吏部以非流不許，績固請曰：「有深意。」竟除之。革死，妻送酒不絕，歲餘，又死。績曰：「天不使我酣美酒邪？」棄官去。自是太樂丞為清職。追述革酒法為經，又采杜康、儀狄以來善酒者為譜。李淳風曰：「君，酒家南、董也。」所居東南有磐石，立杜康祠祭之，尊為師，以革配。著《醉鄉記》以次劉伶《酒德頌》。其飲至五斗不亂，人有以酒邀者，無貴賤輒往，著《五斗先生傳》。刺史崔喜悅之，請相見，答曰：「奈何坐召嚴君平邪？」卒不詣。杜之松，故人也，為刺史，請績講禮，答曰：「吾不能揖讓邦君門，談糟粕，棄醇醪也。」之松歲時贈以酒脯。初，兄凝為隋著作郎，撰《隋書》未成，死，績續餘功，亦不能成。豫知終日，命薄葬，自志其墓。

績之仕，以醉失職，鄉人靳之，托無心子以見趣曰：「無心子居越，越王不知其大人也，拘之仕，無喜色。越國法曰：『穢行者不齒。』俄而無心子以穢行聞，王黜之，無慍色。退而適茫蕩之野，過動之邑而見機士，機士撫髀曰：『嘻！子賢者而以罪廢邪？』無心子不應。機士曰：『願見教。』曰：『子聞蜚廉氏馬乎？一者硃鬣白毳，龍骼鳳臆，驟馳如舞，終日不釋轡而以熱死；一者重頭昂尾，駝頸貉膝，啉是齧善蹶，棄諸野，終年而肥。夫鳳不憎山棲，龍不羞泥蟠，君子不苟潔以罹患，不避穢而養精也。』」其自處如此。

硃桃椎，益州成都人。澹泊絕俗，被裘曳索，人莫能測其為。長史竇軌見之，遺以衣服、鹿幘、麂靴，逼署鄉正。委之地，不肯服。更結廬山中，夏則裸，冬緝木皮葉自蔽，贈遺無所受。嘗織十芒屩置道上，見者曰：「居士屩也。」為鬻米茗易之，置其處，輒取去，終不與人接。其為屩，草柔細，環結促密，人爭躡之。高士廉為長史，備禮以請，降階與之語，不答，瞪視而出。士廉拜曰：「祭酒其使我以無事治蜀邪？」乃簡條目，薄賦斂，州大治。屢遣人存問，見輒走林草自匿云。

孫思邈
孫思邈，京兆華原人。通百家說，善言老子、莊周。周洛州總管獨孤信見其少，異之，曰：「聖童也，顧器大難為用爾！」及長，居太白山。隋文帝輔政，以國子博士召，不拜。密語人曰：「後五十年有聖人出，吾且助之。」太宗初，召詣京師，年已老，而聽視聰嘹。帝歎曰：「有道者！」欲官之，不受。顯慶中，復召見，拜諫議大夫，固辭。上元元年，稱疾還山，高宗賜良馬，假鄱陽公主邑司以居之。

思邈於陰陽、推步、醫藥無不善，孟詵、盧照鄰等師事之。照鄰有惡疾，不可為，感而問曰：「高醫愈疾，奈何？」答曰：「天有四時五行，寒暑迭居，和為雨，怒為風，凝為雨霜，張為虹霓，天常數也。人之四支五藏，一覺一寐，吐納往來，流為榮衛，章為氣色，發為音聲，人常數也。陽用其形，陰用其精，天人所同也。失則烝生熱，否生寒，結為瘤贅，陷為癰疽，奔則喘乏，端則燋槁，發乎面，動乎形。天地亦然：五緯縮贏，孛彗飛流，其危診也；寒暑不時，其蒸否也；石立土踴，是其瘤贅；山崩土陷，是其癰疽；奔風暴雨其喘乏，川瀆竭涸其燋槁。高醫導以藥石，救以钅乏劑；聖人和以至德，輔以人事。故體有可愈之疾，天有可振之災。」

照鄰曰：「人事奈何？」曰：「心為之君，君尚恭，故欲小。《詩》曰『如臨深淵，如履薄冰』，小之謂也。膽為之將，以果決為務，故欲大。《詩》曰『赳赳武夫，公侯幹城』，大之謂也。仁者靜，地之象，故欲方，《傳》曰『不為利回，不為義疚』，方之謂也。智者動，天之象，故欲圓。《易》曰『見機而作，不俟終日』，圓之謂也。」

復問養性之要，答曰：「天有盈虛，人有屯危，不自慎，不能濟也。故養性必先知自慎也。慎以畏為本，故士無畏則簡仁義，農無畏則墮稼穡，工無畏則慢規矩，商無畏則貸不殖，子無畏則忘孝，父無畏則廢慈，臣無畏則勳不立，君無畏則亂不治。是乙太上畏道，其次畏天，其次畏物，其次畏人，其次畏身。憂于身者不拘於人，畏於己者不制於彼，慎於小者不懼於大，戒於近者不侮於遠。知此則人事畢矣。」

初，魏征等修齊、梁、周、隋等五家史，屢咨所遺，其傳最詳。永淳初，卒，年百餘歲，遺令薄葬，不藏明器，祭去牲牢。

孫處約嘗以諸子見，思邈曰：「俊先顯，侑晚貴，佺禍在執兵。」後皆驗。太子詹事盧齊卿之少也，思邈曰：「後五十年位方伯，吾孫為屬吏，願自愛。」時思邈之孫溥尚未生，及溥為蕭丞，而齊卿徐州刺史。

田遊岩
田遊岩，京兆三原人。永徽時，補太學生。罷歸，入太白山。母及妻皆有方外志，與共棲遲山水間。自蜀曆荊、楚，愛夷陵青溪，止廬其側。長史李安期表其才，召赴京師，行及汝，辭疾入箕山，居許由祠旁，自號「由東鄰」，頻召不出。

高宗幸嵩山，遣中書侍郎薛元超就問其母，賜藥物絮帛。帝親至其門，遊岩野服出拜，儀止謹樸，帝令左右扶止，謂曰：「先生比佳否？」答曰：「臣所謂泉石膏肓，煙霞痼疾者。」帝曰：「朕得君，何異漢獲四皓乎？」薛元超贊帝曰：「漢欲廢嫡立庶，故四人者為出，豈如陛下親降岩穴邪？」帝悅，因敕游岩將家屬乘傳赴都，拜崇文館學士。帝營奉天宮，遊岩舊宅直宮左，詔不聽毀。天子自書榜其門，曰「隱士田游岩宅」。進太子洗馬。裴炎死，坐素厚善，放還山。蠶衣耕食，不交當世，惟與韓法昭、宋之問為方外友云。

時又有史德義者，昆山人，居虎丘山。騎牛帶瓢，出入廛野。高宗聞其名，召至洛陽，俄稱疾歸。天授初，江南宣勞使周興薦之，復召赴都，擢朝散大夫。興死，免官歸，素譽頓衰。

孟詵
孟詵，汝州梁人。擢進士第，累遷鳳閣舍人。他日至劉禕之家，見賜金，曰：「此藥金也，燒之，火有五色氣。」試之，驗。武后聞，不悅，出為台州司馬，頻遷春官侍郎。相王召為侍讀。拜同州刺史。神龍初，致仕，居伊陽山，治方藥。睿宗召，將用之，以老固辭，賜物百段，詔河南春秋給羊酒糜粥。尹畢構以詵有古人風，名所居為子平里。開元初，卒，年九十三。

詵居官頗刻斂，然以治稱。其閒居嘗語人曰：「養性者，善言不可離口，善藥不可離手。」當時傳其當。

王友貞
王友貞，懷州河內人。父知敬，善書隸。武后時，仕為麟台少監。友貞少為司經局正字。母病，醫言得人肉啖良已，友貞剔股以進，母疾愈。詔旌表其門。素好學，訓誨子弟如嚴君。口不語人過，重然諾，時以為君子。曆長水令，罷歸。中宗在東宮，召為司儀郎，不就。神龍初，以太子中舍人征，固辭疾。詔致珍饌，給全祿終身，四時送其所，州縣存問。玄宗在東宮，表以蒲車召，不至。卒，年九十九，贈銀青光祿大夫，賴縣令弔祭。

王希夷
王希夷，徐州滕人。家貧，父母喪，為人牧羊，取傭以葬。隱嵩山，師黃頤學養生四十年。頤卒，更居兗州徂徠，與劉玄博友善。喜讀《周易》、《老子》，餌松柏葉、雜華，年七十餘，筋力柔強。刺史盧齊卿就謁問政，答曰：「『己所不欲，勿施於人』，此言足矣。」

玄宗東巡狩，詔州縣敦勸見行在，時九十餘，帝令張說訪以政事，宦官扶入宮中，與語甚悅，拜國子博士，聽還山。敕州縣春秋致束帛酒肉，仍賜絹百、衣一稱。

李元愷
李元愷，邢州人。博學，善天步律曆，性恭慎，未嘗敢語人。宋璟嘗師之，既當國，厚遺以束帛，將薦之朝，拒不答。洺州刺史元行沖邀致之，問經義畢，贈衣服，辭曰：「吾軀不可服新麗，懼不稱以速咎也。」行沖垢衊復與之，不獲已而受。俄報身所蠶素絲，曰：「義不受無妄財也。」先是，定州崔元鑒善《禮》學，用張易之力，授朝散大夫，家居給半祿。元愷誚曰：「無功而祿，災也。」卒，年八十餘。

衛大經
衛大經，蒲州解人。卓然高行，口無二言。武后時，召之，固辭疾。素善魏夏侯乾童，聞其母卒，盛暑步往吊，或止之曰：「方夏，涉遠不如致書。」答曰：「書能盡意邪？」比至，乾童以事行，乃設席行吊禮，不訊其家而還。開元初，畢構為刺史，使縣令孔慎言就謁，辭不見。

大經邃于《易》，人謂之「《易》聖」。豫筮死日，鑿墓自為志，如言終。

武攸緒
武攸緒，則天皇后兄惟良子也。恬淡寡欲，好《易》、莊周書。少變姓名，賣卜長安市，得錢輒委去。後更授太子通事舍人，累遷揚州大都督府長史、鴻臚少卿。後革命，封安平郡王，從封中嶽，固辭官，願隱居。後疑其詐，許之，以觀所為。攸緒廬岩下如素遁者，後遣其兄攸宜敦諭，卒不起，後乃異之。盤桓龍門、少室間，冬蔽茅椒，夏居石室，所賜金銀鐺鬲、野服，王公所遺鹿裘、素障、癭杯，塵皆流積，不禦也。市田潁陽，使家奴雜作，自混於民。晚年肌肉消眚，瞳有紫光，晝能見星。

中宗初，降封巢國公，遣國子司業杜慎盈齎書以安車召，拜太子賓客。苦祈還山，詔可。安樂公主出降，又遣通事舍人李邈以璽書迎之。將至，帝敕有司即兩儀殿設位，行問道禮，詔見日山帔葛巾，不名不拜。攸緒至，更冠帶。仗入，通事舍人贊就位，攸緒趨就常班再拜，帝愕然，禮不及行，朝廷歎息。賜予無所受，親貴來謁，道寒溫外，默無所言。及還，中書、門下、學士、朝官五品以上，並祖城東。

俄而諸韋誅，武氏連禍，唯攸緒不及。睿宗恐其不自安，下詔慰諭，復召拜太子賓客，不就。譙王重福之亂，攸緒以誣被系，張說表置廬山，中書令姚元崇奏：「攸緒在武后時未嘗輒出，今州縣逼遣，士為驚嗟。願詔賜嵩山舊居，令州縣存問。」詔可。開元十一年卒。

白履忠
白履忠，汴州浚儀人。貫知文史，居古大梁城，時號梁丘子。景雲中，召為校書郎，棄官去。開元十年，刑部尚書王志愔薦履忠博學守操，可代褚無量、馬懷素入閣侍讀，國子祭酒楊瑒又表其賢，召赴京師。辭病老不任職，詔拜朝散大夫。乞還，手詔許游京師，徐返里閭。履忠留數月乃去。

吳兢
吳兢，其里人也，謂曰：「子素貧，不沾斗米匹帛，雖得五品亦何益？」履忠曰：「往契丹入寇，家取排門夫，吾以讀書，縣為免。今終身高臥，寬徭役，豈易得哉！」

盧鴻
盧鴻，字顥然，其先幽州范陽人，徙洛陽。博學，善書籀。廬嵩山。玄宗開元初，備禮征再，不至。五年，詔曰：「鴻有泰一之道，中庸之德，鉤深詣微，確乎自高。詔書屢下，每輒辭托，使朕虛心引領，於今數年。雖得素履幽人之介，而失考父滋恭之誼，豈朝廷之故與生殊趣邪？將縱欲山林，往而不能返乎？禮有大倫，君臣之義不可廢也。今城闕密邇，不足為勞，有司其齎束帛之具，重宣茲旨，想有以翻然易節，副朕意焉。」

鴻至東都，謁見不拜，宰相遣通事舍人問狀，答曰：「禮者，忠信所薄，臣敢以忠信見。」帝召升內殿，置酒。拜諫議大夫，固辭。復下制，許還山，歲給米百斛、絹五十，府縣為致其家，朝廷得失，其以狀聞。將行，賜隱居服，官營草堂，恩禮殊渥。鴻到山中，廣學廬，聚徒至五百人。及卒，帝賜萬錢。鴻所居室，自號寧極云。

吳筠
吳筠，字貞節，華州華陰人。通經誼，美文辭，舉進士不中。性高鯁，不耐沈浮于時，去居南陽倚帝山。

天寶初，召至京師，請隸道士籍，乃入嵩山依潘師正，究其術。南遊天臺，觀滄海，與有名士相娛樂，文辭傳京師。玄宗遣使召見大同殿，與語甚悅，敕待詔翰林，獻《玄綱》三篇。帝嘗問道，對曰：「深於道者，無如《老子》五千文，其餘徒喪紙劄耳。」復問神仙治煉法，對曰：「此野人事，積歲月求之，非人主宜留意。」筠每開陳，皆名教世務，以微言諷天子，天子重之。群沙門嫉其見遇，而高力士素事浮屠，共短筠於帝，筠亦知天下將亂，懇求還嵩山。詔為立道館。安祿山欲稱兵，乃還茅山。而兩京陷，江、淮盜賊起，因東入會稽剡中。大曆十三年卒，弟子私諡為宗元先生。

始，蟋嘻惡於力士而斥，故文章深詆釋氏。筠所善孔巢父、李白，歌詩略相甲乙云。

潘師正
潘師正者，貝州宗城人。少喪母，廬墓，以孝聞。事王遠知為道士，得其術，居逍遙穀。高宗幸東都，召見，問所須，對曰：「茂松清泉，臣所須也，既不乏矣。」帝尊異之，詔即其廬作崇唐觀。及營奉天宮，又敕直逍遙穀作門曰仙遊，北曰尋真。時太常獻新樂，帝更名《祈仙》、《望仙》、《翹仙曲》。卒，年九十八，贈太中大夫，諡體玄先生。

又有劉道合者，亦與師正同居嵩山，帝即所隱立太一觀，使居之。時將封太山，雨不止，帝令道合禳祝，俄而霽，乃令馳傳先行太山祈祓。得賞賜輒散貧乏，無所蓄。

咸亨中，為帝作丹，劑成而卒。帝后營宮，遷道合墓，開其棺，見骸坼若蟬蛻者。帝聞，恨曰：「為我合丹，而自服去。」然所餘丹無它異。

司馬承禎
司馬承禎，字子微，洛州溫人。事潘師正，傳辟穀道引術，無不通。師正異之，曰：「我得陶隱居正一法，逮而四世矣。」因辭去，遍遊名山，廬天臺不出。武后嘗召之，未幾，去。睿宗復命其兄承禕就起之。既至，引入中掖廷問其術，對曰：「為道日損，損之又損，以至於無為。夫心目所知見，每損之尚不能已，況攻異端而增智慮哉？」帝曰：「治身則爾，治國若何？」對曰：「國猶身也，故游心於淡，合氣於漠，與物自然而無私焉，而天下治。」帝嗟味曰：「廣成之言也！」錫寶琴、霞紋帔，還之。

開元中，再被召至都，玄宗詔于王屋山置壇室以居。善篆、隸，帝命以三體寫《老子》，刊正文句。又命玉真公主及光祿卿韋縚至所居，按金籙，設祠，厚賜焉。卒，年八十九，贈銀青光祿大夫，諡貞一先生，親文其碑。

自師正、道合與承禎等，語言詼譎似方士，剟之不錄，直取其隱概云。

賀知章
賀知章，字季真，越州永興人。性曠夷，善談說，與族姑子陸象先善。象先嘗謂人曰：「季真清談風流，吾一日不見，則鄙吝生矣。」

證聖初，擢進士、超拔群類科，累遷太常博士。張說為麗正殿修書使，表知章及徐堅、趙冬曦入院，撰《六典》等書，累年無功。開元十三年，遷禮部侍郎，兼集賢院學士，一日並謝。宰相源乾曜語說曰：「賀公兩命之榮，足為光寵，然學士、侍郎孰為美？」說曰：「侍郎衣冠之選，然要為具員吏；學士懷先王之道，經緯之文，然後處之。此其為間也。」玄宗自為贊賜之。遷太子右庶子，充侍讀。

申王薨，詔選挽郎，而知章取捨不平，廕子喧訴不能止，知章梯牆出首以決事，人皆靳之，坐徙工部。肅宗為太子，知章遷賓客，授秘書監，而左補闕薛令之兼侍讀。時東宮官積年不遷，令之書壁，望禮之薄，帝見，復題「聽自安者」。令之即棄官，徒步歸鄉里。

知章晚節尤誕放，遨嬉裏巷，自號「四明狂客」及「秘書外監」。每醉，輒屬辭，筆不停書，咸有可觀，未始刊飭。善草隸，好事者具筆研從之，意有所愜，不復拒，然紙才十數字，世傳以為寶。

天寶初，病，夢游帝居，數日寤，乃請為道士，還鄉里，詔許之，以宅為千秋觀而居。又求周宮湖數頃為放生池，有詔賜鏡湖剡川一曲。既行，帝賜詩，皇太子百官餞送。擢其子僧子為會稽郡司馬，賜緋魚，使侍養，幼子亦聽為道士。卒，年八十六。肅宗乾元初，以雅舊，贈禮部尚書。

令之，長溪人。肅宗亦以舊恩召，而令之已前卒。

秦系
維基百科標誌　维基百科條目︰秦系
秦系，字公緒，越州會稽人。天寶末，避亂剡溪，北都留守薛兼訓奏為右衛率府倉曹參軍，不就。客泉州，南安有九日山，大松百餘章，俗傳東晉時所植，系結廬其上，穴石為研，注《老子》，彌年不出。刺史薛播數往見之，歲時致羊酒，而系未嘗至城門。薑公輔之謫，見系輒窮日不能去，築室與相近，忘流落之苦。公輔卒，妻子在遠，系為葬山下。張建封聞系之不可致，請就加校書郎。

與劉長卿善，以詩相贈答。權德輿曰：「長卿自以為五言長城，系用偏師攻之，雖老益壯。」其後東度秣陵，年八十餘卒。南安人思之，為立於亭，號其山為高士峰云。

張志和
張志和，字子同，婺州金華人。始名龜齡。父游朝，通莊、列二子書，為《象罔》、《白馬證》諸篇佐其說。母夢楓生腹上而產志和。十六擢明經，以策幹肅宗，特見賞重，命待詔翰林，授左金吾衛錄事參軍，因賜名。後坐事貶南浦尉，會赦還，以親既喪，不復仕，居江湖，自稱煙波釣徒。著《玄真子》，亦以自號。有韋詣者，為撰《內解》。志和又著《太易》十五篇，其卦三百六十五。

兄鶴齡恐其遁世不還，為築室越州東郭，茨以生草，椽棟不施斤斧。豹席棕〓，每垂釣不設餌，志不在魚也。縣令使浚渠，執畚無忤色。嘗欲以大布制裘，嫂為躬績織，及成，衣之，雖暑不解。

觀察使陳少遊往見，為終日留，表其居曰玄真坊。以門隘，為買地大其閎，號回軒巷。先是門阻流水，無梁，少遊為構之，人號大夫橋。帝嘗賜奴婢各一，志和配為夫婦，號漁童、樵青。

陸羽常問：「孰為往來者？」對曰：「太虛為室，明月為燭，與四海諸公共處，未嘗少別也，何有往來？」顏真卿為湖州刺史值志和來謁，真卿以舟敝漏，請更之，志和曰：「願為浮家泛宅，往來苕、霅間。」辯捷類如此。

善圖山水，酒酣，或擊鼓吹笛，舐筆輒成。嘗撰《漁歌》，憲宗圖真求其歌，不能致。李德裕稱志和「隱而有名，顯而無事，不窮不達，嚴光之比」云。

孫述睿
孫述睿，越州山陰人。梁侍中休源八世孫。高祖德紹，事竇建德為中書侍郎，嘗草檄毀薄太宗，賊平，執登汜水樓，責曰：「爾以檄謗我云何？」對曰：「犬吠非其主。」帝怒曰：「賊乃主邪？」命壯士捽殞樓下。曾祖昌寓，字廣成，貞觀中對策高第，歷魏州司馬，有治狀，帝為不置刺史。為政三年，璽書褒美，進膳部郎中。祖祖舜，字奉先，為監察御史，以累下除成武令，雉馴於廷。

述睿少與兄充符、弟克讓篤孝，已孤，偕隱嵩山。而述睿資嗜學。大曆中，劉晏薦于代宗，乙太常寺協律郎召，擢累司勳員外郎、史館修撰。述睿每一遷，即至朝謝。俄而辭疾歸，以為常。

德宗立，拜諫議大夫，命河南尹趙惠伯齎詔書束帛，備禮敦遣。既至，對別殿，賜第宅，給廄馬，兼皇太子侍讀。固辭，弗許。久乃改秘書少監，兼右庶子，復為史館修撰。述睿重次《地理志》，本末最詳。性退讓，未始忤物，雖親朋燕集，至嚴默終日，人皆畏之。與令狐峘同職，峘數抵侮，然卒不校也，時稱長者。

貞元四年，帝念平涼之難尤惻怛，以述睿精愨而誠，故遣持祠具稱詔臨祭。又以疾乞解，久乃許，以太子賓客還鄉，賜帛五十匹、衣一襲。故事，致仕不給公馹，帝特命給焉。卒，年七十一，贈工部尚書。

子敏行，字至之。元和初，擢進士第。岳鄂呂元膺表在節度府，元膺徙東都、河中，輒隨府遷。入拜右拾遺，四遷司勳郎中、集賢殿學士、諫議大夫。李絳遇害，事本監軍楊叔元，時無敢言，敏行上書極論之，叔元乃得罪。以名臣子，少修潔，及仕宦，能交當時豪俊，有名一時，而雅操不逮父矣。卒，年三十九，贈工部侍郎。

陸羽
陸羽，字鴻漸，一名疾，字季疵，復州竟陵人。不知所生，或言有僧得諸水濱，畜之。既長，以《易》自筮，得《蹇》之《漸》，曰：「鴻漸于陸，其羽可用為儀。」乃以陸為氏，名而字之。

幼時，其師教以旁行書，答曰：「終鮮兄弟，而絕後嗣，得為孝乎？」師怒，使執糞除圬塓以苦之，又使牧牛三十，羽潛以竹畫牛背為字。得張衡《南都賦》，不能讀，危坐效群兒囁嚅若成誦狀，師拘之，令薙草莽。當其記文字，懵懵若有遺，過日不作，主者鞭苦，因歎曰：「歲月往矣，奈何不知書！」嗚咽不自勝，因亡去，匿為優人，作詼諧數千言。

天寶中，州人酺，吏署羽伶師，太守李齊物見，異之，授以書，遂廬火門山。貌侻陋，口吃而辯。聞人善，若在己，見有過者，規切至忤人。朋友燕處，意有所行輒去，人疑其多嗔。與人期，雨雪虎狼不避也。上元初，更隱苕溪，自稱桑苧翁，闔門著書。或獨行野中，誦詩擊木，裴回不得意，或慟哭而歸，故時謂今接輿也。久之，詔拜羽太子文學，徙太常寺太祝，不就職。貞元末，卒。

羽嗜茶，著經三篇，言茶之原、之法、之具尤備，天下益知飲茶矣。時鬻茶者，至陶羽形置煬突間，祀為茶神。有常伯熊者，因羽論復廣著茶之功。御史大夫李季卿宣慰江南，次臨淮，知伯熊善煮茶，召之，伯熊執器前，季卿為再舉杯。至江南，又有薦羽者，召之，羽衣野服，挈具而入，季卿不為禮，羽愧之，更著《毀茶論》。其後尚茶成風，時回紇入朝，始驅馬市茶。

崔覲
崔覲，梁州城固人。以儒自業，身耕耨取給。老無子，乃以田宅財貲分給奴婢各為業，而身與妻隱南山，約奴婢過其舍則給酒食，夫婦嘯詠相視為娛。山南西道節度使鄭余慶辟為參謀，敦趣就職，不曉吏事，余慶稱長者。文宗時，左補厥王直方，其里中人也，上書論事，見便殿，訪遺逸，直方薦覲高行，詔以起居郎召，辭疾不至。

陸龜蒙
陸龜蒙，字魯望，元方七世孫也。父賓虞，以文曆侍御史。龜蒙少高放，通《六經》大義，尤明《春秋》。舉進士，一不中，往從湖州刺史張摶游，摶曆湖、蘇二州，辟以自佐。嘗至饒州，三日無所詣。刺史蔡京率官屬就見之，龜蒙不樂，拂衣去。

居松江甫裏，多所論撰，雖幽憂疾痛，貲無十日計，不少輟也。文成，竄稿篋中，或歷年不省，為好事者盜去。得書熟誦乃錄，讎比勤勤，硃黃不去手，所藏雖少，其精皆可傳。借人書，篇帙壞舛，必為輯褫刊正。樂聞人學，講論不倦。

有田數百畝，屋三十楹，田苦下，雨潦則與江通，故常苦饑。身畚鍤，茠刺無休時，或譏其勞，答曰：「堯、舜黴瘠，禹胼胝。彼聖人也，吾一褐衣，敢不勤乎？」嗜茶，置園顧渚山下，歲取租茶，自判品第。張又新為《水說》七種，其二慧山泉，三虎丘井，六松江。人助其好者，雖百里為致之。初，病酒，再期乃已，其後客至，挈壺置杯不復飲。不喜與流俗交，雖造門不肯見。不乘馬，升舟設蓬席，齎束書、茶灶、筆床、釣具往來。時謂江湖散人，或號天隨子、甫裏先生，自比涪翁、漁父、江上丈人。寬以高士召，不至。李蔚、盧攜素與善，及當國，召拜左拾遺。詔方下，龜蒙卒。光化中，韋莊表龜蒙及孟郊等十人，皆贈右補闕。

陸氏在姑蘇，其門有巨石。遠祖績嘗事吳為郁林太守，罷歸無裝，舟輕不可越海，取石為重，人稱其廉，號「郁林石」，世保其居云。


Chinese text: This work was published before January 1, 1923, and is in the
public domain worldwide because the author died at least 100 years ago.
