木不曲直 常雨 服妖 龜孽 雞禍 下體生上之痾 青眚青祥 鼠妖 金沴木 火不炎上 常燠 草妖 羽蟲之孽 羊禍 赤眚赤祥 水沴火
　　萬物盈於天地之間，而其為物最大且多者有五：一曰水，二曰火，三曰木，四曰金，五曰土。其用於人也，非此五物不能以為生，而闕其一不可，是以聖王重焉。夫所謂五物者，其見象於天也為五星，分位於地也為五方，行於四時也為五德，稟於人也為五常，播於音律為五聲，發于文章為五色，而總其精氣之用謂之五行。

　　自三代之後，數術之士興，而為災異之學者務極其說，至舉天地萬物動植，無大小，皆推其類而附之於五物，曰五行之屬。以謂人稟五行之全氣以生。故於物為最靈。其餘動植之類，各得其氣之偏者，其發為英華美實、氣臭滋味、羽毛鱗介、文采剛柔，亦皆得其一氣之盛。至其為變怪非常，失其本性，則推以事類吉凶影響，其說尤為委曲繁密。

　　蓋王者之有天下也，順天地以治人，而取材於萬物以足用。若政得其道，而取不過度，則天地順成，萬物茂盛，而民以安樂，謂之至治。若政失其道，用物傷夭，民被其害而愁苦，則天地之氣沴，三光錯行，陰陽寒暑失節，以為水旱、蝗螟、風雹、雷火、山崩、水溢、泉竭、雪霜不時、雨非其物，或發為氛霧、虹蜺、光怪之類，此天地災異之大者，皆生於亂政。而考其所發，驗以人事，往往近其所失，而以類至。然時有推之不能合者，豈非天地之大，固有不可知者邪？若其諸物種類，不可勝數，下至細微家人裏巷之占，有考於人事而合者，有漠然而無所應者，皆不足道。語曰；「迅雷風烈必變。」蓋君子之畏天也，見物有反常而為變者，失其本性，則思其有以致而為之戒懼，雖微不敢忽而已。至為災異之學者不然，莫不指事以為應。及其難合，則旁引曲取而遷就其說。

　　蓋自漢儒董仲舒、劉向與其子歆之徒，皆以《春秋》、《洪範》為學，而失聖人之本意。至其不通也，父子之言自相戾。可勝歎哉！昔者箕子為周武王陳禹所有《洪範》之書，條其事為九類，別其說為九章，謂之「九疇」。考其說初不相附屬，而向為《五行傳》，乃取其五事、皇極、庶證附於五行、以為八事皆屬五行歟，則至於八政、五紀、三德、稽疑、福、極之類，又不能附，至俾《洪範》之書失其倫理，有以見所謂旁引曲取而遷就其說也。然自漢以來，未有非之者。又其祥眚禍痾之說，自其數術之學，故略存之，庶幾深識博聞之士有以考而擇焉。

　　夫所謂災者，被于物而可知者也，水旱、螟蝗之類是已。異者，不可知其所以然者也，日食、星孛、五石、六鷁之類是已。孔子於《春秋》，記災異而不著其事應，蓋慎之也。以謂天道遠，非諄諄以諭人，而君子見其變，則知天之所以譴告，恐懼脩省而已。若推其事應，則有合有不合，有同有不同。至於不合不同，則將使君子怠焉。以為偶然而不懼。此其深意也。蓋聖人慎而不言如此，而後世猶為曲說以妄意天，此其不可以傳也。故考次武德以來，略依《洪範五行傳》，著其災異，而削其事應雲。

　　《五行傳》曰；「田獵不宿，飲食不享，出入不節，奪民農時，及有奸謀，則木不曲直。」謂生不暢茂，多折槁，及為變怪而失其性也。又曰：「貌之不恭，是謂不肅。厥咎狂，厥罰常雨，厥極凶。時則有服妖，時則有龜孽，時則有雞禍，時則有下體生上之痾，時則有青眚青祥、鼠妖，惟金沴木。」

目录
1	木不曲直
2	常雨
3	服妖
4	龜孽
5	雞禍
6	下體生上之痾
7	青眚青祥
8	鼠妖
9	金沴木
10	火不炎上
11	常燠
12	草妖
13	羽蟲之孽
14	羊禍
15	赤眚赤祥
16	水沴火
木不曲直
　　木不曲直

　　武德四年，亳州老子祠枯樹復生枝葉。老子，唐祖也。占曰：「枯木復生，權臣執政。」眭孟以為有受命者。九年三月，順天門樓東柱已傾毀而自起。占曰：「木僕而自起，國之災。」

　　永微二年十一月甲申，陰霧凝凍，封樹木，數日不解。劉向以為木少陽，貴臣象。此人將有害，則陰氣脅木先寒，故得雨而冰也。亦謂之樹介，介，兵象也。

　　顯慶四年八月，有毛桃樹生李。李，國姓也。占曰：「木生異實，國主殃。」

　　麟德元年十二月癸酉，氛霧終日不解。甲戌，雨木冰。

　　儀鳳三年十一月乙未，昏霧四塞，連夜不解。丙申，雨木冰。

　　垂拱四年三月，雨桂子於台州，旬餘乃止。占曰：「天雨草木，人多死。」

　　長壽二年十月，萬象神宮側檉杉皆變為柏。柏貫四時，不改柯易葉，有士君子之操；檉杉柔脆，小人性也。象小人居君子之位。

　　延載元年十月癸酉，白霧，木冰。

　　景龍四年三月庚申，雨木冰。

　　景雲二年，高祖故第有柿樹，自天授中枯死，至是復生。

　　開元二十一年，蓬州枯楊生李枝，有實，與顯慶中毛桃生李同。二十九年，亳州老子祠，枯樹復榮。是年十一月己巳，寒甚，雨木冰，數日不解。

　　永泰元年三月庚子，夜霜，木有冰。

　　大曆二年十一月，紛霧如雪，草木冰。九年，晉州神山縣慶唐觀枯檜復生。

　　興元元年春，亳州真源縣有李樹，植已十四年，其長尺有八寸，至是枝忽上聳，高六尺，周回如蓋九尺餘。李，國姓也。占曰：「木生枝聳，國有寇盜。」是歲，中書省枯柳復榮。

　　貞元元年十二月，雨木冰。四年正月，雨木于陳留，十里許，大如指，長寸餘，中空，所下者立如植。木生於下，而自上隕者，上下易位之象；碎而中空者，小人象；如植者，自立之象。二十年冬，雨木冰。

　　元和十五年九月己酉，大雨，樹無風而摧者十五六，近木自拔也。占曰：「木自拔，國將亂。」

　　長慶三年十一月丁丑，雨木冰；成都栗樹結實，食之如李。

　　寶曆元年十一月丙申，雨木冰。

　　大和三年，成都李樹生木瓜，空中不實。七年十二月丙戌，夜霧，木冰。

　　開成四年九月辛丑，雨雪，木冰。十月己巳，亦如之。

　　會昌元年十二月丁丑，雨木冰。四年正月己酉，雨木冰。庚戌，亦如之。

　　咸通十四年四月，成都李實變為木瓜。時人以為：李，國姓也；變者，國奪於人之象。

　　廣明二年春，眉州在檀樹已枯倒，一夕復生。

常雨
　　常雨

　　武德六年秋，關中久雨。少陽曰昜，少陰曰雨，陽德衰則陰氣勝，故常雨。

　　貞觀十五年春，霖雨。

　　永徽六年八月，京城大雨。

　　顯慶元年八月，霖雨，更九旬乃止。

　　開元二年五月壬子，久雨，崇京城門。十六年九月，關中久雨。害稼。

　　天寶五載秋，大雨，十二載八月，久雨。十三載秋，大霖雨，害稼，六旬不止。九月，閉坊市北門，蓋井，禁婦人入街市，祭玄冥太社，崇明德門，壞京城垣屋殆盡，人亦乏食。

　　至德二載三月癸亥，大雨，至甲戌乃止。

　　上元元年四月，雨，訖閏月乃止。二年秋，霖雨連月，渠竇生魚。

　　永泰元年九月丙午，大雨，至於丙寅。

　　大曆四年四月，雨，至於九月，閉坊市北門，置土台，臺上置壇，立黃幡以祈晴。六年八月，連雨，害秋稼。

　　貞元二年正月乙未，大雨雪，至於庚子，平地數尺，雪上黃黑如塵。五月乙巳，雨，至於丙申，時大饑，至是麥將登，復大雨霖，眾心恐懼。十年春，雨，至閏四月，間止不過一二日。十一年秋，大雨。十九年八月己未，大霖雨。

　　元和四年四月，冊皇太子甯，以雨沾服，罷。十月，再擇日冊，又以雨沾服罷。近常雨也。六年七月，霖雨害稼。十二年五月，連雨。八月壬申，雨，至於九月戊子。十五年二月癸未，大雨。八月，久雨，閉坊市北門。宋、滄、景等州大雨，自六月癸酉至於丁亥，廬舍漂沒殆盡。

　　寶曆元年六月，雨，至於八月。

　　大和四年夏，鄆、曹、濮等州雨，壞城郭廬舍殆盡。五年正月庚子朔，京城陰雪，彌旬。

　　開成五年七月，霖雨，葬文宗，龍輴陷，不能進。

　　大中十年四月，雨，至於九月。

　　咸通九年六月，久雨、崇明德門。

　　乾符五年秋，大霖雨，汾、澮及河溢流害稼。

　　廣明元年秋八月，大霖雨。

　　天復元年八月，久雨。

服妖
　　服妖

　　唐初，宮人乘馬者，依周舊儀，著冪釭，全身障蔽，永徽後，乃用帷帽，施裙，及頸，頗為淺露，至神龍末，冪釭始絕，皆婦人預事之象。

　　太尉長孫無忌以烏羊毛為渾脫氈帽，人多效之，謂之「趙公渾脫」。近服妖也。

　　高宗嘗內宴，太平公主紫衫、玉帶、皁羅折上巾，具紛礪七事，歌舞於帝前。帝與武后笑曰：「女子不可為武官，何為此裝束？」近服妖也。

　　武后時，嬖臣張易之為母臧作七寶帳，有魚龍鸞鳳之形，仍為象床、犀簟。

　　安樂公主使尚方合百鳥毛織二裙，正視為一色，傍視為一色，日中為一色，影中為一色，而百鳥之狀皆見，以其一獻韋後。公主又以百獸毛為廌面，韋後則集鳥毛為之，皆具其鳥獸狀，工費巨萬。公主初出降，益州獻單絲碧羅籠裙，縷金為花鳥，細如絲發，大如黍米，眼鼻觜甲皆備，嘹視者方見之。皆服妖也。自作毛裙，貴臣富家多效之，江、嶺奇禽異獸毛羽采之殆盡。

　　韋後妹嘗為豹頭枕以辟邪，白澤枕以辟魅，伏熊枕以宜男，亦服妖也。

　　景龍三年十一月，郊祀，韋後為亞獻，以婦人為齋娘，以祭祀之服執事。近服妖也。

　　中宗賜宰臣宗楚客等巾子樣，其制高而踣，即帝在籓邸時冠也，故時人號「英王踣」。踣，顛僕也。

　　開元二十五年正月，道士尹愔為諫議大夫，衣道幹服視事，亦服妖也。

　　天寶初，貴族及士民好為胡服胡帽，婦人則簪步搖釵，衿袖窄小。楊貴妃常以假鬢為首飾，而好服黃裙。近服妖也。時人為之語曰：「義髻拋河裏，黃裙逐水流。」

　　元和末，婦人為圓鬟椎髻，不設鬢飾，不施硃粉，惟以烏膏注脣，狀似悲啼者。圓鬟者，上不自樹也；悲啼者，憂恤象也。

　　文宗時，吳、越間織高頭草履，纖如經綾穀，前代所無。履，下物也，織草為之，又非正服，而被以文飾，蓋陰斜闒茸泰侈之象。

　　乾符五年，雒陽人為帽，皆冠軍士所冠者。又內臣有刻木象頭以裏襆頭，百官效之，工門如市，度木斫之曰：「此斫尚書頭，此斫將軍頭，此斫軍容頭。」近服妖也。

　　僖宗時，內人束發極急，及在成都，蜀婦人效之，時謂為「囚髻」。

　　唐末，京都婦人梳發，以兩鬢抱面，狀如椎髻，時謂之「拋家髻」。又世俗尚以琉璃為釵釧。近服妖也。拋家、流離，皆播遷之兆雲。

　　昭宗時，十六宅諸王華侈相尚，巾幘各自為制度，都人效之，則曰：「為我作某王頭。」識者以為不祥。

龜孽
　　龜孽

　　大足初，虔州獲龜，六眼，一夕而失。

　　肅宗上元二年，有鼉聚於揚州城門上，節度使鄧景山以問族弟珽，對曰：「鼉，介物，兵象也。」

　　貞元三年，潤州魚鱉蔽江而下，皆無首。

　　大和三年，魏博管內有蟲，狀如龜，其鳴晝夜不絕。近龜孽也。

　　秦宗權在蔡州，州中地忽裂，有石出，高五六尺，廣袤丈餘，正如大龜。

雞禍
　　雞禍

　　垂拱三年七月，冀州雌雞化為雄。

　　永昌元年正月，明州雌雞化為雄。八月，松州雌雞化為雄。

　　景龍二年春，滑州匡城縣民家雞有三足。京房《易妖占》曰：「君用婦言，則雞生妖。」

　　玄宗好鬥雞，貴臣、外戚皆尚之，貧者或弄木雞，識者以為：雞，酉屬，帝生之歲也；鬥者，兵象。近雞禍也。

　　大中八年九月，考城縣民家雄雞化為雌，伏子而雄鳴。化為雌，王室將卑之象，反雌伏也。漢宣帝時，雌雞化為雄，至元帝而王氏始萌，蓋馴致其禍也。

　　咸通六年七月，徐州彭城民家雞生角。角，兵象，雞，小畜，猶賤類也。

下體生上之痾
　　下體生上之痾

　　咸通十四年七月，宋州襄邑有獵者得雉，五足，三足出背上。足出於背者，下幹上之象；五足者，眾也。

青眚青祥
　　青眚青祥

　　貞觀十七年四月，立晉王為太子，有青氣繞東宮殿。始冊命而有祲，不祥。十八年六月壬戌，有青黑氣廣六尺，貫於辰戌，其長亙天。

　　大和九年，鄭注篋中藥化為蠅數萬飛去。注始以藥術進，化為蠅者，敗死之象。近青眚也。幹元三年六月，昏，西北有青氣三。

鼠妖
　　鼠妖

　　武德元年秋，李密、王世充隔洛水相拒，密營中鼠，一夕渡水盡去。占曰：「鼠無故皆夜去，邑有兵。」

　　貞觀十三年，建州鼠害稼。二十一年，渝州鼠害稼。

　　顯慶三年，長孫元忌第有大鼠見於庭，月余出入無常，後忽然死。

　　龍朔元年十一月，洛州貓鼠同處。鼠隱伏象盜竊，貓職捕齧，而反與鼠同，象司盜者廢職容奸。

　　弘道初，梁州倉有大鼠，長二尺餘，為貓所齧，數百鼠反齧貓。少選，聚萬餘鼠，州遣人捕擊殺之，餘皆去。

　　景雲中，有蛇鼠鬥于右威衛營東街槐樹，蛇為鼠所傷。鬥者，兵象。

　　景龍元年，基州鼠害稼。

　　開元二年，韶州鼠害稼，千萬為群。

　　天寶元年十月，魏郡貓鼠同乳。同乳者，甚於同處。

　　大曆十三年六月，隴右節度使硃泚于兵家得貓鼠同乳以獻。

　　大和三年，成都貓鼠相乳。

　　開成四年，江西鼠害稼。

　　咸通十二年正月，汾州孝義縣民家鼠多銜蒿芻巢樹上。鼠穴居，去穴登木，賤人將貴之象。

　　乾符三年秋，河東諸州多鼠，穴屋、壞衣，三月止。鼠，盜也，天戒若曰：「將有盜矣。」

　　乾寧末，陝州有蛇鼠鬥于南門之內，蛇死而鼠亡去。

金沴木
　　金沴木

　　武德元年八月戊戌，突厥始畢可汁衙帳無故自壞。

　　中宗即位，金雞竿折。樹雞竿所以肆赦，始發大號而雞竿折，不祥。

　　神龍中，有群狐入御史大夫李承嘉第，其堂無故壞；又秉筆而管直裂，易之又裂。

　　開元五年正月癸卯，太廟四室壞。

　　天寶十四載十二月，哥舒翰帥師守潼關，前軍啟行，牙門旗至坊門，觸落槍刃，眾以為不祥。

　　永秦二年三月辛酉，中書敕庫壞。

　　貞元四年正月庚戌朔，德宗禦含元殿受朝賀，質明，殿階及欄檻三十餘間自壞，衛士死者十余人。含元路寢，大朝會之所禦也；正月朔，一歲之元。王者之事，天所以儆者重矣。

　　大和九年，鄭注為鳳翔節度使，將之鎮，出開遠門，旗竿折。

　　光啟初，揚州府署門屋自壞，故隋之行台門也，制度甚宏麗雲。

　　《五行傳》曰：「棄法律，逐功臣，殺太子，以妾為妻，則火不炎上。」謂火失其性而為災也。京房《易傳》曰：「上不儉，下不節，盛火數起，燔宮室。」蓋火主禮雲。又曰：「視之不明，是謂不哲。厥咎舒，厥罰常燠，厥極疾。時則有草妖，時則有羽蟲之孽，時則有羊禍，時則有目痾，時則有赤眚赤祥，惟水沴火。」

火不炎上
　　火不炎上

　　貞觀四年正月癸巳，武德殿北院火。十三年三月壬寅，雲陽石燃，方丈，晝則如灰，夜則有光，投草木則焚，歷年乃止。火失其性而沴金也。二十三年三月，甲弩庫火。

　　永徽五年十二月乙巳，尚書司勳庫火。

　　顯慶元年九月戊辰，恩州、吉州火，焚倉廩、甲仗、民居二百餘家。十一月己巳，饒州火。

　　證聖元年正月丙申夜，明堂火，武太后欲避正殿，徹樂。宰相姚以為火因人，非天災也，不宜貶損。後乃禦端門觀酺，引建章故事，復作明堂以厭之。是歲，內庫災，燔二百余區。

　　萬歲登封元年三月壬寅，撫州火。

　　久視元年八月壬子，平州火，燔千餘家。

　　景龍四年二月，東都淩空觀災。

　　開元五年十一月乙卯，定陵寢殿火。是歲，洪州、潭州災，延燒州署，州人見有物赤而暾暾飛來，旋即火發。十五年七月甲戌，興教門樓柱災。是年，衡州災，延燒三百餘家，州人見有物大如甕，赤如燭籠，所至火即發。十八年二月丙寅，大雨雪，俄而雷震，左飛龍廄災。占曰：「天火燒廄，兵大起。」十月乙丑，東都宮佛光寺火。

　　天寶二年六月，東都應天門觀災，延燒左、右延福門，經日不滅。京房《易傳》曰：「君不思道，天火燔其宮室。」九載三月，華嶽廟災，時帝將封西嶽，以廟災乃止。十載八月丙辰，武庫災，燔兵器四十余萬。武庫，甲兵之本也。

　　寶應元年十二月己酉，太府左藏庫火。

　　廣德元年十二月辛卯夜，鄂州大風，火發江中，焚舟三千艘，延及岸上民居二千余家，死者數千人。

　　大曆十年二月，莊嚴寺浮圖災。初有疾風震電，俄而火從浮圖中出。

　　貞元元年，江陵度支院火，焚江東租賦百余萬。十三年正月，東都尚書省火。十九年四月，家令寺火。

　　二年七月，洪州火，燔民舍萬七千家。元和七年六月，鎮州甲仗庫災，主吏坐死者百余人。八年，江陵大火。十一年十一月甲戌，元陵火。李師道起宮室於鄆州，將謀亂，既成而火。

　　大和二年十一月甲辰，禁中昭德寺火，延至宣政東垣及門下省，宮人死者數百人。三年十月癸丑，仗內火。四年三月，陳州、許州火，燒萬餘家。十月，浙西火。十一月，揚州海陵火。八年三月，揚州火。皆燔民舍千區。五月己巳，飛龍神駒中廄火。十月，揚州市火，燔民舍數千區。十二月，禁中昭成寺火。

　　開成二年六月，徐州火，延燒民居三百餘家。四年十二月乙卯，乾陵火。丁丑晦，揚州市火，燔民舍數千家。

　　會昌元年五月，潞州市火。三年六月，西內神龍寺火；萬年縣東市火，焚廬舍甚眾。六年八月，葬武宗，辛未，靈駕次三原縣，夜大風，行宮幔城火。

　　乾符四年十月，東都聖善寺火。

　　大順二年六月乙酉，幽州市樓災，延及數百步。七月癸丑甲夜，汴州相國寺佛閣災。是日暮，微雨震電，或見有赤塊轉門譙藤網中，周而火作。頃之，赤塊北飛，轉佛閣藤網中，亦周而火作。既而大雨暴至，平地水深數尺，火益甚，延及民居，三日不滅。

常燠
　　常燠

　　天寶元年冬，無冰。先儒以為陰失節也。又曰：「知罪不誅，其罰燠，夏則暑殺人，冬則物華實。」蓋當寒反燠，象宜刑而賞之也。

　　貞元十四年夏，大燠。

　　元和九年六月，大燠。

　　長慶二年冬，少雪，水不冰凍，草木萌荑如正月。

　　廣明元年十一月，暖如仲春。

草妖
　　草妖

　　武德四年，益州獻芝草如人狀。占曰：'王德將衰，下人將起，則有木生為人狀。」草，亦木類也。

　　景龍二年，岐州郿縣民王上賓家，有苦蕒菜高三尺餘，上廣尺餘，厚二分。近草妖也。三年，內出蒜條，上重生蒜。蒜，惡草也；重生者，其類眾也。四年，京畿藍田山竹實如麥。占曰：「大饑。」

　　開元二年，終南山竹有華，實如麥，嶺南亦然，竹並枯死，是歲大饑，民採食之。占曰：「國中竹、柏枯，不出三年有喪。」十七年，睦州竹實。

　　天寶初，臨川郡人李嘉胤屋柱生芝草，狀如天尊像。

　　上元二年七月甲辰，延英殿御座上生白芝，一莖三花。白，喪象也。

　　大和九年冬，鄭注之金帶有菌生。近草妖也。

　　開成四年六月，襄州山竹有實成米，民採食之。

　　光啟元年七月，河中解、永樂生草，葉自相樛結，如旌旗之狀，時人以為「旗子草」。一年七月，鳳翔麟遊草生如旗狀。占曰：「其野有兵。」

羽蟲之孽
　　羽蟲之孽

　　武德初，隋將堯君素守蒲州，有鵲巢其砲機。

　　貞觀十七年春，齊王祐為齊州刺史，好畜鴨，有豬齧鴨，頭斷者四十餘。是歲四月丙戌，立晉王為太子，雌雉集太極殿前，雄雉集東宮顯德殿前。太極，三朝所會也。

　　永徽四年，宋州人蔡道基舍傍有獸高丈餘，頭類羊，一角，鹿形，馬蹄，牛尾，五色，有翅。占曰：「鳥如畜形者，有大兵。」五年七月辛巳。萬年宮有小鳥如雀，生子大如鳲鳩。

　　調露元年，鳴叕群飛入塞，相繼蔽野，至二年正月，還復北飛，至靈夏北，悉墮地而死，視之皆無首。

　　文明後，天下屢奏雌雉化為雄，或半化者。

　　景龍四年六月辛巳朔，烏集太極殿梁，驅之不去。

　　開元十三年十一月戊子，雄雉馴飛泰山齋宮內。封禪，所以告成功，祀事無重於此者，而野鳥馴飛，不忌禁衛，不祥。二十五年四月，濮州兩烏、兩鵲、兩瞿鵒同巢。隴州鵲哺慈烏。二十八年四月庚辰，慈烏巢宣政殿栱。辛巳，又巢宣政殿栱。

　　天寶十三載，葉縣有鵲巢於車轍中。不巢木而巢地，失其所也。

　　至德二載三月，安祿山將武令珣圍南陽，有鵲巢於城中砲機者三，雛成乃去。

　　大曆八年九月，武功獲大鳥，肉翅狐首，四足有爪，長四尺余，毛赤如蝙蝠，群鳥隨而噪之。近羽蟲孽也。十三年五月，左羽林軍有瞿鵒乳鵲二。

　　貞元四年三月，中書省梧桐樹有鵲以泥為巢。鵲巢知歲次，於羽蟲為有知，今以泥露巢，遇風雨壞矣。是歲夏，鄭、汴境內烏皆群飛，集魏博田緒、淄青李納境內，銜木為城，高二三尺，方十里，緒、納惡而焚之，信宿又然，烏口皆流血。九年春，許州鵲哺烏雛。十年四月，有大鳥飛集宮中，食雜骨數日，獲之，不食死。六月辛未晦，水鳥集左藏庫。十三年十月，懷州鵊巢內有黃雀往來哺食。十四年秋，有異鳥，色青，類鳩、鵲，見於宋州郊外，所止之處，群鳥翼衛，朝夕嗛稻粱以哺之，睢陽人適野聚觀者旬日。十八年六月烏集徐州之滕縣，兼柴為城，中有白烏一，碧烏一。

　　元和元年，常州鸛巢於平地。四年十二月，群烏夜集於太行山上。十三年春，淄青府署及城中烏、鵲互取其雛，各以哺子，更相搏擊，不能禁。

　　寶曆元年十一月丙申，群烏夜鳴。

　　開成元年閏五月丙戌，烏集唐安寺，逾月散。雀集玄法寺，燕集蕭望之塚。二年三月。真興門外鵲巢于古塚。鵲巢知避歲，而古占又以高下卜水旱，今不巢於木而穴於塚，不祥。秋，突厥鳥自塞北群飛入塞。五年六月，有禿鶖群飛集禁苑。鶖，水鳥也。

　　會昌元年，潞州長子有白頸烏與鵲鬥。

　　大中十年三月，舒州吳塘堰有眾禽成巢，闊七尺，高一尺。水禽山鳥，無不馴狎。中有如人面、綠毛，紺爪觜者，其聲曰「甘」，人謂之「甘蟲」。占曰：「有鳥非常，來宿於邑中，國有兵，人相食。」

　　咸通七年，涇州靈台百里戍有雀生燕，至大俱飛去。京房《易傳》曰：「賊臣在國，厥妖燕生雀。」雀生燕同說。十一年夏，雉集河內縣署。咸通中，吳、越有異鳥極大，四目三足，鳴山林，其聲曰「羅平」。占曰：「國有兵，人相食。」

　　乾符四年春，廬江縣北鵲巢於地。六年夏，鴟、雉集于偃師南樓及縣署。劉向說：「野鳥入處，宮室將空。」

　　廣明元年春，絳州翼城縣有鵂鶹鳥群飛集縣署，眾鳥逐而噪之。光啟元年、二年，復如之，鵂鶹，一名訓狐。

　　中和元年三月，陳留有烏變為鵲。二年，有鵲變為烏。古者以烏卜軍之勝負。烏變為鵲，民從賊之象；鵲復變為烏，賊復為民之象。三年，新安縣吏家捕得雉養之，與雞馴，月餘相與鬥死。四年，臨淮漣水民家鷹化為鵝，而弗能遊。鷹以鷙而擊，武臣象也；鵝雖毛羽清潔，而飛不能遠，無搏擊之用，充庖廚而已。

　　光啟元年十二月，陝州平陸集津山有雉二首向背而連頸者，棲集津倉廡後，數月，群雉數百來鬥殺之。二年正月，閺鄉、湖城野雉及鳶夜鳴。七月，中條山鵲焚其巢。三年七月，鵲復焚巢。京房《易傳》曰：「人君暴虐，鳥焚其舍。」三年十月，慈州仵城梟與鴟鬥相殺。

　　光化二年，幽州節度使劉仁恭屠貝州去，夜有鵂鶹鳥十數飛入帳中，逐去復來。

　　昭宗時，有禿鶖鳥巢寢殿隅，帝親射殺之。

　　天復二年，帝在鳳翔，十一月丁巳，日南至，夜驟風，有烏數千，迄明飛噪，數日不止。自車駕在岐，常有烏數萬棲殿前諸樹，岐人謂之神鴉。三年，宣州有鳥如雉而大，尾有火光如散星，集於戟門，明日大火，曹局皆盡，惟兵械存。

羊禍
　　羊禍

　　義寧二年三月丙辰，麟遊縣有羔生而無尾。是月乙丑，太原獻羖羊，無頭而不死。

　　開元二年正月，原州獻肉角羊。二年三月，富平縣有肉角羊。

　　會昌二年春，代州崞縣羊生二首連頭，兩尾。占曰：「二首，上不一也。」

　　咸通三年夏，平陶民家羊生羔如犢。

　　乾符二年，洛陽建春門外因暴雨，有物墮地如羖羊，不食，頃之入地中，其跡月餘不滅，或以為雨土也。占曰：「當旱。」

赤眚赤祥
　　赤眚赤祥

　　武德七年，河間王孝恭征輔公袥，宴群帥於舟中，孝恭以金碗酌江水，將飲之，則化為血。孝恭曰：「碗中之血，公袥授首之祥。」

　　武德初，突厥國中雨血三日。

　　光宅初，宗室岐州刺史崇真之子橫、杭等夜宴，忽有氣如血腥。

　　武后時，來俊臣家井水變赤如血，井中夜有籲嗟歎惋聲，俊臣以木棧之，木忽自投十步外。長安中，并州晉祠水赤如血。

　　中宗時，成王千里家有血點地，及奩箱上有血淋瀝，腥聞數步。又中郎將東夷人毛婆羅炊飯，一夕化為血。

　　景龍二年七月癸巳，赤氣際天，光燭地，三日乃止。赤氣，血祥也。

　　天寶六載，少陵原楊慎矜父墓封域內，草人皆流血，慎矜令浮屠史敬思禳之，退朝裸而桎梏于叢棘間，如是數旬而流血不止。十二載，李林甫第東北隅每夜火光起，或有如小兒持火出入者。近赤祥也。

　　寶應元年八月庚午夜，有赤光亙天，貫紫微，漸移東北，彌漫半天。

　　大曆十三年二月，太僕寺有泥像，左臂上有黑汗滴下，以紙承之，血也。

　　貞元二年十一月壬午，日沒，有赤氣五，出於黑雲中，亙天。十二年九月癸卯，夜有赤氣如火，見北方，上至北斗。十七年，福州劍池水赤如血。二十一年正月甲戌，雨赤雪于京師。

　　元和十四年二月，鄆州從事院門前地有血，方尺餘，色甚鮮赤，不知所從來，人以為自空而墮也。

　　長慶元年七月戊午，河水赤，三日止。

　　寶曆元年十二月乙酉夜，西北有霧起，須臾遍天，霧止，有赤氣，或淺或深，久而乃散。

　　大和元年四月庚戌，北方有赤氣，中有數白氣間之。六月乙卯夜，西北有赤氣。八月癸卯，京師見赤氣滿天。二年閏三月乙卯，北方有赤氣如血。

　　咸通七年，鄭州永福湖水赤如凝血者三日。

　　乾符六年，中書政事堂忽旦有死人，血污滿地，不知主名。又禦井水色赤而腥，渫之，得一死女子腐爛，近赤祥也。

　　中和二年七月丙午夜，西北方赤氣如絳，際天。

　　光啟元年正月，潤州江水赤，凡數日。

水沴火
　　水沴火

　　幽州坊谷地常有火，長慶三年夏，遂積水為池。近水沴火也。


Chinese text: This work was published before January 1, 1923, and is in the
public domain worldwide because the author died at least 100 years ago.
