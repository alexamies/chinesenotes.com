高元李韋薛崔戴王徐郗辛

高適，字達夫，滄州渤海人。少落魄，不治生事。客梁、宋間，宋州刺史張九臯奇之，舉有道科中第，調封丘尉，不得誌，去。客河西，河西節度使哥舒翰表為左驍衛兵曹參軍，掌書記。祿山亂，召翰討賊，即拜適左拾遺，轉監察御史，佐翰守潼關。翰敗，帝問群臣策安出，適請竭禁藏募死士抗賊，未為晚，不省。天子西幸，適走間道及帝於河池，因言：「翰忠義有素，而病奪其明，乃至荒踣。監軍諸將不恤軍務，以倡優蒲飗相娛樂，渾、隴武士飯糲米日不厭，而責死戰，其敗固宜。又魯炅、何履光、趙國珍屯南陽，而一二中人監軍更用事，是能取勝哉？臣數為楊國忠言之，不肯聽。故陛下有今日行，未足深恥。」帝頷之。俄遷侍御史，擢諫議大夫，負氣敢言，權近側目。帝以諸王分鎮，適盛言不可，俄而永王叛。肅宗雅聞之，召與計事，因判言王且敗，不足憂。帝奇之，除揚州大都督府長史、淮南節度使。詔與江東韋陟、淮西來瑱率師會安陸，方濟師而王敗。李輔國惡其才，數短毀之，下除太子少詹事。

未幾蜀亂，出為蜀、彭二州刺史。始，上皇東還，分劍南為兩節度，百姓弊於調度，而西山三城列戍。適上疏曰：「劍南雖名東、西川，其實一道。自邛關、黎、雅以抵南蠻，由茂而西，經羌中、平戎等城，界吐蕃。瀕邊諸城，皆仰給劍南。異時以全蜀之饒，而山南佐之，猶不能舉，今裂梓、遂等八州專為一節度，歲月之計，西川不得參也。嘉陵比困夷獠，日雖小定，而痍痏未平，耕紡亡業，衣食貿易皆資成都，是不可得役亦明矣。可稅賦者，獨成都、彭、蜀、漢四州而已，以四州耗殘當十州之役，其弊可見。而言利者，枘鑿萬端，窮朝抵夕，千案百牘，皆取之民，官吏懼譴，責及鄰保，威以罰抶，而逋逃益滋。又關中比饑，士人流入蜀者道路相系，地入有訖，而科斂無涯，為蜀計者，不亦難哉！又平戎以西數城，皆窮山之顛，蹊隧險絕，運糧束馬之路，坐甲無人之鄉。為戎狄言，不足利戎狄；為國家言，不足廣土宇。柰何以彈丸地而困全蜀太平之人哉？若謂已戍之城不可廢，已屯之兵不可收，願罷東川，以一劍南並力從事。不爾，非陛下洗蕩關東清逆亂之意也。蜀人又擾，則貽朝廷憂。」帝不納。

梓屯將段子璋反，適從崔光遠討斬之。而光遠兵不戢，遂大略，天子怒，罷光遠，以適代為西川節度使。廣德元年，吐蕃取隴右，適率兵出南鄙，欲牽制其力，既無功，遂亡松、維二州及雲山城。召還，為刑部侍郎、左散騎常侍，封渤海縣侯。永泰元年卒，贈禮部尚書，謚曰忠。

適尚節義，語王霸袞袞不厭。遭時多難，以功名自許，而言浮其術，不為搢紳所推。然政寬簡，所涖，人便之。年五十始為詩，即工，以氣質自高。每一篇已，好事者輒傳布。其詒書賀蘭進明，使救梁、宋以親諸軍，與許叔冀書，令釋憾；未度淮，移檄將校，絕永王，俾各自白，君子以為義而知變。

元結，後魏常山王遵十五代孫。曾祖仁基，字惟固，從太宗征遼東，以功賜宜君田二十頃，遼口並馬牝牡各五十，拜寧塞令，襲常山公。祖亨，字利貞，美姿儀。嘗曰：「我承王公餘烈，鷹犬聲樂是習，吾當以儒學易之。」霍王元軌聞其名，辟參軍事。父延祖，三歲而孤，仁基敕其母曰：「此兒且祀我。」因名而字之。逮長，不仕，年過四十，親婭強勸之，再調舂陵丞，輒棄官去，曰：「人生衣食，可適饑飽，不宜復有所須。」每灌畦掇薪，以為「有生之役，過此吾不思也」。安祿山反，召結戒曰：「而曹逢世多故，不得自安山林，勉樹名節，無近羞辱」雲。卒年七十六，門人私謚曰太先生。

結少不羈，十七乃折節向學，事元德秀。天寶十二載舉進士，禮部侍郎陽浚見其文，曰：「一第慁子耳，有司得子是賴！」果擢上第。復舉制科。會天下亂，沈浮人間。國子司業蘇源明見肅宗，問天下士，薦結可用。時史思明攻河陽，帝將幸河東，召結詣京師，問所欲言，結自以始見軒陛，拘忌諱，恐言不悉情，乃上《時議》三篇。其一曰：

議者問：「往年逆賊，東窮海，南淮、漢，西抵函、秦，北徹幽都，醜徒狼扈，在四方者幾百萬，當時之禍可謂劇，而人心危矣。天子獨以匹馬至靈武，合弱旅，鉏強寇，師及渭西，曾不逾時，摧銳攘兇，復兩京，收河南州縣，何其易邪？乃今河北奸逆不盡，山林江湖亡命尚多，盜賊數犯州縣，百姓轉徙，踵系不絕，將士臨敵而奔，賢人君子遁逃不出。陛下往在靈武、鳳翔，無今日勝兵而能殺敵，無今日檢禁而無亡命，無今日威令而盜賊不作，無今日財用而百姓不流，無今日爵賞而士不散，無今日朝廷而賢者思仕，何哉？將天子能以危為安，而忍以未安忘危邪？」對曰：「此非難言之。前日天子恨愧陵廟為羯逆傷汙，憤悵上皇南幸巴、蜀，隱悼宗戚見誅，側身勤勞，不憚親撫士卒，與人權位，信而不疑，渴聞忠直，過弗諱改。此以弱制強，以危取安之繇也。今天子重城深宮，燕和而居；凝冕大昕，纓佩而朝；太官具味，視時而獻，太常備樂，和聲以薦；國機軍務，參籌乃敢進；百姓疾苦，時有不聞；廄芻良馬、宮籍美女、輿服禮物、休符瑞諜，日月充備；朝廷歌頌盛德大業，聽而不厭；四方貢賦，爭上尤異；諧臣顐官，怡愉天顏；文武大臣至於庶官，皆權賞逾望。此所以不能以強制弱，以未安忘危。若陛下視今日之安，能如靈武時，何寇盜強弱可言哉！」

其二曰：

議者曰：「吾聞士人共自謀：『昔我奉天子拒兇逆，勝則家國兩全，不勝則兩亡，故生死決於戰，是非極於諫。今吾名位重，財貨足，爵賞厚，勤勞已極，外無仇讎害我，內無窮賤迫我，何苦當鋒刃以近死，忤人主以近禍乎？』又聞曰：『吾州裏有病父老母、孤兄寡婦，皆力役乞丐，凍餒不足，況於死者，人誰哀之？』又聞曰：『天下殘破，蒼生危窘，受賦與役者，皆寡弱貧獨，流亡死徙，悲憂道路，蓋亦極矣。天下安，我等豈無畎畝自處？若不安，我不復以忠義仁信方直死矣！』人且如此，奈何？」對曰：「國家非欲其然，蓋失於太明太信耳。夫太明則見其內情，將藏內情則罔惑生下。能令必信，信可必矣，而太信之中，至奸尤惡之。如此遂使朝廷亡公直，天下失忠信，蒼生益冤結。將欲治之，能無端由？吾等議於野，又何所及？」

其三曰：

議者曰：「陛下思安蒼生，滅奸逆，圖太平，勞心悉精，於今四年，說者異之，何哉？」對曰：「如天子所思，說者所異，非不知之。凡有詔令丁寧事皆不行，空言一再，頗類諧戲。今有仁恤之令，憂勤之誥，人皆族立黨語，指而議之。天子不知其然，以為言雖不行，猶足以勸。彼沮勸，在乎明審均當而必行也。天子能行已言之令，必將來之法，雜徭弊制，拘忌煩令，一切蠲蕩，任天下賢士，屏斥小人，然後推仁信威令，謹行不惑。此帝王常道，何為不及？」

帝悅曰：「卿能破朕憂。」擢右金吾兵曹參軍，攝監察御史，為山南西道節度參謀。募義士於唐、鄧、汝、蔡，降劇賊五千，瘞戰死露胔於泌南，名曰哀丘。

史思明亂，帝將親征，結建言：「賊銳不可與爭，宜折以謀。」帝善之，因命發宛、葉軍挫賊南鋒，結屯泌陽守險，全十五城。以討賊功遷監察御史裏行。荊南節度使呂諲請益兵拒賊，帝進結水部員外郎，佐諲府。又參山南東道來瑱府，時有父母隨子在軍者，結說瑱曰：「孝而仁者，可與言忠；信而勇者，可以全義。渠有責其忠信義勇而不勸之孝慈邪？將士父母，宜給以衣食，則義有所存矣。」瑱納之。瑱誅，結攝領府事。會代宗立，固辭，丐侍親歸樊上。授著作郎。益著書，作《自釋》，曰：

河南，元氏望也。結，元子名也。次山，結字也。世業載國史，世系在家諜。少居商餘山，著《元子》十篇，故以元子為稱。天下兵興，逃亂入猗於洞，始稱猗於子。後家濱，乃自稱浪士。及有官，人以為浪者亦漫為官乎，呼為漫郎。既客樊上，漫遂顯。樊左右皆漁者，少長相戲，更曰聱叟。彼誚以聱者，為其不相從聽，不相鉤加，帶笭箵而盡船，獨聱齖而揮車。酒徒得此，又曰：「公之漫其猶聱乎？公守著作，不帶笭箵乎？又漫浪於人間，得非聱齖乎？公漫久矣，可以漫為叟。」於戲！吾不從聽於時俗，不鉤加於當世，誰是聱者，吾欲從之！彼聱叟不慚帶乎笭箵，吾又安能薄乎著作？彼聱叟不羞聱齖於鄰裏，吾又安能慚漫浪於人間？取而醉人議，當以漫叟為稱。直荒浪其情性，誕漫其所為，使人知無所存有，無所將待。乃為語曰：「能帶笭箵，全獨而保生；能學聱齖，保宗而全家。聱也如此，漫乎非邪！」

久之，拜道州刺史。初，西原蠻掠居人數萬去，遺戶裁四千，諸使調發符牒二百函，結以人困甚，不忍加賦，即上言：「臣州為賊焚破，糧儲、屋宅、男女、牛馬幾盡。今百姓十不一在，耄孺騷離，未有所安。嶺南諸州，寇盜不盡，得守捉候望四十餘屯，一有不靖，湖南且亂。請免百姓所負租稅及租庸使和市雜物十三萬緡。」帝許之。明年，租庸使索上供十萬緡，結又奏：「歲正租庸外，所率宜以時增減。」詔可。結為民營舍給田，免徭役，流亡歸者萬餘。進授容管經略使，身諭蠻豪，綏定八州。會母喪，人皆詣節度府請留，加左金吾衛將軍。民樂其教，至立石頌德。罷還京師，卒，年五十，贈禮部侍郎。

李承，趙州高邑人。幼孤，其兄曄養之。既長，以悌聞。擢明經，遷累大理評事，為河南采訪使判官。尹子奇陷汴州，拘承送洛陽，覘得賊謀，皆密啟諸朝。兩京平，例貶臨川尉。不三月，除德清令。尋擢監察御史，累遷吏部郎中，淮南西道黜陟使。奏置常豐堰於楚州，以禦海潮，溉屯田塉鹵，收常十倍它歲。德宗將討梁崇義，李希烈揣知之，乃表崇義過惡，請先誅討，帝悅，數對左右稱其忠。會承使回，言希烈能立功，然恐後不可制，帝初謂不然，及崇義平，希烈果叛，始思其言，擢拜河中尹、晉絳觀察使。承廉正有雅望，以才顯於時。未幾，改山南東道節度使。時希烈猶據襄州，帝慮不受命，欲以禁兵衛送承，承辭，請以單騎入。既至，希烈舍承外館，迫脅日萬端，承晏然誓以死守。希烈不能屈，遂大掠去，襄、漢蕩然。承輯綏撫安之，居一年，闔境完復。初，希烈雖去，留部校守覘，往來踵舍，承因得使所厚臧叔雅結希烈腹心周曾、王玢、姚詹。及曾等謀殺希烈，承首謀也。密詔褒美。尋檢校工部尚書、湖南觀察使。建中四年卒，年六十二，贈吏部尚書。

韋倫，系本京兆。父光乘，在開元、天寶間為朔方節度使。倫以蔭調藍田尉，幹力勤濟，楊國忠署為鑄錢內作使判官。國忠多發州縣齊人令鼓鑄，督非所習，雖箠失苛嚴，愈無功。倫請準直募匠，代無聊之人，繇是役用減，鼓鑄多矣。玄宗晚節盛營宮室，吏介以為欺，倫閱實工員，省費倍。從帝入蜀，以監察御史為劍南節度行軍司馬、置頓判官。時中人衛卒多侵暴，尤難治，倫以清儉自將，西人賴濟。中宦疾之，以讒貶衡州司戶參軍。度支使第五琦薦倫才，擢商州刺史、荊襄道租庸使。襄州裨將康楚元亂，自稱東楚義王，刺史王政棄城遁。賊南襲江陵，絕漢、沔餉道。倫調兵屯鄧州，厚撫降賊。寇益怠，乃擊禽楚元以獻，收租庸二百萬緡。召為衛尉卿，俄兼寧、隴二州刺史。

乾元中，襄州亂，詔倫為山南東道節度使，而李輔國方恣橫，倫不肯謁，憾之，中罷為秦州刺史。吐蕃、党項歲入邊，倫兵寡，數格虜，敗，貶巴州長史，徙務川尉。代宗立，連拜忠、臺、饒三州刺史。宦者呂太一反嶺南，詔拜倫韶州刺史、韶連郴都團練使。為太一反間，貶信州司馬，斥棄十年，客豫章。

德宗嗣位，選使絕域者，擢倫太常少卿，充和吐蕃使。倫至，諭天子威德，贊普順悅，乃入獻。還，進太常卿，兼御史大夫。再使，如旨。倫處朝，數論政得失，宰相盧杞惡之，改太子少保。從狩奉天。及杞敗，關播罷為刑部尚書，倫在朝堂流涕曰：「宰相無狀，使天下至此，不失為尚書，後何勸？」聞者憚其公。帝後欲復用杞為刺史，倫苦諫，言懇至到，帝納之。進太子少師、郢國公，致仕。時李楚琳以僕射兼衛尉卿，李忠誠以尚書兼少府監，倫言：「楚琳逆節，忠誠戎醜，不當寵以官。」又請為義倉，以捍無年；擇賢者，任帝左右。謂吐蕃豺虎野心，不可事信約，宜謹備邊。帝善其言，厚禮之。居家以孝慈稱。卒，年八十三，贈揚州都督，謚曰肅。

薛玨，字溫如，河中寶鼎人。以蔭為懿德太子廟令，累遷乾陵臺令。歲中以清白聞，課第一，改昭應令，人請立石紀德，玨固讓。遷楚州刺史。初，州有營田，宰相遙領使，而刺史得專達，俸及它給百餘萬，田官數百，歲以優得遷，別戶三千，備刺史廝役。玨至，悉條去之，租入贏異時。觀察使惡其絜，誣以罪，左授峽州刺史。建中初，德宗命使者分諸道察官吏升黜焉，而李承狀玨之簡，趙贊言其廉，盧翰稱其肅，書參聞，於是拜中散大夫，賜金紫。劉玄佐表兼汴宋行軍司馬。李希烈棄汴州走，即拜玨刺史，遷河南尹。入為司農卿。是時，詔舉堪刺史、縣令者且百人，延問人間疾苦、吏得失，取尤通達者什二，宰相欲校以文詞，玨曰：「求良吏不可責文學，宜以上愛人之本為心也。」宰相多其計，所用皆稱職。為京兆尹，司農供三宮畜茹三十車，不足，請市京兆。是時，韋彤為萬年令，玨使彤禁鬻賣，民苦之。德宗怒，奪玨、彤俸。帝疑下情不達，因詔延英坐日許百司長官二員言闕失，謂之巡對。玨剛嚴，曉法治，勤身以勸下，然苛察，無經術大體。坐善竇參，改太子賓客，出為嶺南觀察使。卒，年七十四，贈工部尚書。

子存慶，字嗣德，貌偉岸。及進士第，歷御史、尚書郎。五遷給事中，與韋弘景封駁詔書，時稱其直。劉總以幽州歸，穆宗謂宰相曰：「必用薛存慶，可以宣朕意。」對延英一刻，遣之，至鎮州，疽發於背卒，贈吏部侍郎。

崔漢衡，博州博平人。沈懿博厚，善與人交。始為費令，滑州節度使令狐彰表掌書記。大歷六年，以檢校禮部員外郎為和蕃副使。還，遷右司郎中。建中二年，吐蕃請盟，擢殿中少監，為和蕃使，與其使區頰贊俱來約盟。改鴻臚卿，持節送區頰贊歸，遂定盟清水。德宗幸奉天，吐蕃以兵佐渾瑊，敗賊武功。轉秘書監。俄拜上都留守、兵部尚書、東都淄青魏博賑給宣慰使。又使幽州，還命稱指。貞元三年，豫吐蕃盟平涼，被執，虜將殺之，因夷言謂之曰：「我善結贊，無殺我！」而漢衡誠信素著，虜亦尊重，故至河州得還。明年，出為晉慈隰觀察使，卒，贈尚書左僕射。

戴叔倫，字幼公，潤州金壇人。師事蕭穎士，為門人冠。劉晏管鹽鐵，表主運湖南，至雲安，楊子琳反，馳客劫之曰：「歸我金幣，可緩死。」叔倫曰：「身可殺，財不可奪。」乃舍之。嗣曹王臯領湖南、江西，表在幕府。臯討李希烈，留叔倫領府事，試守撫州刺史。民歲爭溉灌，為作均水法，俗便利之。耕餉歲廣，獄無系囚。俄即真。期年，詔書褒美，封譙縣男，加金紫服。齊映、劉滋執政，叔倫勸以「屯難未靖，安之者莫先於兵，兵所藉者食，故金谷之司不輕易人。天下州縣有上、中、下，緊、望、雄、輔者，有司銓擬，皆便所私，此非為官擇人、為人求治之術。其尤切者，縣令、錄事參軍事，此二者，宜出中書、門下，無計資序限，遠近高卑，一以殿最升降，則人知勸。」映等重其言。遷容管經略使，綏徠夷落，威名流聞。其治清明仁恕，多方略，故所至稱最。德宗嘗賦《中和節詩》，遣使者寵賜。代還，卒於道，年五十八。

王翃，字宏肱，并州晉陽人。少治兵家。天寶中，授翃衛尉、羽林軍宿衛。擢才兼文武科，出為辰州刺史。與討襄州康楚元有功，加兼秘書少監，遷朗州刺史。大歷中，擢容管經略使。初，安祿山亂，詔嶺南兵隸南陽魯炅。炅敗績，眾奔潰。溪洞夷獠相挻為亂，夷酋梁崇牽號「平南都統」，與別帥覃問合，又與西原賊張侯、夏永更誘嘯，因陷城邑，遂據容州。前經略使陳仁琇、元結、長孫全緒等皆僑治藤、梧。翃至，言於眾曰：「我，容州刺史，安可客治它所？必得容乃止。」即出私財募士，有功者放署吏，於是人自奮。不數月，斬賊帥歐陽珪。因至廣州，請節度使李勉出兵並力，勉不許，曰：「容陷賊久，獠方強，今速攻，祗自敗耳。」翃曰：「大夫即不出師，願下書州縣，陽言以兵為助，冀藉此聲，成萬一功。」勉許諾。翃乃移書義、藤二州刺史，約皆進討，引兵三千與賊鏖戰，日數遇。勉檄止之，輒匿不發，戰愈力，卒破賊，禽崇牽，悉復容州故地。捷書聞，詔更置順州，以定餘亂。翃凡百餘戰，禽首領七十，覃問遁去。復遣將李寔等分討西原，平郁林等諸州。累兼御史中丞、招討處置使。會哥舒晃反，翃命寔悉師援廣州，問因合眾乘間來襲，翃設伏擊之，生禽問，嶺表平。代宗遣使慰勞，加金紫光祿大夫，賜第京師。

時吐蕃入寇，郭子儀悉河中兵乘邊，召翃為河中少尹，領節度後務。悍將淩正數幹法不逞，約其徒夜斬關逐翃。翃覺之，陰亂漏刻，以差其期，眾驚，不敢發。俄禽正誅之，一軍惕息。歷汾州刺史，為振武軍使綏，銀等州留後。入拜京兆尹。會起涇原兵討李希烈，次浐水，京兆主供擬，饔敗肉腐，眾怒曰：「食是而討賊乎？」遂叛。翃挺身走奉天，拜太子詹事。德宗還都，再遷大理卿，出為福建觀察使。徙東都留守，既至，開田二十餘屯，脩器械，皆良金壽革，練士卒，號令精明。俄而吳少誠叛，獨東畿為有備，關東賴之。貞元十八年卒，贈尚書右僕射，謚曰肅。

翃雅善盧杞，杞之殺崔寧、沮李懷光不得朝，皆與其謀，議者以為訾。

子正雅，字光謙，行謹飭，為崔邠所器。元和初，擢進士，遷累監察御史。穆宗時，京邑多盜賊，正雅以萬年令威震豪強。尹柳公綽言其能，就賜緋魚，擢累汝州刺史。屬監軍怙權，乃謝病去。入為大理卿，會爭宋申錫獄，堅甚，申錫得不死。大和中卒，贈左散騎常侍。

翃兄翊，性謙柔，歷山南東道節度使。代宗目為純臣，世稱謹廉。卒，贈戶部尚書，謚曰忠惠。

翊曾孫凝，字成庶，少孤，依其舅宰相鄭肅。舉明經、進士，皆中。歷臺省，浸知名，擢累禮部侍郎。不阿權近，出為商州刺史。驛道所出，吏破產不能給，而州有冶賦羨銀，常摧直以優吏奉。凝不取，則以市馬，故無橫擾，人皆慰悅。徙湖南觀察使。僖宗立，召為兵部侍郎，領鹽鐵轉運使。坐舉非其人，以秘書監分司東都，即拜河南尹。遷宣歙池觀察使，時乾符四年也。王仙芝之黨屠至德，勢益張，凝遣牙將孟琢助池守。賊益兵來攻，實欲襲南陵，凝遣樊儔以舟師扼青陽。儔違令，輕與賊戰，不勝，凝斬以徇，諸將聞，皆股栗，以死綴賊，賊不能進。時江南環境為盜區，凝以強弩據采石，張疑幟，遣別將馬穎解和州之圍。明年，賊大至，都將王涓自永陽赴敵，凝大宴，謂涓曰：「賊席勝而驕，可持重待之，慎毋戰。」涓意銳，日趨四舍，至南陵，未食即陣，死焉。監軍收餘卒數千，還走城，沮橈無去意，卒又恣橫不能禁，凝讓曰：「吏捕蝗者，不勝而仰食於民，則率暴以濟災也。今兵不能捍敵，又恣之犯民生業，何以稱朝廷待將軍意？」監軍詞屈，趣親吏入民舍奪馬，凝乘門望見，麾左右捕取殺之，由是不敢留，然益儲畜繕完以備賊，賊至不能加。會大星直寢庭墜，術家言宜上疾不視事以厭勝，凝曰：「東南，國有所出，而宣為大府，吾規脫禍可矣，顧一方何賴哉？誓與城相存亡，勿復言！」既而賊去。未幾，卒，年五十八，贈吏部尚書，謚曰貞。

徐申，字維降，京兆人。擢進士第，累遷洪州長史。嗣曹王臯討李希烈，檄申以長史行刺史事，任職辦，臯表其能，遷韶州刺史。韶自兵興四十年，刺史以縣為治署，而令丞雜處民閻。申按公田之廢者，募人假牛犁墾發，以所收半畀之，田久不治，故肥美，歲入凡三萬斛。諸工計所庸，受粟有差，乃徙治故州。未幾，邑闬如初。創驛候，作大市，器用皆具。州民詣觀察使，以其有功於人，請為生祠，申固讓，觀察使以狀聞，遷合州刺史。始來韶，戶止七千，比六年，倍而半之。會初置景州，授刺史，賜錢五十萬，加節度副使。遷邕管經略使。黃洞納質供賦，不敢桀。逾年，進嶺南節度使。前使死，吏盜印，署府職百餘員，畏事泄，謀作亂。申覺，殺之，詿誤一不問。遠俗以攻劫相矜，申禁切，無復犯。外蕃歲以珠、玳瑁、香、文犀浮海至，申於常貢外，未嘗賸索，商賈饒盈。劉辟反，表請發卒五千，循馬援故道，繇爨蠻抵蜀，搗辟不備。詔可，加檢校禮部尚書，封東海郡公。詔未至，卒，年七十。贈太子少保，謚曰平。

郗士美，字和夫，兗州金鄉人。父純，字高卿，舉進士、拔萃、制策皆高第，張九齡、李邕數稱之。自拾遺七遷至中書舍人。處事不回，為宰相元載所忌。時魚朝恩以牙將李琮署兩街功德使，琮恃勢桀橫，眾辱京兆尹崔昭於禁中，純曰：「此國恥也。」即詣載請速處其罪，載不納，遂辭疾還東都，號「伊川田父」，十年不出。德宗立，崔祐甫輔政，召為太子左庶子、集賢殿學士，不拜，以老乞身。改詹事，聽致仕。帝召見，褒嘆良久，賜金紫，公卿以下鹹祖都門，世高其節。

士美年十二，通《五經》、《史記》、《漢書》，皆能成誦。父友蕭穎士、顏真卿、柳芳與相論繹，嘗曰：「吾曹異日當交二郗之間矣。」未冠為陽翟丞，佐李抱真潞州幕府。以才，歷王虔休、李元，皆留不徙。久乃進房州刺史、黔中經略觀察使。溪州賊向子琪以眾八千岨山剽劫，士美討平之，加檢校右散騎常侍，封高平郡公。遷京兆尹，天子多所咨逮。

出為鄂嶽觀察使。時安黃節度使伊慎入朝，其子宥主後務，偃蹇，母死京師不發喪，欲固其權。士美知之，使府屬過其境，宥出迎，因以母訃告之，即為辦裝，宥惶遽上道。

改河南尹，檢校工部尚書，充昭義節度使。昭義自李抱真以來皆武臣，私廚月費米六千石、羊千首、酒數十斛，潞人困甚。士美至，悉去之，出稟錢市物自給。又盧從史時，日具三百人膳以餉牙兵，士美曰：「卒衛於牙，固職也，安得廣費為私恩？」亦罷之。討王承宗也，遣大將王獻督萬人為前鋒，獻恣橫逗橈，士美即斬以徇，下令曰：「敢後者斬！」親鼓之，大破賊，下三營環柏鄉。時諸鎮兵合十餘萬繞賊，多玩寇犯法，獨士美兵銳整，最先有功。憲宗喜曰：「固知士美能辦吾事。」承宗大震懼。亡幾，會詔班師，然威震兩河。以疾召拜工部尚書。後檢校刑部尚書，為忠武節度使。卒，年六十四，贈尚書左僕射，謚曰景。生平與人交，已然諾，以是名重於世。

辛秘，系出隴西。貞元中，擢明經第，授華原主簿。以判入等，調長安尉。其學於禮家尤洽，高郢為太常卿，奏為博士。再遷兵部員外郎，常兼博士。再辟禮儀使府。

憲宗初，拜湖州刺史。李锜反，遣大將先取支州。蘇、常、杭、睦四刺史，或戰敗，或拘脅，獨秘以儒者，賊易之。未及至，秘召牙將丘知二夜開城收壯士，得數百，逆賊大戰，斬其將，進焚營保。锜平，賜金紫。僉謂秘材任將帥，會河東範希朝出討王承宗，召秘為希朝司馬，主留務。累遷汝、常州刺史，河南尹，進拜昭義軍節度使。是時，承討恒、趙之後，潞人雕耗。秘至，則約出入，嗇用度，比四年，儲錢十七萬緡、糧七十萬斛，器械堅良，隱然復為完鎮。召還，道病卒，年六十四，贈尚書左僕射，謚曰肅，後更謚懿。

秘為大官，居不易第，服不改初，其奉祿悉與裏表親屬。病，自銘其墓，作書一通緘之。卒後發視，則送終制也，儉而不違於禮雲。


Chinese text: This work was published before January 1, 1923, and is in the
public domain worldwide because the author died at least 100 years ago.
