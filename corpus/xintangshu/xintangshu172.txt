于王二杜範

于頔，字允元，後周太師謹七世孫。蔭補千牛，調華陰尉，累勞遷侍御史。為吐蕃計會使，有專對材。擢長安令、駕部郎中。

出為湖州刺史。部有湖陂，異時溉田三千頃，久廞廢，頔行縣，命脩復堤閼，歲獲粳稻蒲魚無慮萬計。州地庳薄，葬者不掩柩，頔為坎，瘞枯骨千餘，人賴以安。

未幾，改蘇州。罷淫祠，浚溝澮，端路衢，為政有績。然暴橫少恩，杖前部尉以逞憾，觀察使王緯以聞，德宗不省。俄遷大理卿，為陜虢觀察使，慢言謝緯曰：「始足下劾我，三進官矣！」益自肆。峻罰苛懲，官吏惴恐，皆重足一跡。參軍事姚峴不勝虐，自沈於河。

貞元十四年，拜山南東道節度使。是時，吳少誠叛，頔率兵自唐州戰吳房朗山，取之，禽其將李璨，又勝之濯神溝。於是請升襄州為大都督府，廣募戰士，儲良械，撊然有專漢南意，所牾者類治以軍法。帝晚務姑息，頔所奏建，無不開允。公斂私輸，持下益急，而慢於奉上。誣劾鄧州刺史元洪，朝廷重違，為流端州，命中人護送至棗陽。頔遣兵劫洪還，拘之，表責洪太重，改吉州長史，遣使厚諭乃已。嘗怒判官薛正倫，奏貶陜州長史，比詔下，頔中悔，奏復署舊職。正倫死，以兵圍其居，強使孽子與婚。昵吏高洪，縱使剝下，別將陳儀不勝忿，刺殺洪，一府驚潰。累遷檢校尚書左僕射、同中書門下平章事，封燕國公。俄擅以兵取鄧州，天子未始誰何。初，襄有髹器，天下以為法。至頔驕蹇，故方帥不法者號「襄樣節度」。

憲宗立，權綱自出，頔稍懼，願以子尚主，帝許之。遂入朝，拜司空、同中書門下平章事。請準杜佑，月三奉朝，詔可。

時宦者梁守謙幸於帝，頗用事。有梁正言者，與頔子敏善，敏因正言厚賂守謙，求頔出鎮。久不報，敏怒其紿，責所饋，誘正言家奴支解之，棄混中。家童上變，詔捕頔吏沈壁及它奴送御史獄，命中丞薛存誠、刑部侍郎王播、大理卿武少儀雜問之。頔與諸子素服待罪建福門，門史不內，屏營負墻立，更遣人上章，有司拒不聞。翌日復往，宰相諭使還第。貶為恩王傅，子敏竄雷州，至商山，賜死。次子季友奪二官，正及方免官。流壁封州，正言誅死。

久之，拜戶部尚書。帝討蔡，頔獻家財以助國，帝卻之。又坐季友居喪荒宴，削金紫光祿大夫。帝初欲頔告老，宰相李逢吉謂得謝乃優禮，非所以示責。明年，乃致仕。宰司將以太子少保官之，帝改署賓客。郁郁不得意卒，贈太保，太常謚曰厲。

頔嘗制《順聖樂舞》獻諸朝。又教女伎為八佾，聲態雄侈，號《孫吳順聖樂》雲。

季友尚憲宗永昌公主，拜駙馬都尉。從穆宗獵苑中，求改頔謚，會徐泗節度使李亦為請，更賜謚曰思。尚書右丞張正甫封還詔書，右補闕高釴、博士王彥威持不可，謂：「頔文吏，倔強犯命，擅軍襄、鄧，欲脅制朝廷；殺不辜，留制囚，遮使者，僭正樂。勢迫而朝，非其宿心，得全腰領而歿，猶以為幸，不宜更謚。」帝不從。

方，長慶時以勛家子通豪俠，欲事河朔，以策幹宰相元稹。而李逢吉黨謀傾執政，乃告稹結客刺裴度，事下有司，驗無狀，方坐誅。

王智興，字匡諫，懷州溫人。少驍銳，為徐州牙兵，事刺史李洧。洧棄李納，挈州自歸。納怒，急攻洧。智興能駛步，奉表，不數日至京師告急，德宗出朔方軍五千擊納，解去，自是為徐特將。

討吳元濟也。李師道謀撓王師，數侵徐救蔡。節度使李願遣智興率步騎拒賊。其將王朝晏方攻沛，智興逆擊，敗之，朝晏脫身保沂州。進破姚海兵五萬於豐北，獲美妾三人，智興曰：「軍中有女子，安得不敗？」即斬以徇。朝晏自沂以輕兵襲沛，夜戰狄丘，復破之。累遷侍御史。

元和十三年，伐師道，智興以步騎八千次胡陵，與忠武軍會，以騎畀其子晏平、晏宰為先鋒，自率軍繼之。壞河橋，收黃隊，攻金鄉，拔魚臺，俘斬萬計。賊平，進御史中丞。明年，召還，為沂州刺史。

長慶初，河朔用兵，加檢校左散騎常侍，充武寧軍副使、河北行營諸軍都知兵馬使，帥兵三千度河。屬朝廷用崔群為武寧節度使，群畏智興難制，密請追還京師，未報。會赦王廷湊，諸節度班師。智興還，群遣寮屬迎之，令士季甲而入。智興心不悅，因勒兵斬關入，殺異己者十餘輩，然後謁群謝曰：「此軍情也！」群乃治裝去，智興以兵衛送還朝；至埇橋，掠鹽鐵院及貢物，劫商旅，逐濠州刺史侯弘度。朝廷甫罷兵，不能討，即詔檢校工部尚書，充本軍節度使。智興由是揫索財賂，交權幸以賈虛名，用度不足，始稅泗口以佐軍須。

李攻宋州，智興悉銳師出宋西鄙，破之漳口。平，加檢校尚書左僕射。李同捷以滄德叛，智興請悉師三萬賫五月糧討賊，詔拜檢校司徒、同中書門下平章事、滄德行營招撫使。既戰，降其將十輩、銳士三千，遂拔棣州。諸將聞，戰愈力，遂有功。入朝，燕麟德殿，賜予備厚。冊拜太傅，封雁門郡王，進兼侍中。改忠武、河中、宣武三節度。卒，年七十九，贈太尉。

子九人，晏平、宰知名。

晏平幼從父軍，以討同捷功，檢校右散騎常侍、朔方靈鹽節度使。父喪，擅取馬四百、兵械七千自衛歸洛陽。御史劾之，有詔流康州，不即行，陰求援於河北三鎮。三鎮表其困，改撫州司馬。給事中韋溫、薛廷老、盧弘宣等還詔不敢下，改永州司戶參軍。溫固執，文宗諭而止。

晏宰，後去「晏」，獨名宰。少拳果，長隸神策軍。甘露之變，以功兼御史大夫，為光州刺史。有美政，觀察使段文昌薦之朝，除鹽州刺史。持法嚴，人不甚便。累擢邠寧慶節度使。回鶻平，徙忠武軍。

討劉稹也，詔宰以兵出魏博，趨磁州。當是時，何弘敬陰首鼠，聞宰至，大懼，即引軍濟漳水。宰相李德裕建言：「河陽兵寡，以忠武為援，既以捍洛，則並制魏博。」遂詔宰以兵五千椎鋒，兼統河陽行營。進取天井關，賊黨離沮。德裕以宰乘破竹勢不遂取澤州，以其子晏實守磁，為顧望計，帝有詔切責。宰懼，急攻陵川，破賊石會關，進攻澤州。其將郭誼殺稹降。宰傳稹首京師，遂節度太原。

宣宗初，入朝，厚結權幸求宰相，周墀劾之，乃還軍。吐蕃引党項、回鶻寇河西，詔統代北諸軍進擊。以疾不任事，徙河陽。罷為太子少保，分司東都。進少傅，卒。

晏實幼機警，智興自養之，故名與諸父齒。稹平，擢淄州刺史，終天雄節度使。

杜兼，字處弘，中書令正倫五世孫。初，正倫無子，故以兄子誌靜為後。父廙，為鄭州錄事參事軍事。安祿山亂，逃去，賊索之急，宋州刺史李岑以兵迎之，為追騎所害。兼尚幼，逃入終南山。伯父存介為賊執，臨刑，兼號呼願為奴以贖，遂皆免。

建中初，進士高第，徐泗節度使張建封表置其府。積勞為濠州刺史。性浮險，尚豪侈。德宗既厭兵，大抵刺史重代易，至歷年不徙。兼探帝意，謀自固，即脩武備，募占勁兵三千。帝以為才，遂橫恣。僚官韋賞、陸楚皆聞家子，有美譽，論事忤兼，誣劾以罪。帝遣中人至，兼廷勞畢，出詔執賞等殺之，二人無罪死，眾莫不冤。又妄系令狐運而陷李藩，欲殺之，不克。

元和初，入為刑部郎中，改蘇州刺史。比行，上書言李锜必反，留為吏部郎中。尋擢河南尹。杜佑素善兼，終始倚為助力。所至大殺戮，裒蓺財貲，極耆欲。適幸其時，未嘗敗。卒，年七十。家聚書至萬卷，署其末，以墜鬻為不孝，戒子孫雲。

從弟羔，貞元初及進士第，有至性。父死河北，母更兵亂，不知所之，羔憂號終日。及兼為澤潞判官，鞫獄，有媼辨對不凡，乃羔母，因得奉養。而不知父墓區處，晝夜哀慟；它日舍佛祠，觀柱間有文字，乃其父臨死記墓所在。羔奔往，亦有耆老識其壟，因是得葬。元和中，為萬年令，時許季同為長安令，京兆尹元義方責租賦不時，系二縣吏，將罪之。羔等辯列尤苦，尹不為縱。羔乃謁宰相，請移散官。憲宗遣中使問狀，具對府政苛細，力不堪奉。詔皆免官，奪尹三月俸。議者以羔為直。未幾，授戶部郎中，後歷振武節度使，以工部尚書致仕。卒，贈尚書右僕射，謚曰敬。

子中立，字無為，以門蔭歷太子通事舍人。開成初，文宗欲以真源、臨真二公主降士族，謂宰相曰：「民間脩婚姻，不計官品而上閥閱。我家二百年天子，顧不及崔、盧耶？」詔宗正卿取世家子以聞。中立及校書郎衛洙得召見禁中，拜著作郎。月中，遷光祿少卿、駙馬都尉，尚真源長公主。

中立數求自試，憒憒不樂，因言：「朝廷法令備具，吾若不任事，何賴貴戚撓天下法耶？」帝聞異之，轉太仆、衛尉二少卿，歷左右金吾大將軍。京師惡少優戲道中，具騶唱呵衛，自謂「盧言京兆」，驅放自如。中立部從吏捕系，立箠死。遷司農卿。繩吏急，反為中傷，左徙慶王傅。

久之，復拜司農卿，入謝，帝曰：「卿用法深，信乎？」答曰：「轂下百司養名不肯事，如司農尤叢劇。陛下無遽信流言，假臣數月，事可濟。」帝許之。初，度支度六宮飧錢移司農，司農季一出付吏，大吏盡舉所給於人，權其子錢以給之，既不以時，黃門來督責慢罵。中立取錢納帑舍，率五日一出，吏不得為奸，後遂以為法。加檢校右散騎常侍。

京兆尹缺，宣宗將用之，宰相以年少，欲歷試其能，更出為義武節度使。舊傜車三千乘，歲免鹽海瀕，民苦之。中立置「飛雪將」數百人，具舟以載，自是民不勞，軍食足矣。大中十二年，大水泛徐、兗、青、鄆，而滄地積卑，中立自按行，引禦水入之毛河，東註海，州無水災。卒，年四十八，贈工部尚書。

中立居官精明，吏下寒栗畏伏。中雖坐累免，及復用，亦不為寬假，其天資所長雲。

杜亞，字次公，自雲本京兆人。肅宗在靈武，上書論當世事，擢校書郎。杜鴻漸節度河西，奏署幕府。入朝，歷吏部員外郎。鴻漸為山南、劍南副元帥，亞與楊炎並為判官。再遷諫議大夫。

亞自以當衡柄，悒悒不悅。李棲筠風望高，時謂當宰相，故亞厚結納。元載得罪，亞與劉晏等劾治。載死，遷給事中。常袞惡之，出為江西觀察使。德宗立，召還。亞意必任臺宰，倍道進。與人語，皆天下大政。或以事祈謁，輒相然可。帝知，不悅也。既又建奏疏闊，不稱旨，罷為陜虢觀察兼轉運使。徙河中。劉晏抵罪，貶睦州刺史。

興元初，入遷刑部侍郎，又拜淮西節度使。至則治漕渠，引湖陂，築防庸，入之渠中，以通大舟，夾堤高卬，田因得溉灌。疏啟道衢，徹壅通堙，人皆悅賴。然承陳少遊後，裒率煩重，用度無藝，人冀有所矯革，而亞雅意丞弼，厭外官，往往不親事，日夜召賓客言噱流連。方春，南民為競度戲，亞欲輕駛，乃髹船底，使篙人衣油彩衣，沒水不濡，觀沼華邃，費皆千萬。隴西李衡在坐，曰：「使桀、紂為之，不是過也！」既泛九曲池，曳繡為帆，詫曰：「要當稱是林沼。」衡曰：「未有錦纜，雲何？」亞大慚。自是府財耗竭。

貞元中，罷歸。宰相竇參憚其宿望，以檢校吏部尚書留守東都。病風痹且廢，猶欲固寵，奏墾苑中為營田，可減度支歲稟。詔許之。先是，苑地可耕者，皆留司中人及屯士占假。亞計窘，更舉軍帑錢與甸人，至秋取菽粟償息輸軍中，貧不能償者發囷窖略盡，流亡過半。又賂中人求兼河南尹。帝審其妄，使禮部尚書董晉代之，賜亞還。病不能謁。卒，年七十四，贈太子少傅，謚曰肅。

範傳正，字西老，鄧州順陽人。父惀，為戶部員外郎，與趙郡李華善，有當世名。傳正舉進士、宏辭，皆高第，授集賢殿校書郎。歷歙、湖、蘇三州刺史，有殊政，進拜宣歙觀察使。代還，坐治第過制，憲宗薄不用，改光祿卿。以風痹卒，贈左散騎常侍。

傳正好古，性精悍，初自整飭。宦益達，用度益奢侈，傾貲貨市權貴歡，私公府如家帑，亦幸素有名，得不敗雲。


Chinese text: This work was published before January 1, 1923, and is in the
public domain worldwide because the author died at least 100 years ago.
