長孫無忌從父:敞 從父弟:操 子:詮 族叔:順德 褚遂良曾孫:璆 韓瑗 來濟異母兄:恒 李義琰子:巢 從祖弟:義琛 上官儀

目录
1	長孫無忌
1.1	從父 敞
1.2	從父弟 操
1.3	子 詮
1.4	族叔 順德
2	褚遂良
2.1	曾 孫璆
3	韓瑗
4	來濟
4.1	異母兄 恒
5	李義琰
5.1	子 巢
5.2	從祖弟 義琛
6	上官儀
7	【贊】
長孫無忌
　　長孫無忌，字輔機。性通悟，博涉書史。始，高祖兵度河，進謁長春宮，授渭北道行軍典簽。從秦王征討有功，累擢比部郎中、上党縣公。

　　皇太子建成毒王，王病，舉府危駭。房玄齡謂無忌曰：「禍隙已芽，敗不旋踵矣。夫就大計者遺細行，周公所以絀管、蔡也。」遂俱入白王，請先事誅之，王未許。無忌曰：「大王以舜何如人？」王曰：「浚哲文明，為子孝，為君仁，又何議哉？」對曰：「向使浚井弗出，得為孝乎？塗廩弗下，得為仁乎？大杖避，小杖受，良有以也。」王未決。事益急，乃遣無忌陰召房玄齡、杜如晦定計。無忌與尉遲敬德、侯君集、張公謹、劉師立、公孫武達、獨孤彥雲、杜君綽、鄭仁恭、李孟嘗討難，平之。王為皇太子，授左庶子。即位，遷吏部尚書，以功第一，進封齊國公。帝以無忌皇后兄，又少相友，眷倚日厚，常出入臥內。進尚書右僕射。突厥頡利可汗已盟而政亂，諸將請遂討之。帝顧新歃血，不取為失機，取之失信，計猶豫，以問大臣。蕭瑀曰：「兼弱攻昧，討之便。」無忌曰：「今我務戢兵，待夷狄至，乃可擊。使遂弱，且不能來，我又何求？臣謂按甲存信便。」帝曰：「善。」然卒取突厥。

　　或有言無忌權太盛者，帝持表示無忌曰：「我與公君臣間無少疑，使各懷所聞不言，斯則蔽矣。」因普示君臣曰：「朕子幼，無忌于我有大功，視之猶子也。疏間親、新間舊之謂不順，朕無取焉。」無忌亦自懼貴且亢，後又數言之，遂解僕射，授開府儀同三司。與房玄齡、杜如晦、尉遲敬德皆以元勳封一子郡公。進冊司空，知門下、尚書省事，無忌辭，又因高士廉口陳「以外戚位三公，嫌議者謂天子以私後家」。帝曰：「朕任官必以才，不者，雖親若襄邑王神符，不妄授；若才，雖仇如魏征，不棄也。夫緣後兄愛昵，厚以子女玉帛，豈不得？以其兼文武兩器，朕故相之，公等孰不曰然？」無忌固讓，詔答曰：「黃帝得力牧，為五帝先；夏禹得咎繇，為三王祖；齊桓得管仲，為五伯長；朕得公，遂定天下。公其無讓！」帝又思所與共艱難，賴無忌以免，作《威鳳賦》以賜，且況其功。

　　帝欲功臣並世襲刺史，貞觀十一年，乃詔有司：「朕憑明靈之祐，賢佐之力，克翦多難，清宇內。蓋時屯共資其力，世安專享其利，朕所不取。刺史，古諸侯，雖名不同，而監統一也。無忌等義貫休戚，效挺夷險，嘉庸懿績，簡在朕心。其改錫土宇，用世及之制。」乃以無忌為趙州刺史，以趙為公國；房玄齡宋州刺史，國于梁；杜如晦贈密州刺史，國于萊；李靖濮州刺史，國于衛；高士廉申州刺史，國于申；侯君集陳州刺史，國于陳；道宗鄂州刺史，王江夏；孝恭觀州刺史，王河間；尉遲敬德宣州刺史，國于鄂；李勣蘄州刺史，國于英；段志玄金州刺史，國于褒；程知節普州刺史，國于盧；劉弘基朗州刺史，國于夔；張亮澧州刺史，國于鄖。凡十有四人。余官食邑尚不在。無忌等辭曰：「群臣披荊刺，事陛下。今四海混一，誠不願違遠左右，而使世牧外州，與遷徙等。」帝曰：「割地封功臣，欲公等後嗣長為籓翰，而薄山河之誓，反為怨望，朕亦安可強公土宇邪？」遂止。後帝幸其第，自家人姻婭勞賜皆有差。久之，進位司徒。

　　太子承乾廢，帝欲立晉王，未決，坐兩儀殿，群臣已罷，獨留無忌、玄齡、勣言東宮事，因曰：「我三子一弟，未知所立，吾心亡聊。」即投床，取佩刀自向，無忌等驚，爭抱持，奪刀授晉王，而請帝所欲立。帝曰：「我欲立晉王。」無忌曰：「謹奉詔，異議者斬！」帝顧王曰：「舅許汝矣，宜即謝。」王乃拜。帝復曰：「公等與我意合，天下其謂何？」答曰：「王以仁孝聞天下久矣，固無異辭；有如不同，臣負陛下百死。」於是遂定。以無忌為太子太師、同中書門下三品，「同三品」自此始。帝又欲立吳王恪，無忌密爭止之。帝征高麗，詔攝侍中。還，辭師傅官，聽罷太子太師，遙領揚州都督。

　　帝嘗從容問曰：「朕聞君聖臣直，人常苦不自知，公宜面攻朕得失。」無忌曰：「陛下神武聖文，冠卓千古，性與天道，非臣等愚所及，誠不見有所失。」帝曰：「朕冀聞過，公等乃相諛悅。朕當評公等可否以相規。」謂：「高士廉心術警悟，臨難不易節，所乏者骨鯁耳。唐儉有辭，善和解人，酒杯流行，發言可意，事朕二十年，未嘗一言國家事。楊師道性謹審，自能無過，而懦不更事，緩急非可倚。岑文本敦厚，文章、論議其所長也，謀常經遠，自當不負於物。劉洎堅正，其言有益，不輕然諾於人，能自補闕。馬周敏銳而正，評裁人物，直道而行，所任皆稱朕意。褚遂良鯁亮，有學術，竭誠親於朕，若飛鳥依人，自加憐愛。無忌應對機敏，善避嫌，求于古人，未有其比；總兵攻戰，非所善也。」

　　二十三年，帝疾甚，召入臥內，帝引手捫無忌頤，無忌哭，帝感塞，不得有所言。翌日，與遂良入受詔，顧遂良曰：「我有天下，無忌力也。爾輔政，勿令讒毀者害之。」有頃，崩。方在離宮，皇太子悲慟，無忌曰：「大行以宗廟、社稷屬殿下，宜速即位。」因秘不發喪，請還宮。

　　太子即位，是為高宗。進無忌太尉，檢校中書令，猶知門下、尚書二省。固辭尚書省，許之。帝欲立武昭儀為后，無忌固言不可。帝密以寶器錦帛十余車賜之，又幸其第，擢三子皆朝散大夫，昭儀母復詣其家申請。許敬宗數勸之，無忌厲色折拒。帝后召無忌、遂良及于志寧言后無息，昭儀有子，必欲立之者。無忌已數諫，即曰：「先帝付託遂良，願陛下訪之。」遂良極道不可，帝不聽。

　　后既立，以無忌受賜而不助己，銜之。敬宗揣后指，陰使洛陽人李奉節上無忌變事，與侍中辛茂將臨按，傅致反狀。帝驚曰：「將妄人構間，殆不其然。」敬宗具言：「反跡已露，陛下不忍，非社稷之福。」帝泣曰：「我家不幸，高陽公主與我同氣，往謀反，今舅復爾，使我重愧天下，奈何？」對曰：「房遺愛口乳臭，與女子反，安能就事？無忌奸雄，天下所畏伏，一旦竊發，陛下誰使禦之？今即急，恐攘袂一呼，以嘯同惡，且為宗廟憂。陛下不見隋室乎？宇文化及父宰相，弟尚主，而身掌禁兵，煬帝處之不疑，然而起為戎首，遂亡隋。願陛下決之。」帝猶疑，更詔審核。明日，敬宗言無忌反明甚，請逮捕。帝泣曰：「舅果爾，我決不忍殺，後世其謂我何？」敬宗曰：「漢文帝舅薄昭，從代來有功，後坐殺人，帝惜撓法，令朝臣喪服就哭之，昭自殺，良史不以為失。今無忌忘先帝之德，舍陛下至親，乃欲移社稷、敗宗廟，豈特昭比邪？在法夷五族。臣聞當斷不斷，反受其亂。乘機亟行，緩必生變。無忌與先帝謀取天下，天下伏其智，王莽、司馬懿之流。今逆徒自承，何疑而不決？」帝終不質問。遂下詔削官爵封戶，以揚州都督一品俸置於黔州，所在發兵護送；流其子秘書監沖等於嶺外；從弟渝州刺史知仁貶翼州司馬。後數月，又詔司空勣、中書令敬宗、侍中茂將等覆按反獄。敬宗令大理正袁公瑜、御史宋之順等即黔州暴訊。無忌投繯卒，沖免死，殺族子祥，流族弟思于檀口，大抵期親皆謫徙。

　　初，無忌與遂良悉心奉國，以天下安危自任，故永徽之政有貞觀風。帝亦賓禮老臣，拱己以聽。綱紀設張，此兩人維持之也。既二後廢立計不合，奸臣陰圖，帝暗於聽受，卒，以屠覆，自是政歸武氏，幾至亡國。

　　上元元年，追復官爵，以孫元翼襲封。初，無忌自作墓昭陵塋中，至是許還葬。文宗開成三年，詔曰：「每覽國史至太尉無忌事，未嘗不廢卷而歎。其以裔孫鈞為猗氏令。」

從父 敞
　　無忌從父敞，字休明。隋煬帝為晉王，敞以庫直從畋驪山，王淩危逐鹿，諫曰：「大王冒垂堂，淫原獸，可乎？」王遂止。即位，頗見識擢。及幸江都，留守禁禦。高祖入關，率子弟謁新豐，授將作少監，出為杞州刺史。貞觀初，坐受賕免。太宗以後屬，歲私給稟，償其費。累封平原郡公。卒贈幽州都督，諡曰良，陪葬昭陵。

從父弟 操
　　從父弟操，字元節。父覽，為周大司徒、薛國公。操有學術。初，高祖辟署相國府金曹參軍。未幾，檢校虞州刺史。從秦王征討，常侍旁，與聞秘謀。徙陝州，城中無井，人勤於汲，操為釃河溜入城，百姓利安。以母喪解，長老守闕頌遺愛。服除，封樂壽縣男。為齊、揚、益三州刺史，課皆最，下詔褒揚。永徽初，以陝州刺史卒，贈吏部尚書，諡曰安，葬給鼓吹，至虞罷。

子 詮
　　子詮，尚新城公主。詮女兄為韓瑗妻。無忌得罪，詮流巂州，有司希旨殺之。詮有甥趙持滿者，工書，善騎射，力搏虎，走逐馬，而仁厚下士，京師無貴賤愛慕之。為涼州長史，嘗逐野馬，射之，矢洞于前，邊人畏伏。詮之貶，許敬宗懼持滿才能仇己，追至京，屬吏訊搒，色不變，曰：「身可殺，辭不可枉！」吏代為占，死獄中。

族叔 順德
　　無忌族叔順德。順德仕隋為右勳衛，征遼當行，亡命太原，素為高祖親厚。太宗將起兵，令與劉弘基募士於外，聲備賊，至數萬人，乃結隊按屯。大將軍府建，授統軍，從平霍邑、臨汾、絳郡有功。與劉文靜擊屈突通於潼關，通將奔洛陽，順德跳追桃林，執通以獻，遂定陝縣。以多進左驍衛大將軍，封薛國公。討建成餘黨，食千二百戶，賜宮女，詔宿內省。俄以受賕為有司劾發，帝曰：「順德元勳外戚，爵隆位厚至矣。若令觀古今自鑒，有以益國家者，朕當與共府庫，何至以貪冒聞乎？」因賜帛數十愧切之。大理少卿胡演曰：「順德以賂破法，不可赦，奈何又賜之？」帝曰：「使有恥者，得賜甚於戮；如不能，乃禽獸也，殺之何益？」

　　李孝常謀反，坐與交，削籍為民。歲餘，帝閱功臣圖，見其像，憐之，遣宇文士及視順德，順德方頹然醉，遂召為澤州刺史，復爵邑。順德素少檢，侈放自如，至是折節為政，以嚴明稱。先時守長多通餉問，順德繩擿無所容，遂為良吏。前刺史張長貴、趙士達占部中腴田數十頃，奪之以給貧單。尋坐累還第。喪息女，感疾甚，帝薄之，謂房玄齡曰：「順德無剛氣，以兒女牽愛至大病，胡足恤？」未幾，卒，遣使弔之，贈荊州都督，諡曰襄。貞觀十三年，封邳國公。永徽中，加贈開府儀同三司。

褚遂良
　　褚遂良，字登善，通直散騎常侍亮子。隋大業末，為薛舉通事舍人。仁杲平，授秦王府鎧曹參軍。貞觀中，累遷起居郎。博涉文史，工隸楷。太宗嘗歎曰：「虞世南死，無與論書者！」魏徵白見遂良，帝令侍書。帝方博購王羲之故帖，天下爭獻，然莫能質真偽。遂良獨論所出，無舛冒者。

　　十五年，帝將有事太山，至洛陽，星孛太微，犯郎位。遂良諫曰：「陛下撥亂反正，功超古初，方告成岱宗，而彗輒見，此天意有所未合。昔漢武帝行岱禮，優柔者數年，臣愚願加詳慮。」帝寤，詔罷封禪。

　　遷諫議大夫，兼知起居事。帝曰：「卿記起居，大抵人君得觀之否？」對曰：「今之起居，古左右史也，善惡必記，戒人主不為非法，未聞天子自觀史也。」帝曰：「朕有不善，卿必記邪？」對曰：「守道不如守官，臣職載筆，君舉必書。」劉洎曰：「使遂良不記，天下之人亦記之矣。」帝曰：「朕行有三：一，監前代成敗，以為元龜，二，進善人，共成政道；三，斥遠群小，有受讒言。朕能守而勿失，亦欲史氏不能書吾惡也。」

　　是時，魏王泰禮秩如嫡，群臣未敢諫。帝從容訪左右曰：「方今何事尤急？」岑文本泛言禮義為急，帝以不切，未領可。遂良曰：「今四方仰德，誰弗率者？唯太子、諸王宜有定分。」帝曰：「有是哉！朕年五十，日以衰怠，雖長子守器，而弟、支子尚五十人，心常念焉。自古宗姓無良，則傾敗相仍，公等為我簡賢者保傅之。夫事人久，情媚熟，則非意自生，其令王府官不得過四考，著為令。」帝嘗怪：「舜造漆器，禹雕其俎，諫者十餘不止，小物何必爾邪？」遂良曰：「雕琢害力農，纂繡傷女工，奢靡之始，危亡之漸也。漆器不止，必金為之，金又不止，必玉為之，故諫者救其源，不使得開。及夫橫流，則無復事矣。」帝咨美之。

　　于時皇子雖幼，皆外任都督、刺史，遂良諫曰：「昔二漢以郡國參治，雜用周制。今州縣率仿秦法，而皇子孺年並任刺史，陛下誠以至親扞四方。雖然，刺史，民之師帥也，得人則下安措，失人則家勞攰。故漢宣帝曰：'與我共治，惟良二千石乎。'臣謂皇子未冠者，可且留京師，教以經學，畏仰天威，不敢犯禁，養成德器，審堪臨州，然後敦遣。昔東漢明、章諸帝，友愛子弟，雖各有國，幼者率留京師，訓飭以禮。訖其世，諸王數十百，惟二人以惡敗，自餘餐和染教，皆為善良。此前事已驗，惟陛下省察。」帝嘉納。

　　太子承乾廢，魏王泰間侍，帝許立為嗣，因謂大臣曰：「泰昨自投我懷中云：『臣今日始得為陛下子，更生之日也。臣惟有一子，百年後，當殺之，傳國晉王。』朕甚憐之。」遂良曰：「陛下失言。安有為天下主而殺其愛子，授國晉王乎？陛下昔以承乾為嗣，復寵愛泰，嫡庶不明，紛紛至今。若必立泰，非別置晉王不可。」帝泣曰：「我不能。」即詔長孫無忌、房玄齡、李勣與遂良等定策立晉王為皇太子。

　　時飛雉數集宮中，帝問：「是何祥也？」遂良曰：「昔秦文公時，有侲子化為雉，雌鳴陳倉，雄鳴南陽。侲子曰：『得雄者王，得雌者霸。』文公遂雄諸侯，始為寶雞祠。漢光武得其雄，起南陽，有四海。陛下本封秦，故雄雌並見，以告明德。」帝悅，曰：「人之立身，不可以無學。遂良所謂多識君子哉！」俄授太子賓客。

　　薛延陀請婚，帝己納其聘，復絕之。遂良曰：「信為萬事本，百姓所歸。故文王許枯骨而不違，仲尼去食存信，貴之也。延陀，曩一俟斤耳。因天兵北討，蕩平沙塞，威加諸外，而恩結於內，以為餘寇不可以無酋長，故璽書鼓纛，立為可汗。負抱之恩，與天無極。數遣使請婚于朝，陛下既開許，為禦北門受獻食。今一朝自為進退，所惜少，所失多，虧信夷狄，方生嫌恨，殆不可以訓戎兵、勵軍事也。且龍沙以北，部落牛毛，中國擊之不能盡，亦猶可北敗，芮芮興，突厥亡，延陀盛。是以古人虛外實內，懷之以德。使為惡，在夷不在華；失信，在彼不在此也。惟陛下裁幸。」不納。

　　帝欲自討遼東，遂良固勸無行：「一不勝，師必再興；再興，為忿兵。兵忿者，勝負不可必。」帝然可。會李勣詆其計，帝意遂決東。遂良懼，上言：「臣請譬諸身。兩京，腹心也；四境，手足也；殊裔絕域，殆非支體所屬。高麗王陛下所立，莫離支殺之。討其逆，夷其地，固不可失，但遣一二慎將，付銳兵十萬，翔旝雲輣，唾手可取。昔侯君集、李靖皆庸人爾，猶能撅高昌，纓突厥，陛下止發蹤指示，得歸功聖明。前日從陛下平天下，虓士爪臣，氣力未衰，可驅策，惟陛下所使。臣聞涉遼而左，或水潦，平地淖三尺，帶方、玄菟，海壤荒漫，決非萬乘六師所宜行。」是時，帝銳意蕩平，不見省。進黃門侍郎，參綜朝政。莫離支遣使貢金，遂良曰：「古者討殺君之罪，不受其賂。魯納郜鼎太廟，《春秋》譏之。今莫離支所貢不臣之篚，不容受。」詔可，以其使屬吏。

　　帝既平高昌，歲調兵千人往屯，遂良誦諍不可，帝志取西域，寘其言不用。西突厥寇西州，帝曰：「往魏徵、褚遂良勸我立麹文泰子弟，不用其計，乃今悔之。」帝于寢宮側別置院居太子，遂良諫，以為「朋友深交者易怨，父子滯愛者多愆。宜許太子間還東宮，近師傅，專學藝，以廣懿德。」帝從其言。會父喪免，起復，拜中書令。

　　帝寢疾，召遂良、長孫無忌曰：「歎武帝寄霍光，劉備托諸葛亮，朕今委卿矣。太子仁孝，其盡誠輔之。」謂太子曰：「無忌、遂良在，而毋憂。」因命遂良草詔。高宗即位，封河南縣公，進郡公。坐事出為同州刺史。再歲，召拜吏部尚書、同中書門下三品，監修國史，兼太子賓客。進拜尚書右僕射。

　　帝將立武昭儀，召長孫無忌、李勣、于志寧及遂良人。或謂無忌當先諫，遂良曰：「太尉，國元舅，有不如意，使上有棄親之譏。」又謂勣上所重，當進，曰：「不可。司空，國元勳，有不如意，使上有斥功臣之嫌。」曰：「吾奉遺詔，若不盡愚，無以下見先帝。」既入，帝曰：「罪莫大於絕嗣，皇后無子，今欲立昭儀，謂何？」遂良曰：「皇后本名家，奉事先帝。先帝疾，執陛下手語臣曰：『我兒與婦今付卿！』且德音在陛下耳，可遽忘之？皇后無它過，不可廢。」帝不悅。翌日，復言，對曰：「陛下必欲改立后者，請更擇貴姓。昭儀昔事先帝，身接帷第，今立之，奈天下耳目何？」帝羞默。遂良因致笏殿階，叩頭流血，曰：「還陛下此笏，丐歸田里。」帝大怒，命引出。武氏從幄後呼曰：「何不撲殺此獠？」無忌曰：「遂良受顧命，有罪不加刑。」會李勣議異，武氏立，乃左遷遂良潭州都督。

　　顯慶二年，徙桂州，未幾，貶愛州刺史。遂良內憂禍，恐死不能自明，乃上表曰：「往者承乾廢，岑文本、劉洎奏東宮不可少曠，宜遣濮王居之，臣引義固爭。明日仗入，先帝留無忌、玄齡、勣及臣定策立陛下。當受遺詔。獨臣與無忌二人在，陛下方草土號慟，臣即奏請即位大行柩前。當時陛下手抱臣頸，臣及無忌請即還京，發哀大告，內外寧謐。臣力小任重，動貽伊戚，螻螘餘齒，乞陛下哀憐。」帝昏懦，牽於武后，訖不省。歲餘，卒，年六十三。

　　後二歲，許敬宗、李義府奏長孫無忌逆謀皆遂良驅煽，乃削官爵。二子彥甫、彥沖流愛州，殺之。帝遣詔聽其家北還。神龍中，復官爵。德宗追贈太尉。文宗時，詔以遂良五世孫虔為臨汝尉。安南觀察使高駢表遂良客窆愛州，二男一孫祔。咸通九年，詔訪其後護喪歸葬陽翟云。

曾 孫璆
　　遂良曾孫璆，字伯玉，擢進士第，累拜監察御史裏行。先天中，突厥圍北庭，詔璆持節監總督諸將，破之。遷侍御史，拜禮部員外郎。而氣象凝挺，不減在台時。

韓瑗
　　韓瑗，字伯玉，京兆三原人。父仲良，武德初，與定律令，建言：「周律，其屬三千，秦、漢後約為五百。依古則繁，請崇寬簡，以示惟新。」於是采《開皇律》宜於時者定之。終刑部尚書、秦州都督府長史、潁川縣公。

　　瑗少負節行。博學，曉吏事。貞觀中，以兵部侍郎襲爵。永徽三年，遷黃門侍郎。俄同中書門下三品，監修國史。進侍中，兼太子賓客。王后之廢，瑗雪泣言曰：「皇后乃陛下在籓時先帝所娶，今無罪輒廢，非社稷計。」不納。明日復諫曰：「王者立后，配天地，象日月。匹夫匹婦尚知相擇，況天子乎？《詩》云：『赫赫宗周，褒姒滅之。』臣讀至此，常輟卷太息，不圖本朝親見此禍。宗廟其不血食乎！」帝大怒，詔引出。褚遂良貶潭州都督，明年瑗上言：「遂良受先帝顧託，一德無二，向日論事，至誠懇切，詎肯令陛下後堯、舜而塵史冊哉？遭厚謗醜言，損陛下之明，折志士之銳。況被遷以來，再離寒暑，其責塞矣。願寬無辜，以順眾心。」帝曰：「遂良之情，朕知之矣。其孛戾好犯上，朕責之，詎有過邪？」瑗曰：「遂良，社稷臣。蒼蠅點白，傅致有罪。昔微子既去，殷以亡；張華不死，晉不及亂。陛下富有四海，安於清泰，忽驅逐舊臣，遂不省察乎？」帝愈不聽。瑗憂憤，自表歸田里，不報。

　　顯慶二年，許敬宗、李義府奏「瑗以桂州授遂良，桂用武地，倚之謀不軌。」於是貶振州刺史，逾年，卒，年五十四。長孫無忌死，義府等復奏瑗與通謀，遣使即殺之；既至，瑗已死，發棺驗視乃還。追削官爵，籍其家，子孫謫廣州官奴。神龍初，武后遺詔復官爵。自瑗與遂良相繼死，內外以言為讀將二十年。帝造奉天宮，御史李善感始上疏極言，時人喜之，謂為「鳳鳴朝陽」。

來濟
　　來濟，揚州江都人。父護兒，隋左翊衛大將軍。宇文化及難，闔門死之，濟幼得免。轉側流離，而篤志為文章，善議論，曉暢時務，擢進士。貞觀中，累遷通事舍人。太子承乾敗，太宗問侍臣何以處之，莫敢對。濟曰：「陛下上不失為慈父，太子得盡天年，則善。」帝納之。除考功員外郎。十八年，初置太子司議郎，高其選，而以濟為之，兼崇賢館直學士。遷中書舍人。永徽二年，拜中書侍郎，兼弘文館學士，監脩國史。俄同中書門下三品，封南陽縣男。遷中書令，檢校吏部尚書。

　　帝將以武氏為后，濟諫曰：「王者立后，以承宗廟、母天下，宜擇禮義名家、幽閒令淑者，副四海之望，稱神祗之意。故文王興姒，《關睢》之化，蒙被百姓，其福如彼；成帝縱欲，以婢為后，皇統中微，其禍如此。惟陛下詳察。」初，武氏被寵，帝特號「宸妃」。濟與韓瑗諫：「妃有常員，今別立號，不可。」武氏已立，不自安。后更謾言濟等忠鯁，恐前經執奏，輒懷反仄，請加賞慰，而實銜之。帝示濟及瑗，濟等益懼。

　　顯慶初，兼太子賓客，進爵為侯。帝嘗從容問馭下所宜，濟曰：「昔齊桓公出遊，見老人，命之食，曰：『請遺天下食。』遺之衣，曰：『請遺天下衣。』公曰：『吾府庫有限，安得而給？』老人曰：『春不奪農時，即有食；夏不奪蠶工，即有衣。』由是言之，省徭役，馭下之宜也。」于時山東役丁，歲別數萬人，又議取庸以償雇，紛然煩擾，故濟對及之。二年，兼詹事。尋坐褚遂良事，貶台州刺史。久之，徙庭州。龍朔二年，突厥入寇，濟總兵拒之，謂其眾曰：「吾嘗絓刑罔，蒙赦死，今當以身塞責。」遂不介胄而馳賊，沒焉，年五十三。贈楚州刺史，給靈轜還鄉。

　　初，濟與高智周、郝處俊、孫處約客宣城石仲覽家，仲覽衍於財，有器識，待四人甚厚。私相與言志，處俊曰：「願宰天下。」濟及智周亦然。處約曰：「宰相或不可冀，願為通事舍人足矣。」後濟領吏部，處約始以瀛州書佐入調，濟遽注曰「如志」，遂以處約為通事舍人。後皆至公輔云。

異母兄 恒
　　濟異母兄恒，上元中，為黃門侍郎、同中書門下三品，父本驍將，而恒、濟俱以學行稱，相次知政事。時虞世南子昶無才術，曆將作少匠、工部侍郎，主工作。許敬宗曰：「護兒兒作相，世南男作匠，文武豈有種邪？」

李義琰
　　李義琰，魏州昌樂人，其先出隴西望姓。及進士第，補太原尉。李勣為都督，僚吏憚其威，義琰獨敢廷辨曲直，勣甚禮之。徙白水令，有能名，擢司刑員外郎。義琰姿體魁秀，博學，有智識。累遷中書侍郎。上元中，進同中書門下三品，兼太子右庶子。高宗欲使武后攝國政，義琰與郝處俊固爭，事得寢。章懷太子之廢，盡赦宮臣罪，庶子薛元超等皆蹈舞，義琰獨引咎涕泣，搢紳義之。帝每顧問，必鯁切不回。宅無正寢，弟義璡為市堂材送之。義琰曰：「以吾為國相，且自愧，尚營美宇，是速吾禍，豈愛我者邪？」義璡曰：「凡仕為丞尉，且崇第舍，兄位高，安可逼下哉？」答曰：「不然。事難全遂，物不兩興。既處貴仕，又廣居宇，非有令德，必受其殃。」卒不許。後其木久腐，乃棄之。

　　義琰改葬其先，使舅家移塋而兆其所。帝聞，怒曰：「是人不可使秉政。」義琰懼，以疾乞骸骨，遷銀青光祿大夫，聽致仕，乃歸田裏。公卿以下悉祖餞通化門外，時人比漢疏廣。垂拱初，起為懷州刺史，自以失武后意，辭不拜，卒。

子 巢
　　子巢，幼豪俊，善騎射，而不治細行。義琰嘗拘之，絕其交遊。後亡走闕下，獻書陳利害。拜監察御史，與李義府同按柳奭、韓瑗獄，遷殿中。上書忤旨，貶龍編主簿。

從祖弟 義琛
　　義琰從祖弟義琛。義琛擢進士第，曆監察御史。貞觀中，文成公主貢金，遇盜於岐州，主名不立。太宗召群御史至，目義琛曰：「是人神情爽拔，可使推捕。」義琛往，數日獲賊。帝喜，為加七階。初，義琰使高麗，其王據榻召見，義琰不拜，曰：「吾，天子使，可當小國之君，奈何倨見我？」王祠屈，為加禮。及義琛再使，亦坐召之，義琛匍匐拜伏。時人由是見兄弟優劣。

　　累遷刑部侍郎。為雍州長史，時關輔大饑，詔貧人就食商、鄧，義琛恐流徙不還，上疏固爭。左遷黎州都督，終岐州刺史。

　　子綰，為柏人令，有仁政，縣為立祠。

上官儀
　　上官儀，字遊韶，陝州陝人。父弘，為隋江都宮副監，大業末，為陳棱所殺。時儀幼，左右匿免，冒為沙門服。浸工文詞，涉貫墳典。貞觀初，擢進士第，召授弘文館直學士。遷秘書郎。太宗每屬文，遣儀視槁，宴私未嘗不預。轉起居郎。高宗即位，為秘書少監，進西台同東西台三品，時以雍州司士參軍韋絢為殿中侍御史，或疑非遷。儀曰：「此野人語耳。御史供奉赤墀下，接武夔龍，簉羽鵷鷺，豈雍州判佐比乎？」時以為清言。儀工詩，其詞綺錯婉媚。及貴顯，人多效之，謂為「上官體」。

　　麟德元年，坐梁王忠事下獄死，籍其家。初，武后得志，遂牽制帝，專威福，帝不能堪；又引道士行厭勝，中人王伏勝發之。帝因大怒，將廢為庶人，召儀與議。儀曰：「皇后專恣，海內失望，宜廢之以順人心。」帝使草詔。左右奔告後，後自申訴，帝乃悔；又恐後怨恚，乃曰：「上官儀教我。」後由是深惡儀。始，忠為陳王時，儀為諮議，與王伏勝同府。至是，許敬宗構儀與忠謀大逆，後志也。自褚遂良等元老大臣相次屠履，公卿莫敢正議，獨儀納忠，禍又不旋踵，由是天下之政歸於後，而帝拱手矣。

　　子庭芝，歷周王府屬，亦被殺。庭芝女，中宗時為昭容，追贈儀為中書令、秦州都督、楚國公；庭芝黃門侍郎、岐州刺史、天水郡公，以禮改葬。

【贊】
　　贊曰：高宗之不君，可與為治邪？內牽嬖陰，外劫讒言，以無忌之親，遂良之忠，皆顧命大臣，一旦誅斥，忍而不省。反天之剛，撓陽之明，卒使牝咮鳴辰，祚移后家，可不哀哉！天以女戎間唐而興，雖義士仁人抗之以死，決不可支。然瑗、濟、義琰、儀四子可謂知所守矣。噫，使長孫不逐江夏、害吳王，褚不譖死劉洎，其盛德可少訾乎！


Chinese text: This work was published before January 1, 1923, and is in the
public domain worldwide because the author died at least 100 years ago.
