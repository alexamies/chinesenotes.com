陳叔達 楊恭仁子:思訓 弟:師道 從孫:執柔 封倫 裴矩 宇文士及 鄭善果附:元璹 權萬紀族孫:懷恩 閻立德附:閻立本 孫:知微 曾孫:用之 蔣儼 韋弘機孫:岳子 姜師度附:強循 張知謇

目录
1	陳叔達
2	楊恭仁
2.1	子 思訓
2.2	弟 師道
2.3	從孫 執柔
3	封倫
4	裴矩
5	宇文士及
6	鄭善果
7	權萬紀
7.1	族孫 懷恩
8	閻立德
8.1	附 閻立本
8.2	孫 知微
8.3	曾孫 用之
9	蔣儼
10	韋弘機
10.1	孫 岳子
11	姜師度
11.1	附 強循
12	張知謇
陳叔達
　　陳叔達，字子聰，陳宣帝子也。少封義陽王，曆丹楊尹、都官尚書。入隋，久不試。大業中，授內史舍人，出為絳郡通守。高祖西師，以郡聽命，授丞相府主簿，封漢東郡公。與溫大雅同管機秘，方禪代時，書冊誥詔，皆其筆也。武德初，授黃門侍郎，判納言，封江國公。

　　叔達明辯，善為容，每占奏，縉紳屬目。江左士客長安，或汨滯，多薦諸朝。嘗賜食，得蒲萄，不舉，帝問之，對曰：「臣母病渴，求不能致，願歸奉之。」帝流涕曰：「卿有母遺乎？」因賜之，又賚物百段。貞觀初，與蕭瑀爭殿中，坐忿誶不恭，免官。未幾，居母喪，又有疾，太宗憂之，遣使禁卻吊者。喪除，為遂州都督，病不拜。頃之，擢禮部尚書。始，太子建成等鬩間太宗，帝惑之，叔達極意救辯，至是謂曰：「武德內難，卿有讜言，故以此報。」叔達謝曰：「豈獨為陛下，乃社稷計耳。」後閨薄汗漫，為有司露劾，帝以名臣為護掩，授散秩歸第。卒，諡曰繆。久之，贈戶部尚書，更諡曰忠。

楊恭仁
　　楊恭仁，隋觀王雄子也。仁壽中，累遷甘州刺史，臨事不苛細，徼人安之。文帝謂雄曰：「匪特朕得人，乃卿善教子矣。」大業初，轉吏部侍郎。楊玄感叛，詔率兵經略，與玄感戰破陵，敗之。遂與屈突通追獲賊。煬帝召見曰：「比聞與賊戰尤力，向但知卿奉法，而乃勇決如此，朕用自愧。」蘇威曰：「仁者必有勇，殆謂此邪。」時威及宇文述、裴蘊、裴矩參掌選事，皆受賕不法，恭仁素廉正，故惡之，出為河南道大使，使捕寇賊。至譙郡，為硃粲所敗，奔江都。宇文化及弑逆，署吏部尚書，為化及守魏縣。元寶藏執送京師，高祖素知之，授黃門侍郎，封觀國公。尋為涼州總管。

　　恭仁久乘邊，習種落情偽，悉心綏慰，由蔥嶺以東，皆奉貢贄。就加納言。突厥頡利率眾數萬獵其境，恭仁應機設拒，張疑屯虛幟示之，頡利懼而走。瓜州刺史賀拔行威叛，朝廷未即討。恭仁募趫蕩，倍道進，賊不虞其來，遂克二城。縱所俘還之，眾感悅，遂相與縛行威降。召拜吏部尚書，兼中書令，檢校涼州諸軍事。遷左衛大將軍。武德末，拜雍州牧、揚州大都督府長史。遷洛州都督。太宗勞謂曰：「洛陽要重，朕子弟不為少，恐非所任，故以委公。」

　　恭仁性沖厚，以禮自閑衛，未嘗與物忤，時人方漢石慶。既貴，不以勢尚人，故譽望益重。病，乞骸骨，詔以特進歸第。卒，贈潭州都督，陪葬昭陵，諡曰孝。

子 思訓
　　子思訓襲爵。顯慶中，曆右屯衛將軍。從高宗幸并州。右衛大將軍慕容寶節夜邀思訓與謀亂，思訓不敢對。寶節懼，毒酒以進，思訓死。妻訴之，流寶節嶺表，至龍門，追斬之。乃詔以寘毒人者重其法。

　　思訓孫睿交，尚長寧公主，豫誅張易之，賜實封五百戶。神龍中為秘書監，貶絳州別駕。

弟 師道
　　師道字景猷，恭仁弟。清警有才思。客洛陽，為王世充所拘，間歸高祖，授上儀同，為備身左右。尚桂陽公主，除吏部侍郎。改太常卿，封安德郡公。貞觀十年，拜侍中，參豫朝政，親遇隆渥。性周謹，未嘗語禁省事。嘗曰：「吾讀《孔光傳》，想其餘風，或庶幾雲。」太宗數訪群臣才行，師道雖有所推進，而乏甄品。久之，遷中書令。太子承乾得罪，詔與長孫無忌等雜治其獄。師道妻異姓子趙節與承乾通謀，乃微諷帝，欲活之。帝怒，罷為吏部尚書。師道起貴胄，四海人物，非所練悉，至銓署，專抑勢貴親黨以遠嫌，用人多違其才，不為時所稱。帝亦曰：「師道資性純淑，自應無過，而實怯懦，罕更事，緩急不得其力。」從征高麗，攝中書令。軍還，頗不職，改工部尚書，復為太常卿。

　　師道善草隸，工詩，每與有名士燕集，歌詠自適。帝見其詩，為擿諷嗟賞。後賜宴，帝曰：「聞公每酣賞，捉筆賦詩，如宿構者，試為朕為之。」師道再拜，少選輒成，無所竄定，一坐嗟伏。卒，贈吏部尚書、并州都督，諡曰懿，陪葬昭陵，詔為立碑。

　　子豫之，尚巢王元吉女壽春縣主。居母喪，與永嘉公主亂，為主婿竇奉節所殺。

從孫 執柔
　　執柔，恭仁從孫，曆地官尚書。武後母，即恭仁叔父達之女。及臨朝，武承嗣、攸寧相繼用事。後曰：「要欲我家及外氏常一人為宰相。」乃以執柔同中書門下三品。未幾，卒。

　　弟執一，亦以誅張易之功封河東郡公，累官右金吾衛大將軍。

　　始，雄在隋，以同姓貴；自武德後，恭仁兄弟名位益盛；又以武后外家尊寵，凡尚主者三人，女為王妃五人，贈皇后一人，三品以上者二十餘人。

封倫
　　封倫，字德彝，以字顯，觀州蓚人。祖隆，北齊太子太保。倫年方少，舅盧思道曰：「是兒識略過人，當自致卿相。」隋開皇末，江南亂，內史令楊素討之，署倫行軍記室。泊海上，素召計事，倫墜水，免，易衣以見，訖不言。久乃素知，問故，謝曰：「私事也，所不敢白。」素異其為，以從妹妻之。素營仁壽宮，表為土工監，規構鴻侈。宮成，文帝怒曰：「素殫百姓力，為吾掊怨天下。」素大懼。倫曰：「毋恐，皇后至，自當免。」明日，帝果勞素曰：「公知吾夫婦老，無以自娛樂，而盛飾此宮邪？」因大悅。素退問：「何料而知？」倫曰：「上節儉，故始見必怒。然雅聽後言。後，婦人，惟侈麗是好。後悅，則帝安矣。」素曰：「吾不及也。」素負才勢，多所淩藉，惟於倫降禮賞接，或與論天下事，袞袞不倦，每撫其床曰：「封郎終當據此。」薦之帝，擢內史舍人。

　　虞世基得幸煬帝，然不悉吏事，處可失宜。倫陰為裁畫，內以諂承主意，百官章奏若忤旨，則寢不聞；外以峻文繩天下，有功當賞，輒抑不行。由是世基之寵日隆，而隋政日壞矣。宇文化及亂，持帝出宮，使倫數帝罪，帝曰：「卿，士人，何至是！」倫羞縮去。化及署為內史令，從至聊城，知化及敗，及結士及，得出護餉道。化及死，遂與士及來降。高祖知其諧附逆党，方切讓，使就舍。倫以秘策幹帝，帝悅，更拜內史舍人。遷侍郎兼內史令。

　　秦王討王世充，命倫參謀軍事。時兵久不決，帝欲班師，王遣倫西見帝曰：「賊地雖多，羈縻不相使，所用命者洛陽爾，計窮力屈，死在旦暮。今解而西，則賊勢磐結，後難以圖。」帝納之。賊平，帝謂侍臣曰：「始議東討，時多沮解者，唯秦王謂必克，倫贊其行，雖張華葉策晉武，亦何以加於是！」封平原縣公，判天策府司馬。初，竇建德援洛，王將趣虎牢，倫與蕭瑀諫不可，至是入賀。王笑曰：「不用公言，今日幸而捷，豈智者千慮或有失乎？」倫謝素不及。頃之，突厥寇太原，且遣使和親。帝問計，群臣咸請許之可紓戰。倫曰：「不然。彼有輕中國心，謂我不能戰，若乘其怠擊之，勢必勝，勝而後和，威德兩全。今雖不戰，後必復來。臣以為擊之便。」詔可。尋檢校吏部尚書，進封趙國公，徙密國。

　　太宗立，拜尚書右僕射，實封六百戶。始，倫之歸，蕭瑀數薦之。及是，瑀為左僕射，每議事，倫初堅定，至帝前輒變易，由是有隙。貞觀元年，遘疾，臥尚書省，帝親臨視，命尚輦送還第。卒，年六十，贈司空，諡曰明。

　　倫資險佞內狹，數刺人主意，陰導而陽合之。外謹順，居處衣服陋素，而交宮府，賄贈狼藉。然善矯飾，居之自如，人莫能探其膺肺。隱、刺之亂，數進忠策，太宗以為誠，橫賜累萬。又密言于高祖曰：「秦王恃功，頡頏太子下，若不早立，則亟圖之。」情白太子曰：「為四海不顧其親，乞羹者謂何？」及高祖議廢立，倫固諫止。當時語秘無知者，卒後，事浸聞。十七年，治書侍御史唐臨追劾奸狀，帝下其議百官。民部尚書唐儉等議：「倫寵極生前，而罪暴身後，所曆官不可盡奪，請還贈改諡，以懲憸壬。」有詔奪司空，削食封，改諡為繆。

　　子言道，尚淮南長公主，官至宋州刺史。

裴矩
　　裴矩，字弘大，絳州聞喜人。父訥之，為齊太子舍人。矩在乳而孤，及長好學，有文藻智數。再補高平王文學。齊亡，不得調。隋高祖為定州總管，召補記室，以母憂去職。高祖已受禪，遷給事郎，奏舍人事。帝伐陳，為元帥記室。江左平，詔矩巡撫嶺南，未行，而高智慧等亂，道不通，帝難其遣，矩請速進，許之。次南康，得兵數千人。是時，俚帥王仲宣逼廣州，遣別將圍東衡州，矩與將軍鹿願赴之。賊立九壁，屯大庾嶺，矩進擊，破之。賊懼，釋東衡州之圍，據願長嶺，又擊破之，斬其帥。自南海趣廣州，仲宣懼，潰去。綏集二十餘州，承制署渠帥為刺史、縣令。還報，帝大悅，詔升殿勞苦之。拜開府，爵聞喜縣公，賜賚異等。遷累內史侍郎。時突厥強盛，都藍與突利構難，屢犯塞，詔太平公史萬歲為行軍總管，出定襄道，以矩為長史。破達頭可汗而萬歲誅，矩功不見錄。還為尚書左丞，遷吏部侍郎，名稱職。

　　煬帝時，西域諸國悉至張掖交市，帝令矩護視。矩知帝勤遠略，乃訪諸商胡國俗、山川險易，撰《西域圖記》三篇，合四十四國，凡裂三道：北道起伊吾，徑蒲類、鐵勒、突厥可汗廷，亂北流河至拂菻；中道起高昌、焉耆、龜茲、疏勒，逾蔥嶺，汗、蘇對沙那、康、曹、何、大小安、穆諸國，至波斯；南道起鄯善、於闐、硃俱波、喝般陀，亦度蔥嶺，涉護密、吐火羅、挹怛、忛延、漕國，至北婆羅門。皆竟西海。諸國亦自有空道交通。既還，奏之。帝引內矩，問西方事，矩盛言：「胡多瑰怪名寶，俗土著，易併吞。」帝由是甘心四夷，委矩經略。再遷黃門侍郎，參豫朝政。

　　大業三年，帝有事恒山，西方來助祭者十余國。矩遣人說高昌、伊吾等，啗以厚利，使入朝。帝西巡燕支山，高昌等二十七國謁道左，皆使佩金玉，服錦罽，奏樂歌舞，令士女盛飾縱觀，亙數十里，示中國強富。後遂破吐谷渾，拓地數千里，遣兵出戍，歲委輸巨億萬計。帝謂矩有綏懷略，擢銀青光祿大夫。帝在東都，矩以蠻夷朝貢踵至，諷帝悉召天下奇倡怪伎，大陳端門前，曳錦縠、珥金琲者十余萬，百官都人列繒樓幔閣夾道，被服光麗。廛邸皆供帳，池酒林皪。譯長縱蠻夷與民貿易，所在令邀飲食，相娛樂。蠻夷嗟咨，謂中國為「仙晨帝所」。天子以為誠，謂宇文述、牛弘曰：「矩所建白，皆朕之志，要未發，矩輒先聞，非悉心奉國，疇能是邪？」又助城伊吾，脅處羅入朝。帝益喜，賜貂裘、西胡珍器。從帝巡塞北，幸啟民帳。時高麗遣使先在突厥，啟民引見帝。矩因奏言：「高麗本孤竹國，周以封箕子，漢分三郡，今乃不臣，先帝疾之，欲討久矣。方陛下時，安得不事？今其使朝突厥，及見啟民，舉國臣服，脅令入朝，可致也。請面詔其使，令歸語王，有如旅拒，方率突厥誅之。」帝納焉。高麗不聽命，征遼自此始。王師再臨遼，皆從，以勞加右光祿大夫。時綱紀汩振，宇文述、虞世基用事，官以賄遷，唯矩挺節無穢聲，世頗稱之。

　　矩以始畢可汗眾漸盛，建請以宗女嫁叱吉設，建為南面可汗，分其勢。叱吉不敢受。始畢聞之，稍怨望。矩又言：「突厥淳陋，易離間，但內多群胡教導之。臣聞史蜀胡悉尤有謀，幸于始畢，請殺之。」帝曰：「善。」矩因詭計召胡悉受賜，斬馬邑下，報始畢曰：「史蜀胡悉背可汗，我所共惡，今既誅之。」始畢知狀，由是不朝。後帝北巡，始畢率騎十萬圍帝雁門，詔矩與虞世基宿朝堂待顧問。圍解，從幸江都宮。時盜賊蜂結，郡縣上奏不可計，矩言於帝。帝怒，遣詣京師，以疾解。俄而高祖入關，帝令虞世基問方略，矩曰：「唯願陛下亟西，天下定矣。」

　　矩性勤謹，未嘗忤物，見天下方亂，其待遇士尤厚，雖廝役皆得其歡。是時，衛兵數逃去，帝憂之，以問矩。矩曰：「今乘輿淹狩已二年，諸驍果皆無家，人無匹合，則不久安，臣請皆聽納室。」帝笑曰：「公定多智。」因詔矩盡召江都女子、孀家，恣將士所欲，即配之，人情翕然相悅，曰：「裴公惠也！」宇文化及亂，眾劫矩。賊皆曰：「裴黃門無豫也。」既而眾以秦王子浩為帝，詔矩為侍內，隨而北。化及僭位，署矩尚書右僕射，為河北道安撫大使。又為竇建德所獲，建德以矩隋舊臣，遇之厚。建德起群盜，非有君臣制度，矩為略制朝儀，不閱月，憲章擬王者，建德尊禮之。建德敗，來朝，擢殿中侍御史，爵安邑縣公。累遷太子詹事、檢校侍中。時突厥數盜邊，高祖遣使約西突厥連和，突厥因請婚。帝曰：「彼勢與我絕，緩急不為用，奈何？」矩曰：「然北虜方熾，歲苦邊，若權順許，以示外援，須我完實更議之。」帝然其計。隱太子敗，餘黨保宮城不解。秦王遣矩諭之，乃聽命。遷民部尚書。

　　太宗即位，疾貪吏，欲痛懲乂之，乃間遣人遺諸曹，一史受饋縑，帝怒，詔殺之。矩曰：「吏受賕，死固宜。然陛下以計紿之，因即行法，所謂罔人以罪，非道之以德之誼。」帝悅，為群臣言之，曰：「矩遂能廷爭，不面從，物物若此，天下有不治哉？」年八十，精明不忘，多識故事，見重于時。貞觀元年卒，贈絳州刺史，諡曰敬。

宇文士及
　　宇文士及，字仁人，京兆長安人。父述，為隋右衛大將軍。開皇末，以述勳封新城縣公。文帝引入臥內，與語，奇之。詔尚煬帝女南陽公主，為尚輦奉禦，從幸江都，以父喪免，起為鴻臚少卿。其兄化及謀弑逆，以主婿忌之，弗告。已弑帝，乃封蜀王。

　　初，士及為奉禦，而高祖任殿中少監，雅自款結。及從化及至黎陽，帝手書召之。士及亦遣家童間道走長安，通諄勤，且獻金鐶。帝悅曰：「我嘗與士及共事，今以此獻，是將來矣。」化及兵日蹙，士及勸歸命，不從，乃與封倫詭求督餉。俄而化及敗，於是濟北豪傑謀起齊兵擊竇建德以收河北，觀形勢，士及不納，與倫等自歸。帝讓之曰：「汝兄弟率思歸之人為入關計，爾得時，我父子，尚肯相假乎？今欲何地自處？」士及謝曰：「臣罪當死，但臣往在涿郡，嘗與陛下夜論世事，頃又奉所獻，冀以此贖罪。」帝笑謂裴寂曰：「彼與我論天下事，逮今六七年，公等皆在其後。」時士及女弟為昭儀，有寵，由是見親禮，授上儀同。從秦王平宋金剛，錄功，復隋舊封，以宗室女妻之，遷王府驃騎將軍。從討王世充等，進爵郢國公。武德八年，權檢校侍中，兼太子詹事。王即位，拜中書令，真食益州七百戶，以本官檢校涼州都督。時突厥數入寇，士及欲立威以鎮耀邊鄙，每出入，盛陳兵衛，又痛折節下士。或告其反，訊無狀，召為殿中監，以疾改蒲州刺史。政尚寬簡，人皆宜之。擢右衛大將軍。太宗延入閤語，或至夜分出，遇休沐，往往馳召。士及益自謹，其妻嘗問遽召何所事，士及卒不對。帝嘗玩禁中樹曰：「此嘉木也！」士及從旁美歎。帝正色曰：「魏征常勸我遠佞人，不識佞人為誰，乃今信然。」謝曰：「南衙群臣面折廷爭，陛下不得舉手。今臣幸在左右，不少有將順，雖貴為天子，亦何聊？」帝意解。又嘗割肉，以餅拭手，帝屢目，陽若不省，徐啗之。其機悟率類此。後以雅舊，別封一子新城縣公。久之，復為殿中監。卒，贈左衛大將軍、涼州都督，陪葬昭陵。士及撫幼弟、孤兄子，以友睦稱。好周恤親戚故人，然過自奉養，服玩食飲必極豐侈。有司諡曰恭，黃門侍郎劉洎曰：「士及居家侈肆，不可謂恭。」乃改曰縱。

　　贊曰：封倫、裴矩，其奸足以亡隋，其知反以佐唐，何哉？惟奸人多才能，與時而成敗也。妖禽孽狐，當晝則伏自如，得夜乃為之祥。若倫偽行匿情，死乃暴聞，免兩觀之誅，幸矣。太宗知士及之佞，為游言自解，亦不能斥。彼中材之主，求不惑於佞，難哉！

鄭善果
　　鄭善果，鄭州滎澤人。祖在魏為顯家。父誠，周大將軍、開封縣公，討尉遲迥，戰死。善果方九歲，以死事子襲爵，家人為其幼，弗告也；及受詔，號哭不自勝。隋開皇初，進封武德郡公。年十四，為沂州刺史。累轉魯郡太守。

　　善果母崔，賢明曉政治，嘗坐閤內聽善果處決，或當理則悅，有不可，則引至床下，責愧之。故善果所至有績，號清吏。嘗與武威太守樊子蓋考為天下第一，煬帝賜物千段、黃金百兩。再遷大理卿。突厥圍帝雁門，以守禦功拜右光祿大夫。從幸江都。宇文化及弑逆，署民部尚書，從至聊城。淮安王神通攻之，善果督戰，中流矢。神通解。俄為竇建德所獲，王琮讓之曰：「公，隋大臣，自尊夫人亡，名稱衰。今以忠臣子為逆賊徇命至傷夷，謂何？」善果慚，欲自殺，或止之，得不死。建德不之禮，乃歸神通。送京師，擢太子左庶子，更封滎陽郡公。數為太子陳得失。未幾，檢校大理卿，兼民部尚書。奉法持正，風績顯公卿間。詔與裴寂等十人每奏事若侍得升殿，而從父兄元璹亦與，時以為榮。坐事免。會山東平，持節為招撫大使。以選舉失實除名。後曆刑部尚書。貞觀初，出為岐州刺史，以累去。復拜江州刺史，卒。

　　元璹，字德芳，隋沛國公譯之子。性察慧，愛尚文藝。以父功拜儀同，襲爵。累遷右衛將軍，更封莘國公。大業末，出為文城郡守。高祖兵興，遣將張綸西略地，攻拔其城，系致軍門，釋之，授太常卿。與襄武王琛使突厥，還為參旗將軍。元璹習軍旅事，帝令教諸屯軍法。劉武周將宋金剛與突厥處羅可汗犄角寇汾、晉，元璹諭罷可汗兵，不聽，乃進為武周援。會暴疾，其下意元璹置毒，囚之。處羅死，頡利立，留帳中數年。帝既許可汗婚，元璹始得還。帝勞曰：「卿不辱於虜，可輩蘇武、張騫矣。」拜鴻臚卿，母喪免。

　　會突厥提精騎數十萬，身自將攻太原，詔即苫次起元璹持節往勞。既至，虜以不信咎中國，元璹隨語折讓，無所屈，徐乃數其背約，突厥愧服。因好謂頡利曰：「突厥得唐地無所用，唐得突厥不可臣而使，兩不為用而相攻伐，何哉？今掠財資，劫人口，皆入所部，可汗一不得，豈若僕旗接好，則金玉重幣一歸可汗。且唐有天下，約可汗為兄弟，使驛銜箠於道，今坐受其利不肯，乃蔑德貽怨，自取勞苦，若何？」頡利當其言，引還。太宗賜書曰：「知公口伐，可汗如約，遂使邊火息燧，朕何惜金石賜於公哉！」貞觀三年，復使突厥，還言：「夷狄以馬羊准盛衰，今突厥六畜不蕃，人色若菜，牙內飯粟化為血，不三年必亡。」無幾，突厥果敗。後轉左武侯大將軍，坐事免。起為宜州刺史，以老致仕。卒，贈幽州刺史，諡曰簡。

　　元璹幹敏，所至常有譽。五聘絕域，危不脫，終不自為解。然譯事後母不謹，隋文帝嘗賜《孝經》愧勖之；至元璹亦不以孝聞，士醜其行。從孫杲，知名武后世，終天官侍郎。

權萬紀
　　權萬紀，其先出天水，後徙京兆，為萬年人。父琢玠，隋匡州刺史，以愨願聞。萬紀悻直廉約，自潮州刺史擢治書侍御史。尚書右僕射房玄齡、侍中王珪掌內外官考，萬紀劾其不平，太宗按狀，珪不伏。魏征奏言：「房玄齡等皆大臣，所考有私，萬紀在考堂無訂正，今而彈發，非誠心為國者。」帝乃置之，然以為不阿貴近，繇是獎禮。萬紀又建言：「宇文智及受隋恩，賊殺其君，萬世共棄，今其子乃任千牛，請斥屏以懲不軌。」帝從之。萬紀與侍御史李仁發既以言得進，頗掉罄自肆，眾情懍懍。征奏：「萬紀等暗大體，詆訐彈射皆不實，陛下收其一切，遂敢附下罔上，釣強直名，迷奪聖明，以小謀大，群下離心。如玄齡等且不得申，況疏賤之臣哉？」帝寤，徙萬紀散騎常侍，而免仁發。數年，復召萬紀為持書御史，即奏言：「宣、饒部中可鑿山冶銀，歲取數百萬。」帝讓曰：「天子所乏，嘉謀善政有益於下者。公不推賢進善，乃以利規我，欲方我漢桓、靈邪？」斥使還第。

　　久之，由御史中丞進尚書左丞，出為西韓州刺史。徙吳王長史。王畏其直，善遇之。齊王祐不奉法，帝素奇萬紀能左右吳王者，乃徙為祐長史。祐暱比群小，萬紀驟諫不入，即條過失以聞。帝遣劉德威按問，因召祐入朝。祐恐，與所嬖燕弘亮謀殺之，而萬紀先引道。祐遣弘亮馳彀騎追擊，斬首，殊支體，投圊中。又殺典軍韋文振。文振本以校尉從帝征伐，以質謹自將，帝使事祐，典廄馬，切諫不納，輒見萬紀道之，故祐內嘗忿疾。萬紀死，文振懼，馳去，追騎獲之。祐平，贈萬紀齊州都督、武都郡公，食二千戶，諡曰敢，文振左武衛將軍、襄陽縣公，食千戶。

　　萬紀子玄初，高宗時兵部侍郎。

族孫 懷恩
　　懷恩，萬紀族孫。祖弘壽，為隋臨汾司倉書佐，高祖平京師，擢太僕卿、盧國公，卒，諡曰恭。故懷恩以廕累遷尚乘奉禦，襲爵。馭人安畢羅為高宗所寵，見帝，戲慢不恭，懷恩奏事，適見之，退杖四十。帝嗟賞曰：「良吏也！」擢萬年令。賞罰明，見惡輒取。時語曰：「寧飲三鬥塵，無逢權懷恩。」其姿狀沈毅，每盛服，妻子不敢仰視。更慶、萊、衛、邢、宋五州刺史，洛州長史。所居威名赫然，吏重足立。嘗過汴州，時刺史楊德幹亦以嚴稱，與懷恩名相埒。汴橋新成，立木中途，止過車者。懷恩適過之，示德幹曰：「民不可止邪，焉用此？」德幹慚服。遷益州大都督府長史，卒。

　　從子楚璧，為左領軍衛兵曹參軍。玄宗在東都，楚璧乃與李迥秀子齊損、陳倉尉盧玢、左屯營長上折沖周履濟等謀反，以兄子梁山詐為襄王子，號光帝，擁營兵百餘夜入官城，欲劫留守王志愔，不克。遲明，兵斬楚璧等，傳首東都，籍其家。

閻立德
　　閻讓，字立德，以字行，京兆萬年人。父毘，為隋殿內少監，本以工藝進，故立德與弟立本皆機巧有思。武德初，為秦王府士曹參軍，從平東都。遷尚衣奉禦，制袞冕六服、腰輿、傘扇，咸有典法。貞觀初，曆將作少匠、大安縣男。護治獻陵，拜大匠。文德皇后崩，攝司空，營昭陵，坐弛職免。起為博州刺史。太宗幸洛陽，詔立德按爽塏建離宮清暑，乃度地汝州西山，控汝水，睨廣成澤，號襄城宮，役凡百余萬。宮成，煩燠不可居，帝廢之，以賜百姓，坐免官。

　　未幾，復為大匠，即洪州造浮海大航五百艘，遂從征遼，攝殿中監，規築土山，破安市城。師還，至遼澤，亙二百里，淖不可通，立德築道為橋樑，無留行。帝悅，賜予良厚。又營翠微、玉華二宮，擢工部尚書。帝崩，復攝司空，典陵事，以勞進爵大安縣公。永征五年，高宗幸萬年宮，留守京師，領徒四萬治京城。卒，贈吏部尚書、并州都督，陪葬昭陵，諡曰康。

附 閻立本
　　立本，顯慶中以將作大匠代立德為工部尚書。總章元年，以司平太常伯拜右相、博陵縣男。初，太宗與侍臣泛舟春苑池，見異鳥容與波上，悅之，詔坐者賦詩，而召立本侔狀。閤外傳呼畫師閻立本，是時已為主爵郎中，俯伏池左，研吮丹粉，望坐者羞悵流汗。歸戒其子曰：「吾少讀書，文辭不減儕輩，今獨以畫見名，與廝役等，若曹慎毋習！」然性所好，雖被訾屈，亦不能罷也。既輔政，但以應務俗材，無宰相器。時姜恪以戰功擢左相，故時人有「左相宣威沙漠，右相馳譽丹青」之嘲。咸亨元年，官復舊名，改中書令。卒，諡曰文貞。立德孫知微，曾孫用之。

孫 知微
　　知微，聖曆初為豹韜衛將軍。武后時，突厥默啜請和親，後遣知微攝春官尚書，持金帛護送武延秀聘其女。默啜怒非天子子，囚延秀，挾知微入寇趙、定，尊之如可汗，以示華人，自河以北蕭然。朝廷以知微賣國，夷其族。知微不知，逃還。武后業已然，乃曰：「惡臣疾子，賜百官甘心焉。」於是骨斷臠分，非要職者不能得。子則先，以武三思婿免死。玄宗在籓時，以善割蒙寵。開元中，有司奏擬供奉，姚元崇以為則先刑戮家，又逆人姻屬，不可留京師。詔曰：「朕在外日，嘗驅使，宜令供奉。」

曾孫 用之
　　用之，初為彭州參軍，嘗攝錄事，一日糾愆謬不法數十事，太守以為材。後舉通事舍人，累遷右衛郎將，知引駕仗。金吾將軍李質升殿不解刀，呵卻之，請按以法，左右震悚。始，有司以三衛執扇登殿，用之奏三衛皆趫悍，不宜升陛邇禦坐，請以宦者代，遂為故事。天寶中，女為義王玼妃。終左金吾將軍。

蔣儼
　　蔣儼，常州義興人。擢明經第，為左屯衛兵曹參軍。太宗將伐高麗，募為使者，人皆憚行，儼奮曰：「以天子雄武，四夷畏威，蕞爾國敢圖王人？有如不幸，固吾死所也。」遂請行。為莫離支所囚，以兵脅之，不屈，內窟室中。高麗平，乃得歸。帝奇其節，授朝散大夫。為幽州司馬，劉祥道以巡察使到部，表最狀，擢會州刺史。再遷殿中少監，數陳時政病利，高宗輒優納。進蒲州刺史，戶產充夥，訴犴積年不平，前刺史踵以罪去，儼至，發隱禁奸，號良二千石。永隆二年，以老致仕。未幾，復召為太僕卿，以父諱辭官，徙太子右衛副率。

　　中宗在東宮，儼數爭過失，不見用。自以總調護，不應諫。於是田遊岩興處士為洗馬，太子所尊禮，儼詒書責之曰：「太子年鼎盛，聖道有所未盡，足下受調護之寄，居責言之地，唯唯悠悠，不出一談。向使不餐王粟，僕何敢議？今祿及親矣，尚何酬塞？」遊岩愧不能答。儼尋徙右衛大將軍，封義興縣子，以太子詹事致仕。卒，年七十八。中宗立，以舊恩贈禮部尚書。

韋弘機
　　韋弘機，京兆萬年人。祖元禮，隋浙州刺史。弘機仕貞觀時為左千牛胄曹參軍，使西突厥，冊拜同俄設為可汗。會石國叛，道梗，三年不得歸。裂裾錄所過諸國風俗、物產，為《西征記》。比還，太宗問外國事，即上其書。帝大悅，擢朝散大夫。累遷殿中監。顯慶中，為檀州刺史，以邊人陋僻，不知文儒貴，乃脩學官，畫孔子、七十二子、漢晉名儒象，自為贊，敦勸生徒，繇是大化。契苾何力討高麗。次灤水，會暴漲，師留三日。弘機輸給資糧，軍無饑，高宗善之，擢司農少卿，主東都營田苑。宦者犯法，杖乃奏，帝嗟賞，賜絹五十匹，曰：「後有犯，治之，毋奏。」遷司農卿。

　　太子弘薨，詔蒲州刺史李沖寂治陵，成而玄堂厄，不容終具，將更為之。役者過期不遣，眾怨，夜燒營去。帝詔弘機嗣作，弘機令開隧左右為四便房，撙制禮物，裁工程，不多改作，如期而辦。帝嘗言：「兩都，我東西宅，然因隋宮室日僕不完，朕將更作，奈財用何？」弘機即言：「臣任司農十年，省惜常費，積三十萬緡，以治宮室，可不勞而成。」帝大悅，詔兼將作、少府二官，督營繕。初作宿羽、高山等宮，徙洛中橋于長夏門，廢利涉橋，人便之。天子乃登洛北絕岸，延眺良久，歎其美，詔即其地營宮，所謂上陽者。尚書左僕射劉仁軌謂侍御史狄仁傑曰：「古天子陂池台榭皆深宮復禁，不欲百姓見之，恐傷其心。而今列岸謻廊亙王城外，豈愛君哉？」弘機猥曰：「天下有道，百官奉職，任輔弼者，則思獻替事。我乃府藏臣，守官而已。」仁傑非之。俄坐家人犯盜，劾免官。

　　初，東都方士硃欽遂為武后所寵，奸贓狼藉。弘機白：「欽遂假中宮驅策，依倚形勢，虧紊皇明，為禍亂之漸。」帝遣中使慰諭，敕毋漏言，逐欽遂于邊，後恨之。永淳中，帝幸東都，至芳桂宮，召弘機使白衣檢校園苑，將復任之，為後犄而止。終檢校司農少卿事。

孫 岳子
　　孫岳子、景駿。景駿別傳。

　　岳子，武后時為汝州司馬，以辨治稱。召授尚舍奉禦，入見，後賞其能，曰：「卿家事，朕悉知之。」因問舊故，至家人皆不忘。出為太原令，以不習武固辭，忤旨，下遷宋州長史。曆廬、海等州刺史，皆著風跡，恩嚴兩施。睿宗立，召為殿中少監，恩遇尤異。竇懷貞等誅，而嶽子舊與經過，為薑晈所劾，貶渠州別駕。起授陝州刺史，卒。孫皋，別有傳。

姜師度
　　姜師度，魏州魏人。擢明經，調丹陵尉、龍崗令，有清白稱。神龍初，試為易州刺史、河北道巡察，兼支度營田使。好興作，始廝溝於薊門，以限奚、契丹，循魏武帝故跡，並海鑿平虜渠，以通餉路，罷海運，省功多。遷司農卿。出為陝州刺史。太原倉水陸運所湊，轉屬諸河，師度使依高為廥，而注米於舟，以故人不勞。拜太子詹事。

　　玄宗徙營州治柳城，拜營田支度脩築使。進為河中尹。安邑鹽池涸廢，師度大發卒，洫引其流，置鹽屯，公私收利不貲。徙同州刺史。又派洛灌朝邑、河西二縣，閼河以灌通靈陂，收棄地二千頃為上田，置十餘屯。帝幸長春宮，嘉其功，下詔褒美，加金紫光祿大夫，賜帛三百匹。進將作大匠。左拾遺劉彤建榷天下鹽鐵利內之官，免貧民賦，詔戶部侍郎強循與師度並假御史中丞，會諸道按察使議所以榷之之法，俄為議者沮，閣不行。卒，年七十餘。

　　師度喜渠漕，所至繇役紛紜，不能皆便，然所就必為後世利。是時太史令傅孝忠以知星顯，時為語曰：「孝忠知仰天，師度知相地。」嘲所嗜也。

附 強循
　　強循字季先，鳳州人。仕累雍州司士參軍。華原無泉，人畜多曷死。循教人渠水以浸田，一方利之，號強公渠。詔書褒予甚厚。曆大理少卿、太子右庶子。為政辦給，不為威嚴，遇人盡信不疑，然當時恨其少文雲。

張知謇
　　張知謇，子匪躬，幽州方城人，徙家岐。兄弟五人，知玄、知晦、知泰、知默，皆明經高第，曉吏治，清介有守，公卿爭為引重。調露時，知謇監察御史裏行，知默左台侍御史。知謇曆十一州刺史，所蒞有威嚴，武后降璽書存問。萬歲通天中，自德州刺史入計，後奇其貌，詔工圖之，稱其兄弟容而才，謂之兩絕。又門皆列戟，白雀巢其廷，後數寵賜。知泰曆益州長史、中台左丞、兵部侍郎，封陳留縣公。

　　中宗在房州，禁察苛嚴。知謇與董玄質、崔敬嗣繼為刺史，供儗保戴不少弛。帝復位，拜知謇左衛將軍，加雲麾將軍，封范陽郡公；知泰御史台大夫，加銀青光祿大夫，封漁陽郡公。伯仲華首同貴，時以為榮。知泰忤武三思，故出為并州刺史、天兵軍使。終魏州刺史，諡曰定。知謇曆東都副留守、左右羽林大將軍、同華州刺史，大理卿致仕。年八十，開元時卒。

　　知謇敏且亮，惡請謁求進，士或不才冒位，視之若仇。每敕子孫「經不明不得舉」，家法可稱雲。

　　武后革命，知泰奏置東都諸關十七所，譏斂出入。百姓驚駭，樵米踴貴，卒罷不用，議者羞薄之。

　　知默與監察御史王守慎、來俊臣、周興掌詔獄，數陷大臣。守慎雖其甥，惡鞫引之暴，不得去，請度為浮屠，後許之。而知默卒陷酷吏，子孫禁錮，為張氏羞。

　　知玄子景升，知泰子景佚，開元中皆顯官。


Chinese text: This work was published before January 1, 1923, and is in the
public domain worldwide because the author died at least 100 years ago.
