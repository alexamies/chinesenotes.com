嶺南道

目录
1	嶺南道
1.1	嶺南採訪使
嶺南道
　　嶺南道，蓋古揚州之南境，漢南海、郁林、蒼梧、珠崖、儋耳、交趾、合浦、九真、日南等郡。韶、廣、康、端、封、梧、藤、羅、雷、崖以東為星紀分，桂、柳、郁林、富、昭、蒙、龔、繡、容、白、羅而西及安南為鶉尾分。為州七十有三，都護府一，縣三百一十四。其名山：黃嶺、靈洲。其大川：桂、鬱。厥賦：蕉、紵、落麻。厥貢：金、銀、孔翠、犀、象、彩藤、竹布。

嶺南採訪使
　　廣州南海郡，中都督府。土貢：銀、藤簟、竹席、荔支、皮、鱉甲、蚺蛇膽、石斛、沈香、甲香、詹糖香。戶四萬二千二百三十五，口二十二萬一千五百。縣十三：有府二，曰綏南、番禺。有經略軍，屯門鎮兵。南海，上。有南海祠。山峻水深，民不井汲，都督劉巨麟始鑿井四。有牛鼻鎮兵，有赤岸、紫石二戍。有靈洲山，在郁水中。番禺，上。增城，中。四會，中。武德五年以四會、化蒙二縣置南綏州，並析置新招、化注、化穆三縣。貞觀元年省新招、化注，以廢威州之懷集、廢齊州之洊安隸之。八年更名湞州。十三年州廢，省化穆，以四會、化蒙、懷集、洊安來屬。化蒙，中。有鉛穴一。懷集，中。武德五年置威州，並析置興平、霍清、威成三縣。貞觀元年州廢，省興平、霍清、威成入懷集。開元二年省永固縣入焉。有驃山，有鐵。洊水，中。本洊安，武德五年置齊州，並析置宣樂、宋昌二縣。貞觀元年州廢，省宣樂、宋昌入洊安。至德二載更名。東莞，中。本寶安，至德二載更名。有鹽，有黃嶺山。清遠，中。武德六年省政賓縣入焉。浛洭，中。武德五年以浛洭、真陽二縣置洭州，並析置翁源縣。貞觀元年州廢，以翁源隸韶州，浛洭、真陽來屬。湞陽，中。本真陽，貞觀元年更名。有鐵，西南有洭浦故關。新會，中。武德四年，以南海郡之新會、義寧二縣置岡州新會郡，以地有金岡以名州，並析置封平、封樂二縣。貞觀十三年州廢，省封平、封樂，以新會、義寧來屬。是年，復以新會、義寧置岡州，又析義甯置封樂縣。後省封樂。開元二十三年州廢，以新會、義寧復來屬。有鹽。義寧。中。

　　韶州始興郡，下。本番州，武德四年析廣州之曲江、始興、樂昌、翁源置。尋更名東衡州，貞觀元年又更名。土貢：竹布、鐘乳、石斛。戶三萬一千，口十六萬八千九百四十八。縣六：曲江，上。武德四年置臨瀧、良化二縣，貞觀八年省。始興，下。有大庾嶺新路，開元十六年，詔張九齡開。東北有安遠鎮兵。樂昌，下。翁源，下。仁化，下。本隸廣州，垂拱四年析曲江置，後來屬。湞昌，下。光宅元年析始興置。

　　循州海豐郡，下。本龍川郡，天寶元年更名。土貢：布，五色藤盤、鏡匣，蚺蛇膽，甲煎，鮫革，荃台，綬草。戶九千五百二十五。縣六：歸善，中下。貞觀元年省龍川縣入焉。博羅，中下。貞觀元年省羅陽縣入焉。河源，中下。武德五年析置石城縣，貞觀元年省。海豐，中下。武德五年析置陸安縣，貞觀元年省。興甯，貞觀元年省齊昌縣入焉。雷鄉。中下。天授二年置。

　　潮州潮陽郡，下。本義安郡。土貢：蕉、鮫革、甲香、蚺蛇膽、龜、石井、銀石、水馬。戶四千四百二十，口二萬六千七百四十五。縣三：海陽，中下。有鹽。潮陽，中下。永徽初省，先天初復置。程鄉。中下。

　　康州晉康郡，下。本南康州，武德六年析端州之端溪置，九年州廢。貞觀元年復置，十一年又廢，十二年復置，更名康州。土貢：金、銀。戶萬五百一十，口萬七千二百一十九。縣四：端溪，下。武德五年析端州之博林置撫納縣，後省。晉康，下。本遂安，至德二載更名。悅城，下。本樂城，隸端州，武德五年來屬，後更名。都城。下。

　　瀧州開陽郡，下。本永熙郡，天寶元年更名。土貢：銀、石斛。戶三千六百二十七，口九千四百三十九。縣四：瀧水，下。武德四年析置正義縣，並領懷德縣。後省正義，以懷德隸竇州。開陽，下。武德四年析瀧水置。鎮南，下。本安南，武德四年置南建州，以永熙郡之安遂、永熙、永業三縣隸之。五年析瀧水置安南縣。貞觀八年更南建州曰藥州。十八年州廢，省安遂、永業，以永甯、安南來屬。至德二載更名。建水。下。本永熙，武德五年曰永甯，天寶元年復更名，以建水在西也。

　　端州高要郡，下。本信安郡，天寶元年更名。土貢：銀、柑。戶九千五百，口二萬一千一百二十。縣二：高要，下。貞觀十三年省博林縣入焉。東有青岐鎮。平興。下。武德七年析置清泰縣，貞觀十三年省。

　　新州新興郡，下。本新昌郡，武德四年以端州之新興置。土貢：金、銀、蕉。戶九千五百。縣二：新興，下。武德四年析置索盧、新昌、單牒、永順四縣。後省新昌、單牒，乾元後又省索盧。永順。下。

　　封州臨封郡，下。本廣信郡，天寶元年更名。土貢：銀、鮫革、石斛。戶三千九百，口萬一千八百二十七。縣二：封川，下。武德四年析置封興縣，後省。開建。下。武德四年置。

　　潘州南潘郡，下。本南宕州南巴郡，武德四年以合浦郡之南昌、定川置。本治南昌，貞觀元年徙治定川，八年更名，後徙治茂名。後廢，地入高州。永徽元年復以茂名、南巴、毛山三縣置。土貢：銀。戶四千三百，口八千九百六十七。縣三：茂名，下。本隸高州，以茂名水名，貞觀元年來屬。潘水，下。武德五年置，以潘水名，又析南昌、定川置陸川、思城、溫水、宕川四縣。貞觀八年省思成，後以定川、宕川隸牢州，陸川、溫水隸禺州，後省南昌。二十三年析潘水置毛山縣，以毛山名。其後省潘水縣。開元二年改毛山曰潘水。南有博畔鎮。南巴。下。本隸高州，武德五年置，永徽元年來屬。

　　春州南陵郡，下。本陽春郡，武德四年以高涼郡之陽春置，天寶元年更郡名。土貢：銀、鐘乳、石斛。戶萬一千二百一十八。縣二：陽春，下。武德四年並置流南縣，五年又置西城縣，後皆省。有鉛。羅水。下。天寶後置。

　　勤州雲浮郡，下。本銅陵郡，武德四年析春州置，五年州廢。萬歲通天二年復置，長安中復廢。開元十八年平春、瀧等州，首領陳行范餘黨保銅陵北山，廣州都督耿仁忠奏復置州，治富林洞，因以為縣。乾元元年徙治銅陵。土貢：金、銀、石斛。戶六百八十二，口千九百三十三。縣二：銅陵，下。本隸端州，武德五年隸春州，後來屬。有銅。富林。下。武德四年析銅陵置。州廢，隸春州，後縣亦廢，乾元元年復置。

　　羅州招義郡，下。本石城郡，武德五年以高涼郡之石龍、吳川置，六年徙治石城。土貢：銀、孔雀、鸚鵡。戶五千四百六十，口八千四十一。縣四：廉江，下。本石城，以石城水名。武德五年，析石龍、吳川置南河、石城、招義、零綠、石龍、陵羅、龍化、羅辯、慈廉、羅肥十縣。後以石龍而下六縣隸南石州。天寶元年更名。大曆八年以南河隸順州。吳川，下。幹水，下。本石龍，武德五年曰招義，天寶元年更名，以幹水名。零綠。下。以零綠水名。

　　辯州陵水郡，下。本南石州石龍郡，武德六年，以羅州之石龍、陵羅、龍化、羅辯、慈廉、羅肥置。貞觀九年更名。天祐元年，硃全忠以「辯」「汴」聲近，表更名勳州。土貢：銀、竹奚。戶四千八百五十八，口萬六千二百九。縣二：石龍，下。貞觀元年省慈廉、羅肥二縣入焉。陵羅。下。

　　高州高涼郡，下。武德六年分廣州之電白、連江置。本治高涼，貞觀二十三年徙治良德，大曆十一年徙治電白。土貢：銀、蚺蛇膽。戶萬二千四百。縣三：電白，下。良德，下。本隸瀧州，武德中來屬。保寧。下。本連江，開元五年曰保安，至德二載更名。

　　恩州恩平郡，下。本齊安郡，貞觀二十三年以高州之西平、齊安、杜陵置。大順二年徙治恩平。土貢：金、銀。戶九千。縣三：有清海軍。恩平，下。本海安，武德五年曰齊安，至德二載更名。有西平縣，本高涼，亦武德五年更名，後省。杜陵，下。本杜原，武德五年更名。陽江。下。有銀。

　　雷州海康郡，下。本南合州徐聞郡，武德四年以合浦郡之海康、隋康、鐵杷置。貞觀元年更名東合州，八年又更名。土貢：絲電、班竹、孔雀。戶四千三百二十，口二萬五百七十二。縣三：海康，中。遂溪，下。本鐵杷、椹川二縣，後並省，更名。徐聞。下。本隋康，貞觀二年更名。

　　崖州珠崖郡，下。土貢：金、銀、珠、玳瑁、高良薑。戶八百一十九。縣三：舍城，下。以舍城水名。西南有勤連鎮兵。有顏城縣，本顏盧，貞觀元年更名，開元後省。澄邁，下。文昌。下。本平昌，武德五年置，貞觀元年更名。

　　瓊州瓊山郡，下都督府。貞觀五年以崖州之瓊山置。自乾封後沒山洞蠻，貞元五年，嶺南節度使李復討復之。土貢：金。戶六百四十九。縣五：瓊山，下。貞觀十三年析置曾口、顏羅、容瓊三縣。貞元七年省容瓊。有鹽。臨高，下。本臨機，隸崖州，貞觀五年來屬，州沒隸崖州。開元元年更名。曾口，下。樂會，下。顯慶五年置。顏羅。下。

　　振州延德郡，下。本臨振郡，又曰寧遠郡，天寶元年更名。土貢：金、五色藤盤、班布、食單。戶八百一十九，口二千八百二十一。縣五：寧遠，下。以甯遠水名。有鹽。延德，下。以延德水名。吉陽，下。貞觀二年析延德置。臨川，下。落屯。下。天寶後置。

　　儋州昌化郡，下。本儋耳郡，隋珠崖郡治，天寶元年更名。土貢：金、糖香。戶三千三百九。縣五：義倫，下。有鹽。昌化，下。貞觀元年析置吉安縣，乾元後省。感恩，下。洛場，下。乾元後置。富羅。下。本毘善，武德五年更名。

　　萬安州萬安郡，下。龍朔二年以崖州之萬安置。開元九年徙治陵水。至德二載更名萬全郡。貞元元年復治萬全，後復故名。土貢：金、銀。戶二千九百九十七。縣四：萬安，下。本隸瓊州，貞觀五年析文昌置，並置富雲、博遼二縣。十三年隸崖州，後來屬。至德二載曰萬全，後復故名。陵水，下。本隸振州，後來屬。富雲，下。博遼。下。

　　邕州朗寧郡，下都督府。本南晉州，武德四年以隋郁林郡之宣化置。貞觀八年更名。土貢：金、銀。有金坑。戶二千八百九十三，口七千三百二。縣七：有經略軍。宣化，中下。武德五年析置武緣、晉興、朗寧、橫山四縣。乾元後省橫山。郁水自蠻境七源州流出，州民常苦之，景雲中，司馬呂仁引渠分流以殺水勢，自是無沒溺之害，民乃夾水而居。武緣，中下。西有都稜鎮。晉興，中下。朗寧，中下。思籠，中下。乾元後開山洞置。如和，中下。本隸欽州，武德五年析南賓、安京置，景龍二年來屬。封陵。中下。乾元後開山洞置。

　　澄州賀水郡，下。本南方州，武德四年以郁林郡之嶺方地置，貞觀八年更名。土貢：金、銀。戶千三百六十八，口八千五百八十。縣四：上林，下。武德四年，析嶺方縣地置無虞、琅邪、思幹、上林、止戈五縣。無虞，下。止戈，下。賀水。下。本隸柳州，武德四年析馬平置，八年來屬。

　　賓州嶺方郡，下。本安城郡，貞觀五年，析南方州之嶺方、思幹、琅邪，南尹州之安城置。至德二載更名。土貢：藤器。戶千九百七十六，口八千五百八十。縣三：嶺方，中下。貞觀十二年省思幹縣。琅邪，中下。保城。中下。本安城，至德二載更名。

　　橫州寧浦郡，下。本簡州，武德四年以郁林郡之寧浦、樂山置。六年曰南簡州，貞觀八年更名。土貢：金、銀。戶千九百七十八，口八千三百四十二。縣三：寧浦，中下。武德四年析置蒙澤縣。五年以貴州之嶺山來屬。貞觀十二年省蒙澤入焉，後又省嶺山。從化，中下。本淳風，武德四年析寧浦置，永貞元年更名。樂山。下。

　　潯州潯江郡，下。貞觀七年以燕州之桂平、大賓置。十三年州廢，縣隸龔州，後復置。土貢：金、銀。戶二千五百，口六千八百三十六。縣三：桂平，下。本隸貴州，武德五年隸燕州。七年置陵江縣，十二年省入焉。皇化，下。本隸繡州，貞觀七年來屬。大賓，下。

　　巒州永定郡，下。本淳州，武德四年以故秦桂林郡地置，永貞元年更名。土貢：金、銀。戶七百七十，口三千八百三。縣三：永定，下。武羅，下。靈竹。下。

　　欽州寧越郡。土貢：金、銀、翠羽、高良薑。戶二千七百，口萬一百四十六。縣五：欽江，下。東南有西零戍。保京，下。本安京，至德二載更名，內亭，下。武德五年以內亭、遵化二縣置南亭州，貞觀二年州廢，二縣來屬。遵化，中下。靈山。下。本南賓，貞觀十年更名。

　　貴州懷澤郡，下。本南定州郁林郡，武德四年曰南尹州，貞觀八年曰貴州，天寶元年更郡名。土貢：金、銀、鉛器、紵布。戶三千二十六，口九千三百。縣四：有府一，曰龍山。郁林，中下。懷澤，下。武德四年置。潮水，下。武德四年析郁林置。義山。下。武德四年更馬嶺縣曰馬度。貞觀後省，天寶後更置，曰義山。

　　龔州臨江郡，下。貞觀七年，以燕州故治，析潯州之武林、燕州之泰川置，後徙治平南。土貢：銀。戶九千，口二萬一千。縣五：平南，下。貞觀七年置，又置西平、歸政、大同三縣。十二年省泰川入平南，又省歸政、西平。武林，下。本隸藤州，貞觀七年來屬。隋建，下。本隸藤州，貞觀十三年來屬。大同，下。陽川。下。本陽建，後更名。

　　象州象郡，下。本桂林郡，武德四年以始安郡之陽壽、桂林置，以象山為州名。貞觀十三年徙治武化，大曆十一年復治陽壽。土貢：銀、藤器。戶五千五百，口萬八百九十。縣三：陽壽，下。武德四年析桂林置武德、西寧、武仙三縣。貞觀十二年省西寧入武德，天寶元年省武德入陽壽。武仙，下。乾封元年省桂林縣入焉。武化。下。武德四年析桂州之建陵置，本隸封州，後隸晏州；又析陽壽置長風縣，隸晏州。州廢，縣皆來屬，大曆十一年省長風入焉。

　　藤州感義郡，下。本永平郡，天寶元年更名。土貢：銀。戶三千九百八十。縣四：鐔津，中下。初州治永平，無鐔津，又有隋安、賀川、寧人等縣，皆貞觀後省並更置，而甯人隸容州，永平隸昭州。有鉛。感義，下。本淳民，武德中更名。義昌，下。本安昌，至德二載更名。寧風。下。武德五年以縣置燕州，以貴州之桂平隸之。貞觀三年又以藤州之大賓隸之，增領長恭、泰川、池陽、龍陽四縣，治長恭，五年置新樂、甯風、梁石、羅風四縣。七年更名泰州，徙治寧風，更池陽曰承恩，復以藤州之安基隸之；以梁石、羅風隸藤州；省長恭縣。八年徙治安基，復為燕州。十二年省龍陽、承恩二縣。十八年州廢，以寧風來屬。後省新樂、安基、梁石、羅風。

　　岩州常樂郡，下。調露二年析橫、貴二州置，以岩岡之北因為名。天寶元年曰安樂郡，至德二載更名。土貢：金。戶千一百一十。縣四：常樂，下。本安樂，蕭銑分興德縣置。貞觀元年省，乾封元年復置，隸郁林州，永隆元年來屬。至德二載更名。恩封，下。本伏龍洞，當牢、宜二州之境，調露二年與高城、石岩同置。高城，下。以高城水名。石岩。下。

　　宜州龍水郡，下。唐開置，本粵州，乾封中更名。有銀、丹沙。戶千二百二十，口三千二百三十。縣四：龍水，下。崖山，下。東璽，下。天河，下。邕管所領，又有顯州、武州、沈州，後皆廢省。

　　瀼州臨潭郡，下。貞觀十二年，清平公李弘節開夷獠置。戶千六百六十六。縣四：瀼江，下。波零，下。鵠山，下。弘遠。下。貞元後州、縣名存而已。

　　籠州扶南郡，下。貞觀十二年，李弘節招慰生蠻置。戶三千六百六十七。縣七：武勤，下。武禮，下。羅籠，下。扶南，下。龍額，下。武觀，下。武江，下。

　　田州橫山郡，下。開元中開蠻洞置，貞元二十一年廢，後復置。戶四千一百六十八。縣五：都救，下。惠佳，下。武龍，下。橫山，下。如賴。下。

　　環州整平郡，下。貞觀十二年，李弘節開拓生蠻置。縣八：正平，下。福零，下。龍源，下。饒勉，下。思恩，下。武石，下。歌良，下。都蒙。下。

　　桂州始安郡，中都督府。至德二載更郡曰建陵，後復故名。土貢：銀、銅器、麖皮鞾、簟。戶萬七千五百，口七萬一千一十八。縣十一：有經略軍。臨桂，上。本始安，武德四年置福祿縣，貞觀八年省入焉，更名。有相思埭，長壽元年築，分相思水使東西流。又東南有回濤堤，以捍桂水，貞元十四年築。有侯山。理定，中。本興安，武德四年置宣風縣，貞觀十二年省入焉。至德二載更名。西十里有靈渠，引漓水，故秦史祿所鑿，後廢。寶曆初，觀察使李渤立斗門十八以通漕，俄又廢。咸通九年，刺史魚孟威以石為鏵堤，亙四十里，植大木為斗門，至十八重，乃通巨舟。靈川，中。龍朔二年析始安置。陽朔，中下。武德四年置歸義縣，貞觀元年省入焉。荔浦，中下。武德四年，以始安郡之荔浦、建陵、隋化三縣置荔州，又析置崇仁、純義、東區三縣。五年以隋化、東區隸南恭州，貞觀元年以建陵隸晏州。十二年州廢，以荔浦、崇仁來屬。崇仁後省，純義隸蒙州。豐水，中下。本永豐，隸昭州，武德四年析陽朔置，後來屬。長慶三年更名。修仁，中下。本建陵，貞觀元年置晏州，並置武龍、武化、長風三縣。十二年州廢，省武龍，以武化、長風隸象州，建陵來屬。長慶三年更名。恭化，中下。本純化，武德四年析始安置，永貞元年更名。永福，中下。武德四年析始安置。全義，中下。本臨源，武德四年析始安置，大曆三年更名。古。乾寧二年析慕化置。

　　梧州蒼梧郡，下。武德四年以靜州之蒼梧、豪靜、開江置。土貢：銀、白石英。戶千二百九。縣三：蒼梧，下。貞觀八年以賀州之綏越來屬。十二年省豪靜，其後又省綏越，而開江復隸富州。戎城，下。本隸藤州，永徽中來屬。光化四年，馬殷表以縣隸桂州。孟陵。下。本猛陵，隸藤州，蕭銑置。貞觀八年來屬，更名。光化中，馬殷表以縣隸桂州。

　　賀州臨賀郡，下。本綏越郡，武德四年，以始安郡之富川、熙平郡之桂嶺、零陵郡之馮乘、蒼梧郡之封陽置。土貢：銀。戶四千五百五十二，口二萬五百七十。縣六：臨賀，下。武德四年置。東有銅冶，在橘山。桂嶺，下。朝岡、程岡皆有鐵。馮乘，下。有荔平關，有錫冶三。封陽，下。貞觀元年省，九年復置。富川，下。有富水。天寶中更名富水，後復故名。有錫，有鐘乳穴三。蕩山。下。天寶後置。

　　連州連山郡，下。本熙平郡，天寶元年更名。土貢：赤錢、竹紵練、白紵細布、鐘乳、水銀、丹沙、白鑞。戶三萬二千二百一十，口十四萬三千五百三十三。縣三：桂陽，上。有桂陽山，本靈山，天寶八載更名。有銀，有鐵。陽山，中下。有鐵，有故秦湟溪關。連山。中。有金，有銅，有鐵。

　　柳州龍城郡，下。本昆州，武德四年以始安郡之馬平置，是年，更名南昆州，貞觀八年又以地當柳星更名。土貢：銀、蚺蛇膽。戶二千二百三十二，口萬一千五百五十。縣五：馬平，下。武德四年析置新平、文安、賀水、歸德四縣，尋更名歸德曰脩德，文安曰樂沙。八年以賀水隸澄州。貞觀七年省樂沙，九年置崖山縣，十二年省新平。其後又省崖山，以脩德隸嚴州。龍城，下。武德四年置龍州，並置柳嶺縣。貞觀七年州廢，省柳嶺，以龍城來屬。象，下。本隸桂州，後來屬。洛曹，下。本洛封，元和十三年更名。洛容。下。貞觀中置。

　　富州開江郡，下。本靜州龍平郡，武德四年，以始安郡之龍平、豪靜，蒼梧郡之蒼梧置，貞觀八年更名。土貢：銀、班布。戶千四百六十，口八千五百八十六。縣三：龍平，下。武德四年析置博勞、歸化、安樂、開江四縣，尋以蒼梧、豪靜、開江隸梧州，九年省安樂、歸化、博勞。思勤，下。天寶後置。馬江。下。本開江，後隸梧州，又復隸柳州。長慶三年更名。

　　昭州平樂郡，下。本樂州，武德四年以始安郡之平樂置，貞觀八年更名。土貢：銀。戶四千九百一十八，口萬二千六百九十一。縣三：平樂，下。以平樂水名之。有鐘乳穴三。武德四年析置沙亭縣，貞觀七年省沙亭。恭城，下。蕭銑置。有鐘乳穴十二，在銀帳山。永平。下。本隸藤州，後來屬。

　　蒙州蒙山郡，下。本南恭州，武德五年析荔州之隋化置，貞觀八年更名。土貢：麩金、銀。戶千五十九，口五千九百三十三。縣三：立山，下。本隋化，武德五年更名；又析置欽政縣，貞觀十二年省。東區，下。武德五年析立山置。貞觀六年隸燕州，十年來屬。正義。下。本純義，隸燕州，十年來屬。永貞元年更名。

　　嚴州循德郡，下。乾封二年招致生獠，以秦故桂林郡地置。土貢：銀。戶千八百五十九，口七千五十一。縣三：來賓，下。乾封二年置。循德，下。本隸柳州，後來屬。歸化。下。乾封二年置。

　　融州融水郡，下。武德四年析始安郡之義熙置。土貢：金、桂心。戶千二百三十二。縣二：融水，下。本義熙，武德四年析置臨牂、黃水、安脩三縣，六年更名。貞觀十三年省安脩入臨牂。武陽。下。天寶初並黃水、臨牂二縣更置。

　　思唐州武郎郡，下。永隆二年析龔、蒙、象三州置。開元二十四年為羈縻州，建中元年為正州。土貢：銀。戶百四十一。縣二：武郎，下。思和。下。本平原，長慶三年更名。

　　古州樂興郡，下。貞觀十二年，李弘節開夷獠置。土貢：蠟。戶二百八十五。縣三：樂山，本樂預，寶應元年更名。古書，下。樂興。下。

　　容州普寧郡，下都督府。本銅州，武德四年以合浦郡之北流、普寧置。貞觀八年更名。元和中徙治普寧。土貢：銀、丹沙、水銀。戶四千九百七十，口萬七千八十五。縣六：有經略軍。普寧，下。北流，下。武德四年析置豪石、宕昌、南流、陵城、新安五縣。貞觀十一年省新安，後又省豪石、宕昌。北三十里有鬼門關，兩石相對，中闊三十步。陵城，下。渭龍，下。武德四年析普寧置。欣道，下。本寧人，隸藤州。貞觀二十三年更名，來屬。陸川。下。本隸東峨州，唐末來屬。

　　牢州定川郡，下。本義州，武德二年以巴蜀徼外蠻夷地置。貞觀十一年以東北有牢石，因更名，徙治南流，後廢。乾封三年，將軍王杲平蠻獠復置。土貢：布、銀。戶千六百四十一，口萬一千七百五十六。縣三：南流，下。本隸容州，武德四年析北流置南流、定川、牢川三縣，以南百步有南流江名之，乾封三年皆來屬。定川，下。本隸潘州，定川水名之。宕川。下。本隸潘州，因瀘宕水名之。

　　白州南昌郡，下。本南州，武德四年以合浦郡之合浦地置，六年更名。土貢：金、銀、珠。戶二千五百七十四，口九千四百九十八。縣四：博白，下。武德四年置，並置朗平、周羅、龍豪、淳良、建寧五縣。貞觀六年以廉州之大都隸之。十二年省郎平、淳良，後又省大都。大曆八年以龍豪隸順州。西南百里有北戍灘，咸通中。安南都護高駢募人平其險石，以通舟楫。建寧，下。周羅，下。南昌。下。本隸潘州，後來屬。

　　順州順義郡，下。大曆八年，容管經略使王翃析禺、羅、辯、白四州置。土貢：銀。戶五百九。縣四：龍化，下。武德四年置，以西有龍化水名之，六年隸辯州。溫水，下。本隸禺州。南河，下。武德五年析石龍置，隸羅州。龍豪。武德四年析合浦置，隸白州。

　　繡州常林郡，下。本林州，武德四年以郁林郡之阿林縣及郁平縣地置，六年更名。土貢：金。戶九千七百七十三。縣三：常林，中。武德四年置，又置羅繡、皇化、歸誠三縣。貞觀七年以皇化隸潯州，省歸誠。阿林，中下。羅繡。下。武德四年析置盧越縣，貞觀六年縣廢入焉。

　　郁林州郁林郡，下。本鬱州，麟德二年析貴州之石南、興德、郁平置，乾封元年更名。土貢：布。戶千九百一十八，口九千六百九十九。縣四：郁平，下。本隸貴州，後來屬。興業，下。麟德二年析石南置，建中二年省石南入焉。興德，下。蕭銑析石南置，尋廢。武德四年析郁平復置。潭栗。下。

　　党州寧仁郡，下。本郁林州地，永淳元年開古黨洞置。土貢：金、銀。戶千一百四十九，口七千四百四。縣八：撫安，下。古西甌地。善勞，中下。善文，下。寧仁，下。容山，下。本安仁，永淳二年析党州置平琴州平琴郡，領安仁、懷義、福陽、古符四縣。垂拱三年廢，神龍三年復置。至德中更安仁曰容山。建中二年州廢，縣皆來屬。懷義，下。福陽，下。古符。下。

　　竇州懷德郡，下。本南扶州，武德四年以永熙郡之懷德置。以獠叛，僑治瀧州，後徙治信義。貞觀元年州廢，以縣隸瀧州。二年復置，五年又廢，以縣隸瀧州。六年復置，八年更名。土貢：銀。戶千一十九，口七千三百三十九。縣四：信義，中下。武德四年置，並析置潭峨縣，五年又析置特亮縣。懷德，中下。潭峨，下。特亮。下。

　　禺州溫水郡，下。本東峨州，乾封三年，將軍王杲奏析白、辯、竇、容四州置，總章二年更名。土貢：銀。戶三千一百八十。縣四：峨石，下。總章二年析白州之溫水置，以南有峨石名之。羅辯，下。本陸川，隸辯州，後更名。本羅辯洞地。扶萊，下。武德五年析信義縣置，隸竇州，以扶萊水名之。貞觀中省，後復置。宕昌。下。本隸容州。

　　廉州合浦郡，下。本合州，武德四年曰越州，貞觀八年更名，以本大廉洞地。土貢：銀。戶三千三十二，口萬三千二十九。縣四：合浦，中下。武德五年置安昌、高城、大廉、大都四縣。貞觀六年置珠池縣。後以大都隸白州。十二年省珠池、安昌入焉。封山，下。武德五年置薑州，並置東羅、蔡龍二縣。貞觀十年州廢，以封山、東羅、蔡龍來屬。後省東羅。蔡龍，下。以蔡龍洞名之。貞觀十二年省高城縣入焉。大廉。下。

　　義州連城郡，下。本南義州，武德五年以永熙郡之永業縣地置。貞觀元年州廢，以縣隸南建州。二年復置，五年又廢，以縣隸南建州。六年復置，後第名義州。土貢：銀。戶千一百一十，口七千三百三。縣三：岑溪，下。本龍城，武德五年置，並置安義、義城二縣。至德中更龍城曰岑溪。其後又省義城。有郡山。永業，下。本安義，至德中更名。連城。下。武德五年析瀧州之正義置。

　　安南中都護府，本交趾郡，武德五年曰交州，治交趾。調露元年曰安南都護府，至德二載曰鎮南都護府，大曆三年復為安南。寶曆元年徙治宋平。土貢：蕉、檳榔、鮫革、蚺蛇膽、翠羽。戶二萬四千二百三十，口九萬九千六百五十二。縣八：有經略軍。宋平，上。武德四年置宋州，並置弘教、南定二縣。五年析置交趾、懷德二縣，隸交州。六年曰南宋州。貞觀元年州廢，省弘教、懷德，徙交趾于故南慈州，來屬。南定，本隸宋州，武德四年析宋平置，五年隸交州。大曆五年省，貞元八年復置。太平，中下。本隆平，武德四年置，以縣置隆州，並置義廉、封溪二縣，治義廉。六年曰南隆州。貞觀元年州廢，省義廉，以封溪隸峰州，隆平來屬。先天元年更名。交趾，中下。武德四年置慈州，並置慈廉、烏延、武立三縣，以慈廉水因名之。六年曰南慈州。貞觀元年州廢，省三縣更置。硃鳶，上。武德四年置鳶州，並置高陵、定安二縣。貞觀元年州廢，省高陵、定安，以硃鳶來屬。龍編，中下。武德四年置龍州，並置武甯、平樂二縣。貞觀元年州廢，省武甯、平樂，以龍編隸仙州，州廢來屬。平道，中下。武德四年置道州，並置昌國縣。六年曰南道州，是年更名仙州。貞觀十年州廢，省昌國，以平道來屬。武平。中下。本隸道州，武德五年來屬。

　　陸州玉山郡，下。本玉山州，武德五年以寧越郡之安海、玉山置。貞觀二年州廢，縣隸欽州。高宗上元二年復置，更名。土貢：銀、玳瑁、裛皮、翠羽、甲香。戶四百九十四，口二千六百七十四。縣三：烏雷，下。華清，下。本玉山，天寶中更名。寧海。下。本安海。武德四年又置海平縣，貞觀十二年省。至德二載更名。

　　峰州承化郡，下都督府。武德四年以交趾郡之嘉寧置。土貢：銀、藤器、白鑞、蚺蛇膽、豆寇。戶千九百二十。縣五：嘉寧，下。武德四年置新昌、安仁、竹格、石堤四縣，又領封溪縣。貞觀元年省石堤、封溪入嘉寧，後又省安仁。承化，下。新昌，下。貞觀元年省竹格縣入焉。嵩山，元和後置。珠綠。元和後置。

　　愛州九真郡，下。土貢：紗、施、孔雀尾。戶萬四千七百。縣六：九真，下。武德五年置松源、楊山、安預三縣。貞觀元年省楊山、安預，九年省松源。有金，有石磬。安順，下。武德五年置順州，並析置東河、建昌、邊河三縣。貞觀元年州廢，省三縣入安順，來屬。崇平，下。本隆安。武德五年置安州，並置教山、建道、都握三縣，又置山州，並置岡山、真潤、古安、西安、建初五縣。貞觀元年廢安州，省教山、建道、都握入隆安，來屬；又廢山州，省岡山、真潤、古安、西安入建初，來屬。八年省建初。先天元年更隆安曰崇安，至德二載又更名。軍寧，下。本軍安，武德五年以縣置永州，七年曰都州。貞觀元年州廢，隸南陵州。至德二載更名。日南，下。武德五年置積州，又置積善、津梧、方載三縣；又以移風縣地置前真州，並置九皋、建正、真寧三縣；又以胥浦縣置胥州，並置攀龍、如侯、博犢、鎮星四縣。九年更積州曰南陵州，貞觀元年曰後真州。是年廢前真州，省九皋、建正、真寧，以移風隸南陵州；又廢胥州，省攀龍、如侯、博犢、鎮星，以胥浦隸南陵州。十年州亦廢，以軍安、日南、移風、胥浦來屬，天寶中省移風、胥浦。長林。下。本無編。

　　驩州日南郡，下都督府。本南德州，武德八年曰德州，貞觀元年又更名。土貢：金、金薄、黃屑、象齒、犀角、沈香、班竹。戶九千六百一十九，口五萬八百一十八。縣四：九德，中下。武德五年置安遠、曇羅、光安三縣。是年，以光安置源州，又置水源、安銀、河龍、長江四縣。貞觀八年更名阿州。十三年州廢，省水源、河龍、長江，以光安、安銀來屬。安遠、曇羅、光安、安銀後皆省。浦陽，下。越裳，下。武德五年置明州，並置萬安、明弘、明定三縣；又以日南郡之文谷、金寧二縣置智州，並置新鎮、闍員二縣。貞觀元年更曰南智州，省新鎮、闍員。十三年廢明州，省萬安、明弘、明定入越裳，隸智州。後廢智州，省文谷、金寧入越裳，來屬。初以隋林邑郡置林州，比景郡置七州。又更名七州曰南景州，貞觀二年綏懷林邑，乃僑治驩州之南境，領比景、硃吾二縣，並置由文縣。八年第名景州。九年置林州，亦寄治驩州之南境，領林邑、金龍、海界三縣。又置山州，領龍池、盆山二縣。有浦陽戍。戶千三百二十，口五千二百。後為龍池郡。皆貞元末廢。懷驩。下。本咸歡，武德五年置驩州，並置安人、扶演、相景、西源四縣，治安人。貞觀元年更名演州。十三年省相景。十六年州廢，省安人、扶演、西源，以鹹驩來屬。後更鹹驩曰懷驩。

　　長州文楊郡，下。唐置。土貢：金。戶六百四十八。縣四：文陽，下。銅蔡，下。長山，下。其常。下。

　　福祿州唐林郡，下。本福祿郡，總章二年，智州刺史謝法成招慰生獠昆明、北樓等七千餘落，以故唐林州地置。大足元年更名安武州，至德二載更郡曰唐林，乾元元年復州故名。土貢：白鑞、紫穀。戶三百一十七。縣三：柔遠，本安遠，至德二載更名。唐林，唐初以唐林、安遠二縣置唐林州，後州、縣皆廢，更置。福祿。下。

　　湯州湯泉郡，下。唐以故秦象郡地置。土貢：金。縣三：湯泉，下。綠水，下。羅韶。下。

　　芝州忻城郡，下。唐置。戶千二百，口五千三百。縣七：忻城，下。富川，下。平西，下。樂光，下。樂豔，下。多雲，下。思龍。下。

　　武峨州武峨郡，下。唐置。戶千八百五十，口五千三百二十。縣七：武峨，下。如馬，下。武義，下。武夷，下。武緣，下。武勞，下。梁山。下。

　　演州龍池郡，下。本忠義郡，又曰演水郡。貞觀中廢，廣德二年析驩州復置。土貢：金。戶千四百五十。縣七：忠義，下。懷驩，下。龍池，下。思農，下。武郎，下。武容，下。武金。下。

　　武安州武曲郡，下。土貢：金、朝霞布。戶四百五十。縣二：武安，下。臨江，下。

　　開元中安南所領有龐州，土貢：孔雀尾、紫穀；又有南登州。後皆廢省。

　　右嶺南採訪使，治廣州。


Chinese text: This work was published before January 1, 1923, and is in the
public domain worldwide because the author died at least 100 years ago.
