覲禮。至于郊，王使人皮弁用璧勞。侯氏亦皮弁迎于帷門之外，再拜。使者不答拜，遂執玉，三揖。至于階，使者不讓，先升。侯氏升聽命，降，再拜稽首，遂升受玉。使者左還而立，侯氏還璧，使者受。侯氏降，再拜稽首，使者乃出。侯氏及止使者，使者乃入。侯氏與之讓升。侯氏先升，授几。侯氏拜送几；使者設几，答拜。侯氏用束帛、乘馬儐使者，使者再拜受。侯氏再拜送幣。使者降，以左驂出。侯氏送于門外，再拜。侯氏遂從之。

天子賜舍，曰：「伯父，女顺命于王所，賜伯父舍！」侯氏再拜稽首，儐之束帛、乘馬。

天子使大夫戒，曰：「某日，伯父帥乃初事。」侯氏再拜稽首。

諸侯前朝，皆受舍于朝。同姓西面北上，異姓東面北上。

侯氏裨冕，釋幣于禰。乘墨車，載龍旂、弧韣乃朝以瑞玉，有繅。

天子設斧依於户牖之間，左右几。天子衮冕，負斧依。啬夫承命，告于天子。天子曰：「非他，伯父實來，予一人嘉之。伯父其入，予一人將受之。」侯氏入門右，坐奠圭，再拜稽首。擯者謁。侯氏坐取圭，升致命。王受之玉。侯氏降，階東北面再拜稽首。擯者延之，曰：「升！」升成拜，乃出。

四享皆束帛加璧，庭實唯國所有。奉束帛，匹馬卓上，九馬随之，中庭西上，奠幣，再拜稽首。擯者曰：「予一人將受之。」侯氏升，致命。王撫玉。侯氏降自西階，東面授宰幣，西階前再拜稽首，以馬出，授人，九馬随之。

事畢，乃右肉袒于庿門之東。乃入門右，北面立，告聽事。擯者謁諸天子。天子辭于侯氏，曰：「伯父無事，歸寧乃邦！」侯氏再拜稽首，出，自屏南適門西，遂入門左，北面立，王勞之。再拜稽首。擯者延之，曰：「升！」升成拜，降出。

天子賜侯氏以車服。迎于外門外，再拜。路先設，西上，路下四，亞之，重賜無數，在車南。諸公奉篋服，加命書于其上，升自西階，東面，大史是右。侯氏升，西面立。大史述命。侯氏降兩階之間；北面再拜稽首，升成拜。大史加書于服上，侯氏受。使者出。侯氏送，再拜，儐使者，諸公賜服者，束帛、四馬，儐大史亦如之。同姓大國則曰伯父，其異姓則曰伯舅。同姓小邦則曰叔父，其異姓小邦則曰叔舅。

饗，禮，乃歸。

諸侯覲于天子，爲宫方三百步，四門，壇十有二尋、深四尺，加方明于其上。方明者，木也，方四尺，設六色，東方青，南方赤，西方白，北方黑，上玄，下黄。設六玉，上圭，下璧，南方璋，西方琥，北方璜，東方圭。上介皆奉其君之旂，置于宫，尚左。公、侯、伯、子、男，皆就其旂而立。四傳擯。天子乘龍，載大旂，象日月、升龍、降龍；出，拜日於東門之外，反祀方明。禮日於南門外，禮月與四瀆於北門外，禮山川丘陵於西門外。

祭天，燔柴。祭山、丘陵，升。祭川，沉。祭地，瘞。

記。几，俟于東箱。偏駕不入王門。奠圭于繅上。

本作品在全世界都属于公有领域，因为作者逝世已经超过100年，并且于1923年1月1日之前出版。