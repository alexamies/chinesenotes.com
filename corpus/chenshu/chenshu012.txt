陳書卷十二

　　列傳第六

　　　胡穎　徐度　子敬成　杜稜　沈恪

　　胡穎字方秀，吳興東遷人也。其先寓居吳興，土斷為民。穎偉姿容，性寬厚。梁世仕至武陵國侍郎，東宮直前。出番禺，征討俚洞，廣州西江督護高祖在廣州，穎仍自結高祖，高祖與其同郡，接遇甚隆。及南征交趾，穎從行役，餘諸將帥皆出其下。及平李賁，高祖旋師，穎隸在西江，出兵多以穎留守。

　　侯景之亂，高祖克元景仲，仍渡嶺援臺，平蔡路養、李遷仕，穎皆有功。歷平固、遂興二縣令。高祖進軍頓西昌，以穎為巴丘縣令，鎮大皋，督糧運。下至豫章，以穎監豫章郡。高祖率眾與王僧辯會於白茅灣，同討侯景，以穎知留府事。

　　梁承聖初，元帝授穎假節、鐵騎將軍、羅州刺史，封漢陽縣侯，邑五百戶。尋除豫章內史，隨高祖鎮京口。齊遣郭元建出關，都督侯瑱率師禦之。高祖選府內驍勇三千人配穎，令隨瑱，於東關大破之（元建）。[1]三年，高祖圍廣陵，齊人東方光據宿預請降，[2]以穎為五原太守，隨杜僧明援光，不克，退還，除曲阿令。尋領馬軍，從高祖襲王僧辯。又隨周文育於吳興討杜龕。紹泰元年，除假節、都督南豫州諸軍事、輕車將軍、南豫州刺史。太平元年，除持節、散騎常侍、仁威將軍。尋兼丹陽尹。

　　高祖受禪，兼左衛將軍，餘如故。永定三年，隨侯安都征王琳，於宮亭破賊帥常眾愛等。世祖嗣位，除侍中、都督吳州諸軍事、宣惠將軍、吳州刺史。不行，尋為義興太守，將軍如故。天嘉元年，除散騎常侍、吳興太守。其年六月卒，時年五十四。贈侍中、中護軍，諡曰壯。二年，配享高祖廟庭。子六同嗣。

　　穎弟鑠，亦隨穎將軍。穎卒，鑠統其眾。歷東海、豫章二郡守，遷員外散騎常侍。隨章昭達南平歐陽紇，[3]為廣州東江督護。還預北伐，除雄信將軍、歷陽太守。太建六年卒，贈桂州刺史。

　　徐度字孝節，安陸人也。世居京師。少倜儻，不拘小節。及長，姿貌瑰偉，嗜酒好博，恆使僮僕屠酤為事。梁始興內史蕭介之郡，度從之，將領士卒，征諸山洞，以驍勇聞。高祖征交趾，厚禮招之，度乃委質。

　　侯景之亂，高祖克定廣州，平蔡路養，破李遷仕，計畫多出於度。兼統兵甲，每戰有功。歸至白茅灣，梁元帝授寧朔將軍、合州刺史。侯景平後，追錄前後戰功，加通直散騎常侍，封廣德縣侯，邑五百戶。遷散騎常侍。

　　高祖鎮朱方，除信武將軍、蘭陵太守。高祖遣衡陽獻王平荊州，度率所領從焉。江陵陷，閒行東歸。高祖平王僧辯，度與侯安都為水軍。紹泰元年，高祖東討杜龕，奉敬帝幸京口，以度領宿衛，并知留府事。

　　徐嗣徽、任約等來寇，高祖與敬帝還都。時賊已據石頭城，市居民，並在南路，去臺遙遠，恐為賊所乘，乃使度將兵鎮于冶城寺，築壘以斷之。賊悉眾來攻，不能克。高祖尋亦救之，大敗約等。明年，嗣徽等又引齊寇濟江，度隨眾軍破之於北郊壇。以功除信威將軍、郢州刺史，兼領吳興太守。尋遷鎮右將軍、領軍將軍、徐州緣江諸軍事、[4]鎮北將軍、南徐州刺史，給鼓吹一部。

　　周文育、侯安都等西討王琳，敗績，為琳所拘，乃以度為前軍都督，鎮于南陵。世祖嗣位，遷侍中、中撫軍將軍、開府儀同三司，進爵為公。未拜，出為使持節、散騎常侍、鎮東將軍、吳郡太守。天嘉元年，增邑千戶。以平王琳功，改封湘東郡公，邑四千戶。秩滿，為侍中、中軍將軍。出為使持節、都督會稽東陽臨海永嘉新安新寧信安晉安建安九郡諸軍事、鎮東將軍、會稽太守。未行而太尉侯瑱薨于湘州，乃以度代瑱為都督湘沅武巴郢桂六州諸軍事、鎮南將軍、湘州刺史。秩滿，為侍中、中軍大將軍，儀同、鼓吹並如故。

　　世祖崩，度預顧命，以甲仗五十人入殿省。廢帝即位，進位司空。華皎據湘州反，引周兵下至沌口，與王師相持，乃加度使持節、車騎將軍，總督步軍，自安成郡由嶺路出于湘東，以襲湘州，盡獲其所留軍人家口以歸。光大二年薨，時年六十。贈太尉，給班劍二十人，諡曰忠肅。太建四年，配享高祖廟庭。子敬成嗣。

　　敬成幼聰慧，好讀書，少機警，善占對，結交文義之士，以識鑒知名。起家著作郎。永定元年，領度所部士卒，隨周文育、侯安都征王琳，於沌口敗績，為琳所縶。二年，隨文育、安都得歸，除太子舍人，遷洗馬。（敬成父）度為吳郡太守，[5]以敬成監郡。天嘉二年，遷太子中舍人，拜湘東郡公世子。四年，度自湘州還朝，士馬精銳，敬成盡領其眾。隨章昭達征陳寶應，晉安平，除貞威將軍、豫章太守。光大元年，華皎謀反，以敬成為假節、都督巴州諸軍事、雲旗將軍、巴州刺史。尋詔為水軍，隨吳明徹征華皎，皎平還州。太建二年，以父憂去職。尋起為持節、都督南豫州諸軍事、壯武將軍、南豫州刺史。四年，襲爵湘東郡公，授太子右衛率。

　　五年，除貞威將軍、吳興太守。其年隨都督吳明徹北討，出秦郡，別遣敬成為都督，乘金翅自歐陽引埭上泝江由廣陵。齊人皆城守，弗敢出。自繁梁湖下淮，圍淮陰城。仍監北兗州。淮、泗義兵相率響應，一二日間，眾至數萬，遂克淮陰、山陽、鹽城三郡，并連口、朐山二戍。仍進攻鬱州，克之。以功加通直散騎常侍、雲旗將軍，增邑五百戶。又進號壯武將軍，鎮朐山。坐於軍中輒科訂，并誅新附，免官。尋復為持節、都督安元潼三州諸軍事、安州刺史，將軍如故，鎮宿預。七年卒，時年三十六。贈散騎常侍，諡曰思。子敞嗣。

　　杜稜字雄盛，吳郡錢塘人也。世為縣大姓。稜頗涉書傳，少落泊，不為當世所知。遂遊嶺南，事梁廣州刺史新渝侯蕭映。映卒，從高祖，恆典書記。侯景之亂，命稜將領，平蔡路養、李遷仕皆有功。軍至豫章，梁元帝承制授稜仁威將軍、石州刺史，上陌縣侯，邑八百戶。

　　侯景平，高祖鎮朱方，稜監義興、琅邪二郡。高祖誅王僧辯[6]，引稜與侯安都等共議，稜難之。高祖懼其泄己，乃以手巾絞稜，稜悶絕于地，因閉於別室。軍發，召與同行。及僧辯平後，高祖東征杜龕等，留稜與安都居守。徐嗣徽、任約引齊寇濟江，攻臺城，安都與稜隨方抗拒，稜晝夜巡警，綏撫士卒，未常解帶。賊平，以功除通直散騎常侍、右衛將軍、丹陽尹。永定元年，加侍中、忠武將軍。尋遷中領軍，侍中，將軍如故。

　　三年，高祖崩，世祖在南皖。時內無嫡嗣，外有彊敵，侯瑱、侯安都、徐度等並在軍中，朝廷宿將，唯稜在都，獨典禁兵，乃與蔡景歷等祕不發喪，奉迎世祖，事見景歷傳。世祖即位，遷領軍將軍。天嘉元年，以預建立之功，改封永城縣侯，增邑五百戶。出為雲麾將軍，晉陵太守，加秩中二千石。二年，徵為侍中、領軍將軍。尋遷翊左將軍、丹陽尹。

　　廢帝即位，遷鎮右將軍、特進，侍中、尹如故。光大元年，解尹，量置佐史，給扶，重授領軍將軍。

　　太建元年，出為散騎常侍、鎮東將軍、吳興太守，秩中二千石。二年，徵為侍中、鎮右將軍。尋加特進、護軍將軍。三年，以公事免侍中、護軍。四年，復為侍中、右光祿大夫，并給鼓吹一部，將軍、佐史、扶並如故。

　　稜歷事三帝，並見恩寵。末年不預征役，優遊京師，賞賜優洽。頃之卒于官，時年七十。贈開府儀同三司，喪事所須，並令資給，諡曰成。其年配享高祖廟庭。子安世嗣。

　　沈恪字子恭，吳興武康人也。深沈有幹局。梁新渝侯蕭映為郡將，召為主簿。映遷北徐州，恪隨映之鎮。映遷廣州，以恪兼府中兵參軍，常領兵討伐俚洞。盧子略之反也，恪拒戰有功，除中兵參軍。高祖與恪同郡，情好甚暱，蕭映卒後，高祖南討李賁，仍遣妻子附恪還鄉。尋補東宮直後，以嶺南勳除員外散騎侍郎，仍令招集宗從子弟。[7]

　　侯景圍臺城，恪率所領入臺，隨例加右軍將軍。賊起東西二土山以逼城，城內亦作土山以應之，恪為東土山主，晝夜拒戰。以功封東興縣侯，邑五百戶。遷員外散騎常侍。京城陷，恪閒行歸鄉里。高祖之討侯景，遣使報恪，乃於東起兵相應。賊平，恪謁高祖於京口，即日授都軍副。尋為（君）〔府〕司馬。[8]

　　及高祖謀討王僧辯，恪預其謀。時僧辯女婿杜龕鎮吳興，高祖乃使世祖還長城，立柵備龕，又使恪還武康，招集兵眾。及僧辯誅，龕果遣副將杜泰率眾襲世祖於長城。恪時已率兵士出縣誅龕黨與，高祖尋遣周文育來援長城，文育至，泰乃遁走。世祖仍與文育進軍出郡，恪軍亦至，屯于郡南。及龕平，世祖襲東揚州刺史張彪，以恪監吳興郡。太平元年，除宣猛將軍、交州刺史。其年遷永嘉太守。不拜，復令監吳興郡。自吳興入朝。高祖受禪，使中書舍人劉師知引恪，令勒兵入辭，[9]因衛敬帝如別宮。恪乃排闥入見高祖，叩頭謝曰：「 恪身經事蕭家來，今日不忍見許事，分受死耳，決不奉命。」高祖嘉其意，乃不復逼，更以盪主王僧志代之。

　　高祖踐祚，除吳興太守。永定二年，徙監會稽郡。會余孝頃謀應王琳，出兵臨川攻周迪，以恪為壯武將軍，率兵踰嶺以救迪。余孝頃聞恪至，退走。三年，遷使持節、通直散騎常侍、智武將軍、吳州刺史，便道之鄱陽。尋有詔追還，行會稽郡事。其年，除散騎常侍、忠武將軍、會稽太守。

　　世祖嗣位，進督會稽、東陽、新安、臨海、永嘉、建安、晉安、新寧、信安九郡諸軍事，將軍、太守如故。天嘉元年，增邑五百戶。二年，徵為左衛將軍。俄出為都督郢武巴定四州諸軍事、軍師將軍、郢州刺史。六年，徵為中護軍。尋遷護軍將軍。光大二年，遷使持節、都督荊武祐三州諸軍事、平西將軍、荊州刺史。未之鎮，改為護軍將軍。[10]

　　高宗即位，加散騎常侍、都督廣衡東衡交越成定新合羅愛德宜黃利安石雙等十八州諸軍事、鎮南將軍、平越中郎將、廣州刺史。恪未至嶺，前刺史歐陽紇舉兵拒險，恪不得進，朝廷遣司空章昭達督眾軍討紇，紇平，乃得入州。州罹兵荒，所在殘毀，恪綏懷安緝，被以恩惠，嶺表賴之。

　　太建四年，徵為領軍將軍。及代還，以途遠不時至，為有司所奏免。十一年，起為散騎常侍、衛尉卿。其年授平北將軍、假節，監南兗州。十二年，改授散騎常侍、翊右將軍，監南徐州。又遣電威將軍裴子烈領馬五百匹，助恪緣江防戍。明年，入為衛尉卿，常侍、將軍如故。尋加侍中，遷護軍將軍。後主即位，以疾改授散騎常侍、特進、金紫光祿大夫。其年卒，時年七十四。贈翊左將軍，詔給東園祕器，仍出舉哀，喪事所須，並令資給，諡曰元。子法興嗣。

　　史臣曰：胡穎、徐度、杜稜、沈恪並附騏驥而騰躍，依日月之光輝，始覯王佐之才，方悟公輔之量，生則肉食，終以配饗。盛矣哉！

校勘記
 於東關大破之（元建）　據北監本、汲本、殿本及《南史》刪。按南監本亦有「元建」二字，或刪「之」字，作「於東關大破元建」，亦通。
 齊人東方光據宿預請降　「東方光」通鑑梁元帝承聖二年、三年凡兩見，皆作「東方白額」，《北齊書·段韶傳》同，疑白額為光之別名。
 隨章昭達南平歐陽紇　按「達」原訛「連」，各本不訛，今改正。
 徐州緣江諸軍事　張森楷〈校勘記〉云：「『徐』上疑有『南』字，下稱『南徐州刺史』，則此不得徒稱『徐』也。」
 （敬成父）度為吳郡太守　據北監本、殿本刪。
 高祖誅王僧辯　殿本考證云「誅」字上《南史》有「謀」字。今按：有「謀」字是。
 仍令招集宗從子弟　殿本考證云「招」《南史》作「總」。
 尋為（君）〔府〕司馬　據元龜七六五改。按「君」各本作「郡」，明此「君」字為「郡」字之訛。然沈恪已為員外散騎常侍，封縣侯，無更為郡司馬之理。蓋其時陳霸先都督南徐州諸軍事、征北大將軍、開府儀同三司、南徐州刺史，恪為其府之司馬也。《元龜》作「府司馬」是。
 令勒兵入辭　按北監本、汲本、殿本無「辭」字，《南史》同。
 光大二年至改為護軍將軍　按〈廢帝紀〉，沈恪遷平西將軍、荊州刺史在光大元年十一月，改為護軍將軍在光大二年十一月。


Chinese text: This work was published before January 1, 1923, and is in the
public domain worldwide because the author died at least 100 years ago.
