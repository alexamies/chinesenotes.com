陳書卷十六

列傳第十
　　　趙知禮　蔡景歷　劉師知　謝岐

趙知禮
　　趙知禮字齊旦，天水隴西人也。父孝穆，梁候官令。

　　知禮涉獵文史，善隸書。高祖之討元景仲也，或薦之，引為記室參軍。知禮為文贍速，每占授軍書，下筆便就，率皆稱旨。由是恆侍左右，深被委任，當時計畫，莫不預〔焉〕。[1]知禮亦多所獻替。高祖平侯景，軍至白茅灣，上表於梁元帝及與王僧辯論述軍事，其文並知禮所製。

　　侯景平，授中書侍郎，封始平縣子，邑三百戶。高祖為司空，以為從事中郎。高祖入輔，遷給事黃門侍郎，兼衛尉卿。高祖受命，遷通直散騎常侍，直殿省。尋遷散騎常侍，守太府卿，權知領軍事。天嘉元年，進爵為伯，增邑通前七百戶。王琳平，授持節、督吳州諸軍事、明威將軍、吳州刺史。

　　知禮沈靜有謀謨，每軍國大事，世祖輒令璽書問之。秩滿，為明威將軍、太子右衛率。遷右衛將軍，領前軍將軍。六年卒，時年四十七。詔贈侍中，諡曰忠。子允恭嗣。[2]

蔡景歷
　　蔡景歷字茂世，濟陽考城人也。祖點，梁尚書左民侍郎。父大同，輕車岳陽王記室參軍，掌京邑行選。

　　景歷少俊爽，有孝行。家貧好學，善尺牘，工草隸。解褐諸王府佐，出為海陽令，為政有能名。侯景亂，梁簡文帝為景所幽，景歷與南康嗣王蕭會理謀，欲挾簡文出奔，事泄見執，賊黨王偉保護之，獲免。因客遊京口。侯景平，高祖鎮朱方，素聞其名，以書要之。景歷對使人答書，筆不停綴，文不重改。曰：

　　　　蒙降札書，曲垂引逮，伏覽循回，載深欣暢。竊以世求名駿，行地能致千里，時愛奇寶，照車遂有徑寸。但雲咸斯奏，自輟巴渝，杞梓方雕，豈盼樗櫪。

　　　　仰惟明將軍使君侯節下，英才挺茂，雄姿秀拔，運屬時艱，志匡多難，振衡岳而綏五嶺，滌灨源而澄九派，帶甲十萬，彊弩數千，誓勤王之師，總義夫之力，鯨鯢式剪，役不踰時，氛霧廓清，士無血刃。雖漢誅祿、產，舉朝寔賴絳侯，晉討約、峻，中外一資陶牧，比事論功，彼奚足筭。加以抗威兗服，冠蓋通於北門，整旆徐方，詠歌溢於東道，能使邊亭臥鼓，行旅露宿，巷不拾遺，市無異價，洋洋乎功德政化，曠古未儔，諒非膚淺所能殫述。是以天下之人，向風慕義，接踵披衿，雜遝而至矣。或帝室英賢，貴遊令望，齊、楚秀異，荊、吳岐嶷。武夫則猛氣紛紜，雄心四據，陸拔山岳，水斷虯龍，六鈞之弓，左右馳射，萬人之劍，短兵交接，攻壘若文鴦，焚艦如黃蓋，百戰百勝，貔貅為群。文人則通儒博識，英才偉器，雕麗暉煥，摛掞絢藻，子雲不能抗其筆，元瑜無以高其記，尺翰馳而聊城下，清談奮而嬴軍卻。復有三河辯客，改哀樂於須臾，六奇謀士，斷變反於倏忽。治民如子賤，踐境有成，折獄如仲由，片辭從理。直言如毛遂，能厲主威，銜使若相如，不辱君命。懷忠抱義，感恩徇己，誠斷黃金，精貫白日，海內雄賢，牢籠斯備。明將軍徹鞍下馬，推案止食，申爵以榮之，築館以安之，輕財重氣，卑躬厚士，盛矣哉！盛矣哉！

　　　　抑又聞之，戰國將相，咸推引賓遊，中代岳牧，並盛延僚友，濟濟多士，所以成將軍之貴。但量能校實，稱才任使，員行方止，各盡其宜，受委責成，誰不畢力。至如走賤，妄庸人耳。秋冬讀書，終慚專學，刀筆為吏，竟闕異等。衡門衰素，無所聞達，薄宦輕資，焉能遠大。自陽九遘屯，天步艱阻，同彼貴仕，溺於巨寇，亟鄰危殆，備踐薄冰。今王道中興，慇憂啟運，獲存微命，足為幸甚，方歡飲啄，是謂來蘇。然皇鑾未反，宛、洛蕪曠，四壁固三軍之餘，長夏無半菽之產，遨遊故人，聊為借貸，屬此樂土，洵美忘歸。竊服高義，暫謁門下，明將軍降以顏色，二三士友假其餘論，菅蒯不棄，折簡賜留，欲以雞鶩廁鴛鴻於池沼，將移瓦礫參金碧之聲價。昔折脅遊秦，忽逢盼採，檐簦入趙，便致留連，今雖羇旅，方之非匹，樊林之賁，何用克堪。但眇眇纖蘿，憑喬松以自聳，蠢蠢輕蚋，託驂尾而遠騖。竊不自涯，願備下走，且為腹背之毛，脫充鳴吠之數，增榮改觀，為幸已多。海不厭深，山不讓高，敢布心腹，惟將軍覽焉。

高祖得書，甚加欽賞。仍更賜書報答，即日板征北府中記室參軍，仍領記室。

　　衡陽獻王〔昌〕時為吳興郡，昌年尚少，[3]吳興王之鄉里，父老故人，尊卑有數，高祖恐昌年少，接對乖禮，乃遣景歷輔之。承聖中，授通直散騎侍郎，還掌府記室。高祖將討王僧辯，獨與侯安都等數人謀之，景歷弗之知也。部分既畢，召令草檄，景歷援筆立成，辭義感激，事皆稱旨。僧辯誅，高祖輔政，除從事中郎，掌記室如故。紹泰元年，遷給事黃門侍郎，兼掌相府記室。高祖受禪，遷祕書監，中書通事舍人，掌詔誥。永定二年，坐妻弟劉淹詐受周寶安餉馬，為御史中丞沈炯所劾，降為中書侍郎，舍人如故。

　　三年，高祖崩，時外有彊寇，世祖鎮于南皖，朝無重臣，宣后呼景歷及江大權、杜稜定議，乃祕不發喪，疾召世祖。景歷躬共宦者及內人，密營斂服。時既暑熱，須治梓宮，恐斤斧之聲或聞于外，仍以蠟為祕器。文書詔誥，依舊宣行。世祖即位，復為祕書監，舍人如故。以定策功，封新豐縣子，邑四百戶。累遷散騎常侍。世祖誅侯安都，景歷勸成其事。天嘉三年，以功遷太子左衛率，進爵為侯，增邑百戶，常侍、舍人如故。六年，坐妻兄劉洽依倚景歷權勢，前後姦訛，并受歐陽武威餉絹百匹，[4]免官。

　　廢帝即位，起為鎮東鄱陽王諮議參軍，兼太舟卿。[5]華皎反，以景歷為武勝將軍、吳明徹軍司。皎平，明徹於軍中輒戮安成內史楊文通，又受降人馬仗有不分明，景歷又坐不能匡正，被收付治。久之，獲宥，起為鎮東鄱陽王諮議參軍。

　　高宗即位，遷宣惠豫章王長史，帶會稽郡守，行東揚州府事。秩滿，遷戎昭將軍、宣毅長沙王長史、[6]尋陽太守，行江州府事，以疾辭，遂不行。入為通直散騎常侍、中書通事舍人，掌詔誥，仍復封邑。遷太子左衛率，常侍、舍人如故。

　　太建五年，都督吳明徹北伐，所向克捷，與周將梁士彥戰於呂梁，大破之，斬獲萬計，方欲進圖彭城。是時高宗銳意河南，以為指麾可定，景歷諫稱師老將驕，不宜過窮遠略。高宗惡其沮眾，大怒，猶以朝廷舊臣，不深罪責，出為宣遠將軍、豫章內史。未行，為飛章所劾，以在省之日，贓汙狼藉，帝令有司按問，[7]景歷但承其半。於是御史中丞宗元饒奏曰：「臣聞士之行己，忠以事上，廉以持身，苟違斯道，刑茲罔赦。謹按宣遠將軍、豫章內史新豐縣開國侯景歷，因藉多幸，豫奉興王，皇運權輿，頗參締構。天嘉之世，贓賄狼藉，聖恩錄用，許以更鳴，裂壤崇階，不遠斯復。不能改節自勵，以報曲成，遂乃專擅貪汙，彰於遠近，一則已甚，其可再乎？宜寘刑書，以明秋憲。臣等參議，以見事免景歷所居官，下鴻臚削爵土。謹奉白簡以聞。」詔曰「可」。於是徙居會稽。及吳明徹敗，帝思景歷前言，即日追還，復以為征南鄱陽王諮議參軍。數日，遷員外散騎常侍，兼御史中丞，復本封爵，入守度支尚書。舊式拜官在午後，景歷拜日，適值輿駕幸玄武觀，在位皆侍宴，帝恐景歷不豫，特令早拜，其見重如此。

　　是歲，以疾卒官，時年六十。贈太常卿，諡曰敬。十三年，改葬，重贈中領軍。禎明元年，配享高祖廟庭。二年，輿駕親幸其宅，重贈景歷侍中、中撫將軍，諡曰忠敬，給鼓吹一部，并於墓所立碑。

　　景歷屬文，不尚雕靡，而長於敘事，應機敏速，為當世所稱。有文集三十卷。

劉師知
　　劉師知，沛國相人也。家世素族。祖奚之，齊晉安王諮議參軍，淮南太守，有能政，齊武帝手詔頻褒賞。父景彥，梁尚書左丞、司農卿。

　　師知好學，有當世才。博涉書史，工文筆，善儀體，臺閣故事，多所詳悉。梁世歷王府參軍。紹泰初，高祖入輔，以師知為中書舍人，掌詔誥。是時兵亂之後，禮儀多闕，高祖為丞相及加九錫并受禪，其儀注並師知所定焉。高祖受命，仍為舍人。性疏簡，與物多忤，雖位宦不遷，而委任甚重，其所獻替，皆有弘益。

　　及高祖崩，六日成服，朝臣共議大行皇帝靈座俠御人所服衣服吉凶之制，博士沈文阿議，宜服吉服。師知議云：「既稱成服，本備喪禮，靈筵服物，皆悉縞素。今雖無大行俠御官事，按梁昭明太子薨，成服俠侍之官，悉著縗斬，唯著鎧不異，此即可擬。愚謂六日成服，俠靈座須服縗絰。」中書舍人蔡景歷亦云：「雖不悉準，按山陵有凶吉羽儀，成服唯凶無吉，文武俠御，不容獨鳴玉珥貂，情禮二三，理宜縗斬。」中書舍人江德藻、謝岐等並同師知議。文阿重議云：「檢晉、宋山陵儀：『靈輿梓宮降殿，各侍中奏。』又成服儀稱：『靈輿梓宮容俠御官及香橙。』又檢靈輿梓宮進止儀稱：『直靈俠御吉服，在吉鹵簿中。』又云：『梓宮俠御縗服，在凶鹵簿中。』是則在殿吉凶兩俠御也。」時以二議不同，乃啟取左丞徐陵決斷。陵云：「梓宮祔山陵，靈筵祔宗廟，有此分判，便驗吉凶。按山陵鹵簿吉部（位）〔伍〕中，[8]公卿以下導引者，爰及武賁、鼓吹、執蓋、奉車，[9]並是吉服，豈容俠御獨為縗絰邪？斷可知矣。若言公卿胥吏並服縗苴，此與梓宮部伍有何差別？若言文物並吉，司事者凶，豈容（社）〔衽〕絰而奉華蓋，[10]縗衣而升玉輅邪？同博士議。」師知又議曰：「左丞引梓宮祔山陵，靈筵祔宗廟，必有吉凶二部，成服不容上凶，博士猶執前斷，終是山陵之禮。若龍駕啟殯，鑾輿兼設，吉凶之儀，由來本備，準之成服，愚有未安。夫喪禮之制，自天子達。按王文憲喪服明記云：『官品第三，侍靈人二十。官品第四，下達士禮，侍靈之數，並有十人。皆白布褶，著白絹帽。內喪女侍數如外，而著齊縗。或問內外侍靈是同，何忽縗服有異？答云，若依君臣之禮，則外侍斬，內侍齊。頃世多故，禮隨事省。諸侯以下，臣吏蓋微，至於侍奉，多出義附，君臣之節不全，縗冠之費實闕，所以因其常服，止變帽而已。婦人侍者，皆是卑隸，君妾之道既純，服章所以備矣。』皇朝之典，猶自不然，以此而推，是知服斬。彼有侍靈，則猶俠御，既著白帽，理無彤服。且梁昭明儀注，今則見存，二文顯證，差為成準。且禮出人情，可得消息。凡人有喪，既陳筵机，繐帷靈屏，[11]變其常儀，蘆箔草廬，即其凶禮。堂室之內，親賓具來，齊斬麻緦，差池哭次，玄冠不弔，莫非素服。豈見門生故吏，綃縠間趨，左姬右姜，紅紫相糅？況四海遏密，率土之情是同，三軍縞素，為服之制斯壹。遂使千門旦啟，非塗堊於彤闈，百僚戾止，變服麤於朱韍，而耀金在列，鳴玉節行，求之懷抱，固為未愜，準以禮經，彌無前事。豈可成服之儀，譬以山陵之禮？葬既始終已畢，故有吉凶之儀，所謂成服，本成喪禮，百司外內，皆變吉容，俠御獨不，何謂成服？若靈無俠御則已，有則必應縗服。」謝岐議曰：「靈筵祔宗廟，梓宮祔山陵，實如左丞議。但山陵鹵簿，備有吉凶，從靈輿者儀服無變，從梓宮者皆服苴縗。爰至士禮，悉同此制，此自是山陵之儀，非關成服。今謂梓宮靈扆，共在西階，稱為成服，亦無鹵簿，直是爰自胥吏，上至王公，四海之內，必備縗絰。案梁昭明太子薨，略是成例，豈容凡百士庶，悉皆服重，而侍中至於武衛，最是近官，反鳴玉紆青，與平吉不異？左丞既推以山陵事，愚意或謂與成服有殊。若爾日俠御，文武不異，維侍靈之人，主書、宣傳、齊幹、應敕，悉應不改。」蔡景歷又議云：「俠御之官，本出五百，爾日備服居廬，仍於本省，引上登殿，豈應變服貂玉？若別攝餘官，以充簪珥，則爾日便有不成服者。山陵自有吉凶二議，成服凶而不吉，猶依前議，同劉舍人。」德藻又議云：「愚謂祖葬之辰，始終永畢，達官有追贈，須表恩榮，有吉鹵簿，恐由此義，私家放效，因以成俗。上服本變吉為凶，理不應猶襲紈綺。劉舍人引王衛軍喪儀及檢梁昭明故事，此明據已審，博士、左丞乃各盡事衷，既未取證，須更詢詳，宜諮八座、詹事、太常、中丞（孔）〔及〕中庶諸通袁樞、張種、周弘正、弘讓、沈炯、孔奐[12]。」時八座以下，並請：「案群議，斟酌舊儀，梁昭明太子喪成服儀注，明文見存，足為準的。成服日，侍官理不容猶從吉禮。其葬禮分吉，自是山陵之時，非關成服之日。愚謂劉舍人議於事為允。」陵重答云：「老病屬纊，不能多說，古人爭議，多成怨府，傅玄見尤於晉代，王商取陷於漢朝，謹自三緘，敬同高命。若萬一不死，猶得展言，庶與朝賢更申揚搉。」文阿猶執所見，眾議不能決，乃具錄二議奏聞，從師知議。

　　尋遷鴻臚卿，舍人如故。天嘉元年，坐事免。初，世祖敕師知撰起居注，自永定二年秋至天嘉元年冬，為十卷。起為中書舍人，復掌詔誥。天康元年，世祖不豫，師知與尚書僕射到仲舉等入侍醫藥。世祖崩，預受顧命。及高宗為尚書令，入輔，光大元年，師知與仲舉等遣舍人殷不佞矯詔令高宗還東府，事覺，於北獄賜死。

謝岐
　　謝岐，會稽山陰人也。父達，梁太學博士。

　　岐少機警，好學，見稱於梁世。為尚書金部郎，山陰令。侯景亂，岐流寓東陽。景平，依于張彪。彪在吳郡及會稽，庶事一以委之。彪每征討，恆留岐監郡，知後事。彪敗，高祖引岐參預機密，以為兼尚書右丞。時軍旅屢興，糧儲多闕，岐所在幹理，深被知遇。永定元年，為給事黃門侍郎、中書舍人，兼右丞如故。天嘉二年卒，贈通直散騎常侍。

　　岐弟嶠，篤學，為世通儒。

　　史臣曰：高祖開基創業，剋定禍亂，武猛固其立功，文翰亦乃展力。[13]趙知禮、蔡景歷早識攀附，預締構之臣焉。劉師知博涉多通，而闇於機變，雖欲存乎節義，終陷極刑，斯不智矣。

舊校
　　〈劉師知傳〉「孔中庶諸通」，疑。

校勘記
 莫不預〔焉〕據北監本、汲本、殿本及《南史》補。
 子允恭嗣　殿本考證云「允」《南史》作「元」。
 衡陽獻王〔昌〕時為吳興郡昌年尚少　據《元龜》七〇八、七二七補。錢大昕《廿二史考異》云當移「昌」字於「衡陽獻王」之下。今按：此特「衡陽獻王」下脫一「昌」字耳，下「昌」字不當移。
 并受歐陽武威餉絹百匹　殿本考證雲南史無「武」字。今按：此亦改復名為單名，《南史》往往如此。
 兼太舟卿　「太舟卿」南監本、汲本、殿本並作「太府卿」。殿本考證云：「『府』監本誤『舟』，今改正。」今按：梁天監七年，以都水使者為太舟卿，為列卿之最末者，主舟航堤渠，見《隋書·百官志》，殿本妄改。
 宣毅長沙王長史　「宣毅」汲本作「宣豫」，殿本依北監本作「宣義」。按長沙王陳叔堅於太建四年為宣毅將軍，作「宣毅」是。
 帝令有司按問　「帝」原訛「章」，今據北監本、汲本、殿本及《南史》、《元龜》五一九改正。
 按山陵鹵簿吉部（位）〔伍〕中　據北監本、汲本、殿本及《南史》改。
 爰及武賁鼓吹執蓋奉車　「武賁」即「虎賁」，避唐諱改。
 豈容（社）〔衽〕絰而奉華蓋　據北監本、汲本、殿本及《南史》改。
 繐帷靈屏　「屏」北監本、汲本、殿本作「房」。張元濟〈校勘記〉云：「『房』為『扆』之誤，屏扆一物。按下文有『梓宮靈扆』之語，『屏』或原作『扆』。」
 中丞（孔）〔及〕中庶諸通袁樞張種周弘正弘讓沈炯孔奐　據各本改。按本卷後附舊校，云〈劉師知傳〉「孔中庶諸通」疑，是曾鞏等所見本亦訛「及」為「孔」也。
 文翰亦乃展力　「翰」北監本、汲本、殿本作「幹」。


Chinese text: This work was published before January 1, 1923, and is in the
public domain worldwide because the author died at least 100 years ago.
