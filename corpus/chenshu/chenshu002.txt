陳書卷二

　　本紀第二

　　　高祖下

　　永定元年冬十月乙亥，高祖即皇帝位于南郊，柴燎告天曰：「皇帝臣霸先，[1]敢用玄牡昭告于皇皇后帝：梁氏以圮剝荐臻，歷運有極，欽若天應，以命于霸先。夫肇有烝民，乃樹司牧，選賢與能，未常厥姓。放勛、重華之世，咸無意於受終，當塗、典午之君，雖有心於揖讓，皆以英才處萬乘，高勳御四海，故能大庇黔首，光宅區縣。有梁末運，仍葉遘屯，獯醜憑陵，久移神器，承聖在外，非能祀夏，天未悔禍，復罹寇逆，嫡嗣廢黜，宗枝僭詐，天地蕩覆，紀綱泯絕。霸先爰初投袂，大拯橫流，重舉義兵，實戡多難，廢王立帝，寔有厥功，安國定社，用盡其力。是謂小康，方期大道。既而煙雲表色，日月呈瑞，緯聚東井，龍見譙邦，除舊布新，既彰玄象，遷虞事夏，且協謳訟，[2]九域八荒，同布衷款，百神群祀，皆有誠願。梁帝高謝萬邦，授以大寶，霸先自惟菲薄，讓德不嗣，至于再三，辭弗獲許。僉以百姓須主，萬機難曠，皇靈眷命，非可謙拒。畏天之威，用膺嘉祚，永言夙志，能無慚德。敬簡元辰，升壇受禪，告類上帝，用答民心，永保于我有陳。惟明靈是饗！」先是氛霧，晝夜晦冥，至于是日，景氣清晏，識者知有天道焉。禮畢，輿駕還宮，臨太極前殿。詔曰：「五德更運，帝王所以御天，三正相因，夏、殷所以宰世，雖色分辭翰，時異文質，揖讓征伐，迄用參差，而育德振民，義歸一揆。朕以寡昧，時屬艱危，國步屢屯，天維三絕，肆勤先后，拯厥橫流，藉將帥之功，兼猛士之力，一匡天下，再造黔黎。梁氏以天祿永終，歷數攸在，遵與能之典，集大命于朕躬。顧惟菲德，辭不獲亮，式從天睠，俯協民心，受終文祖，升禋上帝，繼跡百王，君臨萬宇，若涉川水，罔知攸濟。寶業初建，皇祚惟新，思俾惠澤，覃被億兆。可大赦天下，改梁太平二年為永定元年。賜民爵二級，文武二等。鰥寡孤獨不能自存者人穀五斛。逋租宿債，皆勿復收。其有犯鄉里清議贓汙淫盜者，皆洗除先注，與之更始。長徒敕繫，特皆原之。亡官失爵，禁錮奪勞，一依舊典。」又詔曰：「禮陳杞、宋，詩詠二客，弗臣之重，歷代斯敦。梁氏欽若人祇，憲章在昔，濟河沈璧，高謝萬邦，茅賦所加，宜遵舊典。其以江陰郡奉梁主為江陰王，行梁正朔，車旗服色，一依前準，宮館資待，務盡優隆。」又詔梁皇太后為江陰國太妃，皇后為江陰國妃。又詔百司依位攝職。

　　景子，輿駕幸鍾山祠蔣帝廟。戊寅，輿駕幸華林園，親覽詞訟，臨赦囚徒。己卯，分遣大使宣勞四方，下璽書敕州郡曰：「夫四王革代，商、周所以應天，五勝相推，軒、羲所以當運。梁德不造，喪亂積年，東夏崩騰，西都蕩覆。蕭勃干紀，非唯趙倫，侯景滔天，踰於劉載。貞陽反篡，賊約連兵，江左累屬於鮮卑，金陵久非於梁國。有自氤氳混沌之世，[3]龍圖鳳紀之前，東漢興平之初，西朝永嘉之亂，天下分崩，未有若於梁朝者也。朕以虛薄，屬當興運，自昔登庸，首清諸越，徐門浪泊，靡不征行，浮海乘山，所在戡定。冒愬風塵，騁馳師旅，六延梁祀，十翦彊寇，豈曰人謀，皆由天啟。梁氏以天祿斯改，期運永終，欽若唐、虞，推其鼎玉，朕東西退讓，拜手陳辭，避舜子於箕山之陽，求支伯於滄洲之野，而公卿敦逼，率土翹惶，天命難稽，遂享嘉祚。今月乙亥，升禮太壇，言念遷（坰）〔桐〕，[4]但有慚德。自梁氏將末，頻月亢陽，火運斯終，秋霖奄降。翌日成禮，圓丘宿設，埃雲晚霽，星象夜張。朝景重輪，泫三危之膏露，晨光合璧，帶五色之卿雲。顧惟寡薄，彌慚休祉，昧旦丕顯，方思至治。卿等擁旄方岳，相任股肱，剖符名守，[5]方寄恤隱。王曆惟新，念有欣慶，想深求民瘼，務在廉平，愛惠以撫孤貧，威刑以御彊猾。若有萑蒲之盜，[6]或犯戎商，山谷之酋，擅彊幽險，皆從肆赦，咸使知聞。如或迷途，俾在無貸。今遣使人具宣往旨，念思善政，副此虛懷。」

　　庚辰，詔出佛牙於杜姥宅，集四部設無遮大會，高祖親出闕前禮拜。初，齊故僧統法獻於烏纏國得之，常在定林上寺，梁天監末，為攝山慶雲寺沙門慧興保藏，慧興將終，以屬弟慧志，承聖末，慧志密送于高祖，至是乃出。

　　辛巳，追尊皇考曰景皇帝，廟號太祖；皇妣董太夫人曰安皇后。追謚前夫人錢氏號為昭皇后，世子克為孝懷太子。立夫人章氏為皇后。癸未，尊景帝陵曰瑞陵，昭皇后陵曰嘉陵，依梁初園陵故事。立刪定郎，治定律令。戊子，遷景皇帝神主祔于太廟。辛卯，以中權將軍、開府儀同三司、丹陽尹王沖為左光祿大夫。癸巳，追贈皇兄梁故散騎常侍、平北將軍、兗州刺史[7]長城縣公道譚驃騎大將軍、太尉，封始興郡王；弟梁故侍中、驃騎將軍、南徐州刺史武康縣侯[8]休先車騎大將軍、司徒，封南康郡王。

　　是月，西討都督周文育、侯安都於郢州敗績，囚于王琳。

　　十一月景申，詔曰：「東都齊國，義乃親賢，西漢城陽，事兼功烈。散騎常侍、使持節、都督會稽等十郡諸軍事、宣毅將軍、會稽太守長城縣侯蒨，學尚清優，神宇凝正，文參禮樂，武定妖氛，心力謀猷，為家治國，擁旄作守，期月有成，辟彼關河，[9]功踰蕭、寇，萑蒲之盜，自反耕農，篁竹之豪，用稟聲朔。朕以虛寡，屬當興運，提彼三尺，賓于四門，王業艱難，賴乎此子，宜隆上爵，稱是元功。可封臨川郡王，邑二千戶。兄子梁中書侍郎頊襲封始興王，弟子梁中書侍郎曇朗襲封南康王，禮秩一同正王。」己亥，甘露降于鍾山松林，彌滿巖谷。庚子，開善寺沙門採之以獻，敕頒賜群臣。景辰，以鎮西將軍、南豫州刺史徐度為鎮右將軍、領軍將軍。庚申，京師大火。

　　十二月庚辰，皇后謁太廟。

　　二年春正月乙未，詔曰：「夫設官分職，因事重輕，羽儀車馬，隨時隆替，晉之五校，鳴笳啟途，漢之九卿，傳呼並迾，虞官夏禮，豈曰同科，殷朴周文，固無恆格。朕膺茲寶歷，代是天工，留念官方，庶允時衷。梁天監中，左右驍騎領朱衣直閤，並給儀從，北徐州刺史（唱）〔昌〕義之（初）首為此職。[10]亂離歲久，朝典不存，後生年少，希聞舊則。今去左右驍騎，宜通文武，文官則用腹心，武官則用功臣，所給儀從，同太子二衛率。此外眾官，尚書詳為條制。」車騎將軍、開府儀同三司侯瑱進位司空，中權將軍、開府儀同三司、新除左光祿大夫王沖為太子少傅。左衛將軍徐世譜為護軍將軍，南兗州刺史吳明徹進號安南將軍，衡州刺史歐陽頠進號鎮南將軍。辛丑，輿駕親祠南郊。詔曰：「朕受命君臨，初移星琯，孟陬嘉月，備禮泰壇，景候昭華，人祗允慶，思令億兆，咸與惟新。且往代祅氛，于今猶梗，軍機未息，徵賦咸繁，事不獲已，久知下弊，言念黔黎，無忘寢食。夫罪無輕重，已發覺未發覺，在今昧爽以前，皆赦除之。西寇自王琳以下，並許返迷，一無所問。近所募義軍，本擬西寇，並宜解遣，留家附業。晚訂軍資未送者並停，元年軍糧逋餘者原其半。州郡縣軍戍並不得輒遣使民閒，務存優養。若有侵擾，嚴為法制。」乙巳，輿駕親祠北郊。甲辰，振遠將軍、梁州刺史張立表稱去乙亥歲八月，[11]丹徒、蘭陵二縣界遺山側，一旦因濤水涌生，沙漲，周旋千餘頃，並膏腴，堪墾植。戊午，輿駕親祠明堂。

　　二月壬申，南豫州刺史沈泰奔于齊。[12]辛卯，詔車騎將軍、司空侯瑱總督水步眾軍以遏齊寇。

　　三月甲午，詔曰：「罰不及嗣，自古通典，罪疑惟輕，布在方策。沈泰反覆無行，遐邇所知，昔有微功，仍荷朝寄，剖符名郡，推轂累藩，漢口班師，還居方岳，良田有逾於四百，食客不止於三千，富貴顯榮，政當如此。鬼害其盈，天奪之魄，無故猖狂，自投獯醜。雖復知人則哲，惟帝其難，光武有蔽於龐萌，魏武不知於于禁，但令朝廷無我負人。其部曲妻兒各令復業，所在及軍人若有恐脅侵掠者，皆以劫論。若有男女口為人所藏，並許詣臺申訴。若樂隨臨川王及節將立效者，悉皆聽許。」乙卯，高祖幸後堂聽訟，還於橋上觀山水，賦詩示群臣。是月，王琳立梁永嘉王蕭莊于郢州。

　　夏四月甲子，輿駕親祠太廟。乙丑，江陰王薨，詔遣太宰弔祭，司空監護喪事，凶禮所須，隨由備辦。以梁武林侯蕭諮息季卿嗣為江陰王。景寅，輿駕幸石頭，餞司空侯瑱。戊辰，重雲殿東鴟尾有紫煙屬天。五月乙未，京師地震。癸丑，齊廣陵南城主張顯和、長史張僧那各率其所部入附。辛酉，輿駕幸大莊嚴寺捨身。壬戌，群臣表請還宮。

　　六月己巳，詔司空侯瑱、領軍將軍徐度率舟師為前軍，以討王琳。

　　秋七月戊戌，輿駕幸石頭，親送填等。己亥，江州刺史周迪擒王琳將李孝欽、樊猛、余孝頃于工塘。甲辰，遣吏部尚書謝哲諭王琳。甲寅，嘉禾一穗六岐生五城。初，侯景之平也，火焚太極殿，承聖中議欲營之，獨闕一柱，至是有樟木大十八圍，長四丈五尺，流泊陶家後渚，監軍鄒子度以聞。詔中書令沈眾兼起部尚書，少府卿蔡儔兼將作大匠，起太極殿。

　　八月景寅，以廣梁郡為陳留郡。辛未，詔臨川王蒨西討，[13]以舟師五萬發自京師，輿駕幸冶城寺親送焉。前開府儀同三司、南豫州刺史周文育，前鎮北將軍、南徐州刺史、新除開府儀同三司侯安都等於王琳所逃歸，自劾廷尉，即日引見，並宥之。戊寅，詔復文育等本官。壬午，追封皇子立為豫章王，諡曰獻；權為長沙王，諡曰思；長女為永世公主，諡曰懿。謝哲反命，王琳請還鎮湘川，詔追眾軍緩其伐。癸未，西討眾軍至自大雷。丁亥，以信威將軍、江州刺史周迪為開府儀同三司，進號平南將軍。改南徐州所領南蘭陵郡復為東海郡。

　　冬十月庚午，遣鎮南將軍、開府儀同三司周文育都督眾軍出豫章，討余孝勱。乙亥，輿駕幸莊嚴寺，發金光明經題。丁酉，以仁威將軍、高州刺史黃法𣰋為開府儀同三司，[14]進號鎮南將軍。[15]甲寅，太極殿成，匠各給復。

　　十二月庚申，侍中、安東將軍臨川王蒨率百僚朝前殿，拜上牛酒。甲子，輿駕幸大莊嚴寺，設無大會，捨乘輿法物。群臣備法駕奉迎，即日輿駕還宮。景寅，高祖於太極殿東堂宴群臣，設金石之樂，以路寢告成也。壬申，割吳郡鹽官、海鹽、前京三縣置海寧郡，屬揚州。以安成所部廣興六洞置安樂郡。景戌，以寧遠將軍、北江州刺史熊曇朗為開府儀同三司，進號平西將軍。丁亥，詔曰：「梁時舊仕，亂離播越，始還朝廷，多未銓序。又起兵已來，軍勳甚眾。選曹即條文武簿及節將應九流者，量其所擬。」於是隨材擢用者五十餘人。

　　三年春正月己丑，青龍見于東方。丁酉，以鎮南將軍、廣州刺史歐陽頠即本號開府儀同三司。是夜大雪，及旦，太極殿前有龍跡見。甲午，廣州刺史歐陽頠表稱白龍見于州江南岸，[16]長數十丈，大可八九圍，歷州城西道入天井崗。仙人見于羅浮山寺小石樓，長三丈所，通身潔白，衣服楚麗。辛丑，詔曰：「南康、始興王諸妹，已有封爵，依禮止是藩主。此二王者，有殊恆情，宜隆禮數。諸主儀秩及尚主，可並同皇女。」戊申，詔臨川王蒨省揚、徐二州辭訟。

　　二月辛酉，以平西將軍、桂州刺史淳于量為開府儀同三司，進號鎮西大將軍。壬午，司空侯瑱督眾軍自江入合州，焚齊舟艦。

　　三月景申，侯瑱至自合肥，眾軍獻捷。

　　夏閏四月庚寅，詔曰：「開廩賑絕，育民之大惠，巡方恤患，前王之令典。朕當斯季俗，膺此樂推，君德未孚，民瘼猶甚，重茲多壘，彌疚納隍。良由四聰弗達，[17]千里勿應。[18]博施之仁，何其或爽？殘弊之軌，致此未康。吳州、縉州去歲蝗旱，郢田雖呪，[19]鄭渠終涸，室靡盈積之望，家有填壑之嗟。百姓不足，兆民何賴？近已遣中書舍人江德藻銜命東陽，與令長二千石問民疾苦，仍以入臺倉見米分恤。雖德非既飽，庶微慰阻飢。」甲午，詔依前代置西省學士，兼以伎術者預焉。丁酉，遣鎮北將軍徐度率眾城南皖口。是時久不雨，景午，輿駕幸鍾山祠蔣帝廟，是日降雨，迄于月晦。

　　五月景辰朔，日有食之，有司奏：舊儀，御前殿，服朱紗袍、通天冠。詔曰：「此乃前代承用，意有未同。合朔仰助太陽，宜備袞冕之服。自今已去，永可為准。」景寅，扶南國遣使獻方物。乙酉，北江州刺史熊曇朗殺都督周文育于軍，舉兵反。王琳遣其將常眾愛、曹慶率兵援余孝勱。

　　六月戊子，儀同侯安都敗眾愛等於左里，獲琳從弟襲、主帥羊暕等三十餘人，眾愛遁走，庚寅，廬山民斬之，傳首京師。甲午，眾師凱歸。詔曰：「曇朗噬逆，罪不容誅，分命眾軍，仍事掩討，方加梟磔，以明刑憲。」徵臨川王蒨往皖口置城柵，以錢道戢守焉。丁酉，高祖不豫，遣兼太宰、尚書左僕射王通以疾告太廟，兼太宰、中書令謝哲告大社、南北郊。辛丑，高祖疾小瘳。故司空周文育之柩至自建昌。壬寅，高祖素服哭于東堂，哀甚。癸卯，高祖臨訊獄（省）訟。[20]是夜，熒惑在天尊。高祖疾又甚。[21]景午，崩于璿璣殿，時年五十七。遺詔追臨川王蒨入纂。甲寅，大行皇帝遷殯于太極殿西階。

　　秋八月甲午，群臣上諡曰武皇帝，廟號高祖。景申，葬萬安陵。

　　高祖智以綏物，武以寧亂，英謀獨運，人皆莫及，故能征伐四克，靜難夷凶。至升大麓之日，居阿衡之任，恆崇寬政，愛育為本。有須發調軍儲，皆出於事不可息。加以儉素自率，常膳不過數品，私饗曲宴，皆瓦器蚌盤，肴核庶羞，裁令充足而已，不為虛費。初平侯景，及立紹泰，子女玉帛，皆班將士。其充闈房者，衣不重綵，飾無金翠，哥鍾女樂，不列於前。及乎踐祚，彌厲恭儉。故隆功茂德，光有天下焉。

　　陳吏部尚書姚察曰：高祖英略大度，應變無方，蓋漢高、魏武之亞矣。及西都盪覆，誠貫天人。王僧辯闕伊尹之才，空結桐宮之憤，貞陽假秦兵之送，不思穆嬴之泣。高祖乃蹈玄機而撫末運，乘勢隙而拯橫流，王跡所基，始自於此，何至戡黎升陑之捷而已焉。故於慎徽時序之世，變聲改物之辰，兆庶歸以謳歌，炎靈去如釋負，方之前代，何其美乎！

校勘記
 皇帝臣霸先　「霸先」二字原作「諱」，蓋仍姚察舊文，姚察為梁、陳之史官，例避陳諱也。北監本、汲本、殿本並已改「諱」為「霸先」，今從之。後同。
 且協謳訟　「謳訟」北監本、汲本、殿本作「謳歌」。張元濟〈校勘記〉云：「謳訟乃謳歌、訟獄雙用之意，『訟』字不誤。」
 有自氤氳混沌之世　「有自」北監本、汲本、殿本作「自有」，《元龜》二一三同。張元濟〈校勘記〉謂作「自有」誤。
 言念遷（坰）〔桐〕據各本及《元龜》二一三改。按此用伊尹放太甲於桐故事，坰與桐形近而訛。
 剖符名守　「守」各本作「宇」，《元龜》二一三作「守」。按作「宇」訛。守指郡太守，剖符名守猶言剖符名郡也。
 若有萑蒲之盜　「萑」原作「雚」，今據各本改，下同。按萑蒲之萑本作「𦻃」，版刻遂誤為「雚」也。
 兗州刺史　按上卷道譚贈南兗州刺史，此脫「南」字。
 武康縣侯　按當作「武康縣公」，詳上卷校記二四。
 辟彼關河　「辟」原訛「壁」，各本不訛，今改正。
 北徐州刺史（唱）〔昌〕義之（初）首為此職　「昌」字據北監本、殿本改。「初」字據錢大昕說刪。按錢大昕廿二史考異云：「昌義之梁時為北徐州刺史，嘗任左右驍騎者。校書者不知昌義之為人姓名，妄於昌旁加口，又增一『初』字，淺陋可笑。」
 梁州刺史張立表稱去乙亥歲八月　「去」各本作「云」。張元濟〈校勘記〉謂作「去」是，乙亥歲為梁敬帝紹泰元年，此為前事，故言去。
 南豫州刺史沈泰奔于齊　「南豫州」《北齊書·文宣紀》作「江州」。按《通鑑》從陳書。
 詔臨川王蒨西討　「蒨」字原作「諱」，姚察原文如此，今依北監本、汲本、殿本改。後如此不悉出校記。
 以仁威將軍高州刺史黃法𣰋為開府儀同三司　按〈黃法𣰋傳〉作「宣毅將軍」。
 進號鎮南將軍　按〈黃法𣰋傳〉作「平南將軍」，《南史》此亦作「平南將軍」，是。
 甲午廣州刺史歐陽頠表稱白龍見于州江南岸　「甲午」《南史·陳武帝紀》作「甲子」。殿本考證云：「按上文書丁酉夜大雪，則甲午為前二日，不應顛倒在後。若《南史》稱甲子，則以下文辛丑考之，又不相合。不可考矣。」
 良由四聰弗達　「達」原訛「遠」，各本不訛，今改正。
 千里勿應　「勿」原訛「功」，各本不訛，今改正。
 郢田雖呪　「呪」北監本、汲本、殿本作「疏」。按呪通祝。張元濟〈校勘記〉謂此用《史記·淳于髡傳》穰田之文，應作「呪」。
 高祖臨訊獄（省）訟　據北監本、汲本、殿本及《南史·陳武帝紀》刪。
 高祖疾又甚　按北監本、汲本、殿本無「又」字。


Chinese text: This work was published before January 1, 1923, and is in the
public domain worldwide because the author died at least 100 years ago.
