陳書卷二十八

　　列傳第二十二

　　　世祖九王　高宗二十九王　後主十一子

　　世祖十三男：沈皇后生廢帝、始興王伯茂，嚴淑媛生鄱陽王伯山、晉安王伯恭，潘容華生新安王伯固，劉昭華生衡陽王伯信，王充華生廬陵王伯仁，張脩容生江夏王伯義，韓脩華生武陵王伯禮，江貴妃生永陽王伯智，孔貴妃生桂陽王伯謀。其伯固犯逆別有傳。二男早卒，本書無名。

　　始興王伯茂字鬱之，世祖第二子也。初，高祖兄始興昭烈王道談仕於梁世，為東宮直閤將軍，侯景之亂，領弩手二千援臺，於城中中流矢卒。（紹泰）〔太平〕二年，追贈侍中、使持節、都督南兗州諸軍事、南兗州刺史，封（義興郡公）〔長城縣公〕，〔一〕諡曰昭烈。高祖受禪，重贈驃騎大將軍、太傅、〔二〕揚州牧，改封始興郡王，邑二千戶。王生世祖及高宗。高宗以梁承聖末遷于關右，至是高祖遙以高宗襲封始興嗣王，以奉昭烈王祀。永定三年六月，高祖崩，是月世祖入纂帝位。時高宗在周未還，世祖以本宗乏饗，其年十月下詔曰：「日者皇基肇建，封樹枝戚，朕親地攸在，特啟大邦。弟頊嗣承門祀，雖土宇開建，薦饗莫由。重以遭家不造，閔凶夙遘，儲貳遐隔，車未返。猥以眇身，膺茲景命，式循龜鼎，冰谷載懷。今既入奉大宗，事絕藩祼，始興國廟蒸嘗無主，瞻言霜露，感尋慟絕。其徙封嗣王頊為安成王，封第二子伯茂為始興王，以奉昭烈王祀。賜天下為父後者爵一級。庶申罔極之情，永保山河之祚。」

　　舊制諸王受封，未加戎號者，不置佐史，於是尚書八座奏曰：「 夫增崇徽號，飾表車服，所以闡彰厥德，下變民望。第二皇子新除始興王伯茂，體自尊極，神姿明穎，玉映戮辰，蘭芬綺歲，清暉美譽，日茂月升，道鬱平、河，聲超袞、植。皇情追感，聖性天深，以本宗闕緒，纂承藩嗣，雖珪社是膺，而戎章未襲，豈所以光崇睿哲，寵樹皇枝。臣等參議，宜加寧遠將軍，置佐史。」詔曰「可」。尋除使持節、都督南琅邪彭城二郡諸軍事、彭城太守。天嘉二年，進號宣惠將軍、揚州刺史。

　　伯茂性聰敏，好學，謙恭下士，又以太子母弟，世祖深愛重之。是時征北軍人於丹徒盜發晉郗曇墓，大獲晉右將軍王羲之書及諸名賢遺跡。事覺，其書並沒縣官，藏于祕府，世祖以伯茂好古，多以賜之，由是伯茂大工草隸，甚得右軍之法。三年，除鎮東將軍、開府儀同三司、東揚州刺史。

　　廢帝即位，時伯茂在都，劉師知等矯詔出高宗也，伯茂勸成之。師知等誅後，高宗恐伯茂扇動朝廷，光大元年，乃進號中衛將軍，令入居禁中，專與廢帝遊處。是時四海之望，咸歸高宗，伯茂深不平，日夕憤怨，數肆惡言，高宗以其無能，不以為意。及建安人蔣裕與韓子高等謀反，伯茂並陰豫其事。二年十一月，皇太后令黜廢帝為臨海王，其日又下令曰：「伯茂輕薄，爰自弱齡，辜負嚴訓，彌肆凶狡。常以次居介弟，宜秉國權，不涯年德，逾逞狂躁，圖為禍亂，扇動宮闈，要招麤險，觖望臺閣，嗣君喪道，由此亂階，是諸凶德，咸作謀主。允宜罄彼司甸，刑斯剭人。言念皇支，尚懷悲懣，可特降為溫麻侯，宜加禁止，別遣就第。不意如此，言增泫歎。」時六門之外有別館，以為諸王冠婚之所，名為婚第，至是命伯茂出居之。於路遇盜，殞于車中，時年十八。

　　鄱陽王伯山字靜之，世祖第三子也。偉容儀，舉止閑雅，喜慍不形於色，世祖深器之。初高祖時，天下草創，諸王受封儀注多闕，及伯山受封，世祖欲重其事，天嘉元年七月丙辰，尚書八座奏曰：「臣聞本枝惟允，宗周之業以弘，盤石既建，皇漢之基斯遠，故能協宣五運，規範百王，式固靈根，克隆卜世。第三皇子伯山，發睿德於齠年，表歧姿於丱日，光昭丹掖，暉映青闈，而玉圭未秉，金錫靡駕，豈所以敦序維翰，建樹藩戚。臣等參議，宜封鄱陽郡王。」詔曰「可」。乃遣散騎常侍、度支尚書蕭睿持節兼太宰告于太廟；又遣五兵尚書王質持節兼太宰告于太社。其年十月，上臨軒策命之曰：「於戲！夫建樹藩屏，翼獎王室，欽若前典，咸必由之。惟爾夙挺珪璋，生知孝敬，〔三〕令德茂親，僉譽所集，啟建大邦，寔惟倫序，是用敬遵民瞻，錫此圭瑞。往欽哉！其勉樹聲業，永保宗社，可不慎歟！」策訖，敕令王公已下並醼於王第。仍授東中郎將、吳郡太守。六年，為緣江都督、平北將軍、南徐州刺史。天康元年，進號鎮北將軍。

　　高宗輔政，不欲令伯山處邊，光大元年，徙為鎮東將軍、東揚州刺史。太建元年，徵為中衛將軍、中領軍。六年，又為征北將軍、南徐州刺史。尋為征南將軍、江州刺史。十一年，入為護軍將軍，加開府儀同三司，〔四〕仍給鼓吹并扶。後主即位，進號中權大將軍。至德四年，出為持節、都督東揚豐二州諸軍事、東揚州刺史，加侍中，餘並如故。禎明元年，丁所生母憂，去職。明年，起為鎮衛大將軍、〔五〕開府儀同三司，給班劍十人。三年正月薨，時年四十。

　　伯山性寬厚，美風儀，又於諸王最長，後主深敬重之，每朝廷有冠婚饗醼之事，恆使伯山為主。及丁所生母憂，居喪以孝聞。後主嘗幸吏部尚書蔡徵宅，因往弔之，伯山號慟殆絕，因起為鎮衛將軍，仍謂群臣曰：「鄱陽王至性可嘉，又是西第之長，豫章已兼司空，其亦須遷太尉。」未及發詔而伯山薨，尋值陳亡，遂無贈諡。

　　長子君範，太建中拜鄱陽國世子，尋為貞威將軍、晉陵太守，未襲爵而隋師至。是時宗室王侯在都者百餘人，後主恐其為變，乃並召入，令屯朝堂，使豫章王叔英總督之，而又陰為之備。及六軍敗績，相率出降，因從後主入關。至長安，隋文帝並配于隴右及河西諸州，各給田業以處之。初，君範與尚書僕射江總友善，至是總贈君範書五言詩，以敘他鄉離別之意，辭甚酸切，當世文士咸諷誦之。大業二年，隋煬帝以後主第六女女婤為貴人，絕愛幸，因召陳氏子弟盡還京師，隨才敘用，由是並為守宰，遍於天下。其年君範為溫令。

　　晉安王伯恭字肅之，世祖第六子也。天嘉六年，立為晉安王。尋為平東將軍、吳郡太守，置佐史。時伯恭年十餘歲，便留心政事，官曹治理。太建元年，入為安前將軍、中護軍，遷中領軍。尋為中衛將軍、揚州刺史，以公事免。四年，起為安左將軍，尋為鎮右將軍、特進，給扶。六年，出為安南將軍、南豫州刺史。九年，入為安前將軍、祠部尚書。十一年，進號軍師將軍、尚書右僕射。十二年，遷僕射。十三年，遷左僕射，十四年，出為安南將軍、湘州刺史，未拜。至德元年，為侍中、中衛將軍、光祿大夫，丁所生母憂，去職。禎明元年，起為中衛將軍、右光祿大夫，置佐史、扶並如故。三年入關。隋大業初，為成州刺史、太常卿。

　　衡陽王伯信字孚之，世祖第七子也。天嘉元年，衡陽獻王昌自周還朝，於道薨，其年世祖立伯信為衡陽王，奉獻王祀。尋為宣惠將軍、丹陽尹，置佐史。太建四年，為中護軍。六年，為宣毅將軍、揚州刺史。尋加侍中、散騎常侍。十一年，進號鎮前將軍，〔六〕太子詹事，餘並如故。禎明元年，出為鎮南將軍、西衡州刺史。三年，隋軍濟江，與臨汝侯方慶並為東衡州刺史王勇所害，〔七〕事在方慶傳。

　　廬陵王伯仁字壽之，世祖第八子也。天嘉六年，立為廬陵王。太建初，為輕車將軍，置佐史。七年，遷冠軍將軍、中領軍。〔八〕尋為平北將軍、南徐州刺史。十二年，為翊左將軍、中領軍。禎明元年，加侍中、〔九〕國子祭酒，領太子中庶子。三年入關，卒于長安。

　　長子番，先封湘濱侯，隋大業中，為資陽令。

　　江夏王伯義字堅之，世祖第九子也。天嘉六年，立為江夏王。太建初，為宣惠將軍、東揚州刺史，置佐史。尋為宣毅將軍、持節、散騎常侍、都督合霍二州諸軍事、合州刺史。〔一０〕十四年，徵為侍中、忠武將軍、金紫光祿大夫。禎明三年入關，遷于瓜州，於道卒。

　　長子元基，先封湘潭侯，隋大業中為穀熟縣令。

　　武陵王伯禮字用之，世祖第十子也。天嘉六年，立為武陵王。太建初，為雲旗將軍、持節、都督吳興諸軍事、吳興太守。在郡恣行暴掠，驅錄民下，逼奪財貨，前後委積，百姓患之。太建九年，為有司所劾，上曰王年少，未達治道，皆由佐史不能匡弼所致，特降軍號，後若更犯，必致之以法，有司不言與同罪。十一年春，被代徵還，伯禮遂遷延不發。其年十月，散騎常侍、御史中丞徐君敷奏曰：〔一一〕「臣聞車屨不俟，君命之通規，夙夜匪懈，臣子之恆節。謹案雲旗將軍、持節、都督吳興諸軍事、吳興太守武陵王伯禮，早擅英猷〔一二〕，久馳令問，惟良寄重，枌鄉是屬。聖上愛育黔黎，留情政本，共化求瘼，早赴皇心，遂復稽緩歸驂，取移敘燠，遲回去鷁，空淹載路，淑慎未彰，違惰斯在，繩愆檢跡，以為懲誡。臣等參議以見事免伯禮所居官，以王還第，謹以白簡奏聞。」詔曰「可」。禎明三年入關，隋大業中為散騎侍郎、臨洮太守。

　　永陽王伯智字策之，世祖第十二子也。少敦厚，有器局，博涉經史。太建中，立為永陽王。〔一三〕尋為侍中，加明威將軍，置佐史。尋加散騎常侍，累遷尚書左僕射，〔一四〕出為使持節、都督東揚豐二州諸軍事、〔一五〕平東將軍，領會稽內史。至德二年，入為侍中、翊左將軍，加特進。禎明三年入關。隋大業中，為岐州司馬，遷國子司業。

　　桂陽王伯謀，字深之，世祖第十三子也。太建中，立為桂陽王。〔一六〕七年，為明威將軍，置佐史。尋為信威將軍、丹陽尹。十年，加侍中。出為持節、都督吳興諸軍事、東中郎將、吳興太守。十一年，加散騎常侍。至德元年薨。

　　子酆嗣，大業中，為番禾令。

　　高宗四十二男：柳皇后生後主，彭貴人生始興王叔陵，曹淑華生豫章王叔英，何淑儀生長沙王叔堅、宜都王叔明，魏昭容生建安王叔卿，〔一七〕錢貴妃生河東王叔獻，劉昭儀生新蔡王叔齊，袁昭容生晉熙王叔文、義陽王叔達、新會王叔坦，王姬生淮南王叔彪、巴山王叔雄，〔一八〕吳姬生始興王叔重，徐姬生尋陽王叔儼，淳于姬生岳陽王叔慎，王脩華生武昌王叔虞，韋脩容生湘東王叔平，施姬生臨賀王叔敖、沅陵王叔興，曾姬生陽山王叔宣，楊姬生西陽王叔穆，申婕妤生南安王叔儉、南郡王叔澄、岳山王叔韶、太原王叔匡，袁姬生新興王叔純，吳姬生巴東王叔謨，劉姬生臨江王叔顯，〔一九〕秦姬生新寧王叔隆、新昌王叔榮。其皇子叔叡、叔忠、叔（引）〔弘〕〔二０〕、叔毅、叔訓、叔武、叔處、叔封等八人，並未及封。叔陵犯逆，別有傳。三子早卒，本書無名。

　　豫章王叔英字子烈，高宗第三子也。少寬厚仁愛。天嘉元年，封建安侯。太建元年，改封豫章王，仍為宣惠將軍、都督東揚州諸軍事、東揚州刺史。五年，進號平北將軍、南豫州刺史。〔二一〕十一年，為鎮前將軍、江州刺史。〔二二〕後主即位，進號征南將軍，尋加開府儀同三司、中衛大將軍，餘並如故。四年，進號驃騎大將軍〔二三〕。禎明元年，給鼓吹一部，班劍十人。其年，遷司空。〔二四〕三年，隋師濟江，叔英知石頭軍戍事。尋令入屯朝堂。及六軍敗績，降于隋將韓擒虎。其年入關。隋大業中為涪陵太守。

　　長子弘，至德元年，拜豫章國世子。

　　長沙王叔堅字子成，高宗第四子也。母本吳中酒家隸，高宗微時，嘗往飲，遂與通，及貴，召拜淑儀。叔堅少傑黠，凶虐使酒，尤好數術、卜筮、祝禁，鎔金琢玉，並究其妙。天嘉中，封豐城侯。太建元年，立為長沙王，仍為東中郎將、吳郡太守。四年，為宣毅將軍、江州刺史，置佐史。七年，進號雲麾將軍、郢州刺史，未拜，轉為平越中郎將、廣州刺史。尋為平北將軍、合州刺史。〔二五〕八年，復為平西將軍、郢州刺史。十一年，入為翊左將軍、丹陽尹。〔二六〕

　　初，叔堅與始興王叔陵並招聚賓客，各爭權寵，甚不平。每朝會鹵簿，不肯為先後，必分道而趨，左右或爭道而鬥，至有死者。及高宗弗豫，叔堅、叔陵等並從後主侍疾。叔陵陰有異志，乃命典藥吏曰：「切藥刀甚鈍，可礪之。」及高宗崩，倉卒之際，又命其左右於外取劍，左右弗悟，乃取朝服所佩木劍以進，叔陵怒。叔堅在側聞之，疑有變，伺其所為。及翌日小斂，叔陵袖剉藥刀趨進，斫後主，中項，後主悶絕于地，皇太后與後主乳母樂安君吳氏俱以身捍之，獲免。叔堅自後扼叔陵，擒之，并奪其刀，將殺之，問後主曰：「即盡之，為待也。」後主不能應。叔陵舊多力，須臾，自奮得脫，出雲龍門，入于東府城，召左右斷青溪橋道，放東城囚以充戰士。又遣人往新林，追其所部兵馬，仍自被甲，著白布帽，登城西門，招募百姓。是時眾軍並緣江防守，臺內空虛，叔堅乃白太后使太子舍人司馬申以後主命召蕭摩訶，令討之。即日擒其將戴（洫）〔溫〕、譚騏驎等，〔二七〕送臺，斬于尚書閤下，持其首徇于東城。叔陵恇擾不知所為，乃盡殺其妻妾，率左右數百人走趨新林，摩訶追之，斬于丹陽郡，餘黨悉擒。其年，以功進號驃騎將軍、開府儀同三司、揚州刺史。尋遷司空，將軍、刺史如故。

　　是時後主患創，不能視事，政無小大，悉委叔堅決之，於是勢傾朝廷。叔堅因肆驕縱，事多不法，後主由是疏而忌之。孔範、管斌、施文慶之徒，並東宮舊臣，日夜陰持其短。至德元年，乃詔令即本號用三司之儀，出為江州刺史。未發，尋有詔又以為驃騎將軍，重為司空，實欲去其權勢。叔堅不自安，稍怨望，乃為左道厭魅以求福助，刻木為偶人，衣以道士之服，施機關，能拜跪，晝夜於日月下醮之，祝詛於上。其年冬，有人上書告其事，案驗並實，後主召叔堅囚于西省，將殺之。其夜，令近侍宣敕，數之以罪，叔堅對曰：「臣之本心，非有他故，但欲求親媚耳。臣既犯天憲，罪當萬死，臣死之日，必見叔陵，願宣明詔，責於九泉之下。」後主感其前功，乃赦之，特免所居官，以王還第。尋起為侍中、鎮左將軍。〔二八〕二年，又給鼓吹、油幢車。三年，出為征西將軍、荊州刺史。四年，進號中軍大將軍、開府儀同三司。禎明二年，秩滿還都。

　　三年入關，遷于瓜州，更名叔賢。〔叔〕賢素貴，〔二九〕不知家人生產，至是與妃沈氏酤酒，以傭保為事。隋大業中，為遂寧郡太守。

　　建安王叔卿字子弼，高宗第五子也。性質直有材器，容貌甚偉。太建四年，立為建安王，授東中郎將、東揚州刺史。七年，為雲麾將軍、郢州刺史，置佐史。九年，進號平南將軍、湘州刺史。後主即位，進號安南將軍。又為侍中、鎮右將軍、中書令。遷中書監。禎明三年入關，隋大業中，為都官郎、上黨通守。

　　宜都王叔明字子昭，高宗第六子也。儀容美麗，舉止和弱，狀似婦人。太建五年，立為宜都王，尋授宣惠將軍，置佐史。七年，授東中郎將、東揚州刺史，尋為輕車將軍、衛尉卿。十三年，出為使持節、雲麾將軍、南徐州刺史。又為侍中、翊右將軍。至德四年，進號安右將軍。禎明三年入關，隋大業中為鴻臚少卿。

　　河東王叔獻字子恭，高宗第九子也。性恭謹，聰敏好學。太建五年，立為河東王。七年，授宣毅將軍，置佐史。尋為散騎常侍、軍師將軍、都督南徐州諸軍事、南徐州刺史。〔三０〕十二年薨，年十三。贈侍中、中撫將軍、司空，謚曰康簡。子孝寬嗣。孝寬以至德元年，襲爵河東王。禎明三年入關，隋大業中為汶城令。

　　新蔡王叔齊字子肅，高宗第十一子也。風彩明贍，博涉經史，善屬文。太建七年，立為新蔡王，尋為智武將軍，置佐史。出為東中郎將、東揚州刺史。至德二年，入為侍中，將軍、佐史如故。禎明元年，除國子祭酒，侍中、將軍、佐史如故。三年入關。隋大業中為尚書主客郎。

　　晉熙王叔文字子才，高宗第十二子也。性輕險，好虛譽，頗涉書史。太建七年，立為晉熙王。尋為侍中、散騎常侍、宣惠將軍，置佐史。進號輕車將軍、揚州刺史。〔三一〕至德元年，授持節、都督江州諸軍事、江州刺史。二年，遷信威將軍、督湘衡武桂四州諸軍事、湘州刺史。禎明二年，秩滿，徵為侍中、宣毅將軍，佐史如故。未還，而隋軍濟江，破臺城，隋漢東道行軍元帥秦王至于漢口。時叔文自湘州還朝，至巴州，乃率巴州刺史畢寶等請降，致書於秦王曰：「竊以天無二日，晦明之序不差，土無二王，尊卑之位乃別。今車書混壹，文軌大同，敢披丹款，申其屈膝。」秦王得書，因遣行軍吏部柳莊與元帥府僚屬等往巴州迎勞叔文。叔文於是與畢寶、荊州刺史陳紀及文武將吏赴于漢口，秦王並厚待之，置于賓館。隋開皇九年三月，眾軍凱旋，文帝親幸溫湯勞之，叔文與陳紀、周羅、荀法尚等并諸降人，見于路次。數日，叔文從後主及諸王侯將相并乘輿、服御、天文圖籍等，並以次行列，仍以鐵騎圍之，隨晉王、秦王等獻凱而入，列于廟庭。明日，隋文帝坐于廣陽門觀，叔文又從後主至朝堂南，文帝使內史令李德林宣旨，責其君臣不能相弼，以致喪亡。後主與其群臣並慚懼拜伏，莫能仰視，叔文獨欣然而有自得之志。旬有六日，乃上表曰：「昔在巴州，已先送款，乞知此情，望異常例。」文帝雖嫌其不忠，而方欲懷柔江表，乃授開府，拜宜州刺史。

　　淮南王叔彪字子華，高宗第十三子也。少聰惠，善屬文。太建八年，立為淮南王。尋位侍中、仁威將軍，置佐史。禎明三年入關，卒于長安。

　　始興王叔重字子厚，高宗第十四子也。性質朴，無伎藝。高宗崩，始興王叔陵為逆，誅死，其年立叔重為始興王，以奉昭烈王後。至德元年，為仁威將軍、揚州刺史，置佐史。二年，加使持節、都督江州諸軍事、江州刺史。禎明三年入關。隋大業中為太府少卿，卒。

　　尋陽王叔儼字子思，高宗第十五子也。性凝重，舉止方正。後主即位，立為尋陽王。至德元年，為侍中、仁武將軍，置佐史。禎明三年入關，尋卒。

　　岳陽王叔慎字子敬，高宗第十六子也。少聰敏，十歲能屬文。太建十四年，立為岳陽王，時年十一。至德四年，拜侍中、智武將軍、丹陽尹。是時，後主尤愛文章，叔慎與衡陽王伯信、新蔡王叔齊等日夕陪侍，每應詔賦詩，恆被嗟賞。禎明元年，出為使持節、都督湘衡桂武四州諸軍事、智武將軍、湘州刺史。

　　三年，隋師濟江，破臺城，前刺史晉熙王叔文還至巴州，與巴州刺史畢寶、荊州刺史陳紀並降。隋行軍元帥清河公楊素兵下荊門，別遣其將龐暉將兵略地，南至湘州，城內將士，莫有固志，克日請降。叔慎乃置酒會文武僚吏，酒酣，叔慎歎曰「君臣之義，盡於此乎！」長史謝基伏而流涕，湘州助防遂興侯正理在坐，乃起曰：「主辱臣死，諸君獨非陳國之臣乎？今天下有難，實是致命之秋也。縱其無成，猶見臣節，青門之外，有死不能。今日之機，不可猶豫，後應者斬。」眾咸許諾，乃刑牲結盟。仍遣人詐奉降書於龐暉，暉信之，克期而入，叔慎伏甲待之。暉令數百人屯于城門，自將左右數十人入于廳事，俄而伏兵發，縛暉以徇，盡擒其黨，皆斬之。叔慎坐于射堂，招合士眾，數日之中，兵至五千人。衡陽太守樊通、武州刺史鄔居業，皆請赴難。未至，隋遣中牟公薛冑為湘州刺史，聞龐暉死，乃益請兵，隋又遣行軍總管劉仁恩救之。未至，薛冑兵次鵝羊山，叔慎遣正理及樊通等拒之，因大合戰，自旦至于日昃，隋軍迭息迭戰，而正理兵少不敵，於是大敗。冑乘勝入城，生擒叔慎。是時，鄔居業率其眾自武州來赴，出橫橋江，聞叔慎敗績，乃頓于新康口。隋總管劉仁恩兵亦至橫橋，據水置營，相持信宿，因合戰，居業又敗。仁恩虜叔慎、正理、居業及其黨與十餘人，秦王斬之于漢口。叔慎時年十八。

　　義陽王叔達字子聰，高宗第十七子也。太建十四年，立為義陽王，尋拜仁武將軍，置佐史。禎明元年，除丹陽尹。三年入關。隋大業中為內史，至絳郡通守。

　　巴山王叔雄字子猛，高宗第十八子也。太建十四年，立為巴山王。禎明三年入關，卒于長安。

　　武昌王叔虞字子安，高宗第十九子也。太建十四年，立為武昌王，尋為壯武將軍，置佐史。禎明三年入關。隋大業中為高苑令。

　　湘東王叔平字子康，高宗第二十子也。至德元年，立為湘東王。禎明三年入關。隋大業中為湖蘇令。

　　臨賀王叔敖字子仁，高宗第二十一子也。至德元年，立為臨賀王，尋為仁武將軍，置佐史。禎明三年入關。隋大業初拜儀同三司。

　　陽山王叔宣字子通，高宗第二十二子也。至德元年，立為陽山王。禎明三年入關。隋大業中為涇城令。

　　西陽王叔穆字子和，高宗第二十三子也。至德元年，立為西陽王。禎明三年入關，卒于長安。

　　南安王叔儉字子約，高宗第二十四子也。至德元年，立為南安王。禎明三年入關，卒于長安。

　　南郡王叔澄字子泉，高宗第二十五子也。至德元年，立為南郡王。禎明三年入關。隋大業中為靈武令。

　　沅陵王叔興字子推，高宗第二十六子也。至德元年，立為沅陵王。禎明三年入關。隋大業中為給事郎。

　　岳山王叔韶字子欽，高宗第二十七子也。至德元年，立為岳山王，尋為智武將軍，置佐史。四年，除丹陽尹。禎明三年入關，卒于長安。

　　新興王叔純字子共，〔三二〕高宗第二十八子也。至德元年，立為新興王。禎明三年入關。隋大業中為河北令。

　　巴東王叔謨字子軌，〔三三〕高宗第二十九子也。至德四年，立為巴東王。禎明三年入關。隋大業中為岍陽令。

　　臨江王叔顯字子明，〔三四〕高宗第三十子也。至德四年，立為臨江王。禎明三年入關。隋大業中為鶉觚令。

　　新會王叔坦字子開，高宗第三十一子也。至德四年，立為新會王。禎明三年入關。隋大業中為涉令。

　　新寧王叔隆字子遠，高宗第三十二子也。至德四年，立為新寧王。禎明三年入關，卒于長安。

　　新昌王叔榮字子徹，高宗第三十三子也。禎明二年，立為新昌王。三年入關。隋大業中為內黃令。

　　太原王叔匡字子佐，高宗第三十四子也。禎明二年，立為太原王。三年入關。隋大業中為壽光令。

　　後主二十二男：張貴妃生皇太子深、會稽王莊，孫姬生吳興王胤，高昭儀生南平王嶷，呂淑媛生永嘉王彥、邵陵王兢，龔貴嬪生南海王虔、錢塘王恬，張淑華生信義王祗，徐淑儀生東陽王恮，孔貴人生吳郡王蕃。其皇子總、觀、明、綱、統、沖、洽、縚、綽、威、辯十一人，並未及封。

　　皇太子深字承源，後主第四子也。少聰惠，有志操，容止儼然，雖左右近侍，未嘗見其喜慍。以母張貴妃故，特為後主所愛。至德元年，封始安王，邑二千戶。尋為軍師將軍、揚州刺史，置佐史。禎明二年，皇太子胤廢，後主乃立深為皇太子。三年，隋師濟江，六軍敗績，隋將韓擒虎自南掖門入，百僚逃散。深時年十餘歲，閉閤而坐，舍人孔伯魚侍焉，隋軍排閤而入，深使宣令勞之曰「軍旅在途，不乃勞也」？軍人咸敬焉。其年入關。隋大業中為枹罕太守。

　　吳興王胤字承業，後主長子也。太建五年二月乙丑生于東宮，母孫姬因產卒，沈皇后哀而養之，以為己子。時後主年長，未有胤嗣，高宗因命以為嫡孫，其日下詔曰：「皇孫初誕，國祚方熙，思與群臣，共同斯慶，內外文武賜帛各有差，為父後者賜爵一級。」十年，封為永康公。後主即位，立為皇太子。胤性聰敏，好學，執經肄業，終日不倦，博通大義，兼善屬文。至德三年，躬出太學講孝經，講畢，又釋奠於先聖先師。其日設金石之樂於太學，王公卿士及太學生並預宴。是時張貴妃、孔貴嬪並愛幸，沈皇后無寵，而近侍左右數於東宮往來，太子亦數使人至后所，後主疑其怨望，甚惡之。而張、孔二貴妃又日夜構成后及太子之短，孔範之徒又於外合成其事，禎明二年，廢為吳興王，仍加侍中、中衛將軍。三年入關，卒于長安。

　　南平王嶷字承嶽，後主第二子也。方正有器局，年數歲，風采舉動，有若成人。至德元年，立為南平王。尋除信武將軍、南琅邪彭城二郡太守，置佐史。遷揚州刺史，進號鎮南將軍。尋為使持節、都督郢荊湘三州諸軍事、征西將軍、郢州刺史。未行而隋軍濟江。禎明三年入關，卒于長安。

　　永嘉王彥字承懿，後主第三子也。至德元年，立為永嘉王。尋為忠武將軍，南徐州刺史，進號安南將軍。〔三五〕授散騎常侍、使持節、都督江巴東衡三州諸軍事、平南將軍、江州刺史。〔三六〕未行，隋師濟江。禎明三年入關。隋大業中為襄武令。

　　南海王虔字承恪，後主第五子也。至德元年，立為南海王。尋為武毅將軍，置佐史，進號軍師將軍。禎明二年，出為平北將軍、南徐州刺史。〔三七〕三年入關。隋大業中為涿令。

　　信義王祗字承敬，後主第六子也。至德元年，立為信義王。尋為壯武將軍，置佐史。授使持節、都督、智武將軍、琅邪彭城二郡太守。禎明三年入關。隋大業中為通議郎。

　　邵陵王兢字承檢，後主第七子也。禎明元年，立為邵陵王，邑一千戶。尋為仁武將軍，置佐史。三年入關。隋大業中為國子監丞。

　　會稽王莊字承肅，後主第八子也。容貌蕞陋，性嚴酷，數歲，左右有不如意，輒剟刺其面，或加燒爇。以母張貴妃有寵，後主甚愛之。至德四年，立為會稽王。尋為翊前將軍，置佐史。除使持節、都督揚州諸軍事、揚州刺史。禎明三年入關。隋大業中為（會）昌〔隆〕令。〔三八〕

　　東陽王恮字承厚，後主第九子也。禎明二年，立為東陽王，邑一千戶。未拜，三年入關。隋大業中為通議郎。

　　吳郡王蕃字承廣，後主第十子也。禎明二年，封吳郡王。三年入關。隋大業中為涪城令。

　　錢塘王恬字承惔，後主第十一子也。禎明二年，立為錢塘王，邑一千戶。三年入關，卒于長安。

　　江左自西晉相承，諸王開國，並以戶數相差為大小三品。大國置上、中、下三將軍，又置司馬一人；次國置中、下二將軍；小國置將軍一人。餘官亦准此為差。高祖受命，自永定訖于禎明，唯衡陽王昌特加殊寵，至五千戶。自餘大國不過二千戶，小國即千戶。而舊史殘缺，不能別知其國戶數，故綴其遺事附于此。

　　史臣曰：世祖、高宗、後主並建藩屏，以樹懿親，固乃本根，隆斯盤石。鄱陽王伯山有風采德器，亦一代令藩矣。岳陽王叔慎屬社稷傾危，情哀家國，竭誠赴敵，志不圖生。嗚呼！古之忠烈致命，斯之謂也。

校勘記
〔一〕　（紹泰）〔太平〕二年至封（義興郡公）〔長城縣公〕　錢大昕廿二史考異云：「按高祖紀，梁太平二年，詔贈高祖兄道談散騎常侍、使持節、平北將軍、南兗州刺史、長城縣公，與此互異。敬帝以紹泰二年改元太平，始進封陳霸先義興郡公，則道談贈官必在太平以後；且紀于永定元年書追贈皇兄長城縣公道談太尉，封始興郡王，似無追封義興郡公之事。」按錢氏所疑甚是，此傳文之訛，今據高祖紀改。

〔二〕　太傅　高祖紀作「太尉」。

〔三〕　生知孝敬　「生」各本作「坐」。

〔四〕　十一年至加開府儀同三司　按宣帝紀，伯山加儀同三司在太建十三年正月。

〔五〕　明年起為鎮衛大將軍　按後主紀，禎明元年十二月丙辰，以前鎮衛將軍開府儀同三司東揚州刺史伯山為鎮衛大將軍。是伯山之起為鎮衛大將軍即在其丁所生母憂去職之年，「明年」二字疑衍。

〔六〕　十一年進號鎮前將軍　按本紀，伯信進號鎮前將軍在後主禎明元年，不在宣帝太建十一年。

〔七〕　與臨汝侯方慶並為東衡州刺史王勇所害　「東」字原本墨丁，各本並作「西」，按方慶傳，王勇為東衡州刺史，今補一「東」字。參閱第十四卷校記第八條。

〔八〕　七年遷冠軍將軍中領軍　按宣帝紀，伯仁為中領軍在太建八年十一月。

〔九〕　禎明元年加侍中　「侍中」後主紀作「特進」。

〔一０〕太建初至合州刺史　按宣帝紀，伯義於太建九年七月以輕車將軍、丹陽尹為合州刺史，十年九月以宣惠將軍為東揚州刺史，均不在太建初，官職遷轉，亦不盡合。

〔一一〕御史中丞徐君敷奏曰　「徐君敷」南史作「徐君整」。

〔一二〕早擅英猷　「早」南監本作「夙」，北監本、汲本、殿本作「昔」。

〔一三〕太建中立為永陽王　按帝紀，立伯智為永陽王在廢帝光大二年，不在太建中。

〔一四〕累遷尚書左僕射　按後主紀，伯智於後主即位之年三月為尚書僕射，至德二年五月，又以尚書僕射為平東將軍、東揚州刺史，兩言僕射，均無「左」字。

〔一五〕都督東揚豐二州諸軍事　「豐」原訛「曹」，各本不訛，今改正。按廢帝光大二年四月，割東揚州晉安郡為豐州。

〔一六〕太建中立為桂陽王　按帝紀，立伯茂為桂陽王在廢帝光大二年七月，不在太建中。

〔一七〕魏昭容生建安王叔卿　「魏昭容」南史作「魏昭華」。

〔一八〕巴山王叔雄　「叔雄」後主紀作「叔熊」，參閱第六卷校記第五條。

〔一九〕劉姬生臨江王叔顯　「臨江王」北監本、汲本、殿本作「臨海王」，南史同。按後主紀，至德四年二月丙申，立皇弟叔顯為臨江王，各本及南史並同，無作「臨海王」者，當以作「臨江王」為是。

〔二０〕叔（引）〔弘〕　據北監本、汲本、殿本改。按宋刻本因避諱，「弘」字皆缺筆，往往訛作「引」。然此「弘」字疑當依南史作「泓」，因豫章王叔英之長子名弘，不當犯其叔父之名諱也。

〔二一〕五年進號平北將軍南豫州刺史　「南豫州」宣帝紀作「南徐州」。似當從紀文。

〔二二〕十一年為鎮前將軍江州刺史　「鎮前將軍」當依宣帝紀作「 鎮南將軍」。按「鎮前」之號用於內，不應冠江州刺史之上。

〔二三〕四年進號驃騎大將軍　按此「大」字疑衍。詳第六卷校記第十四條。

〔二四〕其年遷司空　「司空」後主紀作「司徒」。

〔二五〕尋為平北將軍合州刺史　按宣帝紀，叔堅為合州刺史，進號平北將軍，在太建八年六月。

〔二六〕入為翊左將軍丹陽尹　按後主紀，後主即位，以侍中、翊前將軍、丹陽尹長沙王叔堅為驃騎將軍、開府儀同三司、揚州刺史。「 翊左」作「翊前」。

〔二七〕即日擒其將戴（洫）〔溫〕譚騏驎等　據南監本改。按通鑑陳宣帝太建十四年亦作「戴溫」。

〔二八〕尋起為侍中鎮左將軍　按後主紀，叔堅為侍中、鎮左將軍在至德二年七月。

〔二九〕〔叔〕賢素貴　據北監本、汲本、殿本補。按叔堅更名叔賢，避隋文帝楊堅諱。

〔三０〕尋為散騎常侍至南徐州刺史　按宣帝紀，叔獻為南徐州刺史在太建十二年四月。

〔三一〕進號輕車將軍揚州刺史　按後主紀，叔文為揚州刺史在至德元年正月。

〔三二〕新興王叔純字子共　「子共」南史作「子洪」。

〔三三〕巴東王叔謨字子軌　張森楷校勘記云：「『謨』疑當作『模』，與其字子軌相稱。」

〔三四〕臨江王叔顯字子明　「子明」南史作「子亮」。

〔三五〕進號安南將軍　「安南將軍」後主紀禎明二年作「安北將軍」。

〔三六〕平南將軍江州刺史　「平南將軍」後主紀禎明二年作「安南將軍」。

〔三七〕出為平北將軍南徐州刺史　「平北將軍」後主紀作「安北將軍」。

〔三八〕隋大業中為（會）昌〔隆〕令　據南史改。按隋志無會昌縣。


Chinese text: This work was published before January 1, 1923, and is in the
public domain worldwide because the author died at least 100 years ago.
