陳書卷三十五

　　列傳第二十九

　　　熊曇朗　周迪　留異　陳寶應

　　熊曇朗，豫章南昌人也，世為郡著姓。曇朗跅弛不羈，有膂力，容貌甚偉。侯景之亂，稍聚少年，據豐城縣為柵，桀黠劫盜多附之。梁元帝以為巴山太守。荊州陷，曇朗兵力稍彊，劫掠鄰縣，縛賣居民，山谷之中，最為巨患。

　　及侯瑱鎮豫章，曇朗外示服從，陰欲圖瑱。侯方兒之反瑱也，曇朗為之謀主，瑱敗，曇朗獲瑱馬仗子女甚多。及蕭勃踰嶺，歐陽頠為前軍，曇朗紿頠共往巴山襲黃法𣰋，又報法𣰋期共破頠，約曰「事捷與我馬仗」。及出軍，與頠掎角而進，又紿頠曰「余孝頃欲相掩襲，須分留奇兵，甲仗既少，恐不能濟」。頠乃送甲三百領助之。及至城下，將戰，曇朗偽北，法𣰋乘之，頠失援，狼狽退衄，曇朗取其馬仗而歸。時巴山陳定亦擁兵立寨，曇朗偽以女妻定子。又謂定曰「周迪、余孝頃並不願此婚，必須以彊兵來迎」。定乃遣精甲三百并土豪二十人往迎，既至，曇朗執之，收其馬仗，並論價責贖。

　　紹泰二年，曇朗以南川豪帥，隨例除游騎將軍。尋為持節、飆猛將軍、桂州刺史資，領豐城令，歷宜新、豫章二郡太守。王琳遣李孝欽等隨余孝頃於臨川攻周迪，曇朗率所領赴援。其年，以功除持節、通直散騎常侍、寧遠將軍，封永化縣侯，邑一千戶，給鼓吹一部。又以抗禦王琳之功，授平西將軍、開府儀同三司，餘並如故。及周文育攻余孝勱於豫章，曇朗出軍會之，文育失利，曇朗乃害文育，以應王琳，事見文育傳。於是盡執文育所部諸將，據新淦縣，帶江為城。

　　王琳東下，世祖征南川兵，江州刺史周迪、高州刺史黃法𣰋欲沿流應赴，曇朗乃據城列艦斷遏，迪等與法𣰋因帥南中兵築城圍之，絕其與琳信使。及王琳敗走，曇朗黨援離心，迪攻陷其城，虜其男女萬餘口。曇朗走入村中，村民斬之，傳首京師，懸于朱雀觀。[1]於是盡收其宗族，無少長皆棄市。

　　周迪，臨川南城人也。少居山谷，有膂力，能挽彊弩，以弋獵為事。侯景之亂，迪宗人周續起兵於臨川，梁始興王蕭毅以郡讓續，迪召募鄉人從之，每戰必勇冠眾軍。續所部渠帥，皆郡中豪族，稍驕橫，續頗禁之，渠帥等並怨望，乃相率殺續，推迪為主，迪乃據有臨川之地，築城于工塘。梁元帝授迪持節、通直散騎常侍、壯武將軍、高州刺史，封臨汝縣侯，邑五百戶。

　　紹泰二年，除臨川內史。尋授使持節、散騎常侍、信威將軍、衡州刺史，領臨川內史。周文育之討蕭勃也，迪按甲保境，以觀成敗。文育使長史陸山才說迪，迪乃大出糧餉，以資文育。勃平，以功加振遠將軍，遷江州刺史。

　　高祖受禪，王琳東下，迪欲自據南川，乃總召所部八郡守宰結盟，聲言入赴，朝廷恐其為變，因厚慰撫之。琳至湓城，新吳洞主余孝頃舉兵應琳。琳以為南川諸郡可傳檄而定，乃遣其將李孝欽、樊猛等南征糧餉。猛等與余孝頃相合，眾且二萬，來趨工塘，連八城以逼迪。迪使周敷率眾頓臨川故郡，截斷江口，因出與戰，大敗之，屠其八城，生擒李孝欽、樊猛、余孝頃送于京師，收其軍實，器械山積，并虜其人馬，迪並自納之。永定二年，以功加平南將軍、開府儀同三司，增邑一千五百戶，給鼓吹一部。

　　世祖嗣位，進號安南將軍。[2]熊曇朗之反也，迪與周敷、黃法𣰋等率兵共圍曇朗，屠之，盡有其眾。王琳敗後，世祖徵迪出鎮湓城，又徵其子入朝，迪趑趄顧望，並不至。豫章太守周敷本屬於迪，至是與黃法𣰋率其所部詣闕，世祖錄其破熊曇朗之功，並加官賞，迪聞之，甚不平，乃陰與留異相結。及王師討異，迪疑懼不自安，乃使其弟方興率兵襲周敷，敷與戰，破之。又別使兵襲華皎於湓城，事覺，盡為皎所擒。〔天嘉〕三年春，[3]世祖乃下詔赦南川士民為迪所詿誤者，使江州刺史吳明徹都督眾軍，與高州刺史黃法𣰋、豫章太守周敷討迪。於是尚書下符曰：

　　　　告臨川郡士庶：昔西京為盛，信、越背誕；東都中興，萌、寵違戾。是以鷹鸇競逐，效醢極誅，自古有之，其來尚矣。

　　　　逆賊周迪，本出輿臺，有梁喪亂，暴掠山谷。我高祖躬率百越，師次九川，濯其泥沙，假以毛羽，裁解豚佩，仍剖獸符，[4]卵翼之恩，方斯莫喻。皇運肇基，頗布誠款，國步艱阻，竟微效力。龍節繡衣，藉王爵而御下，熊旗組甲，因地險而陵上。日者王琳始貳，蕭勃未夷，西結三湘，南通五嶺，衡、廣戡定，既安反側，江、郢紛梗，復生攜背，擁據一郡，苟且百心，志貌常違，言跡不副。特以新吳未靜，地遠兵彊，互相兼并，成其形勢。收獲器械，俘虜士民，並曰私財，曾無獻捷。時遣一介，終持兩端。朝廷光大含弘，引納崇遇，遂乃位等三槐，任均四嶽，富貴隆赫，超絕功臣。加以出師逾嶺，遠相響援，按甲斷江，翻然猜拒。故司空愍公，敦以宗盟，情同骨肉，城池連接，勢猶脣齒，彭亡之禍，坐觀難作，階此舋故，結其黨與。于時北寇侵軼，西賊憑陵，屝屨糧，悉以資寇，爵號軍容，一遵偽黨。及王師凱振，大定區中，天網恢弘，棄之度外，璽書綸誥，撫慰綢繆，冠蓋縉紳，敦授重疊。至於熊曇朗勦滅，豐城克定，蓋由儀同法𣰋之元功，安西周敷之效力，司勳有典，懋賞斯舊，惡直醜正，自為仇讎，悖禮姦謀，因此滋甚。徵出湓城，歷年不就，求遣侍子，累載未朝。外誘逋亡，招集不逞，中調京輦，規冀非常。擅斂征賦，罕歸九府，擁遏二賈，害及四民。潛結賊異，共為表裏，同惡相求，密加應援。謂我六軍薄伐，三越未寧，屠破述城，虜縛妻息，分襲湓鎮，稱兵蠡邦，拘逼酋豪，攻圍城邑，幸國有備，應時衄殄。

　　　　假節、通直散騎常侍、仁武將軍、尋陽太守懷仁縣伯華皎，明威將軍、廬陵太守益陽縣子陸子隆，並破賊徒，剋全郡境。持節、散騎常侍、安西將軍、定州刺史、[5]領豫章太守西豐縣侯周敷，躬扞溝壘，身當矢石，率茲義勇，以寡摧眾，斬馘萬計，俘虜千群。迪方收餘燼，還固墉堞。使持節、安南將軍、開府儀同三司、高州刺史新建縣侯法𣰋，雄績早宣，忠誠夙著，未奉王命，前率義旅，既援敷等，又全子隆，裹糧擐甲，仍躡飛走，批羆之旅，驅馳越電，振武之眾，叱吒移山，以此追奔，理無遺類。

　　　　雖復朽株將拔，非待尋斧，落葉就殞，無勞烈風；但去草絕根，在於未蔓，撲火止燎，貴乎速滅，分命將帥，寔資英果。今遣鎮南儀同司馬、湘東公相劉廣德，兼平西司馬孫曉，北新蔡太守魯廣達，持節、安南將軍、吳州刺史彭澤縣侯魯悉達，甲士萬人，步出興口。又遣前吳興太守胡鑠，樹功將軍、前宣城太守錢法成，天門、義陽二郡太守樊毅，雲麾將軍、合州刺史南固縣侯焦僧度，嚴武將軍、建州刺史辰縣子張智達，持節、都督江吳二州諸軍事、安南將軍、江州刺史安吳縣侯吳明徹，樓艦馬步，直指臨川。前安成內史劉士京，巴山太守蔡僧貴，南康內史劉峰，廬陵太守陸子隆，安成內史闕慎，並受儀同法𣰋節度，同會故郡。又命尋陽太守華皎，光烈將軍、巴州刺史潘純陀，平西將軍、郢州刺史欣樂縣侯章昭達，並率貔豹，逕造賊城。使持節、散騎常侍、鎮南將軍、開府儀同三司、湘州刺史湘東郡公度，分遣偏裨，相繼上道，戈船蔽水，彀騎彌山。又詔鎮南將軍、開府儀同三司歐陽頠，率其子弟交州刺史盛、新除太子右率邃、衡州刺史侯曉等，[6]以勁越之兵，踰嶺北邁。千里同期，百道俱集，如脫稽誅，更淹旬晦，司空、大都督安都已平賊異，凱歸非久，飲至禮畢，乘勝長驅，勦撲凶醜，如燎毛髮。已有明詔，罪唯迪身，黎民何辜，一皆原宥。其有因機立功，賞如別格；執迷不改，刑茲罔赦。吳明徹至臨川，令眾軍作連城攻迪，相拒不能剋，世祖乃遣高宗總督討之，迪眾潰，妻子悉擒，乃脫身踰嶺之晉安，依于陳寶應。寶應以兵資迪，留異又遣第二子忠臣隨之。

　　明年秋，復越東興嶺，東興、南城、永成縣民，皆迪故人，復共應之。世祖遣都督章昭達征迪，迪又散于山谷。初，侯景之亂也，百姓皆棄本業，群聚為盜，唯迪所部，獨不侵擾，並分給田疇，督其耕作，民下肆業，各有贏儲，政教嚴明，徵斂必至，餘郡乏絕者，皆仰以取給。迪性質朴，不事威儀，冬則短身布袍，夏則紫紗腹，居常徒跣，雖外列兵衛，內有女伎，挼繩破篾，傍若無人。然輕財好施，凡所周贍，毫釐必鈞，訥於言語，而襟懷信實，臨川人皆德之。至是並共藏匿，雖加誅戮，無肯言者。昭達仍度嶺，頓于建安，與陳寶應相抗，迪復收合出東興。時宣城太守錢肅鎮東興，以城降迪。吳州刺史陳詳，率師攻迪，詳兵大敗，虔化侯陳訬、陳留太守張遂並戰死，於是迪眾復振。世祖遣都督程靈洗擊破之，迪又與十餘人竄于山穴中，日月轉久，相隨者亦稍苦之。後遣人潛出臨川郡市魚鮭，足痛，舍於邑子，邑子告臨川太守駱牙，牙執之，令取迪自效。因使腹心勇士隨入山中，誘迪出獵，伏兵於道傍，斬之，傳首京都，梟于朱雀觀三日。

　　留異，東陽長山人也。世為郡著姓。異善自居處，言語醞藉，為鄉里雄豪。多聚惡少，陵侮貧賤，守宰皆患之。梁代為蟹浦戍主，歷晉安、安固二縣令。侯景之亂，還鄉里，召募士卒，東陽郡丞與異有隙，引兵誅之，及其妻子。太守沈巡援臺，讓郡於異，異使兄子超監知郡事，率兵隨巡出都。

　　及京城陷，異隨臨城公蕭大連，大連板為司馬，委以軍事。異性殘暴，無遠略，督責大連軍主及以左右私樹威福，眾並患之。會景將軍宋子仙濟浙江，異奔還鄉里，尋以其眾降于子仙。是時大連亦趣東陽之信安嶺，欲之鄱陽，異乃為子仙鄉導，令執大連。侯景署異為東陽太守，收其妻子為質。景行臺劉神茂建義拒景，異外同神茂，而密契於景。及神茂敗績，為景所誅，異獨獲免。

　　侯景平後，王僧辯使異慰勞東陽，仍糾合鄉閭，保據巖阻，其徒甚盛，州郡憚焉。元帝以為信安令。荊州陷，王僧辯以異為東陽太守。世祖平定會稽，異雖轉輸糧饋，而擁擅一郡，威福在己。紹泰二年，以應接之功，除持節、通直散騎常侍、信武將軍、縉州刺史，領東陽太守，封永興縣侯，[7]邑五百戶。其年遷散騎常侍、信威將軍，增邑三百戶，餘並如故。又以世祖長女豐安公主配異第三子貞臣。永定二年，徵異為使持節、散騎常侍、都督南徐州諸軍事、平北將軍、南徐州刺史，異遷延不就。

　　世祖即位，改授都督縉州諸軍事、安南將軍、縉州刺史，領東陽太守。異頻遣其長史王澌為使入朝，澌每言朝廷虛弱，異信之，雖外示臣節，恆懷兩端，與王琳自鄱陽信安嶺潛通信使。王琳又遣使往東陽，署守宰。及琳敗，世祖遣左衛將軍沈恪代異為郡，實以兵襲之。異出下淮抗禦，恪與戰，敗績，退還錢塘，異乃表啟遜謝。是時眾軍方事湘、郢，乃降詔書慰喻，且羈縻之，異亦知朝廷終討於己，乃使兵戍下淮及建德，以備江路。湘州平，世祖乃下詔曰：

　　　　昔四罪難弘，大媯之所無赦，九黎亂德，少昊之所必誅。自古皇王，不貪征伐，苟為時蠹，事非獲已。

　　　　逆賊留異，數應亡滅，繕甲完聚，由來積年。進謝群龍，自躍於千里，退懷首鼠，恆持於百心。中歲密契番禺，既弘天網，賜以名爵，敦以國姻，儻望懷音，猶能革面。王琳竊據中流，翻相應接，別引南川之嶺路，專為東道之主人，結附凶渠，唯欣禍亂。既祅氛盪定，氣沮心孤，類傷鳥之驚弦，等窮獸之謀觸。雖復遣家入質，子陽之態轉遒；侍子還朝，隗囂之心方熾。

　　　　朕志相成養，不計疵慝，披襟解帶，敦喻殷勤。蜂目彌彰，梟聲無改，遂置軍江口，嚴戍下淮，顯然反叛，非可容匿。且縉邦膏腴，稽南殷曠，永割王賦，長壅國民，竹箭良材，絕望京輦，萑蒲小盜，共肆貪殘，念彼餘甿，兼其慨息。西戎屈膝，自款重關，秦國依風，並輸侵地，三邊已乂，四表咸寧，唯此微妖，所宜清殄。可遣使持節、都督南徐州諸軍事、征北將軍、司空、南徐州刺史桂陽郡開國公安都指往擒戮，罪止異身，餘無所問。

　　異本謂官軍自錢塘江而上，安都乃由會稽、諸暨步道襲之。異聞兵至，大恐，棄郡奔于桃支嶺，於嶺口立柵自固。明年春，安都大破其柵，異與第二子忠臣奔于陳寶應，於是虜其餘黨男女數千人。天嘉五年，陳寶應平，并擒異送都，斬于建康市，子姪及同黨無少長皆伏誅，唯第三子貞臣以尚主獲免。

　　陳寶應，晉安候官人也。世為閩中四姓。父羽，有材幹，為郡雄豪。寶應性反覆，多變詐。梁代晉安數反，累殺郡將，羽初並扇惑合成其事，後復為官軍鄉導破之，由是一郡兵權皆自己出。

　　侯景之亂，晉安太守、賓化侯蕭雲以郡讓羽，羽年老，但治郡事，令寶應典兵。是時東境饑饉，會稽尤甚，死者十七八，平民男女，並皆自賣，而晉安獨豐沃。寶應自海道寇臨安、永嘉及會稽、餘姚、諸暨，[8]又載米粟與之貿易，多致玉帛子女，其有能致舟乘者，亦並奔歸之，由是大致貲產，士眾彊盛。侯景平，元帝因以羽為晉安太守。

　　高祖輔政，羽請歸老，求傳郡于寶應，高祖許之。紹泰元年，授壯武將軍、晉安太守，尋加員外散騎常侍。二年，封候官縣侯，邑五百戶。時東西嶺路，寇賊擁隔，寶應自海道趨于會稽貢獻。高祖受禪，授持節、散騎常侍、信武將軍、閩州刺史，領會稽太守。世祖嗣位，進號宣毅將軍，又加其父光祿大夫，仍命宗正錄其本系，編為宗室，并遣使條其子女，無大小並加封爵。

　　寶應娶留異女為妻，侯安都之討異也，寶應遣兵助之，又資周迪兵糧，出寇臨川。及都督章昭達於東興、南城破迪，世祖因命昭達都督眾軍，由建安南道渡嶺，又命益州刺史領信義太守余孝頃都督會稽、東陽、臨海、永嘉諸軍自東道會之，以討寶應，并詔宗正絕其屬籍。於是尚書下符曰：

　　　　告晉安士庶：昔隴西旅拒，漢不稽誅，遼東叛換，魏申宏略。若夫無諸漢之策勳，有扈夏之同姓，至於納吳濞之子，致橫海之師，違姒啟之命，有甘誓之討。況迺族不繫於宗盟，名無紀於庸器，而顯成三叛，舋深四罪者乎？

　　　　案閩寇陳寶應父子，卉服支孽，本迷愛敬。梁季喪亂，閩隅阻絕，父既豪俠，扇動蠻陬，椎髻箕坐，自為渠帥，無聞訓義，所資姦諂，爰肆蜂豺，俄而解印。炎行方謝，網漏吞舟，日月居諸，棄之度外。自東南王氣，寔表聖基，斗牛聚星，允符王跡，梯山航海，雖若款誠，擅割瑰珍，竟微職貢。朝廷遵養含弘，寵靈隆赫，起家臨郡，兼晝繡之榮，裂地置州，假藩麾之盛。即封戶牖，仍邑櫟陽，乘華轂者十人，保弊廬而萬石。又以盛漢君臨，推恩婁敬，隆周朝會，迺長滕侯，由是紫泥青紙，遠賁恩澤，鄉亭龜組，頒及嬰孩。

　　　　自谷遷喬，孰復為擬，而苞藏鴆毒，敢行狼戾。連結留異，表裏周迪，盟歃婚姻，自為脣齒，屈彊山谷，推移歲時。及我彀騎防山，定秦望之西部，戈船下瀨，克匯澤之南川，遂敢舉斧，並助凶孽，莫不應弦摧衄，盡殪醜徒。每以罪在酋渠，憫茲驅逼，所收俘馘，並勒矜放。仍遣中使，爰降詔書，天網恢弘，猶許改思。異既走險，迪又逃刑，誑侮王人，為之川藪，遂使袁熙請席，遠歎頭行，馬援觀蛙，猶安井底。至如遏絕九賦，剽掠四民，闔境資財，盡室封奪，凡厥倉頭，皆略黔首。蝥賊相扇，協契連蹤，乃復踰超瀛溟，寇擾浹口，侵軼嶺嶠，掩襲述城，縛掠吏民，焚燒官寺，此而可縱，孰不可容？

　　　　今遣沙州刺史俞文冏，明威將軍程文季，假節、宣猛將軍、成州刺史甘他，假節、雲旗將軍譚瑱，假節、宣猛將軍、前監臨海郡陳思慶，前軍將軍徐智遠，明毅將軍宜黃縣開國侯慧紀，開遠將軍、新除晉安太守趙彖，持節、通直散騎常侍、壯武將軍、定州刺史康樂縣開國侯林馮，假節、信威將軍、都督東討諸軍事、益州刺史余孝頃，率羽林二萬，蒙衝蓋海，乘跨滄波，掃蕩巢窟。此皆明恥教戰，濡須鞠旅，[9]累從楊僕，亟走孫恩，斬蛟中流，命馮夷而鳴鼓，黿鼉為駕，方壺而建旗。

　　　　義安太守張紹賓，忠誠款到，累使求軍，南康內史裴忌，新除輕車將軍劉峰，東衡州刺史錢道戢，並即遣人仗，與紹賓同行。

　　　　故司空歐陽公，昔有表奏，請宣薄伐，遙途意合，若伏波之論兵，長逝遺誠，同子顏之勿赦。征南薨謝，上策無忘，周南餘恨，嗣子弗忝。廣州刺史歐陽紇，克符家聲，聿遵廣略，舟師步卒，二萬分趨，水扼長鯨，陸掣封狶，董率衡、廣之師，會我六軍。

　　　　潼州刺史李䐗，[10]明州刺史戴晃，新州刺史區白獸，[11]壯武將軍脩行師，陳留太守張遂，前安成內史闕慎，前廬陵太守陸子隆，前豫寧太守任蠻奴，[12]巴山太守黃法慈，戎昭將軍、湘東公世子徐敬成，吳州刺史魯廣達，前吳州刺史遂興縣開國侯詳，使持節、都督征討諸軍事、散騎常侍、護軍將軍昭達，率緹騎五千，組甲二萬，直渡邵武，仍頓晉安。按轡揚旌，夷山堙谷，指期掎角，以制飛走。

　　　　前宣（威）〔城〕太守錢肅，[13]臨川太守駱牙，太子左衛率孫詡，尋陽太守莫景隆，豫章太守劉廣德，並隨機鎮遏，絡驛在路。

　　　　使持節、散騎常侍、鎮南將軍、開府儀同三司、江州刺史新建縣開國侯法𣰋，戒嚴中流，以為後殿。

　　　　斧鉞所臨，罪唯元惡及留異父子。其黨主帥，雖有請泥函谷，相背淮陰，若能翻然改圖，因機立效，非止肆眚，（乃）〔仍〕加賞擢。[14]其建、晉士民，久被驅迫者，大軍明加撫慰，各安樂業，流寓失鄉，即還本土。其餘立功立事，已具賞格。若執迷不改，同惡趑趄，斧鉞一臨，罔知所赦。

昭達既剋周迪，踰東興嶺，頓于建安，余孝頃又自臨海道襲于晉安，寶應據建安之湖際，逆拒王師，水陸為柵。昭達深溝高壘，不與戰，但命軍士伐木為簰。俄而水盛，乘流放之，突其水柵，仍水步薄之，寶應眾潰，身奔山草閒，窘而就執，并其子弟二十人送都，斬于建康市。

　　史臣曰：梁末之災沴，群凶競起，郡邑巖穴之長，村屯鄔壁之豪，資剽掠以致彊，恣陵侮而為大。高祖應期撥亂，戡定安輯，熊曇朗、周迪、留異、陳寶應雖身逢興運，猶志在亂常。曇朗姦慝翻覆，夷滅斯為幸矣。寶應及異，世祖或敦以婚姻，或處其類族，豈有不能威制，蓋以德懷也。遂乃背恩負義，各立異圖，地匪淮南，有為帝之志，勢非庸、蜀，啟自王之心。嗚呼，既其迷暗所致，五宗屠勦，宜哉！


校勘記
 懸于朱雀觀　殿本考證云「觀」《南史》作「航」。
 世祖嗣位進號安南將軍　「安南將軍」〈世祖紀〉作「鎮南將軍」。
 〔天嘉〕三年春　「天嘉」二字各本並脫，今據《南史》補。
 仍剖獸符　「獸」北監本、汲本、殿本作「虎」。按此避唐諱改，作「虎」乃後人回改也。
 定州刺史　〈周敷傳〉作「寧州刺史」。
 衡州刺史侯曉等　「衡州」〈侯安都傳〉附曉事蹟作「東衡州」。
 封永興縣侯　「永興」《南史》作「永嘉」。
 寶應自海道寇臨安永嘉及會稽餘姚諸暨　洪頤煊《諸史考異》云：「『臨安』當作『臨海』。」按臨海與永嘉、會稽、餘姚、諸暨並在浙東，若臨安則在浙西矣。寶應自海道來，自當先至臨海也，洪說是。
 此皆明恥教戰濡須鞠旅　篇末附曾鞏等舊校，云「恐有誤」。按此引用三國吳孫權治兵濡須以拒曹軍故事，不誤。又：〈陳寶應傳〉「此皆明恥教戰，濡須鞠旅」，恐有誤。
 潼州刺史李䐗，或本作「季腊」，或本作「李睹」，疑。
 新州刺史區白獸　「獸」各本同，疑當作「虎」，亦以避唐諱改。
 前豫寧太守任蠻奴　「豫寧」各本並作「豫章」。今按《元龜》二一六作「豫寧」，〈任忠傳〉亦作「豫寧」，且下另有豫章太守劉廣德，明作「豫章」者訛。
 前宣（威）〔城〕太守錢肅　「宣威」〈周迪傳〉作「宣城」，今據改。
 （乃）〔仍〕加賞擢　據各本改。


Chinese text: This work was published before January 1, 1923, and is in the
public domain worldwide because the author died at least 100 years ago.
