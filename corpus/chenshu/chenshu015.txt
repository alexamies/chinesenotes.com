陳書卷十五

列傳第九
　　　宗室

　　　　陳擬　陳詳　陳慧紀

陳擬
　　陳擬字公正，高祖疏屬也。少孤貧，性質直彊記。高祖南征交趾，擬從焉。又進討侯景，至豫章，以擬為羅州刺史，與胡穎共知後事，並應接軍糧。高祖作鎮朱方，擬除步兵校尉、曲阿令。紹泰元年，授貞威將軍、義興太守。二年，入知衛尉事，除員外散騎常侍、明威將軍、雍州刺史，資監南徐州。 　　高祖踐祚，詔曰：「維城宗子，實固有周，盤石懿親，用隆大漢，故會盟則異姓為後，啟土則非劉勿王，所以糾合枝幹，廣樹蕃屏，前王懋典，列代恆規。從子持節、員外散騎常侍、明威將軍、雍州刺史、監南徐州擬，持節、通直散騎侍郎、貞威將軍、北徐州刺史褒，從子晃、炅，從孫假節、員外散騎常侍、明威將軍訬，假節、信威將軍、北徐州刺史吉陽縣開國侯諠，假節、通直散騎侍郎、信武將軍祏，[1]假節、散騎侍郎、雄信將軍、青州刺史、廣梁太守詳，貞威將軍、通直散騎侍郎慧紀，從孫敬雅、敬泰，並枝戚密近，劬勞王室，宜列河山，以光利建。擬可永脩縣開國侯，褒鍾陵縣開國侯，晃建城縣開國侯，炅上饒縣開國侯，訬虔化縣開國侯，諠仍前封，祏豫章縣開國侯，[2]詳遂興縣開國侯，慧紀宜黃縣開國侯，敬雅寧都縣開國侯，敬泰平固縣開國侯，各邑五百戶。」擬尋除輕車將軍，兼南徐州刺史，常侍如故。其年，授通直散騎常侍、中領軍。三年，復以本官監南徐州。世祖嗣位，除丹陽尹，常侍如故。坐事，又以白衣知郡，尋復本職。天嘉元年卒，時年五十八。贈領軍將軍，凶事所須，並官資給。諡曰定。二年，配享高祖廟廷。子黨嗣。

陳詳
　　陳詳字文幾，少出家為桑門。善書記，談論清雅。高祖討侯景，召詳，令反初服，配以兵馬，從定京邑。高祖東征杜龕，詳別下安吉、原鄉、故鄣三縣。龕平，以功授散騎侍郎、假節、雄信將軍、青州刺史，資割故鄣、廣德置廣梁郡，以詳為太守。高祖踐祚，改廣梁為陳留，又以為陳留太守。永定二年，封遂興縣侯，食邑五百戶。其年除明威將軍、通直散騎常侍。三年，隨侯安都破王琳將常眾愛於宮亭湖。世祖嗣位，除宣城太守，將軍如故。王琳下據柵口，詳隨吳明徹襲湓城，取琳家口，不克，因入南湖，自鄱陽步道而歸。琳平，詳與明徹並無功。天嘉元年，隨例增邑并前一千五百戶。仍除通直散騎常侍，兼右衛將軍。三年，出為假節、都督吳州諸軍事、仁威將軍、吳州刺史。

　　周迪據臨川舉兵，詳自州從他道襲迪於濡城別營，獲其妻子。迪敗走，詳還復本鎮。五年，周迪復出臨川，乃以詳為都督，率水步討迪。軍至南城，與賊相遇，戰敗，死之，時年四十二。以所統失律，無贈諡。子正理嗣。

陳慧紀
　　陳慧紀字元方，高祖之從孫也。涉獵書史，負才任氣。高祖平侯景，慧紀從焉。尋配以兵馬。景平，從征杜龕。除貞威將軍、通直散騎常侍。高祖踐祚，封宜黃縣侯，邑五百戶，除黃門侍郎。世祖即位，出為安吉縣令。遷明威將軍軍副。司空章昭達征安蜀城，慧紀為水軍都督，於荊州燒青泥船艫。光大元年，以功除持節、通直散騎常侍、宣遠將軍、豐州刺史，增邑并前一千戶。太建十年，吳明徹北討敗績，以慧紀為持節、智武將軍、緣江都督、兗州刺史，增邑并前二千戶，餘如故。周軍乘勝據有淮南，江外騷擾，慧紀收集士卒，自海道還都。尋除使持節、散騎常侍、宣毅將軍、都督郢巴二州諸軍事、郢州刺史，增邑并前二千五百戶。至德二年，遷使持節、散騎常侍、雲麾將軍、都督荊信二州諸軍事、荊州刺史，賜女伎一部，增邑并前三千戶。禎明元年，蕭琮尚書左僕射安平王蕭巖、晉熙王〔蕭〕瓛等，[3]率其部眾男女二萬餘口，詣慧紀請降，慧紀以兵迎之。其年，以應接之功，加侍中、金紫光祿大夫、開府儀同三司、征西將軍，增邑并前六千戶，餘如故。

　　及隋師濟江，元帥清河公楊素下自巴硤，慧紀遣其將呂忠肅、陸倫等拒之，[4]戰敗，素進據馬頭。是時，隋將韓擒虎及賀若弼等已濟江據蔣山，慧紀聞之，留其長史陳文盛等居守，身率將士三萬人，樓船千餘乘，沿江而下，欲趣臺城。至漢口，為秦王軍所拒，不得進，因與湘州刺史晉熙王叔文、巴州刺史畢寶等請降。入隋，依例授儀同三司。頃之卒。子正平，頗有文學。


　　史臣曰：詩云「宗子維城，無俾城壞」。又曰「綿綿瓜瓞，葛藟纍之」。西京皆豐沛故人，東都亦南陽多顯，有以哉。

校勘記
 信武將軍祏　「信武將軍」《南史·陳宗室諸王傳》作「信威將軍」。
 祏豫章縣開國侯　「豫章縣」，《南史》作「豫寧縣」。
 蕭琮尚書左僕射安平王蕭巖晉熙王〔蕭〕瓛等　據北監本、汲本、殿本補。按「尚書左僕射」〈後主紀〉作「尚書令」。「晉熙王」〈後主紀〉作「義興王」。
 慧紀遣其將呂忠肅陸倫等拒之　殿本考證云：「南史無『忠』字，亦不載陸倫。」今按：《南史》無「忠」字，蓋改復名為單名。《隋書·楊素傳》「忠」作「仲」，則避隋文帝父楊忠諱改。


Chinese text: This work was published before January 1, 1923, and is in the
public domain worldwide because the author died at least 100 years ago.
