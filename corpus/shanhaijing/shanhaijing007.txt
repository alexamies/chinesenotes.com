中山經
　　《中山經》薄山之首，曰甘棗之山。共水出焉，而西流注于河。其上多杻木，其下有草焉，葵本而杏葉，黃華而莢實，名曰籜，可以已瞢。有獸焉，其狀如𤠢鼠而文題，其名曰㔮，食之已癭。

　　又東二十里，曰歷兒之山，其上多橿，多櫔木，是木也，方莖而員葉，黃華而毛，其實如揀，服之不忘。

　　又東十五里，曰渠豬之山，其上多竹，渠豬之水出焉，而南流注于河。其中是多豪魚，狀如鮪，而赤喙赤尾赤羽，可以已白癬。

　　又東三十五里，曰蔥聾之山，其中多大谷，是多白堊，黑、青、黃堊。

　　又東十五里，曰涹山，其上多赤銅，其陰多鐵。

　　又東七十里，曰脫扈之山。有草焉，其狀如葵葉而赤華，莢實，實如棕椶莢，名曰植楮，可以已癙，食之不眯。

　　又東二十里，曰金星之山，多天嬰，其狀如龍骨，可以已痤。

　　又東七十里，曰泰威之山，其中有穀，曰梟谷，其中多鐵。

　　又東十五里，曰橿谷之山，其中多赤銅。

　　又東百二十里，曰吳林之山，其中多葌草。

　　又北三十里，曰牛首之山。有草焉，名曰鬼草，其葉如葵而赤莖，其秀如禾，服之不憂。勞水出焉，而西流注于潏水。是多飛魚，其狀如鮒魚，食之已痔衕。

　　又北四十里，曰霍山，其木多穀。有獸焉，其狀如貍，而白尾有鬛，名曰朏朏，養之可以已憂。

　　又北五十二里，曰合谷之山，是多薝棘。

　　又北三十五里，曰陰山，多礪石、文石。少水出焉，其中多彫棠，其葉如榆葉而方，其實如赤菽，食之已聾。

　　又東北四百里，曰鼓鐙之山，多赤銅。有草焉，名曰榮草，其葉如柳，其本如雞卵，食之已風。

　　凡薄山之首，白甘棗之山至于鼓鐙之山，凡十五山，六千六百七十里。歷兒、冢也，其祠禮：毛，太牢之具；縣嬰以吉玉。其餘十三者，毛用一羊，縣嬰用藻珪，瘞而不糈。藻珪者，藻玉也，方其下而銳其上，而中穿之加金。

中次二經
　　《中次二經》濟山之首，曰煇諸之山，其上多桑，其獸多閭麋，其鳥多鶡。

　　又西南二百里，曰發視之山，其上多金玉，其下多砥礪。即魚之水出焉，而西流注于伊水。

　　又西三百里，曰豪山，其上多金玉而無草木。

　　又西三百里，曰鮮山，多金玉，無草木。鮮水出焉，而北流注于伊水。其中多鳴蛇，其狀如蛇而四翼，其音如磬，見則其邑大旱。

　　又西三百里，曰陽山，多石，無草木。陽水出焉，而北流注于伊水。其中多化蛇，其狀如人面而豺身，鳥翼而蛇行，其音如叱呼，見則其邑大水。

　　又西二百里，曰昆吾之山，其上多赤銅。有獸焉，其狀如彘而有角，其音如號，名曰蠪蛭，食之不眯。

　　又西百二十里，曰葌山，葌水出焉，而北流注于伊水，其上多金玉，其下多青雄黃。有木焉，其狀如棠而赤葉，名曰芒草，可以毒魚。

又西一百五十里，曰獨蘇之山，無草木而多水。

　　又西一百二十里，曰蔓渠之山，其上多金玉，其下多竹箭。伊水出焉，而東流注于洛。有獸焉，其名曰馬腹，其狀如人面虎身，其音如嬰兒，是食人。

　　凡濟山之首，自煇諸之山至于蔓渠之山，凡九山，一千六百七十里。其神皆人面而鳥身。祠用毛，用一吉玉，投而不糈。

中次三經
　　《中次三經》萯山之首，曰敖岸之山，其陽多㻬琈之玉，其陰多赭、黃金。神熏池居之。是常出美玉。北望河林，其狀如莤如舉。有獸焉，其狀如白鹿而四角，名曰夫諸，見則其邑大水。

　　又東十里，曰青要之山，實惟帝之密都。是多駕鳥。南望墠渚，禹父之所化，是多僕累、蒲盧。䰠武羅司之，其狀人面而豹文，小要而白齒，而穿耳以鐻，其鳴如鳴玉。是山也，宜女子。畛水出焉，而北流注于河。其中有鳥焉，名曰鴢，其狀如鳧，青身而朱目赤尾，食之宜子。有草焉，其狀如葌，而方莖黃華赤實，其本如藁本，名曰荀草，服之美人色。

　　又東十里曰騩山，其上有美棗，其陰有㻬琈之玉。正回之水出焉，而北流注于河。其中多飛魚，其狀如豚而赤文，服之不畏雷，可以禦兵。

　　又東四十里，曰宜蘇之山，其上多金玉，其下多蔓居之木。滽滽之水出焉，而北流注于河，是多黃貝。

　　又東二十里，曰和山，其上無草木而多瑤碧，實惟河之九都。是山也五曲，九水出焉，合而北流注于河，其中多蒼玉。吉神泰逢司之，其狀如人而虎尾，是好居于萯山之陽，出入有光。泰逢神動天地氣也。

　　凡萯山之首，自敖岸之山至于和山，凡五山，四百四十里。其祠︰泰逢、熏池、武羅皆一牡羊副，嬰用吉玉。其二神用一雄雞瘞之，糈用稌。

中次四經
　　《中次四經》釐山之首，曰鹿蹄之山，其上多玉，其下多金。甘水出焉，而北流注于洛，其中多泠石。

　　西五十里，曰扶豬之山，其上多礝石。有獸焉，其狀如貉而人目，其名曰䴦。虢水出焉，而北流注于洛，其中多瓀石。

　　又西一百二十里，曰釐山，其陽多玉，其陰多蒐。有獸焉，其狀如牛。蒼身，其音如嬰兒，是食人，其名曰犀渠。滽滽之水出焉，而南流注于伊水。有獸焉，名曰𤢺，其狀如獳犬而有鱗，其毛如彘鬣。

　　又西二百里，曰箕尾之山，多穀，多涂石，其上多㻬琈之玉。

　　又西二百五十里，曰柄山，其上多玉，其下多銅。滔雕之水出焉，而北流注于洛。其中多羬羊。有木焉，其狀如樗，其葉如桐而莢實，其名曰茇，可以毒魚。

　　又西二百里，曰白邊之山，其上多金玉，其下多青雄黃。

　　又西二百里，曰熊耳之山，其上多漆，其下多椶。浮濠之水出焉，而西流注于洛，其中多水玉，多人魚。有草焉，其狀如蘓而赤華，名曰葶薴，可以毒魚。

　　又西三百里，曰牡山，其上多文石，其下多竹箭竹䉋，其獸多㸲牛、羬羊，鳥多赤鷩。

　　又西三百五十里，曰讙舉之山。雒水出焉，而東北流注于玄扈之水，其中多馬腸之物。此二山者，洛閒也。

　　凡釐山之首，自鹿蹄之山至于玄扈之山，凡九山，千六百七十里。其神狀皆人面獸身。其祠之，毛用一白雞，祈而不糈，以采衣之。

中次五經
　　《中次五經》薄山之首，曰苟牀之山，無草木，多怪石。

　　東三百里，曰首山，其陰多榖柞，其草多𦬸芫，其陽多㻬琈之玉，木多槐。其陰有谷，曰机谷，多䲦鳥，其狀如梟而三目，有耳，其音如錄，食之已墊。

　　又東三百里，曰縣劚之山，無草木，多文石。

　　又東三百里，曰蔥聾之山，無草木，多𢈦石。

　　東北五百里，曰條谷之山，其木多槐桐，其草多芍藥、虋冬。

　　又北十里，曰超山，其陰多蒼玉，其陽有井，冬有水而夏竭。

　　又東五百里，曰成侯之山，其上多櫄木，其草多芃。

　　又東五百里，曰朝歌之山，谷多美堊。

　　又東五百里，曰槐山，谷多金錫。

　　又東十里，曰歷山，其木多槐，其陽多玉。

　　又東十里，曰尸山，多蒼玉，其獸多麖。尸水出焉，南流注于洛水，其中多美玉。

　　又東十里，曰良餘之山，其上多穀柞，無石。餘水出于其陰，而北流注于河；乳水出于其陽，而東南流注于洛。

　　又東南十里，曰蠱尾之山，多礪石、赤銅。龍餘之水出焉，而東南流注于洛。

　　又東北二十里，曰升山，其木其多榖柞棘，其草多藇蕙，多寇脫。黃酸之水出焉，而北流注于河，其中多璇玉。

　　又東二十里，曰陽虛之山，多金，臨于玄扈之水。

　　凡薄山之首，自苟林之山至于陽虛之山，凡十六山，二千九百八十二里。升山，冢也，其祠禮：太牢，嬰用吉玉。首山，䰠也，其祠用稌、黑犧、太牢之具、糱釀；干儛，置鼓；嬰用一璧。尸水，合天也，肥牲祠之，用一黑犬于上，用一雌雞于下，刉一牝羊，獻血。嬰用吉玉，采之，饗之。

中次六經
　　《中次六經》縞羝山之首，曰平逢之山，南望伊洛，東望穀城之山，無草木，無水，多沙石。有神焉，其狀如人而二首，名曰驕蟲，是為螫蟲，實惟蜂蜜之廬，其祠之：用一雄雞，穰而勿殺。

　　西十里，曰縞羝之山，無草木，多金玉。

　　又西十里，曰廆山，其陰多㻬琈之玉。其陰有谷，名曰雚谷，其木多柳楮。其中有鳥焉，狀如山雞而長尾，赤如丹火而青喙，名曰鴒䳩，其鳴自呼，服之不眯。交觴之水出于其陽，而南流注于洛；俞隨之水出于其陰，而北流注于穀水。

　　又西三十里，曰瞻諸之山，其陽多金，㴬水出焉，而東南流注于洛；少水出于其陰，而東流注于穀水。

　　又西三十里，曰婁涿之山，無草木，多金玉。瞻水出于其陽，而東流注于洛；陂水出于其陰，而北流注于穀水，其中多茈石、文石。

　　又西四十里，曰白石之山。惠水出于其陽，而南流注于洛，其中多水玉。澗水出于其陰，西北流注于穀水，其中多麋石、櫨丹。

　　又西五十里，曰榖山，其上多榖，其下多桑。爽水出焉，而西北流注于榖水，其中多碧綠。

　　又西七十二里，曰密山，其陽多玉，其陰多鐵。豪水出焉，而南流注于洛，其中多旋龜，其狀鳥首而鼈尾，其音如判木。無草木。

　　又西百里，曰長石之山，無草木，多玉。其西有谷焉，名曰共谷，多竹。共水出焉，西南流注于洛，其中多鳴石。

　　又西一百四十里，曰傅山，無草木，多瑤碧。厭染之水出于其陽，而南流注于洛，其中多人魚。其西有林焉，名曰墦冢。穀水出焉，而東流注于洛，其中多㻒玉。

　　又西五十里，曰橐山，其木多樗，多𣖾木，其陽多金玉，其陰多鐵，多蕭。橐水出焉，而北流注于河。其中多脩辟之魚，狀如黽而白喙，其音如鴟，食之已白癬。

　　又西九十里，曰常烝之山，無草木，多堊。潐水出焉，而東北流注于河，其中多蒼玉。菑水出焉，而北流注于河。

　　又西九十里，曰夸父之山，其木多椶枏、多竹箭，其獸多㸲牛、羬羊，其鳥多鷩，其陽多玉，其陰多鐵。其北有林焉，名曰桃林，是廣員三百里，其中多馬。湖水出焉，而北流注于河，其中多㻒玉。

　　又西九十里，曰陽華之山，其陽多金玉，其陰多青雄黃，其草多藷藇，多苦辛，其狀如橚，其實如瓜，其味酸甘，食之已瘧。楊水出焉，而西南流注于洛，其中多人魚。門水出焉，而東北流注于河，其中多玄䃤。𦁎姑之水出于其陰，而東流注于門水，其上多銅。門水出于河，七百九十里入雒水。

　　凡縞羝山之首，自平逢之山至于陽華之山，凡十四山，七百九十里。嶽在其中，以六月祭之，如諸嶽之祠法，則天下安寧。

中次七經
　　《中次七經》苦山之首，曰休輿之山。其上有石焉，名曰帝臺之棋，五色而文，其狀如鶉卵，帝臺之石，所以禱百神者也，服之不蠱。有草焉，其狀如蓍，赤葉而本叢生，名曰夙條，可以為簳。

　　東三百里，曰鼓鍾之山，帝臺之所以觴百神也。有草焉，方莖而黃華，員葉而三成，其名曰焉酸，可以為毒。其上多礪，其下多砥。

　　又東二百里，曰姑媱之山。帝女死焉，其名曰女尸，化為䔄草，其葉胥成，其華黃，其實如菟丘，服之媚于人。

　　又東二十里，曰苦山。有獸焉，名曰山膏，其狀如逐，赤若丹火，善詈。其上有木焉，名曰黃棘，黃華而員葉，其實如蘭。服之不字。有草焉，員葉而無莖，赤華而不實，名曰無條，服之不癭。

　　又東二十七里，曰堵山，神天愚居之，是多怪風雨。其上有木焉，名曰天楄，方莖而葵狀，服之不㖶。

　　又東五十二里，曰放皋之山。明水出焉。南流注于伊水，其中多蒼玉。有木焉，其葉如槐，黃華而不實，其名曰蒙木，服之不惑。有獸焉，其狀如蜂，枝尾而反舌，善呼，其名曰文文。

　　又東五十七里，曰大𩇵之山，多㻬琈之玉，多麋玉。有草焉，其狀葉如榆，方莖而蒼傷，其名曰牛傷，其根蒼文，服者不厥，可以禦兵。其陽狂水出焉，西南流注于伊水，其中多三足龜，食者無大疾，可以已腫。

　　又東七十里，曰半石之山，其上有草焉，生而秀，其高丈餘，赤葉黃華，華而不實，其名曰嘉榮，服之者不霆。來需之水出于其陽，而西流注于伊水，其中多鯩魚，黑文，其狀如鮒，食者不睡。合水出于其陰，而北流注于洛，多鰧魚，狀如鱖，居逵，蒼文赤尾，食者不癰，可以為瘻。

　　又東五十里，曰少室之山，百草木成囷。其上有木焉，其名曰帝休，葉狀如楊，其枝五衢，黃華黑實，服者不怒。其上多玉，其下多鐵。休水出焉，而北流注于洛，其中多䱱魚，狀如𥂕蜼而長距，足白而對，食者無蠱疾，可以禦兵。

　　又東三十里，曰泰室之山。其上有木焉，葉狀如棃而赤理，其名曰栯木，服者不妒。有草焉，其狀如𦬸，白華黑實，澤如蘡薁，其名曰䔄草，服之不眯。上多美石。

　　又北三十里，曰講山，其上多玉，多柘，多柏。有木焉，名曰帝屋，葉狀如椒，反傷赤實，可以禦凶。

　　又北三十里，曰嬰梁之山，上多蒼玉，錞于玄石。

　　又東三十里，曰浮戲之山。有木焉，葉狀如樗而赤實，名曰亢木，食之不蠱，汜水出焉，而北流注于河。其東有谷，因名曰蛇谷，上多少辛。

　　又東四十里，曰少陘之山。有草焉，名曰𦱌草，葉狀如葵，而赤莖白華，實如蘡薁，食之不愚。器難之水出焉，而北流注于役水。

　　又東南十里，曰太山。有草焉，名曰棃，其葉狀如荻而赤華，可以已疽。太水出于其陽，而東南注于役水；承水出于其陰，而東北流注于役。

　　又東二十里，曰末山，上多赤金。末水出焉，北流注于役。

　　又東二十五里，曰役山，上多白金，多鐵。役水出焉，北流注于河。

　　又東三十五里，曰敏山。上有木焉，其狀如荊，白華而赤實，名曰葪柏，服之不寒。其陽多㻬琈之玉。

　　又東三十里，曰大騩之山，其陰多鐵、美玉、青堊。有草焉，其狀如蓍而毛，青華而白實，其名曰𦵧，服之不夭，可以為腹病。

　　凡苦山之首，自休輿之山至于大騩之山，凡十有九山，千一百八十四里。其十六神者，皆豕身而人面。其祠：毛牷用一羊羞，嬰用一藻玉瘞。苦山、少室、太室皆冢也，其祠之：太牢之具，嬰以吉玉。其神狀皆人面而三首。其餘屬皆豕身人面也。

中次八經
　　《中次八經》荊山之首，曰景山，其上多金玉，其木多杼、檀。雎水出焉，東南流注于江，其中多丹粟，多文魚。

　　東北百里，曰荊山，其陰多鐵，其陽多赤金，其中多犛牛，多豹虎，其木多松柏，其草多竹，多橘櫾。漳水出焉，而東南流注于雎，其中多黃金，多鮫魚，其獸多閭麋。

　　又東北百五十里，曰驕山，其上多玉，其下多青雘，其木多松柏，多桃枝鉤端。神𧕛圍處之，其狀如人面。羊角虎爪，恒遊于雎漳之淵，出入有光。

　　又東北百二十里，曰女几之山，其上多玉，其下多黃金，其獸多豹虎，多閭麋麖麂，其鳥多白鷮，多翟，多鴆。

　　又東北二百里，曰宜諸之山，其上多金玉，其下多青雘。洈水出焉，而南流注于漳，其中多白玉。

　　又東北三百五十里，曰綸山，其木多梓枏，多桃枝，多柤粟橘櫾，其獸多閭麈麢㚟。

　　又東二百里，曰陸䣀之山，其上多㻬琈之玉，其下多堊，其木多杻橿。

　　又東百三十里，曰光山，其上多碧，其下多木。神計蒙處之，其狀人身而龍首，恒遊于漳淵，出入必有飄風暴雨。

　　又東百五十里，曰岐山，其陽多赤金，其陰多白瑉，其上多金玉，其下多青雘，其林多樗。神涉𧕛處之，其狀人身而方面三足。

　　又東百三十里，曰銅山，其上多金銀鐵，其木多榖柞柤栗橘櫾，其獸多犳。

　　又東北一百里，曰美山，其獸多兕牛，多閭麈，多豕鹿，其上多金，其下多青雘。

　　又東北百里，曰大堯之山，其木多松柏，多梓桑，多机，其草多竹，其獸多豹虎麢㚟。

　　又東北三百里，曰靈山，其上多金玉，其下多青雘，其木多桃李梅杏。

　　又東北七十里，曰龍山，上多寓木，其上多碧，其下多赤錫，其草多桃枝鉤端。

　　又東南五十里，曰衡山，上多寓木榖柞，多黃堊白堊。

　　又東南七十里，曰石山，其上多金，其下多青雘，多寓木。

　　又南百二十里，曰若山，其上多㻬琈玉，多赭，多邽石，多寓木，多柘。

　　又東南一百二十里，曰彘山，多美石，多柘。

　　又東南一百五十里，曰玉山，其上多金玉，其下多碧、鐵，其木多柏。

　　又東南七十里，曰讙山，其木多檀，多封石，多白錫。郁水出于其上，潛于其下，其中多砥礪。

　　又東北百五十里，曰仁舉之山，其木多榖柞，其陽多赤金，其陰多赭。

　　又東五十里，曰師每之山，其陽多砥礪，其陰多青雘，其木多柏，多檀，多柘，其草多竹。

　　又東南二百里，曰琴鼓之山，其木多榖柞椒柘，其上多白瑉，其下多洗石，其獸多豕鹿，多白犀，其鳥多鴆。

　　凡荊山之首，自景山至琴鼓之山，凡二十三山，二千八百九十里。其神狀皆鳥身而人面。其祠：用一雄雞祈瘞，用一藻圭，糈用稌。驕山，冢也，其祠：用羞酒少牢祈瘞，嬰毛一璧。

中次九經
　　《中次九經》岷山之首，曰女几之山，其上多石涅，其木多杻橿，其草多菊𦬸。洛水出焉，東注于江，其中多雄黃，其獸多虎豹。

　　又東北三百里，曰岷山。江水出焉，東北流注于海，其中多良龜，多鼉，其上多金玉，其下多白瑉，其木多梅棠，其獸多犀象，多夔牛，其鳥多翰鷩。

　　又東北一百四十里，曰崍山，江水出焉，東流注于江。其陽多黃金，其陰多麋麈，其木多檀柘，其草多䪥韭，多葯、空奪。

　　又東一百五十里，曰崌山。江水出焉，東流注于大江，其中多怪蛇，多䲀魚，其木多楢杻，多梅梓，其獸多夔牛麢㚟犀兕。有鳥焉，狀如鴞而赤身白首，其名曰竊脂，可以禦火。

　　又東三百里，曰高梁之山，其上多堊，其下多砥礪，其木多桃枝鉤端。有草焉，狀如葵而赤華、莢實、白柎，可以走馬。

　　又東四百里，曰蛇山，其上多黃金，其下多堊，其木多栒，多橡章，其草多嘉榮、少辛。有獸焉，其狀如狐，而白尾長耳，名𤜣狼，見則國內有兵。

　　又東五百里，曰鬲山，其陽多金，其陰多白珉。蒲𪈘之水出焉，而東流注于江，其中多白玉，其獸多犀象熊羆，多猨蜼。

　　又東北三百里，曰隅陽之山，其上多金玉，其下多青雘，其木多梓桑，其草多茈。徐之水出焉，東流注于江，其中多丹粟。

　　又東二百五十里，曰岐山，其上多白金，其下多鐵。其木多梅梓，多杻楢。減水出焉，東南流注于江。

　　又東三百里，曰勾檷之山，其上多玉，其下多黃金，其木多櫟柘，其草多芍藥。

　　又東一百五十里，曰風雨之山，其上多白金，其下多石涅；其木多棷椫，多楊。宣余之水出焉，東流注于江，其中多蛇。其獸多閭麋，多麈豹虎，其鳥多白鷮。

　　又東北二百里，曰玉山，其陽多銅，其陰多赤金，其木多豫章楢杻，其獸多豕鹿麢㚟，其鳥多鴆。

　　又東一百五十里，曰熊山。有穴焉，熊之穴，恒出神人。夏啟而冬閉；是穴也，冬啟乃必有兵。其上多白玉，其下多白金，其林多樗柳，其草多寇脫。

　　又東一百四十里，曰騩山，其陽多美玉赤金，其陰多鐵，其木多桃枝荊𦬊。

　　又東二百里，曰葛山，其上多赤金，其下多瑊石，其木多柤栗橘櫾楢杻，其獸多麢㚟，其草多嘉榮。

　　又東一百七十里，曰賈超之山，其陽多黃堊，其陰多美赭，其木多柤栗橘櫾，其中多龍脩。

　　凡岷山之首，自女几山至于賈超之山，凡十六山，三千五百里。其神狀皆馬身而龍首。其祠：毛用一雄雞瘞。糈用稌。文山、勾檷、風雨、騩之山，是皆冢也，其祠之：羞酒，少牢具，嬰毛一吉玉。熊山，帝也，其祠：羞酒，太牢具，嬰用一璧。干儛，用兵以禳；祈，璆冕舞。

中次十經
　　《中次十經》之首，曰首陽之山，其上多金玉，無草木。

　　又西五十里，曰虎尾之山，其木多椒椐，多封石；其陽多赤金，其陰多鐵。

　　又西南五十里，曰繁繢之山，其木多楢杻，其草多枝勾。

　　又西南二十里，曰勇石之山，無草木，多白金，多水。

　　又西二十里，曰復州之山，其木多檀，其陽多黃金。有鳥焉，其狀如鴞，而一足彘尾，其名曰跂踵，見則其國大疫。

　　又西三十里，曰楮山，多寓木，多椒椐，多柘，多堊。

　　又西二十里，曰又原之山，其陽多青雘，其陰多鐵，其鳥多鸜鵒。

　　又西五十里，曰涿山，其木多榖柞杻，其陽多㻬琈之玉。

　　又西七十里，曰丙山，其木多梓檀，多弞杻。

　　凡首陽山之首，自首山至于丙山，凡九山，二百六十七里。其神狀皆龍身而人面。其祠之：毛用一雄雞瘞，糈用五種之糈。堵山，冢也，其祠之：少牢具，羞酒祠，嬰毛一璧瘞。騩山，帝也，其祠︰羞酒，太牢其；合巫祝二人儛，嬰一璧。

中次一十一經
　　《中次一十一經》荊山之首，曰翼望之山。湍水出焉，東流注于濟；貺水出焉，東南流注于漢，其中多蛟。其上多松柏，其下多漆梓，其陽多赤金，其陰多珉。

　　又東北一百五十里，曰朝歌之山。潕水出焉，東南流注于滎，其中多人魚。其上多梓枏，其獸多麢麋。有草焉，名曰莽草，可以毒魚。

　　又東南二百里，曰帝囷之山，其陽多㻬琈之玉，其陰多鐵。帝囷之水出于其上，潛于其下，多鳴蛇。

　　又東南五十里，曰視山，其上多韭。有井焉，名曰天井，夏有水，冬竭。其上多桑，多美堊金玉。

　　又東南二百里，曰前山，其木多櫧，多柏，其陽多金，其陰多赭。

　　又東南三百里，曰豐山。有獸焉，其狀如猨，赤目，赤喙、黃身，名曰雍和，見則國有大恐。神耕父處之，常遊清泠之淵，出入有光，見則其國為敗。有九鍾焉，是知霜鳴。其上多金，其下多榖柞杻橿。

　　又東北八百里，曰兔牀之山，其陽多鐵，其木多藷芧，其草多雞穀，其本如雞卵，其味酸甘，食者利于人。

　　又東六十里，曰皮山，多堊，多赭，其木多松柏。

　　又東六十里，曰瑤碧之山，其木多梓枏，其陰多青雘，其陽多白金。有鳥焉，其狀如雉，恒食蜚，名曰鴆。

　　又東四十里，曰支離之山。濟水出焉，南流注于漢。有鳥焉，其名曰嬰勺，其狀如鵲，赤目、赤喙、白身，其尾若勺，其鳴自呼。多㸲牛，多羬羊。

　　又東北五十里，曰祑𥮐之山，其上多松柏机桓。

　　又西北一百里，曰堇理之山，其上多松柏，多美梓；其陰多丹雘，多金；其獸多豹虎。有鳥焉，其狀如鵲，青身白喙，白目白尾，名曰青耕，可以禦疫，其鳴自叫。

　　又東南三十里，曰依軲之山，其上多杻橿，多苴。有獸焉，其狀如犬，虎爪有甲，其名曰獜，善駚𤘝，食者不風。

　　又東南三十五里，曰即谷之山，多美玉，多玄豹，多閭麈，多麢㚟。其陽多珉，其陰多青雘。

　　又東南四十里，曰雞山，其上多美梓，多桑，其草多韭。

　　又東南五十里，曰高前之山，其上有水焉，甚寒而清，帝臺之漿也，飲之者不心痛。其上有金，其下有赭。

　　又東南三十里，曰遊戲之山，多杻橿榖，多玉，多封石。

　　又東南三十五里，曰從山，其上多松柏，其下多竹。從水出于其上，潛于其下，其中多三足鼈，枝尾，食之無蠱疾。

　　又東南三十里，曰嬰䃌之山，其上多松柏，其下多梓櫄。

　　又東南三十里，曰畢山。帝苑之水出焉，東北流注于視，其中多水玉，多蛟。其上多㻬琈之玉。

　　又東南二十里，曰樂馬之山。有獸焉，其狀如彙，赤如丹火，其名曰𤟑，見則其國大疫。

　　又東南二十五里，曰葴山，視水出焉，東南流注于汝水，其中多人魚，多蛟，多頡。

　　又東四十里，曰嬰山，其下多青雘，其上多金玉。

　　又東三十里，曰虎首之山，多苴椆椐。

　　又東二十里，曰嬰侯之山，其上多封石，其下多赤錫。

　　又東五十里，曰大孰之山。殺水出焉，東北流注于視水，其中多白堊。

　　又東四十里，曰卑山，其上多桃李苴梓，多纍。

　　又東三十里，曰倚帝之山，其上多玉，其下多金。有獸焉，狀如鼣鼠，白耳白喙，名曰狙如，見則其國有大兵。

　　又東三十里，曰鯢山，鯢水出于其上，潛于其下，其中多美堊。其上多金，其下多青雘。

　　又東三十里，曰雅山。澧水出焉，東流注于視水，其中多大魚。其上多美桑，其下多苴，多赤金。

　　又東五十五里，曰宣山。淪水出焉，東南流注于視水，其中多蛟。其上有桑焉，大五十尺，其枝四衢，其葉大尺餘，赤理黃華青柎，名曰帝女之桑。

　　又東四十五里，曰衡山，其上多青雘，多桑，其鳥多鸜鵒。

　　又東四十里，曰豐山，其上多封石，其木多桑，多羊桃，狀如桃而方莖，可以為皮張。

　　又東七十里，曰嫗山，其上多美玉，其下多金，其草多雞穀。

　　又東三十里，曰鮮山，其木多楢杻苴，其草多虋冬，其陽多金，其陰多鐵。有獸焉，其狀如膜犬，赤喙、赤目、白尾，見則其邑有火，名曰𤝻即。

　　又東三十里，曰章山，其陽多金，其陰多美石。臯水出焉，東流注于豐水，其中多脃石。

　　又東二十五里，曰大支之山，其陽多金，其木多榖柞，無草木。

　　又東五十里，曰區吳之山，其木多苴。

　　又東五十里，曰聲匈之山，其木多榖，多玉，上多封石。

　　又東五十里，曰大騩之山，其陽多赤金，其陰多砥石。

　　又東十里，曰踵臼之山，無草木。

　　又東北七十里，曰歷石之山，其木多荊𦬊，其陽多黃金，其陰多砥石。有獸焉，其狀如貍而白首虎爪，名曰梁渠，見則其國有大兵。

　　又東南一百里，曰求山。求水出于其上，潛于其下，中有美赭。其木多苴，多䉋。其陽多金，其陰多鐵。

　　又東二百里，曰丑陽之山，其上多椆椐。有鳥焉，其狀如烏而赤足，名曰䳅鵌，可以禦火。

　　又東三百里，曰奧山，其上多柏杻橿，其陽多瀁琈之玉。奧水出焉，東流注于視水。

　　又東三十五里，曰服山，其木多苴，其上多封石，其下多赤錫。

　　又東百十里，曰杳山，其上多嘉榮草，多金玉。

　　又東三百五十里，曰几山，其木多楢檀杻，其草多香。有獸焉，其狀如彘，黃身、白頭、白尾，名曰聞𧲂，見則天下大風。

　　凡荊山之首，自翼望之山至于几山，凡四十八山，三千七百三十二里。其神狀皆彘身人首。其祠：毛用一雄雞祈，瘞用一珪，糈用五種之精。禾山，帝也，其祠：太牢之具，羞瘞倒毛；用一璧，牛無常。堵山、玉山，冢也，皆倒祠，羞毛少牢，嬰毛吉玉。

中次十二經
　　《中次十二經》洞庭山之首，曰篇遇之山，無草木，多黃金。

　　又東南五十里，曰雲山，無草木。有桂竹，甚毒，傷人必死。其上多黃金，其下多㻬琈之玉。

　　又東南一百三十里，曰龜山，其木多榖柞椆椐，其上多黃金，其下多青雄黃，多扶竹。

　　又東七十里，曰丙山，多筀竹，多黃金銅鐵，無木。

　　又東南五十里，曰風伯之山，其上多金玉，其下多痠石、文石，多鐵，其木多柳杻檀楮。其東有林焉，名曰莽浮之林，多美木鳥獸。

　　又東一百五十里，曰夫夫之山，其上多黃金，其下多青雄黃，其木多桑楮，其草多竹、雞鼓。神于兒居之，其狀人身而身操兩蛇，常遊于江淵，出入有光。

　　又東南一百二十里，曰洞庭之山。其上多黃金，其下多銀鐵，其木多柤棃橘櫾，其草多葌、蘼蕪、芍藥、芎藭。帝之二女居之，是常遊于江淵。澧沅之風，交瀟湘之淵，是在九江之閒，出入必以飄風暴雨。是多怪神，狀如人而載蛇，左右手操蛇。多怪鳥。

　　又東南一百八十里，曰暴山。其木多椶枏荊𦬊竹箭䉋箘，其是多黃金玉，其下多文石鐵，其獸多麋鹿𪊨就。

　　又東南二百里，曰即公之山，其上多黃金，其下多㻬琈之玉，其木多柳杻檀桑。有獸焉，其狀如龜，而白身赤首，名曰蛫，是可以禦火。

　　又東南一百五十九里，有堯山，其陰多黃堊，其陽多黃金，其木多荊𦬊柳檀，其草多藷藇𦬸。

　　又東南一百里，曰江浮之山，其上多銀砥礪，無草木，其獸多豕鹿。

　　又東二百里，曰真陵之山，其上多黃金，其下多玉，其木多榖柞柳杻，其草多榮草。

　　又東南一百二十里，曰陽帝之山，多美銅，其木多橿杻檿楮，其獸多麢麝。

　　又南九十里，曰柴桑之山，其上多銀，其下多碧，多泠石、赭，其木多柳𦬊楮桑，其獸多麋鹿，多白蛇飛蛇。

　　又東二百三十里，曰榮余之山，其上多銅；其下多銀，其木多柳𦬊，其蟲多怪蛇怪蟲。

　　凡洞庭山之首，自篇遇之山至于榮余之山，凡十萬山，二千八百里。其神狀皆鳥身而龍首。其祠：毛用一雄雞、一牝豚刏，糈用稌。凡夫夫之山、即公之山、堯山、陽帝之山皆冢也，其祠：皆肆瘞，祈用酒，毛用少牢，嬰毛一吉玉。洞庭、榮余山神也，其祠：皆肆瘞，祈酒太牢祠，嬰用圭璧十五，五采惠之。

　　右中經之山，大凡百九十七山，二萬一千三百七十一里。

　　大凡天下名山五千三百七十，居地，大凡六萬四千五十六里。

五臧山經
　　禹曰：天下名山，經五千三百七十山，六萬四千五十六里，居地也。言其《五臧》，蓋其餘小山甚眾，不足記云。天地之東西二萬八千里，南北二萬六千里，出水之山者八千里，受水者八千里，出銅之山四百六十七，出鐵之山三千六百九十。此天地之所分壤樹穀也，戈矛之所發也，刀鎩之所起也，能者有餘，拙者不足。封于太山，禪于梁父，七十二家，得失之數，皆在此內，是謂國用。

　　右《五臧山經》五篇，大凡一萬五千五百三字。


Chinese text: This work was published before January 1, 1923, and is in the
public domain worldwide because the author died at least 100 years ago.