海外西經
　　海外自西南陬至西北陬者。

　　滅蒙鳥在結匈國北，為鳥青，赤尾。

　　大運山高三百仞，在滅蒙鳥北。

　　大樂之野，夏后啟于此儛九代；乘兩龍，雲蓋三層。左手操翳，右手操環，佩玉璜。在大運山北。一曰大遺之野。

　　三身國在夏后啟北，一首而三身。

　　一臂國在其北，一臂、一目、一鼻孔。有黃馬虎文，一目而一手。

　　奇肱之國在其北，其人一臂三目，有陰有陽，乘文馬。有鳥焉，兩頭，赤黃色，在其旁。

　　刑天與帝爭神，帝斷其首，葬之常羊之山，乃以乳為目，以臍為口，操干戚以舞。

　　女祭、女戚在其北，居兩水閒，戚操魚觛，祭操俎。

　　䳐鳥、𪆻鳥，其色青黃，所經國亡。在女祭北。䳐鳥人面，居山上。一曰維鳥，青鳥、黃鳥所集。

　　丈夫國在維鳥北，其為人衣冠帶劍。

　　女丑之屍，生而十日炙殺之。在丈夫北。以右手鄣其面。十日居上，女丑居山之上。

　　巫咸國在女丑北，右手操青蛇，左手操赤蛇。在登葆山，群巫所從上下也。

　　并封在巫咸東，其狀如彘，前後皆有首，黑。

　　女子國在巫咸北，兩女子居，水周之。一曰居一門中。

　　軒轅之國在之際，其不壽者八百歲。在女子國北。人面蛇身，尾交首上。

　　窮山在其北，不敢西射，畏軒轅之丘。在軒轅國北。其丘方，四蛇相繞。

　　諸夭之野，鸞鳥自歌，鳳鳥自舞；鳳皇卵，民食之；甘露，民飲之，所欲自從也。百獸相與群居。在四蛇北。其人兩手操卵食之，兩鳥居前導之。

　　龍魚陵居在其北，狀如狸。一曰鰕。即有神聖乘此以行九野。一曰鼈魚在夭野北，其為魚也如鯉。

　　白民之國在龍魚北，白身披髮。有乘黃，其狀如狐，其背上有角，乘之壽二千歲。

　　肅慎之國在白民北，有樹名曰雒棠，聖人代立，于此取衣。

　　長股之國在雒棠北，被髮。一曰長腳。

　　西方蓐收，左耳有蛇，乘兩龍。

Chinese text: This work was published before January 1, 1923, and is in the
public domain worldwide because the author died at least 100 years ago.