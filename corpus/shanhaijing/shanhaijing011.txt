海外東經
　　海外自東南陬至東北陬者。

　　𨲠丘，爰有遺玉、青馬、視肉、楊桃、甘柤。甘華，百果所生。在東海，兩山夾丘，上有樹木。一曰嗟丘，一曰百果所在，在堯葬東。

　　大人國在其北，為人大，坐而削船。一曰在镸𨲠丘北。

　　奢比之尸在其北，獸身、人面、大耳，珥兩青蛇。一曰肝榆之尸，在大人北。

　　君子國在其北，衣冠帶劍，食獸，使二文虎在旁，其人好讓不爭。有薰華草，朝生夕死。一曰在肝榆之尸北。

　　𧈫𧈫在其北，各有兩首。一曰在君子國北。

　　朝陽之谷，神曰天吳，是為水伯。在𧈫𧈫北兩水間。其為獸也，八首人面，八足八尾，背青黃。

　　青丘國在其北，其人食五穀，衣絲帛。其狐四足九尾。一曰在朝陽北。

　　帝命豎亥步，自東極至于西極，五億十選九千八百步。豎亥右手把筭，左手指青丘北。一曰禹令豎亥。一曰五億十萬九千八百步。

　　黑齒國在其北，為人黑，食稻啖蛇，一赤一青，在其旁。一曰：在豎亥北，為人黑首，食稻使蛇，其一蛇赤。

　　下有湯谷。湯谷上有扶桑，十日所浴，在黑齒北。居水中，有大木，九日居下枝，一日居上枝。

　　雨師妾國在其北，其為人黑，兩手各操一蛇，左耳有青蛇，右耳有赤蛇。一曰在十日北，為人黑身人面，各操一龜。

　　玄股之國在其北，其為人股黑，衣魚食䳼，使兩鳥夾之。一曰在雨師妾國北。

　　毛民之國在其北，為人身生毛。一曰在玄股北。

　　勞民國在其北，其為人黑，食果草實。有一鳥兩頭。或曰教民。一曰在毛民北，為人面目手足盡黑。

　　東方句芒，鳥身人面，乘兩龍。

　　建平元年四月丙戌，待詔太常屬臣望校治，侍中光祿勳臣龔、侍中奉車都尉光祿大夫臣秀領主省。


Chinese text: This work was published before January 1, 1923, and is in the
public domain worldwide because the author died at least 100 years ago.