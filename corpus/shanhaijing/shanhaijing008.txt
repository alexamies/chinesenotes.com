海外南經
　　地之所載，六合之閒，四海之內，照之以日月，經之以星辰，紀之以四時，要之以太歲，神靈所生，其物異形，或夭或壽，唯聖人能通其道。

　　海外自西南陬至東南陬者。

　　結匈國在其西南，其為人結匈。

　　南山在其東南。自此山來，蟲為蛇，蛇號為魚。一曰南山在結匈東南。比翼鳥在其東，其為鳥青、赤，兩鳥比翼。一曰在南山東。

　　羽民國在其東南，其為人長頭，身生羽。一曰在比翼鳥東南，其為人長頰。

　　有神人二八，連臂，為帝司夜于此野。在羽民東。其為小人頰赤肩，盡十六人。

　　畢方鳥在其東，青水西，其為鳥一腳。一曰在二八神東。

　　讙頭國在其南，其為人人面有翼，鳥喙，方捕魚。一曰在畢方東。或曰讙朱國。

　　厭火國在其南，獸身黑色。生火出其口中。一曰在讙朱東。

　　三株樹在厭火北，生赤水上，其為樹如柏，葉皆為珠。一曰其為樹若彗。

　　三苗國在赤水東，其為人相隨。一曰三毛國。

　　臷國在其東，其為人黃，能操弓射蛇。一曰臷國在三毛東。

　　貫匈國在其東，其為人匈有竅。一曰在臷國東。

　　交脛國在其東，其為人交脛。一曰在穿匈東。

　　不死民在其東，其為人黑色，壽，不死。一曰在穿匈國東。

　　反舌國在其東，其為人反舌。一日支舌國在不死民東。

　　昆侖虛在其東，虛四方。一曰在反舌東，為虛四方。

　　羿與鑿齒戰于壽華之野，羿射殺之。在昆侖虛東。羿持弓矢，鑿齒持盾。一曰持戈。

　　三首國在其東，其為人一身三首。一曰在鑿齒東。

　　周饒國在其東，其為人短小，冠帶。一曰焦僥國在三首東。

　　長臂國在其東，捕魚水中，兩手各操一魚。一曰在焦僥東，捕魚海中。

　　狄山，帝堯葬于陽，帝嚳葬于陰。爰有熊、羆、文虎、蜼、豹、離朱、視肉。吁咽、文王皆葬其所。一曰湯山。一曰爰有熊、羆、文虎、蜼、豹、離朱、𩿨久、視肉、虖交。有范林方三百里。

　　南方祝融，獸身人面，乘兩龍。


Chinese text: This work was published before January 1, 1923, and is in the
public domain worldwide because the author died at least 100 years ago.