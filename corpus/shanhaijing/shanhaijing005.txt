北山經之首
　　北山經之首，曰單狐之山，多机木，其上多華草。漨水出焉，而西流注于泑水，其中多茈石文石。

　　又北二百五十里，曰求如之山，其上多銅，其下多玉，無草木。滑水出焉，而西流注于諸毗之水。其中多滑魚。其狀如鱓，赤背，其音如梧，食之已疣。其中多水馬，其狀如馬，文臂牛尾，其音如呼。

　　又北三百里，曰帶山，其上多玉，其下多青碧。有獸焉，其狀如馬，一角有錯，其名曰䑏疏，可以辟火。有鳥焉，其狀如烏，五采而赤文，名曰鵸䳜，是自爲牝牡，食之不疽。彭水出焉，而西流注于芘湖之水，其中多儵魚，其狀如鶏而赤毛，三尾六足四首，其音如鵲，食之可以已憂。

　　又北四百里，曰譙明之山。譙水出焉，西流注于河。其中多何羅之魚，一首而十身，其音如吠犬，食之已癰。有獸焉，其狀如貆而赤豪，其音如榴榴，名曰孟槐，可以禦凶。是山也，無草木，多青雄黃。

　　又北三百五十里，曰涿光之山。嚻水出焉，而西流注于河。其中多鰼鰼之魚，其狀如鵲而十翼，鱗皆在羽端，其音如鵲，可以禦火，食之不癉。其上多松柏，其下多椶枏，其獸多麢羊，其鳥多蕃。

　　又北三百八十里，曰虢山，其上多漆，其下多桐椐。其陽多玉，其陰多鐵。伊水出焉，西流注于河。其獸多橐駝，其鳥多寓，狀如鼠而鳥翼，其音如羊，可以禦兵。

　　又北四百里，至于虢山之尾，其上多玉而無石。魚水出焉，西流注于河，其中多文貝。

　　又北二百里，曰丹熏之山，其上多樗柏，其草多韭䪥，多丹雘。熏水出焉，而西流注于棠水。有獸焉，其狀如鼠，而菟首麋身，其音如獆犬，以其尾飛，名曰耳鼠，食之不䐆，又可以禦百毒。

　　又北二百八十里，曰石者之山，其上無草木，多瑤碧。泚水出焉，西流注于河。有獸焉，其狀如豹，而文題白身，名曰孟極，是善伏，其鳴自呼。

　　又北百一十里，曰邊春之山，多蔥、葵、韭、桃、李。杠水出焉，而西流注于泑澤。有獸焉，其狀如禺而文身，善笑，見人則臥，名曰幽鴳，其鳴自呼。

　　又北二百里，曰蔓聯之山，其上無草木，有獸焉，其狀如禺而有鬛，牛尾、文臂、馬蹏，見人則呼，名曰足訾，其鳴自呼。有鳥焉，群居而朋飛，其毛如雌雉，名曰鵁，其鳴自呼，食之已風。

　　又北百八十里，曰單張之山，其上無草木。有獸焉，其狀如豹而長尾，人首而牛耳，一目，名曰諸犍，善吒，行則銜其尾。居則蟠其尾。有鳥焉，其狀如雉，而文首、白翼、黃足，名曰白鵺，食之已嗌痛，可以已痸。櫟水出焉，在而南流注于杠水。

　　又北三百二十里，曰灌題之山，其上多樗柘，其下多流沙，多砥。有獸焉，其狀如牛而白尾，其音如訆，名曰那父。有鳥焉，其狀如雌雉而人面，見人則躍，名曰竦斯，其鳴自呼也。匠韓之水出焉，而西流注于泑澤，其中多磁石。

　　又北二百里，曰潘侯之山，其上多松柏，其下多榛楛，其陽多玉，其陰多鐵。有獸焉，其狀如牛，而四節生毛，或曰旄牛。邊水出焉，而南流注于櫟澤。

　　又北二百三十里，曰小咸之山，無草木，冬夏有雪。

　　北二百八十里，曰大咸之山，無草木，其下多玉。是山也，四方，不可以上。有蛇名曰長蛇，其毛如彘豪，其音如鼓柝。

　　又北三百二十里，曰敦薨之山，其上多椶枏，其下多茈草。敦薨之水出焉，而西流注于泑澤。出于昆侖之東北隅，實惟河原。其中多赤鮭，其獸多兕，旄牛，其鳥多鳲鳩。

　　又北二百里，曰少咸之山，無草木，多青碧。有獸焉，其狀如牛，而赤身、人面、馬足，名曰窫窳，其音如嬰兒，是食人。敦水出焉，東流注于鴈門之水，其中多䰽䰽之魚。食之殺人。

　　又北二百里，曰嶽法之山。瀤澤之水出焉，而東北流注于泰澤。其中多抄魚，其狀如鯉而雞足，食之已疣。有獸焉，其狀如犬而人面，善投，見人則笑，其名山𤟤，其行如風，見則天下大風。

　　又北二百里，曰北嶽之山，多枳棘剛木。有獸焉，其狀如牛，而四角、人目、彘耳，其名曰諸懷，其音如鳴鴈，是食人。諸懷之水出焉，而西流注于嚻水，其中多鮨魚，魚身而犬首，其音如嬰兒，食之已狂。

　　又北百八十里，曰渾夕之山，無草木，多銅玉。嚻水出焉，而西北流注于海。有蛇一首兩身，名曰肥遺，見則其國大旱。

　　又北五十里，曰北單之山，無草木，多蔥韭。

　　又北百里，曰羆差之山，無草木，多馬。

　　又北百八十里，曰北鮮之山，是多馬。鮮水出焉，而西北流注于涂吾之水。

　　又北百七十里，曰隄山，多馬。有獸焉，其狀如豹而文首，名曰狕。隄水出焉，而東流注于泰澤，其中多龍龜。

　　凡北山經之首，自單狐之山至于隄山，凡二十五山，五千四百九十里，其神皆人面蛇身。其祠之，毛用一雄雞彘瘞，吉玉用一珪，瘞而為不糈。其山北人，皆生食不火之物。

北次二經
　　《北次二經》之首，在河之東，其首枕汾，其名曰管涔之山。其上無木而多草，其下多玉。汾水出焉，而西流注于河。

　　又西二百五十里，曰少陽之山，其上多玉，其下多赤銀。酸水出焉，而東流注于汾水，其中多美赭。

　　又北五十里，曰縣雍之山，其上多玉，其下多銅，其獸多閭麋，其鳥多白翟白䳑。晋水出焉，而東南流注于汾水。其中多鮆魚，其狀如儵而赤麟，其音如叱，食之不騷。

　　又北二百里，曰狐岐之山，無草木，多青碧。勝水出焉，而東北流注于汾水，其中多蒼玉。

　　又北三百五十里，曰白沙山，廣員三百里，盡沙也，無草木鳥獸。鮪水出于其上，潜于其下，是多白玉。

　　又北四百里，曰爾是之山，無草木，無水。

　　又北三百八十里，曰狂山，無草木，是山也，冬夏有雪。狂水出焉，而西流注于浮水，其中多美玉。

　　又北三百八十里，曰諸餘之山，其上多銅玉，其下多松柏。諸餘之水出焉，而東流注于旄水。

　　又北三百五十里，曰敦頭之山，其上多金玉，無草木。旄水出焉，而東流注于印澤。其中多𩣡馬，牛尾而白身，一角，其音如呼。

　　又北三百五十里，曰鈎吾之山，其上多玉，其下多銅。有獸焉，其狀如羊身人面，其目在腋下，虎齒人爪，其音如嬰兒，名曰狍鴞，是食人。

　　又北三百里，曰北嚻之山，無石，其陽多碧，其陰多玉。有獸焉，其狀如虎，而白身犬首，馬尾彘鬛，名曰獨𤞞。有鳥焉，其狀如烏，人面，名曰𪄀𪃑，宵飛而晝伏，食之已暍。涔水出焉，而東流注于邛澤。

　　又北三百五十里，曰梁渠之山，無草木，多金玉。脩水出焉，而東流注于鴈門，其獸多居暨，其狀如彙而赤毛，其音如豚。有鳥焉，其狀如夸父，四翼、一目、犬尾，名曰嚻，其音如鵲，食之已腹痛，可以止衕。

　　又北四百里，曰姑灌之山，無草木。是山也，冬夏有雪。

　　又北三百八十里，曰湖灌之山，其陽多玉，其陰多碧，多馬。湖灌之水出焉，而東流注于海，其中多䱇。有木焉，其葉如柳而赤理。

　　又北水行五百里，流沙三百里，至于洹山，其上多金玉。三桑生之，其樹皆無枝，其高百仞。百果樹生之。其下多怪蛇。

　　又北三百里，曰敦題之山，無草木，多金玉。是錞于北海。

　　凡《北次二經》之首，自管涔之山至于敦題之山，凡十七山，五千六百九十里。其神皆蛇身人面。其祠：毛用一雄雞彘瘞；用一璧一珪，投而不糈。

北次三經
　　《北次三經》之首，曰太行之山。其首曰歸山，其上有金玉，其下有碧。有獸焉，其狀如麢羊而四角，馬尾而有距，其名曰䮝，善還，其名自訆。有鳥焉，其狀如鵲，白身、赤尾、六足，其名曰䴅，是善驚，其鳴自詨。

　　又東北二百里，曰龍侯之山，無草木，多金玉。决决之水出焉，而東流注于河。其中多人魚，其狀如䱱魚，四足，其音如嬰兒，食之無癡疾。

　　又東北二百里，曰馬成之山，其上多文石，其陰多金玉。有獸焉，其狀如白犬而黑頭，見人則飛，其名曰天馬，其鳴自訆，有鳥焉，其狀如烏，首白而身青、足黃，是名曰鶌鶋。其名自詨，食之不饑，可以已寓。

　　又東北七十里，曰咸山，其上有玉，其下多銅，是多松柏，草多茈草。條菅之水出焉，而西南流注于長澤。其中多器酸，三歲一成，食之已癘。

　　又東北二百里，曰天池之山，其上無草木，多文石。有獸焉，其狀如兔而鼠首，以其背飛，其名曰飛鼠。澠水出焉，潜于其下，其中多黃堊。

　　又東三百里，曰陽山，其上多玉，其下多金銅。有獸焉，其狀如牛而尾，其頸𦜜，其狀如句瞿，其名曰領胡，其鳴自詨，食之已狂。有鳥焉，其狀如雌雉，而五采以文，是自爲牝牡，名曰象蛇，其鳴自詨。留水出焉，而南流注于河。其中有䱤父之魚，其狀如鮒魚，魚首而彘身，食之已嘔。

　　又東三百五十里，曰賁聞之山，其上多蒼玉，其下多黃堊，多涅石。

　　又北百里，曰王屋之山，是多石。㶌水出焉，而西北流注于泰澤。

　　又東北三百里，曰教山，其上多玉而無石。教水出焉，西流注于河，是水冬乾而夏流，實惟乾河。其中有兩山。是山也，廣員三百步，其名曰發丸之山，其上有金玉。

　　又南三百里，曰景山，南望鹽販之澤，北望少澤。其上多草、藷藇，其草多秦椒，其陰多赭，其陽多玉。有鳥焉，其狀如蛇，而四翼、六目、三足，名曰酸與，其鳴自詨，見則其邑有恐。

　　又東南三百二十里，曰孟門之山，其上多蒼玉，多金，其下多黃堊，多涅石。

　　又東南三百二十里，曰平山。平水出于其上，潜于其下，是多美玉。

　　又東二百里，曰京山，有美玉，多漆木，多竹，其陽有赤銅，其陰有玄䃤。高水出焉，南流注于河。

　　又東二百里，曰虫尾之山，其上多金玉，其下多竹，多青碧。丹水出焉，南流注于河。薄水出焉，而東南流注于黃澤。

　　又東三百里，曰彭毗之山，其上無草木，多金玉，其下多水。蚤林之水出焉，東南流注于河。肥水出焉，而南流注于牀水，其中多肥遺之蛇。

　　又東百八十里，曰小侯之山。明漳之水出焉，南流注于黃澤。有鳥焉，其狀如烏而白文，名曰鴣𪄶，食之不灂。

　　又東三百七十里，曰泰頭之山。共水出焉，南流注于虖池。其上多金玉，其下多竹箭。

　　又東北二百里，曰軒轅之山，其上多銅，其下多竹。有鳥焉，其狀如梟而白首，其名曰黃鳥，其鳴自詨，食之不妒。

　　又北二百里，曰謁戾之山，其上多松柏，有金玉。沁水出焉，南流注于河。其東有林焉，名曰丹林。丹林之水出焉，南流注于河。嬰侯之水出焉，北流注于汜水。

　　東三百里，曰沮洳之山，無草木，有金玉。濝水出焉，南流注于河。

　　又北三百里，曰神囷之山，其上有文石，其下有白蛇，有飛蟲。黃水出焉，而東流注于洹。滏水出焉，而東流注于歐水。

　　又北二百里，曰發鳩之山，其上多柘木。有鳥焉，其狀如烏，文首、白喙、赤足，名曰精衛，其鳴自詨。是炎帝之少女，名曰女娃，女娃游于東海，溺而不返，故為精衛，常銜西山之木石，以堙于東海。漳水出焉，東流注于河。

　　又東北百二十里，曰少山，其上有金玉，其下有銅。清漳之水出焉，東流注于濁漳之水。

　　又東北二百里，曰錫山，其上多玉，其下有砥。牛首之水出焉，而東流注于滏水。

　　又北二百里，曰景山，有美玉。景水出焉，東南流注于海澤。

　　又北百里，曰題首之山，有玉焉，多石，無水。

　　又北百里，曰繡山，其上有玉、青碧，其木多栒，其草多芍藥、芎藭。洧水出焉，而東流注于河，其中有鱯、黽。

　　又北百二十里，曰松山，陽水出焉，東北流注于河。

　　又北百二十里，曰敦與之山，其上無草木，有金玉。溹水出于其陽，而東流注于泰陸之水；泜水出于其陰，而東流注于彭水。槐水出焉，而東流注于泜澤。

　　又北百七十里，曰柘山，其陽有金玉，其陰有鐵。歷聚之水出焉，而北流注于洧水。

　　又北三百里，曰維龍之山，其上有碧玉，其陽有金，其陰有鐵。肥水出焉，而東流注于皋澤，其中多礨石。敞鐵之水出焉，而北流注于大澤。

　　又北百八十里，曰白馬之山，其陽多石玉，其陰多鐵，多赤銅。木馬之水出焉，而東北流注于虖沱。

　　又北二百里，曰空桑之山，無草木，冬夏有雪。空桑之水出焉，東流注于虖沱。

　　又北三百里，曰泰戲之山，無草木，多金玉。有獸焉，其狀如羊，一角一目，目在耳後，其名曰䍶䍶，其鳴自訆。虖沱之水出焉，而東流注于漊水。液女之水出于其陽，南流注于沁水。

　　又北三百里，曰石山，多藏金玉。濩濩之水出焉，而東流注于虖沱；鮮于之水出焉，而南流注于虖沱。

　　又北二百里，曰童戎之山。皋塗之水出焉，而東流注于漊液水。

　　又北三百里，曰高是之山。滋水出焉，而南流注于虖沱。其木多椶，其草多條。滱水出焉，東流注于河。

　　又北三百里，曰陸山，多美玉。𨜰水出焉，而東流注于河。

　　又北二百里，曰沂山，般水出焉，而東流注于河。

　　北百二十里，曰燕山，多嬰石。燕水出焉，東流注于河。

　　又北山行五百里，水行五百里，至于饒山。是無草木，多瑤碧，其獸多橐駞，其鳥多鶹。歷虢之水出焉，而東流注于河，其中有師魚，食之殺人。

　　又北四百里，曰乾山，無草木，其陽有金玉，其陰有鐵而無水。有獸焉，其狀如牛而三足，其名曰獂，其鳴自詨。

　　又北五百里，曰倫山。倫水出焉，而東流注于河。有獸焉，其狀如麋，其州在尾上，其名曰羆。

　　又北五百里，曰碣石之山。繩水出焉，而東流注于河，其中多蒲夷之魚。其上有玉，其下多青碧。

　　又北水行五百里，至于鴈門之山，無草木。

　　又北水行四百里，至于泰澤。其中有山焉，曰帝都之山，廣員百里，無草木，有金玉。

　　又北五百里，曰錞于毋逢之山，北望鶏號之山，其風如䬅。西望幽都之山，浴水出焉。是有大蛇，赤首白身，其音如牛，見則其邑大旱。

　　凡《北次三經》之首，自太行之山以至于無逢之山，凡四十六山，萬二千三百五十里。其神狀皆馬身而人面者廿神。其祠之，皆用一藻珪瘞之。其十四神狀皆彘身而載玉。其祠之，皆玉，不瘞。其十神狀皆彘身而八足蛇尾。其祠之，皆用一璧瘞之。大凡四十四神，皆用稌糈米祠之。此皆不火食。

　　右北經之山志，凡八十七山，二萬三千二百三十里。


Chinese text: This work was published before January 1, 1923, and is in the
public domain worldwide because the author died at least 100 years ago.