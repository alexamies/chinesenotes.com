大荒東經
　　東海之外大壑，少昊之國。少昊孺帝顓頊于此，棄其琴瑟。有甘山者，甘水出焉，生甘淵。

　　東海之外，甘水之閒，有羲和之國。有女子名曰羲和，方浴日于甘淵。羲和者，帝俊之妻，是生十日。[1]

　　大荒東南隅有山，名皮母地丘。

　　東海之外，大荒之中，有山名曰大言，日月所出。

　　有波谷山者，有大人之國。有大人之市，名曰大人之堂。有一大人踆其上，張其兩臂。

　　有小人國，名靖人。

　　有神，人面獸身，名曰犁𩵀之尸。

　　有潏山，楊水出焉。

　　有蒍國，黍食，使四鳥：虎、豹、熊、羆。

　　大荒之中，有山名曰合虛，日月所出。

　　有中容之國。帝俊生中容，中容人食獸、木實，使四鳥：豹、虎、熊、羆。

　　有東口之山。有君子之國，其人衣冠帶劍。

　　有司幽之國。帝俊生晏龍，晏龍生司幽，司幽生思士，不妻；思女，不夫。食黍，食獸，是使四鳥。

　　有大阿之山者。

　　大荒中有山名曰明星，日月所出。

　　有白民之國。帝俊生帝鴻，帝鴻生白民，白民銷姓，黍食，使四鳥：虎、豹、熊、羆。

　　有青丘之國，有狐，九尾。

　　有柔僕民，是維嬴土之國。

　　有黑齒之國。帝俊生黑齒，姜姓，黍食，使四鳥。

　　有夏州之國。有蓋余之國。

　　有神人，八首人面，虎身十尾，名曰天吳。

　　大荒之中，有山名曰鞠陵于天、東極、離瞀，日月所出。名曰折丹──東方曰折，來風曰俊──處東極以出入風。

　　東海之渚中，有神，人面鳥身，珥兩黃蛇，踐兩黃蛇，名曰禺䝞。黃帝生禺禺䝞，禺禺䝞生禺京，禺京處北海，禺䝞處東海，是為海神。

　　有招搖山，融水出焉。有國曰玄股，黍食，使四鳥。

　　有困民國，勾姓，黍食。有人曰王亥，兩手操鳥，方食其頭。王亥托于有易、河伯僕牛。有易殺王亥，取僕牛。河伯念有易，有易潛出，為國于獸，方食之，名曰搖民。帝舜生戲，戲生搖民。

　　海內有兩人，名曰女丑。女丑有大蟹。

　　大荒之中，有山名曰孽搖頵羝，上有扶木，柱三百里，其葉如芥。有谷曰溫源谷。湯谷上有扶木。一日方至，一日方出，皆載于烏。

　　有神，人面、犬耳、獸身，珥兩青蛇，名曰奢比尸。

　　有五采之鳥，相鄉棄沙。惟帝俊下友。帝下兩壇，采鳥是司。

　　大荒之中，有山名猗天蘇門，日月所生。有壎民之國。

　　有綦山。又有搖山。有䰝山，又有門戶山。又有盛山。又有待山。有五采之鳥。

　　東荒之中，有山名曰壑明俊疾，日月所出。有中容之國。

　　東北海外，又有三青馬、三騅、甘華。爰有遺玉、三青鳥、三騅、視肉、甘華、甘柤，百穀所在。

　　有女和月母之國。有人名曰𪂧，北方曰𪂧，來風曰𤟇，是處東北隅以止日月，使無相閒出沒，司其短長。

　　大荒東北隅中，有山名曰凶犁土丘。應龍出南極，殺蚩尤與夸父，不得復上。故下數旱，旱而為應龍之狀，乃得大雨。

　　東海中有流波山，入海七千里。其上有獸，狀如牛，蒼身而無角，一足，出入水則必風雨，其光如日月，其聲如雷，其名曰夔。黃帝得之，以其皮為鼓，橛以雷獸之骨，聲聞五百里，以威天下。

註釋
 根據袁珂校注——珂案︰此節疑亦當在大荒東經「有甘山者，甘水出焉，生甘淵」之後。
 

Chinese text: This work was published before January 1, 1923, and is in the
public domain worldwide because the author died at least 100 years ago.