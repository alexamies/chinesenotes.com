海內南經
　　海內東南陬以西者。

　　甌居海中。閩在海中，其西北有山。一曰閩中山在海中。

　　三天子鄣山在閩西海北。一曰在海中。

　　桂林八樹在番隅東。

　　伯慮國、離耳國、雕題國、北朐國皆在鬱水南。鬱水出湘陵南海。一曰相慮。

　　梟陽國在北朐之西，其為人人面長脣，黑身有毛，反踵，見人笑亦笑；左手操管。

　　兕在舜葬東，湘水南，其狀如牛，蒼黑，一角。

　　蒼梧之山，帝舜葬于陽，帝丹朱葬于陰。

　　氾林方三百里，在狌狌東。

　　狌狌知人名，其為獸如豕而人面，在舜葬西。

　　狌狌西北有犀牛，其狀如牛而黑。

　　夏后啟之臣曰孟涂，是司神于巴，人請訟于孟涂之所，其衣有血者乃執之，是請生。居山上，在丹山西。

　　窫窳龍首，居弱水中，在狌狌之西，其狀如貙，龍首，食人。

　　有木，其狀如牛，引之有皮，若纓、黃蛇。其葉如羅，其實如欒，其木如蓲，其名曰建木。在窫窳西弱水上。

　　氐人國在建木西，其為人人面而魚身，無足。

　　巴蛇食象，三歲而出其骨，君子服之，無心腹之疾。其為蛇青黃赤黑。一曰黑蛇青首，在犀牛西。

　　旄馬，其狀如馬，四節有毛。在巴蛇西北，高山南。

　　匈奴、開題之國、列人之國並在西北。


Chinese text: This work was published before January 1, 1923, and is in the
public domain worldwide because the author died at least 100 years ago.