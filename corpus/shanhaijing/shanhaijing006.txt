東山經之首
　　《東山經》之首，曰樕𧑤之山，北臨乾昧。食水出焉。而東北流注于海。其中多鱅鱅之魚，其狀如梨牛，其音如彘鳴。

　　又南三百里，曰藟山，其上有玉，其下有金。湖水出焉，東流注于食水，其中多活師。

　　又南三百里，曰栒狀之山，其上多金玉，其下多青碧石。有獸焉，其狀如犬，六足，其名曰從從，其鳴自詨。有鳥焉，其狀如雞而鼠毛，其名曰䖪鼠，見則其邑大旱。掛水出焉。而北流注于湖水。其中多箴魚，其狀如儵，其喙如箴，食之無疫疾。

　　又南三百里，曰勃亝之山，無草木，無水。

　　又南三百里，曰番條之山，無草木，多沙。減水出焉，北流注于海，其中多鱤魚。

　　又南四百里，曰姑兒之山，其上多漆，其下多桑柘。姑兒之水出焉，北流注于海，其中多鱤魚。

　　又南四百里，曰高氏之山，其上多玉，其下多箴石。諸繩之水出焉，東流注于澤，其中多金玉。

　　又南三百里，曰嶽山，其上多桑，其下多樗。濼水出焉，東流注于澤，其中多金玉。

　　又南三百里，曰犲山，其上無草木，其下多水，其中多堪㐨之魚。有獸焉，其狀如夸父而彘毛，其音如呼，見則天下大水。

　　又南三百里，曰獨山，其上多金玉，其下多美石。末塗之水出焉，而東流注于沔，其中多𧌁䗤，其狀如黃蛇，魚翼，出入有光，見則其邑大旱。

　　又南三百里，曰泰山，其上多玉，其下多金。有獸焉，其狀如豚而有珠，名曰狪狪，其鳴自訆。環水出焉，東流注于江，其中多水玉。

　　又南三百里，曰竹山，錞于江，無草木，多瑤碧。激水出焉，而東流注于娶檀之水，其中多茈羸。

　　凡《東山經》之首，自樕𧑤之山以至于竹山，凡十二山，三千六百里。其神狀皆人身龍首。祠：毛用一犬祈，䎶用魚。

東次二經
　　《東次二經》之首，曰空桑之山，北臨食水，東望沮吳，南望沙陵，西望湣澤。有獸焉，其狀如牛而虎文，其音如欽。其名曰軨軨，其鳴自訆，見則天下大水。

　　又南六百里，曰曹夕之山，其下多穀而無水，多鳥獸。

　　又西南四百里，曰嶧皋之山，其上多金玉，其下多白堊。嶧皋之水出焉，東流注于激女之水，其中多蜃珧。

　　又南水行五百里，流沙三百里，至于葛山之尾，無草木，多砥礪。

　　又南三百八十里，曰葛山之首，無草木。澧水出焉，東流注于余澤，其中多珠蟞魚，其狀如胏而有目，六足有珠，其味酸甘，食之無癘。

　　又南三百八十里，曰餘峩之山。其上多梓枏，其下多荊𦬊。雜余之水出焉，東流注于黃水。有獸焉，其狀如菟而鳥喙，鴟目蛇尾，見人則眠，名曰犰狳，其鳴自訆，見則螽蝗為敗。

　　又南三百里，曰杜父之山，無草木，多水。

　　又南三百里，曰耿山，無草木，多水碧，多大蛇。有獸焉，其狀如狐而魚翼，其名曰朱獳，其鳴自訆，見則其國有恐。

　　又南三百里，曰盧其之山，無草木，多沙石，沙水出焉，南流注于涔水，其中多鵹鶘，其狀如鴛鴦而人足，其鳴自訆，見則其國多土功。

　　又南三百八十里，曰姑射之山，無草木，多水。

　　又南水行三百里，流沙百里，曰北姑射之山，無草木，多石。

　　又南三百里，曰南姑射之山，無草木，多水。

　　又南三百里，曰碧山，無草木，多大蛇，多碧、水玉。

　　又南五百里，曰緱氏之山，無草木，多金玉。原水出焉，東流注于沙澤。

　　又南三百里，曰姑逢之山，無草木，多金玉。有獸焉，其狀如狐而有翼，其音如鴻鴈，其名曰獙獙，見則天下大旱。

　　又南五百里，曰鳧麗之山，其上多金玉，其下多箴石，有獸焉，其狀如狐，而九尾、九首、虎爪，名曰蠪姪，其音如嬰兒，是食人。

　　又南五百里，曰䃌山，南臨䃌水，東望湖澤，有獸焉，其狀如馬，而羊目、四角、牛尾，其音如獆狗，其名曰峳峳。見則其國多狡客。有鳥焉，其狀如鳧而鼠尾，善登木，其名曰絜鉤，見則其國多疫。

　　凡《東次二經》之首，自空桑之山至于䃌山，凡十七山，六千六百四十里。其神狀皆獸身人面載觡。其祠：毛用一雞祈，嬰用一璧瘞。

東次三經
　　又《東次三經》之首，曰尸胡之山，北望𦍲山，其上多金玉，其下多棘。有獸焉，其狀如麋而魚目，名曰妴胡，其鳴自訆。

　　又南水行八百里，曰岐山，其木多桃李，其獸多虎。

　　又南水行七百里，曰諸鉤之山，無草木，多沙石。是山也，廣員百里，多寐魚。

　　又南水行七百里，曰中父之山，無草木，多沙。

　　又東水行千里，曰胡射之山，無草木，多沙石。

　　又南水行七百里，曰孟子之山，其木多梓桐，多桃李，其草多菌蒲，其獸多麋鹿。是山也，廣員百里。其上有水出焉，名曰碧陽，其中多鱣鮪。

　　又南水行五百里，曰流沙，行五百里，有山焉，曰跂踵之山，廣員二百里，無草木，有大蛇，其上多玉。有水焉，廣員四十里皆湧，其名曰深澤，其中多蠵龜。有魚焉，其狀如鯉，而六足鳥尾，名曰鮯鮯之魚，其鳴自訆。

　　又南水行九百里，曰踇隅之山，其上多草木，多金玉，多赭。有獸焉，其狀如牛而馬尾，名曰精精，其鳴自訆。

　　又南水行五百里，流沙三百里，至于無皋之山，南望幼海，東望榑木，無草木，多風。是山也，廣員百里。

　　凡《東次三經》之首，自尸胡之山至于無皋之山，凡九山，六千九百里。其神狀皆人身而羊角。其祠：用一牡羊，米用黍。是神也，見則風雨水為敗。

東次四經
　　又《東次四經》之首，曰北號之山，臨于北海。有木焉，其狀如楊，赤華，其實如棗而無核，其味酸甘，食之不瘧。食水出焉，而東北流注于海。有獸焉，其狀如狼，赤首鼠目，其音如豚，名曰猲狙，是食人。有鳥焉，其狀如雞而白首，鼠足而虎爪，其名曰鬿雀，亦食人。

　　又南三百里，曰旄山，無草木。蒼體之水出焉，而西流注于展水。其中多鱃魚，其狀如鯉而大首，食者不疣。

　　又南三百二十里，曰東始之山，上多蒼玉。有木焉，其狀如楊而赤理，其汁如血，不實，其名曰𦬊，可以服馬，泚水出焉，而東北流注于海，其中多美貝，多茈魚，其狀如鮒，一首而十身，其臭如蘪蕪，食之不䊧。

　　又東南三百里，曰女烝之山，其上無草木。石膏水出焉，而西注于鬲水，其中多薄魚，其狀如鱣魚而一目，其音如歐，見則天下大旱。

　　又東南二百里，曰欽山，多金玉而無石。師水出焉，而北流注于皋澤，其中多鱃魚，多文貝。有獸焉，其狀如豚而有牙，其名曰當康，其鳴自叫，見則天下大穰。

　　又東南二百里，曰子桐之山，子桐之水出焉，而西流注于餘如之澤。其中多䱻魚，其狀如魚而鳥翼，出入有光，其音如鴛鴦，見則天下大旱。

　　又東北二百里，曰剡山，多金玉。有獸焉，其狀如彘而人面，黃身而赤尾，其名曰合窳，其音如嬰兒。是獸也，食人，亦食蟲蛇，見則天下大水。

　　又東北二百里，曰太山，上多金玉、楨木。有獸焉，其狀如牛而白首，一目而蛇尾，其名曰蜚，行水則竭，行草則死，見則天下大疫。鉤水出焉，而北流注于勞水，其中的鱃魚。

　　凡《東次四經》之首，自北號之山至于太山，凡八山，一千七百二十里。

　　右東經之山誌，凡四十六山，萬八千八百六十里。


Chinese text: This work was published before January 1, 1923, and is in the
public domain worldwide because the author died at least 100 years ago.