海內經
　　東海之内，北海之隅，有國名曰朝鮮；天毒，其人水居[1]，偎人愛之[2]。

　　西海之内，流沙之中，有國名曰壑市[3]。

　　西海之内，流沙之西，有國名曰氾葉[4]。

　　流沙之西，有鳥山者，三水出焉[5]。爰有黄金、璿瑰、丹貨、銀鐵，皆流于此中[6]。又有淮山，好水出焉。

　　流沙之東，黑水之西，有朝雲之國、司彘之國。黄帝妻嫘祖，生昌意[7]。昌意降處若水，生韓流[8]。韓流擢首、謹耳[9]、人面、豕喙、麟身、渠股[10]、豚止[11]，取淖子曰阿女，生帝顓頊[12]。

　　流沙之東，黑水之閒，有山名不死之山[13]。

　　華山青水之東，有山名曰肇山。有人名曰柏子高[14]，柏子高上下於此，至于天[15]。

　　西南黑水之閒，有都廣之野，后稷葬焉[16]。其城方三百里，蓋天地之中，素女所出也。爰有膏菽、膏稻、膏黍、膏稷，百榖自生，冬夏播琴[17]。鸞鳥自歌，鳯鳥自儛，靈壽實華[18]，草木所聚[19]。爰有百獸，相羣爰處[20]。此草也，冬夏不死。

　　南海之内，黑水青水之閒，有水名曰若木，若水出焉。

　　有禺中之國。有列襄之國。有靈山，有赤蛇在木上，名曰蝡蛇，木食。

　　有鹽長之國。有人焉鳥首，名曰鳥民。

　　有九丘，以水絡之，名曰陶唐之丘、叔得之丘、孟盈之丘、昆吾之丘、黑白之丘、赤望之丘、參衛之丘、武夫之丘、神民之丘。有木，青葉紫莖，玄華黄實，名曰建木，百仭無枝，上有九欘，下有九枸，其實如麻，其葉如芒。大皥爰過，黄帝所為。

　　有窫窳，龍首，是食人。有青獸，人面，名曰猩猩。

　　西南有巴國。大皥生咸鳥，咸鳥生乘釐，乘釐生後照，後照是始為巴人。

　　有國名曰流黄辛氏，其域中方三百里，其出是塵。有巴遂山，澠水出焉。

　　又有朱卷之國。有黑蛇，青首，食象。

　　南方有贑巨人，人面長脣，黑身有毛，反踵，見人則笑，唇蔽其目，因可逃也。

　　又有黑人，虎首鳥足，兩手持蛇，方啗之。

　　有羸民，鳥足，有封豕。

　　有人曰苖民。有神焉，人首蛇身，長如轅，左右有首，衣紫衣，冠旃冠，名曰延維，人主得而饗食之，伯天下。

　　有鸞鳥自歌，鳯鳥自儛。鳯鳥首文曰德，翼文曰順，膺文曰仁，背文曰義，見則天下和。

　　又有青獸如莵，名曰𡹤狗。有翠鳥。有孔鳥。

　　南海之内有衡山，有菌山，有桂山。有山名三天子之都。

　　南方蒼梧之丘，蒼梧之淵，其中有九嶷山，舜之所葬，在長沙零陵界中。

　　北海之内，有蛇山者，蛇水出焉，東入于海。有五彩之鳥，飛蔽一鄉，名曰翳鳥。又有不鉅之山，巧倕葬其西。

　　北海之内，有反縛盗械，帶戈常倍之佐，名曰相顧之尸。

　　伯夷父生西岳，西岳生先龍，先龍是始生氐羌，氐羌乞姓。

　　北海之内，有山，名曰幽都之山，黑水出焉。其上有玄鳥、玄蛇、玄豹、玄虎、玄孤蓬尾。有大玄之山。有玄丘之民。有大幽之國。有赤脛之民。

　　有釘靈之國，其民從䣛已下有毛，馬蹏善走。

　　炎帝之孫伯陵，伯陵同吳權之妻阿女緣婦，緣婦孕三年，是生鼓、延、殳。殳始為侯，鼓、延是始為鍾，為樂風。

　　黄帝生駱明，駱明生白馬，白馬是為鯀。

　　帝俊生禺號，禺號生淫梁，淫梁生番禺，是始為舟。番禺生奚仲，奚仲生吉光，吉光是始以木為車。

　　少皥生般，般是始為弓矢。

　　帝俊賜羿彤弓素矰，以扶下國，羿是始去恤下地之百艱。

　　帝俊生晏龍，晏龍是為琴瑟。

　　帝俊有子八人，是始為歌舞。

　　帝俊生三身，三身生義均，義均是始為巧倕，是始作下民百巧。后稷是播百榖。稷之孫曰叔均，始作牛耕。大比赤隂，是始為國。禹、鯀是始布土，均定九州。

　　炎帝之妻，赤水之子聽訞生炎居，炎居生節竝，節竝生戲器，戲器生祝融，祝融降處於江水，生共工。共工生術器，術器首方顚，是復土穰，以處江水。共工生后土，后土生噎鳴，噎鳴生歳十有二。

　　洪水滔天。鯀竊帝之息壤以堙洪水，不待帝命。帝令祝融殺鯀于羽郊。鯀復生禹。帝乃命禹卒布土以定九州。



 朝鮮今樂浪郡也。天毒即天竺，國貴道德，有文書、金銀、錢貨，浮屠出此國中也。晉大興四年，天竺胡王獻珍寶
 偎亦愛也，音隱限
 音郝
 音如氾濫之氾
 三水同出一山也
 言其中有雜珍奇寶也
 《世本》云：黃帝娶于西陵氏之纍祖，產青陽及昌意
 《竹書》云：昌意降居若水，產帝乾荒，乾荒即韓流也，生帝顓頊
 擢首長咽，謹耳未聞
 渠，車輞，言跡腳也。《天傳》曰：大如車渠
 止足
 《世本》云：顓頊母，濁山氏之子，名昌僕
 即員邱也
 柏子高，仙者也
 言翱翔雲天，徃來此山也
 其城方三百里，蓋天下之中素女所出也。《離騷》曰：絕都廣野而直指號
 播琴猶播殖，方俗言耳
 靈壽，木名也，似竹，有枝節
 在此業殖也
 於此羣聚也

Chinese text: This work was published before January 1, 1923, and is in the
public domain worldwide because the author died at least 100 years ago.