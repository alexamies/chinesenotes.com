臣等謹案，《山海經》十六卷，晉郭璞注。首有劉秀校上奏稱伯益所作。案山海經之名始見《史記•大宛傳》，司馬遷但云：「禹本記山海經，所言怪物余不敢道……」而未言爲何人所作。《列子》稱：「大禹行而見之伯益，知而名之，夷堅聞而志之。」似乎即指此書而不言其名山海經。王充《論衡•別通篇》曰：「禹主行水，益主記異物，海外山表，無所不至，以所見聞，作《山海經》。」趙煜《吳越春秋》亦同。惟《隋書•經籍志》云：「蕭何得秦圖書，後又得《山海經》。」相傳夏禹所記，其文稍異然似，皆因列子之說推而衍之。觀書中載夏后啟、周文王及秦漢長沙、象郡，餘暨下嶲諸地名，斷不作於三代以上，殆周、秦間人所述，而後來好異者又附益之歟。觀楚詞天問，多與相符，使古無是言，屈原何由杜撰？朱子《楚詞辨證》謂：「其反因天問而作，似乎不然。」至王應麟《王會補傳》引朱子之言，謂：「《山海經》記諸異物，飛走之類，多云東向，或曰東首。」疑本因圖畫而述之，古有此學，如九歌天問，皆其類云云，則得其實矣。郭璞注是書，見於《晉書》本傳，隋、唐二志皆云二十三卷，今本仍少五卷，疑後人併其卷帙以就。劉秀奏中，一十八篇之數，非缺佚也。隋唐志又有《郭璞山海經圖讚》二卷，今其讚猶載璞集中，其圖則宋志已不著錄，知久佚矣。舊本所載劉秀奏中稱其書凡十八篇，與漢志稱十三篇者不合。《七略》即秀所定，不應自相牴牾，疑其贗托。然璞序已引其文，相傳既久，今仍併錄焉。書中述山水多參以神怪，故道藏收入，太元部，競字號中，究其本旨，實非黃老之言，然道理山川，率難考據，按以耳目所及，百不一真，諸家並以爲地理書之冠，亦爲未久，覈實定名，實則小說之最古者爾。乾隆四十六年正月恭校上。

Chinese text: This work was published before January 1, 1923, and is in the
public domain worldwide because the author died at least 100 years ago.