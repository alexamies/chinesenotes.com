大荒西經
　　西北海之外，大荒之隅，有山而不合，名曰不周，有兩黄獸守之。有水曰寒暑之水，水西有濕山，水東有幕山。有禹攻共工國山。

　　有國名曰淑士，顓頊之子。

　　有神十人，名曰女媧之腸，化為神，處栗廣之野，横道而處。

　　有人名曰石夷，來風曰韋，處西北隅以司日月之長短。

　　有五采之鳥，有冠，名曰狂鳥。

　　有大澤之長山，有白民之國。

　　西北海之外，赤水之東，有長脛之國。

　　有西周之國，姬姓，食榖。有人方耕，名曰叔均。帝俊生后稷，稷降以百榖。稷之弟曰台璽，生叔均。叔均是代其父及稷播百榖，始作耕。有赤國妻氏。有雙山。

　　西海之外，大荒之中，有方山者，上有青樹，名曰柜格之松，日月所出入也。

　　西北海之外，赤水之西，有天民之國，食榖，使四鳥。

　　有北狄之國。黄帝之孫曰始均，始均生北狄。

　　有芒山。有桂山。有榣山，其上有人，號曰太子長琴。顓頊生老童，老童生祝融，祝融生太子長琴，是處榣山，始作樂風。

　　有五采鳥三名：一曰皇鳥，一曰鸞鳥，一曰鳳鳥。

　　有蟲狀如菟，胷以後者裸不見，青如猨狀。

　　大荒之中，有山名曰豐沮玉門，日月所入。

　　有靈山，巫咸、巫即、巫朌、巫彭、巫姑、巫真、巫禮、巫抵、巫謝、巫羅十巫，從此升降，百藥爰在。

　　西有王母之山、壑山、海山。有沃民之國，沃民是處。沃之野，鳳鳥之卵是食，甘露是飲。凡其所欲，其味盡存。爰有甘華、甘柤、白栁、視肉、三騅、璇瑰、瑶碧、白木、琅玕、白丹、青丹，多銀鐵。鸞鳥自歌，鳳鳥自舞，爰有百獸，相群是處，是謂沃之野。

　　有三青鳥，赤首黒目，一名曰大鵹，一名少鵹，一名曰青鳥。

　　有軒轅之臺，射者不敢西鄉，畏軒轅之臺。

　　大荒之中，有龍山，日月所入。

　　有三澤水，名曰三淖，昆吾之所食也。

　　有人衣青，以袂蔽面，名曰女丑之尸。

　　有女子之國。

　　有桃山。有䖟山。有桂山。有于土山。

　　有丈夫之國。

　　有弇州之山，五采之鳥仰天，名曰鳴鳥。爰有百樂歌儛之風。

　　有軒轅之國。江山之南棲為吉。不壽者乃八百歲。

　　西海陼中，有神，人面鳥身，珥兩青蛇，踐兩赤蛇，名曰弇茲。

　　大荒之中，有山名曰日月山，天樞也。吴姖天門，日月所入。有神，人面無臂，兩足反屬于頭上，名曰嘘。顓頊生老童，老童生重及黎，帝令重獻上天，令黎印下地。下地是生噎，處于西極，以行日月星辰之行次。

　　有人反臂，名曰天虞。

　　有女子方浴月。帝俊妻常羲，生月十二，此始浴之。

　　有玄丹之山。有五色之鳥，人面有髮。爰有青鴍、黄鷔、青鳥、黄鳥，其所集者其國亡。

　　有池，名孟翼之攻顓頊之池。

　　大荒之中，有山，名曰鏖鏊鉅，日月所入者。

　　有獸，左右有首，名曰屏蓬。

　　有巫山者。有壑山者。有金門之山，有人名曰黄姖之尸。有比翼之鳥，有白鳥，青翼，黄尾，玄喙。有赤犬，名曰天犬，其所下者有兵。

　　西海之南，流沙之濱，赤水之後，黒水之前，有大山，名曰崑崙之丘。有神，人面虎身，有文有尾，皆白，處之。其下有弱水之淵環之，其外有炎火之山，投物輒然。有人，戴勝，虎齒，有豹尾，穴處，名曰西王母。此山萬物盡有。

　　大荒之中，有山名曰常陽之山，日月所入。

　　有寒荒之國。有二人女祭、女薎。

　　有壽麻之國。南嶽娶州山女，名曰女虔。女虔生季格，季格生壽麻。壽麻正立無景，疾呼無響。爰有大暑，不可以往。

　　有人無首，操戈盾立，名曰夏耕之尸。故成湯伐夏桀于章山，克之，斬耕厥前。耕既立，無首，走厥咎，乃降于巫山。

　　有人名曰吴回，竒左，是無右臂。

　　有蓋山之國。有樹，赤皮支幹，青葉，名曰朱木。

　　有一臂民。

　　大荒之中，有山名曰大荒之山，日月所入。有人焉三面，是顓頊之子，三面一臂，三面之人不死，是謂大荒之野。

　　西南海之外，赤水之南，流沙之西，有人珥兩青蛇，乗兩龍，名曰夏后開。開上三嬪于天，得九辯與九歌以下。此天穆之野，髙二千仞，開焉得始歌九招。

　　有氐人之國。炎帝之孫名曰靈恝，靈恝生氐人，是能上下于天。

　　有魚偏枯，名曰魚婦。顓頊死即復蘇。風道北来，天乃大水泉，蛇乃化為魚，是謂魚婦。顓頊死即復蘇。

　　有青鳥，身黄，赤足，六首，名曰𪇆鳥。

　　有大巫山。有金之山。西南，大荒之隅，有偏句、常羊之山。


Chinese text: This work was published before January 1, 1923, and is in the
public domain worldwide because the author died at least 100 years ago.