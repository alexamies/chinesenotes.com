大荒南經
　　南海之外，赤水之西，流沙之東，有獸，左右有首，名曰䟣踢。有三青獸相並，名曰雙雙。

　　有阿山者。南海之中，有汜天之山，赤水窮焉。

　　赤水之東，有蒼梧之野，舜與叔均之所葬也。爰有文貝、離俞、𩿨久、鷹、賈、委維、熊、羆、象、虎、豹、狼、視肉。

　　有榮山，榮水出焉。黑水之南，有玄蛇，食麈。

　　有巫山者，西有黃鳥。帝藥，八齋。黃鳥于巫山，司此玄蛇。

　　大荒之中，有不庭之山，榮水窮焉。有人三身，帝俊妻娥皇，生此三身之國，姚姓，黍食，使四鳥。有淵四方，四隅皆達，北屬黑水，南屬大荒，北旁名曰少和之淵，南旁名曰從淵，舜之所浴也。

　　又有成山，甘水窮焉。有季禺之國，顓頊之子，食黍。有羽民之國，其民皆生毛羽。有卵民之國，其民皆生卵。

　　大荒之中，有不姜之山，黑水窮焉。又有賈山，汔水出焉。又有言山。又有登備之山。有恝恝之山。又有蒲山，澧水出焉。又有隗山，其西有丹，其東有玉。又南有山，漂水出焉。有尾山。有翠山。

　　有盈民之國，於姓，黍食。又有人方食木葉。

　　有不死之國，阿姓，甘木是食。

　　大荒之中，有山名曰去痓。南極果，北不成，去痓果。

　　南海渚中，有神，人面，珥兩青蛇，踐兩赤蛇，曰不廷胡余。

　　有神名曰因因乎，南方曰因乎，來風曰乎民，處南極以出入風。

　　有襄山。又有重陰之山。有人食獸，曰季釐。帝俊生季釐，故曰季釐之國。有緡淵。少昊生倍伐，倍伐降處緡淵。有水四方，名曰俊壇。

　　有臷民之國。帝舜生無淫，降臷處，是謂巫臷民。巫臷民盼姓，食穀，不績不經，服也；不稼不穡，食也。爰有歌舞之鳥，鸞鳥自歌，鳳鳥自舞。爰有百獸，相群爰處。百穀所聚。

　　大荒之中，有山名曰融天，海水南入焉。

　　有人曰鑿齒，羿殺之。

　　有蜮山者，有蜮民之國，桑姓，食黍，射蜮是食。有人方扜弓射黃蛇，名曰蜮人。

　　有宋山者，有赤蛇，名曰育蛇。有木生山上，名曰楓木。楓木，蚩尤所棄其桎梏，是爲楓木。

　　有人方齒虎尾，名曰祖狀之尸。

　　有小人，名曰焦僥之國，幾姓，嘉穀是食。

　　大荒之中，有山名㱙塗之山，青水窮焉。有雲雨之山，有木名曰欒。

　　禹攻雲雨，有赤石焉生欒，黃本，赤枝，青葉，群帝焉取藥。

　　有國曰伯服，顓頊生伯服，食黍。有鼬姓之國。有苕山。又有宗山。又有姓山。又有壑山。又有陳州山。又有東州山。又有白水山，白水出焉，而生白淵，昆吾之師所浴也。

　　有人名曰張弘，在海上捕魚。海中有張弘之國，食魚，使四鳥。

　　有人焉，鳥喙，有翼，方捕魚于海。

　　大荒之中，有人名曰驩頭。鯀妻士敬，士敬子曰炎融，生驩頭。驩頭人面鳥喙，有翼，食海中魚，杖翼而行。維宜芑苣，穋楊是食。有驩頭之國。

　　帝堯、帝嚳、帝舜葬于岳山。爰有文貝、離俞、𩿨久、鷹、賈、延維、視肉、熊、羆、虎、豹；朱木，赤枝，青華，玄實。有申山者。

　　大荒之中，有山名曰天臺，海水南入焉。

　　東南海之外，甘水之間，有羲和之國。有女子名曰羲和，方浴日於甘淵。羲和者，帝俊之妻，生十日。[1]

　　有蓋猶之山者，其上有甘柤，枝幹皆赤，黃葉，白華，黑實。東又有甘華，枝幹皆赤，黃葉。有青馬，有赤馬，名曰三騅。有視肉。

　　有小人，名曰菌人。

　　有南類之山，爰有遺玉、青馬、三騅、視肉、甘華，百穀所在。

註釋
 根據袁珂校注︰此節疑亦當在大荒東經「有甘山者，甘水出焉，生甘淵」之後，甘淵蓋即湯谷也，其地本當在東方。
 

Chinese text: This work was published before January 1, 1923, and is in the
public domain worldwide because the author died at least 100 years ago.