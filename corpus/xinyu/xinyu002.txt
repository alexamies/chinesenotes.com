資質第七

質美者以通為貴，才良者以顯為能。何以言之？夫楩柟豫章，天下之名木也，生於深山之中，產於溪谷之傍，立則為大山眾木之宗，仆則為萬世之用，浮於山水之流，出於冥冥之野，因江、河之道，而達於京師之下，因斧斤之功，得舒其文色，精捍直理，密緻博通，蟲蝎不能穿，水溼不能傷，在高柔輭，入地堅彊，無膏澤而光潤生，不刻畫而文章成，上為帝王之御物，下則賜公卿，庶賤而得以備器械；閉絕以關梁，及隘於山阪之阻，隔於九𡵻之隄，仆於嵬崔之山，頓於窅冥之溪，樹蒙蘢蔓延而無間，石崔嵬嶄岩而不開，廣者無舟車之通，狹者無步擔之蹊，商賈所不至，工匠所不窺，知者所不見，見者所不知，功棄而德亡，腐朽而枯傷，轉於百仞之壑，惕然而獨僵，當斯之時，不如道傍之枯楊。𡻭𡻭結屈，委曲不同，然生於大都之廣地，近於大匠之名工，材器制斷，規矩度量，堅者補朽，短者續長，大者治罇，小者治觴，飾以丹漆，斁以明光，上備大牢，春秋禮庠，褒以文采，立禮矜莊，冠帶正容，對酒行觴，卿士列位，布陳宮堂，望之者目眩，近之者鼻芳。故事閉之則絕，次之則通，抑之則沈，興之則揚，處地楩梓，賤於枯楊，德美非不相絕也，才力非不相懸也，彼則槁枯而遠棄，此則為宗廟之瑚璉者，通與不通也。

人亦猶此。

夫窮澤之民，據犂接耜之士，或懷不羈之能，有禹、皋陶之美，綱紀存乎身，萬世之術藏於心；然身不容於世，無紹介通之者也。公卿之子弟，貴戚之黨友，雖無過人之能，然身在尊重之處，輔之者強而飾之眾也，靡不達也。

昔扁鵲居宋，得罪於宋君，出亡之衛，衛人有病將死者，扁鵲至其家，欲為治之。病者之父謂扁鵲曰：「言子病甚篤，將為迎良醫治，非子所能治也。」退而不用，乃使靈巫求福請命，對扁鵲而咒，病者卒死，靈巫不能治也。夫扁鵲天下之良醫，而不能與靈巫爭用者，知與不知也。故事求遠而失近，廣藏而狹棄，斯之謂也。

昔宮之奇為虞公畫計，欲辭晉獻公璧馬之賂，而不假之夏陽之道，豈非金石之計哉！然虞公不聽者，惑於珍怪之寶也。

鮑丘之德行，非不高於李斯、趙高也，然伏隱於蒿廬之下，而不錄於世，利口之臣害之也。

凡人莫不知善之為善，惡之為惡；莫不知學問之有益於己，怠戲之無益於事也。然而為之者情欲放溢，而人不能勝其志也。人君莫不知求賢以自助，近賢以自輔；然賢聖或隱於田里，而不預國家之事者，乃觀聽之臣不明於下，則閉塞之譏歸於君；閉塞之譏歸於君，則忠賢之士棄於野；忠賢之士棄於野，則佞臣之黨存於朝；佞臣之黨存於朝，則下不忠於君；下不忠於君，則上不明於下；上不明於下，是故天下所以傾覆也。

至德第八

夫欲富國強威，辟地服遠者，必得之於民；欲建功興譽，垂名烈，流榮華者，必取之於身。故據萬乘之國，持百姓之命，苞山澤之饒，主士眾之力，而功不存乎身，名不顯於世者，乃統理之非也。

天地之性，萬物之類，懷德者眾歸之，恃刑者民畏之，歸之則充其側，畏之則去其域。故設刑者不厭輕，為德者不厭重，行罰者不患薄，布賞者不患厚，所以親近而致遠也。

夫形重者則心煩，事眾者則身勞；心煩者則刑罰縱橫而無所立，身勞者則百端迴邪而無所就。是以君子之為治也，塊然若無事，寂然若無聲，官府若無吏，亭落若無民，閭里不訟於巷，老幼不愁於庭，近者無所議，遠者無所聽，郵無夜行之卒，鄉無夜召之征，犬不夜吠，雞不夜鳴，耆老甘味於堂，丁男耕耘於野，在朝者忠於君，在家者孝於親；於是賞善罰惡而潤色之，興辟雍庠序而教誨之，然後賢愚異議，廉鄙異科，長幼異節，上下有差，強弱相扶，大小相懷，尊卑相承，雁行相隨，不言而信，不怒而威，豈待堅甲利兵、深牢刻令、朝夕切切而後行哉？

昔者，晉厲、齊莊、楚靈、宋襄，乘大國之權，杖眾民之威，軍師橫出，陵轢諸侯，外驕敵國，內刻百姓，鄰國之讎結於外，羣臣之怨積於內，而欲建金石之統，繼不絕之世，豈不難哉？故宋襄死於泓之戰，三君弒於臣之手，皆輕師尚威，以致於斯，故春秋重而書之，嗟歎而傷之。三君強其威而失其國，急其刑而自賊，斯乃去事之戒，來事之師也。

魯莊公一年之中，以三時興築作之役，規虞山林草澤之利，與民爭田漁薪菜之饒，刻桷丹楹，眩曜靡麗，收民十二之稅，不足以供邪曲之欲，繕不用之好，以快婦人之目，財盡於驕淫，力疲於不急，上困於用，下饑於食，乃遣臧孫辰請滯積於齊，倉廩空匱，外人知之，於是為齊、衛、陳、宋所伐，賢臣出，邪臣亂，子般殺，魯國危也。公子牙、慶父之屬，敗上下之序，亂男女之別，繼位者無所定，逆亂者無所懼。於是齊桓公遣大夫高子立僖公而誅夫人，逐慶父而還季子，然後社稷復存，子孫反業，豈不謂微弱者哉？故為威不強還自亡，立法不明還自傷，魯莊公之謂也。故春秋穀（缺）

懷慮第九

懷異慮者不可以立計，持兩端者不可以定威。故治外者必調內，平遠者必正近。綱維天下，勞神八極者，則憂不存於家。養氣治性，思通精神，延壽命者，則志不流於外。據土子民，治國治眾者，不可以圖利，治產業，則教化不行，而政令不從。蘇秦、張儀，身尊於位，名顯於世，相六國，事六君，威振山東，橫說諸侯，國異辭，人異意，欲合弱而制彊，持衡而御縱，內無堅計，身無定名，功業不平，中道而廢，身死於凡人之手，為天下所笑者，乃由辭語不一，而情欲放佚故也。

故管仲相桓公，詘節事君，專心一意，身無境外之交，心無欹斜之慮，正其國如制天下，尊其君而屈諸侯，權行於海內，化流於諸夏，失道者誅，秉義者顯，舉一事而天下從，出一政而諸侯靡。故聖人執一政以繩百姓，持一槩以等萬民，所以同一治而明一統也。

故天一以大成數，人一以□成倫。楚靈王居千里之地，享百邑之國，不先仁義而尚道德，懷奇伎，□□□，□陰陽，合物怪，作乾谿之臺，立百仞之高，欲登浮雲，窺天文，然身死於棄疾之手。魯莊公據中土之地，承聖人之後，不脩周公之業，繼先人之體，尚權杖威，有萬人之力，懷兼人之強，不能存立子糾，國侵地奪，以洙、泗為境。

夫世人不學詩、書，存仁義，尊聖人之道，極經藝之深，乃論不驗之語，學不然之事，圖天地之形，說災變之異，乖先王之法，異聖人之意，惑學者之心，移眾人之志，指天畫地，是非世事，動人以邪變，驚人以奇怪，聽之者若神，視之者如異；然猶不可以濟於厄而度其身，或觸罪□□法，不免於辜戮。故事不生於法度，道不本於天地，可言而不可行也，可聽而不可傳也，可□翫而不可大用也。

故物之所可，非道之所宜；道之所宜，非物之所可。是以制事者不可□，設道者不可通。目以精明，耳以主聽，口以別味，鼻以聞芳，手以之持，足以之行，各受一性，不得兩兼，兩兼則心惑，二路者行窮，正心一堅，久而不忘，在上不逸，為下不傷，執一統物，雖寡必眾，心佚情散，雖高必崩，氣泄生疾，壽命不長，顛倒無端，失道不行。故氣感之符，清潔明光，情素之表，恬暢和良，調密者固，安靜者詳，志定心平，血脈乃彊，秉政圖兩，失其中央，戰士不耕，朝士不商，邪不奸直，圓不亂方，違戾相錯，撥剌難匡。故欲理之君，閉利門，積德之家，必無災殃，利絕而道著，武讓而德興，斯乃持久之道，常行之法也。

本行第十

治以道德為上，行以仁義為本。故尊於位而無德者絀，富於財而無義者刑，賤而好德者尊，貧而有義者榮。段干木徒步之士，脩道行德，魏文侯過其閭而軾之。夫子陳、蔡之厄，豆飯菜羹，不足以接餒，二三子布弊褞袍，不足以禦寒，倥傯屈厄，自處甚矣；然而夫子當於道，二三子近於義，自布衣之士，上□天子，下齊庶民，而累其身而匡上也。及閔周室之衰微，禮義之不行也，厄挫頓仆，歷說諸侯，欲匡帝王之道，反天下之政，身無其立，而世無其主，周流天下，無所合意，大道隱而不舒，羽翼摧而不申，自□□□深授其化，以序終始，追治去事，以正來世，按紀圖錄，以知性命，表定六藝，以重儒術，善惡不相干，貴賤不相侮，強弱不相凌，賢與不肖不得相踰，科第相序，為萬□□□而不絕，功傳而不衰，詩、書、禮、樂，為得其所，乃天道之所立，大義之所行也，豈以□□□威耶？

夫人之好色，非脂粉所能飾；大怒之威，非氣力所能行也。聖人乘天威，合天氣，承天功，象天容，而不與為功，豈不難哉？夫酒池可以運舟，糟丘可以遠望，豈貧於財哉？統四海之權，主九州之眾，豈弱於武力哉？然功不能自存，而威不能自守，非貧弱也，乃道德不存乎身，仁義不加於下也。

故察於利而惛於道者，眾之所謀也；果於力而寡於義者，兵之所圖也。君子篤於義而薄於利，敏於行而慎於言，所□□□廣功德也。故曰：「不義而富且貴，於我如浮雲。」

夫懷璧玉，要環佩，服名寶，藏珍怪，玉斗酌酒，金罍刻鏤，所以夸小人之目者也；高臺百仞，金城文畫，所以疲百姓之力者也。故聖人卑宮室而高道德，惡衣服而勤仁義，不損其行，以好其容，不虧其德，以飾其身，國不興不事之功，家不藏不用之器，所以稀力役而省貢獻也。璧玉珠璣，不御於上，則翫好之物棄於下；琱琢刻畫之類，不納於君，則淫伎曲巧絕於下。夫釋農桑之事，入山海，采珠璣，捕豹翠，消䈥力，散布泉，以極耳目之好，快淫侈之心，豈不謬哉？

明誡第十一

君明於德，可以及於遠；臣篤於義，可以至於大。何以言之？昔湯以七十里之封，升帝王之位；周公自立三公之官，比德於五帝三王；斯乃口出善言，身行善道之所致也。故安危之要，吉凶之符，一出於身；存亡之道，成敗之事，一起於善行；堯、舜不易日月而興，桀、紂不易星辰而亡，天道不改而人道易也。

夫持天地之政，操四海之綱，屈申不可以失法，動作不可以離度，謬誤出口，則亂及萬里之外，何況刑無罪於獄，而誅無辜於市乎？

故世衰道失，非天之所為也，乃君國者有以取之也。惡政生惡氣，惡氣生災異。螟蟲之類，隨氣而生；虹蜺之屬，因政而見。治道失於下，則天文變於上；惡政流於民，則螟蟲生於野。賢君智則知隨變而改，緣類而試思之，於□□□變。聖人之理，恩及昆蟲，澤及草木，乘天氣而生，隨寒暑而動者，莫不延頸而望治，傾耳而聽化。聖人察物，無所遺失，上及日月星辰，下至鳥獸草木昆蟲，□□□鷁之退飛，治五石之所隕，所以不失纖微。至於鴝鵒來，冬多麋，言鳥獸之類□□□也。十有二月隕霜不煞菽，言寒暑之氣，失其節也。鳥獸草木尚欲各得其所，綱之以法，紀之以數，而況於人乎？

聖人承天之明，正日月之行，錄星辰之度，因天地之利，等高下之宜，設山川之便，平四海，分九州，同好惡，一風俗。易曰：「天垂象，見吉凶，聖人則之，天出善道，聖人得之。」言御占圖歷之變，下衰風化之失，以匡盛衰，紀物定世，後無不可行之政，無不可治之民，故曰：「則天之明，因地之利。」觀天之化，推演萬事之類，散之於□□之閒，調之以寒暑之節，養之以四時之氣，同之以風雨之化，故絕國異俗，莫不知□□□，樂則歌，哀則哭，蓋聖人之教所齊一也。

夫善道存乎心，無遠而不至也；惡行著乎己，無近而不去也。周公躬行禮義，郊祀后稷，越裳奉貢而至，麟鳳白雉草澤而應。殷紂無道，微子棄骨肉而亡。行善者則百姓悅，行惡者則子孫怨。是以明者可以致遠，否者可以失近。故春秋書衛侯之弟鱄出奔晉，書鱄絕骨肉之親，棄大夫之位，越先人之境，附他人之域，窮涉寒饑，織履而食，不明之效也。

思務第十二

夫長於變者，不可窮以詐。通於道者，不可驚以怪。審於辭者，不可惑以言。達於義者，不可動以利。是以君子博思而廣聽，進退順法，動作合度，聞見欲眾，而采擇欲謹，學問欲博而行己欲敦，見邪而知其直，見華而知其實，目不淫於炫燿之色，耳不亂於阿諛之詞，雖利之以齊、魯之富而志不移，談之以王喬、赤松之壽，而行不易，然後能壹其道而定其操，致其事而立其功也。

凡人則不然，目放於富貴之榮，耳亂於不死之道，故多棄其所長而求其所短，不得其所無而失其所有。是以吳王夫差知艾陵之可以取勝，而不知檇李可以破亡也。故事或見一利而喪萬機，取一福而致百禍。夫學者通於神靈之變化，曉於天地之開闔，□□□弛張，性命之短長，富貴之所在，貧賤之所亡，則手足不勞而耳目不亂，思慮不謬，計策不誤，上訣是非於天文，其次定狐疑於世務，廢興有所據，轉移有所守，故道□□□□□事可法也。

昔舜、禹因盛而治世，孔子承衰而作功，聖人不空出，賢者不虛生，□□□□□□而歸於善，斯乃天地之法而制其事，則世之便而設其義。故聖人不必同道，□□□□□□，好者不必同色而皆美，醜者不必同狀而皆惡，天地之數，斯命之象也。日□□□□□□□□八宿並列，各有所主，萬端異路，千法異形，聖人因其勢而調之，使小大不得相踰，方圓不得相干，分之以度，紀之以節，星不晝見，日不夜照，雷不冬發，霜不夏降。臣不凌君，則陰不□□陽，盛夏不暑，隆冬不霜，黑氣苞日，彗星揚光，虹蜺冬見，蟄蟲夏藏，熒惑亂宿，眾星失行。聖人因變而立功，由異而致太平，堯、舜承蚩尤之失，而思欽明之道，君子見惡於外，則知變於內矣。桀、紂不暴，則湯、武不仁，才惑於眾非者而改之，□□□□□□□亂之於朝廷，而匹夫治之於閨門。是以接輿、老萊所以避世於窮□□□□□而遠其尊也。君子行之於幽閒，小人厲之於士眾。老子曰：「上德不德。」□□□□□□虛也。

夫口誦聖人之言，身學賢者之行，久而不弊，勞而不廢，雖未為君□□□□□□已。孔子曰：「行夏之時，乘殷之輅，服周之冕，樂則韶舞，放鄭聲，遠佞人。」□□□道而行之於世，雖非堯、舜之君，則亦堯、舜也。今之為君者則不然，治不以五帝之術，則曰今之世不可以道德治也。為臣者不思稷、契，則曰今之民不可以仁義正也。為子者不執曾、閔之質，朝夕不休，而曰家人不和也。學者不操回、賜之精，晝夜不懈，而曰世所不行也。自人君至於庶人，未有不法聖道而為賢者也。易曰：「豐其屋，蔀其家，闚其戶，閴其無人。」無人者，非無人也，言無聖賢以治之耳。

故仁者在位而仁人來，義者在朝而義士至。是以墨子之門多勇士，仲尼之門多道德，文王之朝多賢良，秦王之庭多不詳。故善者必有所主而至，惡者必有所因而來。夫善惡不空作，禍福不濫生，唯心之所向，志之所行而已矣。 


=============
本作品在全世界都属于公有领域，因为作者逝世已经超过100年，并且于1925年1月1日之前出版。 