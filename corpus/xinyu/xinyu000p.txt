《新語》二卷，〈內府藏本。〉舊本題漢陸賈撰。案：《漢書》賈本傳稱著《新語》十二篇。《漢書‧藝文志》儒家陸賈二十七篇，蓋兼他所論述計之。《隋志》則作《新語》二卷。此本卷數與《隋志》合，篇數與本傳合，似為舊本。然《漢書‧司馬遷傳》稱遷取《戰國策》、《楚漢春秋》、陸賈《新語》作《史記》。《楚漢春秋》，張守節《正義》猶引之，今佚不可考。《戰國策》取九十三事皆與今本合。惟是書之文悉不見於《史記》。王充《論衡‧本性篇》引陸賈曰：天地生人也，以禮義之性。人能察已所以受命則順，順謂之道。今本亦無其文。又《穀梁傳》至漢武帝時始出，而道基篇末乃引及《穀梁傳》曰，時代尤相牴牾。其殆後人依託，非賈原本歟？考馬總《意林》所載，皆與今本相符。

李善《文選注》於司馬彪《贈山濤詩》引《新語》曰：楩柟僕則為世用。於王粲從軍詩引《新語》曰：聖人承天威，承天功，與之爭功，豈不難哉！於陸機日出東南隅行引《新語》曰：高臺百仞。於古詩第一首引《新語》曰：邪臣之蔽賢，猶浮雲之蔽日月。於張載雜詩第七首引《新語》曰：建大功於天下者，必垂名於萬世也。以今本核校，雖文句有詳略異同，而大致亦悉相應，似其偽猶在唐前。惟《玉海》稱陸賈《新語》今存於世者，道基、術事、輔政、無為、資賢、至德、懷慮才七篇。此本十有二篇，乃反多於宋本，為不可解。或後人因不完之本補綴五篇，以合本傳舊目也。
今但據其書論之，則大旨皆崇王道，黜霸術，歸本於修身用人。其稱引《老子》者，惟思務篇引上德不德一語，餘皆以孔氏為宗。所援據多《春秋》、《論語》之文。漢儒自董仲舒外，未有如是之醇正也。流傳既久，其真其贗，存而不論可矣。所載衛公子鱄奔晉一條，與三傳皆不合，莫詳所本。中多闕文，亦無可校補。所稱文公種米、曾子駕羊諸事，劉晝《劉子新論》、馬總《意林》皆全句引之，知無訛誤，然皆不知其何說。又據犁嗝報之語，訓詁亦不可通。古書佚亡，今不盡見，闕所不知可也。 

=============
本作品在全世界都属于公有领域，因为作者逝世已经超过100年，并且于1925年1月1日之前出版。 