道基第一

傳曰：「天生萬物，以地養之，聖人成之。」功德參合，而道術生焉。

故曰：張日月，列星辰，序四時，調陰陽，布氣治性，次置五行，春生夏長，秋收冬藏，陽生雷電，陰成霜雪，養育羣生，一茂一亡，潤之以風雨，曝之以日光，溫之以節氣，降之以殞霜，位之以眾星，制之以斗衡，苞之以六合，羅之以紀綱，改之以災變，告之以禎祥，動之以生殺，悟之以文章。

故在天者可見，在地者可量，在物者可紀，在人者可相。

故地封五嶽，畫四瀆，規洿澤，通水泉，樹物養類，苞植萬根，暴形養精，以立羣生，不違天時，不奪物性，不藏其情，不匿其詐。

故知天者仰觀天文，知地者俯察地理。跂行喘息，蜎飛蠕動之類，水生陸行，根著葉長之屬，為寧其心而安其性，蓋天地相承，氣感相應而成者也。

於是先聖乃仰觀天文，俯察地理，圖畫乾坤，以定人道，民始開悟，知有父子之親，君臣之義，夫婦之別，長幼之序。於是百官立，王道乃生。

民人食肉飲血，衣皮毛；至於神農，以為行蟲走獸，難以養民，乃求可食之物，嘗百草之實，察酸苦之味，教人食五穀。

天下人民，野居穴處，未有室屋，則與禽獸同域。於是黃帝乃伐木搆材，築作宮室，上棟下宇，以避風雨。

民知室居食穀，而未知功力。於是后稷乃列封疆，畫畔界，以分土地之所宜；辟土殖穀，以用養民；種桑麻，致絲枲，以蔽形體。

當斯之時，四瀆未通，洪水為害；禹乃決江疏河，通之四瀆，致之於海，大小相引，高下相受，百川順流，各歸其所，然後人民得去高險，處平土。

川谷交錯，風化未通，九州絕隔，未有舟車之用，以濟深致遠；於是奚仲乃橈曲為輪，因直為轅，駕馬服牛，浮舟杖檝，以代人力。

鑠金鏤木，分苞燒殖，以備器械，於是民知輕重，好利惡難，避勞就逸；於是皋陶乃立獄制罪，縣賞設罰，異是非，明好惡，檢奸邪，消佚亂。

民知畏法，而無禮義；於是中聖乃設辟雍庠序之教，以正上下之儀，明父子之禮，君臣之義，使強不凌弱，眾不暴寡，弃貪鄙之心，興清潔之行。

禮義不行，綱紀不立，後世衰廢，於是後聖乃定五經，明六藝，承天統地，窮事察微，原情立本，以緒人倫，宗諸天地，纂脩篇章，垂諸來世，被諸鳥獸，以匡衰亂，天人合策，原道悉備，智者達其心，百工窮其巧，乃調之以管弦絲竹之音，設鐘鼓歌舞之樂，以節奢侈，正風俗，通文雅。

後世淫邪，增之以鄭、衛之音，民弃本趨末，技巧橫出，用意各殊，則加雕文刻鏤，傅致膠漆丹青、玄黃琦瑋之色，以窮耳目之好，極工匠之巧。

夫驢騾駱駝，犀象瑇瑁，琥珀珊瑚，翠羽珠玉，山生水藏，擇地而居，潔清明朗，潤澤而濡，磨而不磷，湼而不淄，天氣所生，神靈所治，幽閒清淨，與神浮沈，莫不効力為用，盡情為器。故曰，聖人成之。所以能統物通變，治情性，顯仁義也。

夫人者，寬博浩大，恢廓密微，附遠寧近，懷來萬邦。故聖人懷仁仗義，分明纖微，忖度天地，危而不傾，佚而不亂者，仁義之所治也。行之於親近而疎遠悅，脩之於閨門之內而名譽馳於外。故仁無隱而不著，無幽而不彰者。虞舜蒸蒸於父母，光耀於天地；伯夷、叔齊餓於首陽，功美垂於萬代；太公自布衣昇三公之位，累世享千乘之爵；知伯仗威任力，兼三晉而亡。

是以君子握道而治，據德而行，席仁而坐，杖義而彊，虛無寂寞，通動無量。故制事因短，而動益長，以圓制規，以矩立方。聖人王世，賢者建功，湯舉伊尹，周任呂望，行合天地，德配陰陽，承天誅惡，克暴除殃，將氣養物，明□設光，耳聽八極，目覩四方，忠進讒退，直立邪亡，道行姦止，不得兩張，□□本理，杜漸消萌。

夫謀事不竝仁義者後必敗，殖不固本而立高基者後必崩。故聖人防亂以經藝，工正曲以準繩。德盛者威廣，力盛者驕眾。齊桓公尚德以霸，秦二世尚刑而亡。

故虐行則怨積，德布則功興，百姓以德附，骨肉以仁親，夫婦以義合，朋友以義信，君臣以義序，百官以義承，曾、閔以仁成大孝，伯姬以義建至貞，守國者以仁堅固，佐君者以義不傾，君以仁治，臣以義平，鄉黨以仁恂恂，朝廷以義便便，美女以貞顯其行，烈士以義彰其名，陽氣以仁生，陰節以義降，鹿鳴以仁求其羣，關雎以義鳴其雄，春秋以仁義貶絕，詩以仁義存亡，乾、坤以仁和合，八卦以義相承，書以仁敍九族，君臣以義制忠，禮以仁盡節，樂以禮升降。

仁者道之紀，義者聖之學。學之者明，失之者昏，背之者亡。陳力就列，以義建功，師旅行陣，德仁為固，仗義而彊，調氣養性，仁者壽長，美才次德，義者行方。君子以義相褒，小人以利相欺，愚者以力相亂，賢者以義相治。穀梁傳曰：「仁者以治親，義者以利尊。萬世不亂，仁義之所治也。」

術事第二

善言古者合之於今，能述遠者考之於近。故說事者上陳五帝之功，而思之於身，下列桀、紂之敗，而戒之於己，則德可以配日月，行可以合神靈，登高及遠，達幽洞冥，聽之無聲，視之無形，世人莫覩其兆，莫知其情，校修五經之本末，道德之真偽，既□其意，而不見其人。

世俗以為自古而傳之者為重，以今之作者為輕，淡於所見，甘於所聞，惑於外貌，失於中情。聖人不貴寡，而世人賤眾，五穀養性，而棄之於地，珠玉無用，而寶之於身。聖人不用珠玉而寶其身，故舜棄黃金於嶄巖之山，捐珠玉於五湖之淵，將以杜淫邪之欲，絕琦瑋之情。

道近不必出於久遠，取其致要而有成。春秋上不及五帝，下不至三王，述齊桓、晉文之小善，魯之十二公，至今之為政，足以知成敗之效，何必於三王？故古人之所行者，亦與今世同。立事者不離道德，調弦者不失宮商，天道調四時，人道治五常，周公與堯、舜合符瑞，二世與桀、紂同禍殃。

文王生於東夷，大禹出於西羌，世殊而地絕，法合而度同。故聖賢與道合，愚者與禍同，懷德者應以福，挾惡者報以凶，德薄者位危，去道者身亡，萬世不易法，古今同紀綱。

故良馬非獨騏驥，利劍非惟干將，美女非獨西施，忠臣非獨呂望。今有馬而無王良之御，有劍而無砥礪之功，有女而無芳澤之飾，有士而不遭文王，道術蓄積而不舒，美玉韞匵而深藏。故懷道者須世，抱樸者待工，道為智者說，馬為御者良，賢為聖者用，辯為智者通，書為曉者傳，事為見者明。故制事者因其則，服藥者因其良。書不必起仲尼之門，藥不必出扁鵲之方，合之者善，可以為法，因世而權行。

故性藏於人，則氣達於天，纖微浩大，下學上達，事以類相從，聲以音相應，道唱而德和，仁立而義興，王者行之於朝廷，疋夫行之於田，治末者調其本，端其影者正其形，養其根者則枝葉茂，志氣調者即道沖。故求遠者不可失於近，治影者不可忘其容，上明而下清，君聖而臣忠。或圖遠而失近，或道塞而路窮。季孫貪顓臾之地，而變起蕭牆之內。夫進取者不可不顧難，謀事者不可不盡忠；故刑立則德散，佞用則忠亡。詩云：「式訛爾心，以蓄萬邦。」言一心化天下，而□□國治，此之謂也。

輔政第三

夫居高者自處不可以不安，履危者任杖不可以不固。自處不安則墜，任杖不固則仆。是以聖人居高處上，則以仁義為巢，乘危履傾，則以聖賢為杖，故高而不墜，危而不仆。

昔者，堯以仁義為巢，舜以稷、契為杖，故高而益安，動而益固。處宴安之臺，承克讓之塗，德配天地，光被八極，功垂於無窮，名傳於不朽，蓋自處得其巢，任杖得其人也。秦以刑罰為巢，故有覆巢破卵之患；以李斯、趙高為杖，故有頓仆跌傷之禍，何者？所任者非也。故杖聖者帝，杖賢者王，杖仁者霸，杖義者強，杖讒者滅，杖賊者亡。

故懷剛者久而缺，持柔者久而長，躁疾者為厥速，遲重者為常存，尚勇者為悔近，溫厚者行寬舒，懷急促者必有所虧，柔懦者制剛強，小慧者不可以禦大，小辯者不可以說眾，商賈巧為販賣之利，而屈為貞良，邪臣好為詐偽，自媚飾非，而不能為公方，藏其端巧，逃其事功。

故智者之所短，不如愚者之所長。文公種米，曾子駕羊。相士不熟，信邪失方。察察者有所不見，恢恢者何所不容。朴質者近忠，便巧者近亡。

君子遠熒熒之色，放錚錚之聲，絕恬美之味，疏嗌嘔之情。天道以大制小，以重顛輕。以小治大，亂度干貞。讒夫似賢，美言似信，聽之者惑，觀之者冥。故蘇秦尊於諸侯，商鞅顯於西秦。世無賢智之君，孰能別其形。故堯放驩兜，仲尼誅少正卯；甘言之所嘉，靡不為之傾，惟堯知其實，仲尼見其情。故干聖王者誅，遏賢君者刑，遭凡王者貴，觸亂世者榮。鄭儋亡齊而歸魯，齊有九合之名，而魯有乾時之恥。夫據千乘之國，而信讒佞之計，未有不亡者也。故詩云：「讒人罔極，交亂四國。」眾邪合心，以傾一君，國危民失，不亦宜乎！

無為第四

莫大於無為，行莫大於謹敬。何以言之？昔舜治天下也，彈五弦之琴，歌南風之詩，寂若無治國之意，漠若無憂天下之心，然而天下大治。周公制作禮樂，郊天地，望山川，師旅不設，刑格法懸，而四海之內，奉供來臻，越裳之君，重譯來朝。故無為者乃有為也。

秦始皇設刑罸，為車裂之誅，以歛姦邪，築長城於戎境，以備胡、越，征大吞小，威震天下，將帥橫行，以服外國，蒙恬討亂於外，李斯治法於內，事逾煩天下逾亂，法逾滋而天下逾熾，兵馬益設而敵人逾多。秦非不欲治也，然失之者，乃舉措太眾、刑罸太極故也。

是以君子尚寬舒以裦其身，行身中和以致疏遠；民畏其威而從其化，懷其德而歸其境，美其治而不敢違其政。民不罸而畏，不賞而勸，漸漬於道德，而被服於中和之所致也。

夫法令所以誅暴也，故曾、閔之孝，夷、齊之廉，此寧畏法教而為之者哉？故堯、舜之民，可比屋而封，桀、紂之民，可比屋而誅，何者？化使其然也。故近河之地溼，而近山之木長者，以類相及也。故山出雲，丘阜生氣，四瀆東流，百川無西行者，小象大而少從多也。

夫王者之都，南面之君，乃百姓之所取法則者也，舉措動作，不可以失法度。昔者，周襄王不能事後母，出居於鄭，而下多叛其親。秦始皇驕奢靡麗，好作高臺榭，廣宮室，則天下豪富制屋宅者，莫不倣之，設房闥，備廄庫，繕雕琢刻畫之好，博玄黃琦瑋之色，以亂制度。齊桓公好婦人之色，妻姑姊妹，而國中多淫於骨肉。楚平王奢侈縱恣，不能制下，檢民以德，增駕百馬而行，欲令天下人饒財富利，明不可及，於是楚國逾奢，君臣無別。故上之化下，猶風之靡草也。王者尚武於朝，則農夫繕甲兵於田。故君子之御下也，民奢應之以儉，驕淫者統之以理；未有上仁而下賊，讓行而爭路者也。故孔子曰：「移風易俗。」豈家令人視之哉？亦取之於身而已矣。

辨惑第五

夫舉事者或為善而不稱善，或不善而稱善者，何？視之者謬而論之者誤也。故行或合於世，言或順於耳，斯乃阿上之意，從上之旨，操直而乖方，懷曲而合邪，因其剛柔之勢，為作縱橫之術，故無忤逆之言，無不合之義者。

昔哀公問於有若曰：「年饑，用不足，如之何？」有若對曰：「盍徹乎？」蓋損上而歸之於下，則忤於耳而不合於意，遂逆而不用也。此所謂正其行而不茍合於世也。有若豈不知阿哀公之意，為益國之義哉？夫君子直道而行，知必屈辱而不避也。故行不敢茍合，言不為茍容，雖無功於世，而名足稱也；雖言不用於國家，而舉措之言可法也。

故殊於世俗，則身孤於士眾。夫邪曲之相銜，枉橈之相錯，正直故不得容其間。諂佞之相扶，讒口之相譽，無高而不可上，無深而不可往者何？以黨輩眾多，而辭語諧合。

夫眾口毀譽，浮石沈木。羣邪相抑，以直為曲。視之不察，以白為黑。夫曲直之異形，白黑之殊色，乃天下之易見也，然而目繆心惑者，眾邪誤之。

秦二世之時，趙高駕鹿而從行，王曰：「丞相何為駕鹿？」高曰：「馬也。」王曰：「丞相誤邪，以鹿為馬也。」高曰：「乃馬也。陛下以臣之言為不然，願問羣臣。」於是乃問羣臣，羣臣半言馬半言鹿。當此之時，秦王不能自信其直目，而從邪臣之言。鹿與馬之異形，乃眾人之所知也，然不能別其是非，況於闇昧之事乎？易曰：「二人同心，其義斷金。」羣黨合意，以傾一君，孰不移哉！

人有與曾子同姓名者殺人，有人告曾子母曰：「參乃殺人。」母方織，如故，有頃復告云，若是者三，曾子母投杼踰垣而去。曾子之母非不知子不殺人也，言之者眾。夫流言之並至，眾人之所是非，雖賢智不敢自畢，況凡人乎？

魯定公之時，與齊侯會於夾谷，孔子行相事。兩君升壇，兩相處下，兩相欲揖，君臣之禮，濟濟備焉。齊人鼓譟而起，欲執魯公。孔子歷階而上，不盡一等而立，謂齊侯曰：「兩君合好，以禮相率，以樂相化。臣聞嘉樂不野合，犧象之薦不下堂。夷、狄之民何求為？」命司馬請止之。定公曰：「諾。」齊侯逡巡而避席曰：「寡人之過。」退而自責大夫。罷會。齊人使優旃儛於魯公之幕下，傲戲，欲候魯君之隙，以執定公。孔子歎曰：「君辱臣當死。」使司馬行法斬焉，首足異門而出。於是齊人懼然而恐，君臣易操，不安其故行，乃歸魯四邑之侵地，終無乘魯之心，鄰□振動，人懷向魯之意，強國驕君，莫不恐懼，邪臣佞人，變行易慮，天下之政，□□而折中；而定公拘於三家，陷於眾口，不能卒用孔子者，內無獨見之明，外惑邪臣之黨，以弱其國而亡其身，權歸於三家，邑土單於強齊。夫用人若彼，失人若此；然定公不覺悟，信季孫之計，背貞臣之策，以獲拘弱之名，而喪丘山之功，不亦惑乎！

故邪臣之蔽賢，猶浮雲之鄣日月也，非得神靈之化，罷雲霽翳，令歸山海，然後乃得覩其光明，暴天下之濡溼，照四方之晦冥。今上無明王聖主，下無貞正諸侯，誅鉏姦臣賊子之黨，解釋凝滯紕繆之結，然後忠良方直之人，則得容於世而施於政。故孔子遭君暗臣亂，眾邪在位，政道隔於三家，仁義閉於公門，故作公陵之歌，傷無權力於世，大化絕而不通，道德施而不用，故曰：無如之何者，吾末如之何也已矣。夫言道因權而立，德因勢而行，不在其位者，則無以齊其政，不操其柄者，則無以制其剛。詩云：「有斧有柯。」言何以治之也。

慎微第六

夫建大功於天下者必先修於閨門之內，垂大名於萬世者必先行之於纖微之事。是以伊尹負鼎，居於有莘之野，修道德於草廬之下，躬執農夫之作，意懷帝王之道，身在衡門之裏，志圖八極之表，故釋負鼎之志，為天子之佐，尅夏立商，誅逆征暴，除天下之患，辟殘賊之類，然後海內治，百姓寧。曾子孝於父母，昏定晨省，調寒溫，適輕重，勉之於糜粥之間，行之於衽席之上，而德美重於後世。此二者，修之於內，著之於外；行之於小，顯之於大。

顏回一簞食，一瓢飲，在陋巷之中，人不堪其憂，回也不改其樂。禮以行之，遜以出之。蓋力學而誦詩、書，凡人所能為也；若欲移江、河，動太山，故人力所不能也。如調心在己，背惡向善，不貪於財，不茍於利，分財取寡，服事取勞，此天下易知之道，易行之事也，豈有難哉？若造父之御馬，羿之用弩，則所謂難也。君子不以其難為之也，故不知以為善也，絕氣力，尚德也。

夫目不能別黑白，耳不能別清濁，口不能言善惡，則所謂不能也。故設道者易見曉，所以通凡人之心，而達不能之行。道者，人之所行也。夫大道履之而行，則無不能，故謂之道。故孔子曰：「道之不行也。」言人不能行之。故謂顏淵曰：「用之則行，舍之則藏，惟我與爾有是夫。」言顏淵道施於世而莫之用。由人不能懷仁行義，分別纖微，忖度天地，乃苦身勞形，入深山，求神仙，棄二親，捐骨肉，絕五穀，廢詩、書，背天地之寶，求不死之道，非所以通世防非者也。

若湯、武之君，伊、呂之臣，因天時而行罰，順陰陽而運動，上瞻天文，下察人心，以寡服眾，以弱制強，革車三百甲卒三千，征敵破眾，以報大讎，討逆亂之君，絕煩濁之原，天下和平，家給人足，疋夫行仁，商賈行信，齊天地，致鬼神，河出圖，洛出書，因是之道，寄之天地之間，豈非古之所謂得道者哉。

夫播布革，亂毛髮，登高山，食木實，視之無優游之容，聽之無仁義之辭，忽忽若狂癡，推之不往，引之不來，當世不蒙其功，後代不見其才，君傾而不扶，國危而不持，寂寞而無鄰，寥廓而獨寐，可謂避世，而非懷道者也。故殺身以避難則非計也，懷道而避世則不忠也。

是以君子居亂世，則合道德，采微善，絕纖惡，脩父子之禮，以及君臣之序，乃天地之通道，聖人之所不失也。故隱之則為道，布之則為文，詩在心為志，出口為辭，矯以雅僻，砥礪鈍才，雕琢文彩，抑定狐疑，通塞理順，分別然否，而情得以利，而性得以治，緜緜漠漠，以道制之，察之無兆，遁之恢恢，不見其行，不覩其仁，湛然未悟，久之乃殊，論思天地，動應樞機，俯仰進退，與道為依，藏之於身，優遊待時。故道無廢而不興，器無毀而不治。孔子曰：「有至德要道以順天下。」言德行而其下順之矣。 

=============
本作品在全世界都属于公有领域，因为作者逝世已经超过100年，并且于1925年1月1日之前出版。 