薛安都　畢眾敬　沈文秀　張讜　田益宗　孟表
薛安都，字休達，河東汾陰人也。父廣，司馬德宗上黨太守。安都少驍勇，善騎射，頗結輕俠，諸兄患之。安都乃求以一身分出，不取片資，兄許之，居於別廐。遠近交遊者爭有送遺，馬牛衣服什物充牣其庭。真君五年，與東雍州刺史沮渠秉謀逆，[1]事發，奔於劉義隆。後自盧氏入寇弘農，執太守李拔等，遂逼陝城。時秦州刺史杜道生討安都。仍執拔等南遁，及世祖臨江，拔乃得還。

安都在南，以武力見敍，值劉駿起江州，遂以為將，位至左衞率。劉昶歸降，子業以安都為平北將軍、徐州刺史，鎮彭城。和平六年，劉彧殺其主子業而自立，羣情不協，共立子業弟晉安王子勛，安都與沈文秀、崔道固、常珍奇等舉兵應之。彧遣將張永討安都，安都遣使來降，請兵救援。顯祖召羣臣議之，羣官咸曰：「昔世祖常有并義隆之心，故親御六軍，遠臨江浦。今江南阻亂，內外離心，安都今者求降，千載一會，機事難遇，時不可逢，取亂侮亡，於是乎在。」顯祖納之。安都又遣第四子道次為質，并與李敷等書，絡繹相繼。乃遣鎮東大將軍、博陵公尉元，城陽公孔伯恭等率騎一萬赴之。拜安都使持節，散騎常侍，都督徐、南、北兗、青、冀五州、豫州之梁郡諸軍事，鎮南大將軍，徐州刺史，賜爵河東公。

安都以事窘歸國，元等既入彭城，安都乃中悔，謀圖元等，欲還以城叛，會元知之，遂不果發。安都因重貨元等，委罪於女壻裴祖隆，元乃殺祖隆而隱安都謀。

皇興二年，與畢眾敬朝于京師，大見禮重，子姪羣從並處上客，皆封侯，至于門生無不收敍焉。又為起第宅，館宇崇麗，資給甚厚。三年卒。贈本將軍、秦州刺史、河東王，[2]諡曰康。

子道標，襲爵。太和初，出為鎮南將軍、平州刺史，治有聲稱。轉相州刺史，將軍如故。復以本將軍為秦州刺史。十三年卒。

子達，字宗胤，襲，例降為侯。及開建五等，以安都著勳先朝，封達河東郡開國侯，食邑八百戶。後以河東畿甸，改封華陰縣侯。熙平初，拜奉車都尉，[3]出為漢陽太守。達不樂為郡，詔聽解。卒。

子承華，襲爵。稍遷司徒從事中郎、河東邑中正。卒於安南將軍、光祿大夫。

子羅漢，襲。齊受禪，爵例降。

道標弟道異，亦以勳為第一客。早卒。贈寧西將軍、秦州刺史、安邑侯。

道異弟道次。既質京師，拜南中郎將、給事中，賜爵安邑侯，加安遠將軍。出為安西將軍、秦州刺史、假河南公。太和十五年，為光祿大夫，卒。

子巒，襲爵，降為平溫子。尚書郎、秦州刺史、鎮遠將軍、隴西鎮將，帶隴西太守。後為滎陽太守，遷平北將軍、肆州刺史。所在貪穢，在州彌甚。納賄於司空劉騰，以求美官，未得而騰死。正光五年，莫折念生反於秦州，遣其別帥卜胡、王慶雲等眾寇涇州。肅宗以巒為持節、光祿大夫、假安南將軍、西道別將，與伊瓫生等討之。進及平涼郡東，與賊交戰，不利，巒等退還。後為撫軍將軍、汧城大都督，鎮北隴。孝昌二年春，卒於軍。贈征西大將軍、雍州刺史，子如故。

安都兄子碩明，隨安都入國，賜爵蒲坂侯，清河太守、太中大夫。

安都從祖弟真度。初與安都南奔，及安都為徐州，真度為長史，頗有勇幹，為其爪牙。從安都來降，為上客。太和初，賜爵河北侯，加安遠將軍，為鎮遠將軍、平州刺史，假陽平公。後降侯為伯，除冠軍將軍。隨駕南討，假平南將軍。久之，除護南蠻校尉、平南將軍、荊州刺史。

蕭賾雍州刺史曹虎之詐降也，詔真度督四將出襄陽，無功而還。後征赭陽，為房伯玉所敗。有司奏免官爵。高祖詔曰：「真度之罪，誠如所奏。但頃與安都送款彭方，開闢徐宋，外捍沈攸、道成之師，內寧邊境烏合之眾，淮海來服，功頗在茲。言念厥績，每用嘉美，赭陽百敗，何足計也。宜異羣將，更申後效。可還其元勳之爵，復除荊州刺史，自餘徽號削奪，進足彰忠，退可明失。」尋除假節、假冠軍將軍、東荊州刺史。

初，遷洛後，真度每獻計於高祖，勸先取樊鄧，後攻南陽，故為高祖所賞，賜帛一百匹，又加持節，正號冠軍，改封臨晉縣開國公，食邑三百戶。詔曰：「獻忠盡心，人臣令節；標善賞功，有國徽範。故一言可以興邦，片辭可以喪國，得無遠錄前謀，以褒厥善。真度爰自遷京，每在戎役，沔北之計，恒所與聞，知無不言，頗見採納。及六師南邁，朕欲超據新野，羣情皆異，真度獨與朕同。撫蠻寧夷，實有勤績，可增邑二百戶。」轉征虜將軍、豫州刺史。

景明初，豫州大飢，真度表曰：「去歲不收，飢饉十五，今又災雪三尺，民人萎餧，無以濟之。臣輒日別出州倉米五十斛為粥，救其甚者。」詔曰：「真度所表，甚有憂濟百姓之意，宜在拯卹。陳郡儲粟雖復不多，亦可分贍。尚書量賑以聞。」

及裴叔業以壽春內附，詔真度率眾赴之。尋遷華州刺史，將軍如故。未幾，轉荊州刺史，仍本將軍。入為大司農卿。正始初，除平南將軍、揚州刺史，又以年老，聽子懷吉以本官隨行。蕭衍豫州刺史王超宗率眾圍逼小峴，真度遣兼統軍李叔仁等率步騎擊之。超宗逆來拒戰，叔仁擊破之，俘斬三千。還朝，除金紫光祿大夫，加散騎常侍，又改封敷西縣。永平中卒，年七十四。賻帛四百匹、朝服一襲，贈左光祿大夫，常侍如故，諡曰莊。有子十二人。

嫡子懷徹，襲封。自太常丞，稍遷征虜將軍、中散大夫，又除左將軍、太中大夫。卒於車騎將軍、左光祿大夫。

初，真度有女妓數十人，每集賓客，輒命奏之，絲竹歌舞，不輟於前，盡聲色之適。庶長子懷吉居喪過周，以父妓十餘人并樂器獻之，世宗納焉。

懷吉，好勇有膂力，雖不善書學，亦解達世事。自奉朝請，歷直後寢，領太官令。正始初，為驃騎將軍，後試守恒農郡。

蕭衍遣眾入寇徐兗，安東邢巒討之，詔懷吉以本任為巒軍司。永平初，分梁州晉壽為益州，除征虜將軍、益州刺史。以元愉未平，中山王英為征東將軍討之，詔懷吉為英軍司，未發而愉平。蕭衍遣將寇陷郢州之三關，詔英南討，懷吉仍為軍司。以義陽危急，令懷吉馳驛先赴。時豫州城民白早生殺刺史，以懸瓠入蕭衍，衍將齊苟仁率眾守城，於是自懸瓠以南至于安陸，惟義陽一城而已。懷吉與郢州刺史婁悅督厲將士，且守且戰，卒全義陽，與英討復三關諸戍。後鎮東將軍盧昶救朐山，與賊相持，詔懷吉為昶軍司。及昶敗，懷吉得不坐。延昌中，以本將軍除梁州刺史。南秦氐反，攻逼武興，懷吉遣長史崔纂、司馬韋弼、別駕范珦擊平之。進號右將軍。正光初，除後將軍、汾州刺史。四年卒。贈平北將軍、并州刺史。

懷吉本不厲清節，及為汾州，偏有聚納之響。自以支庶，餌誘勝己，共為婚姻。多攜親戚，悉令同行，兼為之彌縫，恣其取受。而將勞賓客，曲盡物情，送去迎來，不避寒熱。性少言，每有接對，但默然而退。既指授先期，人馬之數，左右密已記錄。俄而酒饌相尋，芻粟繼至，逮于將別，贈以錢縑，下及厮傭，咸過本望。其延納貴賤若此。

懷吉弟懷直，京兆內史、衞大將軍、左光祿大夫。

懷直弟懷朴，恒農太守、襄陵男。

懷朴弟懷景，征南將軍、河東太守、安定男。卒，贈持節、都督北徐兗東徐三州諸軍事、驃騎大將軍、儀同三司、徐州刺史。

懷景弟懷儁，撫軍將軍、光祿大夫、汾陰男。出為征南將軍、益州刺史。天平初，代還至梁州，與刺史元羅俱為蕭衍將蘭欽所擒，送江南。衍見懷儁，謂之曰：「卿父先為魏荊州，我于時猶在襄陽，且州壤連接，極相知練。卿今至此，當能住乎？若欲還者，亦以禮相遣。」顧謂左右曰：「此家在北，富貴極不可言。」懷儁便乞歸，衍聽還國。興和中卒。

子湛儒，襲。武定中，司空水曹參軍。齊受禪，爵例降。

真度諸子既多，其母非一，同產相朋，因有憎愛。興和中，遂致訴列，云以毒藥相害，顯在公府，發揚疵釁。時人耻焉。

畢眾敬，小名捺，東平須昌人。少好弓馬射獵，交結輕果，常於疆境盜掠為業。劉駿為徐兗刺史，辟為部從事。駿既竊號，歷其泰山太守、冗從僕射。

及劉彧殺子業而自立，遣眾敬出詣兗州募人。到彭城，刺史薛安都召與密謀，云：「晉安有上流之名，且孝武第三子，當共卿為計西從。」乃矯彧命，以眾敬行兗州事，眾敬從之。時兗州刺史殷孝祖留其妻子，率文武二千人赴彧，使司馬劉文石守城。眾敬率眾取瑕丘，殺文石。安都與孝祖先不相協，命眾敬誅孝祖諸子，眾敬不得已，遂殺之。州內悉附，唯東平太守申纂據無鹽城不與之同。及彧平子勛，授纂兗州刺史。會安都引國授軍經其城下，[4]纂閉門城守，深恨眾敬。會有人發眾敬父墓，遂令其母骸首散落。眾敬發哀行服，拷掠近墓細民，死者十餘人。又疑纂所為，弟眾愛為安都長史，亦遣人密至濟陰，掘纂父墓以相報答。

及安都以城入國，眾敬不同其謀。子元賓以母并百口悉在彭城，恐交致禍，日夜啼泣，遣請眾敬，眾敬猶未從之。眾敬先已遣表謝彧，彧授眾敬兗州刺史，而以元賓有他罪，獨不捨之。眾敬拔刀斫柱曰：「皓首之年，唯有此子，今不原貸，何用獨全！」及尉元至，遂以城降。元遣將入城，事定，眾敬悔恚，數日不食。皇興初，就拜散騎常侍、寧南將軍、兗州刺史，賜爵東平公，與中書侍郎李璨對為刺史。

慕容白曜攻克無鹽，申纂為亂兵所傷，走出被擒，送於白曜。白曜無殺纂之意，而城中火起，纂創重不能避，為火所燒死。眾敬聞克無鹽，懼不殺纂，乃與白曜書，并表朝廷，云「家之禍酷，皆由於纂」。聞纂死，乃悅。二年，與薛安都朝于京師，因留之，賜甲第一區。後復為兗州刺史，將軍如故，徵還京師。

眾敬善自奉養，食膳豐華，必致他方遠味。年已七十，鬢髮皓白，而氣力未衰，跨鞍馳騁，有若少壯。篤於姻類，深有國士之風，張讜之亡，躬往營視，有若至親。太和中，高祖賓禮舊老，眾敬與咸陽公高允引至方山，雖文武奢儉，好尚不同，然亦與允甚相愛敬，接膝談款，有若平生。後以篤老，乞還桑梓，朝廷許之。眾敬臨還，獻真珠璫四具、銀裝劍一口、刺虎矛一枚、仙人文綾一百匹。文明太后、高祖引見於皇信堂，賜以酒饌，車一乘、馬三匹、絹二百匹，勞遣之。十五年十月卒。詔於兗州賜絹一千匹，以供葬事。

子元賓，少而豪俠，有武幹，涉獵書史。為劉駿正員將軍，與父同建勳誠。及至京師，俱為上客，賜爵須昌侯，加平遠將軍。後以元賓勳重，拜使持節、平南將軍、兗州刺史，假彭城公。父子相代為本州，當世榮之。時眾敬以老還鄉，常呼元賓為使君。每於元賓聽政之時，乘輿出至元賓所，先遣左右敕不聽起，觀其斷決，忻忻然喜見顏色。眾敬善持家業，尤能督課田產，大致儲積。元賓為政清平，善撫民物，百姓愛樂之。以父憂解任，喪中遙授長兼殿中尚書。其年冬末卒。贈撫軍將軍、衞尉卿，諡曰平。賜帛八百匹。

元賓入國，初娶東平劉氏，有四子，祖朽、祖髦、祖歸、祖旋；賜妻元氏生二子，祖榮、祖暉。祖朽最長，祖暉次祖髦。故事，前妻雖先有子，後賜之妻子皆承嫡。所以劉氏先亡，祖暉不服重；元氏後卒，祖朽等三年終禮。

祖榮早卒。子義允，襲祖爵東平公，例降為侯。陵江將軍、給事中，卒。子僧安襲。

祖朽，身長八尺，腰帶十圍，歷涉經史，好為文詠。性寬厚，善與人交。襲父爵須昌侯，例降為伯。起家員外郎。尚書郎、治書侍御史，加寧遠將軍，本州中正。

正始三年，蕭衍將蕭及先率步騎二萬入寇兗州，及先令別帥角念屯于蒙山。以祖朽為統軍，假寧朔將軍，隸邢巒討之。祖朽開誘有方，降者相繼。賊出逆戰，祖朽大破之。賊走還柵，祖朽夜又焚擊，賊徒潰散。追討百餘里，斬獲及赴沂水死者四千餘人，斬龍驤將軍矯道儀、寧朔將軍王季秀。以功封南城縣開國男，食邑二百戶。歷散騎侍郎、中書侍郎，加龍驤將軍。延昌末，安南王志出討荊沔，以祖朽為志軍司，兼給事黃門侍郎，尋遷司空長史。神龜末，除持節、東豫州刺史，將軍如故。祖朽善撫邊人，清平有信，務在安靜，百姓稱之。還，除前將軍、太尉長史、兼尚書北道行臺。

孝昌初，除持節、本將軍、南兗州刺史。尋授度支尚書。行定州，未之職，改授安東將軍、瀛州刺史。為賊帥鮮于脩禮攻圍積旬，拒守自固。病卒於州。贈衞將軍、吏部尚書、兗州刺史。祖朽無子，以弟祖歸子義暢為後，襲爵。

義暢，傾巧無士業，善通時要。歷尚書郎中、侍郎、兗州刺史、大中正、中軍將軍、通直散騎常侍。太昌初，車騎將軍，尋除散騎常侍。天平中，坐與北豫州山賊張儉通，伏法。

祖髦，起家奉朝請。兄祖朽別封南城，以須昌侯回授之。神龜初，累遷揚烈將軍、東平太守。後為本州別駕，卒於官。

子義和，襲。卒於右將軍、太中大夫。贈散騎常侍、安東將軍、兗州刺史。子仁超。

義和第六弟義亮，性豪疏。歷尚書郎、中書舍人。天平中，[5]與舍人韋鴻坐泄密，賜盡於宅。

祖暉，早有器幹。自奉朝請，稍遷鎮遠將軍、前軍將軍、直後。正始中，除龍驤將軍、東郡太守。入為驍騎將軍，加征虜將軍，後試守勃海郡。熙平中，拜潁川太守。神龜初，除右將軍、豳州刺史。入為平東將軍、光祿大夫。正光五年，豳州民反，招引隴賊，攻逼州城。以祖暉前在州日得民情和，復授平西將軍、豳州刺史，假安西將軍，為別將以討之。祖暉且戰且前，突圍入治。孝昌初，北海王顥救至，城圍始解。以全城之勳，封新昌縣開國子，食邑四百戶。後值蕭寶夤退敗，祖暉乃拔城東趣華州，坐免官爵。尋假征虜將軍，行豳州事。建義中，詔復州爵，加撫軍將軍。永安中，祖暉從大嶺柵規入州城。于時賊帥叱干騏驎保太子壁，祖暉擊破之。而賊宿勤明達復攻祖暉，祖暉兵少糧竭，軍援不至，為賊所乘，遂歿，時年五十。

長子義勰，襲爵。武定中，開府中郎。齊受禪，爵例降。

義勰弟義雲，尚書騎兵郎中。

祖歸，官至建寧太守。

子義遠，武定中，平原太守。

義遠弟義顯、義儁，性並豪率。天平已後，蕭衍使人還往，經歷兗城，前後州將以義儁兄弟善營鮭膳，器物鮮華，常兼長史，接宴賓客。義顯，左將軍、太中大夫。義儁，歷司空主簿、兗州別駕而卒。

祖旋，太尉行參軍、鎮遠將軍。卒，贈都官尚書、齊兗二州刺史。

子義真，太尉行參軍。

眾敬弟眾愛，隨兄歸國。以勳為第一客，賜爵鉅平侯。卒，贈冠軍將軍、徐州刺史，諡曰康。

子聞慰，字子安，有器幹。襲爵，例降為伯。拜泰山太守，入為尚書郎、本州中正，加威遠將軍。出為徐州平東府長史，帶彭城內史。永平中，遷中散大夫，加龍驤將軍。延昌初，除清河內史，因以疾辭，復為龍驤、中散。又試守廣平內史。正光初，相州刺史、中山王熙起兵謀誅元叉，聞慰斬其使，發兵拒之。在任寬謹，百姓愛附。後叉以聞慰忠於己，遷持節、平東將軍、滄州刺史，甚有政績。後以本軍除散騎常侍、東道行臺，尋為都督、安樂王鑒軍司。孝昌元年春，徐州刺史元法僧反，聞慰與鑒攻之，為法僧所敗，奔還京師。被劾，遇赦免。其年卒，年五十七。贈散騎常侍、安東將軍、兗州刺史，伯如故，諡曰恭。

子祖彥，字脩賢。涉獵書傳，風度閑雅，為時所知。以侍御史為元法僧監軍。法僧反，逼祖彥南入，永安中，得還。歷中書侍郎，襲爵鉅平伯，中軍將軍、光祿大夫。天平四年卒，年五十。贈都督兗濟二州諸軍事、征東將軍、尚書左僕射、兗州刺史。

祖彥弟哲，永安末，祕書郎。

諸畢當朝，不乏榮貴，但幃薄不修，為時所鄙。

申纂者，本魏郡人，申鍾曾孫也。皇始初，太祖平中山，纂宗室南奔，家于濟陰。及在無鹽，劉彧用為兗州刺史。顯祖曰：「申纂既不識機，又不量力，進不能歸正朔，退不能還江南，守孤城於危亡之地，欲建功立節豈可得乎！」纂既敗，子景義入國，太和中，為散員士、宋王劉昶國侍郎。景明初，試守濟陰郡、揚州車騎府錄事參軍、右司馬。

常珍奇者，汝南人也。為劉駿司州刺史，亦與薛安都等推立劉子勛。子勛敗，遣使馳告長社鎮請降，顯祖遣殿中尚書元石為都將，率眾赴之。中書博士鄭羲參石軍事。進至上蔡，珍奇率文武來迎，羲說石令徑入城，語在羲傳。事定，以珍奇為持節、平南將軍、豫州刺史、河內公。珍奇表曰：「臣昔蒙劉氏生成之恩，感義亡身，志陳報答，遂與雍州刺史袁顗、豫州刺史殷琰等共唱大義，奉戴子勛，纂承彼曆。大運未集，遂至分崩。而劉彧滔天，殺主篡立，蒼生殄悴，危於綴旒。伏惟陛下龍姿鳳儀，光格四表，凡在黔黎，延屬象魏。所願天地垂仁，亟圖南服，宜遣文檄，喻以吉凶。使江東之地，離心草靡；荊雍九州，北面請吏。乞高臣官名，更遣雄將，秣馬五千，助臣經討，并賜威儀，震動江外。長江已北，必可定矣。臣雖不武，乞備前驅，進據之宜，更在處分。敢冒愚款，推誠上聞，機運可乘，實在茲日。」

珍奇雖有虛表，而誠款未純。歲餘，徵其子超，超母胡氏不欲超赴京師，密懷南叛。時汝徐未平，元石自出攻之。珍奇乘虛於懸瓠反叛，燒城東門，斬三百餘人，虜掠上蔡、安城、平輿三縣居民，屯于灌水。石馳往討擊，大破之。會日闇，放火燒其營，珍奇乃匹馬逃免。其子超走到苦城，為人所殺。小子沙彌囚送京師，刑為閹人。

沈文秀，字仲遠，吳興武康人。伯父慶之，劉駿司空公。文秀初為郡主簿，稍遷建威將軍、青州刺史。

和平六年，劉子業為其叔彧所殺，文秀遂與諸州推立劉子勛。及子勛敗，皇興初，文秀與崔道固俱以州降，請師應接，顯祖遣平東將軍長孫陵等率騎赴之。會劉彧遣文秀弟文炳來喻之，文秀復歸於彧，彧以文秀為輔國將軍、刺史如故。

後慕容白曜既克升城，引軍向歷下，白曜復遣陵等率萬餘人長驅至東陽。文秀始欲降，以軍人虜掠，遂有悔心，乃嬰城固守。陵乃引師軍於清西。白曜既下歷城，乃率大眾并力攻討，長圍數匝，自夏至春始克。文秀取所持節，衣冠儼然，坐於齋內。亂兵入，曰：「文秀何在？」文秀厲聲曰：「身是！」執而裸送于白曜。左右令拜，文秀曰：「各二國大臣，無相拜之禮。」白曜忿之，乃至撾撻。後還其衣，為之設饌，遂與長史房天樂、司馬沈嵩等鎖送京師。面縛數罪，宥死，待為下客，給以粗衣蔬食。

顯祖重其節義，稍亦加禮之，拜為外都下大夫。太和三年，遷外都大官。高祖嘉文秀忠於其國，賜絹綵二百匹。後為南征都將，臨發，賜以戎服。尋除持節、平南將軍、懷州刺史，假吳郡公。是時河南富饒，人好奉遺，文秀一無所納，卒守清貧。然為政寬緩，不能禁止盜賊；而大興水田，於公私頗有利益。在州數年，年六十一，卒。

子保沖，太和中，奉朝請、大將軍宋王外兵參軍，後為南徐州冠軍長史。二十一年，坐援漣口退敗，有司處之死刑。高祖詔曰：「保沖，文秀之子，可特原命，配洛陽作部終身。」既而獲免。世宗時，卒於下邳太守。

房天樂者，清河人，滑稽多智。先為青州別駕，文秀拔為長史，督齊郡，州府之事，一以委之。卒于京師。

弟子嘉慶，漁陽太守。

嘉慶從弟瑚璉，長廣太守。

文秀族子嵩，聰敏有筆札。文秀以為司馬，甚器任之。隨文秀至懷州。文秀卒後，依宋王劉昶。昶遇之無禮，憂愧飢寒，未幾而卒。

文秀族子陵，字道通。太和十八年，高祖南伐，陵攜族孫智度歸降，引見於行宮。陵姿質妍偉，辭氣辯暢，高祖奇之，禮遇亞於王肅，授前軍將軍。後監南徐州諸軍事、中壘將軍、南徐州刺史，尋假節、龍驤將軍。二十二年秋，進持節、冠軍將軍。及高祖崩，陵陰有叛心，長史趙儼密言于朝廷，尚書令王肅深保明之，切責儼。既而果叛，殺數十人，驅掠城中男女百餘口，夜走南入。智度於彭城知之，從清中單舸奔陵，為下邳戍人所射殺。

張讜，字處言，清河東武城人也。六世祖名犯顯祖諱，晉長秋卿。父華，為慕容超左僕射。讜仕劉駿，歷給事中、泰山太守、青冀二州輔國府長史，帶魏郡太守。劉彧之立，遙授冠軍將軍、東徐州刺史。

及革徐兗，讜乃歸順於尉元。元亦表授冠軍、東徐州刺史，遣中書侍郎高閭與讜對為刺史。後至京師，禮遇亞於薛、畢，以勳賜爵平陸侯，加平遠將軍。

讜性開通，篤於撫恤，青齊之士，雖疏族末姻，咸相敬視。李敷、李訢等寵要勢家，亦推懷陳款，無所顧避。畢眾敬等皆敬重之，高允之徒亦相器待。延興四年卒。贈平南將軍、青州刺史，諡康侯。子敬伯，求致父喪，出葬冀州清河舊墓，久不被許，停柩在家積五六年。第四子敬叔，先在徐州，初聞父喪，不欲奔赴，而規南叛，為徐州所勒送。至乃自理，後得襲父爵。

敬伯，自以隨父歸國之功，賜爵昌安侯，出為樂陵太守。

敬叔，武邑太守。父喪得葬舊墓，還屬清河。

初，讜兄弟十人。兄忠，字處順，在南為合鄉令。世祖南征，忠歸降，賜爵新昌男，拜新興太守，卒官。贈冀州刺史。

初，讜妻皇甫氏被掠，賜中官為婢，皇甫遂乃詐癡，不能梳沐。後讜為劉駿冀州長史，因貨千餘匹購求皇甫。高宗怪其納財之多也，引見之，時皇甫年垂六十矣。高宗曰：「南人奇好，能重室家之義，此老母復何所任，乃能如此致費也。」皇甫氏歸，讜令諸妾境上奉迎。數年卒，卒後十年而讜入國。

讜兄子安世，正始中，自梁漢同夏侯道遷歸款。為客積年，出為東河間太守，卒官。

元茂，[6]為信都令，遷冀州治中。

元茂弟子讓，洛州安西府長史、都水使者。

田益宗，光城蠻也。身長八尺，雄果有將略，貌狀舉止，有異常蠻。世為四山蠻帥，受制於蕭賾。太和十七年，遣使張超奉表歸款。十九年，拜員外散騎常侍、都督光城弋陽汝南新蔡宋安五郡諸軍事、冠軍將軍、南司州刺史；光城縣開國伯，食蠻邑一千戶；所統守宰，任其銓置。後以益宗既渡淮北，不可仍為司州，乃於新蔡立東豫州，以益宗為刺史。尋改封安昌縣伯，食實邑五百戶。二十二年，進號征虜將軍。

景明初，蕭衍遣軍主吳子陽率眾寇三關。[7]益宗遣光城太守梅興之步騎四千，進至陰山關南八十餘里，據長風城，逆擊子陽，大破之，斬獲千餘級。蕭衍建寧太守黃天賜築城赤亭，復遣其將黃公賞屯於漴城，與長風相持。益宗命安蠻太守梅景秀為之掎角擊討，破天賜等，斬首數百，獲其二城。上表曰：「臣聞機之所在，聖賢弗之疑；兼弱攻昧，前王莫之捨。皆拯羣生於湯炭，盛武功於方來。然霜葉將淪，非勁飈無以速其籜；天之所棄，非假手無以殲其人。竊惟蕭衍亂常，[8]君臣交爭，江外州鎮，中分為兩，東西抗峙，已淹歲時。民庶窮於轉輸，甲兵疲於戰鬬，事救於目前，力盡於麾下。無暇外維州鎮，[9]綱紀庶方，藩城棊立，孤存而已。不乘機電掃，廓彼蠻疆，恐後之經略，未易於此。且壽春雖平，三面仍梗，鎮守之宜，實須豫設。義陽差近淮源，利涉津要，朝廷行師，必由此道。若江南一平，有事淮外，須乘夏水汎長，列舟長淮。師赴壽春，須從義陽之北，便是居我喉要，在慮彌深。義陽之滅，今實時矣。度彼眾不過須精卒一萬二千。然行師之法，貴張形勢。請使兩荊之眾西擬隨雍，揚州之卒頓于建安，得捍三關之援；然後二豫之軍直據南關，對抗延頭。遣一都督總諸軍節度，季冬進師，迄于春末，弗過十旬，克之必矣！」

世宗納之，遣鎮南元英攻義陽。益宗遣其息魯生領步騎八千，斷賊粮運，并焚其鈞城積聚。衍戍主趙文舉率眾拒戰，魯生破之，獲文舉及小將胡建興、古皓、莊元仲等，斬五千餘級，溺死千五百人，倉米運舟焚燒蕩盡。後賊寧朔將軍楊僧遠率眾二千，寇逼蒙籠，益宗命魯生與戍主奇道顯逆擊破之，追奔十里，俘斬千餘。進號平南將軍。又詔益宗率其部曲并州鎮文武，與假節、征虜將軍、太僕少卿宇文福綏防蠻楚，加安南將軍，增封一百戶，賜帛二千匹。

白早生反於豫州，詔益宗曰：「懸瓠要藩，密邇崧潁，南疆之重，所寄不輕。而羣小猖狂，忽構釁逆，殺害鎮主，規成反叛。此而可忍，孰不可容。即遣尚書邢巒總精騎五萬，星馳電驅；征南將軍、中山王英統馬步七萬，絡繹繼發。量此蟻寇唯當逃奔。知將軍志翦犲狼，以清邊境，節義慷慨，良在可嘉，非蹇蹇之至，何以能爾？深戢誠款，方相委託。故遣中書舍人趙文相具宣朕懷，往還之規，口別指授，便可善盡算略，隨宜追掩，勿令此豎得有竄逸。遲近清盪，更有別旨。」時自樂口已南，郢豫二州諸城皆沒於賊，唯有義陽而已。蕭衍招益宗以車騎大將軍、開府、儀同三司、五千戶郡公。當時安危，在益宗去就，而益宗守節不移。郢豫克平，益宗之力也。

益宗年稍衰老，聚斂無厭，兵民患其侵擾。諸子及孫競規賄貨，部內苦之，咸言欲叛。世宗深亦慮焉，乃遣中書舍人劉桃符宣旨慰喻，庶以安之。桃符還，啟益宗侵掠之狀。世宗詔之曰：「風聞卿息魯生淮南貪暴，擾亂細民，又橫殺梅伏生，為爾不已，損卿誠效。可令魯生與使赴闕，當加任使。如欲外祿，便授中畿一郡。」魯生久未至。延昌中，詔曰：「益宗先朝耆艾，服勤邊境，不可以地須其人，遂令久屈。可使持節、鎮東將軍、濟州刺史，常侍如故。」世宗慮其不受代，遣後將軍李世哲與桃符率眾襲之，出其不意，奄入廣陵。益宗子魯生、魯賢等奔於關南，招引賊兵，襲逐諸戍，光城已南皆為賊所保。世哲討擊破之，復置郡戍，而以益宗還。授征南將軍、金紫光祿大夫，加散騎常侍，改封曲陽縣開國伯。

益宗生長邊地，不願內榮，雖位秩崇重，猶以為恨，上表曰：「臣昔在南，仰餐皇化，擁率部曲三千餘家，棄彼邊榮，歸投樂土，兄弟荼炭，釁結賊朝。高祖孝文皇帝錄臣乃誠，授以藩任。方欲仰憑國威，冀雪冤耻，豈容背寵向讎，就險危命。昔郢豫紛擾，臣躬率義兵，擁絕賊路，竊謂誠心，仰簡朝野。但任重據邊，易招塵謗，致使桃符橫加讒毀，說臣恒欲投南，暴亂非一。乞檢事原，以何為驗？復云虐害番兵，殺賣過半，如其所言，未審死失之家，所訟有幾？又云耗官粟帛，倉庫傾盡。御史覆檢，曾無損折。初代之日，二子魯生、魯賢、從子超秀等並在城中，安然無二，而桃符密遣積射將軍鹿永固私將甲士，打息魯生，僅得存命。唱云：『我被面敕，若能得魯生、魯賢首者，各賞本郡。』士馬圍遶，騰城唱殺，二息戰怖，實由於此。殘敗居業，為生蕩然，乃復毀發墳墓，露泄枯骸。存者罹生離之苦，亡魂遭粉骨之痛。昔歲朝廷頻遣桃符數加慰勞，而桃符凶姦，擅生禍福，云『唯我相申，致降恩旨』。及返京師，復欺朝廷，說臣父子全無忠誠，誣陷貞良，惑亂朝聽。乞攝桃符與臣並對，若臣罪有狀，分從憲網；如桃符是謬，坐宜有歸。」詔曰：「既經大宥，不容方更為獄。」

熙平初，益宗又表乞東豫，以招二子。靈太后令曰：「卿誠著二朝，勳光南服，作藩萬里，列土承家，前朝往恩，酬敍不淺。兼子弟荷榮，中表被澤，相□輕重，卿所知悉。先帝以卿勞舊，州小祿薄，故遷牧華壤，爰登顯級。于時番兵交換，不生猜疑，而卿息魯賢等無事外叛，忠孝俱乖，翻為戎首。以卿誠重，不復相計。今臥護征南，榮以金紫，朝廷處遇，又甚於先。且卿年老，方就閑養，焉得以本州為念？魯賢來否，豈待自往也，但遣慰納，足相昭亮。若審遣信，當更啟聞，別敕東豫，聽卿喻曉魯賢。」二年卒，年七十三。贈征東大將軍、郢州刺史，諡曰莊。

少子纂，襲封。位至征虜將軍、中散大夫。卒，贈左將軍、東豫州刺史。

益宗長子隨興，冠軍將軍、平原太守。隨興情貪邊官，不願內地，改授弋陽、汝南二郡太守。

益宗兄興祖，太和末，亦來歸附。景明中，假郢州刺史。及義陽置郢州，改授征虜將軍、江州刺史，詔賜朝服、劍舄一具，治麻城。興祖卒，益宗請隨興代之，世宗不許，罷并東豫。

初，益州內附之後，蕭鸞遣寧州刺史董巒追討之，官軍進擊，執巒并其子景曜，送於行宮。

巒，字仲舒，營陽人。真君末，隨父南叛。雖長自江外，言語風氣猶同華夏。性疏武，不多識文字。高祖引巒於庭，問其南事，巒怖不能對，數顧景曜。景曜進代父答，申敍蕭鸞篡襲始終，辭理橫出，言非而辯，高祖異焉。以巒為越騎校尉，景曜為員外郎。謀欲南叛，坐徙朔州。及車駕南討漢陽，召巒從軍。景曜至洛陽，密啟其父必當奔叛。軍次魯陽，巒單騎南走，過南陽、新野，歷告二城以魏軍當至，戒之備防。房伯玉、劉忌並云無足可慮。巒曰：「不然，軍勢甚盛。」至境首北向哭呼景曜云：「吾百口在彼，事理須還，不得顧汝一子也。」景曜鎖詣行在所，數而斬之。

又有陳伯之者，下邳人也。以勇力自効，仕於江南，為鎮南大將軍、江州刺史、豐城縣開國公。景明三年，伯之遣使密表請降，并遣其子冠軍將軍、徐州刺史、永昌縣開國侯虎牙為質。四年，以伯之為持節、都督江郢二州諸軍事、平南將軍、江州刺史、曲江縣開國公，邑一千戶；虎牙為冠軍將軍、員外散騎常侍、豫寧縣開國伯，邑五百戶。正始初，蕭衍征虜將軍趙祖悅築城於水東，與潁川接對，置兵數千，欲為攻討之本。伯之進軍討祖悅，大破之，乘勝長驅入城，刺祖悅三創，賊眾大敗。進討南城，破賊諸部，斬獲數千。二年夏，除伯之光祿大夫，虎牙遷前軍將軍。[10]

孟表，字武達，濟北蛇丘人也。自云本屬北地，號索里諸孟。青徐內屬後，表因事南渡，仕蕭鸞為馬頭太守。

太和十八年，表據郡歸誠，除輔國將軍、南兗州刺史，領馬頭太守，賜爵譙縣侯，鎮渦陽。後蕭鸞遣其豫州刺史裴叔業攻圍六十餘日，城中食盡，唯以朽革及草木皮葉為粮。表撫循將士，勠力固守。會鎮南將軍王肅解義陽之圍，還以救之，叔業乃退。初，有一南人，自云姓邊字叔珍，攜妻息從壽春投表，云慕化歸國。未及送闕，便值叔業圍城。表後察叔珍言色，頗疑有異，即加推覈，乃云是叔業姑兒，為叔業所遣，規為內應，所攜妻子並亦假妄。表出叔珍於北門外斬之，於是人情乃安。

高祖嘉其誠績，封汶陽縣開國伯，邑五百戶。遷征虜將軍、濟州刺史，為散騎常侍、光祿大夫，進號平西將軍。世宗末，降平東將軍、[11]齊州刺史。延昌四年卒，年八十一。贈安東將軍、兗州刺史，諡曰恭。

子崇，襲。官至昌黎、濟北二郡太守。

史臣曰：薛安都一武夫耳，雖輕於去就，實啟東南。事窘圖變，而竟保寵秩，優矣。真度一謀，見賞明主。眾敬舉地納誠，榮曜朝國，人位並列，無乏於時。文秀不回，有死節之氣，非但身蒙嘉禮，乃至子免刑戮。在我欲其罵人，忠義可不勉也。張讜觀機委質，篤恤流離，亦仁智矣。田益宗蠻夷荒帥，翻然效款，終懷金曳紫，不其美歟！孟表之致名位，非徒然也。

校勘記
 與東雍州刺史沮渠秉謀逆　諸本「秉」作「康」。按卷四下世祖紀下太平真君五年七月和卷九九沮渠蒙遜傳都作「沮渠秉」。北史卷三九薛安都傳作「康」，卷九三北涼沮渠氏傳作「季義」。其人本名「秉」，字「季義」，北史避唐諱，改「秉」為「康」，或稱其字。魏書本皆作「秉」，這裏當是後人據北史改，今回改。
 贈本將軍秦州刺史河東王　按此傳載安都及其子孫生前曾任、或死後追贈秦州刺史的共五人。疑皆「泰州」之訛。泰州治河東蒲坂，是薛氏本州，當時以官本州刺史為榮，故祖孫多居此官。若是秦州，和薛氏毫無關係，便不可解。又此州雖或先曾有「秦州」之稱，但此時早已名「泰州」，參卷一０六下地形志下校記泰州條。
 拜奉車都尉　諸本「車」下有「騎」字。按「奉車都尉」見卷一一三官氏志太和前、後職令，「騎」字衍，今刪。
 會安都引國授軍經其城下　按「授」當是「援」之訛。
 天平中　諸本「天」作「太」。按「太平」無此年號。下云：「與舍人韋鴻坐泄密，賜盡於宅。」韋鴻附見卷四五韋閬傳，事在「天平三年」。「太」乃「天」形近而訛，今改正。
 元茂　按「元茂」不知何人。上文稱「讜兄弟十人」，但只舉「兄忠」一人，「元茂」當是讜兄弟之後，上有脫文。
 景明初蕭衍遣軍主吳子陽率眾寇三關　按卷八世宗紀景明元年〈五００〉九月乙丑記：「東豫州刺史田益宗破蕭寶卷將吳子陽、鄧元起於長風。」這年十一月蕭衍才起兵反寶卷。吳子陽乃蕭寶卷將，稱蕭衍軍主誤。下文「蕭衍建寧太守黃天賜築城赤亭」，據世宗紀，事在景明二年七月，亦稱「蕭寶卷將黃天賜」。此傳兩「蕭衍」均當作「寶卷」。
 竊惟蕭衍亂常　諸本「亂」字空格或注「闕」字，今據通鑑卷一四一〈四五０四頁〉補。
 無暇外維州鎮　諸本「無」字上注「闕」字，「無」字下無「暇」字，今據通鑑〈同上卷頁〉補。
 二年夏除伯之光祿大夫虎牙遷前軍將軍　按伯之於次年二月敗梁將昌義之於梁城，隨即奔梁，見卷八世宗紀，其子虎牙為魏所殺，見梁書卷二０陳伯之傳。此傳敍事不完，當有脫文。
 世宗末降平東將軍　按上文稱「進號平西將軍」，由「平西」改「平東」，不能說是「降」號。疑「降」　字訛或衍。否則「世宗末」上脫去孟表由「平西」進升軍號事。


Chinese text: This work was published before January 1, 1923, and is in the
public domain worldwide because the author died at least 100 years ago.
