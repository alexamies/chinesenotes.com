劉昶　蕭寶夤　蕭正表
劉昶，字休道，義隆第九子也。義隆時，封義陽王。兄駿以為征北將軍、徐州刺史、開府。及駿子子業立，昏狂肆暴，害其親屬，疑昶有異志。昶聞甚懼，遣典籤虞法生表求入朝，[1]以觀其意。子業曰：「義陽與太宰謀反，我欲討之，今知求還，甚善。」又屢詰法生：「義陽謀事，汝何故不啟？」法生懼禍，走歸彭城。昶欲襲建康，諸郡並不受命。和平六年，遂委母妻，攜妾吳氏作丈夫服，結義從六十餘人，間行來降。在路多叛，隨昶至者二十許人。

昶雖學不淵洽，略覽子史，前後表啟，皆其自製。朝廷嘉重之，尚武邑公主，拜侍中、征南將軍、駙馬都尉，封丹陽王。歲餘而公主薨，更尚建興長公主。

皇興中，劉彧遣其員外郎李豐來朝，顯祖詔昶與彧書，為兄弟之戒。[2]彧不答，責昶以母為其國妾，宜如春秋荀罃對楚稱外臣之禮。尋敕昶更與彧書。昶表曰：「臣殖根南偽，託體不殊，秉旄作牧，職班台位。天厭子業，夷戮同體，背本歸朝，事捨簪笏。臣弟彧廢姪自立，彰于遐邇。孔懷之義難奪，為臣之典靡經，棠棣之詠可修，越敬之事未允。臣若改書，事為二敬；猶修往文，彼所不納。伏願聖慈停臣今答。」朝廷從之。拜外都坐大官。公主復薨，更尚平陽長公主。

昶好犬馬，愛武事，入國歷紀，猶布衣皂冠，同凶素之服。然呵詈童僕，音雜夷夏。雖在公坐，諸王每侮弄之，或戾手齧臂，至於痛傷，笑呼之聲，聞于御聽。高祖每優假之，不以怪問。至於陳奏本國事故，語及征役，則能斂容涕泗，悲動左右。而天性褊躁，喜怒不恒，每至威忿，楚朴特苦，引待南士，禮多不足，緣此人懷畏避。

太和初，轉內都坐大官。及蕭道成殺劉準，時遣諸將南伐，詔昶曰：「卿識機體運，先覺而來。卿宗廟不復血食，朕聞斯問，矜忿兼懷。今遣大將軍率南州甲卒，以伐逆竪，克蕩兇醜，翦除民害。氛穢既清，即胙卿江南之土，以興蕃業。」乃以本將軍與諸將同行。路經徐州，哭拜其母舊堂，哀感從者。乃遍循故居，處處隕涕，左右亦莫不辛酸。及至軍所，將欲臨陳，四面拜諸將士，自陳家國滅亡，蒙朝廷慈覆，辭理切至，聲氣激揚，涕泗橫流，三軍咸為感歎。後昶恐雨水方降，表請還師，從之。又加儀同三司，領儀曹尚書。於時改革朝儀，詔昶與蔣少遊專主其事。昶條上舊式，略不遺忘。

高祖引見於宣文堂，昶啟曰：「臣本國不造，私有虐政，不能廢昏立德，扶定傾危，萬里奔波，投蔭皇闕，仰賴天慈，以存首領。然大耻未雪，痛愧纏心。屬逢陛下釐校之始，願垂曲恩，處臣邊戍，招集遺人，以雪私耻。雖死之日，猶若生年。」悲泣良久。高祖曰：「卿投誠累紀，本邦湮滅，王者未能恤難矜災，良以為愧。出蕃之日，請別當處分。」後以昶女為鄉君。

高祖臨宣文堂，見武興王楊集始。既而引集始入宴，詔昶曰：「集始邊方之酋，不足以當諸侯之禮，但王者不遺小國之臣，況此蕃垂之主，故勞公卿於此。」昶對曰：「陛下道化光被，自北而南，故巴漢之雄，遠覲天闕。臣猥瞻盛禮，實忻嘉遇。」高祖曰：「武興、宕昌，於禮容並不閑備，向見集始，觀其舉動，有賢於彌承。」昶對曰：「陛下惠洽普天，澤流無外，武興蕞爾，豈不食椹懷音。」

又為中書監。開建五等，封昶齊郡開國公，加宋王之號。十七年春，高祖臨經武殿，大議南伐，語及劉、蕭篡奪之事，昶每悲泣不已。因奏曰：「臣本朝淪喪，艱毒備罹，冀恃國靈，釋臣私耻。」頓首拜謝。高祖亦為之流涕，禮之彌崇。蕭賾雍州刺史曹虎之詐降也，詔昶以兵出義陽，無功而還。

十八年，除使持節、都督吳越楚彭城諸軍事、大將軍，固辭，詔不許，又賜布千匹。及發，高祖親餞之，命百僚賦詩贈昶，又以其文集一部賜昶。高祖因以所製文筆示之，謂昶曰：「時契勝殘，事鍾文業，雖則不學，欲罷不能。脫思一見，故以相示。雖無足味，聊復為笑耳。」其重昶如是。自昶之背彭城，至是久矣。其昔齋宇山池，並尚存立，昶更修繕，還處其中。不能綏邊懷物，撫接義故，而閨門喧猥，內外姦雜，前民舊吏，莫不慨歎焉。豫營墓於彭城西南，與三公主同塋而異穴。發石累之，墳崩，壓殺十餘人。後復移改，為公私費害。

高祖南討，昶候駕於行宮，高祖遣侍中迎勞之。昶討蕭昭業司州，雖屢破賊軍，而義陽拒守不克，昶乃班師。十九年，高祖在彭城，昶至入見。昶曰：「臣奉敕專征，剋殄兇醜，徒勞士馬，久淹歲時，有損威靈，伏聽斧鉞。」高祖曰：「朕之此行，本無攻守之意，正欲伐罪弔民，宣威布德，二事既暢，不失本圖，朕亦無克而還，豈但卿也。」

十月，昶朝于京師。高祖臨光極堂大選。高祖曰：「朝因月旦，欲評魏典。夫典者，為國大綱，治民之柄。君能好典則國治，不能則國亂。我國家昔在恒代，隨時制作，非通世之長典。故自夏及秋，親議條制。或言唯能是寄，不必拘門，朕以為不爾。何者？當今之世，仰祖質朴，清濁同流，混齊一等，君子小人名品無別，此殊為不可。我今八族以上，士人品第有九，九品之外，小人之官，復有七等。若苟有其人，可起家為三公。正恐賢才難得，不可止為一人，渾我典制。故令班鏡九流，清一朝軌，使千載之後，我得髣像唐虞，卿等依俙元、凱。」昶對曰：「陛下光宅中區，惟新朝典，刊正九流，為不朽之法，豈唯髣像唐虞，固以有高三代。」高祖曰：「國家本來有一事可慨。可慨者何？恒無公言得失。今卿等各盡其心。人君患不能納羣下之諫，為臣患不能盡忠於主。朕今舉一人，如有不可，卿等盡言其失；若有才能而朕所不識者，宜各舉所知。朕當虛己延納。若能如此，能舉則受賞，不言則有罪。」

及論大將軍，高祖曰：「劉昶即其人也。」後給班劍二十人。二十一年四月，薨於彭城，年六十二。高祖為之舉哀，給溫明祕器、錢百萬、布五百匹、蠟三百斤、朝服一具、衣一襲，贈假黃鉞、太傅，領揚州刺史，加以殊禮，備九錫，給前後部羽葆鼓吹，依晉琅邪武王伷故事，諡曰明。

昶適子承緒，主所生也。少而尫疾。尚高祖妹彭城長公主，為駙馬都尉。先昶卒，贈員外常侍。

長子文遠，次輝，字重昌，並皆疏狂，昶深慮不能守其爵封。然輝猶小，未多罪過，乃以為世子，襲封。正始初，尚蘭陵長公主，世宗第二姊也。拜員外常侍。公主頗嚴妬，輝嘗私幸主侍婢有身，主笞殺之。剖其孕子，節解，以草裝實婢腹，裸以示輝。輝遂忿憾，疏薄公主。公主姊因入聽講，言其故於靈太后，太后敕清河王懌窮其事。懌與高陽王雍、廣平王懷奏其不和之狀，無可為夫婦之理，請離婚，削除封位。太后從之。公主在宮周歲，高陽王及劉騰等皆為言於太后。太后慮其不改，未許之，雍等屢請不已，聽復舊義。太后流涕送公主，誡令謹護。正光初，輝又私淫張陳二氏女。公主更不檢惡，主姑陳留公主共相扇奬，遂與輝復致忿爭。輝推主墮床，手脚毆蹈，主遂傷胎，輝懼罪逃逸。靈太后召清河王懌決其事，二家女髠笞付宮，兄弟皆坐鞭刑，徙配敦煌為兵。公主因傷致薨，太后親臨慟哭，舉哀太極東堂，出葬城西，太后親送數里，盡哀而還。謂侍中崔光曰：「向哭所以過哀者，追念公主為輝頓辱非一，乃不關言，能為隱忍，古今寧有此！此所以痛之。」後執輝於河內之溫縣，幽于司州，將加死刑，會赦得免。三年，復其官爵，遷征虜將軍、中散大夫。四年，輝卒，家遂衰頓，無復可紀。

文遠，歷步兵校尉、前將軍。景明初，為統軍。在壽春，坐謀殺刺史王肅以壽春叛，事發伏法。

有通直郎劉武英者，太和十九年從淮南內附，自云劉裕弟長沙景王道憐之曾孫，賜爵建寧子，司徒外兵參軍，稍轉步兵校尉、游擊將軍，卒于河內太守。而昶不以為族親也。

蕭寶夤，字智亮，蕭鸞第六子，寶卷母弟也。鸞之竊位，封寶夤建安王。寶卷立，以為車騎將軍、開府，領石頭戍軍事。寶卷昏狂，其直後劉靈運等謀奉寶夤，密遣報寶夤，寶夤許之。遂迎寶夤率石頭文武向其臺城，稱警蹕，百姓隨從者數百人。會日暮，城門閉，乃燒三尚及建業城，城上射殺數人，眾乃奔散。寶夤棄車步走，部尉執送之，自列為人所逼，寶卷亦不罪責也。寶卷弟寶融僭立，以寶夤為衞將軍、南徐州刺史，改封鄱陽王。

蕭衍既克建業，殺其兄弟，將害寶夤，以兵守之，未至嚴急。其家閹人顏文智與左右麻拱、黃神密計，穿牆夜出寶夤。具小船於江岸，脫本衣服，著烏布襦，腰繫千許錢，潛赴江畔，躡屩徒步，脚無全皮。防守者至明追之，寶夤假為釣者，隨流上下十餘里，追者不疑，待散，乃度西岸。遂委命投華文榮。文榮與其從子天龍、惠連等三人，棄家將寶夤遁匿山澗，賃驢乘之，晝伏宵行，景明二年至壽春之東城戍。戍主杜元倫推檢，知實蕭氏子也，以禮延待，馳告揚州刺史、任城王澄，澄以車馬侍衞迎之。時年十六，徒步憔悴，見者以為掠賣生口也。澄待以客禮。乃請喪居斬衰之服，[3]澄遣人曉示情禮，以喪兄之制，給其齊衰，寶夤從命。澄率官僚赴弔，寶夤居處有禮，不飲酒食肉，輟笑簡言，一同極哀之節。壽春多其故義，皆受慰唁，唯不見夏侯一族，以夏侯同蕭衍故也。改日造澄，澄深器重之。

景明三年閏四月，詔曰：「蕭寶夤深識機運，歸誠有道，冒險履屯，投命絳闕，微子、陳韓亦曷以過也。[4]可遣羽林監、領主書劉桃符詣彼迎接。其資生所須之物，及衣冠、車馬、在京邸館，付尚書悉令豫備。」及至京師，世宗禮之甚重。伏訴闕下，請兵南伐，雖遇暴風大雨，終不暫移。

是年冬，蕭衍江州刺史陳伯之與其長史褚冑等自壽春歸降，[5]請軍立效。世宗以寶夤誠懇及伯之所陳，時不可失，四年二月，乃引八座門下入議部分之方。四月，除使持節、都督東揚南徐兗三州諸軍事、鎮東將軍、東揚州刺史、[6]丹陽郡開國公、齊王，配兵一萬，令且據東城，待秋冬大舉。寶夤明當拜命，其夜慟哭。至晨，備禮策授，賜車馬什物，給虎賁五百人，事從豐厚，猶不及劉昶之優隆也。又任其募天下壯勇，得數千人。以文智三人等為積弩將軍，文榮等三人為強弩將軍，並為軍主。寶夤雖少羇流，而志性雅重，過期猶絕酒肉，慘形悴色，蔬食粗衣，未嘗嬉笑。及被命當南伐，貴要多相憑託，門庭賓客若市，書記相尋，寶夤接對報復，不失其理。

正始元年三月，寶夤行達汝陰，東城已陷，遂停壽春之栖賢寺。值賊將姜慶真內侵，士民響附，圍逼壽春，遂據外郭。寶夤躬貫甲冑，率下擊之，自四更交戰，至明日申時，賊旅彌盛。寶夤以眾寡無援，退入金城。又出相國東門，率眾力戰，始破走之。當寶夤壽春之戰，勇冠諸軍，聞見者莫不壯之。七月，還京師，改封梁郡開國公，食邑八百戶。

及中山王英南伐，寶夤又表求征。乃為使持節、鎮東將軍、別將以繼英，配羽林、虎賁五百人。與英頻破衍軍，乘勝遂攻鍾離。淮水汎溢，寶夤與英狼狽引退，士卒死沒者十四五。有司奏寶夤守東橋不固，軍敗由之，處以極法。詔曰：「寶夤因難投誠，宜加矜貸，可恕死，免官削爵還第。」

尋尚南陽長公主，賜帛一千匹，并給禮具。公主有婦德，事寶夤盡肅雍之禮，雖好合積年，而敬事不替。寶夤每入室，公主必立以待之，相遇如賓，自非太妃疾篤，未曾歸休。寶夤器性溫順，自處以禮，奉敬公主，內外諧穆，清河王懌親而重之。

永平四年，盧昶克蕭衍朐山戍，以琅邪戍主傅文驥守之。衍遣師攻文驥，盧昶督眾軍救之，詔寶夤為使持節、假安南將軍、別將，長驅往赴，受盧昶節度。賜帛三百匹，世宗於東堂餞之。詔曰：「蕭衍送死，連兵再離寒暑，卿忠規內挺，孝誠外亮，必欲鞭尸吳墓，戮衍江陰，故授卿以總統之任，仗卿以克捷之規，宜其勉歟？」寶夤對曰：「讎耻未復，枕戈俟旦，雖無申包之志，敢忘伍胥之心。今仰仗神謀，俯厲將帥，誓必拉彼姦勁，以清王略。聖澤下臨，不勝悲荷。」因泣涕橫流，哽咽良久。於後，盧昶軍敗，唯寶夤全師而歸。

延昌初，除安東將軍、瀛州刺史，復其齊王。四年，遷撫軍將軍、冀州刺史。及大乘賊起，寶夤遣軍討之，頻為賊破。臺軍至，乃滅之。靈太后臨朝，還京師。

蕭衍遣其將康絢於浮山堰淮以灌揚徐。除寶夤使持節、都督東討諸軍事、鎮東將軍以討之。尋復封梁郡開國公，寄食濟州之濮陽。熙平初，賊堰既成，淮水濫溢，將為揚徐之患，寶夤於堰上流，更鑿新渠，引注淮澤，水乃小減。乃遣輕車將軍劉智文、虎威將軍劉延宗率壯士千餘，夜渡淮，燒其竹木營聚，破賊三壘，殺獲數千人，斬其直閤將軍王升明而還，火數日不滅。衍將垣孟孫、張僧副等水軍三千，渡淮，北攻統軍呂叵。寶夤遣府司馬元達、統軍魏續年等赴擊，破之，孟孫等奔退。乃授左光祿大夫、殿中尚書。寶夤又遣軍主周恭叔率壯士數百，夜渡淮南，焚賊徐州刺史張豹子等十一營，賊眾驚擾，自殺害者甚眾。寶夤還京師，又除使持節、散騎常侍、都督荊□東洛三州諸軍事、衞將軍、荊州刺史。不行，復為殿中尚書。

寶夤之在淮堰，蕭衍手書與寶夤曰：「謝齊建安王寶夤。亡兄長沙宣武王，昔投漢中，值北寇華陽，地絕一隅，內無素畜，外絕繼援，守危疏勒，計踰田單，卒能全土破敵，以弱為強。使至之日，君臣動色，左右相賀，齊明帝每念此功，未嘗不輟箸咨嗟。及至張永、崔慧景事，大將覆軍於外，小將懷貳於內，事危累卵，勢過綴旒。亡兄忠勇奮發，旋師大峴，重圍累日，一鼓魚潰，克定慧景，功踰桓文。亡弟衞尉，兄弟勠力，盡心內外。大勳不報，翻罹荼酷，百口幽執，禍害相尋。朕於齊明帝，外有龕敵之力，內盡帷幄之誠，日自三省，曾無寸咎，遠身邊外，亦復不免。遂遣劉山陽輕舟西上，來見掩襲。時危事迫，勢不得已。所以誓眾樊鄧，會踰孟津，本欲翦除梅虫兒、茹法珍等，以雪冤酷，拔濟親屬，反身素里。屬張稷、王珍國已建大事，寶晊、子晉屢動危機，迫樂推之心，應上天之命，事不獲已，豈其始願。所以自有天下，絕棄房室，斷除滋味，正欲使四海見其本心耳。勿謂今日之位，是為可重，朕之視此，曾不如一芥。雖復崆峒之蹤難追，汾陽之志何遠。而今立此堰，卿當未達本意。朕於昆蟲，猶不欲殺，亦何急爭無用之地，戰蒼生之命也！正為李繼伯在壽陽，侵犯邊境，歲月滋甚。或攻小城小戍，或掠一村一里。若小相酬答，終無寧日，邊邑爭桑，吳楚連禍。所以每抑鎮戍，不與校計。繼伯既得如此，濫竊彌多。今修此堰，止欲以報繼伯侵盜之役，既非大舉，所以不復文移北土。卿幼有倜儻之心，早懷縱橫之氣。往日卿於石頭舉事，雖不克捷，亦丈夫也。今止河洛，真其時矣。雖然，為卿計者，莫若行率此眾，襲據彭城，別當遣軍以相影援。得捷之後，便遣卿兄子屏侍送卿國廟、并卿室家及諸姪從。若方欲還北，更設奇計，恐機事一差，難重復集，勿為韓信，受困野鷄。」寶夤表送其書，陳其忿毒之意。朝廷為之報答。

寶夤志存雪復，屢請居邊。神龜中，出為都督徐南兗二州諸軍事、車騎將軍、徐州刺史。乃起學館於清東，朔望引見土姓子弟，接以恩顏，與論經義，勤於政治，吏民愛之。凡在三州，皆著名稱。

正光二年，徵為車騎大將軍、尚書左僕射。善於吏職，甚有聲名。四年，上表曰：

臣聞堯典有黜陟之文，周書有考績之法，雖其源難得而尋，然條流抑亦可知矣。大較在于官人用才，審於所莅；練迹校名，驗於虛實。豈不以臧否得之餘論，優劣著於歷試者乎？既聲窮於月旦，品定於黃紙，用效於名輩，事彰於臺閤，則賞罰之途，差有商準；用捨之宜，非無依據。雖復勇進忘退之儔，奔競於市里；過分亡涯之請，馳騖於多門；猶且顧其聲第，慎其與奪。器分定於下，爵位懸於上，不可妄叨故也。
今竊見考功之典，所懷未喻，敢竭無隱，試陳萬一。何者？竊惟文武之名，在人之極地；德行之稱，為生之最首。忠貞之美，立朝之譽，仁義之號，處身之端，自非職惟九官，任當四岳，授曰爾諧，讓稱俞往，將何以克厭大名，允茲令問。自比已來，官罔高卑，人無貴賤，皆飾辭假說，用相褒舉。涇渭同波，薰猶共器，求者不能量其多少，與者不復覈其是非。遂使冠履相貿，名與實爽，謂之考功，事同汎陟，紛紛漫漫，焉可勝言。
又在京之官，積年一考。其中或所事之主遷移數四，或所奉之君身名廢絕，或具僚離索，或同事凋零，雖當時文簿，記其殿最，日久月深，駁落都盡，人有去留，誰復掌其勤墮？或停休積稔，或分隔數千，累年之後，方求追訪聲迹，立其考第。無不苟相悅附，共為脣齒，飾垢掩疵，妄加丹素，趣令得階而已，無所顧惜。賢達君子，未免斯患；中庸已降，夫復何論。官以求成，身以請立，上下相蒙，莫斯為甚。
又勤恤人隱，咸歸守令，厥任非輕，所責實重。然及其考課，悉以六載為程，既而限滿代還，復經六年而敍。是則歲周十二，始得一階。於東西兩省、文武閑職、公府散佐、無事冗官，或數旬方應一直，或朔望止於暫朝，及其考日，更得四年為限。是則一紀之中，便登三級。彼以實勞劇任，而遷貴之路至難；此以散位虛名，而升陟之方甚易。何內外之相懸，令厚薄之如是！
又聞之，聖人大寶曰位，何以守位曰仁。孟子亦曰：仁義忠信天爵也，公卿大夫人爵也。古之人修其天爵而人爵從之。故雖文質異時，污隆殊世，莫不寶茲名器，不以假人。是以賞罰之柄，恒自持也。至乃周之藹藹，五叔無官；漢之察察，館陶徒請。豈不重骨肉、私親親？誠以賞罰一差，則無以懲勸；至公暫替，則覬覦相欺。故至慎至惜，殷勤若此。況乎親非胏腑，才乖秀逸；或充單介之使，始無汗馬之勞；或說興利之規，終慚十一之潤。皆虛張無功，妄指贏益，坐獲數階之官，藉成通顯之貴。於是巧詐萌生，偽辯鋒出，役萬慮以求榮，開百方而逐利。握樞秉鈞者，亦知其若斯，[7]但抑之則其流已注，引之則有何紀極。
夫琴瑟在於必和，更張求其適調。去者既不可追，來者猶或宜改。按周官太宰之職：歲終，則令官府各正所司，受其會計，聽其致事，而詔於王；三歲，則大計羣吏之治而誅賞之。愚謂：今可粗依其準，見居官者，每歲終，本曹皆明辨在官日月，具覈才行能否，審其實用而注其上下，游辭宕說，無一取焉。列上尚書，覆其合否。如有紕謬，即正而罰之，不得方復推詰委否，容其進退。既定其優劣，善惡交分。庸短下第，黜凡以明法；幹務忠清，甄能以記賞。總而奏之。經奏之後，考功曹別書於黃紙、油帛。一通則本曹尚書與令、僕印署，留於門下；一通則以侍中、黃門印署，掌在尚書。嚴加緘密，不得開視，考績之日，然後對共裁量。如此，則少存實錄，薄止姦回。其內外考格，裁非庸管，乞求博議，以為畫一。若殊謀異策，事關廢興，遐邇所談，物無異議者，自可臨時斟酌，匪拘恒例。至如援流引比之訴，貪榮求級之請，如不限以關鍵，肆其傍通，則蔓草難除，涓流遂積，穢我彝章，撓茲大典。謂宜明加禁斷，以全至治，開返本之路，杜澆弊之門。如斯，則吉士盈朝，薪槱載煥矣。
詔付外博議，以為永式，竟無所定。

時蕭衍弟子西豐侯正德來降，寶夤表曰：

伏見揚州表，蕭正德自云避禍，遠投宸掖，背父叛君，駭議眾口，深心指趣，厥情難測。
臣聞立身行道，始於事親，終於事君。故君親盡之以恒敬，嚴父兼之以博愛。斯人倫之所先，王教之盛典。三千之罪，莫大於不孝。毀則藏姦，常刑靡赦。所以晉恭獲謗，無所逃死；衞伋受誣，二子繼沒。親命匪棄，國孰無父？況今封豕尚存，長蛇未滅，偷生江表，自安毒酖。而正德居猶子之親，竊通侯之貴，父榮於國，子爵於家，履霜弗聞，去就先結。隔絕山淮，溫凊永盡，定省長違，報復何日？以此為心，心可知矣。
皇朝綿基累葉，恩均四海，自北徂南，要荒仰澤，能言革化，無思不韙。賁玉帛於丘園，標忠孝以納賞；築藳街于伊洛，集華裔其歸心。被髮鐻身之酋，屈膝而請吏；交趾文身之渠，款關而効質。至如正德，宜甄義以致貶。昔越栖會稽，賴宰嚭以獲立；漢困彭宋，實丁公而獲免。吳項已平，二臣即法。豈不錄其情哉？欲明責以示後。況遺君忽父，狼子是心，既不親親，安能親人。中間變詐，或有萬等。伏惟陛下聖敬自天，欽光纂歷，昭德塞違，以臨羣后，脫苞此凶醜，置之列位，百官是象，其何誅焉！
臣釁結禍深，痛纏肝髓，日暮途遙，復報無日，豈區區於一豎哉？但才雖庸近，職居獻替，愚衷寸抱，敢不申陳。伏願聖慈少垂察覽，訪議槐棘，論其是非。使秋霜春露，施之有在；相鼠攸刺，遄死有歸。無令申伋受笑於苟存，曾閔淪名於盛世。
正德既至京師，朝廷待之尤薄。歲餘，還叛。

五年，蕭衍遣其將裴邃、虞鴻等率眾寇揚州，詔寶夤為使持節、散騎常侍、車騎大將軍、都督徐州東道諸軍事，率諸將討之。既而揚州刺史長孫稚大破邃軍，斬鴻，賊遂奔退。

初，秦州城人薛珍、劉慶、杜遷等反，執刺史李彥，推莫折大提為首，自稱秦王。大提尋死，其第四子念生竊號天子，改年曰天建，置立官僚，以息阿胡為太子，其兄阿倪為西河王，弟天生為高陽王，伯珍為東郡王，安保為平陽王。遣天生率眾出隴東，攻沒汧城，仍陷岐州，執元志、裴芬之等，遂寇雍州，屯於黑水。朝廷甚憂之，乃除寶夤開府、西道行臺，率所部東行將統，為大都督西征。肅宗幸明堂，因以餞之。

寶夤與大都督崔延伯擊天生，大破之，斬獲十餘萬。追奔至于小隴，軍人採掠，遂致稽留，不速追討，隴路復塞。仍進討高平賊帥万俟醜奴於安定，更有負捷。時有天水人呂伯度兄弟，始共念生同逆，後與兄眾保於顯親，聚眾討念生，戰敗，降於胡琛。琛以伯度為大都督、秦王，資其士馬，還征秦州，大敗念生將杜粲於成紀，又破其金城王莫折普賢於水洛城，[8]遂至顯親。念生率眾，身自拒戰，又大奔敗。伯度乃背胡琛，襲琛將劉拔，破走之，遣其兄子忻和率騎東引國軍。念生事迫，乃詐降於寶夤。朝廷喜伯度立義之功，授撫軍將軍、涇州刺史、平秦郡開國公，食邑三千戶。而大都督元脩義、高聿，停軍隴口，久不西進。念生復反，伯度終為醜奴所殺。故賊勢更甚，寶夤不能制。孝昌二年四月，除寶夤侍中、驃騎大將軍、儀同三司、假大將軍、尚書令，給後部鼓吹，增封千戶。寶夤初自黑水，終至平涼，與賊相對，數年攻擊，賊亦憚之，關中保全，寶夤之力矣。

三年正月，除司空公。出師既久，兵將疲弊，是月大敗，還雍州。仍停長安，收聚離散。有司處寶夤死罪，詔恕為民。四月，除使持節、都督雍涇岐南豳四州諸軍事、征西將軍、雍州刺史、假車騎大將軍、開府、西討大都督，自關以西，皆受節度。九年，念生為其常山王杜粲所殺，合門皆盡。粲據州請降於寶夤。十月，除散騎常侍、車騎將軍、尚書令，復其舊封。

是時，山東、關西，寇賊充斥，王師屢北，人情沮喪。寶夤自以出軍累年，糜費尤廣，一旦覆敗，慮見猜責，內不自安。朝廷頗亦疑阻，乃遣御史中尉酈道元為關中大使。寶夤謂密欲取己，彌以憂懼。而長安輕薄之徒，因相說動。道元行達陰盤驛，寶夤密遣其將郭子恢等攻而殺之，詐收道元尸，表言白賊所害。又殺都督、南平王仲冏。是月，遂反，僭舉大號，赦其部內，稱隆緒元年，立百官。乃遣郭子恢東寇潼關，行臺張始榮圍華州刺史崔襲。詔尚書僕射行臺長孫稚討之。時北地人毛鴻賓與其兄遐糾率鄉義，將討寶夤。寶夤遣其大將軍盧祖遷等擊遐，為遐所殺。又遣其將侯終德往攻遐。會子恢為官軍所敗，長孫稚又遣子子彥破始榮於華州，終德因此勢挫，還圖寶夤。軍至白門，寶夤始覺，與終德交戰，戰敗，攜公主及其少子與部下百餘騎，從後門出走，渡渭橋，投於寧夷巴張宕昌、劉興周舍。尋奔醜奴，醜奴以寶夤為太傅。

永安三年，都督尒朱天光遣賀拔岳等破醜奴於安定，追擒醜奴、寶夤，並送京師。詔置閶闔門外都街之中，京師士女，聚共觀視，凡經三日。吏部尚書李神儁、黃門侍郎高道穆並與寶夤素舊，二人相與左右，言於莊帝，云「其逆亦事在前朝」，冀得赦免。會應詔王道習時自外至，莊帝問道習在外所聞。道習曰：「唯聞陛下欲不殺蕭寶夤。」帝問其故。道習曰：「人云：李尚書、高黃門與寶夤周款，並居得言之地，必能全之。」道習因曰：「若謂寶夤逆在前朝，便將恕之。寶夤敗於長安，走為醜奴太傅，豈非陛下御曆之日？賊臣不翦，法欲安施？」帝然其言，乃於太僕駞牛署賜死。寶夤之將死，神儁攜酒就之以敍舊故，因對之下泣。而寶夤夷然自持，了不憂懼，唯稱「推天委命，恨不終臣節」而已。公主攜男女就寶夤訣別，慟哭極哀。寶夤死，色貌不改。寶夤有三子，皆公主所生，而並凡劣。

長子烈，復尚肅宗妹建德公主，拜駙馬都尉。寶夤反，伏法。

次子權，與少子凱射戲，凱矢激中之而死。凱仕至司徒左長史。凱妻，長孫稚女也，輕薄無禮，公主數加罪責。凱竊銜恨，妻復惑說之。天平中，凱遂遣奴害公主。乃轘凱於東巿，妻梟首。家遂殄滅。

寶夤兄寶卷子贊，字德文，本名綜，入國，寶夤改焉。初，蕭衍滅寶卷，寶卷宮人吳氏始孕，匿而不言，衍仍納之，生贊，以為己子，封豫章王。及長，學涉，有才思。其母告之以實，贊晝則談謔如常，夜則銜悲泣涕，結客待士，恒有來奔之志。為衍諸子深所猜疾，而衍甚愛寵之。

有濟陰芮文寵、安定梁話，贊曲加禮接，乃割血自誓，布以腹心。寵、話等既感其情義，敬相然諾。值元法僧以彭城叛入蕭衍，衍命贊為南兗、徐二州刺史、都督江北諸軍事，鎮彭城。於時，肅宗遣安豐王延明、臨淮王彧討之，贊便遣使密告誠款，與寵、話夜出，步投彧軍。孝昌元年秋，屆于洛陽，陛見之後，就館舉哀，追服三載。寶夤于時在關西，遣使觀察，聞其形貌，斂眉悲感。朝廷賞賜豐渥，禮遇隆厚，授司空，封高平郡開國公、丹陽王，食邑七千戶。

及寶夤反，贊惶怖，欲奔白鹿山，至河橋，為北中所執。朝議明其不相干預，仍蒙慰勉。建義初，隨尒朱榮赴晉陽，莊帝徵贊還洛。轉司徒，遷太尉，尚帝姊壽陽長公主。出為都督齊濟西兗三州諸軍事、驃騎大將軍、開府儀同三司、齊州刺史。寶夤見擒，贊拜表請寶夤命。尒朱兆入洛，為城民趙洛周所逐。公主被錄還京，尒朱世隆欲相陵逼，公主守操被害。贊既棄州為沙門，潛詣長白山，未幾，趣白鹿山。至陽平，遇病而卒，時年三十一。

贊機辯，文義頗有可觀，而輕薄俶儻，猶見父之風尚。普泰末，敕迎其喪至洛，遣黃門郎鹿悆護喪事，以王禮與公主合葬嵩山。至元象初，吳人盜其喪還江東，蕭衍猶以為子，祔葬蕭氏墓焉。贊江南有子，在國無後。

蕭正表，字公儀，蕭衍弟臨川王宣達子也。正表長七尺九寸，眉目疏朗。雖質貌豐美，而性理短闇。衍以為封山縣開國侯，拜給事中，歷東宮洗馬、淮南晉安二郡太守。轉輕車將軍、北徐州刺史，鎮鍾離。

初，衍未有子，以正表兄正德為子，既而封為西豐侯。正德私懷忿憾。正光三年，背衍奔洛，朝廷以其人才庸劣，不加禮待。尋逃歸，衍不之罪。後封正德臨賀王。衍末，復為散騎常侍、光祿大夫，知丹陽尹事。侯景之將濟江也，知正德有恨於衍，密與交通，許推為主。正德以船數十舫迎之。景渡江，衍召正表入援。正表率眾次廣陵，聞正德為侯景所推，仍託舫糧未集，磬桓不進。景尋以正表為南兗州刺史，封南郡王。正表既受景署，遂於歐陽立柵，斷衍援軍。又欲遣其妾兄龔子明進攻廣陵。衍南兗州刺史、南康王蕭會理遣前廣陵令劉瑗襲擊，破之。正表狼狽失據，乃率輕騎，走還鍾離。

武定七年正月，仍送子為質，據州內屬。徐州刺史高歸彥遣長史劉士榮馳赴之。事定，正表入朝，以勳封蘭陵郡開國公、吳郡王，食邑五千戶。尋除侍中、車騎將軍、特進、太子太保、開府儀同三司，賞賚豐厚。其年冬薨，年四十二。贈侍中、都督徐揚兗豫濟五州諸軍事、驃騎大將軍、司空公、徐州刺史，開國公、王並如故。諡曰昭烈。子廣壽。

史臣曰：劉昶猜疑懼禍，蕭夤亡破之餘，並潛骸竄影，委命上國。俱稱曉了，咸當任遇，雖有枕戈之志，終無鞭墓之誠。昶諸子尩疏，喪其家業。寶夤背恩忘義，梟鏡其心。此亦戎夷彯狡輕薄之常事也。天重其罪，鬼覆其門，至於母子兄弟還相殲滅，抑是積惡之義云。蕭贊臨邊脫身，晚去讎賊，寵祿頓臻，顛沛旋至，信吉凶之相倚也。正表歸命，大享名族，亦以優哉。

校勘記
 遣典籤虞法生表求入朝　宋書卷七二、南史卷一四晉熙王昶傳、通鑑卷一三０〈四０七八頁〉「虞」並作「蘧」，疑「虞」字訛。
 為兄弟之戒　北史卷二九劉昶傳「戒」作「式」。疑「戒」字訛。
 乃請喪居斬衰之服　北史卷二九蕭寶夤傳「居」作「君」，指蕭寶卷，疑「居」字訛。
 微子陳韓亦曷以過也　李慈銘云：「『陳韓』本作『陳完』，以南宋避欽宗嫌名，於『陳』下注一『諱』字，遂誤為『韓』。」按陳公子完奔齊，見左傳莊二十二年，李說疑是。但卷七九成淹傳亦有「欲追縱陳韓」語，似指陳平、韓信背楚歸漢，今不改。
 蕭衍江州刺史陳伯之與其長史褚冑等自壽春歸降　北史卷二九百衲本同，汲本、殿本作「胃」。按梁書卷二０陳伯之傳、通鑑卷一四五〈四五二一頁〉作「褚緭」，考異云：「魏書蕭寶夤傳作『褚胃』，今從梁書。」則司馬光所見魏書作亦「胃」。「緭」「胃」同音，「冑」當是「胃」之訛。
 除使持節都督東揚南徐兗三州諸軍事鎮東將軍東揚州刺史　諸本「揚州」上無「東」字，北史卷二九有。按卷八世宗紀景明四年四月記蕭寶夤官也是「東揚州刺史」。寶夤都督三州，「東揚」居首，照例首列所督為哪一州，即是此州刺史，且當時揚州刺史是任城王澄。知脫「東」字無疑，今據北史補。
 亦知其若斯　諸本「若」作「苦」，獨局本作「若」。按作「苦」於文義不協，今從局本。
 又破其金城王莫折普賢於水洛城　諸本「水」作「永」，冊府卷三五四〈四二０一頁〉作「水」。按水洛口、水洛亭，見水經注卷一七渭水篇。「永」字訛，今據改。


Chinese text: This work was published before January 1, 1923, and is in the
public domain worldwide because the author died at least 100 years ago.
