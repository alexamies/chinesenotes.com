尒朱兆　尒朱彥伯　尒朱度律　尒朱天光
尒朱兆，字萬仁，榮從子也。少驍猛，善騎射，手格猛獸，蹻捷過人。數從榮遊獵，至於窮巖絕澗人所不能升降者，兆先之。榮以此特加賞愛，任為爪牙。榮曾送臺使，見二鹿，乃命兆前，止授二箭，曰：「可取此鹿供今食也。」遂停馬構火以待之。俄然兆獲其一。榮欲矜夸，使人責兆曰：「何不盡取？」杖之五十。

後以軍功除平遠將軍、步兵校尉。榮之入洛，兆兼前鋒都督。及孝莊即阼，特除中軍將軍、金紫光祿大夫，又假驍騎將軍、建興太守。尋除使持節、車騎將軍、武衞將軍、左光祿大夫、都督、潁川郡開國公，食邑千二百戶。後從上黨王天穆討平邢杲。及元顥之屯於河橋，榮遣兆與賀拔勝等自馬渚西夜渡數百騎，襲擊顥子冠受，擒之。又進破安豐王延明，顥於是退走。莊帝還宮，論功除散騎常侍、車騎大將軍、儀同三司，增邑八百戶。為汾州刺史，復增邑一千戶。尋加侍中、驃騎大將軍，又增邑五百戶。

及尒朱榮死也，兆自汾州率騎據晉陽。元曄立，[1]授兆大將軍，爵為王。兆與世隆等定謀攻洛，兆遂率眾南出。進達太行，大都督源子恭下都督史仵龍開壘降兆，子恭退走。兆輕兵倍道從河梁西涉渡，掩襲京邑。先是，河邊人夢神謂己曰：「尒朱家欲渡河，用爾作灅波津令，為之縮水脉。」月餘，夢者死。及兆至，有行人自言知水淺處，以草往往表插而導道焉。忽失其所在。兆遂策馬涉渡。是日，暴風鼓怒，黃塵漲天，騎叩宮門，宿衞乃覺。彎弓欲射，袍撥弦，矢不得發，一時散走。帝步出雲龍門外，為兆騎所縶，幽於永寧佛寺。兆撲殺皇子，汙辱妃嬪，縱兵虜掠。停洛旬餘，先令衞送莊帝於晉陽。兆後於河梁監閱財貨，遂害帝於三級寺。[2]

初，兆將向洛也，遣使招齊獻武王，欲與同舉。王時為晉州刺史，謂長史孫騰曰：「臣而伐君，其逆已甚。我今不往，彼必致恨。卿可往申吾意，但云山蜀未平，今方攻討，不可委之而去，致有後憂。定蜀之日，當隔河為犄角之勢。如此報之，以觀其趣。」騰乃詣兆，及之於并州大谷，具申王言。兆殊不悅，且曰：「還白高兄，弟有吉夢，今段之行必有克獲。」騰問：「王夢如何？」兆答曰：「吾比夢吾亡父登一高堆，堆旁之地悉皆耕熟，唯有馬藺草株往往猶在。吾父問言何故不拔，左右云堅不可去。吾父顧我令下拔之，吾手所至，無不盡出。以此而言，往必有利。」騰還具報，王曰：「兆等猖狂，舉兵犯上，吾今不同，猜忌成矣，勢不可反事尒朱。今也南行，天子列兵河上，兆進不能渡，退不得還。吾乘山東下，出其不意，此徒可以一舉而擒。」俄而，兆克京師，孝莊幽縶。都督尉景從兆南行，以書報王。王得書大驚，召騰示之曰：「卿可馳驛詣兆，示以謁賀，密觀天子今在何處，為隨兆軍府，為別送晉陽。脫其送并，卿宜馳報，吾當於路邀迎，唱大義於天下。」騰晨夜驅馳，已遇帝於中路。王時率騎東轉，聞帝已渡，於是西還。仍與兆書，陳其福禍，不宜害天子，受惡名。兆怒不納，帝遂暴崩。

初，榮既死，莊帝詔河西人紇豆陵步蕃等令襲秀容。兆入洛後，步蕃兵勢甚盛，南逼晉陽，兆所以不暇留洛，回師禦之。兆雖驍果，本無策略，頻為步蕃所敗，於是部勒士馬，謀出山東。令人頻徵獻武王於晉州，乃分三州六鎮之人，令王統領。既分兵別營，乃引兵南出，以避步蕃之銳。步蕃至於樂平郡，王與兆還討破之，斬步蕃於秀容之石鼓山，其眾退走。兆將數十騎詣王，通夜宴飲。後還營招王，王知兆難信，未能顯示，將欲詣之。臨上馬，長史孫騰牽衣而止。兆乃隔水責罵騰等。於是各去，王還自襄垣東出，兆歸晉陽。

及前廢帝立，授兆使持節、侍中、都督中外諸軍事、柱國大將軍、領軍將軍、領左右、并州刺史、兼錄尚書事、大行臺。又以兆為天柱大將軍，兆謂人曰：「此是叔父終官，我何敢受。」遂固辭不拜。尋加都督十州諸軍事，世襲并州刺史。

齊獻武王之克殷州也，兆與仲遠、度律約共討之。仲遠、度律次於陽平，兆出井陘，屯於廣阿，眾號十萬。王廣縱反間，或云世隆兄弟謀欲害兆，復言兆與王同圖仲遠等，於是兩不相信，各致猜疑，徘徊不進。仲遠等頻使斛斯椿、賀拔勝往喻之，兆輕騎三百來就仲遠，同坐幕下。兆性粗獷，意色不平，手舞馬鞭，長嘯凝望，深疑仲遠等有變，遂趨出馳還。仲遠遣椿、勝等追而曉譬，兆遂拘縛將還，經日放遣。仲遠等於是奔退。王乃進擊兆，兆軍大敗。

兆與仲遠、度律遂相疑阻，久而不和。世隆請前廢帝納兆女為后，兆乃大喜。世隆厚禮喻兆赴洛，深示卑下，隨其所為，無敢違者。兆與天光、度律更自信約，然後大會於韓陵山。戰敗，復奔晉陽，遂大掠并州城內。獻武王自鄴進討之，兆遂走於秀容。王又追擊，度赤洪嶺，破之，眾並降散。兆竄於窮山，殺所乘馬，自縊於樹。王收而葬之。

兆果於戰鬬，每有征伐，常居鋒首，當時諸將伏其材力。而粗脫少智，無將領之能。榮雖奇其膽決，然每云「兆不過將三千騎，多則亂矣」。

兆弟智虎，前廢帝封為安定王，驃騎大將軍、肆州刺史、開府儀同三司。與兆俱走，獻武王擒之於梁郡岢嵐南山，赦之。後死於晉陽。

尒朱彥伯，榮從弟也。祖侯真，高祖時并安二州刺史、始昌侯。父買珍，世宗時武衞將軍，出為華州刺史。

彥伯性和厚，釋褐奉朝請，累遷奉車都尉，為榮府長史。元曄立，以為侍中。前廢帝潛默龍花佛寺，彥伯敦喻往來，尤有勤款。廢帝既立，尒朱兆以己不預謀，大為忿恚，將攻世隆。詔令華山王鷙兼尚書僕射、北道大使慰喻兆，兆猶不釋。世隆復遣彥伯自往喻之，兆乃止。及還，帝醼彥伯於顯陽殿。時侍中源子恭、黃門郎竇瑗並侍坐，彥伯曰：「源侍中比為都督，與臣相持於河內，當爾之時，旗鼓相望，眇如天隔，寧期同事陛下今日之歡也。」子恭曰：「蒯通有言，犬吠非其主。他日之事永安，猶今日之事陛下耳。」帝曰：「源侍中可謂有射鈎之心也。」遂令二人極醉而罷。尋除使持節、驃騎大將軍、右光祿大夫、馬場大都督，封博陵郡開國公。後進爵為王。又遷司徒，于時炎旱，有勸彥伯解司徒者，乃上表遜位，詔許之。俄除儀同三司、侍中。彥伯於兄弟之中，差無過患。

天光等敗於韓陵，彥伯欲領兵屯河橋以為聲勢，世隆不從。及張勸等掩襲世隆，[3]彥伯時在禁直從。長孫稚等於神虎門啟陳齊獻武王義功既振，將除尒朱。廢帝令舍人郭崇報彥伯知。彥伯狼狽出走，為人所執。尋與世隆同斬於閶闔門外，懸首於斛斯椿門樹，傳首於齊獻武王。先是，洛中謠曰：「三月末，四月初，揚灰簸土覔真珠。」又曰：「頭去項，脚根齊，驅上樹，不須梯。」至是並驗。

彥伯弟仲遠，頗知書計。肅宗末年，尒朱榮兵威稍盛，諸有啟謁，率多見從。而仲遠摹寫榮書，又刻榮印，與尚書令史通為姦詐，造榮啟表，請人為官，大得財貨，以資酒色，落魄無行。

及孝莊即阼，除直寢、寧遠將軍、步兵校尉。尋特除平北將軍、建興太守，頓丘縣開國侯，邑五百戶。後加散騎常侍。及改郡立州，遷使持節、車騎將軍、建州刺史。加侍中，進爵為公，增邑五百戶。尋改封清河郡，又加車騎大將軍、左光祿大夫。轉使持節、本將軍、徐州刺史、兼尚書左僕射、三徐州大行臺。尋進督三徐州諸軍事，餘如故。仲遠上言曰：「將統參佐，人數不足，事須在道更僕以充其員。竊見比來行臺採募者皆得權立中正，在軍定第，斟酌授官。今求兼置，權濟軍要。」詔從之。於是隨情補授，肆意聚斂。尒朱榮死，仲遠勒眾來向京師，攻陷西兗州，將逼東郡。莊帝詔諸督將駱驛進討，並為仲遠所敗。又詔都督鄭先護及右衞將軍賀拔勝共討之。勝戰不利，仍降仲遠。尋尒朱兆入洛，先護眾散而走。

前廢帝立，除使持節，侍中，都督三徐、二兗諸軍事，驃騎大將軍，開府儀同三司，徐州刺史，東道大都督，大行臺，進爵彭城王。尋加大將軍，又兼尚書令。竟不之州，遂鎮於大梁。仲遠遣使請準朝式，在軍鳴騶。帝覽啟，笑而許之。其肆情如此。復進督東道諸軍、本將軍、兗州刺史，餘如故。

仲遠天性貪暴，大宗富族，誣之以反，歿其家口，簿籍財物，皆以入己，丈夫死者投之河流，如此者不可勝數。諸將婦有美色者，莫不被其淫亂。自滎陽以東，輸稅悉入其軍，不送京師。時天光控關右，仲遠在大梁，兆據并州，世隆居京邑，各自專恣，權強莫比焉。所在並以貪虐為事，於是四方解體。又加太宰，解大行臺。仲遠專恣尤劇，方之彥伯、世隆最為無禮，東南牧守下至民俗，比之豺狼，特為患苦。

後移屯東郡，率眾與度律等拒齊獻武王。尒朱兆領騎數千自晉陽來會，軍次陽平，王縱以間說，仲遠等迭相猜疑，狼狽遁走。後與天光等於韓陵戰敗，南走東郡，仍奔蕭衍。死於江南。

仲遠弟世隆，字榮宗。肅宗末，為直齋。轉直寢，後兼直閤，加前將軍。尒朱榮表請入朝，靈太后惡之，令世隆詣晉陽慰喻榮，榮因欲留之。世隆曰：「朝廷疑兄，故令世隆來，今若遂住，便有內備，非計之善者。」榮乃遣之。榮舉兵南出，世隆遂遁走，會榮於上黨。

建義初，除給事黃門侍郎。莊帝即位，乃特除侍中、領軍將軍、左衞將軍、領左右、肆州大中正，封樂平郡開國公，食邑一千二百戶。又除車騎將軍、兼領軍，俄授左光祿大夫、兼尚書右僕射，尋即真。元顥逼大梁，詔假儀同三司、前軍都督，鎮虎牢。世隆不關世事，無將帥之略。顥既克滎陽，擒行臺楊昱，[4]世隆懼而遁還。莊帝倉卒北巡，世隆之罪也。駕在河內，假驃騎大將軍、行臺右僕射、都督相州諸軍事、相州刺史、當州都督。及車駕還宮，除驃騎大將軍、尚書左僕射，攝選，左右廂出入。又以停年格取士，頗為猥滯所稱。又請解侍中，詔加散騎常侍。

莊帝之將圖尒朱榮也，或有牓世隆門以陳其狀者，世隆封以呈榮，勸其不入。榮自恃威強，不以為意，遂手毀密書，唾地曰：「世隆無膽，誰敢生心！」及榮死，世隆奉榮妻，燒西陽門率眾夜走，北攻河橋，殺武衞將軍奚毅，率眾還戰大夏門外。朝野震懼，憂在不測。莊帝遣前華陽太守段育慰喻，世隆斬之以徇。會李苗燒絕河梁，世隆乃北遁。建州刺史陸希質閉城拒守，世隆攻克之，盡殺城人以肆其忿。及至長子，與度律等共推長廣王曄為主，曄以世隆為開府儀同三司、尚書令、樂平郡王，加太傅，行司州牧，增邑五千戶。先赴京師，會兆於河陽。兆既平京邑，自以為功，讓世隆曰：「叔父在朝多時，耳目應廣，如何不知不聞，令天柱受禍！」按劍瞋目，聲色甚厲。世隆遜辭拜謝，然後得已。世隆深恨之。

時仲遠亦自滑臺入京，世隆與兄弟密謀，以元曄疏遠，欲推立前廢帝。而尒朱度律意在寶炬，乃曰：「廣陵不言，何以主天下？」世隆兄彥伯密相敦喻，乃與度律同往龍花佛寺觀之，後知能語，遂行廢立。

初，世隆之為僕射，自憂不了，乃取尚書文簿在家省閱。性聰解，積十餘日，然後視事。又畏尒朱榮威，深自克勉，留心几案，傍接賓客，遂有解了之名。榮死之後，無所顧憚。及為尚書令，常使尚書郎宋遊道、邢昕在其宅廳視事，東西別坐，受納訴訟，稱命施行。其專恣如此。既總朝政，生殺自由，公行淫佚，無復畏避，信任羣小，隨其與奪。又欲收軍人之意，加汎除授，皆以將軍而兼散職，督將兵吏無虛號者。自此五等大夫，遂致猥濫，又無員限，天下賤之。武定中，齊文襄奏皆罷，於是始革其弊。

世隆兄弟羣從，各擁強兵，割剝四海，極其暴虐。姦諂蛆酷多見信用，[5]溫良名士罕預腹心。於是天下之人莫不厭毒。世隆尋讓太傅，改授太保，又固辭，前廢帝特置儀同三師之官，次上公之下，以世隆為之。贈其父買珍使持節、侍中、相國、錄尚書事、都督定相青齊濟五州諸軍事、大司馬、定州刺史。

及齊獻武王起義兵，仲遠、度律等愚戇，恃強不以為慮，而世隆獨深憂恐。及天光戰敗，世隆請出收兵，前廢帝不許。世隆令其外兵參軍陽叔淵單騎馳赴北中，簡閱敗眾，以次內之。而斛斯椿未得入城，詭說叔淵曰：「天光部下皆是西人，聞其欲掠京邑，遷都長安。宜先內我，以為其備。」叔淵信而內之。椿既至橋，盡殺世隆黨附，令行臺長孫稚詣闕奏狀，別使都督賈智、張勸率騎掩執世隆與兄彥伯，俱斬之。時年三十三。

初，世隆曾與吏部尚書元世儁握槊，忽聞局上歘然有聲，一局之子盡皆倒立，世隆甚惡之。世隆又曾晝寢，其妻奚氏忽見有一人持世隆首去，奚氏驚怖就視，而世隆寢如故也。既覺，謂妻曰：「向夢人斷我頭去，意殊不適。」又此年正月晦日，令、僕並不上省，西門不開。忽有河內太守田怗家奴告省門亭長云：[6]「今旦為令王借車牛一乘，終日於洛濱遊觀。至晚，王還省，將車出東掖門，[7]始覺車上無褥，請為記識。」時世隆封王，故呼為令王。亭長以令、僕不上，西門不開，無車入省，兼無車跡。此奴固陳不已，公文列訴。尚書都令史謝遠疑謂妄有假借，白世隆付曹推檢。時都官郎穆子容窮究之，奴言：「初來時至司空府西，欲向省，令王嫌遲，遣二防閤捉儀刀催車。車入，到省西門，王嫌牛小，繫於闕下槐樹，更將一青牛駕車。令王著白紗高頂帽，短小黑色，[8]儐從皆裙襦袴褶，握板，不似常時服章。遂遣一吏將奴送入省中廳事東閤內東廂第一屋中。」其屋先常閉籥。子容以西門不開，忽言從入；此屋常閉，奴言在中。詰其虛罔。奴云：「此屋若閉，求得開看，屋中有一板牀，牀上無席，大有塵土，兼有一甕米。奴拂牀而坐，兼畫地戲弄，甕中之米亦握看之。定其閉者，應無事驗。」子容與謝遠自入看之，戶閉極久，全無開跡。及入，拂牀畫地，蹤緒歷然，米亦符同，方知不謬。具以此對。世隆悵然，意以為惡。未幾見誅。

世隆弟世承。莊帝初，為寧朔將軍、步兵校尉，欒城縣開國伯。又特除撫軍將軍、金紫光祿大夫、左衞將軍。尋加侍中，領御史中尉。世承人才猥劣，備員而已。及元顥內逼，詔世承守轘轅。世隆棄虎牢，不暇追告，尋為元顥所擒，臠殺之。莊帝還宮，贈使持節、都督冀州諸軍事、驃騎大將軍、司徒、冀州刺史，追封趙郡公。

世承弟弼，字輔伯。前廢帝初，為散騎常侍、左衞將軍，封朝陽縣開國伯。又除車騎將軍、左光祿大夫、領左右，改封河間郡公。尋為驃騎大將軍、開府儀同三司、青州刺史。天光等之赴韓陵也，世隆以其府長史房謨兼尚書，為齊州行臺，召募士馬，以趣四瀆。〈闕〉弼總東陽之眾，亦赴亂城，〈疑〉揚聲北渡，以為掎角之勢。及天光等敗，弼乃還州。世隆既擒，弼欲奔蕭衍，數與左右割臂為約。弼帳下都督馮紹隆為弼信待，乃說弼曰：「今方同契闊，須更約盟。宜可當心瀝血，示眾以信。」弼乃從之，遂大集部下，弼乃踞胡牀，令紹隆持刀披心。紹隆因推刃殺之，傳首京師。

尒朱度律，榮從父弟也。鄙朴少言。為統軍，從榮征伐。莊帝初，除安西將軍、光祿大夫，封樂鄉縣開國伯。尋轉安北將軍、朔州刺史，復除軍州刺史。[9]後加散騎常侍、右衞將軍。又除衞將軍、左光祿大夫，兼京畿大都督。榮死，與世隆赴晉陽。元曄之立，以度律為太尉公、四面大都督，封常山王。與尒朱兆入洛，兆還晉陽，留度律鎮京師。前廢帝時，為使持節、侍中、大將軍、太尉、兼尚書令、東北道大行臺，與仲遠出拒義旗。齊獻武王間之，與尒朱兆遂相疑貳，自敗而還。度律雖在軍戎，聚斂無厭，所至之處，為百姓患毒。其母山氏聞度律敗，遂恚憤而發病。及度律至，母責之曰：「汝既荷國恩，無狀反叛，我何忍見他屠戮汝也。」言終而卒，時人怪異之。後解大行臺，總隸長孫稚，戰於韓陵，敗還。斛斯椿先據河梁，度律欲攻之，會大雨，晝夜不止，士馬疲頓，弓矢不得施用，遂西走於灅波津，為人擒執。椿囚之，送於齊獻武王。王送於洛，斬之都市。

尒朱天光，榮從祖兄子。少勇決，善弓馬，榮親愛之，每有軍戎事要，常預謀策。孝昌末，榮將擁眾南轉，與天光密議。既據并肆，仍以天光為都將，總統肆州兵馬。肅宗崩，榮向京師，以天光攝行肆州，委以後事。建義初，特除撫軍將軍、肆州刺史，長安縣開國公，食邑一千戶。榮將討葛榮，留天光在州，鎮其根本。謂之曰：「我身不得至處，非汝無以稱我心。」

永安中，加侍中、金紫光祿大夫、北秀容第一酋長。尋轉衞將軍。大將軍元天穆東征邢杲，詔天光以本官為使持節、假鎮東將軍、都督，隸天穆，討破之。元顥入洛，天光與天穆會榮於河內。榮發之後，并肆不安，詔天光以本官兼尚書僕射，為并肆雲恒朔燕蔚顯汾九州行臺，仍行并州，委以安靜之。天光至并州，部分約勒，所在寧輯。顥破，尋還京師，遷驃騎將軍，加散騎常侍，改封廣宗郡公，增邑一千戶，仍為左衞將軍。

建義元年夏，万俟醜奴僭大號，朝廷憂之。乃除天光使持節、都督雍岐二州諸軍事、驃騎大將軍、雍州刺史，率大都督、武衞將軍賀拔岳，大都督侯莫陳悅等以討醜奴。天光初行，唯配軍士千人，詔發京城已西路次民馬以給之。時東雍赤水蜀賊斷路，詔侍中楊侃先行曉慰，并徵其馬。侃雖入慰勞，而蜀持疑不下。天光遂入關擊破之，簡取壯健以充軍士，悉收其馬。至雍，又稅民馬，合得萬餘匹。以軍人寡少，停留未進。榮遣責之，杖天光一百，榮復遣軍士二千人以赴。天光令賀拔岳率千騎先驅，至岐州界長城西與醜奴行臺尉遲菩薩相遇，遂破擒之，獲騎士三千，步卒萬餘。

醜奴棄岐州走還安定，置柵於平亭。天光發雍至岐，與岳合勢於汧渭之間，停軍牧馬，宣言遠近曰：「今時將熱，非可征討，待至秋涼，別量進止。」醜奴每遣窺覘，有執送者，天光寬而問之，仍便放遣。免者傳其待秋之言，醜奴謂以為實，分遣諸軍散營農稼，在岐州之北百里涇川。使其太尉侯伏侯元進領兵五千，據險立柵，且耕且守。在其左右，千人已下為一柵者，乃復數處。天光知其勢分，遂密嚴備。晡時，潛遣輕騎先行斷路，以防賊知，於後諸軍盡發。昧旦，攻圍元進大柵，拔之，諸所俘執，並皆放散，須臾之間，左右諸柵悉來歸款。前去涇州百八十里，通夜徑進，後日至城，賊涇州刺史侯幾長貴仍以城降。[10]醜奴棄平亭而走，欲趨高平。天光遣岳輕騎急追，明日，及醜奴於平涼長平坑，一戰擒之。天光明便共逼高平，城內執送蕭寶夤而降。

賊行臺万俟道洛率眾六千人入山不下。時高平大旱，天光以馬乏草，乃退於城東五十許里，息眾牧馬。於是涇、豳、二夏，北至靈州，賊黨結聚之類，並來歸降。天光遣都督長孫邪利率二百人行原州事以鎮之。道洛招誘城人來掩，襲殺邪利并其所部。天光與岳、悅等馳赴之，道洛出城拒戰，暫交便退，追殺千餘人，道洛還走入山，城復降附。天光遣慰喻，道洛不從，乃率眾西依牽屯山，據險自守。榮責天光失邪利，不獲道洛，復遣使杖之一百，詔降為散騎常侍、撫軍將軍、雍州刺史，削爵為侯。

天光與岳、悅等復向牽屯討之。天光身討道洛，道洛戰敗，率數千騎而走，[11]追之不及，遂得入隴，投略陽賊帥王慶雲。慶雲以道洛驍果絕倫，得之甚喜，便謂大事可圖，乃自稱皇帝，以道洛為大將軍。天光欲討之，而莊帝頻敕，榮復有書，以隴中險邃，兼天盛暑，令待冬月。而天光知其可制，乃率諸軍入隴，至慶雲所居水洛城。[12]慶雲、道洛出城拒戰，天光復射中道洛臂，失弓還走。破其東城，賊遂併趨西城，城中無水，眾聚熱渴。有人走降，言慶雲、道洛欲突出死戰。天光恐失賊帥，燼釁未已，乃遣謂慶雲曰：「力屈如此，可以早降，若未敢決，當聽諸人今夜共議，明晨早報。」而慶雲等冀得小緩，待夜突出，報天光云，「請待明日」。天光因謂曰：「相知須水，今為小退，任取河飲。」賊眾安悅，無復走心。天光密使軍人多作木槍，各長七尺，至黃昏時，布立人馬為防衞之勢，周匝立槍，要路加厚。又伏人槍中，備其衝突，兼令密縛長梯於城北。其夜，慶雲、道洛果便突出，馳馬先進，不覺至槍，馬各傷倒，伏兵便起，同時擒獲。餘眾皆出城南，遇槍而止。城北軍士登梯上城，賊徒路窮乞降，至明盡收其仗。天光、岳、悅等議悉坑之，死者萬七千人，分其家口。於是三秦、河、渭、瓜、涼、鄯善咸來款順。天光頓軍略陽，詔復天光前官爵，尋加侍中、儀同三司，增邑至三千戶。

秦州城民謀殺刺史駱超，超覺，走歸天光。天光復與岳、悅等討平之。南秦滑城人謀害刺史辛琛顯，[13]琛顯走赴天光。天光遣師臨之，往皆克定。初，賊帥夏州人宿勤明達降天光於平涼，後復北走，收聚部類謀為逆，攻降人叱干麒麟，欲并其眾。麒麟請救於天光，天光遣岳討之，未至，明達走於東夏。岳聞榮死，故不追之，仍還涇州以待天光。天光亦下隴，與岳圖入洛之策。進至雍州北，破叛已〈疑〉。

詔遣侍中朱瑞詣天光慰喻。天光與岳謀，欲令帝外奔，別更推立。乃頻啟云：「臣實無異心，惟仰奉天顏，以申宗門之罪。」又其下僚屬啟云：「天光密有異圖，願思勝算以防微意。」既而莊帝進天光爵為廣宗王，元曄又以為隴西王。及聞尒朱兆已入京師，天光乃輕騎向都見世隆等，尋便還雍。世隆等議廢元曄，更舉親賢，遣使告天光。天光與定策立前廢帝，又加開府儀同三司、兼尚書令、關西大行臺。天光北出夏州，遣將討宿勤明達，擒之送洛。時費也頭帥紇豆陵伊利、万俟受洛干等據有河西，[14]未有所附。天光以齊獻武王起兵信都，內懷憂恐，不復北事伊利等，但微遣備之而已。又除大司馬。

於時獻武王義軍轉盛，尒朱兆、仲遠等既經敗退，世隆累使徵天光，天光不從。後令斛斯椿苦要天光云：「非王無以能定，豈可坐看宗家之滅也。」天光不得已而東下，與仲遠等敗於韓陵。斛斯椿等先還，於河梁拒之。天光既不得渡，西北走，遇雨不可前進，乃執獲之，與度律送於獻武王。王致於洛，斬於都市，年三十七。尒朱專恣，分裂天下，各據一方。天光有定關西之功，差不酷暴，比之兆與仲遠為不同矣。

史臣曰：尒朱兆之在晉陽，天光之據隴右，仲遠鎮捍東南，世隆專秉朝政，于時立君廢主易於弈棊，慶賞威刑咸出於己。若使布德行義，憂公忘私，脣齒相依，同心協力，則磐石之固，未可圖也。然是庸才，志識無遠，所爭唯權勢，所好惟財色，譬諸溪壑，有甚豺狼，天下失望，人懷怨憤，遂令勁敵得容覘間，心腹內阻，形影外合。是以廣阿之役，葉落冰離；韓陵之戰，土崩瓦解。一旦殄滅，豈不哀哉！傳稱「師克在和」，詩云「貪人敗類」，貪而不和，難以濟矣。

校勘記
 元曄立　諸本「曄」作「暉」，北史卷四八尒朱榮附尒朱兆傳作「曄」。按尒朱世隆等立長廣王曄為帝，歷見本卷世隆傳、卷一０孝莊紀永安三年十月條、卷一九下南安王楨附元曄傳，「暉」字訛，今據改。
 遂害帝於三級寺　諸本「三」作「五」，卷一０莊帝紀及通鑑卷一五四〈四七九三頁〉作「三」。按洛陽伽藍記卷一永寧寺條敍述此事也作「三級寺」。本書卷一一二上靈徵志上稱永熙三年三月「并州三級寺南門災」。「五」字訛，今改正。
 及張勸等掩襲世隆　北史卷六齊紀神武紀、卷四九斛斯椿傳，北齊書卷一神武紀〈補〉，通鑑卷一五五〈四八二０頁〉「張勸」作「張歡」。按「張歡」又見北史卷一四后妃傳下周文皇后元氏傳，其人即北齊書卷二０、北史卷五三張瓊傳所記，「瓊子忻」。錢氏考異卷四０認為「齊史避諱，改『歡』為『忻』」。此傳和下世隆傳的「張勸」當亦魏收避齊諱改，本名實是「歡」。
 顥既克滎陽擒行臺楊昱　百衲本「楊昱」作「陽叵」，他本都作「陽回」。按卷一０孝莊紀永安二年五月丁巳記楊昱以東南道大都督鎮滎陽，乙丑又記「元顥陷滎陽，執楊昱」。其事亦見卷五八楊播附昱傳。雖「行臺」和「大都督」官稱有異，其時被元顥所擒的守滎陽的主將只有「楊昱」，「陽叵」或「陽回」都是「楊昱」之訛，今改正。
 姦諂蛆酷多見信用　按「蛆」當作「狙」，意謂狡詐。
 忽有河內太守田怗家奴告省門亭長云　北史卷四八尒朱榮附世隆傳作「帖」，與「怗」通，冊府卷九五一〈一一一八九頁〉作「怙」。按卷八０賀拔勝傳見「田怙」。又北齊書卷二二李元忠附李愍傳說他曾奉命襲擊葛榮「所署廣州刺史田怙」。其人當即在此時叛降魏軍。「怗」疑是「怙」之訛。
 將車出東掖門　諸本「車」訛「軍」，今據北史卷四八、冊府〈同上卷頁〉改。
 短小黑色　諸本脫「小」字，今據北史卷四八、冊府〈同上卷頁〉補。
 復除軍州刺史　按地志無此州名，也不見紀傳，「軍」字當訛。
 賊涇州刺史侯幾長貴仍以城降　諸本「長貴」下旁注「疑」字。按周書卷一四賀拔岳傳也作「侯幾長貴」，並無可疑，今刪。
 率數千騎而走　諸本「率」訛「牽」，今據冊府卷四三二〈五一四四頁〉改。
 至慶雲所居水洛城　諸本「水洛」作「永洛」。按卷一０孝莊紀〈三朝本〉永安三年六月、周書卷一四賀拔岳傳、卷一七若干惠傳〈百衲本〉作「水洛」。今據改，參卷一０校記[一０]。
 南秦滑城人謀害刺史辛琛顯　通鑑卷一五四〈四七七七頁〉作「南秦州城民謀殺刺史辛顯」。按南秦州之滑城不見紀載，疑「滑」字衍，通鑑「琛顯」作「顯」當是雙名單稱。
 万俟受洛干等據有河西　諸本及北史卷四八「干」作「于」。按北齊書卷二七万俟普傳〈補〉云：「子洛，字受洛干」，北史卷六齊紀一、北齊書卷二神武紀下並作「受洛干」。「于」字訛，今據改。


Chinese text: This work was published before January 1, 1923, and is in the
public domain worldwide because the author died at least 100 years ago.
