成淹　范紹　劉桃符　劉道斌　董紹　馮元興　鹿悆　張熠
成淹，字季文，上谷居庸人也。自言晉侍中粲之六世孫。祖昇，家於北海。父洪，名犯顯祖廟諱，仕劉義隆，為撫軍府中兵參軍。早卒。淹好文學，有氣尚。劉子業輔國府刑獄參軍事，劉彧以為員外郎，假龍驤將軍，領軍主，令援東陽、歷城。皇興中，降慕容白曜，赴闕，授兼著作郎。時顯祖於仲冬之月，欲巡漠北，朝臣以寒甚，固諫，並不納。淹上接輿釋遊論，顯祖覽之，詔尚書李訢曰：「卿等諸人不如成淹論，通釋人意。」乃敕停行。

太和中，文明太后崩，蕭頤遣其散騎常侍裴昭明、散騎侍郎謝竣等來弔，欲以朝服行事。主客執之，云：「弔有常式，何得以朱衣入山庭！」[1]昭明等言：「本奉朝命，不容改易。」如此者數四，執志不移。高祖敕尚書李沖，令選一學識者更與論執，沖奏遣淹。昭明言：「未解魏朝不聽朝服行禮，義出何典？」淹言：「吉凶不同，禮有成數，玄冠不弔，童孺共聞。昔季孫將行，請遭喪之禮，千載之下，猶共稱之。卿遠自江南奉慰，不能式遵成事，方謂議出何典，行人得失，何其異哉！」昭明言：「二國交和既久，南北皆須準望。齊高帝崩，魏遣李彪通弔，於時初不素服，齊朝亦不以為疑，那得苦見要逼。」淹言：「彪通弔之日，朝命以弔服自隨，而彼不遵高宗追遠之慕，乃踰月即吉，彪行弔之時，齊之君臣皆已鳴玉盈庭，貂璫曜日，百僚內外，朱服煥然，彪行人不被主人之命，復何容獨以素服間衣冠之中？來責雖高，未敢聞命。我皇帝仁孝之性，侔於有虞，處諒闇以來，百官聽於冢宰，卿豈得以此方彼也。」昭明乃搖膝而言：「三皇不同禮，亦安知得失所歸。」淹言：「若如來談，卿以虞舜、高宗為非也？」昭明遂相顧而笑曰：「非孝者，宣尼有成責，行人亦弗敢言。希主人裁以弔服，使人唯齎袴褶，比既戎服，不可以弔，幸借緇衣㡊，以申國命。今為魏朝所逼，違負指授，還南之日，必得罪本朝。」淹言：「彼有君子也，卿將命折中，還南之日，應有高賞；若無君子也，但令有光國之譽，雖復非理見罪，亦復何嫌。南史、董孤，自當直筆。」既而，高祖遣李沖問淹昭明所言，淹以狀對。高祖詔沖曰：「我所用得人。」仍敕送衣㡊給昭明等，賜淹果食。明旦引昭明等入，皆令文武盡哀。後正侍郎。高祖以淹清貧，賜絹百匹。

十六年，蕭賾遣其散騎常侍庾蓽、散騎侍郎何憲、主書邢宗慶朝貢，值朝廷有事明堂，因登靈臺以觀雲物。高祖敕淹引蓽等館南矚望行禮，事畢，還外館，賜酒食。宗慶語淹言：「南北連和既久，而比棄信絕好，為利而動，豈是大國善隣之義？」淹言：「夫為王者，不拘小節。中原有菽，工採者獲多，豈眷眷守尾生之信。且齊先主歷事宋朝，荷恩積世，當應便爾欺奪？」宗慶、庾蓽及行者皆相顧失色。何憲知淹昔從南入，而以手掩目曰：「卿何為不作于禁，而作魯肅？」淹言：「我捨危効順，欲追蹤陳、韓，何于禁之有！」憲亦不對。

王肅歸國也，高祖以淹曾官江表，詔觀是非。乃造肅與語，還奏言實。時議紛紜，猶謂未審。高祖曰：「明日引入，我與語，自當知之。」及鑾輿行幸，肅多扈從，敕淹將引，若有古跡，皆使知之。行到朝歌，肅問此是何城。淹言紂都朝歌城。肅言：「故應有殷之頑民也。」淹言：「昔武王滅紂，悉居河洛，中因劉石亂華，仍隨司馬東渡。」肅知淹寓於青州，乃笑而謂淹曰：「青州間何必無其餘種。」淹以肅本隸徐州，言：「青州本非其地，徐州間今日重來，非所知也。」肅遂伏馬上掩口而笑，顧謂侍御史張思寧曰：「向者聊因戲言，遂致辭溺。」思寧馳馬奏聞，高祖大悅，謂彭城王勰曰：「淹此段足為制勝。」輿駕至洛，肅因侍宴。高祖戲肅曰：「近者行次朝歌，聞成淹共卿殊有往覆，卿試重敍之。」肅言：「臣前朝歌為淹所困，不謂此事仰聞聽覽。臣爾日失言，一之已甚，豈宜再說。」遂皆大笑。高祖又謂肅曰：「淹能制卿，其才亦不困。」肅言：「淹才詞便為難有，聖朝宜應敍進。」高祖言：「若因此進淹，恐辱卿轉甚。」肅言：「臣屈己達人，正可顯臣之美。」高祖曰：「卿既為人所屈，欲求屈己之名，復於卿太優。」肅言：「淹既蒙進，臣得屈己伸人，此所謂陛下惠而不費。」遂酣笑而止。乃賜淹龍廐上馬一匹，并鞍勒宛具、朝服一襲，轉謁者僕射。

時遷都，高祖以淹家無行資，敕給事力，送至洛陽，并賜假日與家累相隨。行次靈丘，屬蕭鸞遣使，敕驛馬徵淹。車駕濟淮，淹於路左請見，高祖竚駕而進之。淹曰：「蕭鸞悖虐，幽明同棄，陛下俯應人神，按劍江涘，然敵不可小，蜂蠆有毒，而況國乎？深願聖明保萬全之策。」詔曰：「此前車之轍，得不慎乎！」淹曰：「伏聞發洛已來，諸有諫者，解官奪職，恐非聖明納下之義。」高祖曰：「此是我命耳，卿不得為干斧鉞。」淹曰：「昔文王詢於芻蕘，晉文聽輿人之誦，臣雖卑賤，敢同匹夫。」高祖優而容之，詔賜絹百匹。

高祖幸徐州，敕淹與閭龍駒等主舟檝，將汎泗入河，泝流還洛。軍次碻磝，淹以黃河浚急，慮有傾危，乃上疏陳諫。高祖敕淹曰：「朕以恒代無運漕之路，故京邑民貧。今移都伊洛，欲通運四方，而黃河急浚，人皆難涉。我因有此行，必須乘流，所以開百姓之心。知卿至誠，而今者不得相納。」敕賜驊騮馬一匹，衣冠一襲。除羽林監，領主客令，加威遠將軍。

于時宮殿初構，經始務廣，兵民運材，日有萬計，伊洛流澌，苦於厲涉，淹遂啟求，敕都水造浮航。高祖賞納之，意欲榮淹於眾，朔旦受朝，百官在位，乃賜帛百匹，知左右二都水事。世宗初，司徒、彭城王勰曰：「先帝本有成旨，淹有歸國之誠，兼歷官著稱，宜加優陟。高祖雖崩，詔猶在耳。」乃相聞選曹，加淹右軍，領左右都水，仍主客令。復授驍騎將軍，加輔國將軍，都水、主客如故。

淹小心畏法，典客十年，四方貢聘，皆有私遺，毫釐不納，乃至衣食不充。遂啟乞外祿。景明三年，出除平陽太守，將軍如故。還朝，病卒。贈本將軍、光州刺史，諡曰定。

子霄，字景鸞。亦學涉，好為文詠，但詞彩不倫，率多鄙俗。與河東姜質等朋遊相好，詩賦間起。知音之士，共所嗤笑；閭巷淺識，頌諷成羣，乃至大行於世。歷治書侍御史而卒。

范紹，字始孫，敦煌龍勒人。少而聰敏。年十二，父命就學，師事崔光。以父憂廢業，母又誡之曰：「汝父卒日，令汝遠就崔生，希有成立。今已過期，宜遵成命。」紹還赴學。

太和初，充太學生，轉算生，頗涉經史。十六年，高祖選為門下通事令史，遷錄事，令掌奏文案，高祖善之。又為侍中李沖、黃門崔光所知，出內文奏，多以委之。高祖曾謂近臣曰：「崔光從容，范紹之力。」稍遷強弩將軍、積弩將軍、公車令，加給事中，遷羽林監。

揚州刺史、任城王澄請征鍾離，敕紹詣壽春，共量進止。澄曰：「須兵十萬，往還百日，渦陽、鍾離、廣陵、廬江，欲數道俱進，但糧仗軍資，須朝廷速遣。」紹曰：「計十萬之眾，往還百日，須糧百日。頃秋以向末，方欲徵召，兵仗可集，恐糧難至。有兵無糧，何以克敵？願王善思，為社稷深慮。」澄沉思良久曰：「實如卿言。」使還，具以狀聞。後澄遂征鍾離，無功而返。

尋除長兼奉車都尉，轉右都水使者，錄事如故。丁母憂去職。值義陽初復，起紹除寧遠將軍、郢州龍驤府長史，帶義陽太守。其年冬，使還都，值朝廷有南討之計，發河北數州田兵二萬五千人，通緣淮戍兵合五萬餘人，廣開屯田。八座奏紹為西道六州營田大使，加步兵校尉。紹勤於勸課，頻歲大獲。又詔紹詣鍾離，與都督、中山王英論攻鍾離形勢，英固言必克。紹觀其城隍防守，恐不可陷，勸令班師，英不從。紹還，具以狀聞。俄而英敗。詔以徐豫二境，民稀土曠，令紹量度處所，更立一州。紹以譙城形要之所，置州為便，遂立南兗。

入為主衣都統，加中堅將軍，轉前軍將軍。追賞營田之勤，拜游擊將軍。遷龍驤將軍、太府少卿，都統如故。轉長兼太府卿。紹量功節用，甄煩就簡，凡有賜給，千匹以上，皆別覆奏，然後出之。靈太后嘉其用心，敕紹每月入見，諸有益國利民之事，皆令面陳。出除安北將軍、并州刺史。清慎守法，頗得民和。值山胡來寇，不能擊，以此損其聲望。復入為太府卿。莊帝初，遇害河陰。

劉桃符，中山盧奴人。生不識父，九歲喪母。性恭謹，好學。舉孝廉，射策甲科，歷碎職。景明中，羽林監，領主書。蕭寶夤之降也，桃符受詔迎接。歷奉車都尉、長水校尉、游擊將軍。正始中，除征虜將軍、中書舍人，以勤明見知。久不遷職，世宗謂之曰：「揚子雲為黃門，頓歷三世。卿居此任始十年，不足辭也。」東豫州刺史田益宗居邊貪穢，世宗頻詔桃符為使慰喻之。桃符還，具稱益宗既老耄，而諸子非理處物。世宗後欲代之，恐其背叛，拜桃符征虜將軍、豫州刺史，[2]與後軍將軍李世哲領眾襲益宗。語在益宗傳。桃符善恤蠻左，為民吏所懷。久之，徵還。病卒，年五十一。贈後將軍、洛州刺史。

子景均，殿中侍御史。

劉道斌，武邑灌津人，自云中山靖王勝之後也。幼而好學，有器幹。及長，腰帶十圍，鬚髯甚美。舉孝廉入京，拜校書郎，轉主書，頗為高祖所知。從征南陽，還，加積射將軍，給事中。高祖謂黃門侍郎邢巒曰：「道斌是段之舉，便異儕流矣。」世宗即位，遷謁者僕射。轉步兵校尉、廣武將軍，領中書舍人。出為武邑太守。時冀州新經元愉逆亂之後，加以連年災儉，道斌頻為表請，蠲其租賦，百姓賴之。罷郡還，除右將軍、太中大夫。又以本將軍出為恒農太守，遷岐州刺史，所在有清治之稱。正光四年，卒於州。贈平東將軍、滄州刺史，改贈濟州，諡曰康。道斌在恒農，修立學館，建孔子廟堂，圖畫形像。去郡之後，民故追思之，乃復畫道斌形於孔子像之西而拜謁焉。

子士長，武定中，碭郡太守。卒。

董紹，字興遠，新蔡鮦陽人也。少好學，頗有文義。起家四門博士，歷殿中侍御史、國子助教、積射將軍、兼中書舍人。辯於對問，為世宗所賞。

豫州城人白早生以城南叛，詔紹慰勞。至上蔡，為賊所襲，囚送江東，仍被鎖禁。蕭衍領軍將軍呂僧珍暫與紹言，便相器重。衍聞之，遣使勞紹云：「忠臣孝子，不可無人。今當聽卿還國。」紹對曰：「老母在洛，無復方寸，既奉恩貸，實若更生。」衍又遣主書霍靈超謂紹曰：「今放卿還，令卿通兩家之好，彼此息民，豈不善也。」對曰：「通好息民，乃兩國之事，既蒙命及，輒當聞奏本朝。」衍賜紹衣物，引入見之，令其舍人周捨慰勞，并稱：「戰爭多年，民物塗炭，是以不耻先言，與魏朝通好。比亦有書，都無報旨。卿宜備申此意，故遣傳詔周靈秀送卿至國，遲有嘉問。」又令謂紹曰：「卿知所以得不死不？今者獲卿，乃天意也。夫千人之聚，不散則亂，故須立君以治天下，不以天下養一人。凡在民上，胡不思此？若欲通好，今以宿豫還彼，彼當以漢中見歸。」先是，詔有司以所獲衍將齊苟兒等十人欲以換紹，事在司馬悅傳。及紹還，世宗愍之，永平中，除給事中，仍兼舍人。紹雖陳說和計，朝廷不許。久之，加輕車將軍，正舍人，又除步兵校尉。

肅宗初，紹上御天馬頌，帝賞其辭，賜帛八十匹。又除龍驤將軍、中散大夫，舍人如故。加冠軍將軍，出除右將軍、洛州刺史。紹好行小惠，頗得民情。蕭衍將軍曹義宗、王玄真等寇荊州，據順陽馬圈，裴衍、王羆討之。既復順陽，進圍馬圈。城堅，裴王糧少，紹上書言其必敗。未幾，裴衍等果失利，順陽復為義宗所據。紹有氣病，啟求解州，詔不許。

蕭寶夤反於長安也，紹上書求擊之，云：「臣當出瞎巴三千，生噉蜀子。」肅宗謂黃門徐紇曰：「此巴真瞎也？」紇曰：「此是紹之壯辭，云巴人勁勇，見敵無所畏懼，非實瞎也。」帝大笑，敕紹速行。又加平西將軍。以拒寶夤之功，賞新蔡縣開國男，食邑二百戶。[3]

永安中，代還。於是除安西將軍、梁州刺史、假撫軍將軍、兼尚書，為山南行臺，頗有清稱。前廢帝以元孚代之。紹至長安，時尒朱天光為關右大行臺，啟紹為大行臺從事、兼吏部尚書，又除征西將軍、金紫光祿大夫。天光赴洛，留紹於後。天光敗，賀拔岳復請紹為其開府諮議參軍。永熙中，加車騎將軍。岳後攜紹於高平牧馬，紹悲而賦詩曰：「走馬山之阿，馬渴飲黃河，寧謂胡關下，復聞楚客歌。」後為宇文黑獺所殺。

子敏，永安中，為太尉西閤祭酒。

馮元興，字子盛，東魏郡肥鄉人也。其世父僧集，官至東清河、西平原二郡太守，贈濟州刺史。元興少有操尚，隨僧集在平原，因就中山張吾貴、常山房虬學，通禮傳，頗有文才。年二十三，還鄉教授，常數百人。領僚孝廉，對策高第，又舉秀才。時御史中尉王顯有權寵，元興奏記於顯，召為檢校御史。尋轉殿中，除奉朝請，三使高麗。

江陽王繼為司徒，元興為記室參軍，遂為元叉所知。叉秉朝政，引元興為尚書殿中郎，領中書舍人，仍御史。元興居其腹心，預聞時事，卑身克己，人無恨焉。家素貧約，食客恒數十人，同其飢飽，曾無吝色，時人歎尚之。及太保崔光臨薨，薦元興為侍讀。尚書賈思伯為侍講，授肅宗杜氏春秋於式乾殿，元興常為摘句，儒者榮之。及叉欲解領軍，以訪元興。元興曰：「未知公意如何耳？」叉曰：「卿謂吾欲反也？」元興不敢言，因勸之。叉既賜死，元興亦被廢。乃為浮萍詩以自喻曰：「有草生碧池，無根綠水上。脆弱惡風波，危微苦驚浪。」

丞相、高陽王雍召為兼屬。未幾，去任還鄉。僕射元羅為東道大使，以元興為本郡太守。尋徵赴闕。以母憂還家，頻值鄉亂，數為監軍，元興多所賞罰，鄉黨頗以此憾焉。上黨王天穆之討邢杲，引為大將軍從事中郎。元顥入洛，復為平北將軍、光祿大夫，領中書舍人。莊帝還宮，天穆以為太宰諮議參軍，加征虜將軍。普泰初，安東將軍、光祿大夫，領中書舍人。太昌初，卒於家，贈征東將軍、齊州刺史。文集百餘篇。元興世寒，因元叉之勢，託其交道，相用為州主簿，[4]論者以為非倫。

高祖時，有譙郡曹道，頗涉經史，有幹用。舉孝廉。太和中，東宮主書、門下錄事。景明中，尚書都令史，領主書。後轉中書舍人。行使，每稱旨。出除東郡太守。卒，贈儀同三司。

又有北海曹昇，亦以學識清立見知。歷治書侍御史。永安中，黃門郎、散騎常侍。出帝世，國子祭酒。不營家產，至以餒卒於鄴，時人傷歎之。

又齊郡曹昂，有學識，舉秀才。永安中，太學博士、兼尚書郎。而常徒步上省，以示清貧。忽遇盜，大失綾縑，時人鄙其矯詐。

鹿悆，字永吉，濟陰人。父生，在良吏傳。悆好兵書、陰陽、釋氏之學。太師、彭城王勰召為館客。嘗詣徐州，馬疫，附船而至大梁。夜睡，從者上岸竊禾四束以飼其馬。船行數里，悆覺，問得禾之處，從者以告。悆大忿，即停船上岸，至取禾處，以縑三丈置禾束下而返。

初為真定公元子直國中尉，恒勸以忠廉之節。嘗賦五言詩曰：「嶧山萬丈樹，雕鏤作琵琶。由此材高遠，弦響藹中華。」又曰：「援琴起何調？幽蘭與白雪。絲管韻未成，莫使弦響絕。」子直少有令問，悆欲其善終，故以諷焉。母憂去職。服闋，仍卒任。子直出鎮梁州，悆隨之州。州有兵糧和糴，和糴者靡不潤屋，悆獨不取，子直強之，終不從命。

莊帝為御史中尉，悆兼殿中侍御史，監臨淮王彧軍。時蕭衍遣其豫章王綜據徐州，綜密信通彧，云欲歸款。綜時為蕭衍愛子，眾議咸謂不然。彧募人入報，驗其虛實，悆遂請行，曰：「若綜有誠心，與之盟約；如其詐也，豈惜一人命也。」時徐州始陷，邊方騷擾，綜部將成景儁、胡龍牙並總強兵，內外嚴固。悆遂單馬間出，徑趣彭城。未至之間，為綜軍主程兵潤所止，問其來狀。悆答曰：「兵交使在，自昔通言。我為臨淮王所使，須有交易。」兵潤遂先遣人白龍牙等。綜既有誠心，聞悆被執，語景儁等曰：「我每疑元略規欲叛城，將驗其虛實，且遣左右為元略使入魏軍中，喚彼一人，其使果至。可令人詐作略身，在一深室，詭為患狀，呼使戶外，令人傳語。」時略始被衍追還。綜又遣腹心梁話迎悆，密語意狀，令善酬答，引悆入城，詣龍牙所。

時日已暮，龍牙列仗舉火引悆曰：「元中山甚欲相見，故令喚卿。」又曰：「安豐、臨淮將少弱卒，規復此城，容可得乎！」悆曰：「彭城魏之東鄙，勢在必爭，得否在天，非人所測。」龍牙曰：「當如卿言。」復詣景儁住所，停悆在外門，久而未入。時夜已久，星月甚明。有綜軍主姜桃來與悆語曰：「君年已長宿，又充今使，良有所達。元法僧魏之微子，拔城歸梁，梁主待物有道。」乃舉手上指：「今歲星在斗。斗，吳之分野，君何為不歸梁國，我令君富貴。」悆答曰：「君徒知其一，未知其二。法僧者，莒僕之流，而梁納之，無乃有愧於季孫也？今月建鶉首，斗牛受破，歲星木也，逆而克之。君吳國敗喪不久。且衣錦夜遊，有識不許。」言未及盡，引入見景儁，景儁曰：「元中山雖曰相喚，不懼而來何也？」答曰：「昔楚伐吳，吳遣蹷由勞師，今者此行，略同於彼。」又曰：「遊歷多年，與卿先經相識。」仍敍由緣，景儁便記。引悆同坐，謂悆曰：「卿不為刺客也？」答曰：「今者為使，欲返命本朝，相刺之事，更卜後圖。」為設飯食雜果，悆強飲多食，向敵數人，微自夸矜。諸人相謂曰：「壯士哉！」乃引向元略所，一人引入戶內，指床令坐。一人別在室中，出謂悆曰：「中山有教，與君相聞。」悆遂起立。使人謂悆曰：「君但坐。」悆曰：「家國王子，豈有坐聽教命。」使人曰：「頓首君，我昔有以向南，旦遣相喚，欲聞鄉事。晚來患動，不獲相見。」悆曰：「旦奉音旨，冒險祇赴，不得瞻見，內懷反側。」遂辭而退。

須臾天曉，綜軍主范勗、景儁、司馬楊㬓等競問北朝士馬多少。悆云：「秦隴既平，三方靜晏，今有高車、白眼、羌、蜀五十萬，齊王、李陳留、[5]崔延伯、李叔仁等分為三道，徑趣江西；安樂王鑒、李神領冀、相、齊、濟、青、光羽林十萬，直向琅邪南出。」諸人相謂曰：「詎非華辭也？」悆曰：「可驗崇朝，何華之有！」日晏令還。景儁送悆上戲馬臺，北望城壘，曰：「何此城之固，良非彼軍士所能圖擬，卿可語二王，回師改計。」悆曰：「金墉湯池，衝甲彌巧，貴守以人，何論險害。」還軍，於路與梁話誓盟。契約既固，未旬，綜果降。

詔曰：「日者，法僧父子，頑固自天，長惡不已，竊城外叛，職此亂階，遂使彭宋名藩，翻為賊有。雖宗臣名將，揮戈於泗濱；虎士雄卒，竦劍於汴渚。然高墉峻堞，非可易登；廣涘深隍，實為難踐。是用日昃忘食，中宵憤惋者也。而衍都督、豫章王蕭綜體運知機，欲歸有道，潛遣密信，送款於都督臨淮王。于時事同夜光，能不按劍。殿中侍御史監軍鹿悆，不憚虎口，視險若夷，便能占募，入驗虛實。誓盟既固，所圖遂果。返地復城，息我兵甲，亦是悆之力焉。若不酬以榮祿，何以勸厲將來，可封定陶縣開國子，食邑三百戶。」

除員外散騎常侍。俄出為青州彭城王劭府長兼司馬。尋解長兼。廣川人劉鈞、東清河人房須反，[6]劭遣悆監州軍討之，戰於商山，頗有所捷。將統皆劭左右，擅增首級，妄請賞帛，悆面執不與，劭弗從。悆勃然作色曰：「竭志立言，為王為國，豈悆家事！」不辭而出，劭追而謝焉。竊勳者放言噂𠴲，欲加私害，悆聞而笑之，不以介意。

先是，蕭衍遣將彭羣、王辯率眾七萬圍逼琅邪。自春及秋，官軍不至，而兩青士馬，裁可萬餘，師次鄖城，[7]久而未進。劭乃遣悆，南青州刺史胡平遣長史劉仁之，並監勒諸將，徑赴賊壘，大破之，斬羣首，俘馘二千餘級。肅宗嘉之，璽書勞問。永安中，入為左將軍、給事黃門侍郎，又以前賞悆入徐之功未盡，增邑二百戶，進爵為侯。雖任居通顯，志在謙退，迎送親賓，加於疇昔，而自無室宅，常假賃居止，布衣糲食，寒暑不變。莊帝嘉其清素，時復賜以錢帛。

及東徐城民呂文欣殺刺史元大賓，南引賊眾，屯柵曲術，詔悆使持節、散騎常侍、安東將軍，為六州大使，與行臺樊子鵠討破之。文欣黨重以購之，文欣同逆人韓端正斬文欣送首，魁帥同死者十二人。詔書褒慰。還，拜鎮東將軍、金紫光祿大夫。尋詔為使持節、兼尚書左僕射、東南道三徐行臺。至東郡，值尒朱仲遠陷西兗，向滑臺，詔與都督賀拔勝等拒仲遠。軍敗，還京。

普泰中，加征東將軍，轉衞將軍、右光祿大夫、兼度支尚書、河北五州和糴大使。天平中，除梁州刺史。時滎陽民鄭榮業等聚眾反，圍逼州城。悆不能固守，遂以城降。榮業送悆於關西。

張熠，[8]字景世，自云南陽西鄂人，漢侍中衡是其十世祖。熠自奉朝請為揚州車騎府錄事參軍。入除步兵校尉。

永寧寺塔大興，[9]經營務廣，靈太后曾幸作所，凡有顧問，熠敷陳指畫，無所遺闕，太后善之。久之，除冠軍將軍、中散大夫。後為別將，隨長孫稚西征，轉平西將軍、太中大夫，為關西都督。以功封長平縣開國男，食邑二百戶。永安初，除平西將軍、岐州刺史、假安西將軍，尋加撫軍將軍。矜恤貧弱，為民所愛。代還，值元顥入洛，仍令復州，熠遂私還。莊帝還宮，出除鎮南將軍、東荊州刺史。尋加散騎常侍、征蠻大都督，轉荊州刺史。值尒朱兆入洛，不行。普泰中，衞將軍、金紫光祿大夫。

天平初，遷鄴草創，右僕射高隆之、吏部尚書元世儁奏曰：「南京宮殿，毀撤送都，連筏竟河，首尾大至，自非賢明一人，專委受納，則恐材木耗損，有闕經構。熠清貞素著，有稱一時，臣等輒舉為大將。」詔從之。熠勤於其事。尋轉營構左都將。興和初，衞大將軍。宮殿成，以本將軍除東徐州刺史。三年，卒於州，時年六十。贈驃騎大將軍、司空公、兗州刺史，諡曰懿。

子孝直，武定末，司空騎兵參軍。

史臣曰：成淹等身遭際會，俱得効其所能，以至於顯達，苟曰非才，亦何可以致。

校勘記
 何得以朱衣入山庭　通鑑卷一三七〈四三０七頁〉「山」作「凶」，當是。
 拜桃符征虜將軍豫州刺史　北史卷四六劉桃符傳「豫州」上有「東」字。按上文稱東豫州刺史田益宗，桃符此授，即代益宗，當脫「東」字。
 食邑二百戶　三朝本、汲本脫「百」字，北本、殿本「百」作「千」，南本、局本作「百」。按下張熠傳稱「封長平縣開國男，食邑二百戶」，同一等級，封戶雖或有多少，不會相去懸殊，今從南、局本。
 元興世寒因元叉之勢託其交道相用為州主簿　按上文不云元興曾官州主簿，託附元叉時，他已由司徒記室參軍遷尚書殿中郎，領中書舍人，不得方因叉勢為州主簿。疑上脫子某，託元叉之勢官州主簿的是元興之子。
 李陳留　諸本「李」字空格或注「闕」，冊府卷六五二〈七八０九頁〉作「孝」。按「孝」乃「李」之訛。卷六六李崇傳，崇「襲爵陳留公」，後「例降為侯」，死後，子神軌「受父爵陳留侯」，「李陳留」即李崇。傳又稱封魏昌縣伯，乃是別封，通鑑卷一五０〈四七００頁〉稱「魏昌武康伯李崇卒」，實誤。卷九肅宗紀孝昌元年五月戊子記李崇卒，是月乙巳朔，無戊子，上文記日是戊辰，乃二十四日，則崇死必在五月末。蕭綜降魏，肅宗紀在此年六月癸未，乃十日。鹿悆入蕭綜軍當即在五月末，六月初，故下云「未旬，綜果降」。這時李崇或尚未死，或未知死訊，故鹿悆列舉元魏諸將帥，蕭寶夤〈即齊王〉、崔延伯等，尚列入李崇。今據冊府改正補字。
 東清河人房須反　卷二一下彭成王卲傳、冊府卷一二一〈一四五一頁〉「須」作「頃」，通鑑卷一五一〈四七二四頁〉作「項」。參卷九校記。
 師次鄖城　按鄖城遠在今湖北安陸，琅邪一帶不聞有此城名，「鄖」字疑訛。
 張熠　北史卷四六「熠」作「燿」。
 永寧寺塔大興　諸本「永寧」下有「中」字。按魏無「永寧」年號。永寧是寺名，屢見本書，「中」字衍，今刪。


Chinese text: This work was published before January 1, 1923, and is in the
public domain worldwide because the author died at least 100 years ago.
