李崇　崔亮
李崇，字繼長，小名繼伯，頓丘人也，文成元皇后第二兄誕之子。年十四，召拜主文中散，襲爵陳留公，鎮西大將軍。

高祖初，為大使巡察冀州。尋以本官行梁州刺史。時巴氐擾動，詔崇以本將軍為荊州刺史，鎮上洛，敕發陝秦二州兵送崇至治。崇辭曰：「邊人失和，本怨刺史，奉詔代之，自然易帖。但須一宣詔旨而已，不勞發兵自防，使懷懼也。」高祖從之。乃輕將數十騎馳到上洛，宣詔綏慰，當即帖然。尋勒邊戍，掠得蕭賾人者，悉令還之。南人感德，仍送荊州之口二百許人。兩境交和，無復烽燧之警。在治四年，甚有稱績。召還京師，賞賜隆厚。

以本將軍除兗州刺史。兗土舊多劫盜，崇乃村置一樓，樓懸一鼓，盜發之處，雙槌亂擊。四面諸村始聞者撾鼓一通，次復聞者以二為節，次後聞者以三為節，各擊數千槌。諸村聞鼓，皆守要路，是以盜發俄頃之間，聲布百里之內。其中險要，悉有伏人，盜竊始發，便爾擒送。諸州置樓懸鼓，自崇始也。後例降為侯，改授安東將軍。

東駕南征，驃騎大將軍、咸陽王禧都督左翼諸軍事，詔崇以本官副焉。徐州降人郭陸聚黨作逆，人多應之，搔擾南北。崇遣高平人卜冀州詐稱犯罪，逃亡歸陸。陸納之，以為謀主。數月，冀州斬陸送之，賊徒潰散。入為河南尹。

後車駕南討漢陽，崇行梁州刺史。氐楊靈珍遣弟婆羅與子雙領步騎萬餘，襲破武興，與蕭鸞相結。詔崇為使持節、都督隴右諸軍事，率眾數萬討之。崇槎山分進，出其不意，表裏以襲。羣氐皆棄靈珍散歸，靈珍眾減太半。崇進據赤土，靈珍又遣從弟建率五千人屯龍門，躬率精勇一萬據鷲硤。龍門之北數十里中伐樹塞路，鷲硤之口積大木，聚礌石，臨崖下之，以拒官軍。崇乃命統軍慕容拒率眾五千，從他路夜襲龍門，破之。崇乃自攻靈珍，靈珍連戰敗走，俘其妻子。崇多設疑兵，襲克武興。蕭鸞梁州刺史陰廣宗遣參軍鄭猷、王思考率眾援靈珍。崇大破之，并斬婆羅首，殺千餘人，俘獲猷等，靈珍走奔漢中。高祖在南陽，覽表大悅，曰：「使朕無西顧之憂者，李崇之功也。」以崇為都督梁秦二州諸軍事、本將軍、梁州刺史。高祖手詔曰：「今仇、隴克清，鎮捍以德，文人威惠既宣，[1]實允遠寄，故敕授梁州，用寧邊服。便可善思經略，去其可除，安其可育，公私所患，悉令芟夷。」及靈珍偷據白水，崇擊破之，靈珍遠遁。

世宗初，徵為右衞將軍，兼七兵尚書。尋加撫軍將軍，正尚書。轉左衞將軍、相州大中正。魯陽蠻柳北喜、魯北燕等聚眾反叛，諸蠻悉應之，圍逼湖陽。游擊將軍李暉先鎮此城，盡力捍禦，賊勢甚盛。詔以崇為使持節、都督征蠻諸軍事以討之。蠻眾數萬，屯據形要，以拒官軍。崇累戰破之，斬北燕等，徙萬餘戶於幽并諸州。世宗追賞平氐之功，封魏昌縣開國伯，邑五百戶。東荊州蠻樊安，聚眾於龍山，僭稱大號，蕭衍共為脣齒，遣兵應之。諸將擊討不利，乃以崇為使持節、散騎常侍、都督征蠻諸軍事，進號鎮南將軍，率步騎以討之。崇分遣諸將，攻擊賊壘，連戰克捷，生擒樊安，進討西荊，諸蠻悉降。

詔以崇為使持節、兼侍中、東道大使，黜陟能否，著賞罰之稱。轉中護軍，出除散騎常侍、征南將軍、揚州刺史。詔曰：「應敵制變，算非一途，救左擊右，疾雷均勢。今朐山蟻寇，久結未殄，賊衍狡詐，或生詭劫，宜遣銳兵，備其不意。崇可都督淮南諸軍事，坐敦威重，遙運聲算。」延昌初，加侍中、車騎將軍、都督江西諸軍事，刺史如故。

先是，壽春縣人苟泰有子三歲，遇賊亡失，數年不知所在。後見在同縣人趙奉伯家，泰以狀告。各言己子，並有隣證，郡縣不能斷。崇曰：「此易知耳。」令二父與兒各在別處，禁經數旬，然後遣人告之曰：「君兒遇患，向已暴死，有教解禁，可出奔哀也。」苟泰聞即號咷，悲不自勝；奉伯咨嗟而已，殊無痛意。崇察知之，乃以兒還泰，詰奉伯詐狀。奉伯乃款引云：「先亡一子，故妄認之。」又定州流人解慶賓兄弟，坐事俱徙揚州。弟思安背役亡歸，慶賓懼後役追責，規絕名貫，乃認城外死尸，詐稱其弟為人所殺，迎歸殯葬。頗類思安，見者莫辨。又有女巫陽氏自云見鬼，說思安被害之苦，飢渴之意。慶賓又誣疑同軍兵蘇顯甫、李蓋等所殺，經州訟之，二人不勝楚毒，各自款引。獄將決竟，崇疑而停之。密遣二人非州內所識者，為從外來，詣慶賓告曰：「僕住在此州，去此三百。比有一人見過寄宿，夜中共語，疑其有異，便即詰問，迹其由緒。乃云是流兵背役逃走，姓解字思安。時欲送官，苦見求及，稱有兄慶賓，今住揚州相國城內，嫂姓徐，君脫矜愍，為往報告，見申委曲，家兄聞此，必重相報，所有資財，當不愛惜。今但見質，若往不獲，送官何晚。是故相造，指申此意。君欲見雇幾何，當放賢弟。若其不信，可見隨看之。」慶賓悵然失色，求其少停，當備財物。此人具以報，崇攝慶賓問曰：「爾弟逃亡，何故妄認他尸？」慶賓伏引。更問蓋等，乃云自誣。數日之間，思安亦為人縛送。崇召女巫視之，鞭笞一百。崇斷獄精審，皆此類也。

時有泉水湧於八公山頂；壽春城中有魚無數，從地湧出；野鴨羣飛入城，與鵲爭巢。五月，大霖雨十有三日，大水入城，屋宇皆沒，崇與兵泊於城上。水增未已，乃乘船附於女牆，城不沒者二板而已。州府勸崇棄壽春，保北山。崇曰：「吾受國重恩，忝守藩岳，德薄招災，致此大水。淮南萬里，繫于吾身。一旦動脚，百姓瓦解，揚州之地，恐非國物。昔王尊慷慨，義感黃河，吾豈愛一軀，取愧千載。但憐茲士庶，無辜同死，可桴筏隨高，人規自脫。吾必守死此城，幸諸君勿言。」時州人裴絢等受蕭衍假豫州刺史，因乘大水，謀欲為亂，崇皆擊滅之。崇以洪水為災，請罪解任。詔曰：「卿居藩累年，威懷兼暢，資儲豐溢，足制勁寇。然夏雨汎濫，斯非人力，何得以此辭解？今水涸路通，公私復業，便可繕甲積糧，修復城雉，勞恤士庶，務盡綏懷之略也。」崇又表請解州，詔報不聽。是時非崇，則淮南不守矣。

崇沉深有將略，寬厚善御眾，在州凡經十年，常養壯士數千人，寇賊侵邊，所向摧破，號曰「臥虎」，賊甚憚之。蕭衍惡其久在淮南，屢設反間，無所不至，世宗雅相委重，衍無以措其姦謀。衍乃授崇車騎大將軍、開府儀同三司、萬戶郡公，諸子皆為縣侯，欲以構崇。崇表言其狀，世宗屢賜璽書慰勉之。賞賜珍異，歲至五三，親待無與為比。衍每歎息，服世宗之能任崇也。

肅宗踐祚，褒賜衣馬。及蕭衍遣其游擊將軍趙祖悅襲據西硤石，更築外城，逼徙緣淮之人於城內。又遣二將昌義之、王神念率水軍泝淮而上，規取壽春。田道龍寇邊城，路長平寇五門，胡興茂寇開霍。揚州諸戍，皆被寇逼。崇分遣諸將，與之相持。密裝船艦二百餘艘，教之水戰，以待臺軍。蕭衍霍州司馬田休等率眾寇建安，崇遣統軍李神擊走之。又命邊城戍主邵申賢要其走路，破之於濡水，俘斬三千餘人。靈太后璽書勞勉。

許昌縣令兼紵麻戍主陳平玉南引衍軍，以戍歸之。崇自秋請援，表至十餘。詔遣鎮南將軍崔亮救硤石，鎮東將軍蕭寶夤於衍堰上流決淮東注。朝廷以諸將乖角，不相順赴，乃以尚書李平兼右僕射，持節節度之。崇遣李神乘鬬艦百餘艘，沿淮與李平、崔亮合攻硤石。李神水軍克其東北外城，祖悅力屈乃降，語在平傳。朝廷嘉之，進號驃騎將軍、儀同三司，刺史、都督如故。衍淮堰未破，水勢日增。崇乃於硤石戍間編舟為橋，北更立船樓十，各高三丈，十步置一籬，至兩岸，蕃板裝治，四箱解合，賊至舉用，不戰解下。又於樓船之北，連覆大船，東西竟水，防賊火栰。又於八公山之東南，更起一城，以備大水，州人號曰魏昌城。崇累表解州，前後十餘上，肅宗乃以元志代之。尋除都督冀定瀛三州諸軍事、驃騎大將軍、冀州刺史，儀同如故。不行。

崇上表曰：

臣聞世室明堂，顯於周夏；二黌兩學，盛自虞殷。所以宗配上帝，以著莫大之嚴；宣布下土，以彰則天之軌。養黃髮以詢格言，育青襟而敷典式，用能享國久長，風徽萬祀者也。故孔子稱巍巍乎其有成功，郁郁乎其有文章，此其盛矣。爰暨亡秦，政失其道，坑儒滅學，以蔽黔首。國無黌序之風，野有非時之役，故九服分崩，祚終二世。炎漢勃興，更修儒術，文景已降，禮樂復彰，化致昇平，治幾刑措。故西京有六學之美，東都有三本之盛，莫不紛綸掩藹，響流無已。逮自魏晉，撥亂相因，[2]兵革之中，學校不絕，遺文燦然，方軌前代。
仰惟高祖孝文皇帝稟聖自天，道鏡今古，徙馭嵩河，光宅函洛，模唐虞以革軌儀，規周漢以新品制，列教序於鄉黨，敦詩書於郡國。使揖讓之禮，橫被於崎嶇；歌詠之音，聲溢於仄陋。但經始事殷，戎軒屢駕，未遑多就，弓劍弗追。世宗統曆，聿遵先緒，永平之中，大興板築，續以水旱，戎馬生郊，雖逮為山，還停一簣。
竊惟皇遷中縣，垂二十祀。而明堂禮樂之本，乃鬱荊棘之林；膠序德義之基，空盈牧竪之跡。城隍嚴固之重，闕塼石之工；墉堞顯望之要，少樓榭之飾。加以風雨稍侵，漸致虧墜。又府寺初營，頗亦壯美，然一造至今，更不修繕，廳宇凋朽，牆垣頹壞，皆非所謂追隆堂構，儀形萬國者也。伏聞朝議，以高祖大造區夏，道侔姬文，擬祀明堂，式配上帝。今若基宇不修，仍同丘畎，即使高皇神享，闕於國陽，宗事之典，有聲無實。此臣子所以匪寧，億兆所以失望也。
臣又聞官方授能，所以任事，事既任矣，酬之以祿。如此，上無曠官之譏，下絕尸素之謗。今國子雖有學官之名，而無教授之實，何異兔絲燕麥，南箕北斗哉！昔劉向有言：「王者宜興辟雍，陳禮樂，以風化天下。夫禮樂所以養人，刑法所以殺人，而有司勤勤請定刑法，至於禮樂，則曰未敢，是則敢於殺人，不敢於養人也。」臣以為當今四海清平，九服寧晏，經國要重，理應先營；脫復稽延，則劉向之言徵矣。但事不兩興，須有進退。以臣愚量，宜罷尚方雕靡之作，頗省永寧土木之功，并減瑤光材瓦之力，兼分石窟鐫琢之勞，及諸事役非急者，三時農隙，修此數條。使辟雍之禮，蔚爾而復興；諷誦之音，煥然而更作。美榭高墉，嚴壯於外；槐宮棘宇，顯麗於中。道發明令，[3]重遵鄉飲，敦進郡學，精課經業。如此，則元、凱可得之於上序，游夏可致之於下國，豈不休歟！誠知佛理淵妙，含識所宗，然比之治要，容可小緩。苟使魏道熙緝，元首唯康，爾乃經營，未為晚也。
靈太后令曰：「省表，具悉體國之誠。配饗大禮，為國之本，比以戎馬在郊，未遑修繕。今四表晏寧，年和歲稔，當敕有司別議經始。」

除中書監、驃騎大將軍，儀同如故。又授右光祿大夫，出為使持節、侍中、都督定幽燕瀛四州諸軍事、本將軍、定州刺史，儀同如故。徵拜尚書左僕射，加散騎常侍，驃騎、儀同如故。遷尚書令，加侍中。崇在官和厚，明於決斷，受納辭訟，必理在可推，始為下筆，不徒爾收領也。然性好財貨，販肆聚斂，家資巨萬，營求不息。子世哲為相州刺史，亦無清白狀。鄴洛市鄽，收擅其利，為時論所鄙。

蠕蠕主阿那瓌率眾犯塞，詔崇以本官都督北討諸軍事以討之。崇辭於顯陽殿，戎服武飾，志氣奮揚，時年六十九，幹力如少。肅宗目而壯之，朝廷莫不稱善。崇遂出塞三千餘里，不及賊而還。

後北鎮破落汗拔陵反叛，所在響應。征北將軍、臨淮王彧大敗於五原，安北將軍李叔仁尋敗於白道，賊眾日甚。詔引丞相、令、僕、尚書、侍中、黃門於顯陽殿，詔曰：「朕比以鎮人搆逆，登遣都督臨淮王克時除翦。軍屆五原，前鋒失利，二將殞命，兵士挫衂。又武川乖防，復陷凶手。恐賊勢侵淫，寇連恒朔。金陵在彼，夙夜憂惶。諸人宜陳良策，以副朕懷。」吏部尚書元脩義曰：「強寇充斥，事須得討。臣謂須得重貴，鎮壓恒朔，總彼師旅，備衞金陵。」詔曰：「去歲阿那瓌叛逆，遣李崇令北征，崇遂長驅塞北，返旆榆關，此亦一時之盛。崇乃上表求改鎮為州，罷削舊貫。朕于時以舊典難革，不許其請。尋李崇此表，開諸鎮非異之心，致有今日之事。但既往難追，為復略論此耳。朕以李崇國戚望重，器識英斷，意欲還遣崇行，總督三軍，揚旌恒朔，除彼羣盜。諸人謂可爾以不？」僕射蕭寶夤等曰：「陛下以舊都在北，憂慮金陵，臣等實懷悚息。李崇德位隆重，社稷之臣，陛下此遣，實合羣望。」崇啟曰：「臣實無用，猥蒙殊寵，位妨賢路，遂充北伐。徒勞將士，無勳而還，慚負聖朝，於今莫已。臣以六鎮幽垂，與賊接對，鳴柝聲弦，弗離旬朔。州名差重於鎮，謂實可悅彼心，使聲教日揚，微塵去塞。豈敢導此凶源，開生賊意。臣之愆負，死有餘責。屬陛下慈寬，賜全腰領。今更遣臣北行，正是報恩改過，所不敢辭。但臣年七十，自惟老疾，不堪敵場，更願英賢，收功盛日。」

於是詔崇以本官加使持節、開府、北討大都督，撫軍將軍崔暹，鎮軍將軍、廣陵王淵皆受崇節度。又詔崇子光祿大夫神軌，假平北將軍，隨崇北討。崇至五原，崔暹大敗于白道之北，賊遂并力攻崇。崇與廣陵王淵力戰，累破賊眾，相持至冬，乃引還平城。淵表崇長史祖瑩詐增功級，盜沒軍資。崇坐免官爵，徵還，以後事付淵。

後徐州刺史元法僧以彭城南叛，時除安樂王鑒為徐州刺史以討法僧，為法僧所敗，單馬奔歸。乃詔復崇官爵，為徐州大都督，節度諸軍事。會崇疾篤，乃以衞將軍、安豐王延明代之。改除開府、相州刺史，侍中、將軍、儀同並如故。孝昌元年薨於位，時年七十一。贈侍中、驃騎大將軍、司徒公、雍州刺史，諡曰武康。後重贈太尉公，增邑一千戶，餘如故。

長子世哲，性輕率，供奉豪侈。少經征役，頗有將用。自司徒中兵參軍，超為征虜將軍、驍騎將軍。尋遷後將軍，為三關別將，討羣蠻，大破之，斬蕭衍龍驤將軍文思之等。還拜鴻臚少卿。性傾巧，善事人，亦以貨賂自達。高肇、劉騰之處勢也，皆與親善，故世號為「李錐」。肅宗末，遷宗正卿，加平南將軍，轉大司農卿，仍本將軍。又改授太僕卿，加鎮東將軍。尋出為相州刺史，將軍如故。世哲至州，斥逐細人，遷徙佛寺，逼買其地，廣興第宅，百姓患之。崇北征之後，徵兼太常卿。御史高道穆毀發其宅，表其罪過。後除鎮西將軍、涇州刺史，賜爵衞國子。正光五年七月卒。賻帛五百匹、朝服一襲，贈散騎常侍、衞將軍、吏部尚書、冀州刺史，子如故。

世哲弟神軌，受父爵陳留侯。自給事中，稍遷員外常侍、光祿大夫。累出征討，頗有將領之氣。孝昌中，為靈太后寵遇，勢傾朝野，時云見幸帷幄，與鄭儼為雙，時人莫能明也。頻遷征東將軍、武衞將軍、給事黃門侍郎，常領中書舍人。時相州刺史、安樂王鑒據州反，詔神軌與都督源子邕等討平之。武泰初，蠻帥李洪扇動諸落，伊闕已東，至於鞏縣，多被燒劫。詔神軌為都督，破平之。尒朱榮之向洛也，復為大都督，率眾禦之。出至河橋，值北中不守，遂便退還。尋與百官候駕於河陰，仍遇害焉。建義初，贈侍中、驃騎大將軍、司空公、相州刺史，諡曰烈。

崔亮，字敬儒，清河東武城人也。父元孫，劉駿尚書郎。劉彧之僭立也，彧青州刺史沈文秀阻兵叛之。彧使元孫討文秀，為文秀所害。亮母房氏，攜亮依冀州刺史崔道固於歷城，道固即亮之叔祖也。及慕容白曜之平三齊，內徙桑乾，為平齊民。時年十歲，常依季父幼孫，居家貧，傭書自業。

時隴西李沖當朝任事，亮從兄光往依之，謂亮曰：「安能久事筆硯，而不往託李氏也？彼家饒書，因可得學。」亮曰：「弟妹飢寒，豈可獨飽？自可觀書於市，安能看人眉睫乎！」光言之於沖，沖召亮與語，因謂亮曰：「比見卿先人相命論，使人胸中無復怵迫之念。今遂亡本，卿能記之不？」亮即為誦之，涕淚交零，聲韻不異。沖甚奇之，迎為館客。沖謂其兄子彥曰：「大崔生寬和篤雅，汝宜友之；小崔生峭整清徹，汝宜敬之。二人終將大至。」沖薦之為中書博士。轉議郎，尋遷尚書二千石郎。

高祖在洛，欲創革舊制，選置百官，謂羣臣曰：「與朕舉一吏部郎，必使才望兼允者，給卿三日假。」又一日，高祖曰：「朕已得之，不煩卿輩也。」馳驛徵亮兼吏部郎。俄為太子中舍人，遷中書侍郎，兼尚書左丞。亮雖歷顯任，其妻不免親事舂簸。高祖聞之，嘉其清貧，詔帶野王令。世宗親政，遷給事黃門侍郎，仍兼吏部郎，領青州大中正。亮自參選事，垂將十年，廉慎明決，為尚書郭祚所委，[4]每云：「非崔郎中，選事不辦。」

尋除散騎常侍，仍為黃門。遷度支尚書，領御史中尉。自遷都之後，經略四方，又營洛邑，費用甚廣。亮在度支，別立條格，歲省億計。又議修汴蔡二渠，以通邊運，公私賴焉。侍中、廣平王懷以母弟之親，左右不遵憲法，敕亮推治。世宗禁懷不通賓客者久之。後因宴集，懷恃親使忿，欲陵突亮。亮乃正色責之，即起於世宗前，脫冠請罪，遂拜辭欲出。世宗曰：「廣平粗疏，向來又醉，卿之所悉，何乃如此也？」遂詔亮復坐，令懷謝焉。亮外雖方正，內亦承候時情，宣傳左右郭神安頗被世宗識遇，以弟託亮，亮引為御史，及神安敗後，因集禁中，世宗令兼侍中盧昶宣旨責亮曰：「在法官何故受左右囑請？」亮拜謝而已，無以上對。轉都官尚書，又轉七兵，領廷尉卿，加散騎常侍，中正如故。徐州刺史元昞撫御失和，詔亮馳驛安撫。亮至，劾昞，處以大辟，勞賚綏慰，百姓帖然。

除安西將軍、雍州刺史。城北渭水淺不通船，行人艱阻。亮謂僚佐曰：「昔杜預乃造河梁，況此有異長河，且魏晉之日亦自有橋，吾今決欲營之。」咸曰：「水淺，不可為浮橋，汎長無恒，又不可施柱，恐難成立。」亮曰：「昔秦居咸陽，橫橋渡渭，以像閣道，此即以柱為橋。今唯慮長柱不可得耳。」會天大雨，山水暴至，浮出長木數百根。藉此為用，橋遂成立，百姓利之，至今猶名崔公橋。亮性公清，敏于斷決，所在並號稱職，三輔服其德政。世宗嘉之，詔賜衣馬被褥。後納其女為九嬪，徵為太常卿，攝吏部事。

肅宗初，出為撫軍將軍、定州刺史。蕭衍左游擊將軍趙祖悅率眾偷據硤石。詔亮假鎮南將軍，齊王蕭寶夤鎮東將軍，章武王融安南將軍，並使持節、都督諸軍事以討之。靈太后勞遣亮等，賜戎服雜物。亮至硤石，祖悅出城逆戰，大破之。賊復於城外置二柵，欲拒官軍，亮焚擊破之，殺三千餘人。亮與李崇為水陸之期，日日進攻，而崇不至。及李平至，崇乃進軍，共平硤石，語在平傳。靈太后賜亮璽書曰：「硤石既平，大勢全舉，淮堰孤危，自將奔遁。若仍敢遊魂，此當易以立計，擒翦蟻徒，應在旦夕。將軍推轂所憑，親對其事，處分經略，宜共協齊，必令得掃盪之理，盡彼遺燼也。隨便守禦，及分渡掠截，扼其咽喉，防塞走路，期之全獲，無令漏逸。若畏威降首者，自加蠲宥，以仁為本，任之雅算。一二往使別宣。」以功進號鎮北將軍。

李平部分諸軍，將水陸兼進，以討堰賊。亮違平節度，以疾請還，隨表而發。平表曰：「臣以蕭衍將湛僧珍、田道龍遊魂境內，猶未收跡，義之、神念尚住梁城，令都督崔亮權據下蔡，別將瓫生即往東岸，與亮接勢，以防橋道。臣發引向堰，舍人曹道至，奉敕更有處分，而亮已輒還京。按亮受付東南，推轂是託，誠應憂國忘家，致命為限。而始屆汝陰，磐桓不進；暨到寇所，停淹八旬；所營土山攻道，並不克就。損費糧力，坐延歲序。賴天威遠被，士卒憤激，東北騰上，垂至北門；而亮遲回，仍不肯上，臣逼以白刃，甫乃登陟。及平硤石，宜聽處分，方更肆其專恣，輕輒還歸。此而不糾，法將焉寄？按律『臨軍征討而故留不赴者死』，又云『軍還先歸者流』。軍罷先還，尚有流坐，況亮被符令停，委棄而反，失乘勝之機，闕水陸之會？緣情據理，咎深『故留』。今處亮死，上議。」靈太后令曰：「亮為臣不忠，去留自擅，既損威稜，違我經略。雖有小捷，豈免大咎。但吾攝御萬幾，庶茲惡殺，可特聽以功補過。」及平至，亮與爭功於禁中，形於聲色。

尋除殿中尚書，遷吏部尚書。時羽林新害張彝之後，靈太后令武官得依資入選。官員既少，應選者多，前尚書李韶循常擢人，百姓大為嗟怨。亮乃奏為格制，不問士之賢愚，專以停解日月為斷。雖復官須此人，停日後者終於不得；庸才下品，年月久者灼然先用。沉滯者皆稱其能。亮外甥司空諮議劉景安書規亮曰：「殷周以鄉塾貢士，兩漢由州郡薦才，魏晉因循，又置中正。諦觀在昔，莫不審舉，雖未盡美，足應十收六七。而朝廷貢秀才，[5]止求其文，不取其理；察孝廉唯論章句，不及治道；立中正不考人才行業，空辨氏姓高下。至於取士之途不溥，沙汰之理未精。而舅屬當銓衡，宜須改張易調。如之何反為停年格以限之？天下士子誰復修厲名行哉！」亮答書曰：「汝所言乃有深致。吾乘時邀幸，得為吏部尚書。當其壯也，尚不如人，況今朽老而居帝難之任。常思同昇舉直，[6]以報明主之恩；盡忠竭力，不為貽厥之累。昨為此格，有由而然，今已為汝所怪，千載之後，誰知我哉？可靜念吾言，當為汝論之。吾兼、正六為吏部郎，三為尚書，銓衡所宜，頗知之矣。但古今不同，時宜須異。何者？昔有中正，品其才第，上之尚書，尚書據狀，量人授職，此乃與天下羣賢共爵人也。吾謂當爾之時，無遺才，無濫舉矣，而汝猶云十收六七。況今日之選專歸尚書，以一人之鑒照察天下。劉毅所云：『一吏部、兩郎中而欲究竟人物，何異以管闚天，而求其博哉。』今勳人甚多，又羽林入選，武夫崛起，不解書計，唯可彍弩前驅，指蹤捕噬而已。忽令垂組乘軒，求其烹鮮之效，未曾操刀，而使專割。又武人至多，官員至少，不可周溥。設令十人共一官，猶無官可授，況一人望一官，何由可不怨哉？吾近面執，不宜使武人入選，請賜其爵，厚其祿。既不見從，是以權立此格，限以停年耳。昔子產鑄刑書以救弊，叔向譏之以正法，何異汝以古禮難權宜哉！仲尼云：德我者亦春秋，罪我者亦春秋。吾之此指，其由是也。但令當來君子，知吾意焉。」後甄琛、元脩義、城陽王徽相繼為吏部尚書，利其便己，踵而行之。自是賢愚同貫，涇渭無別，魏之失才，從亮始也。

轉侍中、太常卿，尋遷左光祿大夫、尚書右僕射。時劉騰擅權，亮託妻劉氏，傾身事之，故頻年之中名位隆赫，有識者譏之。轉尚書僕射，加散騎常侍。正光二年秋，疽發於背，肅宗遣舍人問疾，亮上表乞解僕射，送所負荷及印綬，詔不許。尋卒，詔給東園祕器、朝服一襲，賵物七百段、蠟三百斤。贈使持節、散騎常侍、車騎大將軍、儀同三司、冀州刺史，諡曰貞烈。亮在雍州，讀杜預傳，見為八磨，嘉其有濟時用，遂教民為碾。及為僕射，奏於張方橋東堰穀水造水碾磨數十區，其利十倍，國用便之。亮有三子，士安、士和、士泰，並強幹善於當世。

士安，歷尚書比部郎，卒於諫議大夫。贈左將軍、光州刺史。無子，弟士和以子乾亨繼。

乾亨，武定中，尚書都兵郎中。

士和，歷司空主簿、通直郎。從亮征硤石，以軍勳拜冠軍將軍、中散大夫、西道行臺元脩義左丞，行涇州事。蕭寶夤之在關中，高選遼佐，以為督府長史。時莫折念生遣使詐降，寶夤表士和兼度支尚書，為隴右行臺，令入秦撫慰，為念生所害。

士泰，歷給事中、司空從事中郎、諫議大夫、司空司馬。肅宗末，荊蠻侵斥，以士泰為龍驤將軍、征蠻別將，事平，以功賜爵五等男。建義初，遇害於河陰。贈都督青兗二州諸軍事、鎮東將軍、青州刺史，諡曰文肅。

子肇師，襲爵。武定末，中書舍人。

亮弟敬默，奉朝請。卒於征虜長史，贈南陽太守。

子思韶，從亮征硤石，以軍功賜爵武城子，為冀州別駕。

敬默弟隱處，[7]青州州都。亮以其賤出，殊不經紀，論者譏焉。

亮從父弟光韶，事親以孝聞。初除奉朝請。光韶與弟光伯雙生，操業相侔，特相友愛，遂經吏部尚書李沖，讓官於光伯，辭色懇至。沖為奏聞，高祖嘉而許之。太和二十年，以光韶為司空行參軍，復請讓從叔和，曰：「臣誠微賤，未登讓品，屬逢唐朝，耻無讓德。」和亦謙退，辭而不當。高祖善之，遂以和為廣陵王國常侍。尋敕光韶兼祕書郎，掌校華林御書。

肅宗初，除青州治中，後為司空騎兵參軍，又兼司徒戶曹。出為濟州輔國府司馬，刺史高植甚知之，政事多委訪焉。遷青州平東府長史，府解，敕知州事。光韶清直明斷，民吏畏愛之。入為司空從事中郎，以母老解官歸養，賦詩展意，朝士屬和者數十人。久之，徵為司徒諮議，固辭不拜。光韶性嚴毅，聲韻抗烈，與人平談，常若震厲。至於兄弟議論，外聞謂為忿怒，然孔懷雍睦，人少逮之。

孝莊初，河間邢杲率河北流民十餘萬眾，攻逼州郡。刺史元儁憂不自安，州人乞光韶為長史以鎮之。時陽平路回寓居齊土，與杲潛相影響，引賊入郭。光韶臨機處分，在難確然。賊退之後，刺史表光韶忠毅，朝廷嘉之，發使慰勞焉。尋為東道軍司。及元顥入洛，自河以南，莫不風靡。而刺史、廣陵王欣集文武以議所從。欣曰：「北海、長樂俱是同堂兄弟，今宗祏不移，我欲受赦，諸君意各何如？」在坐之人莫不失色，光韶獨抗言曰：「元顥受制梁國，稱兵本朝，拔本塞源，以資讎敵，賊臣亂子，曠代少儔，何但大王家事所宜切齒，等荷朝眷，未敢仰從。」長史崔景茂、前瀛州刺史張烈、前郢州刺史房叔祖、徵士張僧皓咸云：「軍司議是。」欣乃斬顥使。

尋徵輔國將軍、廷尉少卿。未至，除太尉長史，加左將軍，俄遷廷尉卿。時祕書監祖瑩以贓罪被劾，光韶必欲致之重法。太尉、陽城王徽、尚書令、臨淮王彧、吏部尚書李神儁、侍中李彧，並勢望當時，皆為瑩求寬。光韶正色曰：「朝賢執事，於舜之功未聞有一，如何反為罪人言乎！」其執意不回如此。

永安末，擾亂之際，遂還鄉里。光韶博學強辯，尤好理論，至於人倫名教得失之間，搉而論之，不以一毫假物。家足於財，而性儉吝，衣馬弊瘦，食味粗薄。始光韶在都，同里人王蔓於夜遇盜，害其二子。孝莊詔黃門高道穆令加檢捕，一坊之內，家別搜索。至光韶宅，綾絹錢布，匱篋充積。議者譏其矯嗇。其家資產，皆光伯所營。光伯亡，悉焚其契。河間邢子才曾貸錢數萬，後送還之。光韶曰：「此亡弟相貸，僕不知也。」竟不納。刺史元弼前妻，是光韶之繼室兄女，而弼貪婪，多諸不法，光韶以親情，亟相非責，弼銜之。時耿翔反於州界，弼誣光韶子通與賊連結，囚其合家，考掠非理，而光韶與之辯爭，辭色不屈，會樊子鵠為東道大使，知其見枉，理出之。時人勸令詣樊陳謝，光韶曰：「羊舌大夫已有成事，何勞往也。」子鵠亦歎尚之。後刺史侯淵代下疑懼，停軍益都，謀為不軌。令數百騎夜入南郭，劫光韶，以兵脅之，責以謀略。光韶曰：「凡起兵者，須有名義，使君今日舉動直是作賊耳。父老知復何計？」淵雖恨之，敬而不敢害。尋除征東將軍、金紫光祿大夫，不起。

光韶以世道屯邅，朝廷屢變，閉門却掃，吉凶斷絕。誡子孫曰：「吾自謂立身無慚古烈，但以祿命有限，無容希世取進。在官以來，不冒一級，官雖不達，經為九卿。且吾平生素業，足以遺汝，官閥亦何足言也。吾既運薄，便經三娶，而汝之兄弟各不同生，合葬非古，吾百年之後，不須合也。然贈諡之及，出自君恩，豈容子孫自求之也，勿須求贈。若違吾志，如有神靈，不享汝祀。吾兄弟自幼及老，衣服飲食未曾一片不同，至於兒女官婚榮利之事，未嘗不先以推弟。弟頃橫禍，權作松櫬，亦可為吾作松棺，使吾見之。」卒年七十一。孝靜初，侍中賈思同申啟，稱述光韶，贈散騎常侍、驃騎將軍、青州刺史。

光韶弟光伯，尚書郎、青州別駕。後以族弟休臨州，遂申牒求解。尚書奏：「按禮：始封之君不臣諸父昆弟，封君之子臣昆弟不臣諸父，封君之孫得盡臣。計始封之君，即是世繼之祖，尚不得臣，況今之刺史，既非世繼，而得行臣吏之節，執笏稱名者乎？檢光伯請解，率禮不愆，請宜許遂，以明道教。」靈太后令從之。尋除北海太守，有司以其更滿，依例奏代。肅宗詔曰：「光伯自莅海沂，清風遠著，兼其兄光韶復能辭榮侍養，兄弟忠孝，宜有甄錄，可更申三年，以厲風化。」後歷太傅諮議參軍。

前廢帝時，崔祖螭、張僧皓起逆，攻東陽，旬日之間，眾十餘萬。刺史、東萊王貴平欲令光伯出城慰勞。兄光韶曰：「城民陵縱，為日已久，人人恨之，其氣甚盛。古人有言『眾怒如水火焉』，以此觀之，今日非可慰諭止也。」貴平強之，光韶曰：「使君受委一方，董攝萬里，而經略大事，不與國士圖之。所共腹心，皆趨走羣小。既不能綏遏以杜其萌，又不能坐觀，待其衰挫。蹙迫小弟，從為無名之行。若單騎獨往，或見拘縶，若以眾臨之，勢必相拒敵，懸見無益也。」貴平逼之，不得已，光伯遂出城。數里，城民以光伯兄弟羣情所繫，慮人劫留，防衞者眾。外人疑其欲戰，未及曉諭，為飛矢所中，卒。贈征東將軍、青州刺史。

子滔，武定末，殷州別駕。

史臣曰：李崇以風質英重，毅然秀立，任當將相，望高朝野，美矣。崔亮既明達後事，動有名迹，於斷年之選，失之逾遠，救弊未聞，終為國蠹，「無所苟而已」，其若是乎？光韶居雅仗正，有國士之風矣。

校勘記
 鎮捍以德文人威惠既宣　冊府卷一三二宋本「文人」作「乂人」，明本〈一五九六頁〉作「爾之」。按作「文人」不可通，據文義似作「爾之」是，但恐是明人以意改。疑「鎮捍」下有脫文，「以德乂人」連讀，傳本「乂」訛「文」。
 撥亂相因　冊府明本卷五八三〈六九八三頁〉「撥」作「廢」，疑是。但冊府宋本也作「撥」，今不改。
 道發明令　冊府〈同上卷頁〉「道」作「更」。按「道發」不可解，疑作「更」是。
 為尚書郭祚所委　諸本「祚」作「秬」，北史卷四四崔亮傳作「祚」。按元恪即位後，郭祚即兼吏部尚書，後正除尚書，見卷六四本傳，別無「郭秬」其人為此官。「秬」字訛，今據改。
 而朝廷貢秀才　諸本無「秀」字，冊府卷六三八〈七六五三頁〉有。按當時秀才試文，孝廉試經，這裏「貢秀才」和下「察孝廉」並舉，顯脫「秀」字，今據補。
 常思同昇舉直　冊府卷八四九〈一００九０頁〉「同昇」作「昇賢」。按「同昇舉直」文義較晦，疑作「昇賢」是。
 敬默弟隱處　北史卷四四「隱處」作「敬遠」。按亮字敬儒，弟兄以「敬」字排行，疑作「敬遠」是。也可能「隱處」作「隱居」解，上下有脫文。


Chinese text: This work was published before January 1, 1923, and is in the
public domain worldwide because the author died at least 100 years ago.
