尒朱榮
尒朱榮，字天寶，北秀容人也。其先居於尒朱川，因為氏焉。常領部落，世為酋帥。高祖羽健，登國初為領民酋長，率契胡武士千七百人從駕平晉陽，定中山。論功拜散騎常侍。以居秀容川，詔割方三百里封之，長為世業。太祖初以南秀容川原沃衍，欲令居之，羽健曰：「臣家世奉國，給侍左右。北秀容既在剗內，差近京師，豈以沃塉更遷遠地。」太祖許之。所居之處，曾有狗舐地，因而穿之，得甘泉焉，至今名狗舐泉。羽健，世祖時卒。曾祖鬱德，祖代勤，繼為領民酋長。代勤，世祖敬哀皇后之舅。以外親兼數征伐有功，給復百年，除立義將軍。曾圍山而獵，部民射虎，誤中其髀，代勤仍令拔箭，竟不推問，曰：「此既過誤，何忍加罪。」部內聞之，咸感其意。高宗末，假寧南將軍，除肆州刺史。高祖賜爵梁郡公。以老致仕，歲賜帛百匹以為常。年九十一，卒。賜帛五百匹、布二百匹，贈鎮南將軍、并州刺史，諡曰莊。孝莊初，榮有翼戴之勳，追贈太師、司徒公、錄尚書事。

父新興，太和中，繼為酋長。家世豪擅，財貨豐贏。曾行馬羣，見一白蛇，頭有兩角，遊於馬前。新興異之，謂曰：「爾若有神，令我畜牧蕃息。」自是之後，日覺滋盛，牛羊駝馬，色別為羣，谷量而已。朝廷每有征討，輒獻私馬，兼備資糧，助裨軍用。高祖嘉之，除右將軍、光祿大夫。及遷洛後，特聽冬朝京師，夏歸部落。每入朝，諸王公朝貴競以珍玩遺之，新興亦報以名馬。轉散騎常侍、平北將軍、秀容第一領民酋長。新興每春秋二時，恒與妻子閱畜牧於川澤，射獵自娛。肅宗世，以年老啟求傳爵於榮，朝廷許之。正光中卒，年七十四。贈散騎常侍、平北將軍、恒州刺史，諡曰簡。孝莊初，贈假黃鉞、侍中、太師、相國、西河郡王。

榮潔白，美容貌，幼而神機明決。及長，好射獵，每設圍誓眾，便為軍陳之法，號令嚴肅，眾莫敢犯。秀容界有池三所，在高山之上，清深不測，相傳曰祁連池，魏言天池也。父新興，曾與榮遊池上，忽聞簫鼓之音。新興謂榮曰：「古老相傳，凡聞此聲皆至公輔。吾今年已衰暮，當為汝耳。汝其勉之。」

榮襲爵後，除直寢、游擊將軍。正光中，四方兵起，遂散畜牧，招合義勇，給其衣馬。蠕蠕主阿那瓌寇掠北鄙，詔假榮節，冠軍將軍、別將，隸都督李崇北征。榮率其新部四千人追擊，度磧，不及而還。秀容內附胡民乞扶莫于破郡，殺太守；南秀容牧子萬子乞真反叛，[1]殺太僕卿陸延；并州牧子素和婆崘嶮作逆。榮並前後討平之。遷直閤將軍、冠軍將軍，仍別將。內附叛胡乞、步落堅胡劉阿如等作亂瓜肆，[2]敕勒北列步若反於沃陽，[3]榮並滅之。以功封安平縣開國侯，食邑一千戶。尋加通直散騎常侍。敕勒斛律洛陽作逆桑乾西，[4]與費也頭牧子迭相掎角，榮率騎破洛陽於深井，逐牧子於河西。進號平北將軍、光祿大夫，假安北將軍，為北道都督。尋除武衞將軍，俄加使持節、安北將軍、都督恒朔討虜諸軍、假撫軍將軍，進封博陵郡公，增邑五百戶。其梁郡前爵，聽賜第二子。時榮率眾至肆州，刺史尉慶賓畏惡之，閉城不納。榮怒，攻拔之，乃署其從叔羽生為刺史，執慶賓於秀容。自是榮兵威漸盛，朝廷亦不能罪責也。尋除鎮北將軍。

鮮于脩禮之反也，榮表東討，復進號征東將軍、右衞將軍、假車騎將軍、都督并肆汾廣恒雲六州諸軍事，進為大都督，加金紫光祿大夫。時杜洛周陷中山，於時車駕聲將北討，以榮為左軍，不行。及葛榮吞洛周，凶勢轉盛。榮恐其南逼鄴城，表求遣騎三千東援相州，肅宗不許。又遷車騎將軍、右光祿大夫，尋進位儀同三司。

榮以山東賊盛，慮其西逸，乃遣兵固守滏口以防之。復上書曰：「臣前以二州頻反，大軍喪敗，河北無援，實慮南侵，故令精騎三千出援相州，京師影響，斷其南望，賊聞此眾，當亦息圖。使還，奉敕云：『念生梟勠，寶夤受擒，醜奴、明達並送誠款，三輔告謐，關隴載寧。費穆虎旅，大翦妖蠻；兩絳狂蜀，漸已稽顙。』又承北海王顥率眾二萬出鎮相州。北海皇孫，名位崇重，鎮撫鄴城，實副羣望。惟願廣其配衣，及機早遣。今關西雖平，兵未可役，山南隣賊，理無發召，王師雖眾，頻被摧北，人情危怯，實謂難用，若不更思方略，無以萬全。如臣愚量，蠕蠕主阿那瓌荷國厚恩，未應忘報，求乞一使慰喻那瓌。即遣發兵東引，直趣下口，揚威振武，以躡其背；北海之軍，鎮撫相部，嚴加警備，以當其前；臣麾下雖少，輒盡力命，自井陘以北，隘口以西，分防險要，攻其肘腋。葛榮雖并洛周，威恩未著，人類差異，形勢可分。」於是榮遂嚴勒部曲，廣召義勇，北捍馬邑，東塞井陘。

尋屬肅宗崩，事出倉卒，榮聞之大怒，謂鄭儼、徐紇為之，與元天穆等密議稱兵入匡朝廷，討定之。乃抗表曰：「伏承大行皇帝背棄萬方，奉諱號踴，五內摧剝。仰尋詔旨，實用驚惋。今海內草草，異口一言，皆云大行皇帝，鴆毒致禍。臣等外聽訟言，內自追測。去月二十五日聖體康悆，至於二十六日奄忽昇遐。即事觀望，實有所惑。且天子寢疾，侍臣不離左右，親貴名醫，瞻仰患狀，面奉音旨，親承顧託。豈容不豫初不召醫，崩棄曾無親奉，欲使天下不為怪愕，四海不為喪氣，豈可得乎？復皇后女生，稱為儲兩，疑惑朝野，虛行慶宥，宗廟之靈見欺，兆民之望已失，使七百危於累卵，社禝墜於一朝，方選君嬰孩之中，寄治乳抱之日，使姦豎專朝，賊臣亂紀，惟欲指影以行權，假形而弄詔，此則掩眼捕雀，塞耳盜鍾。今秦隴塵飛，趙魏霧合，寶夤、醜奴勢逼豳雍，葛榮、就德憑陵河海，楚兵吳卒密邇在郊。古人有言：邦之不臧，隣之福也。一旦聞此，誰不闚𨵦？竊惟大行皇帝聖德馭宇，繼體正君，猶邊烽迭舉，妖寇不滅，況今從佞臣之計，隨親戚之談，舉潘嬪之女以誑百姓，奉未言之兒而臨四海，欲使海內安乂，愚臣所未聞也。伏願留聖善之慈，回須臾之慮，照臣忠誠，錄臣至款，聽臣赴闕，預參大議，問侍臣帝崩之由，訪禁旅不知之狀，以徐、鄭之徒付之司敗，雪同天之耻，謝遠近之怨。然後更召宗親，推其年德，聲副遐邇，改承寶祚，則四海更蘇，百姓幸甚。」於是遂勒所統將赴京師。靈太后甚懼，詔以李神軌為大都督，將於大行杜防。

榮抗表之始，遣從子天光、親信奚毅及倉頭王相入洛，與從弟世隆密議廢立。天光乃見莊帝，具論榮心，帝許之。天光等還北，榮發晉陽。猶疑所立，乃以銅鑄高祖及咸陽王禧等六王子孫像，成者當奉為主，惟莊帝獨就。師次河內，重遣王相密來奉迎，帝與兄彭城王劭、弟始平王子正於高渚潛渡以赴之。榮軍將士咸稱萬歲。於時武泰元年四月九日也。

十一日，榮奉帝為主，詔以榮為使持節、侍中、都督中外諸軍事、大將軍、開府、兼尚書令、領軍將軍、領左右，太原王，食邑二萬戶。十二日，百官皆朝於行宮。十三日，榮惑武衞將軍費穆之說，乃引迎駕百官於行宮西北，云欲祭天。朝士既集，列騎圍遶，責天下喪亂，明帝卒崩之由，云皆緣此等貪虐，不相匡弼所致。因縱兵亂害，王公卿士皆斂手就戮，死者千三百餘人，皇弟、皇兄並亦見害，靈太后、少主其日暴崩。榮遂有大志，令御史趙元則造禪文，遣數十人遷帝於河橋。至夜四更中，復奉帝南還營幕。帝憂憤無計，乃令人喻旨於榮曰：「帝王迭襲，盛衰無常，既屬屯運，四方瓦解。將軍杖義而起，前無橫陳，此乃天意，非人力也。我本相投，規存性命，帝王重位，豈敢妄希，直是將軍見逼，權順所請耳。今璽運已移，天命有在，宜時即尊號。將軍必若推而不居，存魏社稷，亦任更擇親賢，共相輔戴。」榮既有異圖，遂鑄金為己像，數四不成。時幽州人劉靈助善卜占，為榮所信，言天時人事必不可爾。榮亦精神恍惚，不自支持，久而方悟，遂便愧悔。於是獻武王、榮外兵參軍司馬子如等切諫，陳不可之理。榮曰：「愆誤若是，惟當以死謝朝廷，今日安危之機，計將何出？」獻武王等曰：「未若還奉長樂，以安天下。」於是還奉莊帝。十四日，輿駕入宮。

于時或云榮欲遷都晉陽，或云欲肆兵大掠，迭相驚恐，人情駭震，京邑士子不一存，率皆逃竄，無敢出者。直衞空虛，官守廢曠。榮聞之，上書曰：「臣世荷蕃寄，征討累年，奉忠王室，志存效死。直以太后淫亂，孝明暴崩，遂率義兵，扶立社稷。陛下登祚之始，人情未安，大兵交際，難可齊一，諸王朝貴橫死者眾，臣今粉軀不足塞往責以謝亡者。然追榮褒德，謂之不朽，乞降天慈，微申私責。無上王請追尊帝號，諸王、刺史乞贈三司，其位班三品請贈令僕，五品之官各贈方伯，六品已下及白民贈以鎮郡。諸死者無後聽繼，即授封爵。均其高下節級別科，使恩洽存亡，有慰生死。」詔曰：「覽表不勝鯁塞。朕德行無感，致茲酷濫，尋繹往事，貫切於懷。可如所表。」自茲已後，贈終叨濫，庸人賤品，動至大官，為識者所不貴。武定中，齊文襄王始革其失，追褒有典焉。榮啟帝遣使循城勞問，於是人情遂安，朝士逃亡者亦稍來歸闕。榮又奏請番直，朔望之日引見三公、令僕、尚書、九卿及司州牧、河南尹、洛陽河陰執事之官，參論國治，經綸王道，以為常式。

五月，榮還晉陽。七月，詔曰：「乾坤統物，星象贊其功；皇王御運，股肱匡其業。是以周道中缺，齊晉立濟世之忠；殷祚或虧，彭韋振救時之節。自前朝失御，厄運荐臻。太原王榮爰戴朕躬，推臨萬國，勳踰伊霍，功格二儀，王室不壞，伊人是賴。可柱國大將軍、兼錄尚書事，餘如故。」

時葛榮將向京師，眾號百萬。相州刺史李神軌閉門自守。[5]賊鋒已過汲郡，所在村塢悉被殘略。榮啟求討之。九月，乃率精騎七千，馬皆有副，倍道兼行，東出滏口。葛榮為賊既久，橫行河北，時眾寡非敵，議者謂無制賊之理。葛榮聞之，喜見於色，乃令其眾曰：「此易與耳。諸人俱辦長繩，至便縛取。」葛榮自鄴以北列陳數十里，箕張而進。榮潛軍山谷為奇兵，分督將已上三人為一處，處有數百騎，令所在揚塵鼓譟，使賊不測多少。又以人馬逼戰，刀不如棒，密勒軍士馬上各齎神棒一枚，[6]置於馬側。至於戰時，不聽斬級，以棒棒之而已，慮廢騰逐也。乃分命壯勇所當衝突，號令嚴明，戰士同奮。榮身自陷陳，出於賊後，表裏合擊，大破之。於陳擒葛榮，餘眾悉降。榮以賊徒既眾，若即分割，恐其疑懼，或更結聚，乃普告勒各從所樂，親屬相隨，任所居止。於是羣情喜悅，登即四散，數十萬眾一朝散盡。待出百里之外，乃始分道押領，隨便安置，咸得其宜。擢其渠帥，量力授用，新附者咸安。時人服其處分機速。乃檻車送葛榮赴闕。詔曰：「功格天地，錫命之位必崇；道濟生民，褒賞之名宜大。是以有莘贊亳，不次之號爰歸；渭叟翼周，殊世之班載集。況導源積石，襲構崐山，門踵英猷，弼成鴻業，抗高天之摧柱，振厚地之絕維，德冠五侯，勳高九伯者哉！太原王榮代荷蕃寵，世載忠烈，入匡頹運，出剿元兇，使積年之霧倏焉滌蕩，數載之塵一朝清謐。燕恒既泰，趙魏還蘇，比績況功，古今莫二，若不式稽舊典，增是禮數，將何以昭德報功，遠明國範？可大丞相、都督河北畿外諸軍事，增邑一萬戶，通前三萬，餘官悉如故。」

初，榮之將討葛榮也，軍次襄垣，遂令軍士列圍大獵。有雙兔起於馬前，榮乃躍馬彎弓而誓之曰：「中之則擒葛榮，不中則否。」既而並應弦而殪，三軍咸悅。及破賊之後，即命立碑於其所，號「雙兔碑」。榮將戰之夜，夢一人從葛榮索千牛刀，而葛榮初不肯與。此人自稱我是道武皇帝，汝何敢違。葛榮乃奉刀，此人手持授榮。既寤而喜，自知必勝。

又詔曰：「我皇魏道契神元，德光靈範，源先二象，化穆五才，玉歷與日月惟休，金鼎共乾坤俱永。而正光之末，皇運時屯，百揆咸亂，九宮失敍，朝野撫膺，士女嗟怨，遂使四海土崩，九區瓦解。逆賊杜周，虔劉燕代；妖寇葛榮，假噬魏趙。常山、易水，戎鼓夜驚；冰井、叢臺，胡塵晝合。朔南久已丘墟，河北殆成灰燼。宗廟懷匪安之慮，社稷急不測之憂。大丞相、太原王榮道鏡域中，德光區外，神昭藏往，思實知來，義踵先勳，忠資曩烈。遂能大建義謀，收集忠勇，熊羆競逐，虎豹爭先，軒翥南溟，摶風北極，氣震林原，勢動山岳，弔民伐罪，殲此鯨鯢。戮卒多於長平，積器高於熊耳。秦晉聞聲而喪膽，齊莒側聽而讋息。中興之業是乎再隆，太平之基茲焉更始。雖復伊霍宣翼之功，桓文崇贊之道，何足以髣髴鴻蹤，比勳盛烈。道格普天，仁沾率土，振古以來，未有其比。若不廣錫山河，大開土宇，何以表大義之崇高，標盛德之廣遠？可以冀州之長樂、相州之南趙、定州之博陵、滄州之浮陽、平州之遼西、燕州之上谷、幽州之漁陽等七郡，各萬戶通前滿十萬戶為太原國邑。」又進位太師，餘如故。

建義初，北海王元顥南奔蕭衍，衍乃立為魏主，資以兵將。時邢杲寇亂三齊，與顥應接。朝廷以顥孤弱，不以為慮。永安二年春，[7]詔大將軍元穆先平齊地，然後回師征顥。顥以大軍未還，乘虛徑進，既陷梁國，鼓行而西，滎陽、虎牢並皆不守。五月，車駕出幸河北。事出不虞，天下改望。榮聞之，即時馳傳朝行宮於上黨之長子，行其部分。輿駕於是南轅，榮為前驅，旬日之間，兵馬大集，資糧器仗，繼踵而至。天穆既平邢杲，亦渡河以會車駕。顥都督宗正珍孫、河內太守元襲固守不降，榮攻而克之，斬珍孫、元襲以徇。帝幸河內城。榮與顥相持於河上，顥令都督安豐王延明緣河據守。榮既未有舟船，不得即渡，議欲還北，更圖後舉。黃門郎楊侃、高道穆等並謂大軍若還，失天下之望，固執以為不可。語在侃等傳。屬馬渚諸楊云有小船數艘，求為鄉導，榮乃令都督尒朱兆等率精騎夜濟，登岸奮擊。顥子領軍將軍冠受率馬步五千拒戰，兆大破之，臨陳擒冠受。延明聞冠受見擒，遂自逃散，顥便率麾下南奔。事在其傳。

車駕渡河，入居華林園。詔曰：「周武奉時，藉十亂以纂曆；漢祖先天，資三傑以除暴。理民濟治，斯道未爽。使持節、柱國大將軍、大丞相、太原王榮，蘊伏風煙，抱含日月，總奇正以成術，兼文武而為資。昔處亂朝，韜光戢翼，秣馬冀北，厲兵晉陽，佇龍顏而振腕，想日角以歎息。忠勇奮發，虎士如林，義功始立，所向風靡。故能芟夷羣惡，振此頹綱，俾朕寡昧，獲承鴻緒。雖大位克正，而眾盜未息。葛榮跋扈，仍亂中原，建旗伐罪，授首殲馘。元顥凶頑，構成巨釁，阻弄吳楚，虧汙宗社。朕徙御北徂，劬勞鞍甲。王聞難星奔，一舉大定，下洽民和，上匡王室。鴻勳巨績，書契所未紀；飲至策勳，事絕於比況。非常之功，必有非常之賞，可天柱大將軍。此官雖訪古無聞，今員未有，太祖已前增置此號，式遵典故，用錫殊禮。又宜開土宇，可增封十萬，通前二十萬，加前後部羽葆鼓吹。餘如故。」榮尋還晉陽。

先是，葛榮枝黨韓婁仍據幽平二州，榮遣都督侯淵討斬之。時賊帥万俟醜奴、蕭寶夤擁眾豳涇，兇勢日盛。榮遣其從子天光為雍州刺史，令率都督賀拔岳、侯莫陳悅等總眾入關討之。天光既至雍州，以眾少不敵，逡巡未集。榮大怒，遣其騎兵參軍劉貴馳驛詣軍，加天光杖罰。天光等大懼，乃進討，連破之，擒醜奴、寶夤，並檻車送闕。天光又擒王慶雲、万俟道樂，關西悉平。於是天下大難，便以盡矣。

榮性好獵，不舍寒暑，至於列圍而進，必須齊一，雖遇阻險，不得回避，虎豹逸圍者坐死。其下甚苦之。太宰元天穆從容謂榮曰：「大王勳濟天下，四方無事，惟宜調政養民，順時蒐狩，何必盛夏馳逐，傷犯和氣。」榮便攘肘謂天穆曰：「太后女主，不能自正，推奉天子者，此是人臣常節。葛榮之徒，本是奴才，乘時作亂，妄自署假，譬如奴走，擒獲便休。頃來受國大寵，未能開拓境土，混一海內，何宜今日便言勳也！如聞朝士猶自寬縱，今秋欲共兄戒勒士馬，校獵嵩原，令貪污朝貴入圍搏虎。仍出魯陽，歷三荊，悉擁生蠻北填六鎮。回軍之際，因平汾胡。明年簡練精騎，分出江淮，蕭衍若降，乞萬戶侯。如其不降，徑渡數千騎，便往縛取。待六合寧一，八表無塵，然後共兄奉天子，巡四方，觀風俗，布政教，如此乃可稱勳耳。今若止獵，兵士懈怠，安可復用也。」

榮身雖居外，恒遙制朝廷，廣布親戚，列為左右，伺察動靜，小大必知。或有僥倖求官者，皆詣榮承候，得其啟請，無不遂之。曾關補定州曲陽縣令，吏部尚書李神儁以階懸不奉，別更擬人。榮聞大怒，即遣其所補者往奪其任。榮使入京，雖復微蔑，朝貴見之莫不傾靡；及至闕下，未得通奏，恃榮威勢，至乃忿怒。榮曾啟北人為河南諸州，莊帝未許，天穆入見，面啟曰：「天柱既有大功，若請普代天下官屬，恐陛下亦不得違之，如何啟數人為州，便停不用！」帝正色曰：「天柱若不為人臣，朕亦須代；如其猶存臣節，無代天下百官理。此事復何足論。」榮聞所啟不允，大為恚恨，曰：「天子由誰得立？今乃不用我語。」莊帝外迫於榮，恒怏怏不悅，兼懲榮河陰之事，恐終難保。又城陽王徽、侍中李彧等欲擅威權，懼榮害之，復相間構，日月滋甚，於是莊帝密有圖榮之意。

三年九月，榮啟將入朝。朝士慮其有變，莊帝又畏惡之。榮從弟世隆與榮書，勸其不來，榮妻北鄉郡長公主亦勸不行，榮並不從。帝既圖榮，榮至入見，即欲害之，以天穆在并，恐為後患，故隱忍未發。榮之入洛，有人告榮，云帝欲圖之。榮即具奏，帝曰：「外人告云亦言王欲害我，我豈信之？」於是榮不自疑，每入謁帝，從人不過數十，又皆挺身不持兵仗。及天穆至，帝伏兵於明光殿東廊，引榮及榮長子菩提、天穆等俱入。坐定，光祿少卿魯安、典御李侃晞等抽刀而至，榮窘迫，起投御坐。帝先橫刀膝下，遂手刃之，安等亂斫，榮與天穆、菩提同時俱死。榮時年三十八。於是內外喜叫，聲滿京城。既而大赦。

前廢帝初，世隆等得志，乃詔曰：「故使持節、侍中、都督河北諸軍事、天柱大將軍、大丞相、太師、領左右、兼錄尚書、北道大行臺、太原王榮，功濟區夏，誠貫幽明，天不憗遺，奄從物化。追終褒績，列代通謨；紀德銘勳，前王令範。可贈假黃鉞、相國、錄尚書事、司州牧，使持節、侍中、將軍、王如故。」又詔曰：「故假黃鉞、持節、侍中、相國、錄尚書、都督中外諸軍事、天柱大將軍、司州牧、太原王榮，惟岳降靈，應期作輔，功侔伊霍，德契桓文。方籍棟梁，永康國命，道長運短，震悼兼深。前已褒贈，用彰厥美。然禮數弗窮，文物有闕，遠近之望，猶或未盡。宜循舊典，更加殊錫。可追號為晉王，加九錫，給九旒鑾輅、虎賁、班劍三百人、轀輬車，準晉太宰、安平獻王故事，諡曰武。」詔曰：「武泰之末，乾樞中圮，丕基寶命，有若綴旒。晉王榮固天所縱，世秉忠誠，一匡邦國，再造區夏，俾我頹綱，於斯復振。雖勳銘王府，德被管絃，而從祀之禮，於茲尚闕，非所以酬懋賞於當時，騰殊績於不朽。宜遵舊典，配享高祖廟庭。」

菩提，肅宗末，拜羽林監。尋轉直閤將軍。孝莊初，以榮翼戴之勳，超授散騎常侍、平北將軍、中書令。轉太常卿，遷驃騎大將軍、開府儀同三司，加侍中、特進。死時年十四。前廢帝初，贈侍中、驃騎大將軍、司徒公、冀州刺史，諡曰惠。

菩提弟叉羅，孝莊初，除散騎常侍、武衞將軍。初襲梁郡公，又進爵為王。尋卒，贈侍中、車騎將軍、司空公、雍州刺史。

叉羅弟文殊，建義初，封平昌郡開國公，進爵為王。孝靜初，轉襲榮爵太原王。薨於晉陽，時年九歲。

文殊弟文暢，初封昌樂郡開國公，食邑二千戶。以榮破葛賊之勳，進爵為王，增邑千戶。超授散騎常侍、撫軍將軍。後除肆州刺史，仍本將軍，加開府儀同三司。武定三年春，坐與前東郡太守任冑等謀反，[8]伏誅。時年十八。

文暢弟文略，襲爵梁郡王。武定末，撫軍將軍、光祿大夫。

史臣曰：太祖撫運乘時，奄開王業。世祖以武功一海內，高祖以文德革天下。世宗之後，政道頗虧。及明皇幼沖，女主南面。始則于忠專恣，繼以元叉權重，握賞罰之柄，擅生殺之威，榮悴在親疏，貴賤由離合，附會者結之以子女，進趨者要之以金帛。且佞諛用事，功勤不賞，居官肆其聚斂，乘勢極其陵暴。於是四海囂然，已有羣飛之漸矣。逮於靈后反政，宣淫於朝。鄭儼手運天機，口吐王制。李軌、徐紇刺促以求先，元略、元徽喔咿以競入。私利畢舉，公道盡亡，遐邇怨憤，天下鼎沸。傾覆之徵，於此至矣。

尒朱榮緣將帥之列，藉部眾之用，屬肅宗暴崩，民怨神怒，遂有匡頹拯弊之志，援主逐惡之圖，蓋天啟之也。於時，上下離心，文武解體，咸企忠義之聲，俱聽桓文之舉。勞不汗馬，朝野靡然，扶翼懿親，宗祏有主，祀魏配天，不殞舊物。及夫擒葛榮，誅元顥，戮邢杲，翦韓婁，醜奴、寶夤咸梟馬市。此諸魁者，或據象魏，或僭號令，人謂秉皇符，身各謀帝業，非徒鼠竊狗盜，一城一聚而已。苟非榮之致力，克夷大難，則不知幾人稱帝，幾人稱王也。然則榮之功烈，亦已茂乎。而始則希覬非望，睥睨宸極；終乃靈后、少帝沉流不反。河陰之下，衣冠塗地。此其所以得罪人神，而終於夷戮也。向使榮無姦忍之失，修德義之風，則彭、韋、伊、霍夫何足數。至於末迹見猜，地逼貽斃，斯則蒯通致說於韓王也。

校勘記
 南秀容牧子萬子乞真反叛　卷九肅宗紀正光五年八月丁酉條「萬子乞真」作「于乞真」。按卷一一三官氏志「勿忸于氏後改為于氏」，廣韵十虞引魏志「勿」作「万」。肅宗紀正光五年七月見「涼州幢帥于菩提」，卷一０一吐谷渾傳〈補〉作「万于菩提」。這裡「萬子」乃「万于」之訛。
 內附叛胡乞步落堅胡劉阿如等作亂瓜肆　按「乞」字上或下當有脫文，故姓名不全。「瓜」當是「汾」之訛。
 敕勒北列步若反於沃陽　按本書卷八０有叱列延慶傳，周書卷二０有叱列伏龜傳，北齊書卷二０有叱列平傳，並云代西部人。叱列平字殺鬼，北史卷四八稱他為「西部高車叱列殺鬼」。高車即敕勒，叱列是敕勒姓，這裏「北列」乃「叱列」之訛。
 敕勒斛律洛陽作逆桑乾西　諸本「斛」作「解」，卷九肅宗紀孝昌二年三月甲寅條作「斛」。按斛律是敕勒有名的部落，見卷一０三高車傳〈補〉、北齊書卷一七斛律金傳。「解」乃「斛」字形訛，今據本紀改。
 相州刺史李神軌閉門自守　北史卷四八「神軌」作「神儁」。張矰讀史舉正云：「按神軌死於河陰之難，贈相州刺史，見本書列傳〈卷六六〉，河陰事在此先，傳亦不言其曾為相州刺史，當由贈相州刺史致誤耳。考神儁傳〈卷三九〉，肅宗末，行相州事。時葛榮南逼，神儁憂懼，故墜馬傷脚，仍停汲郡，有詔追還。莊帝纂統，拜散騎常侍。據此，神儁刺相州，在孝莊即位之先，且身未至相州，安得有『閉門自守』之事。而本書李神傳〈卷七０〉云：孝昌中，行相州事。建義初，葛榮盡銳攻之，久不能克。會尒朱榮擒葛榮，事平，以功進爵。然則李神及神軌、神儁姓名略同，事又並在一時前後，必有乖錯。獨神傳有『久不能克』等語，與『閉門自守』之文頗合，疑當是李神也。」按卷六八甄琛傳附見張宣軌，亦記李神守相州事，張說是。魏收是同時人，未必乖誤至此，原文當是「李神」，「軌」「儁」或是後人妄加。
 馬上各齎神棒一枚　北史卷四八、通鑑卷一五二〈四七五一頁〉「神」作「袖」，疑作「袖」是。
 永安二年春　諸本「二」作「三」，北史卷四八作「二」。按事見卷一０孝莊紀永安二年三月，「三」字訛，今據改。
 坐與前東郡太守任冑等謀反　諸本「冑」作「曹」，北史卷四八作「冑」。按北齊書卷二神武紀〈補〉武定三年正月、卷一九任延敬傳、卷四八尒朱文暢傳〈補〉記此事，並作「任冑」，「曹」乃「冑」字形訛，今據改。


Chinese text: This work was published before January 1, 1923, and is in the
public domain worldwide because the author died at least 100 years ago.
