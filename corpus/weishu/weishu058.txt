李孝伯　李沖
李孝伯，趙郡人也，高平公順從父弟。父曾，少治鄭氏禮、左氏春秋，以教授為業。郡三辟功曹不就，門人勸之，曾曰：「功曹之職，雖曰鄉選高第，猶是郡吏耳。北面事人，亦何容易。」州辟主簿，到官月餘，乃歎曰：「梁叔敬有云：州郡之職，徒勞人耳。道之不行，身之憂也。」遂還家講授。太祖時，徵拜博士，出為趙郡太守，令行禁止，劫盜奔竄。太宗嘉之。并州丁零，數為山東之害，知曾能得百姓死力，憚不入境。賊於常山界得一死鹿，謂趙郡地也，賊長責之，還令送鹿故處。隣郡為之謠曰：「詐作趙郡鹿，猶勝常山粟。」其見憚如此。卒，贈平南將軍、荊州刺史、栢仁子，諡曰懿。

孝伯少傳父業，博綜羣言。美風儀，動有法度。從兄順言之於世祖，徵為中散，世祖見而異之，謂順曰：「真卿家千里駒也。」遷祕書奏事中散，轉侍郎、光祿大夫，賜爵南昌子，加建威將軍，委以軍國機密，甚見親寵。謀謨切祕，時人莫能知也。遷比部尚書。以頻從征伐規略之功，進爵壽光侯，加建義將軍。

真君末，車駕南伐，將出彭城。劉義隆子安北將軍、徐州刺史、武陵王駿，遣將馬文恭率步騎萬餘至蕭城。前軍擊破之，文恭走免，執其隊主蒯應。義隆聞大駕南巡，又遣其弟太尉、江夏王義恭率眾赴彭城。世祖至彭城，登亞父冢以望城內，遣送蒯應至小市門，宣世祖詔，勞問義恭等，[1]并遣自陳蕭城之敗。義恭等問應：「魏帝自來以不？」應曰：「自來。」又問：「今在何處？」應曰：「在城西南。」又問：「士馬多少？」應曰：「中軍四十餘萬。」駿遣人獻酒二器、甘蔗百梃，并請駱駝。

世祖明旦復登亞父冢，遣孝伯至小市，駿亦遣其長史張暢對孝伯。孝伯遙問暢姓，暢曰：「姓張。」孝伯曰：「是張長史也。」暢曰：「君何得見識？」孝伯曰：「既涉此境，何容不悉。」暢問孝伯曰：「君復何姓？居何官也？」孝伯曰：「我戎行一夫，何足致問。然足與君相敵。」孝伯曰：「主上有詔：『太尉、安北可暫出門，欲與相見，朕亦不攻彭城，何為勞苦將士，城上嚴備？』今遣賜駱駝及貂裘雜物。」暢曰：「有詔之言，政可施於彼國，何得稱之於此？」孝伯曰：「卿家太尉、安北，是人臣不？」暢曰：「是也。」孝伯曰：「我朝廷奄有萬國，率土之濱，莫敢不臣，縱為隣國之君，何為不稱詔於隣國之臣？」孝伯又問暢曰：「何至忽遽杜門絕橋？」暢曰：「二王以魏帝壁壘未立，將士疲勞，此精甲十萬，人思致命，恐輕相凌踐，故且閉城耳。待休息士馬，然後共治戰場，剋日交戲。」孝伯曰：「令行禁止，主將常事，宜當以法裁物，何用發橋杜門？窮城之中，復何以十萬誇大？我亦有良馬百萬，復可以此相矜。」暢曰：「王侯設險，何但法令而已也。我若誇君，當言百萬，所以言十萬者，正是二王左右素所畜養者耳。此城內有數州士庶，工徒營伍猶所未論。我本鬬人，不鬬馬足。且冀之北土，馬之所生，君復何以逸足見誇也？」孝伯曰：「王侯設險，誠如來言，開閉有常，何為杜塞？絕橋之意，義在何也？此城守君之所習，野戰我之所長，我之恃馬，猶如君之恃城耳。」城內有貝思者，[2]嘗至京師，義恭遣視之，思識是孝伯。思前問孝伯曰：「李尚書行途有勞。」孝伯曰：「此事應相與共知。」思答曰：「緣共知，所以仰勞。」孝伯曰：「感君至意。」

既開門，暢屏人却仗，出受賜物。孝伯曰：「詔以貂裘賜太尉，駱駝、騾、馬賜安北，蒲萄酒及諸食味當相與同進。」暢曰：「二王敬白魏帝，知欲垂見，常願面接，但受命本朝，忝居藩任，人臣無境外之交，故無容私覿。」義恭獻皮袴褶一具，駿奉酒二器、甘蔗百梃。孝伯曰：「又有詔：『太尉、安北，久絕南信，殊當憂悒。若欲遣信者，當為護送，脫須騎者，亦當以馬送之。』」暢曰：「此方間路甚多，使命日夕往復，不復以此勞魏帝也。」孝伯曰：「亦知有水路，似為白賊所斷。」暢曰：「君著白衣，稱白賊也。」孝伯大笑曰：「今之白賊，似異黃巾、赤眉。」暢曰：「黃巾、赤眉，不在江南。」孝伯曰：「雖不在江南，亦不離徐方也。」孝伯曰：「向與安北相聞，何以久而不報？」暢曰：「二王貴遠，啟聞為難。」孝伯曰：「周公握髮吐餔，二王何獨貴遠？」暢曰：「握髮吐餐，不謂隣國之人也。」孝伯曰：「本邦尚爾，隣國彌應盡恭。且賓至有禮，主人宜以禮接。」暢曰：「昨見眾賓至門，未為有禮。」孝伯曰：「非是賓至無禮，直是主人怱怱，無待賓調度耳。」孝伯又言：「有詔：『程天祚一介常人，誠知非江南之選，近於汝陽，身被九槍，落在溵水，我使牽而出之。凡人骨肉分張，並思集聚，聞其弟在此，如何不遣暫出？尋自令反，豈復苟留一人。』」暢曰：「知欲程天祚兄弟集聚，已勒遣之，但其固辭不往。」孝伯曰：「豈有子弟聞其父兄而反不肯相見，此便禽獸之不若。貴土風俗，何至如此。」

世祖又遣賜義恭、駿等氈各一領，鹽各九種，并胡豉。孝伯曰：「有後詔：『凡此諸鹽，各有所宜。白鹽食鹽，主上自食；黑鹽治腹脹氣滿，末之六銖，以酒而服；胡鹽治目痛；戎鹽治諸瘡；赤鹽、駁鹽、臭鹽、馬齒鹽四種，並非食鹽。太尉、安北何不遣人來至朕間？彼此之情，雖不可盡，要復見朕小大，知朕老少，觀朕為人。』」暢曰：「魏帝久為往來所具，李尚書親自銜命，不患彼此不盡，故不復遣信。」義恭獻蠟燭十梃，駿獻錦一匹。

孝伯曰：「君南土士人，何為著屩？君而著此，將士云何？」暢曰：「士人之言，誠為多愧。但以不武，受命統軍，戎陳之間，不容緩服。」孝伯曰：「永昌王自頃恒鎮長安，今領精騎八萬直造淮南，壽春亦閉門自固，不敢相禦。向送劉康祖首，彼之所見。王玄謨甚是所悉，亦是常才耳。何意作如此任使，以致奔敗。自入境七百餘里，主人竟不能一相拒抗。鄒山之險，彼之所憑，前鋒始得接手，崔邪利便爾入穴，將士倒曳出之。主上丐其生命，今從在此。復何以輕脫，遣馬文恭至蕭縣，使望風退撓也。彼之民人，甚相忿怨，言清平之時，賦我租帛，至有急難，不能相拯。」暢曰：「知永昌已過淮南。康祖為其所破，比有信使，無此消息。王玄謨南土偏將，不謂為才，但以其北人，故為前驅引導耳。大軍未至，而河冰向合，玄謨量宜反旆，未為失算，但因夜回歸，致戎馬驚亂耳。我家懸瓠小城，陳憲小將，魏帝傾國攻圍，累旬不克。胡盛之偏裨小帥，眾無三旅，始濟翮水，[3]魏國君臣奔散，僅得免脫。滑臺之師，無所多愧。鄒山小戍，雖有微險，河畔之民，多是新附，始慕政化，姦盜未息，示使崔邪利撫之而已。[4]今雖陷沒，何損於國。魏帝自以十萬之師而制一崔邪利，乃復足言也？近聞蕭縣百姓並依山險，聊遣馬文恭以十隊迎之耳。文恭前以三隊出，還走彼大營。嵇玄敬以百舸至留城，魏軍奔敗。輕敵致此，亦非所卹。王境人民，列居河畔，二國交兵，當互加撫養。而魏師入境，事生意外，官不負民，民亦何怨。知入境七百里，無相捍拒，此自上由太尉神算，次在武陵聖略，軍國之要，雖不預聞，然用兵有機間，亦不容相語。」孝伯曰：「君藉此虛談，支離相對，可謂遁辭知其所窮。且主上當不圍此城，自率眾軍直造瓜步。南事若辦，城故不待攻圍；南行不捷，彭城亦非所欲也。我今當南，欲飲馬江湖耳。」暢曰：「去留之事，自適彼懷。若魏帝遂得飲馬長江，便為無復天道。」孝伯曰：「自北而南，實惟人化，飲馬長江，豈獨天道？」暢將還城，謂孝伯曰：「冀蕩定有期，相見無遠。君若得還宋朝，今為相識之始。」孝伯曰：「今當先至建業以待君耳。恐爾日君與二王面縛請罪，不暇為容。」

孝伯風容閑雅，應答如流，暢及左右甚相嗟歎。世祖大喜，進爵宣城公。

興安二年，出為使持節、散騎常侍、平西將軍、秦州刺史。[5]太安五年卒，高宗甚悼惜之。贈鎮南大將軍、定州刺史，諡曰文昭公。

孝伯體度恢雅，明達政事，朝野貴賤，咸推重之。恭宗曾啟世祖廣徵俊秀，世祖曰：「朕有一孝伯，足治天下，何用多為？假復求訪，此人輩亦何可得。」其見賞如此。性方慎忠厚，每朝廷大事有不足，必手自書表，切言陳諫，或不從者，至於再三。削滅稿草，家人不見。公庭論議，常引綱紀，或有言事者，孝伯恣其所陳，假有是非，終不抑折。及見世祖，言其所長，初不隱人姓名以為己善，故衣冠之士，服其雅正。自崔浩誅後，軍國之謀，咸出孝伯。世祖寵眷有亞於浩，亦以宰輔遇之。獻替補闕，其迹不見，時人莫得而知也。卒之日，遠近哀傷焉。孝伯美名，聞於遐邇，李彪使於江南，蕭賾謂之曰：「孝伯於卿遠近？」其為遠人所知若此。孝伯妻崔賾女，高明婦人，生一子元顯。崔氏卒後，納翟氏，不以為妻也。憎忌元顯。後遇劫，元顯見害，世云翟氏所為也。元顯志氣甚高，為時人所傷惜。翟氏二子，安民、安上，並有風度。

安民，襲爵壽光侯，司徒司馬。卒，贈郢州刺史。無子，爵除。

安上，鉅鹿太守，亦早卒。

安民弟豹子。正光三年上書曰：

竊惟庸勳賞勞，有國恒典；興滅繼絕，哲后所先。是以積德累忠，春秋許宥十世；立功著節，河山誓其永久。伏惟世祖太武皇帝，英叡自天，籠罩日域，東清遼海，西定玉門，凌滅漠北，飲馬江水。臣亡父故尚書、宣城公先臣孝伯，冥基感會，邀幸昌辰，綢繆幃幄，繾綣侍從，廟算嘉謀、每蒙顧採。于時儲后監國，奏請徵賢，詔報曰：「朕有一孝伯，足以治天下，何用多為？」其見委遇，乃至於此。是用寵以元、凱，爵以公侯，詔冊曰：「江陽之巡，奇謀屢進，六師大捷，亦有勳焉。」出內勤王，寵遇隆厚，方開大賞，而世祖登遐。梓宮始遷，外任名岳。高宗沖年纂運，未及追敍。
臣行舛百靈，先臣棄世，微績未甄，誠志長奪，搢紳僉傷早世，朝野咸哀不永。臣亡兄襲，無子封除。永惟宗構，五情崩圮。先臣榮寵前朝，勳書王府，同之常倫，爵封堙墜，準古量今，實深荼苦。竊惟朝例：廣川王遵、太原公元大曹等，並以勳重先朝，世絕繼祀，或以傍親，或聽弟襲，皆傳河山之功，垂不世之賞。況先臣在蒙委任，[6]運籌幃帟，勳著於中，聲傳於外。事等功均，今古無易。是以漢賞信布，裁重良平；魏酬張徐，不棄荀郭。今數族追賞於先朝之世，先臣絕封於聖明之時，瞻流顧侶，存亡永恨。竊見正始中，爰發存亡之詔，褒賢報功之旨。熙平元年，故任城王澄所請十事，復新前澤，成一時之盛事，垂曠代之茂典，凡在纓紱，誰不感慶？蓋以奬勸來今，垂範萬古。且劉氏偽書，翻流上國，尋其訕謗，百無一實，前後使人，不書姓字，亦無名爵。至於張暢傳中，略敍先臣對問，雖改脫略盡，自欲矜高，然逸韻難虧，猶見稱載，非直存益於時，沒亦有彰國美。乞覽此書，昭然可見。則微微衰構，重起一朝，先臣潛魂，結草於千載矣。
卒不得襲。

孝伯兄祥，字元善。學傳家業，鄉黨宗之。世祖詔州郡舉賢良，祥應貢，對策合旨，除中書博士。時南土未賓，世祖親駕，遣尚書韓元興率眾出青州，以祥為軍司。略地至于陳汝，淮北之民詣軍降者七千餘戶，遷之於兗豫之南，置淮陽郡以撫之，拜祥為太守，加綏遠將軍，流民歸之者萬餘家，勸課農桑，百姓安業。世祖嘉之，賜以衣馬。遷河間太守，有威恩之稱。太安中，徵拜中書侍郎，民有千餘，上書乞留數年，高宗不許。卒官，追贈定州刺史、平棘子，諡曰憲。

子安世，[7]幼而聰悟。興安二年，高宗引見侍郎、博士之子，簡其秀儁者欲為中書學生。安世年十一，高宗見其尚小，引問之。安世陳說父祖，甚有次第，即以為學生。高宗每幸國學，恒獨被引問。詔曰：「汝但守此至大，不慮不富貴。」居父憂以孝聞。天安初，拜中散，以溫敏敬慎，顯祖親愛之。累遷主客令。

蕭賾使劉纘朝貢，安世美容貌，善舉止，纘等自相謂曰：「不有君子，其能國乎？」纘等呼安世為典客，安世曰：「三代不共禮，五帝各異樂，安足以亡秦之官，稱於上國。」纘曰：「世異之號，凡有幾也？」安世曰：「周謂掌客，秦改典客，漢名鴻臚，今曰主客。君等不欲影響文武，而殷勤亡秦。」纘又指方山曰：「此山去燕然遠近？」安世曰：「亦由石頭之於番禺耳。」國家有江南使至，多出藏內珍物，令都下富室好容服者貨之，令使任情交易。使至金玉肆問價，纘曰：「北方金玉大賤，當是山川所出？」安世曰：「聖朝不貴金玉，所以賤同瓦礫。又皇上德通神明，山不愛寶，故無川無金，無山無玉。」纘初將大市，得安世言，慚而罷。遷主客給事中。

時民困飢流散，豪右多有占奪，安世乃上疏曰：「臣聞量地畫野，經國大式；邑地相參，致治之本。井稅之興，其來日久；田萊之數，制之以限。蓋欲使土不曠功，民罔游力。雄擅之家，不獨膏腴之美；單陋之夫，亦有頃畝之分。所以恤彼貧微，抑茲貪欲，同富約之不均，一齊民於編戶。竊見州郡之民，或因年儉流移，棄賣田宅，漂居異鄉，事涉數世。三長既立，[8]始返舊墟，廬井荒毀，桑榆改植。事已歷遠，易生假冒。強宗豪族，肆其侵凌，遠認魏晉之家，近引親舊之驗。又年載稍久，鄉老所惑，羣證雖多，莫可取據。各附親知，互有長短，兩證徒具，聽者猶疑，爭訟遷延，連紀不判。良疇委而不開，柔桑枯而不採，僥倖之徒興，繁多之獄作。欲令家豐歲儲，人給資用，其可得乎！愚謂今雖桑井難復，宜更均量，審其徑術，令分藝有準，力業相稱，細民獲資生之利，豪右靡餘地之盈。則無私之澤，乃播均於兆庶；如阜如山，可有積於比戶矣。又所爭之田，宜限年斷，事久難明，悉屬今主。然後虛妄之民，絕望於覬覦；守分之士，永免於凌奪矣。」高祖深納之，後均田之制起於此矣。

出為安平將軍、相州刺史、假節、趙郡公。敦勸農桑，禁斷淫祀。西門豹、史起，有功於民者，為之修飾廟堂。表薦廣平宋翻、陽平路恃慶，皆為朝廷善士。初，廣平人李波，宗族強盛，殘掠生民。前刺史薛道𢷋親往討之，波率其宗族拒戰，大破𢷋軍。遂為逋逃之藪，公私成患。百姓為之語曰：「李波小妹字雍容，褰裙逐馬如卷蓬，左射右射必疊雙。婦女尚如此，男子那可逢！」安世設方略誘波及諸子姪三十餘人，斬于鄴市，境內肅然。以病免。太和十七年卒于家。安世妻博陵崔氏，生一子瑒。崔氏以妬悍見出，又尚滄水公主，生二子，謐、郁。

瑒，字琚羅。涉歷史傳，頗有文才，氣尚豪爽，公強當世。延昌末，司徒行參軍，遷司徒長兼主簿。太師、高陽王雍表薦瑒為其友，正主簿。

于時民多絕戶而為沙門，瑒上言：「禮以教世，法導將來，跡用既殊，區流亦別。故三千之罪，莫大不孝，不孝之大，無過於絕祀。然則絕祀之罪，重莫甚焉。安得輕縱背禮之情，而肆其向法之意也？正使佛道，亦不應然，假令聽然，猶須裁之以禮。一身親老，棄家絕養，既非人理，尤乖禮情，堙滅大倫，且闕王貫。交缺當世之禮，而求將來之益，孔子云『未知生，焉知死』，斯言之至，亦為備矣。安有棄堂堂之政，而從鬼教乎！又今南服未靜，眾役仍煩，百姓之情，方多避役。若復聽之，恐捐棄孝慈，比屋而是。」沙門都統僧暹等忿瑒鬼教之言，以瑒為謗毀佛法，泣訴靈太后，太后責之。瑒自理曰：「竊欲清明佛法，使道俗兼通，非敢排棄真學，妄為訾毀。且鬼神之名，皆通靈達稱，自百代正典，敍三皇五帝，皆號為鬼。天地曰神祇，人死曰鬼。易曰『知鬼神之情狀』，周公自美，亦云『能事鬼神』，禮曰『明則有禮樂，幽則有鬼神』。是以明者為堂堂，幽者為鬼教。佛非天非地，本出於人，應世導俗，其道幽隱，名之為鬼，愚謂非謗。且心無不善，以佛道為教者，正可未達眾妙之門耳。」靈太后雖知瑒言為允，然不免暹等之意，猶罰瑒金一兩。[9]

轉尚書郎，加伏波將軍。隨蕭寶夤西征，以瑒為統軍，假寧遠將軍。瑒德洽鄉閭，招募雄勇，其樂從者數百騎，瑒傾家賑恤，率之西討。寶夤見瑒至，乃拊瑒肩曰：「子遠來，吾事辦矣。」故其下每有戰功，軍中號曰「李公騎」。寶夤又啟瑒為左丞，仍為別將，軍機戎政，皆與參決。寶夤又啟為中書侍郎。還朝，除鎮遠將軍、岐州刺史，坐辭不赴任免官。建義初，於河陰遇害，時年四十五。初贈鎮東將軍、尚書右僕射、殷州刺史，太昌中重贈散騎常侍、驃騎大將軍、儀同三司、冀州刺史。

瑒俶儻有大志，好飲酒，篤於親知，每謂弟郁曰：「士大夫學問，稽博古今而罷，何用專經為老博士也？」與弟謐特相友愛，謐在鄉物故，瑒慟哭絕氣，久而方蘇，不食數日，期年之中，[10]形骸毀悴。人倫哀歎之。瑒三子。

長子義盛，武定中，司徒倉曹參軍。

瑒弟謐，字永和。在逸士傳。

謐弟郁，字永穆。好學沉靜，博通經史。自著作佐郎為廣平王懷友，懷深相禮遇。時學士徐遵明教授山東，生徒甚盛，懷徵遵明在館，令郁問其五經義例十餘條，遵明所答數條而已。稍遷國子博士。自國學之建，諸博士率不講說，朝夕教授，惟郁而已。謙虛雅寬，甚有儒者之風。遷廷尉少卿，加冠軍將軍，轉通直散騎常侍。建義中，以兄瑒卒，遂撫育孤姪，歸於鄉里。永熙初，除散騎常侍、大將軍、[11]左光祿大夫、兼都官尚書，尋領給事黃門侍郎。三年春，於顯陽殿講禮，詔郁執經，解說不窮，羣難鋒起，無廢談笑。出帝及諸王公凡預聽者，莫不嗟善。尋病卒，贈散騎常侍、都督定冀相滄殷五州軍事、驃騎大將軍、尚書左僕射、儀同三司、定州刺史。

子士謙，儀同開府參軍事。

李沖，字思順，隴西人，敦煌公寶少子也。少孤，為長兄滎陽太守承所攜訓。承常言：「此兒器量非恒，方為門戶所寄。」沖沈雅有大量，隨兄至官。是時牧守子弟多侵亂民庶，輕有乞奪，沖與承長子韶獨清簡皎然，無所求取，時人美焉。

顯祖末，為中書學生。沖善交遊，不妄戲雜，流輩重之。高祖初，以例遷祕書中散，典禁中文事，以修整敏惠，漸見寵待。遷內祕書令、南部給事中。

舊無三長，惟立宗主督護，所以民多隱冒，五十、三十家方為一戶。沖以三正治民，所由來遠，於是創三長之制而上之。文明太后覽而稱善，引見公卿議之。中書令鄭羲、祕書令高祐等曰：「沖求立三長者，乃欲混天下一法。言似可用，事實難行。」羲又曰：「不信臣言，但試行之，事敗之後，當知愚言之不謬。」太尉元丕曰：「臣謂此法若行，於公私有益。」咸稱方今有事之月，校比民戶，新舊未分，民必勞怨，請過今秋，至冬閑月，徐乃遣使，於事為宜，沖曰：「民者，冥也，可使由之，不可使知之。若不因調時，百姓徒知立長校戶之勤，未見均徭省賦之益，心必生怨。宜及課調之月，令知賦稅之均。既識其事，又得其利，因民之欲，為之易行。」著作郎傅思益進曰：「民俗既異，險易不同，九品差調，為日已久，一旦改法，恐成擾亂。」太后曰：「立三長，則課有常準，賦有恒分，苞蔭之戶可出，僥倖之人可止，何為而不可？」羣議雖有乖異，然惟以變法為難，更無異義。遂立三長，公私便之。

遷中書令，加散騎常侍，給事中如故。尋轉南部尚書，賜爵順陽侯。沖為文明太后所幸，恩寵日盛，賞賜月至數千萬，進爵隴西公，密致珍寶御物以充其第，外人莫得而知焉。沖家素清貧，於是始為富室。而謙以自牧，積而能散，近自姻族，逮于鄉閭，莫不分及。虛己接物，垂念羇寒，衰舊淪屈由之躋敍者，亦以多矣。時以此稱之。

初，沖兄佐與河南太守來崇同自涼州入國，素有微嫌。佐因緣成崇罪，餓死獄中。後崇子護又糾佐贓罪，佐及沖等悉坐幽繫，會赦乃免，佐甚銜之。至沖寵貴，綜攝內外，護為南部郎，深慮為沖所陷，常求退避，而沖每慰撫之。護後坐贓罪，懼必不濟。沖乃具奏與護本末嫌隙，乞原恕之，遂得不坐。沖從甥陰始孫孤貧，往來沖家，至如子姪。有人求官，因其納馬於沖，始孫受輒而不為言。後假方便，借沖此馬，馬主見沖乘馬而不得官，後乃自陳始末。沖聞之，大驚，執始孫以狀款奏，始孫坐死。其處要自厲，不念愛惡，皆此類也。

是時循舊，王公重臣皆呼其名，高祖常謂沖為中書而不名之。文明太后崩後，高祖居喪，引見待接有加。及議禮儀律令，潤飾辭旨，刊定輕重，高祖雖自下筆，無不訪決焉。沖竭忠奉上，知無不盡，出入憂勤，形於顏色，雖舊臣戚輔，莫能逮之，無不服其明斷慎密而歸心焉。於是天下翕然，及殊方聽望，咸宗奇之。高祖亦深相杖信，親敬彌甚，君臣之間，情義莫二。及改置百司，開建五等，以沖參定典式，封滎陽郡開國侯，食邑八百戶，拜廷尉卿。尋遷侍中、吏部尚書、咸陽王師。東宮既建，拜太子少傅。高祖初依周禮，置夫、嬪之列，以沖女為夫人。

詔曰：「昔軒皇誕御，垂棟宇之構；爰歷三代，興宮觀之式。然茅茨土堦，昭德於上代；層臺廣厦，崇威於中葉。良由文質異宜，華樸殊禮故也。是以周成繼業，營明堂於東都；漢祖聿興，建未央於咸鎬。蓋所以尊嚴皇威，崇重帝德，豈好奢惡儉，苟弊民力者哉？我皇運統天，協纂乾曆，銳意四方，未遑建制，宮室之度，頗為未允。太祖初基，雖粗有經式，自茲厥後，復多營改。至於三元慶饗，萬國充庭，觀光之使，具瞻有闕。朕以寡德，猥承洪緒，運屬休期，事鍾昌運，宜遵遠度，式茲宮宇。指訓規模，事昭於平日；明堂、太廟，已成於昔年。又因往歲之豐資，藉民情之安逸，將以今春營改正殿。違犯時令，行之惕然。但朔土多寒，事殊南夏，自非裁度當春，興役徂暑，則廣制崇基，莫由克就。成功立事，非委賢莫可；改制規模，非任能莫濟。尚書沖器懷淵博，經度明遠，可領將作大匠；司空、長樂公亮，可與大匠共監興繕。其去故崇新之宜，修復太極之制，朕當別加指授。」

車駕南伐，加沖輔國大將軍，統眾翼從。自發都至於洛陽，霖雨不霽，仍詔六軍發軫。高祖戎服執鞭，御馬而出，羣臣啟顙於馬首之前。高祖曰：「長驅之謀，廟算已定，今大軍將進，公等更欲何云？」沖進曰：「臣等不能折衝帷幄，坐制四海，而令南有竊號之渠，實臣等之咎。陛下以文軌未一，親勞聖駕，臣等誠思亡軀盡命，効死戎行。然自離都淫雨，士馬困弊，前路尚遙，水潦方甚。且伊洛境內，小水猶尚致難，況長江浩汗，越在南境。若營舟檝，必須停滯，師老糧乏，進退為難，矜喪反旆，於義為允。」高祖曰：「一同之意，前已具論。卿等正以水雨為難，然天時頗亦可知。何者？夏既炎旱，秋故雨多，玄冬之初，必當開爽。比後月十間，[12]若雨猶不已，此乃天也，脫於此而晴，行則無害。古不伐喪，謂諸侯同軌之國，非王者統一之文。已至於此，何容停駕。」沖又進曰：「今者之舉，天下所不願，唯陛下欲之。漢文言，吾獨乘千里馬，竟何至也？臣有意而無其辭，敢以死請。」高祖大怒曰：「方欲經營宇宙，一同區域，而卿等儒生，屢疑大計，斧鉞有常，卿勿復言！」策馬將出。於是大司馬、安定王休，兼左僕射、任城王澄等並殷勤泣諫。高祖乃諭羣臣曰：「今者興動不小，動而無成，何以示後？苟欲班師，無以垂之千載。朕仰惟遠祖，世居幽漠，違眾南遷，以享無窮之美，豈其無心，輕遺陵壤。今之君子，寧獨有懷？當由天工人代、王業須成故也。若不南鑾，即當移都於此，光宅土中，機亦時矣，王公等以為何如？議之所決，不得旋踵，欲遷者左，不欲者右。」安定王休等相率如右。前南安王楨進曰：[13]「夫愚者闇於成事，智者見於未萌。行至德者不議於俗，成大功者不謀於眾，非常之人乃能建非常之事。[14]廓神都以延王業，度土中以制帝京，周公啟之於前，陛下行之於後，故其宜也。且天下至重，莫若皇居，人之所貴，寧如遺體？請上安聖躬，下慰民望，光宅中原，輟彼南伐。此臣等願言，蒼生幸甚。」羣臣咸唱「萬歲」。

高祖初謀南遷，恐眾心戀舊，乃示為大舉，因以脅定羣情，外名南伐，其實遷也。舊人懷土，多所不願，內憚南征，無敢言者，於是定都洛陽。沖言於高祖曰：「陛下方修周公之制，定鼎成周。然營建六寢，不可遊駕待就；興築城郛，難以馬上營訖。願暫還北都，令臣下經造，功成事訖，然後備文物之章，和玉鑾之響，巡時南徙，軌儀土中。」高祖曰：「朕將巡省方岳，至鄴小停，春始便還，未宜遂不歸北。」尋以沖為鎮南將軍，侍中、少傅如故，委以營構之任。改封陽平郡開國侯，邑戶如先。

車駕南伐，以沖兼左僕射，留守洛陽。車駕渡淮，別詔安南大將軍元英、平南將軍劉藻討漢中，召雍涇岐三州兵六千人擬戍南鄭，克城則遣。沖表諫曰：「秦州險阨，地接羌夷，自西師出後，餉援連續，加氐胡叛逆，所在奔命，運糧擐甲，迄茲未已。今復豫差戍卒，懸擬山外，雖加優復，恐猶驚駭，脫終攻不克，徒動民情，連胡結夷，事或難測。輒依旨密下刺史，待軍克鄭城，然後差遣，如臣愚見，猶謂未足。何者？西道險阨，單徑千里，今欲深戍絕界之外，孤據羣賊之中，[15]敵攻不可卒援，食盡不可運糧。古人有言，『雖鞭之長，不及馬腹』，南鄭於國，實為馬腹也。且昔人攻伐，或城降而不取；仁君用師，或撫民而遺地。且王者之舉，情在拯民；夷寇所守，意在惜地。校之二義，德有淺深。惠聲已遠，何遽於一城哉？且魏境所掩，九州過八，民人所臣，十分而九。所未民者，惟漠北之與江外耳。羈之在近，豈急急於今日也？宜待大開疆宇，廣拔城聚，多積資糧，食足支敵，然後置邦樹將，為吞并之舉。今鍾離、壽陽，密邇未拔；赭城、新野，跬步弗降。[16]所克者舍之而不取，所降者撫之而旋戮。東道既未可以近力守，西蕃寧可以遠兵固？若果欲置者，臣恐終以資敵也。又今建都土中，地接寇壤，方須大收死士，平蕩江會。輕遣單寡，棄令陷沒，恐後舉之日，眾以留守致懼，求其死効，未易可獲。推此而論，不戍為上。」高祖從之。

車駕還都，引見沖等，謂之曰：「本所以多置官者，慮有令僕闇弱，百事稽壅，若明獨聰專，則權勢大併。[17]今朕雖不得為聰明，又不為劣闇，卿等不為大賢，亦不為大惡。且可一兩年許，少置官司。」

高祖自鄴還京，汎舟洪池，乃從容謂沖曰：「朕欲從此通渠於洛，南伐之日，何容不從此入洛，從洛入河，從河入汴，從汴入清，以至於淮？下船而戰，猶出戶而鬬，此乃軍國之大計。今溝渠若須二萬人以下、六十日有成者，宜以漸修之。」沖對曰：「若爾，便是士無遠涉之勞，戰有兼人之力。」遷尚書僕射，仍領少傅。改封清淵縣開國侯，邑戶如前。乃太子恂廢，沖罷少傅。

高祖引見公卿於清徽堂，高祖曰：「聖人之大寶，惟位與功，是以功成作樂，治定制禮。今徙極中天，創居嵩洛，雖大構未成，要自條紀略舉。但南有未賓之豎，兼兇蠻密邇，朕夙夜悵惋，良在於茲。取南之計決矣，朕行之謀必矣。若依近代也，則天子下帷深宮之內；準上古也，則有親行，祚延七百。[18]魏晉不征，旋踵而殞，祚之修短，在德不在征。今但以行期未知早晚。知幾其神乎，朕既非神，焉能知也。而頃來陰陽卜術之士，咸勸朕今征必克。此既家國大事，宜共君臣各盡所見，不得以朕先言，便致依違，退有同異。」沖對曰：「夫征戰之法，先之人事，然後卜筮，今卜筮雖吉，猶恐人事未備。今年秋稔，有損常實，又京師始遷，眾業未定，加之征戰，以為未可。宜至來秋。」高祖曰：「僕射之言，非為不合。朕意之所慮，乃有社稷之憂。然咫尺寇戎，無宜自安，理須如此。僕射言人事未從，亦不必如此。朕去十七年，擁二十萬眾，行不出畿甸，此人事之盛，而非天時。往年乘機，天時乃可，而闕人事，又致不捷。若待人事備，復非天時，若之何？如僕射之言，便終無征理。朕若秋行無克捷，三君子並付司寇。不可不人盡其心。」罷議而出。

後世宗為太子，高祖醼於清徽堂。高祖曰：「皇儲所以纂歷三才，光昭七祖，斯乃億兆咸悅，天人同泰，故延卿就此一醼，以暢忻情。」高祖又曰：「天地之道，一盈一虛，豈有常泰。天道猶爾，況人事乎？故有升有黜，自古而然。悼往欣今，良用深歎。」沖對曰：「東暉承儲，蒼生咸幸。但臣前忝師傅，弗能弼諧，仰慚天日，慈造寬含，得預此醼，慶愧交深。」高祖曰：「朕尚弗能革其昏，師傅何勞愧謝也。」

後尚書疑元拔、穆泰罪事，沖奏曰：「前彭城鎮將元拔與穆泰同逆，養子降壽宜從拔罪。而太尉、咸陽王禧等，以為律文養子而為罪，父及兄弟不知情者不坐。謹審律意，以養子於父非天性，於兄弟非同氣，敦薄既差，故刑典有降，是以養子雖為罪，而父兄不預。然父兄為罪，養子不知謀，易地均情，豈獨從戮乎？理固不然。臣以為：依據律文，不追戮於所生，則從坐於所養，[19]明矣。又律惟言父不從子，不稱子不從父，[20]當是優尊厲卑之義。臣禧等以為：『律雖不正見，互文起制，於乞也舉父之罪，於養也見子坐，是為互起。互起兩明，無罪必矣。若以嫡繼養與生同，則父子宜均，祇明不坐。且繼養之注云：若有別制，不同此律。又令文云：諸有封爵，若無親子，及其身卒，雖有養繼，國除不襲。是為有福不及己，有罪便預坐。均事等情，律令之意，便相矛盾。伏度律旨，必不然也。』臣沖以為：指例條尋，罪在無疑，準令語情，頗亦同式。」詔曰：「僕射之議，據律明矣；太尉等論，於典矯也。[21]養所以從戮者，緣其已免所生，故不得復甄於所養。此獨何福，長處吞舟？于國所以不襲者，重列爵，特立制，因天之所絕，推而除之耳，豈復報對刑賞？于斯則應死，可特原之。」

沖機敏有巧思，北京明堂、圓丘、太廟，及洛都初基，安處郊兆，新起堂寢，皆資於沖。勤志強力，孜孜無怠，旦理文簿，兼營匠制，几案盈積，剞劂在手，終不勞厭也。然顯貴門族，務益六姻，兄弟子姪，皆有爵官，一家歲祿，萬匹有餘，是其親者，雖復癡聾，無不超越官次。時論亦以此少之。

年纔四十，而鬢髮班白，姿貌豐美，未有衰狀。李彪之入京也，孤微寡援，而自立不羣，以沖好士，傾心宗附。沖亦重其器學，禮而納焉，每言之於高祖，公私共相援益。及彪為中尉、兼尚書，為高祖知待，便謂非復藉沖，而更相輕背，惟公坐斂袂而已，無復宗敬之意也。沖頗銜之。後高祖南征，沖與吏部尚書、任城王澄並以彪倨傲無禮，遂禁止之。奏其罪狀，沖手自作，家人不知，辭甚激切，因以自劾。高祖覽其表，歎悵者久之，既而曰：「道固可謂溢也，僕射亦為滿矣。」沖時震怒，[22]數數責彪前後愆悖，瞋目大呼，投折几案。盡收御史，皆泥首面縛，詈辱肆口。沖素性溫柔，而一旦暴恚，遂發病荒悸，言語亂錯，猶扼腕叫詈，稱李彪小人。醫藥所不能療，或謂肝藏傷裂。旬有餘日而卒，時年四十九。高祖為舉哀於懸瓠，發聲悲泣，不能自勝。詔曰：「沖貞和資性，德義樹身，訓業自家，道素形國。太和之始，朕在弱齡，早委機密，實康時務。鴻漸瀍洛，朝選開清，升冠端右，惟允出納。忠肅柔明，足敷睿範，仁恭信惠，有結民心。可謂國之賢也，朝之望也。方昇寵秩，以旌功舊，奄致喪逝，悲痛于懷。既留勤應陟，兼良宿宜褒，可贈司空公，給東園祕器、朝服一具、衣一襲，贈錢三十萬、布五百匹、蠟二百斤。」有司奏諡曰文穆。葬於覆舟山，近杜預冢，高祖之意也。後車駕自鄴還洛，路經沖墓，左右以聞，高祖臥疾望墳，掩泣久之。詔曰：「司空文穆公，德為時宗，勳簡朕心，不幸徂逝，託墳邙嶺，旋鑾覆舟，躬睇塋域，悲仁惻舊，有慟朕衷。可遣太牢之祭，以申吾懷。」及與留京百官相見，皆敍沖亡沒之故，言及流淚。高祖得留臺啟，知沖患狀，謂右衞宋弁曰：「僕射執我樞衡，總釐朝務，清儉居躬，知寵已久。朕以仁明忠雅，委以台司之寄，使我出境無後顧之憂，一朝忽有此患，朕甚懷愴慨。」其相痛惜如此。

沖兄弟六人，四母所出，頗相忿䦧。及沖之貴，封祿恩賜皆以共之，內外輯睦。父亡後同居二十餘年，至洛乃別第宅，更相友愛，久無間然。皆沖之德也。始沖之見私寵也，兄子韶恒有憂色，慮致傾敗。後榮名日顯，稍乃自安。而沖明目當官，圖為己任，自始迄終，無所避屈。其體時推運，皆此類也。子延寔等，語在外戚傳。

史臣曰：燕趙信多奇士。李孝伯風範鑒略，蓋亦過人遠甚。世祖雄猜嚴斷，崔浩已見誅夷，而入參心膂，出幹政事，獻可替否，無際可尋，故能從容任遇，以功名始卒。其智器固以優乎？安世識具通雅，時幹之良。瑒以豪俊達，郁則儒博顯。李沖早延寵眷，入幹腹心，風流識業，固乃一時之秀。終協契聖主，佐命太和，位當端揆，身任梁棟，德洽家門，功著王室。蓋有魏之亂臣也。

　列傳第四十	◄	↑返回頂部	►	列傳第四十二　
校勘記
 宣世祖詔勞問義恭等　諸本「等」訛「率」，不可通，今據北史卷三三李孝伯傳、冊府卷六六０〈七八九四頁〉改。
 城內有貝思者　北、汲、殿、局四本「貝」作「具」，百衲本、南本及冊府卷六六０〈七八九五頁〉作「貝」。按宋書卷四六張劭附張暢傳作「具思」，卷五九張暢傳又訛作「其思」。具姓歷見元和姓纂等姓氏書。魏書此傳敍李孝伯與張暢問答語實即本宋書張暢傳，則北本以下諸本作「具」，亦有據。但本書卷九七劉裕傳記皇興元年正月劉彧所遣使名「貝思」，當是一人，却也作「貝」。今姑從百衲本。
 眾無三旅始濟翮水　冊府卷六六０宋本同，明本〈七八九六頁〉「三」作「一」。按宋書卷五九張暢傳也作「一」，據文義作「一」是。又冊府〈同上卷頁〉及宋書張暢傳「翮水」並作「融水」。檢宋書卷七二南平王鑠傳，云：「鑠遣參軍胡盛之出汝南、上蔡，向長社。」汝潁一帶不聞有翮水或融水，疑有誤。
 示使崔邪利撫之而已　冊府〈同上卷頁〉、宋書卷五九張暢傳「示」作「亦」，較長。作「示」亦通，今不改。
 興安二年出為使持節散騎常侍平西將軍秦州刺史　墓誌集釋肅宗充華盧令媛墓誌〈圖版三七〉稱祖淵，「夫人趙郡李氏，父孝伯，散騎常侍、尚書、使持節、平西將軍、泰州刺史、宣城公」。集釋卷二歷引錢大昕以來諸家之說，證地形志〈卷一０六下〉治蒲坂之秦州為泰州之訛，並以此傳「秦州」亦「泰州」之訛。按此「秦州」當作「泰州」。但傳文無治蒲坂明文，今不改。
 況先臣在蒙委任　冊府卷八七五〈一０三七三頁〉「在」作「往」，疑是。
 子安世　諸本卷末殿本入考證，不注所出。有宋人校語云：「高氏小史，魏書列傳第四十五高祐、崔挺、李安世三人。其傳云：『李安世，趙郡人也。宣城公孝伯之兄子，父祥，中書博士。』今魏書諸本，祥及安世事皆附此卷孝伯傳後。按李肇經史釋題、楊九齡經史目錄，第四十五卷高祐、崔挺、李安世三人。宗諫史目、殷藏用十三代史目惟高祐、崔挺而無李安世。此卷論安世及瑒、郁與北史同，疑李延壽用魏書舊語，後人移安世傳附孝伯，因取北史論安世父子事於此篇，亦不可考證。故載之目錄同異，以備傳疑。」
 三長既立　冊府卷四九五〈五九二四頁〉「三長」作「子孫」。按下文說由於李安世上疏「均田之制，起於此矣」。均田制頒佈在太和九年〈四八五〉十月〈見卷七上高祖紀上〉，安世上疏，必在其前。而立三長却在太和十年二月〈見卷七下高祖紀下〉。安世上疏時，尚未頒佈均田制，當然更沒有立三長。疏中所謂「三長既立」，解釋不通。疑作「子孫既立」是。
 猶罰瑒金一兩　諸本「猶」訛「獨」，今據北史卷三三李孝伯附李瑒傳、冊府卷五三０〈六三三五頁〉改。
 期年之中　諸本「期」作「暮」，北史卷三三、冊府卷八五二〈一０一二六頁〉作「朞」。「暮」乃「朞」字形近而訛，今據改，統一作「期」。
 永熙初除散騎常侍大將軍　北史卷三三「大將軍」上有「衞」字。按大將軍第一品，班在三公上〈見卷一一三官氏志〉，與所除之散騎常侍、左光祿大夫、都官尚書等官品不相當。且李郁死後贈驃騎大將軍，豈有生前已為大將軍之理。這裏「大將軍」上當脫「衞」字。
 比後月十間　冊府卷五四一〈六四八五頁〉「月十」作「十月」，疑是。
 前南安王楨進曰　諸本無「前」字，北史卷三三李沖傳、冊府卷一三〈一四八頁〉有。按卷一九下南安王楨傳，楨先以聚斂「削除官爵，禁錮終身」，後以議定遷都，復封。這時王爵未復，故稱「前」。冊府採魏書而與北史同，知這裏脫「前」字，今據補。
 非常之人乃能建非常之事　諸本「乃能」下脫「建」字，今據冊府卷一三〈一四八頁〉補。
 孤據羣賊之中　諸本「中」作「口」，冊府卷五三０〈六三二七頁〉、通鑑卷一四０〈四三八三頁〉並作「中」。按「中」和上「深戍絕界之外」相對，「口」字訛，今據改。
 赭城新野跬步弗降　諸本「赭」作「諸」，通鑑卷一四０〈四三八三頁〉作「赭」，考異不言有異文。按卷一０六中地形志中南青州東莞郡有諸縣，也即漢琅邪郡的諸縣，故城在今山東諸城縣西南。其地自皇興三年〈四六九〉慕容白曜取青州後，久屬北魏，不得云「跬步弗降」。「赭城」即赭陽〈見通鑑胡注〉，和新野都是南齊邊界要地，太和二十一年〈四九七〉元宏親自統軍南下，赭陽、新野始被攻佔〈見卷七下高祖紀下〉。這裏「諸」字顯為「赭」字形訛，今據通鑑改。
 若明獨聰專則權勢大併　冊府卷四六〈五二二頁〉此句作「若明，則聽斷獨專；聰，則權勢大併」，語意較明白，疑傳本訛脫。
 準上古也則有親行祚延七百　冊府卷五七〈六三四頁〉「親行」上有「周武」二字。按「周武親行，祚延七百」與下「魏晉不征，旋踵而殞」相對。「則有」下當有脫文，冊府殘存「周武」二字，但所脫不止此，「則有」下當有與上句「天子下帷深宮之內」作對的幾個字，然後接「周武親征」云云。
 不追戮於所生則從坐於所養　諸本「追」上無「不」字。冊府卷六一五〈七三九一頁〉有。按李沖意謂據律文，養子不因生父犯罪而連坐，那麼養父犯罪就該連坐。無「不」字不可通，今據補。
 不稱子不從父　百衲本此句作「稱子不不從父」，顯誤，北本、汲本、殿本作「稱子不從父」，南本、局本如上摘句。冊府〈同上卷頁〉作「不言子不從父」。按百衲本「稱」上「不」字誤移在「子」字下，致不成語，北、汲、殿三本刪一「不」字，上下語意不貫，冊府「稱」字作「言」，但上同有「不」字，知南本、局本是，今從之。
 於典矯也　諸本「典」訛「曲」，不可通，今據冊府〈同上卷頁〉改。
 沖時震怒　諸本「怒」作「恐」，北史卷一００自序、冊府卷四七八〈五七一０頁〉作「怒」。按下文極言李沖暴怒之狀，且李彪與沖權勢不敵，沖何故震恐？「恐」乃「怒」之形訛，今據改。


Chinese text: This work was published before January 1, 1923, and is in the
public domain worldwide because the author died at least 100 years ago.
