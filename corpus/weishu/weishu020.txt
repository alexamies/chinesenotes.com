晉王　東平王　臨淮王　廣陽王　南安王
太武皇帝十一男。賀皇后生景穆皇帝。越椒房生晉王伏羅。舒椒房生東平王翰。弗椒房生臨淮王譚。伏椒房生楚王建。[2]閭左昭儀生南安王余。[3]其小兒、猫兒、真、虎頭、龍頭並闕母氏，[4]皆早薨，無傳。

晉王伏羅，真君三年封，加車騎大將軍。後督高平、涼州諸軍討吐谷渾慕利延。軍至樂都，謂諸將曰：「若從正道，恐軍聲先振，必當遠遁。若潛軍出其非意，此鄧艾擒蜀之計也。」諸將咸難之，伏羅曰：「夫將軍，制勝萬里，擇利，專之可也。」遂間道行。至大母橋，慕利延眾驚奔白蘭，慕利延兄子拾寅走河曲，[5]斬首五千餘級，降其一萬餘落。八年薨。無子，國除。

東平王翰，真君三年封秦王，拜侍中、中軍大將軍，參典都曹事。忠貞雅正，百僚憚之。太傅高允以翰年少，作諸侯箴以遺之，翰覽之大悅。後鎮枹罕，以信惠撫眾，羌戎敬服。改封東平王。世祖崩，諸大臣等議欲立翰，而中常侍宗愛與翰不協，矯太后令立南安王余，遂殺翰。

子道符，襲爵，中軍大將軍。顯祖踐阼，拜長安鎮都大將。皇興元年，謀反，司馬段太陽討斬之，傳首京師。

臨淮王譚，真君三年封燕王，拜侍中，參都曹事。後改封臨淮王。世祖南討，授中軍大將軍。先是，劉義隆以鄒山險固，有榮胡家，[6]乃積糧為守禦之備。譚率眾攻之，獲米三十萬以供軍儲。義隆恃淮之阻，素不設備。譚造筏數十，潛軍而濟，賊眾驚潰，遂斬其將胡崇，賊首萬餘級。薨，諡宣王。

子提，襲。為梁州刺史，以貪縱削除，加罰，徙配北鎮。久之，提子員外郎穎免冠請解所居官，代父邊戍，高祖不許。後詔提從駕南伐，至洛陽，參定遷都之議。尋卒。以預參遷都功，追封長鄉縣侯。世宗時，贈雍州刺史，諡曰懿。

提子昌，字法顯。好文學，居父母喪，哀號孺慕，悲感行人。世宗時，復封臨淮王，未拜而薨。贈齊州刺史，諡曰康王，追封濟南。

子彧，字文若，紹封。彧少有才學，時譽甚美。侍中崔光見彧，退而謂人曰：「黑頭三公，當此人也。」

少與從兄安豐王延明、中山王熙並以宗室博古文學齊名，時人莫能定其優劣。尚書郎范陽盧道將謂吏部清河崔休曰：「三人才學雖無優劣，然安豐少於造次，中山皂白太多，未若濟南風流沉雅。」時人為之語曰：「三王楚琳琅，[7]未若濟南備圓方。」彧姿制閑裕，吐發流靡，琅邪王誦有名人也，見之未嘗不心醉忘疲。拜前軍將軍、中書侍郎。奏郊廟歌辭，時稱其美。除給事黃門侍郎。彧本名亮，字仕明，時侍中穆紹與彧同署，避紹父諱，啟求改名。詔曰：「仕明風神運吐，常自以比荀文若，可名彧，以取定體相倫之美。」彧求復本封，詔許，復封臨淮，寄食相州魏郡。又長兼御史中尉，彧以為倫敍得之，不謝。領軍于忠忿，言之朝廷曰：「臨淮雖復風流可觀，而無骨鯁之操，中尉之任，恐非所堪。」遂去威儀，單車而還，朝流為之歎息。累遷侍中、衞將軍、左光祿大夫、兼尚書左僕射，攝選。

是時，蕭衍遣將圍逼溫湯，進彧以本官為東道行臺。[8]會尒朱榮入洛，殺害元氏。彧撫膺慟哭，遂奔蕭衍。衍遣其舍人陳建孫迎接，并觀彧為人。建孫還報，稱彧風神閑儁。衍亦先聞名，深相器待，見彧於樂遊園，因設宴樂。彧聞樂聲，歔欷，涕淚交下，悲感傍人，衍為之不樂。自前後奔叛，皆希旨稱魏為偽，唯彧上表啟，常云魏臨淮王。衍體彧雅性，不以為責。及知莊帝踐阼，彧以母老請還，辭旨懇切。衍惜其人才，又難違其意，遣其僕射徐勉私勸彧曰：「昔王陵在漢，姜維相蜀，在所成名，何必本土。」彧曰：「死猶願北，況於生也。」衍乃以禮遣。彧性至孝，事父母盡禮，自經違離，不進酒肉，容貌憔悴，見者傷之。累除位尚書令、大司馬、兼錄尚書。

莊帝追崇武宣王為文穆皇帝，廟號肅祖，母李妃為文穆皇后，將遷神主於太廟，以高祖為伯考。彧表諫曰：「漢祖創業，香街有太上之廟；光武中興，南頓立舂陵之寢。元帝之於光武，疏為絕服，猶尚身奉子道，入繼大宗。高祖之於聖躬，親實猶子。陛下既纂洪緒，豈宜加伯考之名？且漢宣之繼孝昭，斯乃上後叔祖，豈忘宗承考妣，蓋以大義斯奪。及金德將興，宣王受寄，自茲而降，世秉威權。景王意存毀冕，文王心規裂冠，雖祭則魏主，而權歸晉室，昆之與季，實傾曹氏。且子元，宣王冢胤，文王成其大業。故晉武繼文祖宣，景王有伯考之稱。以今類古，恐或非儔。又臣子一例，義彰舊典，禘祫失序，著譏前經。高祖德溢寰中，道超無外。肅祖雖勳格宇宙，猶曾奉贄稱臣。穆皇后稟德坤元，復將配享乾位，此乃君臣並筵，嫂叔同室，歷觀墳籍，未有其事。」

時莊帝意銳，朝臣無敢言者，唯彧與吏部尚書李神儁並有表聞。詔報曰：「文穆皇帝勳格四表，道邁百王，是用考循舊軌，恭上尊號。王表云漢太上於香街，南頓於舂陵。漢高不因瓜瓞之緒，光武又無世及之德，皆身受符命，不由父祖，別廟異寢，於理何差？文穆皇帝天眷人宅，歷數有歸，朕忝承下武，遂主神器，既帝業有統，漢氏非倫。若以昔況今，不當移寢，則魏太祖、晉景帝雖王跡已顯，皆以人臣而終，豈得與餘帝別廟，有闕餘序。[9]漢郡國立廟者，欲尊高祖之德，使饗遍天下，非關太廟神主，獨在外祠薦。漢宣之父，亦非勳德所出，雖不追尊，不亦可乎？伯考之名，自是尊卑之稱，何必準古而言非類也。復云君臣同列，嫂叔共室，當以文穆皇帝昔遂臣道，以此為疑。禮：『天子元子猶士。』禘祫豈不得同室乎？且晉文、景共為一代，議者云，世限七，主無定數。昭穆既同，明有共室之理。禮既有祔，嫂叔何嫌。禮，士祖禰一廟，豈無婦舅共室也？若專以共室為疑，容可更議遷毀。」莊帝既逼諸妹之請，此辭意黃門侍郎常景、中書侍郎邢子才所替成也。

又追尊兄彭城王為孝宣皇帝，彧又面諫曰：「陛下中興，意欲憲章前古，作而不法，後世何觀？歷尋書籍，未有其事。願割友于之情，使名器無爽。」帝不從。及神主入廟，復敕百官悉陪從，一依乘輿之式。彧上表，以為爰自中古，迄於下葉，崇尚君親，褒明功懿，乃有皇號，終無帝名。今若去帝，直留皇名，求之古義，少有依準。又不納。

尒朱榮死，除彧司徒公。尒朱世隆率部北叛，詔彧防河陰。及尒朱兆率眾奄至，彧出東掖門，為賊所獲。見兆，辭色不屈，為羣胡所毆薨。出帝贈太師、太尉公、雍州刺史。

彧美風韻，善進止，衣冠之下，雅有容則。博覽羣書，不為章句。所著文藻雖多亡失，猶有傳於世者。然居官不能清白，所進舉止於親婭，為識者所譏。無子。

弟孝友，少有時譽，襲爵淮陽王，累遷滄州刺史。為政溫和，好行小惠，不能清白，而無所侵犯，百姓亦以此便之。孝靜帝宴齊文襄王於華林園，孝友因醉自譽，又云陛下許賜臣能。帝笑曰：「朕恒聞王自道清。」文襄曰：「臨淮王雅旨舍罪。」於是君臣俱笑而不罪。

孝友明於政理，嘗奏表曰：

令制：百家為黨族，二十家為閭，五家為比隣。百家之內，有帥二十五，[10]徵發皆免，苦樂不均。羊少狼多，復有蠶食。此之為弊久矣。京邑諸坊，或七八百家，唯一里正、二史，庶事無闕，而況外州乎？請依舊置，三正之名不改，而百家為四閭，閭二比。計族省十二丁，得十二匹貲絹。略計見管之戶，應二萬餘族，一歲出貲絹二十四萬匹。十五丁出一番兵，計得一萬六千兵。此富國安人之道也。
古諸侯娶九女，士有一妻、二妾。晉令：諸王置妾八人，郡公、侯妾六人。官品令：第一、第二品有四妾，第三、第四有三妾，第五、第六有二妾，第七、第八有一妾。所以陰教聿修，繼嗣有廣。廣繼嗣，孝也；修陰教，禮也。而聖朝忽棄此數，由來漸久。將相多尚公主，王侯亦娶后族，故無妾媵，習以為常。婦人多幸，生逢今世，舉朝略是無妾，天下殆皆一妻。設令人強志廣娶，則家道離索，身事迍邅，內外親知，共相嗤怪。凡今之人，通無準節。父母嫁女，則教之以妒；姑姊逢迎，必相勸以忌。持制夫為婦德，以能妬為女工。自云不受人欺，[11]畏他笑我。王公猶自一心，已下何敢二意。夫妬忌之心生，則妻妾之禮廢；妻妾之禮廢，則姦淫之兆興。斯臣之所以毒恨者也。請以王公第一品娶八，通妻以備九女；稱事二品備七；三品、四品備五；五品、六品則一妻、二妾。限以一周，悉令充數，若不充數及待妾非禮，使妻妒加捶撻，免所居官。其妻無子而不娶妾，斯則自絕，無以血食祖父，請科不孝之罪，離遣其妻。
臣之赤心，義唯家國，欲使吉凶無不合禮，貴賤各有其宜，省人帥以出兵丁，立倉儲以豐穀食，設賞格以擒姦盜，行典令以示朝章，庶使足食足兵，人信之矣。又冒申妻妾之數，正欲使王侯、將相、功臣子弟，苗胤滿朝，傳祚無窮，此臣之志也。
詔付有司議奏不同。

孝友又言：「今人生為皁隸，葬擬王侯，存沒異途，無復節制，崇壯丘壠，盛飾祭儀，隣里相榮，稱為至孝。又夫婦之始，王化所先，共食合瓢，足以成禮。而今之富者彌奢，同牢之設，甚於祭槃。累魚成山，山有林木，林木之上，鸞鳳斯存。徒有煩勞，終成委棄，仰惟天意，其或不然。請自茲以後，若婚葬過禮者，[12]以違旨論，官司不加糾劾，即與同罪。」

孝友在尹積年，[13]以法自守，甚著聲稱。然性無骨鯁，善事權勢，為正直者所譏。齊受禪，爵例降。

昌弟孚，字秀和。少有令譽，侍中游肇、并州刺史高聰、司徒崔光等見孚，咸曰：「此子當準的人物，恨吾徒衰暮，不及見耳。」累遷兼尚書右丞。靈太后臨朝，宦者干政，孚乃總括古今名妃賢后，凡為四卷，奏之。遷左丞。

蠕蠕王阿那瓌既得返國，其人大飢，相率入塞，阿那瓌上表請臺賑給。詔孚為北道行臺，詣彼賑恤。孚陳便宜，表曰：

皮服之人，未嘗粒食。宜從俗因利，拯其所無。昔漢建武中，單于款塞，時轉河東米糒二萬五千斛、牛羊三萬六千頭以給之。斯即前代和戎、撫新、柔遠之長策也。乞以牸牛產羊餬其口命。且畜牧繁息，是其所便，毛血之利，惠兼衣食。
又尚書奏云，如其仍住七州，隨寬置之。臣謂人情戀本，寧肯徙內。若依臣請，給賑雜畜，愛本重鄉，必還舊土。如其不然，禁留益損。假令逼徙，事非久計。何者？人面獸心，去留難測，既易水草，痾恙將多，憂愁致困，死亡必甚。兼其餘類尚在沙磧，脫出狂勃，翻歸舊巢，必殘掠邑里，遺毒百姓。亂而方塞，未若杜其未萌。
又貿遷起於上古，交易行於中世，漢與胡通，亦立關巿。今北人阻飢，命懸溝壑，公給之外，必求巿易，彼若願求，宜見聽許。
又云：

營大者不計小名，圖遠者弗拘近利。雖戎狄衰盛，歷代不同，叛服之情，略可論討。周之北伐，僅獲中規；漢氏外攘，裁收下策。昔在代京，恒為重備，將帥勞止，甲士疲力。前世苦之，計未能致。今天祚大魏，亂亡在彼。朝廷垂天覆之恩，廓大造之德。鳩其散亡，禮送令返。宜因此時，善思遠策。
竊以理雖萬變，可以一觀；來事雖懸，易以往卜。昔漢宣之世，呼韓款塞，漢遣董忠、韓昌領邊郡士馬，送出朔方，因留衞助。又光武時，亦令中郎將段彬置安集掾史，隨單于所在，參察動靜。斯皆守吉之元龜，安邊之勝策。計今朝廷成功，不減曩時；蠕蠕國弊，亦同疇日。宜準昔成謨，略依舊事。借其所閑地，聽使田牧；粗置官屬，示相慰撫；嚴戒邊兵，以見保衞。馭以寬仁，縻以久策。使親不至矯詐，疏不容叛反。今北鎮諸將舊常云一人代外邏，[14]因令防察。所謂天子有道，守在四夷者也。
又云：

先人有奪人之心，待降如受強敵。武非專外，亦以防內。若從處分割配，諸州鎮遼遠，非轉輸可到，悔叛之情，變起難測。又居人畜業，布在原野，戎夷性貪，見則思盜。防彼肅此，少兵不堪，渾流之際，易相干犯。驅之還本，未必樂去，配州內徙，復不肯從。既其如此，為費必大。
朝廷不許。

孚持白虎幡勞阿那瓌於柔玄、懷荒二鎮間。阿那瓌眾號三十萬，陰有異意，遂拘留孚，載以轀車，日給酪一升，肉一段。每集其眾，坐孚東廂，稱為行臺，甚加禮敬。阿那瓌遂南過至舊京，後遣孚等還，因上表謝罪。有司以孚事下廷尉，丞高謙之云孚辱命，處孚流罪。

後拜冀州刺史，孚勸課農桑，境內稱為慈父，隣州號曰神君。先是，州人張孟都、張洪建、馬潘、崔獨憐、張叔緒、崔醜、張天宜、崔思哲等八家，皆屯保林野，不臣王命，州郡號曰八王。孚至，皆請入城，願致死効力。後為葛榮所陷，為榮所執。兄祐為防城都督，兄子子禮為錄事參軍，榮欲先害子禮，孚請先死以贖子禮，叩頭流血，榮乃捨之。又大集將士議其死事，孚兄弟各誣己引過，爭相為死。又孟都、潘、紹等數百人皆叩頭就法，[15]請活使君。榮曰：「此魏之誠臣義士也。」凡同禁五百人，皆得免。榮平，[16]還，除冀州刺史。

元顥入洛，授孚東道行臺、彭城郡王，孚封顥逆書送朝廷，天子嘉之。顥平，封孚萬年鄉男。

永安末，樂器殘缺，莊帝命孚監儀注，孚上表曰：「昔太和中，中書監高閭、太樂令公孫崇修造金石，數十年間，乃奏成功。時大集儒生，考其得失。太常卿劉芳請別營造，久而方就。復召公卿量校合否，論者沸騰，莫有適從。登被旨敕，並見施用。往歲大軍入洛，戎馬交馳，所有樂器，亡失垂盡。臣至太樂署，問太樂令張乾龜等，云承前以來，置宮懸四箱，簨簴六架。東北架編黃鍾之磬十四，雖器名黃鍾，而聲實夷則，考之音制，不甚諧韻。姑洗懸於東北，太蔟編於西北，蕤賓列於西南，並皆器象差位，調律不和。又有儀鍾十四，虛懸架首，初不叩擊，今便刪廢，以從正則。臣今據周禮鳧氏修廣之規，磬氏倨句之法，吹律求聲，叩鍾求音，損除繁雜，討論實錄，依十二月為十二宮，各準辰次，當位懸設，月聲既備，隨用擊奏，則會還相為宮之義，又得律呂相生之體。今量鍾磬之數，各以十二架為定。」奏可。于時搢紳之士，咸往觀聽，靡不咨嗟歎服而返。太傅、錄尚書長孫承業妙解聲律，特復稱善。

後從出帝入關。

廣陽王建，[17]真君三年封楚王，後改封廣陽王。薨，諡曰簡王。

子石侯，襲。薨，諡曰哀王。

子遺興，襲。薨，諡曰定王。無子。

石侯弟嘉，少沉敏，喜慍不形於色，兼有武略。高祖初，拜徐州刺史，甚有威惠。後封廣陽王，以紹建後。高祖南伐，詔嘉斷均口。嘉違失指授，令賊得免。帝怒，責之曰：「叔祖定非世孫，何太不上類也！」及將大漸，遺詔以嘉為尚書左僕射，與咸陽王禧等輔政。遷司州牧，嘉表請於京四面，築坊三百二十，各周一千二百步，乞發三正復丁，以充茲役，雖有暫勞，姦盜永止。詔從之。拜衞大將軍、尚書令，除儀同三司。

嘉好飲酒，或沉醉，在世宗前言笑自得，無所顧忌。帝以其屬尊年老，常優容之。與彭城、北海、高陽諸王每入宴集，極歡彌夜，數加賞賜。帝亦時幸其第。性好儀飾，車服鮮華，既居儀同，又任端首，出入容衞，道路榮之。後遷司空，轉司徒。

嘉好立功名，有益公私，多所敷奏，帝雅委付之。愛敬人物，後來才俊未為時知者，侍坐之次，轉加談引，時人以此稱之。薨，遺命薄葬。世宗悼惜之，贈侍中、太保，諡曰懿烈。

嘉後妃，宜都王穆壽孫女、司空從妹也，聰明婦人。及為嘉妃，多所匡贊，光益家道。

子深，[18]字智遠，襲爵。肅宗初，拜肆州刺史。預行恩信，胡人便之，劫盜止息。後為恒州刺史，在州多所受納，政以賄成，私家有馬千匹者必取百匹，以此為恒。累遷殿中尚書，未拜，坐淫城陽王徽妃于氏，為徽表訟，詔付丞相高陽王雍等宗室議決其罪，以王還第。

及沃野鎮人破六韓拔陵反叛，臨淮王彧討之，失利，詔深為北道大都督，[19]受尚書令李崇節度。時東道都督崔暹敗於白道，[20]深上書曰：

邊豎構逆，以成紛梗，其所由來，非一朝也。昔皇始以移防為重，盛簡親賢，擁麾作鎮，配以高門子弟，以死防遏，不但不廢仕宦，至乃偏得復除。當時人物，忻慕為之。及太和在歷，僕射李沖當官任事，涼州土人，悉免厮役，豐沛舊門，仍防邊戍。自非得罪當世，莫肯與之為伍。征鎮驅使，但為虞候白直，一生推遷，不過軍主。然其往世房分留居京者得上品通官，在鎮者便為清途所隔。或投彼有北，以御魑魅，多復逃胡鄉。乃峻邊兵之格，鎮人浮遊在外，皆聽流兵捉之。於是少年不得從師，長者不得遊宦，獨為匪人，言者流涕。
自定鼎伊洛，邊任益輕，唯底滯凡才，出為鎮將，轉相模習，專事聚斂。或有諸方姦吏，犯罪配邊，為之指蹤，過弄官府，政以賄立，莫能自改。咸言姦吏為此，無不切齒憎怒。
及阿那瓌背恩，縱掠竊奔，命師追之，十五萬眾度沙漠，不日而還。邊人見此援師，便自意輕中國。尚書令臣崇時即申聞，求改鎮為州，將允其願，抑亦先覺。朝廷未許。而高闕戍主率下失和，拔陵殺之，敢為逆命，[21]攻城掠地，所見必誅。王師屢北，賊黨日盛。此段之舉，指望銷平。其崔暹隻輪不反，臣崇與臣逡巡復路。今者相與還次雲中，馬首是瞻，未便西邁，將士之情，莫不解體。今日所慮，非止西北，將恐諸鎮尋亦如此，天下之事，何易可量。
時不納其策。東西部敕勒之叛，朝議更思深言，遣兼黃門侍郎酈道元為大使，欲復鎮為州，以順人望。會六鎮盡叛，不得施行。深後上言：「今六鎮俱叛，二部高車，亦同惡黨，以疲兵討之，不必制敵。請簡選兵，或留守恒州要處，更為後圖。」

及李崇徵還，深專總戎政。拔陵避蠕蠕，南移渡河。先是，別將李叔仁以拔陵來逼，請求迎援，深赴之，前後降附二十萬人。深與行臺元纂表求恒州北別立郡縣，安置降戶，隨宜賑賚，息其亂心。不從，詔遣黃門郎楊昱分散之於冀、定、瀛三州就食。[22]深謂纂曰：「此輩復為乞活矣，禍亂當由此作。」既而鮮于脩禮叛於定州，杜洛周反於幽州，其餘降戶，猶在恒州，遂欲推深為主。深乃上書乞還京師，令左衞將軍楊津代深為都督，以深為侍中、右衞將軍、定州刺史。時中山太守趙叔隆、別駕崔融討賊失利，臺使劉審考覈，未訖，會賊逼中山，深乃令叔隆防境。審馳驛還京，云深擅相放縱。城陽王徽與深有隙，因此構之，乃徵深為吏部尚書，兼中領軍。及深至都，肅宗不欲使徽深相憾，敕因宴會令相和解。徽銜不已。

後河間王琛等為鮮于脩禮所敗，乃除深儀同三司、大都督，章武王融為左都督，裴衍為右都督，並受深節度。徽因奏靈太后構深曰：「廣陽以愛子握兵在外，不可測也。」乃敕章武王等潛相防備。融遂以敕示深，深懼，事無大小，不敢自決。靈太后聞之，乃使問深意狀。乃具言曰：

往者元叉執權，移天徙日，而徽託附，無翼而飛。今大明反政，任寄唯重，以徽褊心，銜臣切骨。臣以疏滯，遠離京輦，被其構阻，無所不為。然臣昔不在其後，自此以來，翻成陵谷。徽遂一歲八遷，位居宰相；臣乃積年淹滯，有功不錄。
自徽執政以來，非但抑臣而已，北征之勳，皆被擁塞。將士告捷，終無片賞。雖為表請，多不蒙遂。前留元標據于盛樂，後被重圍，析骸易子，倒懸一隅，嬰城二載。賊散之後，依階乞官，徽乃盤退，不允所請。而徐州下邳戍主賈勳，法僧叛後，暫被圍逼，固守之勳，比之未重，乃立得州，即授開國。天下之事，其流一也，功同賞異，不平謂何。又驃騎李崇，北征之日，啟募八州之人，聽用關西之格。及臣在後，依此科賞，復言北道征者不得同於關西。定襄陵廟之至重，平城守國之要鎮，若計此而論，功亦何負於秦楚？但以嫉臣之故，便欲望風排抑。
然其當途以來，何直退勳而已，但是隨臣征者，即便為所嫉。統軍袁叔和曾經省訴，徽初言有理，又聞北征隸臣為統，應時變色。復令臣兄子仲顯異端訟臣，緝緝翩翩，謀相誹謗。言臣惡者，接以恩顏；稱臣善者，即被嫌責。甄琛曾理臣屈，乃視之若仇讎；徐紇頗言臣短，即待之如親戚。又驃騎長史祖瑩，昔在軍中，妄增首級，矯亂戎行，蠹害軍府，獲罪有司，避命山澤。直以謗臣之故，徽乃還雪其罪。臣府司馬劉敬，比送降人，既到定州，翻然背叛。賊如決河，豈其能擁。且以臣府參僚，不免身首異處。徽既怒遷，捨其元惡。〈闕〉及胥徒。從臣行者莫不悚懼。
頃恒州之人，乞臣為刺史，徽乃斐然言不可測。及降戶結謀，臣頻表啟，徽乃因執言此事。及向定州，遠彼姦惡，又復論臣將有異志。翻覆如此，欲相陷沒。致令國朝遽賜遷代。賊起之由，誰使然也？徽既優幸，任隆一世，慕勢之徒，於臣何有。是故餘人攝選，車馬填門，及臣居邊，賓遊罕至。臣近比為慮其為梗，是以孜孜乞赴京闕。屬流人舉斧，元戎垂翅，復從後命，自安無所，僶俛先驅，不敢辭事。及臣出都，行塵未滅，已聞在後復生異議。言臣將兒自隨，證為可疑之兆，忽稱此以構亂。悠悠之人，復傳音響，言左軍臣融、右軍臣衍，皆受密敕，伺察臣事。徽既用心如此，臣將何以自安！
竊以天步未夷，國難猶梗，方伯之任，於斯為急。徽昔臨藩，乃有人譽，及居端右，蔑爾無聞。今求出之為州，使得申其利用。徽若外從所長，臣無內慮之切。脫蒙。〈闕〉公私幸甚。
深以兵士頻經退散，人無鬬情，連營轉柵，日行十里。行達交津，隔水而陳。賊脩禮常與葛榮謀，後稍信朔州人毛普賢，榮常銜之。普賢昔為深統軍，及在交津，深使人諭之，普賢乃有降意。又使錄事參軍元晏說賊程殺鬼，果相猜貳，葛榮遂殺普賢、脩禮而自立。榮以新得大眾，上下未安，遂北度瀛州，深便率眾北轉。榮東攻章武王融，戰敗於白牛邏。[23]深遂退走，趨定州。聞刺史楊津疑其有異志，乃止於州南佛寺。停三日夜，乃召都督毛諡等六七人，臂肩為約，危難之際，期相拯恤。諡疑深意異，乃密告津云，深謀不軌。津遣諡討深，深走出，諡叫噪追躡。深與左右行至博陵郡界，逢賊遊騎，乃引詣葛榮。賊徒見深，頗有喜者。榮新自立，內惡之，乃害深。莊帝追復王爵，贈司徒公，諡曰忠武。

子湛，字士深，[24]少有風尚。莊帝初，襲封。孝靜初，累遷冀州刺史，所在聚斂，風政不立。入為侍中，後行司州牧。時齊獻武王作相，以湛頗有器望，啟超拜太尉公。薨，贈假黃鉞、大司馬、尚書令，諡曰文獻。初，湛名位漸重，留連聲色，始以婢紫光遺尚書郎中宋遊道，後乃私耽，出為冀州，竊而攜去。遊道大致紛紛，乃云紫光湛父所寵，湛母遺己，將致公文。久乃停息，論者兩非之。

湛弟瑾，尚書祠部郎。後謀殺齊文襄，事泄，合門伏法。

湛子法輪，紫光所生也。齊王矜湛覆滅，乃啟原之，復其爵土。

南安王余，真君三年封吳王，後改封南安王。世祖暴崩，中常侍宗愛矯皇太后令迎余而立之，然後發喪。大赦，改年為永平。余自以非次而立，厚賞羣下，取悅於眾。為長夜之飲，聲樂不絕，旬月之間，帑藏空罄。尤好弋獵，出入無度，邊方告難，余不恤之，百姓憤惋，而余晏如也。宗愛權恣日甚，內外憚之。余疑愛將謀變，奪其權，愛怒，因余祭廟，夜殺余。高宗葬以王禮，諡曰隱。

校勘記
 魏書卷十八　諸本目錄此卷注「闕」。百衲本、南本、汲本、局本卷後有宋人校語云：「魏收書太武五王列傳亡。」殿本考證云：「魏收書闕，後人所補。」按此傳以北史補，間有溢出字句，當出於高氏小史。
 伏椒房生楚王建　北史卷一六太武五王傳「楚」作「廣陽」。按建於太平真君三年十月封楚王，正平元年二月改封廣陽王，並見卷四世祖紀下。傳文都稱「廣陽」，序不應稱始封。北史是。
 閭左昭儀生南安王余　諸本及北史卷一六「左」作「石」。按卷一０三蠕蠕傳〈補〉，延和三年二月「遣使人納吳提妹為夫人，又進為左昭儀。」卷一四望都公頹傳稱：「使迎左昭儀於蠕蠕。」茹茹主吳提妹為魏左昭儀，歷見記載，「閭」是茹茹姓木骨閭的改姓。「石」乃「左」之訛。「閭左昭儀」連讀。今改正。
 其小兒猫兒真虎頭龍頭並闕母氏　諸本無「真」字，北史卷一六有。按卷四下世祖紀下太平真君十一年二月記「皇子真薨」。此傳脫去「真」字，十一男就少了一人，今據北史補。
 慕利延兄子拾寅走河曲　諸本及北史卷一六「子」上無「兄」字，「河」作「阿」。御覽卷三一六〈一四五五頁〉如上摘句。按卷一０一吐谷渾傳〈補〉作「慕利延兄子拾寅走河西」。拾寅是慕利延兄樹洛干子，作「兄子」是，「阿」是「河」之訛，今皆補正。「河曲」「河西」都通，諸本作「曲」，今仍之。
 有榮胡家　按晉書卷一一０慕容雋載記永和八年記「晉寧朔將軍榮胡以彭城、魯郡叛降於儁」。鄒山屬魯郡，當即此榮胡，「家」疑是「冢」之訛。
 三王楚琳琅　御覽卷四九五〈二二六五頁〉「楚」下有「楚盡」二字。按「楚琳琅」不甚可解，當脫此二字。
 蕭衍遣將圍逼溫湯進彧以本官為東道行臺　按「溫湯」疑是「渦陽」之訛。梁攻圍渦陽見梁書卷三二陳慶之傳，事在大通元年，即魏孝昌三年〈五二七〉。不聞有攻「溫湯」之事，且這一帶也不見有此地名。但據卷九肅宗紀，孝昌二年八月已見東道行臺臨淮王彧，則進遷此官非因梁圍逼渦陽之故。
 有闕餘序　諸本「序」下旁注「疑」字，通志卷八四上「餘」作「倫」，疑是。
 令制百家為黨族二十家為閭五家為比隣百家之內有帥二十五　按百家之內，二十家為閭，應有閭長五人；五家為比隣，應有隣長二十人，合計已達「有帥二十五」之數，再加黨族之長，就有二十六人，數目不符。疑當作「二十五家為閭」，則閭長四人，正合二十五之數。
 自云不受人欺　諸本及北史卷一六脫「不」字，今據冊府卷二八八〈三三九七頁〉、北齊書卷二八元孝友傳〈補〉補。
 若婚葬過禮者　諸本脫「禮」字，今據冊府卷二八八〈三三九七頁〉及北史卷一六補。
 孝友在尹積年　北、汲、殿、局四本「尹」作「郡」，百衲本的底本和南本作「尹」，百衲本已從他本改。按北史卷一六、北齊書卷二八元孝友傳也作「尹」。孝友當是魏尹，北史刪略，致此「尹」字沒有着落。後人遂臆改為「郡」，其實上面也不云孝友曾為某郡太守，仍然沒有着落。百衲本的底本和南本不誤，今從之。
 今北鎮諸將舊常云一人代外邏　按此句不甚可解。「云」即「雲」，疑本作「舊常一人雲、代外邏」。「雲代」指雲中、代京。傳本誤倒，「雲」寫作「云」，遂不可通。
 又孟都潘紹等數百人皆叩頭就法　按上文見張孟都、馬潘、張叔緒，疑「紹」字乃「緒」之訛，「叔緒」單稱「緒」。
 榮平　諸本及北史卷一六「平」作「卒」，獨殿本作「平」。按葛榮被擒就法，過去史籍不可能稱之為「卒」，今從殿本。
 廣陽王建　諸本「建」下有「閭」字。按這是後人誤讀傳序，把「閭左昭儀」的「閭」字和上「建」字連讀，以為廣陽王名「建閭」，這裏又妄增「閭」字。今據冊府卷二八四〈三三四六頁〉、北史卷一六刪。
 子深　按魏書紀傳都作「廣陽王淵」。此傳以北史補，北史避唐諱，改「淵」作「深」。
 詔深為北道大都督　按卷九肅宗紀正光五年五月：「詔尚書令李崇為大都督，率廣陽王淵等北討。」當時李崇是大都督，元淵受他節度，不得有「大都督」之號，下文崔暹只稱東道都督，可證。這裏「大」字衍。
 時東道都督崔暹敗於白道　北史卷一六，冊府卷四０四〈四八０八頁〉此下有「深率諸軍退還朔州」一句，此傳脫。
 敢為逆命　諸本及北史卷一六無「敢」字，據冊府卷四０四〈四八０八頁〉補。
 詔遣黃門郎楊昱分散之於冀定瀛三州就食　諸本及北史卷一六「昱」作「置」。按事見卷五八楊昱傳，「置」字訛，今改正。
 戰敗於白牛邏　諸本及北史卷一六「邏」都作「還」。按元融敗於白牛邏，歷見卷九肅宗紀孝昌二年九月辛亥條和卷一九下融本傳。「還」字訛，今改正。
 子湛字士深　諸本及北史卷一六「深」都作「淵」，墓誌集釋元湛墓誌〈圖版九六〉作「字士深」。按父名「淵」，子不可能以「淵」為字。又北史例避唐諱，何故於其父則改「淵」為「深」，於子則直書不諱？顯然這裏本作「士深」，後人不知「元深」之「深」本是「淵」字，反疑這裏「士深」為北史諱改，實是適得其反。今據墓誌回改。


Chinese text: This work was published before January 1, 1923, and is in the
public domain worldwide because the author died at least 100 years ago.
