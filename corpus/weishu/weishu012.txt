孝莊皇帝，諱子攸，彭城王勰之第三子，母曰李妃。肅宗初，以勰有魯陽翼衞之勳，封武城縣開國公。幼侍肅宗書於禁內。及長，風神秀慧，姿貌甚美。拜中書侍郎、城門校尉、兼給事黃門侍郎，雅為肅宗所親待，長直禁中。遷散騎常侍、御史中尉。孝昌二年八月，進封長樂王。轉侍中、中軍將軍。三年十月，以兄彭城王劭事，轉為衞將軍、左光祿大夫、中書監，實見出也。

及武泰元年春二月，肅宗崩，大都督尒朱榮將向京師，謀欲廢立。以帝家有忠勳，且兼民望，陰與帝通，榮乃率眾來赴。

夏四月丙申，帝與兄弟夜北渡河；丁酉，會榮於河陽。戊戌，南濟河，即帝位。以兄彭城王劭為無上王，弟霸城公子正為始平王。以榮為使持節、侍中、都督中外諸軍事、大將軍、尚書令、領軍將軍、領左右，封太原王。己亥，百僚相率，有司奉璽紱，備法駕，奉迎於河梁。庚子，車駕巡河，西至陶渚。榮以兵權在己，遂有異志，乃害靈太后及幼主，次害無上王劭、始平王子正，又害丞相高陽王雍、司空公元欽、儀同三司元恒芝、儀同三司東平王略、廣平王悌、常山王巶、北平王超、任城王彝、趙郡王毓、[1]中山王叔仁、齊郡王溫，公卿已下二千餘人。列騎衞帝，遷於便幕。既而榮悔，稽顙謝罪。語在榮傳。

辛丑，車駕入宮，御太極殿，詔曰：「太祖誕命應期，龍飛燕代，累世重光，載隆帝緒。冀欲闡茲洪業，永在無窮。豈圖多難，遘茲百六，致使妖悖四起，內外競侵，朝無恤政之臣，野多怨酷之士，實由女主專朝，致茲顛覆。孝明皇帝大情沖順，深存隱忍，奄棄萬國，眾用疑焉。苟求胡出，入守神器，凡厥有心，莫不解體。太原王榮，世抱忠孝，功格古今，赴義晉陽，大會河洛，乃推翼朕躬，應茲大命。德謝少康，道愧前緒，猥以眇身，君臨萬國，如涉淵海，罔知所濟。可大赦天下，改武泰為建義元年。從太原王督將軍士，普加五階；在京文官兩階，武官三級。復天下租役三年。」

壬寅，太原王尒朱榮上表，請追諡無上王為皇帝。餘死於河陰者，諸王、刺史贈三司，三品者令僕，五品者刺史，七品以下及民郡、鎮。諸死者子孫，聽立後，授封爵。詔從之。癸卯，以前太尉公、江陽王繼為太師、司州牧；驃騎大將軍、開府、儀同三司、相州刺史、北海王顥為太傅、開府，仍刺史；平東將軍、光祿大夫、清淵縣開國侯李延寔為太保，進封陽平王，尋轉太傅；安南將軍、并州刺史元天穆為太尉公，封上黨王；侍中、車騎大將軍、儀同三司楊椿為司徒公；車騎大將軍、儀同三司、頓丘郡開國公穆紹為司空公，領尚書令，進爵為王；使持節、車騎大將軍、雍州刺史、上黨公長孫稚為驃騎大將軍、開府儀同三司，進爵為王，尋改封馮翊王；中軍將軍、殿中尚書元諶為儀同三司、尚書左僕射，封魏郡王；中軍將軍、給事黃門侍郎元頊為東海王；金紫光祿大夫、廣陵王恭為儀同三司。甲辰，追復故廣陽王淵、故樂安王鑒爵。通直散騎常侍、敷城王坦為咸陽王，諫議大夫元貴平為東萊王，直閣將軍元肅為魯郡王，祕書郎中元曄為長廣王，馮翊郡開國公源紹景復先爵隴西王，扶風郡開國公馮冏、東郡公陸子彰、北平公長孫悅並復其先王爵，以北平王超還復為安定王。丁未，詔內外解嚴。庚戌，封大將軍尒朱榮次子叉羅為梁郡王。詔蠕蠕主阿那瓌贊拜不名，上書不稱臣。

是月，汝南王悅、北海王顥、臨淮王彧前後奔蕭衍，郢州刺史元願達據城南叛。

五月丁巳朔，加大將軍尒朱榮北道大行臺。以尚書右僕射元羅為東道大使，征東將軍、光祿勳元欣副之，巡方黜陟，先行後聞。辛酉，大將軍尒朱榮還晉陽，帝餞於邙陰。丙寅，詔曰：「自孝昌之季，法令昏泯，懷忠守素，擁隔莫申，深怨宿憾，控告靡所。其有事在通途，橫被疑異，名例無爽，枉見排抑，或選舉不平，或賦役煩苛，諸如此者不可具說。其有訴人經公車注不合者，悉集華林東門，朕當親理冤獄，以申積滯。」己巳，齊州郡民賈皓聚眾反，夜襲州城，會明退走。乙亥，晉州刺史樊子鵠克唐州，斬刺史崔元珍、行臺酈惲，傳首京師。壬午，詔求德行、文藝、政事強直者，縣令、太守、刺史皆敍其志業，具以表聞。得三人以上，縣令、太守、刺史賞一階；舉非其人，亦黜一階。又以舊敍軍勳不過征虜，自今以後宜依前式以上，餘階積而為品。其從輿駕北來之徒，不在此例。悉不聽破品受階，破階請帛。

先是，蕭衍遣其將曹義宗寇荊州。癸未，以中軍將軍、吏部尚書費穆為使持節、都督南征諸軍事，節度荊州刺史王羆以討之。

六月丁亥朔，追封兄真定縣開國公子直為陳留王。庚寅，以鎮軍將軍、金紫光祿大夫李虔為車騎大將軍、儀同三司、特進。辛卯，南荊州刺史李志據城南叛。通直散騎常侍高乾邕及弟等，率合流民、起兵於齊州之平原，頻破州軍，詔東道大使元欣喻旨，乃降。

是月，葛榮飢，使其僕射任褒率車三萬餘乘南寇，至沁水。癸卯，以高昌王世子光為平西將軍、瓜州刺史，襲爵泰臨縣開國伯、[2]高昌王。太尉公、上黨王天穆為大都督、東北道諸軍事，率都督宗正珍孫、奚毅、賀拔勝、尒朱陽都等討任褒。帝以寇難未夷，避正殿，責躬撤膳。又班募格，收集忠勇。其有直言正諫之士、敢決徇義之夫、陳國家利害之謀、赴君親危難之節者，集華林園，面論事。

幽州平北府主簿河間邢杲，率河北流民十餘萬戶反於青州之北海，自署漢王，號年天統。戊申，以征東將軍、金紫光祿大夫李叔仁為車騎大將軍、儀同三司，率眾討之。詔直寢紀業持節募新免牧戶，有投名効力者授九品官。己酉，詔諸有私馬仗從戎者，職人優兩大階，亦授實官；白民出身，外優兩階，亦授實官。若武藝超倫者，雖無私馬，亦依前條；雖不超倫，但射槊翹關一藝而膽略有施者，依第出身外，特優一大階，授實官。若無姓第者，從八品出身，階依前加，特授實官。辛亥，詔曰：「朕當親御六戎，掃靜燕代，大將軍、太原王尒朱榮率精甲十萬為左軍，上黨王天穆總眾八萬為前軍，司徒公楊椿勒兵十萬為右軍，司空公穆紹統卒八萬為後軍。」

是月，葛榮眾退屯相州之北。

秋七月丁巳，詔從四品以上從征者不得優階，正四品者優一階。軍級從三品以上從征，四品者優一大階。[3]正五品以下，還依前格，若有征階十餘，計入四品、三品。限授五階。己未，詔前試守東郡太守唐景宣為持節、都督，於東郡召募僑居流民二千人，渡河隨便為柵，準望臺軍。是月，齊獻武王於鄴西北慰喻葛榮別帥稱王者七人，眾萬餘，降之。乙丑，加大將軍尒朱榮柱國大將軍、錄尚書事。辛巳，尚書奏斷百官公給衣冠、劍佩、綬舄。壬子，光州人劉舉聚眾數千反於濮陽，自稱皇武大將軍。是月，高平鎮人万俟醜奴僭稱大位，署置百官。是月，[4]臨淮王彧自江南還朝。

八月，太山太守羊侃據郡引蕭衍將軍王辯攻兗州。[5]甲辰，詔大都督宗正珍孫率南廣州刺史、都督鄭先護討劉舉於濮陽，破平之。以侍中、驃騎大將軍、臨淮王彧為儀同三司。

是月，葛榮率眾圍相州。九月乙丑，詔太尉公、上黨王天穆討葛榮，次於朝歌之南。己巳，以征東將軍、齊州刺史元欣為沛郡王。壬申，柱國大將軍尒朱榮率騎七萬討葛榮於滏口，[6]破擒之，餘眾悉降。冀、定、滄、瀛、殷五州平。乙亥，以平葛榮，大赦天下，改為永安元年。辛巳，以柱國大將軍太原王尒朱榮為大丞相、都督河北畿外諸軍事，以榮子平昌郡開國公文殊、昌樂郡公文暢並進爵為王，以司徒公楊椿為太保，城陽王徽為司徒。

冬十月丁亥，尒朱榮檻送葛榮於京師。帝臨閶闔門，榮稽顙謝罪，斬於都市。丙申，以撫軍將軍、太常卿、太原王世子菩提為使持節、驃騎大將軍、開府儀同三司。丁酉，以冀州之長樂、相州之南趙、定州之博陵、滄州之浮陽、平州之遼西、燕州之上谷、幽州之漁陽七郡，各萬戶，增封太原王尒朱榮為太原國。戊戌，又加榮太師。庚戌，以侍中、鎮南將軍、太原郡開國公于暉兼尚書左僕射，為行臺，與齊獻武王討羊侃。壬子，太師、江陽王繼薨。癸丑，以膠東縣開國侯李侃希復其祖爵南郡王。

是月，車騎大將軍、儀同三司李叔仁討邢杲於濰水，失利而還。大都督費穆大破蕭衍軍，擒其將曹義宗，檻送京師。蕭衍以北海王顥為魏主，號年孝基，入據南兗之銍城。

十有一月戊午，以無上王世子韶為彭城王，陳留王子寬為陳留王，寬弟剛為浮陽王，剛弟質為林慮王。癸亥，齊獻武王、行臺于暉，與徐兗行臺崔孝芬、大都督刁宣大破羊侃於瑕丘，侃奔蕭衍。兗州平。戊寅，以上黨王天穆為大將軍、開府，世襲并州刺史。封前將軍、太中大夫元凝為東安王。

十有二月庚子，詔行臺于暉回師討邢杲，次於歷下。

是歲，葛榮餘黨韓樓復據幽州反。

二年春正月甲寅，于暉所部都督彭樂率二千餘騎北走於韓樓，乃班師。

二月癸未朔，詔諸禁衞之官從戎有功及傷夷者，赴選先敍。甲午，尊皇考為文穆皇帝，廟號肅祖，皇妣為文穆皇后。燕州民王慶祖聚眾於上黨，自稱為王。柱國大將軍尒朱榮討擒之。壬寅，詔散騎常侍濟陰王暉業兼行臺尚書，督都督李德龍、丘大千鎮梁國。

三月壬戌，詔大將軍、上黨王天穆與齊獻武王討邢杲。

夏四月癸未，遷肅祖文穆皇帝及文穆皇后神主于太廟，內外百僚普汎加一級。曲赦畿內，死罪至流人減一等，徒刑以下悉免。庚子，詔太原王尒朱榮下將士並汎加二級。辛丑，上黨王天穆、齊獻武王大破邢杲於齊州之濟南，杲降，送京師，斬於都市。元顥攻陷考城，執行臺元暉業、都督丘大千。

五月壬子朔，元顥克梁國。丁巳，以撫軍將軍、前徐州刺史楊昱為使持節、鎮東將軍、東南道大都督，率眾鎮滎陽；尚書僕射尒朱世隆鎮虎牢；侍中尒朱世承鎮崿岅。辛酉，詔私馬仗從戎優階授官。壬戌，又詔募士一依征葛榮。甲子，又詔職人及民出馬，優階各有差。乙丑，內外戒嚴。癸酉，元顥陷滎陽，執楊昱。尒朱世隆棄虎牢遁還。甲戌，車駕北巡，乙亥，幸河內。丙子，元顥入洛。丁丑，進封城陽縣開國公元祉為平原王，安昌縣開國侯元鷙為華山王，並加儀同三司。戊寅，行臺崔孝芬、大都督刁宣破元顥後軍都督侯暄於梁國，斬之，擒其卒三千人。以侍中、車騎將軍、尚書右僕射尒朱世隆為使持節、行臺僕射、本將軍、相州刺史，鎮鄴城，以便宜從事。又詔上黨百年以下九十以上板三品郡，八十以上四品郡，七十以上五品郡。太原王尒朱榮會車駕於長子，即日反斾。上黨王天穆北渡，會車駕於河內。

六月己丑，儀同三司費穆為顥所害。壬寅，克河內，斬太守元襲、都督宗正珍孫。

秋七月戊辰，都督尒朱兆、賀拔勝從硤石夜濟，破顥子冠受及安豐王延明軍，元顥敗走。庚午，車駕入居華林園，昇大夏門，大赦天下。以使持節、車騎將軍、都督、潁川郡開國公尒朱兆為車騎大將軍、儀同三司。詔以前朝勳書多竊冒，宜一切焚棄之，若立效灼然為時所知者，別加科賞。蕃客及邊酋翻城降，有勳未叙者，不在焚斷之限。北來軍士及隨駕文武、馬渚立義，[7]加汎五級；河北執事之官，二級；河南立義及迎駕之官，并中途扈從，亦二級。壬申，以柱國大將軍、太原王尒朱榮為天柱大將軍，加前後部羽葆、鼓吹。癸酉，臨潁縣卒江豐斬元顥，傳首京師。甲戌，以大將軍、上黨王天穆為太宰，司徒公、城陽王徽為大司馬、太尉公。乙亥，宴勞天柱大將軍尒朱榮、上黨王天穆及北來督將於都亭，出宮人三百、繒錦雜綵數萬匹，班賜有差。又諸州郡遣使奉表行宮者，並加一大階。丁丑，獲元顥弟頊，[8]斬於都市。詔受元顥爵賞、階級，悉追奪之。己卯，以鎮東將軍、南青州刺史元旭為襄城王，平南將軍、南兗州刺史元暹為汝陽王。

閏月辛巳，帝始居宮內。辛卯，以車騎將軍、兼吏部尚書楊津為司空。巴州刺史嚴始欣據州南叛，蕭衍遣其將蕭玩、張鴻、江茂達等率眾赴援。

八月庚戌朔，詔諸有公私債負，一錢以上巨萬以還，悉皆禁斷，不得徵責。己未，以侍中、太傅李延寔為司徒公。丁卯，封瓜州刺史元太榮為東陽王。甲戌，侍中、太保楊椿致仕。乙亥，詔車騎將軍、右光祿大夫奚毅板授天柱大將軍尒朱榮、太宰天穆下勳及祖父叔伯耆年者牧守有差。

九月，大都督侯淵討韓樓於薊，破斬之。幽州平。万俟醜奴攻東秦城，陷之，殺刺史高子朗。

冬十月丁丑，以前司空公、丹陽王蕭贊為司徒公。

十有一月己卯，就德興自營州遣使請降。丁亥，詔羣官休停在外者皆令赴闕，程會有差。丙午，以大司馬、太尉公、城陽王徽為太保，司徒公、丹陽王蕭贊為太尉公，開府儀同三司、雍州刺史長孫稚為司徒公。

十有二月辛亥，蕭衍兗州刺史張景邕、荊州刺史李靈起、雄信將軍蕭進明來降。

三年春正月己丑，益州刺史長孫壽、梁州刺史元儁等，遣將與征巴州都督元景夏討嚴始欣，斬之。蕭衍都督蕭玩、何難尉、陳愁敗走，斬玩首，俘獲萬餘人。辛丑，東徐州城民呂文欣、王赦等殺刺史元太賓，據城反。以撫軍將軍、都官尚書樊子鵠兼右僕射，為行臺，督征南將軍、都督賈顯智，征東將軍、徐州刺史嚴思達以討之。二月甲寅，克之。東徐平。

三月，醜奴大行臺尉遲菩薩寇岐州，大都督賀拔岳、可朱渾道元大破之。

夏四月丁巳，以侍中、太尉公、丹陽王蕭贊為使持節、都督齊濟兗三州諸軍事、驃騎大將軍、開府儀同三司、齊州刺史。丁卯，雍州刺史尒朱天光討醜奴、蕭寶夤於安定，破擒之，囚送京師。甲戌，以關中平，大赦天下。醜奴斬於都市，寶夤賜死於駝牛署。

六月戊午，詔胡氏親屬受爵於朝者黜附編民。[9]嚈達國獻師子一。

是月，白馬龍涸胡王慶雲僭稱大位於水洛城，[10]署置百官。

秋七月丙子，天光平水洛城，擒慶雲，坑其城民一萬七千。癸巳，蕭衍民革虬、卜湯世率堡聚內附。庚子，車騎大將軍、儀同三司李叔仁坐事除名為民。

九月辛卯，天柱大將軍尒朱榮、上黨王天穆自晉陽來朝。戊戌，帝殺榮、天穆於明光殿，及榮子儀同三司菩提。乃昇閶闔門，詔曰：

蓋天道忌盈，人倫嫉惡，疏而不漏，刑之無捨。是以呂霍之門，禍譴所伏；梁董之家，咎徵斯在。頃孝昌之末，天步孔艱，女主亂政，監國無主。尒朱榮爰自晉陽，同憂王室，義旗之建，大會盟津，與世樂推，共成鴻業。論其始圖，非無勞效。但致遠恐泥，終之實難，曾未崇朝，豺聲已露。河陰之役，安忍無親。王公卿士，一朝塗地，宗戚靡遺，內外俱盡。假弄天威，殆危神器。時事倉卒，未遑問罪。尋以葛賊橫行，馬首南向，捨過責成，用平醜虜。及元顥問鼎，大駕北巡，復致勤王，展力行所。以此論功，且可補過。
既位極宰衡，地踰齊、魯，容養之至，豈復是過？但心如猛火，山林無以供其暴；意等漏巵，江河無以充其溢。既見金革稍寧，方隅漸泰，不推天功，專為己力，與奪任情，臧否肆意，無君之跡，日月以甚。拔髮數罪，蓋不足稱；斬竹書愆，豈云能盡。方復託名朝宗，陰圖釁逆，睥睨天居，窺覦聖曆。乃有裂冠毀冕之心，將為拔本塞源之事。天既厭亂，人亦悔禍，同惡之臣，密來投告。將而必誅，罪無容捨。
又元天穆宗室末屬，名望素微，遭逢際會，頗參義舉。不能竭其忠誠以奉家國，乃復棄本逐末，背同即異，為之謀主，成彼禍心。是而可忍，孰不可恕！並以伏辜，自貽伊戚。元惡既除，人神慶泰，便可大赦天下。
遣武衞將軍奚毅、前燕州刺史崔淵率兵鎮北中。[11]

是夜，僕射尒朱世隆、榮妻鄉郡長公主，率榮部曲焚西陽門，出屯河陰。己亥，攻河橋，擒毅等於途，害之，據北中城，南逼京邑。詔以驃騎大將軍、雍州刺史、廣宗郡開國公尒朱天光為侍中、儀同三司，以侍中、司空公楊津為使持節、督并肆燕恒雲朔顯汾蔚九州諸軍事、驃騎大將軍、并州刺史、兼尚書令、北道大行臺，經略并肆。庚子，詔諸舊代人赴華林園，帝將親簡叙。以撫軍將軍、金紫光祿大夫高乾邕為侍中、河北大使，招集驍勇。

冬十月癸卯朔，封安南將軍、大鴻臚卿元寶炬為南陽王，大宗正卿、汝陽縣開國公元脩為平陽王，通直散騎常侍、龍驤將軍、新陽縣開國伯元誕為昌樂王。復通直散騎常侍、琅邪縣開國公。李叔仁官爵，[12]仍為使持節、大都督，以討世隆。以魏郡王諶徙封趙郡王，諶弟子趙郡王寘改封平昌王。儀同三司李虔薨。丁未，班募攻河橋格，賞帛授官各有差。戊申，皇子生，大赦天下，文武百僚汎二級。以平南將軍、中書令魏蘭根兼尚書左僕射，為河北行臺，定相殷三州禀蘭根節度。

乙卯，通直散騎常侍、假平西將軍、都督李苗以火船焚河橋，尒朱世隆退走。丙辰，詔大都督、兼尚書僕射、行臺源子恭率步騎一萬出自西道，行臺楊昱領都督李侃希等部募勇士八千往從東路，防討之。子恭仍鎮太行丹谷。世隆至建州，刺史陸希質拒守，城陷，盡屠之，唯希質獲免。以中軍將軍、前東荊州刺史元顯恭為使持節、都督晉建南汾三州諸軍事、鎮西將軍、晉州刺史、兼尚書左僕射，為征西道行臺，[13]節度都督薛善樂、薛修義、裴元儁、薛崇禮、薛憘族等。丁卯，詔以世隆北叛，河內固守，其在城督將文武普加二級，兵士給復三年。

壬申，尒朱世隆停建興之高都，尒朱兆自晉陽來會之，共推太原太守、行并州刺史長廣王曄為主，大赦所部，號年建明，普汎四級。

徐州刺史尒朱仲遠反，率眾向京師。十有一月癸酉朔，詔車騎將軍、左衞將軍鄭先護為使持節、大將軍、大都督，與都督李侃希赴行臺楊昱以討之。乙亥，以使持節、兼尚書令、西道大行臺、司徒公長孫稚為太尉公，侍中、尚書令、驃騎大將軍、開府儀同三司、臨淮王彧為司徒公。丙子，以驃騎大將軍、儀同三司、雍州刺史、廣宗郡開國公尒朱天光開府，進爵為王。丁丑，尒朱仲遠陷西兗州，執刺史王衍。癸未，以右衞將軍賀拔勝為東征都督。壬辰，又以左衞將軍、大都督鄭先護兼尚書左僕射，為行臺，與勝並討仲遠。戊戌，詔罷魏蘭根行臺，以後將軍、定州刺史薛曇尚為使持節、兼尚書，為北道行臺，隨機召發。行豫州刺史元崇禮殺後行州事陰導和，擅攝豫州。庚子，賀拔勝與仲遠戰於滑臺東，失利，仍奔之。

十有二月壬寅朔，尒朱兆寇丹谷，都督崔伯鳳戰歿，都督羊文義、史五龍降兆，大都督源子恭奔退。甲辰，尒朱兆、尒朱度律自富平津上，率騎涉渡，以襲京城。事出倉卒，禁衞不守。帝出雲龍門。兆逼帝幸永寧佛寺，殺皇子，并殺司徒公、臨淮王彧，左僕射、范陽王誨。戊申，元曄大赦天下。尒朱度律自鎮京師。甲寅，尒朱兆遷帝於晉陽；甲子，崩於城內三級佛寺，時年二十四。并害陳留王寬。

是月，河西人紇豆陵步蕃、破落韓常大敗尒朱兆於秀容。齊州城人趙洛周據西城反，應尒朱兆，刺史、丹陽王蕭贊棄城走。南陽太守趙脩延執荊州刺史李琰之，自行州事。

中興二年諡為武懷皇帝，太昌元年又諡孝莊皇帝，廟號敬宗。十一月，葬於靜陵。

史臣曰：魏自孝昌之末，天下淆然，外侮內亂，神器固將無主。莊帝潛思變化，招納勤王，雖時事孔棘，而卒有四海。猾逆既翦，權強擅命，抑是兆謀運智之秋，勞謙夕惕之日也。未聞長轡之策，遽深負刺之恐，謀謨罕術，授任乖方，猜嫌行戮，禍不旋踵。嗚呼！胡醜之為釁也，豈周衰晉末而已哉！至於高祖不祀，武宣享廟，三后降鑒，福祿固不永矣。

校勘記
 趙郡王毓　諸本「毓」作「敏」。按卷二一趙郡王幹傳稱：「子毓，字子春，莊帝初，河陰遇害。」漢魏南北朝墓誌集釋〈下簡稱墓誌集釋〉有元毓墓誌〈圖版一七三之二〉，即此人。「毓」和「春」名字相應，「敏」乃形近而訛，今改正。
 襲爵泰臨縣開國伯　百衲本和南、北、局本「泰」都作「秦」，汲本又訛作「奏」，殿本據卷一０一高昌傳〈補〉改「泰」。按北史卷五元本〈百衲本的底本〉和南、北監本也作「秦」，百衲本依殿本改「泰」。按本傳作「泰」，卷一一出帝紀永熙二年十月條也作「泰」，今從殿本。
 軍級從三品以上從征四品者優一大階　冊府卷六二〈七００頁〉「從征」下無「四品」二字。按有「四品」二字，文義晦澀，疑衍，或「從征」下有脫文。
 是月　按上已見「是月」，不應重出，疑衍。
 太山太守羊侃據郡引蕭衍將軍王辯攻兗州　諸本「王辯」作「王僧辯」。按卷五八楊昱傳敍此事作「王辯」，梁書卷三三羊侃傳稱侃降梁後，「遣羊鴉仁、王弁率軍迎接」。顯然「王辯」或「王弁」即此紀的「王僧辯」。王辯又屢見卷二一下彭城王勰附元劭傳、卷七九鹿悆傳等。查梁書卷四五王僧辯傳不載此事。本傳說湘東王繹為荊州刺史，他就在蕭繹手下做官。據梁書卷五元帝紀，蕭繹第一次任荊州刺史是從普通七年〈五二六〉到大同五年〈五三九〉，則本年大通二年〈五二八〉，王僧辯正在荊州。這裏本同楊昱傳作「王辯」，也即梁書的「王弁」，後人妄增「僧」字，今刪。
 柱國大將軍尒朱榮率騎七萬討葛榮於滏口　南、北、殿三本「萬」作「千」，百衲本、汲本、局本和冊府卷一二一〈一四五二頁〉作「萬」。按通鑑卷一五二〈四七五一頁〉作「千」，胡注：「魏收魏書云：『帥騎七萬』。」則舊本此紀自作「萬」。通鑑這條採自卷七四尒朱榮傳，故作「千」。南本以下各本也都是據傳改。這是紀、傳異文，未必傳必是，紀必非。今從百衲本。
 北來軍士及隨駕文武馬渚立義　諸本「馬渚」二字作「諸」，冊府卷七九〈九一九頁〉作「馬渚」。按尒朱兆等進攻元顥的軍隊在馬渚渡河，歷見卷七五尒朱兆傳、卷五八楊侃傳。周書卷三四楊𢷋傳說元顥入洛，「詔𢷋率其宗人，收船馬渚」，以後尒朱兆率軍渡河，就用這批船。「馬渚立義」即指楊𢷋這些幫助渡河的人。這次賞格分別等級，「北來軍士」、「隨駕文武」和「馬渚立義」是第一等，下面「河北執事之官」、「河南立義」等等為第二等，都具體指出某地、某事。中間忽然插入泛然的「諸立義」，很不相稱。今據冊府改。
 獲元顥弟頊　百衲本「頊」字空格，南本以下諸本都作「瑱」。按卷二一上北海王詳傳稱「顥弟瑱」，諸本都是據傳補。今檢冊府卷二八一〈三三一二頁〉作「顥弟頊」。墓誌集釋有元頊墓誌〈圖版一八四〉，與冊府合。知今本傳作「瑱」，乃「頊」的形訛，這裏諸本補字又承傳之誤，今改正。上建義元年四月「中軍將軍、給事黃門侍郎元瑱為東海王」條同改。
 詔胡氏親屬受爵於朝者黜附編民　諸本「氏」都作「民」。通鑑卷一五四〈四七七四頁〉作「氏」。胡注：「謂靈后親屬也。」按當時尒朱氏專權，即是胡人，哪有專抑胡民親屬的事。今從通鑑改。
 白馬龍涸胡王慶雲僭稱大位於水洛城　諸本「水」作「永」。據張元濟校勘記，百衲本的底本原作「水」，張從諸本改作「永」。按通鑑卷一五四〈四七七五頁〉作「水」。胡注：「水經注：〈卷一七渭水篇〉水洛水導源隴山，西逕水洛亭西，南注略陽川。九域志：水洛城在德順軍西南一百里。范仲淹曰：朝那之西，秦亭之東，有水洛城。」引據甚明。這條水在今甘肅平涼，流入秦安。魏書和其他史籍「水洛」多數訛作「永洛」。這一條舊本不誤，却也給百衲本誤改。今改正。以後逕改，不再出校記。
 前燕州刺史崔淵率兵鎮北中　御覽卷一０四〈四九九頁〉「崔淵」作「侯淵」，北史卷五避唐諱作「侯深」。按當時有兩侯淵，其一，本書卷八０有傳，其人此時在中山，且是尒朱榮黨羽，元子攸不會委任他守北中。又一是侯剛子，卷九三侯剛傳不載，但見於卷二五長孫稚傳補，說是稚之壻。侯剛自稱上谷侯氏，上谷屬燕州，本傳說他請以長子詳為燕州刺史。按照當時以充當本州刺史為榮的習慣，詳升官後，其弟淵曾繼為此官是可能的。御覽所記出於魏書，却與北史合，疑作「侯淵」是。通鑑卷一五四〈四七八三頁〉作「崔淵」，知沿誤已久。司馬光不從北史，當亦因不知同時有兩侯淵之故。
 復通直散騎常侍琅邪縣開國公李叔仁官爵　北史卷五作「琅邪公昶為太原王」，不載復李叔仁官爵事。按李叔仁附見卷七三崔延伯傳後，寥寥數語，北史卷三七李叔仁傳較詳，都沒有說他曾封「琅邪郡公」。本書卷二一上咸陽王禧傳附子昶，說他「起家散騎常侍、琅邪縣開國公，邑五百戶。莊帝初，特封太原王」，與北史此紀合。這裏原文當作：「通直散騎常侍、琅邪縣開國公昶為太原王。復李叔仁官爵，仍為使持節、大都督以討世隆。」後來脫「昶為太原王」五字，讀不可通，後人又把「復」字移在上面，遂如今狀。今於「開國公」下句斷。
 為征西道行臺　通鑑卷一五四〈四七八七頁〉無「征」字。張森楷云：「元顯恭本傳〈卷十九下附城陽王長壽傳〉作『西北道』，征西不當稱道，傳文是，此誤。」


Chinese text: This work was published before January 1, 1923, and is in the
public domain worldwide because the author died at least 100 years ago.
