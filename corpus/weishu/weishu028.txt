衛操　莫含　劉庫仁
衞操，字德元，代人也。少通俠，有才略。晉征北將軍衞瓘以操為牙門將，數使於國，頗自結附。始祖崩後，與從子雄及其宗室鄉親姬澹等十數人，同來歸國，說桓穆二帝招納晉人，於是晉人附者稍眾。桓帝嘉之，以為輔相，任以國事。及劉淵、石勒之亂，勸桓帝匡助晉氏。東瀛公司馬騰聞而善之，表加將號。稍遷至右將軍，封定襄侯。

桓帝崩後，操立碑於大邗城南，[1]以頌功德，云：「魏，軒轅之苗裔。」言：桓穆二帝「馳名域外，九譯宗焉。治國御眾，威禁大行。聲著華裔，齊光純靈。智深謀遠，窮幽極明，治則清斷，沉浮得情。仁如春陽，威若秋零。強不淩弱，隱恤孤煢。道教仁行，化而不刑。國無姦盜，路有頌聲。自西訖東，變化無形。威武所向，下無交兵。南壹王室，北服丁零。招諭六狄，咸來歸誠。超前絕後，致此有成。奉承晉皇，扞禦邊疆。王室多難，天網弛綱。豪心遠濟，靡離其殃。歲翦逆命，姦盜豺狼。永安元年，歲次甲子。姦黨猶逆，東西狼跱。敢逼天王，兵甲屢起。怙眾肆暴，虐用將士。鄴洛遘隙，棄親求疏。乃招暴類，屠各匈奴。劉淵姦賊，結黨同呼。敢擊并土，殺害無辜。殘破狼籍，城邑丘墟。交刃千里，長蛇塞塗。晉道應天，言展良謨。使持節、平北將軍、并州刺史、護匈奴中郎將、東瀛公司馬騰，才神絕世，規略超遠。時逢多難，懼損皇祀。欲引兵駕，獫狁孔熾。造設權策，濟難奇思。欲招外救，朝臣莫應。高算獨斷，決謀盟意。爰命外國，引軍內備。簡賢選士，命茲良使。遣參軍壺倫、牙門中行嘉、義陽亭侯衞謨、協義亭侯衞鞬等，馳奉檄書，至晉陽城。」

又稱：桓穆二帝「心在宸極。輔相二衞，對揚毗翼。操展文謀，雄奮武烈。承命會議，諮論奮發。昔桓文匡佐，功著周室。顯名載籍，列賞備物。大眾迴動，熙同靈集。興軍百萬，期不經日。兄弟齊契，決勝廟算。鼓譟南征，平夷險難。」

又云：二帝到鎮，「言若合符。引接款密，信義不渝。會盟汾東，銘篆丹書。永世奉承，慎終如初。契誓命將，精銳先驅。南救涅縣，東解壽陽。窘迫之邑，幽而復光。太原、西河，樂平、上黨，遽遭寇暴，白骨交橫。羯賊肆虐，六郡凋傷。羣惡相應，圖及華堂。旌旗輕指，羯黨破喪。遣騎十萬，前臨淇漳。鄴遂振潰，凶逆奔亡。軍據州南，曜鋒太行。翼衞內外，鎮靜四方。志在竭力，奉戴天王。忠恕用暉，外動亦攘。[2]於是曜武，振旅而旋。長路匪夷，出入經年。毫毛不犯，百姓稱傳。周覽載籍，自古及今。未聞外域，奔救內患。棄家憂國，以危易安。惟公遠略，臨難能權。應天順人，恩德素宣。和戎靜朔，危邦復存。」

又云：「非桓天挺，忠孝自然。孰能超常，不為異端。回動大眾，感公之言。功濟方州，勳烈光延。升平之日，納貢充蕃。憑瞻鑾蓋，步趾三川。有德無祿，大命不延。年三十有九，以永興二年六月二十四日，寢疾薨殂。背棄華殿，雲中名都。國失惠主，哀感欷歔。悲痛煩冤，載號載呼。舉國崩絕，攀援靡訴。遠近齊軌，奔赴梓廬。人百其身，盈塞門塗。高山其頹，茂林凋枯。仰訴造化，痛延悲夫。」

又云：桓帝「忠於晉室，駿奔長衢。隆冬凄凄，四出行誅。蒙犯霜雪，疹入脉膚。用致薨殞，不永桑榆。以死勤事，經勳同模。垂名金石，載美晉書。平北哀悼，祭以豐厨，考行論勳，諡曰義烈。功施於人，祀典所說。」

又云：桓帝經濟，「存亡繼絕。荒服是賴，祚存不輟。金龜簫鼓，軺蓋殊制。反及二代，莫與同列。并域嘉歎，北國感榮。各竭其心，思揚休名。刊石紀功，圖像存形。靡輟享祀，饗以犧牲。永垂于後，沒有餘靈。長存不朽，延於億齡。」

其頌又稱：桓帝「金堅玉剛。應期順會，王有北方。行能濟國，武平四荒。無思不服，區域大康。世路紛糾，運遭播揚。羯胡因釁，敢害并土。哀痛下民，死亡失所。率眾百萬，平夷險阻。存亡繼絕，一州蒙祜。功烈桓桓，龍文虎武。朱邑小善，遺愛桐鄉。勳攘大患，六郡無。〈闕〉悉之來，由功而存。刊石勒銘，垂示後昆。」時晉光熙元年秋也。

皇興初，雍州別駕雁門段榮於大邗掘得此碑，文雖非麗，事宜載焉，故錄於傳。

桓穆二帝並禮重操。穆帝三年卒。始操所與宗室鄉親入國者：衞懃，安樂亭侯；衞崇、衞清，並都亭侯；衞泥、段繁，並信義將軍、都亭侯；王發，建武將軍、都亭侯；范班，折衝將軍、廣武亭侯；賈慶，建武將軍、上洛亭侯；賈循，都亭侯；李壹，關中侯；郭乳，關內侯。皆為桓帝所表授也。六脩之難，存者多隨劉琨任子遵南奔。衞雄、姬澹、莫含等名，皆見碑。

雄字世遠，澹字世雅，並勇健多計畫，晉世州從事。既與衞操俱入國，桓帝壯其膂力，並以為將，常隨征伐，大著威名。桓帝之赴難也，表晉列其勳效，皆拜將軍。雄連有戰功，稍遷至左將軍、雲中侯。澹亦以勇績著名，桓帝末，至信義將軍、樓煩侯。穆帝初，並見委任。衞操卒後，俱為左右輔相。

六脩之逆，國內大亂，新舊猜嫌，迭相誅戮。雄、澹並為羣情所附，謀欲南歸，言於眾曰：「聞諸舊人忌新人悍戰，欲盡殺之，吾等不早為計，恐無種矣。」晉人及烏丸驚懼，皆曰：「死亡隨二將軍。」於是雄、澹與劉琨任子遵率烏丸、晉人數萬眾而叛。琨聞之大悅，率數百騎馳如平城撫納之。會石勒攻琨樂平，太守韓據請救於琨。琨以得雄、澹之眾，欲因其銳，以滅石勒。雄、澹諫曰：「亂民飢疲，未可便用，宜休息觀釁而動。」琨不從，使雄、澹率眾討勒，琨屯廣牧為之聲援。勒率輕騎與雄、澹戰，澹大敗，率騎千餘，奔于代郡。勒遣孔萇追滅之。

莫含，雁門繁畤人也。家世貨殖，貲累巨萬。劉琨為并州，辟含從事。含居近塞下，常往來國中。穆帝愛其才器，善待之。及為代王，備置官屬，求含於琨。琨遣入國，含心不願。琨諭之曰：「當今胡寇滔天，泯滅諸夏，百姓流離，死亡塗地，主上幽執，沉溺醜虜。唯此一州，介在羣胡之間，以吾薄德，能自存立者，賴代王之力。是以傾身竭寶，長子遠質，覬滅殘賊，報雪大耻。卿為忠節，亦是奮義之時，何得苟惜共事之小誠，以忘出身之大益。入為代王腹心，非但吾願，亦一州所賴。」含乃入代，參國官。後琨徙五縣之民於陘南，含家獨留。含甚為穆帝所重，常參軍國大謀。卒於左將軍、關中侯。其故宅在桑乾川南，世稱莫含壁，或音訛，謂之莫回城云。

子顯，知名於時。昭成世，為左常侍。

顯子題，亦有策謀。太祖使題與將軍王建等三軍，討慕容寶廣寧太守劉亢埿，斬之。徙亢埿部落于平城。寶上谷太守驎，捐郡逃走，太祖追討，題為大將，別出東道。以功賜爵東宛侯。及還京師，常與李栗侍宴。栗坐不敬獲罪，題亦被黜為濟陽太守。後太祖欲廣宮室，規度平城四方數十里，將模鄴、洛、長安之制，運材數百萬根。以題機巧，徵令監之。召入，與論興造之宜。題久侍頗怠，賜死。

題弟雲，好學善射。太祖時，常典選曹，轉給事中。以功賜爵安德侯。遷執金吾，常參軍國謀議。世祖之克赫連昌，詔雲與常山王素留鎮統萬。進爵安定公，加平西將軍，後遷鎮西大將軍。時初并河西，人心未一，雲撫慰新舊，皆得其所。神䴥中卒，諡曰敬公。

劉庫仁，本字沒根，劉虎之宗也，一名洛垂。少豪爽，有智略。母平文皇帝之女。昭成皇帝復以宗女妻之，為南部大人。

建國三十九年，昭成暴崩，太祖未立，苻堅以庫仁為陵江將軍、關內侯，令與衞辰分國部眾而統之。自河以西屬衞辰，自河以東屬庫仁。於是獻明皇后攜太祖及衞秦二王自賀蘭部來居焉。庫仁盡忠奉事，不以興廢易節，撫納離散，恩信甚彰。

苻堅進庫仁廣武將軍，給幢麾鼓蓋，儀比諸侯。處衞辰在庫仁之下。衞辰怒，殺堅五原太守而叛，攻庫仁西部。庫仁又伐衞辰破之，追至陰山西北千餘里，獲其妻子，盡收其眾。庫仁西征庫狄部，大獲畜產，徙其部落，置之桑乾川。苻堅賜庫仁妻公孫氏，厚其資送。庫仁又詣堅，加庫仁振威將軍。

後慕容垂圍苻丕于鄴，又遣將平規攻堅幽州刺史王永于薊，庫仁自以受堅爵命，遣妻兄公孫希率騎三千，助永擊規，大破之，阬規降卒五千餘人。乘勝長驅，進據唐城，與垂子麟相持。庫仁聞希破規，復將大舉以救丕。發雁門、上谷、代郡兵，次於繁畤。先是，慕容文等當徙長安，遁依庫仁部，常思東歸，其計無由。至是役也，知人不樂，文等乃夜率三郡人，攻庫仁。庫仁匿於馬廐，文執殺之。乘其駿馬，奔慕容垂。公孫希聞亂，自唐城走於丁零。

庫仁弟眷，繼攝國事。白部大人絜佛叛，[3]眷力不能討。乃引苻堅并州刺史張蚝擊佛，破之。眷又破賀蘭部于善無，又擊蠕蠕別帥肺渥于意親山，破之，獲牛羊數十萬頭。眷第二子羅辰，性機警，有智謀，謂眷曰：「比來行兵，所向無敵，心腹之疾，願早圖之。」眷曰：「誰也？」曰：「從兄顯，忍人也，為亂非旦則夕耳。」眷不以為意。其後，徙牧于牛川，庫仁子顯，果殺眷而代立。羅辰奔太祖，事在外戚傳。

顯，本名醜伐，既殺眷代立，又欲謀逆，語在太祖紀。太祖即位，顯自善無南走馬邑。

族人奴真領部來附。奴真兄犍，先居賀蘭部。至是，奴真請召犍而讓部焉。太祖義而許之。犍既領部，自以久託賀訥，德之，乃使弟去斤遺之金馬。訥弟染干因謂之曰：「我待汝兄弟厚，汝今領部，宜來從我。」去斤請之奴真。奴真曰：「父為國家附臣，世効忠貞。我志全名節，是故推讓。今汝等無狀，乃欲叛主懷貳。」於是殺犍及去斤。染干聞其殺兄，率騎討之，奴真懼，徙部來奔太祖。太祖自迎之，遣使責止染干。奴真感恩，請奉妹充後宮，太祖納之。

後太祖討顯于馬邑，追至彌澤，大破之。衞辰與慕容垂通好，送馬三千匹於垂，垂遣慕容良迎之。顯擊敗良軍，掠馬而去。垂怒，遣子麟、兄子楷討之，顯奔馬邑西山。麟輕騎追之，遂奔慕容永於長子。部眾悉降於麟，麟徙之中山。顯弟亢埿，事在皇后傳。

史臣曰：始祖及桓、穆之世也，王迹初基，風德未展。操、含託身馳驟之秋，自立功名之地，[4]可謂志識之士矣。劉庫仁兄弟，忠以為心，盛衰不二，純節所存，其意蓋遠，而並貽非命，惜乎！

校勘記
 操立碑於大邗城南　錢氏考異卷三八云：「此傳載衞操所立碑……惜為史臣改竄，失其本真。篇首云：『魏軒轅之苗裔。』考其時未有魏號，以文義度之當云『鮮卑拓跋氏』也。碑為猗㐌而立，必書晉所授官爵及猗㐌、猗盧二人名，篇乃稱『桓穆二帝』，亦史臣所改。」
 外動亦攘　北史卷二０本傳「動」作「勳」。按「外勳亦攘」，意為對外有攘患之功，碑末有「勳攘大患」句也是此意。似作「勳」是。
 白部大人絜佛叛　諸本「白」作「曰」。冊府卷三五二〈四一八０頁〉作「白」。按卷一序紀力微之三十九年稱：「夏四月祭天，諸部君長悉來助祭，唯白部大人觀望不至。」又猗盧之三年稱「白部大人叛入西河」。「曰」字訛，今據冊府改。
 自立功名之地　諸本無「名」字。　殿本考證云：「『功』字下北史〈卷二０〉有『名』字，應以彼為是。」按「功名」與上「馳驟」對文，這裏脫「名」字，今據北史補。


Chinese text: This work was published before January 1, 1923, and is in the
public domain worldwide because the author died at least 100 years ago.
