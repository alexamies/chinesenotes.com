綦儁　山偉　劉仁之　宇文忠之
綦儁，字𢶏顯，河南洛陽人也，其先代人。祖辰，并州刺史。儁，莊帝時仕累遷為滄州刺史，甚為吏人畏悅。尋除太僕卿。

及尒朱世隆等誅，齊獻武王赴洛，止於邙山。上召文武百司，下及士庶，令之曰：「尒朱暴虐，矯弄天常，孤起義信都，罪人斯翦。今將翼戴親賢，以昌魏曆，誰主社稷，允愜天人？」申令頻煩，莫有應者。儁乃避席曰：「人主之體，必須度量深遠，明哲仁恕。廣陵王遇世艱難，不言淹載，以人謀察之，雖為尒朱扶戴，[2]當今之聖主也。」獻武王欣然是之。時黃門侍郎崔㥄作色而前，謂儁曰：「廣陵王為主，不能紹宣魏網，[3]布德天下，為君如此，何聖之有！若言其聖，應待大王。」時高乾邕、魏蘭根等固執 言，遂立出帝。及出帝失德，齊獻武王深思儁言，常以為恨。

尋除御史中尉，於路與僕射賈顯度相逢，顯度恃勳貴，排儁騶列倒，儁忿見於色，自入奏之。尋加散騎常侍、驃騎大將軍、左光祿大夫、儀同三司。儁佞巧，能候當塗，斛斯椿、賀拔勝皆與友善。斛斯椿之搆間也，出帝令儁奉詔晉陽，齊獻武王集文武與儁申釋，儁辭屈而退。

性多詐。賀拔勝出鎮荊州，過儁別，因辭儁母，儁故見敗氊弊被，勝更遺之錢物。後兼吏部尚書，復為滄州刺史。徵還，兼中尉，章武縣伯。尋除殷州刺史，薨於州。贈司空公，諡曰文貞。

子洪寔，字巨正。位尚書左右郎，魏郡邑中正。嗜酒好色，無行檢。卒官。

山偉，字仲才，河南洛陽人也，其先代人。祖強，美容貌，身長八尺五寸，工騎射，彎弓五石。為奏事中散，從顯祖獵方山，有兩狐起於御前，詔強射之，百步內二狐俱獲。位內行長。父稚之，營陵令。偉隨父之縣，遂師事縣人王惠，涉獵文史。稚之位金明太守。

肅宗初，元匡為御史中尉，以偉兼侍御史。入臺五日，便遇正會。偉司神武門，其妻從叔為羽林隊主，撾直長於殿門，偉即劾奏。匡善之，俄然奏正。帖國子助教，遷員外郎、廷尉評。

時天下無事，進仕路難，代遷之人，多不霑預。及六鎮、隴西二方起逆，領軍元叉欲用代來寒人為傳詔以慰悅之，而牧守子孫投狀求者百餘人。又欲杜之，因奏立勳附隊，令各依資出身。自是北人悉被收敍。偉遂奏記，贊叉德美。叉素不識偉，訪侍中安豐王延明、黃門郎元順，順等因是稱薦之。叉令僕射元欽引偉兼尚書二千石郎，後正名士郎。[4]修起居注。僕射元順領選，表薦為諫議大夫。

尒朱榮之害朝士，偉時守直，故免禍。及莊帝入宮，仍除偉給事黃門侍郎。先是，偉與儀曹郎袁昇、屯田郎李延孝、外兵郎李奐、三公郎王延業方駕而行，偉少居後。路逢一尼，望之歎曰：「此輩緣業，同日而死。」謂偉曰：「君方近天子，當作好官。」而昇等四人，皆於河陰遇害，果如其言。俄領著作郎。前廢帝立，除安東將軍、祕書監，仍著作。

初，尒朱兆之入洛，官守奔散，國史典書高法顯密埋史書，故不遺落。偉自以為功，訴求爵賞。偉挾附世隆，遂封東阿縣伯，而法顯止獲男爵。偉尋進侍中。孝靜初，除衞大將軍、中書令、監起居。後以本官復領著作，卒官。贈驃騎大將軍、開府儀同三司、都督、幽州刺史，諡曰文貞公。

國史自鄧淵、崔琛、崔浩、高允、李彪、崔光以還，諸人相繼撰錄，綦儁及偉等諂說上黨王天穆及尒朱世隆，以為國書正應代人修緝，不宜委之餘人，是以儁、偉等更主大籍。守舊而已，初無述著。故自崔鴻死後，迄終偉身，二十許載，時事蕩然，萬不記一，後人執筆，無所憑據，史之遺闕，偉之由也。外示沉厚，內實矯競。與綦儁少甚相得，晚以名位之間，遂若水火。與宇文忠之之徒、代人為黨，時賢畏惡之。而愛尚文史，老而彌篤。偉弟少亡，偉撫寡訓孤，同居二十餘載，恩義甚篤。不營產業，身亡之後，賣宅營葬，妻子不免飄泊，士友歎愍之。長子昂襲爵。

劉仁之，字山靜，河南洛陽人。其先代人，徙于洛。父爾頭，在外戚傳。仁之少有操尚，粗涉書史，真草書迹，頗號工便。御史中尉元昭引為御史。前廢帝時，兼黃門侍郎，深為尒朱世隆所信用。出帝初，為著作郎，兼中書令，既非其才，在史未嘗執筆。出除衞將軍、西兗州刺史，在州有當時之譽。武定二年卒，贈衞大將軍、吏部尚書、青州刺史，諡曰敬。

仁之外示長者，內懷矯詐。其對賓客，破牀弊席，粗飯冷菜，衣服故敗，乃過逼下。善候當途，能為詭激。每於稠人廣眾之中，或撾一姦吏，或縱一孤貧，大言自眩，示己高明，矜物無知。淺識皆稱其美，公能之譽，動過其實。性又酷虐，在晉陽曾營城雉，仁之統監作役，以小稽緩，遂杖前殷州刺史裴瑗、并州刺史王綽，齊獻武王大加譴責。性好文字，吏書失體，便加鞭撻，言韻微訛，亦見捶楚，吏民苦之。而愛好文史，敬重人流。與齋帥馮元興交款，元興死後積年，仁之營視其家，常出隆厚。時人以此尚之。

字文忠之，河南洛陽人也。其先南單于之遠屬，世據東部，後入居代都。祖阿生，安南將軍，巴西公。父侃，卒於治書侍御史。忠之獵涉文史，頗有筆札，釋褐太學博士。天平初，除中書侍郎。裴伯茂與之同省，常侮忽之，以忠之色黑，呼為「黑宇」。後敕修國史。元象初，兼通直散騎常侍，副鄭伯猷使蕭衍。武定初，為安南將軍、尚書右丞，仍修史。未幾，以事除名。忠之好榮利，自為中書郎，六七年矣，遇尚書省選右丞，預選者皆射策，忠之入試焉。既獲丞職，大為忻滿，志氣囂然，有驕物之色，識者笑之。既失官爵，怏怏發病卒。子君山。

史臣曰：綦儁遭逢受職；山偉位行頗爽；仁之雖內懷矯詐，而交情自篤；忠之雖文史足用，而雅道蔑聞。謂全德者，其難矣哉！

校勘記
 魏書卷八十一　諸本目錄此卷注「闕」。殿本考證云：「魏收書闕，後人所補。」按此卷以北史卷五０綦儁、山偉、宇文忠之三傳及卷二０劉庫仁附劉仁之傳補。卷末無宋人校語，當是脫去。
 雖為尒朱扶戴　諸本「戴」訛「載」，今據北史卷五０綦儁傳改。
 不能紹宣魏網　按文義「網」當是「綱」之訛。
 後正名士郎　張森楷云：「『名士』二字疑誤。」按墓誌集釋元湛墓誌〈圖版一五二〉稱「尋補尚書左士郎中」，周書卷三四楊敷傳稱敷「歷尚書左士郎中」。左右士曹見晉書卷二四職官志。疑這裏「名」字乃「右」字之訛。


Chinese text: This work was published before January 1, 1923, and is in the
public domain worldwide because the author died at least 100 years ago.
