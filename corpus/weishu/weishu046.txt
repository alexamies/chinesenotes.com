源賀
源賀，自署河西王禿髮傉檀之子也。傉檀為乞伏熾磐所滅，賀自樂都來奔。賀偉容貌，善風儀。世祖素聞其名，及見，器其機辯，賜爵西平侯，加龍驤將軍。謂賀曰：「卿與朕源同，因事分姓，今可為源氏。」從擊叛胡白龍，又討吐京胡，皆先登陷陳。進號平西將軍。

世祖征涼州，以賀為鄉導。詔問攻戰之計，賀對曰：「姑臧城外有四部鮮卑，各為之援。然皆是臣祖父舊民，臣願軍前宣國威信，示其福禍，必相率歸降。外援既服，然後攻其孤城，拔之如反掌耳。」世祖曰：「善。」於是遣賀率精騎歷諸部招慰，下三萬餘落，獲雜畜十餘萬頭。及圍姑臧，由是無外慮，故得專力攻之。涼州平，遷征西將軍，進號西平公。又從征蠕蠕，擊五城、吐京胡，討蓋吳諸賊，皆有功。拜散騎常侍。從駕臨江，為前鋒大將。賀為人雄果，每遇強寇，輒自奮擊。世祖戒之曰：「兵凶戰危，不宜輕犯，卿可運籌處分，勿恃身力也。」賀本名破羌，是役也，世祖曰：「人之立名，宜其得實，[1]何可濫也。」賜名賀焉。拜殿中尚書。

南安王余為宗愛所殺也，賀部勒禁兵，靜遏外內，與南部尚書陸麗決議定策，翼戴高宗。令麗與劉尼馳詣苑中，奉迎高宗，賀守禁中為之內應。俄而麗抱高宗單騎而至，賀乃開門。高宗即位，社稷大安，賀有力焉。轉征北將軍，加給事中。以定策之勳，進爵西平王。高宗即位，班賜百僚，謂賀曰：「朕大賚善人，卿其任意取之，勿謙退也。」賀辭，固使取之，賀唯取戎馬一匹而已。

是時，斷獄多濫，賀上書曰：「案律：謀反之家，其子孫雖養他族，追還就戮，所以絕罪人之類，彰大逆之辜；其為劫賊應誅者，兄弟子姪在遠，道隔關津，皆不坐。竊惟先朝制律之意，以不同謀，非絕類之罪，故特垂不死之詔。若年十三已下，家人首惡，計謀所不及，愚以為可原其命，沒入縣官。」高宗納之。出為征南將軍、冀州刺史，改封隴西王，賀上書曰：「臣聞：人之所寶，莫寶於生全；德之厚者，莫厚於宥死。然犯死之罪，難以盡恕，權其輕重，有可矜恤。今勁寇遊魂於北，狡賊負險於南，其在疆埸，猶須防戍。臣愚以為自非大逆、赤手殺人之罪，其坐贓及盜與過誤之愆應入死者，皆可原命，謫守邊境。是則已斷之體，更受全生之恩；徭役之家，漸蒙休息之惠。刑措之化，庶幾在茲。虞書曰『流宥五刑』，此其義也。臣受恩深重，無以仰答，將違闕庭，豫增係戀，敢上瞽言，唯加裁察。」高宗納之。已後入死者，皆恕死徙邊。久之，高宗謂羣臣曰：「源賀勸朕宥諸死刑，徙充北番諸戍，自爾至今，一歲所活殊為不少，生濟之理既多，邊戍之兵有益。卿等事朕，致何善意也？苟人人如賀，朕治天下復何憂哉！顧憶誠言，[2]利實廣矣。」羣臣咸曰：「非忠臣不能進此計，非聖明不能納此言。」

賀之臨州，鞫獄以情，徭役簡省。武邑郡姦人石華告沙門道可與賀謀反，有司以聞。高宗謂羣臣曰：「賀誠心事國，朕為卿等保之，無此明矣。」乃精加訊檢，華果引誣。於是遣使者詔賀曰：「卿以忠誠款至，著自先朝，以丹青之潔而受蒼蠅之汙。朕登時研檢，已加極法，故遣宣意。其善綏所莅，勿以囂謗之言致損慮也。」賀上書謝，書奏，高宗顧謂左右曰：「以賀之忠誠，尚致其誣，不若是者，可無慎乎！」時考殿最，賀治為第一，賜衣馬器物，班宣天下。賀上表請代，朝議以賀得民情，不許。在州七年，乃徵拜太尉。

蠕蠕寇邊，賀從駕追討，破之。顯祖將傳位于京兆王子推，時賀都督諸軍屯漠南，乃馳傳徵賀。賀既至，乃命公卿議之。賀正色固執不可。即詔賀持節奉皇帝璽綬以授高祖。

是歲，河西敕勒叛，遣賀率眾討之，降二千餘落，倍道兼行，追賊黨郁朱于等至枹罕，大破之，斬首五千餘級，虜男女萬餘口、雜畜三萬餘頭。復追統萬、高平、上邽三鎮叛敕勒至于金城，斬首三千級。賀依古今兵法及先儒耆舊之說，略採至要，為十二陳圖以上之。顯祖覽而嘉焉。

賀以年老辭位，詔不許。又詔都督三道諸軍，屯于漠南。是時，每歲秋冬，遣軍三道並出，以備北寇，至春中乃班師。賀以勞役京都，又非禦邊長計，乃上言：「請募諸州鎮有武健者三萬人，復其徭賦，厚加賑恤，分為三部。二鎮之間築城，城置萬人，給強弩十二床，武衞三百乘。弩一床，給牛六頭；武衞一乘，給牛二頭。多造馬槍及諸器械，使武略大將二人以鎮撫之。冬則講武，春則種殖，並戍並耕，則兵未勞而有盈畜矣。又於白道南三處立倉，運近州鎮租粟以充之，足食足兵，以備不虞，於宜為便。不可歲常舉眾，連動京師，令朝庭恒有北顧之慮也。」事寢不報。

又上書稱病篤，乞骸骨，至于再三，乃許之。朝有大議皆就詢訪，又給衣藥珍羞。太和元年二月，療疾於溫湯，高祖、文明太后遣使者屢問消息，太醫視疾。患篤，還京師。賀乃遺令敕諸子曰：「吾頃以老患辭事，不悟天慈降恩，爵逮於汝。汝其毋傲吝，毋荒怠，毋奢越，毋嫉妬；疑思問，言思審，行思恭，服思度；遏惡揚善，親賢遠佞；目觀必真，耳屬必正；誠勤以事君，清約以行己。吾終之後，所葬時服單櫝，足申孝心，芻靈明器，一無用也。」三年秋薨，年七十三。贈侍中、太尉、隴西王印綬，諡曰宣，賻雜綵五百匹，賜轀輬車及命服、溫明祕器，陪葬于金陵。

長子延，性謹厚好學。初以功臣子拜侍御中散，賜爵武城子，西冶都將。[3]卒，贈涼州刺史、廣武侯，諡曰簡。子鱗襲。

延弟思禮，後賜名懷，謙恭寬雅，有大度。高宗末，為侍御中散。父賀辭老，詔懷受父爵，拜征南將軍。尋為持節、督諸軍，屯於漠南。還，除殿中尚書，出為長安鎮將、雍州刺史。清儉有惠政，善於撫恤，劫盜息止，流民皆相率來還。歲餘，復拜殿中尚書，加侍中，參都曹事。又督諸軍征蠕蠕，六道大將咸受節度。遷尚書令，參議律令。後例降為公。除司州刺史。從駕南征，加衞大將軍，領中軍事。以母憂去職，賜帛三百匹、穀千石。十九年，除征北大將軍、夏州刺史，轉都督雍岐東秦諸軍事、征西大將軍、雍州刺史。

景明二年，徵為尚書左僕射，加特進。時有詔，以姦吏犯罪，每多逃遁，因眚乃出，並皆釋然。自今已後，犯罪不問輕重，而藏竄者悉遠流。若永避不出，兄弟代徙。懷乃奏曰：「謹按條制：逃吏不在赦限。竊惟聖朝之恩，事異前宥，諸流徙在路，尚蒙旋反，況有未發而仍遣邊戍？按守宰犯罪，逃走者眾，祿潤既優，尚有茲失，及蒙恩宥，卒然得還。今獨苦此等，恐非均一之法。如臣管執，謂宜免之。」書奏，門下以成式既班，駁奏不許。懷重奏曰：「臣以為法貴經通，治尚簡要，刑憲之設，所以網羅罪人。苟理之所備，不在繁典；行之可通，豈容峻制。此乃古今之達政，救世之恒規。伏尋條制，勳品已下，罪發逃亡，遇恩不宥，仍流妻子。雖欲抑絕姦途，匪為通式。謹按事條，侵官敗法，專據流外，豈九品已上，人皆貞白也？其諸州守宰，職任清流，至有貪濁，事發逃竄，而遇恩免罪。勳品已下，獨乖斯例。如此，則寬縱上流，法切下吏，育物有差，惠罸不等。又謀逆滔天，輕恩尚免，[4]吏犯微罪，獨不蒙赦，使大宥之經不通，開生之路致壅，進違古典，退乖今律，輒率愚見，以為宜停。」書奏，世宗納之。

其年，除車騎大將軍、涼州大中正。懷奏曰：「南賊遊魂江揚，職為亂逆，肆厥淫昏，月滋日甚，貴臣重將，靡有孑遺，崇信姦回，昵比閹豎，內外離心，骨肉猜叛。蕭寶融僭號於荊郢，其雍州刺史蕭衍勒兵而東襲，上流之眾已逼其郊。廣陵、京口各持兵而懷兩望，鍾離、淮陰並鼎峙而觀得失。秣陵孤危，制不出門。君子小人，並罹災禍，延首北望，朝不及夕。斯實天啟之期，吞并之會。乘厥蕭牆之釁，藉其分崩之隙，東據歷陽，兼指瓜步，緣江鎮戍，達於荊郢。然後奮雷電之威，布山河之信，則江西之地，不刃自來，吳會之鄉，指期可舉。昔士治有言，皓若暴死，更立賢主，文武之官，各得其任，則勁敵也。若蕭衍克就，上下同心，非直後圖之難，實亦揚境危逼。何則？壽春之去建鄴，七百而已，山川水陸，彼所諳利。脫江湘無波，君臣效職，藉水憑舟，倐忽而至，壽春容不自保，江南將若之何？今寶卷邑居有土崩之形，邊城無繼援之兆，清蕩江區，實在今日。臣受恩既重，不敢不言。」詔曰：「不君不臣，江南常弊，有粟不食，其在斯矣。上天將欲亡之，諸蕃又願取之，人事天道，孰云匪會？但以養害，仁者不為。且十月五日，衍軍已達大航，其大傷小亡之勢，久應有決。假令天罰寶卷，衍兵獲進，則衍之主佐，又是亂亡遺孽，皇靈其能久祐之乎？今之所矜者，正以南黔企德，邊書繼至，殄悴之氓，理須救接。若爾者，揚州兵力，配積不少，但可速遣任城，委以處分，別加慰勉，令妙盡邊算也。」以衍事克，遂停。

懷又表曰：「昔世祖昇遐，南安在位，出拜東廟，為賊臣宗愛所弒。時高宗避難，龍潛苑中，宗愛異圖，神位未定。臣亡父先臣賀與長孫渴侯、陸麗等表迎高宗，[5]纂徽寶命。麗以扶負聖躬，親所見識，蒙授撫軍大將軍、司徒公、平原王。興安二年，追論定策之勳，進先臣爵西平王。皇興季年，顯祖將傳大位於京兆王。先臣時都督諸將，屯於武川，被徵詣京，特見顧問。先臣固執不可，顯祖久乃許之，遂命先臣持節授皇帝璽綬於高祖。至太和十六年，麗息叡狀秘書，[6]稱其亡父與先臣援立高宗，朝廷追錄，封叡鉅鹿郡開國公。臣時丁艱草土，不容及例。至二十年，除臣雍州刺史，臨發奉辭，面奏先帝，申先臣舊勳。時敕旨但赴所臨，尋當別判。至二十一年，車駕幸雍，臣復陳聞，時蒙敕旨，征還當授。自宮車晏駕，遂爾不白。竊惟先臣遠則援立高宗，寶曆不墜；近則陳力顯祖，神器有歸。如斯之勳，超世之事。麗以父功而獲河山之賞，[7]臣有家勳，不霑茅社之賜。得否相懸，請垂裁處。」詔曰：「宿老元丕，云如所訴，訪之史官，頗亦言此。可依比授馮翊郡開國公，邑百戶。」[8]

又詔為使持節，加侍中、行臺，巡行北邊六鎮、恒燕朔三州，賑給貧乏，兼採風俗，考論殿最，事之得失，皆先決後聞。自京師遷洛，邊朔遙遠，加連年旱儉，百姓困弊。懷銜命巡撫，存恤有方，便宜運轉，有無通濟。時后父于勁勢傾朝野，勁兄于祚與懷宿昔通婚，時為沃野鎮將，頗有受納。懷將入鎮，祚郊迎道左，懷不與語，即劾祚免官。懷朔鎮將元尼須與懷少舊，亦貪穢狼藉，置酒請懷，謂懷曰：「命之長短，由卿之口，豈可不相寬貸？」懷曰：「今日之集，乃是源懷與故人飲酒之坐，非鞫獄之所也。明日公庭，始為使人撿鎮將罪狀之處。」尼須揮淚而已，無以對之。懷既而表劾尼須。其奉公不撓，皆此類也。

懷又表曰：「景明以來，北蕃連年災旱，高原陸野，不任營殖，唯有水田，少可菑畝。然主將參僚，專擅腴美，瘠土荒疇給百姓，因此困弊，日月滋甚。諸鎮水田，請依地令分給細民，先貧後富，若分付不平，令一人怨訟者，鎮將已下連署之官，各奪一時之祿，四人已上奪祿一周。北鎮邊蕃，事異諸夏，往日置官，全不差別。沃野一鎮，自將已下八百餘人，黎庶怨嗟，僉曰煩猥。邊隅事尠，實少畿服，請主帥吏佐五分減二。」詔曰：「省表具恤民之懷，已敕有司一依所上，下為永準。如斯之比，不便於民，損化害政者，其備列以聞。」時細民為豪強陵壓，積年枉滯，一朝見申者，日有百數。所上事宜便於北邊者，凡四十餘條，皆見嘉納。

正始元年九月，有告蠕蠕率十二萬騎六道並進，欲直趨沃野、懷朔，南寇恒代。詔懷以本官，加使持節、侍中，出據北蕃，指授規略，隨須徵發，諸所處分皆以便宜從事。又詔懷子直寢徽隨懷北行。詔賜馬一匹、細鎧一具、御矟一枚。懷拜受訖，乃於其庭跨鞍執矟，躍馬大呼，顧謂賓客曰：「氣力雖衰，尚得如此。蠕蠕雖畏壯輕老，我亦未便可欺。今奉廟勝之規，總驍捍之眾，足以擒其酋帥，獻俘闕下耳。」時年六十一。懷至雲中，蠕蠕亡遁。

懷旋至恒代，案視諸鎮左右要害之地，可以築城置戍之處。皆量其高下，揣其厚薄，及儲糧積仗之宜，犬牙相救之勢，凡表五十八條。表曰：「蠕蠕不覊，自古而爾。遊魂鳥集，水草為家，中國患者，皆斯類耳。歷代驅逐，莫之能制。雖北拓榆中，遠臨瀚海，而智臣勇將，力算俱竭，胡人頗遁，中國以疲。于時賢哲，思造化之至理，推生民之習業。量夫中夏粒食邑居之民、蠶衣儒步之士，荒表茹毛飲血之類、鳥宿禽居之徒，親校短長，因宜防制。知城郭之固，暫勞永逸。自皇魏統極，都於平城，威震天下，德籠宇宙。今定鼎成周，去北遙遠。代表諸蕃北固，高車外叛，尋遭旱儉，戎馬甲兵，十分闕八。去歲復鎮陰山，庶事蕩盡，遣尚書郎中韓貞、宋世量等檢行要險，防遏形便。謂準舊鎮東西相望，令形勢相接，築城置戍，分兵要害，勸農積粟，警急之日，隨便翦討。如此則威形增廣，兵勢亦盛。且北方沙漠，夏乏水草，時有小泉，不濟大眾。脫有非意，要待秋冬，因雲而動。若至冬日，冰沙凝厲，遊騎之寇，終不敢攻城，亦不敢越城南出，如此北方無憂矣。」世宗從之。今北鎮諸戍東西九城是也。遷驃騎大將軍。

時武興氐王楊紹先叔集起反叛，詔懷使持節、侍中、都督平氐諸軍事以討之，須有興廢，任從權計。其邢巒、李煥並禀節度。三年六月卒，年六十三。詔給東園祕器、朝服一具、衣一襲、錢二十萬、布七百匹、蠟三百斤，贈司徒、冀州刺史。兼吏部尚書盧昶奏：「太常寺議諡曰，懷體尚寬柔，器操平正，依諡法，柔直考終曰『靖』，宜諡靖公。司徒府議，懷作牧陝西，民餘惠化，入總端貳，朝列歸仁，依諡法，布德執義曰『穆』，宜諡穆公。二諡不同。」詔曰：「府、寺所執，並不克允，愛民好與曰『惠』，可諡惠公。」

懷性寬容簡約，不好煩碎，恒語人曰：「為貴人，理世務當舉綱維，何必須太子細也。譬如為屋，但外望高顯，楹棟平正，基壁完牢，風雨不入，足矣。斧斤不平，斲削不密，非屋之病也。」又性不飲酒而喜以飲人，好接賓友，雅善音律，雖在白首，至宴居之暇，常自操絲竹。懷有七子。

長子規，字靈度。中書學生、羽林監，襲爵。年三十三卒。

子肅，襲。卒。

子紹，襲。景明初，詔復王爵，[9]尋除隴西郡開國公。卒於光祿大夫。贈度支尚書、冀州刺史，諡曰文。

子文遠，襲。齊受禪，例降。

規弟榮，字靈並。年三十二，卒於司徒掾，贈光州刺史。

榮弟徽，字靈祚。年二十八，卒於直閤將軍，特贈洛州刺史，諡曰質。

徽弟玄諒，出後懷弟奐。卒，贈代郡太守。

玄諒弟子雍，字靈和。少好文雅，篤志於學，推誠待士，士多歸之。自祕書郎，除太子舍人、涼州中正。肅宗踐阼，以宮臣例轉奉車都尉，遷司徒屬。轉太中大夫、司徒司馬。除恒農太守，遷夏州刺史。

時沃野鎮人破落汗拔陵首為反亂，所在蜂起，統萬逆胡，與相應接。子雍嬰城自守，城中糧盡，煮馬皮而食之。子雍善綏撫，得士心，人人戮力，無有離貳。以飢饉轉切，欲自出求糧，留子延伯據守。僚屬僉云：「今天下分析，寇賊萬重，四方音信，莫不斷絕，俄頃之間，變在不意，何宜父子如此分張？未若棄城俱去，更展規略。」子雍泣而謂眾曰：「吾世荷國恩，早受藩寄，此是吾死地，更欲何求！然守禦以來，歲月不淺，所患乏糧，不得制勝。吾今向東州，得數月之食，還與諸人保全必矣。」遂自率羸弱，向東夏運糧。延伯與將士送出城外，哭而拜辭，三軍莫不嗚咽。子雍行數日，為朔方胡帥曹阿各拔所邀，力屈見執。子雍乃密遣人齎書，間行與城中文武云：「大軍在近，努力圍守，必令諸人福流苗裔。」又敕延伯令共固守。子雍雖被囚執，雅為胡人所敬，常以民禮事之。子雍為陳安危禍福之理，勸阿各拔令降，阿各拔將從之，未果而死。拔弟桑生代總部眾，竟隨子雍降。時北海王顥為大行臺，子雍具陳賊可滅之狀。顥給子雍兵馬，令其先行。時東夏合境反叛，所在屯結。子雍轉鬬而前，九旬之中凡數十戰，仍平東夏，徵稅租粟，運於統萬。於是二夏漸寧。

及蕭寶夤等為賊所敗，賊帥宿勤明達遣息阿非率眾邀路。華州、白水被圍逼，關右騷擾，咫尺不通。時子雍新平黑城，遂率士馬并夏州募義之民，攜家席卷，鼓行南出。賊帥康維摩擁率羌胡守鋸谷，斷[嬰瓦]棠橋，子雍與交戰，大破之，生禽維摩。又攻賊帥契官斤於楊氏堡，破之。子雍出自西夏，漸至於東，轉戰千里，至是，朝廷始得其委問。除散騎常侍、使持節、假撫軍將軍、都督、兼行臺尚書。復破賊帥紇單步胡提於曲沃堡。肅宗璽書勞勉之。子雍在白水郡復破阿非軍，多所斬獲。詔遣侍中、尚書令、城陽王徽於潼關宣旨慰勞。除中軍將軍、金紫光祿大夫、給事黃門侍郎，封樂平縣開國公，邑一千戶。

還洛，以葛榮久逼信都，詔假子雍征北將軍，為北討都督。時相州刺史安樂王鑒據鄴反，敕子雍與都督李神軌先討之。子雍行達湯陰，鑒遣弟斌之夜襲子雍軍，不克，奔敗而返。子雍乘機繼進，徑圍鄴城，與裴衍、神軌等攻鑒，平之。改封陽平縣開國公，增邑千五百戶，進號鎮東將軍。遂與裴衍發鄴以討葛榮，而信都城陷。除子雍冀州刺史。餘官如故。子雍以冀州不守，上書曰：「賊中甚飢，專仰野掠。今朝廷足食，兵卒飽暖。高壁深壘，勿與爭鋒，彼求戰則不得，野掠無所獲，不盈數旬，可坐制凶醜。」時裴衍復表求行，詔子雍與衍速進。子雍重表固請，如謂不可，乞令裴衍獨行。若不賜解，求停裴衍。苟逼同行，[10]取敗旦夕。詔不聽，遂與衍俱進。至陽平郡東北漳曲，榮率賊十萬來逼官軍。子雍戰敗被害，年四十。朝野痛惜之。贈車騎大將軍、儀同三司、雍州刺史，公如故。永安中，重贈司空，諡曰莊穆。

長子延伯，出後從伯。次子士則，早亡。士則弟士正、士規，並坐事死。次楷，字士質，小字那延，襲。武定中，齊文襄王府參軍，齊受禪，例降。

延伯，初為司空參軍事。時南秦民吳富反叛，詔以河間王琛為都督，延伯叔父子恭為軍司。延伯為統軍，隨子恭西討，戰必先鋒。子恭見其年幼，常訶制之而不能禁。

子雍在夏州，表乞兵援，詔延伯率羽林一千人赴之，城鬬野戰，勇冠三軍。子雍之向東夏，留延伯城守，付以後事。延伯與兵士共分湯菜，防固城隍。及子雍為胡所執，合城憂懼，延伯乃人人曉喻曰：「吾父吉凶不測，方寸焦爛，實難裁割。但奉命守城，所為處重，若以私害公，誠孝並闕，諸君幸得此心，無虧所寄。」於是眾感其義，莫不勵憤。朝廷聞而嘉之。除龍驤將軍，行夏州事，封五城縣開國子，食邑三百戶。卒能固守。及後刺史至，延伯率領義眾還赴子雍，共平黑城。在[嬰瓦]棠橋戰，先鋒陷陳，身擒維摩。及至白水，首摧阿非。

隨子雍至都，進爵浮陽伯，增封百戶，為諫議大夫。假冠軍將軍、別將，隨子雍北討。與葛榮戰歿，時年二十四。贈持節、平北將軍、涼州刺史，開國如故。

子孝孫，襲。齊受禪，爵例降。

子雍弟子恭，字靈順，聰惠好學。初辟司空參軍事。司徒祭酒、尚書北主客郎中，攝南主客事。

蕭衍亡人許周自稱為衍給事黃門待郎，朝士翕然，咸共信待。子恭奏曰：「徐州表投化人許團并其弟周等。究其牒狀，周列云己蕭衍黃門侍郎。又稱心存山水，不好榮宦，屢曾辭讓，貽彼赫怒，遂被出為齊康郡。因爾歸國，願畢志嵩嶺。比加採訪，略無證明；尋其表狀，又復莫落。案牒推理，實有所疑。何者？昔夷齊獨往，周王不屈其志；伯況辭祿，漢帝因成其美。斯實古先哲王，必有不臣之人者也。蕭衍雖復崎嶇江左，竊號一隅，至於處物，未甚悖禮。豈有士辭榮祿而苟不聽之哉？推察情理，此則孟浪。假蕭衍昏狂，[11]不存雅道，逼士出郡，未為死急，何宜輕去生養之土，長辭父母之邦乎？若言不好榮官，志願嵩嶺者，初屆之日，即應杖策尋山，負帙沿水，而乃廣尋知己，遍造執事，希榮之心已見，逃宦之志安在？昔梁鴻去鄉，終傭吳會；逄萌浮海，遠客遼東。並全志養性，逍遙而已，考之事實，何其懸哉？又其履歷清華，名位高達，計其家累，應在不輕。今者歸化，何其孤迥？設使當時怱遽，不得攜將，及其來後，家貲產業應見簿斂，尊卑口累亦當從法。而周兄弟怡然，嘗無憂戚。若無種族，理或可通，如有不坐，便應是衍故遣，非周投化。推究二三，真偽難辨，請下徐揚二州密訪，必令獲實，不盈數旬，玉石可覩。」於是詔推訪，周果以罪歸闕，假稱職位，如子恭所疑。

河州羌却鐵怱反，[12]殺害長吏，詔子恭持節為行臺，率諸將討之。子恭嚴勒州郡及諸軍，不得犯民一物，輕與賊戰，然後示以威恩，兩旬間悉皆降款。朝廷嘉之。正光元年，為行臺左丞，巡行北邊。

轉為起部郎。明堂、辟雍並未建就，子恭上書曰：「臣聞辟臺望氣，軌物之德既高；方堂布政，範世之道斯遠。是以書契之重，理冠於造化；推尊之美，事絕於生民。至如郊天饗帝，蓋以對越上靈；宗祀配天，是用酬膺下土。大孝莫之能加，嚴父以茲為大，乃皇王之休業，有國之盛典。竊惟皇魏居震統極，總宙馭宇，革制土中，垂式無外。自北徂南，同卜維於洛食；定鼎遷民，均氣候於寒暑。高祖所以始基，世宗於是恢構。按功成作樂，治定制禮，乃訪遺文，修廢典，建明堂，立學校，興一代之茂矩，標千載之英規。永平之中，始創雉構，基趾草昧，迄無成功。故尚書令、任城王臣澄按故司空臣沖所造明堂樣，并連表詔答、兩京模式，奏求營起。緣期發旨，即加葺繕。侍中、領軍臣叉，總動作官，[13]宣贊授令。自茲厥後，方配兵人，或給一千，或與數百，進退節縮，曾無定準，欲望速了，理在難克。若使專役此功，長得營造，委成責辦，容有就期。但所給之夫，本自寡少，諸處競借，動即千計。雖有繕作之名，終無就功之實。爽塏荒茫，淹積年載，結架崇構，指就無兆。仍令肄冑之禮，掩仰而不進；養老之儀，寂寥而不返。構厦止於尺土，為山頓於一匱，良可惜歟！愚謂召民經始，必有子來之歌；興造勿亟，將致不日之美。況本兵不多，兼之牽役，廢此與彼，循環無極。便是輟創禮之重，資不急之費，廢經國之功，供寺館之役，求之遠圖，不亦闕矣？今諸寺大作，稍以粗舉，並可徹減，專事經綜，嚴勒工匠，務令克成。使祖宗有薦配之期，蒼生覩禮樂之富。」書奏，從之。除冠軍將軍、中散大夫，又領治書侍御史。

秦益氐反，詔子恭持節為都督、河間王琛軍司以討之。事平，仍行南秦州事。及六鎮反，以子恭兼給事黃門郎，持節慰勞。還，拜河內太守，加後將軍，平絳蜀反。丹谷、清廉二路險澀不通，以子恭為當郡別將。[14]俄而建興蜀復反，相與連勢，進子恭為持節、散騎常侍、假平北將軍、征建興都督，仍兼尚書行臺，與正平都督長孫稚合勢進討，大破之。正平賊帥范明遠與賊帥劉牙奴並面縛請降。事平，除平南將軍、豫州刺史，尋加散騎常侍、撫軍將軍。

武泰初，郢州刺史元願達以城降蕭衍，詔徵都督尉慶賓還京師，回眾隸子恭以討之。衍將夏侯夔率眾數萬來寇，遠近不安。夔乘勢分兵，遂逼新蔡，自攻毛城。子恭隨方應援，賊並破走。蕭衍豫州刺史夏侯亶復遣四將，率眾三萬，入圍南頓，北攻陳項。子恭遣軍禦之，賊復奔退。加鎮南將軍，又兼尚書行臺。子恭勒眾渡淮，徙民於淮北，立郡縣，置戍而還。蕭衍直閤將軍、軍主胡智達等八將，與其監軍閻次洪入寇，屯於州城東北四十餘里。子恭擊破之，斬智達，生擒次洪。

元顥之入洛也，加子恭車騎將軍，子恭不敢拒之，而頻遣間使參莊帝動靜。未幾，顥敗，車駕還洛，進征南將軍、兼右僕射，假車騎將軍，後加散騎常侍。

板橋蠻文石活、石忌麤受蕭衍印節，扇誘黨類，據險寇竊。子恭躬率將士，徑襲其柵，數日之中，殲殪略盡。諸蠻款服，咸求輸稅。徵拜右光祿大夫、給事黃門侍郎，仍本將軍。錄其前後征討功，封臨潁縣開國侯，食邑六百戶，加散騎常侍。俄遷侍中。

尒朱榮之死也，世隆、度律據斷河橋，詔子恭為都督以討之，出頓於大夏門北。尋而太府卿李苗夜燒河橋，世隆退走，仍以子恭兼尚書僕射，為大行臺、大都督。尋遷衞將軍、假車騎將軍，率諸將於太行築壘以防之。既而尒朱兆率眾南出，子恭所部都督史仵龍、羊文義開柵降兆。子恭退走，為兆所破。眾既退散，兆因入洛。子恭竄于緱氏，仍被執送。俄而見釋。

前廢帝初，除驃騎將軍、左光祿大夫，侍中如故。尋授散騎侍郎、都督三州諸軍事、本將軍、假車騎大將軍、行臺僕射、荊州刺史。以與定策之勳，封臨汝縣開國子，食邑三百戶。時叛蠻雷亂清受蕭衍兗州刺史章綬，入為寇掠，諸蠻從之，置立郡縣。子恭討平之。永熙中，入為吏部尚書，加驃騎大將軍。以子恭前在豫州戰功，追賞襄城縣開國男，食邑二百戶。又論子恭餘効，封新城縣開國子，食邑四百戶。子恭尋表請轉授第五子文盛，許之。天平初，除中書監。三年，拜魏尹，又為齊獻武王軍司。元象元年。[15]興和二年，贈都督徐兗二州諸軍事、驃騎大將軍、尚書左僕射、司空公、兗州刺史，諡曰文獻。

子彪，字文宗。子恭存日，轉授臨潁縣開國侯。武定末，太子洗馬。

彪弟文瑤，武定中，襲襄城縣開國男。齊受禪，爵並降。

子恭弟纂，字靈秀。員外散騎侍郎，累遷征虜將軍、通直散騎常侍、涼州大中正，轉太府少卿。建義初，遇害河陰，年三十七。贈散騎常侍、征北將軍、定州刺史。

懷弟奐，字思周，少而謹密。初為中書學生。隨父討敕勒，有斬獲之功，遷中散。前後使檢察州鎮十餘所，皆有功績。除長樂太守，以母老解官歸養。卒，無子。

史臣曰：源賀堂堂，非徒武節而已，其翼戴高宗，庭抑禪讓，殆社稷之臣也。懷幹略兼舉，出內有聲，繼迹賢考，不墜先業。子雍効立夏方，身亡冀野，惜乎！

校勘記
 宜其得實　李慈銘云：「『其得』當乙作『得其』。北史〈卷二八源賀傳〉作『宜保其實』，『保』乃『得』字之誤。」
 顧憶誠言　李慈銘云：「『誠言』本當作『忠言』，此或隋人所追改。下延伯傳『誠孝』二字亦同。」
 西冶都將　諸本「冶」作「治」。按「西治」無義，隋書卷二七百官志中北齊太府寺所統有「諸冶東道」及「諸冶西道」諸局，乃鑄冶機構。北齊多本魏制，「西冶都將」當是管理諸冶西道的官員。舊本「冶」字帶草，以後各本訛作「治」。今改正。
 輕恩尚免　北史卷二八源懷傳「輕」作「經」，這裏「輕」字當是形訛。
 臣亡父先臣賀與長孫渴侯陸麗等表迎高宗　北史卷二八「表」作「奉」。按上文源賀傳、卷四０陸麗傳都說「奉迎高宗」。這裏「表」字當是「奉」之訛。
 麗息叡狀秘書　諸本「秘」作「私」，北史卷二八作「秘」。按「狀私書」不可通。秘書省掌修史，藏有文書檔案，當是陸叡上狀秘書省，請查核其父所謂「功績」。這次源懷上表論「功」，下文詔書也說「訪之史官，頗亦言此」。可知這類前朝臣僚事跡例由秘書所屬史官查核。「私」乃「秘」字形訛，今據改。
 麗以父功而獲河山之賞　按「麗」乃「叡」之誤，觀上文自見。
 可依比授馮翊郡開國公邑百戶　北史卷二八「百」上有「九」字。按公的封戶百戶太少，當脫「九」字。
 子紹襲景明初詔復王爵　張森楷云：「按懷以正始三年卒，再傳而至紹，不得在景明初也。」按「景明」年號在「正始」前，哪有源懷未死，爵已傳襲到曾孫之理。據卷一０孝莊紀建義元年四月稱：「馮翊郡開國公源紹景復先爵隴西王。」「紹景」即「紹」，傳雙名單稱。這裏「景明」二字顯誤。
 苟逼同行　諸本「同」訛「固」，今據冊府卷四二八〈五０九九頁〉改。
 假蕭衍昏狂　諸本「昏」訛「皆」，今據冊府卷四七二〈五六三四頁〉改。
 河州羌却鐵怱反　諸本「怱」作「忽」，北史卷二八源子恭傳作「怱」。按卷九肅宗紀神龜元年七月、卷四二寇讚附寇治傳都作「怱」。「忽」字訛，今據改。參卷二七校記[六]。
 侍中領軍臣叉總動作官　諸本「總」作「物」，冊府卷五八三〈六九八二頁〉作「總勤」。李慈銘云：「『物』當是『總』字之誤。因隸俗書『總』作『惣』，遂誤作『物』。」按「總動」「總勤」不知孰是，「物」字據冊府及李說改作「總」。
 以子恭為當郡別將　百衲本、汲本「當」字下空一格，南、北、殿、局四本「當」下注「闕」字。按「當郡別將」可通，似無脫文，今不空格，刪「闕」字。
 元象元年　李慈銘、張森楷並云此句下當脫「卒」字。


Chinese text: This work was published before January 1, 1923, and is in the
public domain worldwide because the author died at least 100 years ago.
