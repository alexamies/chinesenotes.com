王洛兒　車路頭　盧魯元　陳建　萬安國
王洛兒，京兆人也。少善騎射。太宗在東宮，給事帳下，侍從遊獵，夙夜無怠。性謹愿，未嘗有過。太宗嘗獵于灅南，乘冰而濟，冰陷沒馬，洛兒投水，奉太宗出岸。水沒洛兒，殆將凍死，太宗解衣以賜之。自是恩寵日隆。天賜末，太宗出居于外，洛兒晨夜侍衞，無須臾違離，恭勤發於至誠。元紹之逆，太宗左右唯洛兒與車路頭而已。晝居山嶺，夜還洛兒家。洛兒隣人李道潛相奉給，晨昏往復，眾庶頗知，喜而相告。紹聞，收道斬之。洛兒猶冒難往返京都，通問於大臣，大臣遂出奉迎，百姓奔赴。太宗還宮，社稷獲乂，洛兒有功焉。

太宗即位，拜散騎常侍。詔曰：「士處家必以孝敬為本，在朝則以忠節為先，不然，何以立身於當世，揚名於後代也。散騎常侍王洛兒、車路頭等，服勤左右，十有餘年，忠謹恭肅，久而彌至，未嘗須臾之頃，有廢替之心。及在艱難，人皆易志，而洛兒等授命不移，貞操踰懇。雖漢之樊灌，魏之許典無以加焉。勤而不賞，何以奬勸將來為臣之節？其賜洛兒爵新息公，加直意將軍。」又追贈其父為列侯，賜僮隸五十戶。永興五年卒。贈太尉、建平王，賜溫明祕器，載以轀輬車，使殿中衞士為之導從。太宗親臨哀慟者數四焉。乃鴆其妻周氏，與洛兒合葬。

子長成，襲爵。卒，無子。

弟德成，襲爵。徙為建城公，加鎮遠將軍。官至散騎常侍，典作長安。真君十一年卒。

子定州，襲爵，降為建陽侯、安遠將軍。後定州弟升為侍御中散，有寵於顯祖，以祖父洛兒著勳先朝，詔復定州爵為公。高祖初，為長安鎮將。卒。

子陵，襲升爵。[1]承明初，遷監御長，賜爵始新子，加寧朔將軍、員外散騎常侍。卒。

車路頭，代人也。少以忠厚選給東宮，為太宗帳下帥。善自修立，謹慎無過。天賜末，太宗出於外，路頭隨侍竭力。及太宗即位，拜為散騎常侍，賜爵金鄉公，加忠意將軍。後改為宣城公。太宗性明察，羣臣多以職事遇譴，至有杖罰，故路頭優遊不任事，侍宿左右，從容談笑而已。路頭性無害，每至評獄處理，常獻寬恕之議，以此見重於朝。太宗亦敬納之，寵待隆厚，賞賜無數，當時功臣親幸莫及。泰常六年卒。太宗親臨哀慟。贈侍中、左衞大將軍、太師、宣城王，諡曰忠貞。喪禮一依安城王叔孫俊故事。陪葬金陵。子眷襲爵。

盧魯元，昌黎徒河人也。曾祖副鳩，仕慕容垂為尚書令、臨澤公。祖父並至大官。魯元敏而好學，寬和有雅度。太宗時，選為直郎。以忠謹給侍東宮，恭勤盡節，世祖親愛之。及即位，以為中書侍郎，拾遺左右，寵待彌深，而魯元益加謹肅，世祖逾親信之，內外大臣莫不敬憚焉。性多容納，善與人交，好掩人之過，揚人之美，由是公卿咸親附之。魯元以工書，有文才，累遷中書監，領祕書事。賜爵襄城公，加散騎常侍、右將軍。賜其父為信都侯。從征赫連昌。世祖親追擊之，入其城門，魯元隨世祖出入。是日，微魯元，幾至危殆。從征平涼，以功拜征北大將軍，加侍中。後遷太保、錄尚書事。世祖貴異之，常從征伐，出入臥內。每有平殄，輒以功賞賜僮隸，前後數百人，布帛以萬計。世祖臨幸其第，不出旬日。欲其居近，易於往來，乃賜甲第於宮門南。衣食車馬，皆乘輿之副。

真君三年冬，車駕幸陰山，魯元以疾不從。侍臣問疾送醫藥，傳驛相屬於路。及薨，世祖甚悼惜之。還，臨其喪，哭之哀慟。東西二宮命太官日送奠，晨昏哭臨，訖則備奏鐘鼓伎樂。輿駕比葬三臨之。喪禮依安城王故事，而贈送有加。贈襄城王，諡曰孝。葬於崞山，為建碑闕。自魏興，貴臣恩寵，無與為比。子統襲爵。

少子內，給侍東宮，恭宗深昵之，常與臥起同衣。父子有寵兩宮，勢傾天下。內性寬厚，有父風，而恭順不及。正平初，宮臣伏誅，世祖以魯元故，唯殺內而厚撫其兄弟。

統以父任，侍東宮。世祖以元舅陽平王杜超女，南安長公主所生妻之。車駕親自臨送，太官設供具，賜賚以千計。高宗即位，典選部、主客二曹。興安二年卒。贈襄城王，諡曰景。無子。

弟彌娥，襲爵。拜北鎮都將。卒，贈襄城王，諡曰恭。子興仁襲爵。 陳建，代人也。祖渾，太祖末為右衞將軍。父陽，尚書。建以善騎射，擢為三郎。稍遷下大夫、內行長。世祖討山胡白龍，意甚輕之，單將數十騎登山臨嶮，每日如此。白龍乃伏壯士十餘處，出於不意，世祖墮馬，幾至不測。建以身捍賊，大呼奮擊，殺賊數人，身被十餘創。世祖壯之，賜戶二十。

高宗初，賜爵阜城侯，加冠軍將軍。出為幽州刺史，假秦郡公。高宗以建貪暴懦弱，遣使就州罰杖五十。

高祖初，徵為尚書右僕射，加侍中，進爵趙郡公。建與侍中尚書、晉陽侯元仙德，殿中尚書、長樂王穆亮，比部尚書、平原王陸叡密表曰：[2]「皇天輔德，命集大魏。臣等祖父翼贊初興，勤過蜀漢，誓固山河，享茲景福，寵辱休戚，與國均焉。臣以凡近，識無遠達，階藉先寵，遂荷今任，彼己之譏，播於羣口。仰感生成，俯自策厲，顧省駑鈍，終於無益。然飲冰驚寐，實懷慚負。至於願。[3]天高地厚，何日忘之。自永嘉之末，封豕橫噬，馬叡南據，奄有荊楚。及桓劉跋扈，禍難相繼。岱宗隔望秩之敬，青徐限見德之風。獻文皇帝髫齓龍飛，道光率土，干戚暫舞，淮海從風，車書既同，華裔將一。昊天不弔，奄背萬邦。竊聞劉昱夭亡，權臣殺害，思正之民，翹想罔極。愚謂時不再來，機宜易失，毫分之差，致悔千里。天與不取，反受其咎，所謂見而不作，過在介石者也。宜簡雄將，號令八方。義陽王臣昶，深悟存亡，遠同孫氏。苟歷運響從，則吳會可定，脫事有難成，則振旅而返。進可以揚義聲於四海，退可以通德信於遐裔。宜乘之會，運鍾今日，如合聖聽，乞速施行。脫忤天心，願存臣表，徐觀後驗，賞罰隨焉。」高祖嘉之。遷司徒、征西大將軍，進爵魏郡王。高祖與文明太后頻幸建第，賜建妻宴於後庭。太和九年薨。

子念，襲爵。為中山守，坐掠良人為御史中尉王顯所彈。遇赦，免。爵除。

萬安國，代人也。祖真，世為酋帥，恒率部民從世祖征伐，以功除平西將軍、敦煌公，轉驃騎大將軍、儀同三司。父振，尚高陽長公主，拜駙馬都尉。遷散騎常侍、寧西將軍、長安鎮將，賜爵馮翊公。安國少明敏，有姿貌。以國甥，復尚河南公主，拜駙馬都尉。遷散騎常侍。顯祖特親寵之，與同臥起，為立第宅，賞賜至巨萬。超拜大司馬、大將軍，封安城王。安國先與神部長奚買奴不平，承明初，矯詔殺買奴於苑中。高祖聞之，大怒，遂賜安國死。年二十三。

子翼，襲王爵。太和十五年薨。高祖以其父受寵先朝，特贈并州刺史。

子纂，字輔興，襲，依例降為公。世宗時，起家司徒倉曹參軍。遷南秦平西府司馬、護軍長史，加右軍將軍。正光二年卒。贈假節、征虜將軍、荊州刺史。

子金剛，襲。武定末，開府祭酒。齊受禪，爵例降。

有嵇拔者，[4]世為紇奚部帥。其父根，皇始初率眾歸魏。太祖嘉之。尚昭成女，生子拔，卒於尚書令。拔尚華陰公主，生子敬。元紹之逆也，主有功，超授敬大司馬、大將軍，封長樂王。薨。

子護，襲爵。拜外都大官。太和中，詔以護年邁，既未致仕，令依舊養老之例。卒，子彥嗣。根事迹遺落，故略附云。

史臣曰：王洛兒、車路頭、盧魯元、陳建，咸以誠至發衷，竭節危難，苟非志烈過人，亦何能以若此！宜其生受恩遇，歿盡哀榮。至如安國，貴寵異於數子哉。

校勘記
 子陵襲升爵　按上不言升封何爵，疑傳有脫文。
 比部尚書平原王陸叡密表曰　冊府卷四七二〈五六二五頁〉「比」作「北」。按陸叡為北部尚書，見卷四０本傳，疑作「北」是，但冊府宋本也作「比」，今不改。
 至於願　按句未完，與下文也不連貫，當有脫文，今於「願」下句斷。
 有嵇拔者　諸本「嵇」作「奚」，北史卷二五本傳作「嵇」。按卷三太宗紀永興三年十二月甲午見「任城公嵇拔」，泰常四年甲戌，記「獻懷長公主子嵇敬封長樂王」，與此傳合。卷一一三官氏志：「紇奚氏後改為嵇氏。」這裏「奚」字乃涉下「紇奚部帥」而訛，今據北史改。又傳失書嵇拔封爵。


Chinese text: This work was published before January 1, 1923, and is in the
public domain worldwide because the author died at least 100 years ago.
