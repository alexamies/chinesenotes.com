高湖　崔逞　封懿
高湖，字大淵，勃海蓨人也。漢太傅裒之後。[1]祖慶，慕容垂司空。父泰，吏部尚書。湖少機敏，有器度，與兄韜俱知名於時，雅為鄉人崔逞所敬異。少歷顯職，為散騎常侍。登國十年，垂遣其太子寶來伐也，湖言於垂曰：「魏，燕之與國。彼有內難，此遣赴之；此有所求，彼無違者。和好多年，行人相繼。往求馬不得，遂留其弟，曲在於此，非彼之失。政當敦修舊好，乂寧國家，而復令太子率眾遠伐。且魏主雄略，兵馬精強，險阻艱難，備嘗之矣。太子富於春秋，意果心銳，輕敵好勝，難可獨行。兵凶戰危，願以深慮。」言頗切厲。垂怒，免湖官。既而寶果敗於參合。寶立，乃起湖為征虜將軍、燕郡太守。寶走和龍，兄弟交爭，湖見其衰亂，遂率戶三千歸國。太祖賜爵東阿侯，加右將軍，總代東諸部。世祖時，除寧西將軍、涼州鎮都大將，鎮姑臧，甚有惠政。年七十，卒。贈鎮西將軍、秦州刺史，諡曰敬。有四子。

第三子謐，字安平，有文武才度。天安中，[2]以功臣子召入禁中，除中散，專典秘閣。肅勤不倦，高宗深重之，拜祕書郎。謐以墳典殘缺，奏請廣訪羣書，大加繕寫。由是代京圖籍，莫不審正。顯祖之御寧光宮也，謐恒侍講讀，拜蘭臺御史。尋轉治書，掌攝內外，彈糾非法，當官而行，無所畏避，甚見稱賞。延興二年九月卒，時年四十五。太昌初，追贈使持節、侍中、都督青徐齊濟兗五州諸軍事、驃騎大將軍、太尉公，青州刺史，[3]諡武貞公。妻叔孫氏，陳留郡君。

長子樹生。性通達，重節義，交結英雄，不事生產，有識者並宗奇之。蠕蠕侵掠，高祖詔懷朔鎮將陽平王頤率眾討之，頤假樹生鎮遠將軍、都將，先驅有功。樹生尚氣俠，意在浮沉自適，不願職位，辭不受賞，論者高之。居宅數有赤光紫氣之異，鄰伍驚恐，僉謂怪變，宅不可居。樹生曰：「何往非善。」[4]安之自若。雅好音律，常以絲竹自娛。孝昌初，北州大亂，詔發眾軍，廣開募賞。以樹生有威略，授以大都督，令率勁勇，鎮捍舊蕃。二年卒，時年五十五。太昌初，追贈使持節、都督冀相滄瀛殷定六州諸軍事、大將軍、太師、錄尚書事、冀州刺史，追封勃海王，諡曰文穆，妻韓氏，為勃海王國太妃。永熙中，後贈假黃鉞、侍中、都督中外諸軍事，加後部羽葆鼓吹，餘如故，長子即齊獻武王也。

王弟琛，字永寶。天平中，驃騎大將軍、開府儀同三司、御史中尉、南趙郡開國公。

子叡，襲。武定末，太子庶子。

樹生弟翻，字飛雀，亦以器度知名。卒於侍御中散。元象中，贈假黃鉞、使持節、侍中、都督冀定洛瀛并肆燕恒雲朔十州諸軍事、大將軍、太傅、太尉公、錄尚書事、冀州刺史，諡曰孝宣。

子嶽，武定末，侍中、太傅公、[5]清河郡開國公。

謐長兄真，有志行。兄弟俱至孝，父亡，治喪墓次，甘露白雉降集焉，有司以聞，詔標閭里。自涇州別駕，稍遷安定太守，甚著聲績。卒，贈龍驤將軍、涇州刺史。

〈闕〉帶金城太守。神龜初卒。[6]太昌元年，贈使持節、侍中、都督定相殷三州諸軍事、驃騎大將軍、儀同三司、定州刺史，諡曰武康。

子仁，正光中，卒於河州別駕。太昌初，贈使持節、侍中、都督青齊濟三州諸軍事、儀同三司、青州刺史，諡曰明穆。

子貫，字小胡。永興末，[7]通直散騎常侍、金紫光祿大夫、尚食典御。

拔弟䐗兒，[8]美容貌，膂力過人，尤善弓馬。顯祖時，羽林幢將。皇興中，主仗令。高祖初，給事中，累遷散騎常侍、內侍長。坐事死。

子昋，字明珍，有器尚。初除侍御史，拜奉朝請、員外散騎侍郎。與叔徽俱使西域，還至河州，遇賊攻圍，城陷見害。太昌初，贈使持節、都督冀滄二州諸軍事、征東將軍、冀州刺史。永熙中，重贈侍中、都督青徐光三州諸軍事、驃騎大將軍、儀同三司、青州刺史，諡曰文景。

子永樂，興和中，驃騎大將軍、儀同三司、濟州刺史、陽川縣開國公。

永樂弟弼，武定中，安西將軍、營州刺史、安陵縣開國男。

䐗兒弟徽，字榮顯，小字苟兒。聰敏有氣幹，為任城王澄所知賞。景明中，起家奉朝請。延昌中，假員外散騎常侍，使於嚈噠，西域諸國莫不敬憚之，破洛侯、烏孫並因之以獻名馬。還，拜冗從僕射。神龜中，遷射聲校尉、左中郎將、游擊將軍。又假平西將軍、員外散騎常侍，使嚈噠。還至枹罕，屬莫折念生反於秦隴。時河州刺史元祚為前刺史梁釗息景進等招引念生攻河州，祚以憂死。長史元永平、治中孟賓、臺使元湛，共推徽行河州事，綏接有方，兵士用命。別駕乞伏世則潛通景進，徽殺之。徵兵於吐谷渾，吐谷渾率眾救之。景進敗，退走，奔秦州。景進尋率羌夷復來攻逼，徽遣統軍六景相馳表請師，詔徽仍行河州事。久無援救，力屈城陷，為賊所害。永熙中，喪還洛陽。贈使持節、侍中、都督冀定相瀛滄五州諸軍事、司徒公、冀州刺史，諡曰文宣。

子歸義，有志烈。初除奉朝請，加威烈將軍。與父徽俱使西域。還都，稍遷龍驤將軍、中散大夫、西征都督，每有戰功。後沒於陣。太昌初，贈侍中、驃騎大將軍、儀同三司、雍州刺史，諡曰孝貞。

子普，武定末，安南將軍、太子左衞率。

歸義弟歸彥，武定末，驃騎大將軍、開府儀同三司、徐州刺史、安喜縣開國男。

真弟各拔，廣昌鎮將。卒，贈燕州刺史。

子猛虎，鄯善鎮錄事。及居喪，以至性稱，遂絕宦情。

子元國，早卒。

次顯國，武定末，撫軍將軍、汶陽男。

顯國弟達，武定中，驃騎將軍、行滄州事。[9]

達弟永國，征虜將軍、中散大夫。

永國弟子國，武衞將軍。

各拔少子盛，天平中，侍中、太尉公、廣平郡開國公。

子子瑗，武定末，兼武衞將軍。

謐弟稚，字幼寧。薄骨律鎮將，營州刺史。

子陀，字難陀。沃野鎮長。[10]卒，贈琅邪太守。

子雍，字景雲，司徒從事。後與少子思義俱奔蕭衍，卒於江南。元象初，喪還，特贈使持節、散騎常侍、都督冀定瀛滄幽五州諸軍事、驃騎大將軍、尚書令、司徒公、冀州刺史。

子思宗，武定末，中軍將軍、儀同三司、兗州刺史、上洛郡開國男。思義，特贈使持節、散騎常侍、都督青兗齊三州諸軍事、車騎大將軍、尚書僕射、儀同三司、青州刺史。

陀弟興，早卒。興子貴孫，晉州刺史。

湖弟恒，字叔宗，慕容垂鉅鹿太守。太祖時，率郡降，賜爵涇縣侯，加龍驤將軍，仍守鉅鹿。卒，贈安東將軍、幽州刺史，諡曰惠。

子道，字始愔，襲爵。拜都牧令，遷鎮南將軍、相州刺史。未及之職，卒。仍以為贈，諡曰莊。

子幹，字干奴。好學，寬厚有雅度。襲爵涇縣侯，後例降為伯。歷南青州征虜府司馬、威遠將軍、鄯善鎮遠府長史。仍轉汾州後軍府長史、白水太守。所在以廉平著稱。太昌初，卒。贈使持節、都督秦雍二州諸軍事、車騎大將軍、司空公、雍州刺史，諡曰孝穆。

子侃，字伯欣，襲。除南秦州長史。卒，贈輔國將軍、涼州刺史，諡曰宣。

子紹，字廣祖，襲爵。興和初，征虜將軍、滄州刺史。

侃弟騰，字伏興。卒於安東將軍、光州刺史、襄城縣開國公。

子陟，字祖遷。司空中郎、太尉主簿。

陟弟憬，通直郎。憬弟翽，襲父爵。

騰弟隆之，武定末，太保、尚書令、平原郡開國公。

崔逞，字叔祖，清河東武城人也，魏中尉琰之六世孫。曾祖諒，晉中書令。祖遇，仕石虎，為特進。父瑜，黃門郎。

逞少好學，有文才。遭亂，孤貧，躬耕于野，而講誦不廢。慕容暐時，郡舉上計掾，補著作郎，撰燕記。遷黃門侍郎。及苻堅并慕容暐，以為齊郡太守。堅敗，司馬昌明以逞為清河、平原二郡太守。為翟遼所虜，授以中書令。慕容垂滅翟釗，以為祕書監。慕容寶東走和龍，為留臺吏部尚書。及慕容驎立，逞攜妻子亡歸太祖。張袞先稱美逞，及見，禮遇甚重。拜為尚書，任以政事，錄三十六曹，別給吏屬，居門下省。尋除御史中丞。

太祖攻中山未克，六軍乏糧，民多匿穀，問羣臣以取粟方略。逞曰：「取椹可以助糧。故飛鴞食椹而改音，詩稱其事。」太祖雖銜其侮慢，然兵既須食，乃聽以椹當租。逞又曰：「可使軍人及時自取，過時則落盡。」太祖怒曰：「內賊未平，兵人安可解甲仗入林野而收椹乎？是何言歟！」以中山未拔，故不加罪。天興初，姚興侵司馬德宗襄陽戍，戍將郗恢馳使乞師於常山王遵，遵以聞。太祖詔逞與張袞為遵書以答。初，恢與遵書云：「賢兄虎步中原」，太祖以言悖君臣之體，敕逞、袞亦貶其主號以報之。逞、袞乃云「貴主」。太祖怒曰：「使汝貶其主以答，乃稱貴主，何若賢兄也！」遂賜死。後司馬德宗荊州刺史司馬休之等數十人為桓玄所逐，皆將來奔，至陳留南，分為二輩：一奔長安，一歸廣固。太祖初聞休之等降，大悅，後怪其不至，詔兗州尋訪，獲其從者，問故，皆曰：「國家威聲遠被，是以休之等咸欲歸闕，及聞崔逞被殺，故奔二處。」太祖深悔之。自是士人有過者，多見優容。

逞七子，二子早亡，第三子義，義弟諲，諲弟禕，禕弟嚴，嚴弟賾。[11]逞之內徙也，終慮不免，乃使其妻張氏與四子留冀州，令歸慕容德，遂奔廣固。逞獨與小子賾在平城。及逞之死，亦以此為譴。

賾，字泰沖。初為太子洗馬，後稍遷散騎常侍，[12]賜爵清河侯，後世祖聞劉義隆以諲為冀州刺史，乃曰：「義隆知用其兄，我豈無冀州也。」乃以賾為平東將軍、冀州刺史。又為大鴻臚，持節策拜楊難當為南秦王。奉使數返，光揚朝命，世祖善之。及驃騎大將軍、樂平王丕等督諸軍取上邽，使賾齎詔於丕前喻難當奉詔。後與方士韋文秀詣王屋山造金丹，不就。真君初卒。賾五子。

長子秉，字公禮。早終，無子。

秉弟廣，字公淵，襲爵。拜平東將軍。子法度，早終。

廣弟軌，字公則。太子中舍人、鎮南司馬。

軌弟穆，字公和。早終。

穆弟叡，字哲，小字男季。高祖初，以交通境外伏誅。從兄景真以子思叔繼叡。

思叔，少為中書學生，遷中書博士。世宗時，歷上黨，鉅鹿太守。自逞之死至叡之誅，三世積五十餘年而在北一門盡矣。

初，三齊平，禕孫相如入國，以才學知名。舉冀州秀才，早卒。相如弟彧，在術藝傳。

逞兄適，[13]字寧祖，亦有名於時。慕容垂尚書左丞，范陽、昌黎二郡太守。

適曾孫延壽，冀州主簿。輕財好施，甚收鄉曲之譽。

延壽子隆宗，簡率愛友，居喪以孝聞。歷位冀州別駕，蘭陵、燕郡二郡太守，司空諮議參軍，冀州中正，中軍大將軍府長史。仁信待物，出於至誠，故見重於世。卒，贈前將軍。齊州刺史，諡曰孝。

子敬保，員外散騎侍郎、冀州儀同府從事中郎。卒，贈冀州刺史。

子子恒，官至征虜將軍、魯郡太守。早卒。

子恒弟子安，冠軍將軍、西兗州司馬。

子安弟子昇，開府參軍。武定中，坐連元瑾事，兄弟並伏法。

封懿，字處德，勃海蓨人也。曾祖釋，晉東夷校尉。父放，慕容暐吏部尚書。兄孚，慕容超太尉。懿儁偉有才氣，能屬文，與孚雖器行有長短，然名位略齊。仕慕容寶，位至中書令、民部尚書。寶敗，歸闕，除給事黃門侍郎、都坐大官、寧朔將軍、章安子。太祖數引見，問以慕容舊事。懿應對疏慢，廢還家。太宗初，復徵拜都坐大官，進爵為侯。泰常二年卒。懿撰燕書，頗行於世。

子玄之，坐與司馬國璠、溫楷等謀亂，伏誅。臨刑，太宗謂之曰：「終不令絕汝種也，將宥爾一子。」玄之請曰：「弟虔之子磨奴，字君明，早孤，乞全其命。」乃殺玄之四子，而赦磨奴。

磨奴被刑為宦人。崔浩之誅也，世祖謂磨奴曰：「汝本應全，所以致刑者，事由浩之故。」後為中曹監，西使張掖，賜爵富城子，加建威將軍、給事中。久之，出為冠軍將軍、懷州刺史。太和七年卒。贈平東將軍、冀州刺史、勃海公，諡曰定。以族子叔念為後，高祖賜名回。

回父鑒，即慕容暐太尉弈之後也。回，皇興初為中書學生。襲爵富城子，累遷太子家令。世宗即位，以回行華州事。回在州鞭中散大夫党智孫，為尚書左丞韋績糾奏，[14]免。尋除鎮遠將軍、安州刺史。山民愿朴，父子賓旅，同寢一室。回下車，勒令別處，其俗遂改。徵為太尉長史，頻行定州、徐州事，尋除後將軍、汾州刺史。

肅宗初，轉涼州刺史，加右將軍，固辭不拜，仍授平北將軍、瀛州刺史。時大乘寇亂之後，加以水潦，百姓困乏。回表求賑恤，免其兵調，州內甚賴之。又為度支尚書。尋轉都官尚書，冀州大中正。滎陽鄭雲諂事長秋卿劉騰，貨騰紫纈四百匹，得為安州刺史。除書旦出，暮往詣回，坐未定，謂回曰：「我為安州，卿知之否？彼土治生，何事為便？」回答之曰：「卿荷國寵靈，位至方伯，雖不能拔園葵，去織婦，宜思方略以濟百姓，如何見造而問治生乎？封回不為商賈，何以相示。」雲慚媿失色。

靈太后臨朝，召百官問得失，羣臣莫敢言。回對曰：「昔孔丘為司寇，十日而誅少正卯，魯國肅然，欺巧自息。姬旦行戮，不避兄弟，周道用隆。徐偃專行仁義，其國乃滅。自古及今，未有不厲威刑而能治者。頃來頗由長吏寬怠，侵剝百姓，盜賊羣起。請肅刑書，以懲未犯。」太后意納之，而不能用。轉為七兵尚書，領御史中尉。尚書右僕射元欽與從父兄麗妻崔氏姦通，回乃劾奏，時人稱之。除鎮東將軍、冀州刺史。

肅宗末，徵為殿中尚書，頻表遜職，以為右光祿大夫。莊帝初，遇害於河陰，時年七十七。贈侍中、車騎大將軍、司空公、定州刺史，諡曰孝宣。

長子隆之，武定中，開府儀同三司、齊州刺史、安德郡開國公。

子子繪，武定中，勃海太守。

隆之弟興之，字祖冑。經明行修，恬素清靜。起家太學博士，員外郎。出為瀛冀二州平北府長史，所歷有當官之譽。孝昌中卒。天平中，追贈散騎常侍、撫軍將軍、雍州刺史。尋重贈殿中尚書，諡曰文。[15]

子孝琬，字子倩。[16]武定末，開府中郎。

孝琬弟孝琰，祕書郎。

興之弟延之，字祖業。天平中，驃騎大將軍、青州刺史、[17]剡縣開國子。

磨奴既以回為後，請於顯祖，贈鑒寧遠將軍、滄水太守。

鑒長子琳，字彥寶。顯祖末，本州表貢，拜中書博士。高祖初，大軍南討，琳參鎮南軍事。後為河南七州大使。還，拜中書侍郎，與侍中、南平王馮誕等議定律令，賜布帛六百匹、粟六百石、馬牛各一。遷太尉長史，轉司宗下大夫，有長者之稱。行東兗州事。及改定百官，除司空長史。出為立忠將軍、南青州刺史、兼散騎常侍、持節、西道大使。還為長兼太中大夫，轉廣平內史，又為光祿大夫。世宗末，除後將軍、夏州刺史。徵為安東將軍、光祿大夫。神龜二年卒。贈使持節、撫軍將軍、相州刺史。

子元稱，元稱弟子盛，並早卒。

子盛弟子施，武定末，沛郡太守。

琳子肅，在文苑傳。

懿從兄子愷，字思悌，弈之孫也。父勸，慕容垂侍中、太常卿。愷，給事黃門侍郎、散騎常侍。後入代都，名出懿子玄之右，俱坐司馬氏事死。愷妻，盧玄姊也。愷子伯達棄母及妻李氏南奔河表，改婚房氏。顯祖末，伯達子休傑內入，祖母盧猶存，垂百歲矣，而李已死。休傑，高祖時以歸國勳為河間太守，兼冀州咸陽王府諮議參軍。

休傑從弟靈祐，仕劉義隆為青州治中、勃海太守。慕容白曜平三齊，靈祐率二百人詣白曜降，賜爵下密子。後除建威將軍、勃海太守。卒。

子進壽，襲爵。肅宗時，為揚州治中，以失義州為刺史元志所殺。事具志傳。

子子游，武定中，開府中兵參軍。

進壽弟蚌，卒於冀州別駕。

蚌弟粲，起家荊州長流參軍。司空水曹參軍、殿中侍御史。累遷征東將軍、廣州長史。還，除光祿大夫。卒，贈衞將軍、冀州刺史。

回族叔軌，字廣度。沉謹好學，博通經傳。與光祿大夫武邑孫惠蔚同志友善，惠蔚每推軌曰：「封生之於經義，非但章句可奇，其標明綱格，統括大歸，吾所弗如者多矣。」善自修潔，儀容甚偉。或曰：「學士不事修飾，此賢何獨如此？」軌聞，笑曰：「君子整其衣冠，尊其瞻視，何必蓬頭垢面，然後為賢。」言者慚退。

太和中，拜著作佐郎，稍遷尚書儀曹郎中。兼員外散騎常侍，銜命高麗。高麗王雲恃其偏遠，稱疾不親受詔。軌正色詰之，喻以大義，雲乃北面受詔。先是，契丹虜掠邊民六十餘口，又為高麗擁掠東歸。軌具聞其狀，移書徵之，雲悉資給遣還。有司奏軌遠使絕域，不辱朝命，權宜曉慰，邊民來蘇，宜加爵賞。世宗詔曰：「權宜徵口，使人常體，但光揚有稱，宜賞一階。」轉考功郎中，除本郡中正。勃海太守崔休入為吏部郎，以兄考事干軌。軌曰：「法者，天下之平，不可以舊君故虧之也。」休歎其守正。軌在臺中，稱為儒雅。奏請遣四門博士明經學者，檢試諸州學生。詔從之。尋除國子博士，加揚武將軍。假通直散騎常侍，慰勞汾州山胡。

司空、清河王懌表修明堂辟雍，詔百僚集議。軌議曰：「明堂者，布政之宮，在國之陽，所以嚴父配天，聽朔設教，其經構之式，蓋已尚矣。故周官匠人職云：夏后氏世室，殷人重屋，周人明堂，五室、九階、四戶、八窗。鄭玄曰：『或舉宗廟，或舉王寢，或舉明堂，互之以見同制。』然則三代明堂，其制一也。案周與夏殷，損益不同，至於明堂，因而弗革，明五室之義，得天數矣。是以鄭玄又曰：五室者，象五行也。然則九階者，法九土；四戶者，達四時；八窗者，通八風。誠不易之大範，有國之恒式。若其上圓下方以則天地，通水環宮以節觀者，茅蓋白盛為之質飾，赤綴白綴為之戶牖，皆典籍所具載，制度之明義也。在秦之世，焚滅五典，毀黜三代，變更先聖，不依舊憲。故呂氏月令見九室之義，大戴之禮著十二堂之論。漢承秦法，亦未能改，東西二京，俱為九室。是以黃圖、白虎通，蔡邕、應劭等，咸稱九室以象九州，十二堂以象十二辰。夫室以祭天，堂以布政。依天而祭，故室不過五；依時布政，故堂不踰四。州之與辰，非所可法，九與十二，其用安在？今聖朝欲尊道訓民，備禮化物，宜則五室，以為永制。至如廟學之嫌，臺沼之雜，袁準之徒已論正矣，遺論具在，不復須載。」

尋以本官行東郡太守。遷前軍將軍、行夏州事。好立條教，所在有績。轉太子僕，遷廷尉少卿，加征虜將軍。卒，贈右將軍、濟州刺史。

初，軌深為郭祚所知，祚常謂子景尚曰：「封軌、高綽二人，並幹國之才，必應遠至。吾平生不妄進舉，而每薦此二公，非直為國進賢，亦為汝等將來之津梁也。」其見重如此。軌既以方直自業，高綽亦以風概立名。尚書令高肇拜司徒，綽送迎往來，軌竟不詣。綽顧不見軌，乃遽歸，曰：「吾一生自謂無愆規矩，今日舉措，不如封生遠矣。」軌以務德慎言，修身之本，姦回讒佞，世之巨害，乃為務德、慎言、遠佞、防姦四戒，文多不載。

軌長子偉伯，字君良。博學有才思，弱冠除太學博士，每朝廷大議，偉伯皆預焉。雅為太保崔光、僕射游肇所知賞。太尉、清河王懌辟參軍事，懌親為孝經解詁，命偉伯為難例九條，皆發起隱漏。偉伯又討論禮、傳、詩、易疑事數十條，儒者咸稱之。尋將經始明堂，廣集儒學，議其制度。九五之論，久而不定。偉伯乃搜檢經緯，上明堂圖說六卷。正光末，尚書僕射蕭寶夤以為關西行臺郎。及寶夤為逆，偉伯乃與南平王冏潛結關中豪右韋子粲等謀舉義兵。事發見殺，年三十六，時人惜之。永安中，追贈散騎常侍、征虜將軍、瀛州刺史，聽一子出身。偉伯無子，轉授第三弟翼。偉伯撰封氏本錄六卷，并詩賦碑誄雜文數十篇。

偉伯弟業，字君脩。奉朝請，領殿中侍御史。早卒。

業弟翼，字君贊。美容貌，腰帶十圍。以兄偉伯立節之勳，除給事中。後加揚烈將軍。武定初卒。

翼弟述，字君義。武定末，廷尉少卿。

述弟詢，字景文。尚書起部郎。

史臣曰：高敬侯才鑒明遠，見機而作，身名俱劭，世載人英，天所贊也。崔逞文學器識，當年之俊，慮遠忽微，俱以為禍。賾有茲休烈，厥世不延。封懿獲全為幸，回乃克光家，世不乏人矣。

校勘記
 漢太傅裒之後　錢氏考異卷二八云：「唐書宰相世系表〈卷七一下〉後漢渤海太守高洪，居渤海蓨縣，『四世孫裒，字宣仁，太子太傅』，此即湖之祖也。此『太傅』上當有『太子』二字。漢時太傅為上公，除授者甚少，安得『高裒』其人乎？」按這種祖先官爵大抵據子孫所編的譜牒，多不可信。不僅漢無官居太傅的高裒，連「太子太傅」也難究詰。
 天安中　張森楷云：「據下云『高宗深重之』，『天安』是顯祖〈拓跋弘〉年號。疑『天安』為『太安』之誤。『太安』是高宗〈拓跋濬〉第三年號。」
 追贈使持節侍中都督青徐齊濟兗五州諸軍事〈至〉青州刺史　諸本上「青」字作「壽」。錢氏考異卷二八云：「『壽』當作『青』，地形志無壽州。」按錢說是，所贈刺史是青州，都督諸州的第一州照例為所任刺史之州。今改正。
 何往非善　冊府卷八九五〈一０五九三頁〉「往」作「知」。按鄰伍是勸他遷居，不是阻他遷居或出行，「往」字答非所問。疑作「知」是。
 子嶽武定末侍中太傅公　按北齊書卷一三清河王岳傳武定六年除太尉，至高洋稱帝後，天保五年，進太保。他從未為太傅，「傅」字當是「尉」之訛。
 〈闕〉帶金城太守神龜初卒　原文上不注「闕」字，和上文「卒贈龍驤將軍、涇州刺史」句相連，不提行。按前已記「卒」，下又說「神龜初卒」，哪有一人「卒」二次之理！且金城郡屬河州，不屬涇州〈見卷一０六下地形志下〉，不可能以涇州刺史帶金城太守。又北魏帶太守的例為州之長史、別駕和戍主，刺史也不會有「帶太守」是名號。因知此處所述實是二人。所云「卒，贈龍驤將軍、涇州刺史」者是高真，其「帶金城太守，神龜初卒」者乃另一人，傳脫去其名和歷官事迹，和上文相連，以致語不可解。今提行上注「闕」字。參下校記[八]。
 永興末　按「永興」乃拓跋嗣年號〈四０八－四一三〉，後來元脩曾改元永興〈五三二〉，旋即發覺重了上代年號，又改「永熙」。元脩的「永興」，不過幾天，談不上「初」或「末」。上文稱貫父仁死於正光中〈五一九－五二四〉，這裏「永興」當是「永熙」之訛。
 拔弟䐗兒　諸本於䐗兒傳末有宋人校語云：「傳無拔事，而載拔弟䐗兒，不知拔何人也。」〈殿本入考證，未說明出於宋人校語。〉按上文「帶金城太守，神龜初卒」者當即是拔。其人應是高真子，高仁父。據下文，䐗兒孫永樂。永樂，北齊書卷一四有傳，乃高歡從祖兄子，則其祖䐗兒、伯祖拔乃高歡伯叔輩。高真是高歡伯祖〈歡祖謐之兄〉，其子正應為歡之伯叔，輩行相當。因疑上文「涇州刺史」下脫去「子拔」和歷官事迹，只殘留「帶金城太守，神龜初卒」九字。正因拔在河州任官，故拔子仁亦為河州別駕，而拔弟徽後來被河州當地士夫推為「行河州事」以抗變亂軍，情事亦合。
 顯國弟達武定中驃騎將軍行滄州事　墓誌集釋有高建墓誌〈圖版三０九〉，稱曾祖湖，祖拔，父猛。敍高建的終官為「行滄州事」。誌之拔即此傳之高湖子、高達祖各拔。〈非「拔弟䐗兒」之拔，一為湖子，一為湖孫，各拔乃鮮卑名，不嫌伯姪同名。〉誌之猛即傳之高達父猛虎。世次終官均合，故集釋七以為傳「達」字為「建」之訛。按墓誌集釋又有高建妻王氏誌〈圖版三一０之二〉稱建為「神武皇帝再從弟」，與傳所敍高達的行輩也相符，集釋說是。
 沃野鎮長　按「長」下疑脫「史」字，或「長」是「將」之訛。
 嚴弟賾　南本以下諸本及北史卷二四崔逞傳「賾」都作「頤」，獨百衲本作「賾」。又卷二四崔玄伯附崔模傳、卷三五崔浩傳、卷一０一氐傳〈補〉並作「頤」，唯卷四上世祖紀上延和二年九月戊午條作「賾」。按墓誌集釋盧令媛墓誌〈圖版三七〉稱曾祖度世，「夫人清河崔氏，父賾，散騎常侍、大鴻臚卿、使持節、平東將軍、青冀二州刺史、清河侯」。歷官、封爵與此傳相符。知百衲本作「賾」獨是，今從之。以下他處訛「頤」均據改，不再出校記。
 後稍遷散騎常侍　諸本「常侍」作「尚書」，北史卷二四作「常侍」。按「散騎尚書」不知是散騎侍郎還是散騎常侍，尚書也不知何曹，魏書敍歷官一般不作如此簡稱，檢盧令媛墓誌記崔賾官位也作「散騎常侍」，別無尚書的記載〈見上條校記〉。知「尚書」乃「常侍」之訛，今據北史改。
 逞兄適　北史卷二四「適」作「遹」。張森楷云：「據其字『寧祖』，似以作『遹』為是。」按「遹」有紹述、繼承之義，張說是。
 為尚書左丞韋績糾奏　按卷四五韋閬附韋纘傳，稱纘以兼司徒右長史轉長兼尚書左丞。壽春降魏，王肅出鎮揚州，請纘為長史。據卷八世宗紀，壽春降魏在景明元年正月。卷六三王肅傳稱肅和彭城王勰率兵赴壽春，敗南齊軍，還朝，「進位開府儀同三司」，「尋以肅為散騎常侍、都督淮南諸軍事、揚州刺史」。世宗紀，肅加開府儀同三司在是年六月，則為揚州刺史，請韋纘為長史當在六月後。此傳稱封回在元恪即位後為華州刺史，這時韋纘正是長兼尚書左丞，則奏劾封回者自即韋纘。「績」當是「纘」形近而訛。
 諡曰文　百衲本、南本、汲本、局本「文」作「孝」，汲、局二本下注「一作『文』」。北、殿二本及北史卷二四封懿傳附見封興之作「文」。按唐書卷七一下宰相世系表也作「文」。這裏「孝」字當是下行「孝琬」的「孝」字錯簡而誤，今從北、殿本。
 子孝琬字子倩　百衲本、南本、汲本無「孝」字，北本、殿本及北史卷二四封懿傳附孝琬有，又「子倩」作「士倩」。按北齊書卷二一封隆之傳作「孝琬字子倩」。此傳百衲等本孝琬的「孝」字錯簡在上行，今從北、殿本。又下文「孝琬弟孝琰」，上「孝」字，百衲等本訛作「子」，也從北、殿本。孝琬之字則北齊書也作「子倩」，今從百衲等本。
 天平中驃騎大將軍青州刺史　按北齊書卷二一封隆之附封延之傳，興和初〈五三九〉才除中堅將軍，豈有天平中〈五三四－五三八〉先已官驃騎大將軍之理？北齊書稱興和二年，延之死後贈驃騎大將軍，此或是舉贈官，而年號有誤。又延之先是「行晉州事」，贈官是「冀州刺史」，此云「青州刺史」，也不合。


Chinese text: This work was published before January 1, 1923, and is in the
public domain worldwide because the author died at least 100 years ago.
