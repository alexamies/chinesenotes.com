李順
李順，字德正，趙郡平棘人也。父系，慕容垂散騎侍郎，東武城令，治有能名。太祖定中原，以系為平棘令。年老，卒於家。贈寧朔將軍、趙郡太守、平棘男。順博涉經史，有才策，知名於世。神瑞中，中書博士，轉中書侍郎。始光初，從征蠕蠕。以籌略之功，拜後軍將軍，仍賜爵平棘子，加奮威將軍。

世祖將討赫連昌，謂崔浩曰：「朕前北征，李順獻策數事，實合經略大謀。今欲使總攝前驅之事，卿以為何如？」浩對曰：「順智足周務，實如聖旨。但臣與之婚姻，深知其行，然性果於去就，不可專委。」世祖乃止。初浩弟娶順妹，又以弟子娶順女，雖二門婚媾，而浩頗輕順，順又弗之伏也。由是潛相猜忌，故浩毀之。至統萬，大破昌軍，順謀功居右，轉拜左軍將軍。後征統萬，遷前將軍，授之以兵。昌出逆戰，順督勒士眾，破其左軍。及克統萬，世祖賜諸將珍寶雜物，順固辭，唯取書數千卷。世祖善之。至京論功，以順為給事黃門侍郎，賜奴婢十五戶，帛千匹。又從擊赫連定於平涼。三秦平，遷散騎常侍，進爵為侯，加征虜將軍，遷四部尚書，甚見寵待。

沮渠蒙遜以河西內附，世祖欲精簡行人，崔浩曰：「蒙遜稱蕃，款著河右，若俾遐域流通，殊荒畢至，宜令清德重臣奉詔褒慰，尚書李順即其人也。」世祖曰：「順納言大臣，固不宜先為此使。若蒙遜身執玉帛而朝於朕，復何以加之？」浩曰：「邢貞使吳，亦魏之太常。苟事是宜，無嫌於重。爾日之行，豈吳王入覲也。」世祖從之，以順為太常，策拜蒙遜為太傅、涼王。使還，拜使持節、都督秦雍梁益四州諸軍事、寧西將軍、開府、長安鎮都大將，進爵高平公。未幾，復徵為四部尚書，加散騎常侍。

延和初，復使涼州。蒙遜遣中兵校郎楊定歸白順曰：「年衰多疹，舊患發動，腰脚不隨，不堪拜伏。比三五日，消息小差，當相見。」順曰：「王之年老，朝廷所知。以王祗執臣禮，別有詔旨，豈得自安不見上使也。」蒙遜翌日延順入，至庭中，而蒙遜箕坐隱几，無動起之狀。順正色大言曰：「不謂此叟無禮乃至於是！今則覆亡之不恤，而敢陵侮天地。魂神逝矣，何用見之。」將握節而出。蒙遜使定歸追順於庭曰：「太常既雅恕衰疾，傳云朝廷有不拜之詔，是以敢自安耳。若太常曰：『爾拜爾跽，而不祗命。』斯乃小臣之罪矣。」順益怒曰：「齊桓公九合諸侯，一匡天下，周王賜胙，命曰：伯舅無下拜。而桓公奉遵臣節，降而拜受。今君雖功高勳厚，未若小白之勤朝廷，雖相崇重，未有不拜之詔。如便偃蹇自大，此乃速禍之道，非圖久安之計。若朝廷震怒，遂相吞滅，悔何及哉！」蒙遜曰：「太常規之以古烈，懼之以天威，敢不翹悚，敬聽休命。」遂拜伏盡禮。禮畢，蒙遜曰：「夫恃德者昌，恃力者亡。朝廷頃來征伐屢克，境宇已博，但當循理此民，亦足興治。然專務討擊，恐不可常勝。」順曰：「昔太祖廓定洪基，造有區夏。太宗承統，王業惟新。自聖上臨御，志寧四海。是以戎車屢駕，親冒風霜，滅赫連於三秦，走蠕蠕於漠北。闢土開邊，隸首不紀；僵屍截馘，所在成觀。除蕩暴虐，存卹黎庶，威震八荒，聲被九域。自古以來，用兵之美，未有今日之盛。是以遐方荒俗之氓，莫不翹足抗手，斂衽屈膝。天兵四臨，昭德罰罪，何云恃力？夫聖王之用兵也，征南蠻則北狄怨，討西戎則東夷恨，天子安得已哉？」蒙遜曰：「誠如來言，則涼土之民，亦願魏帝遠至，何為復遽驛告警，不舍晝夜？意君之所言，殆為虛事。」順曰：「苗民叛帝舜而親暴君，有扈違后啟而從逆主。咸懾逼於近地，牽制於凶威，自古而然，豈獨涼民也。」

順既使還，世祖問與蒙遜往復之辭，及蒙遜政教得失。順曰：「蒙遜專威河右三十許年，經涉艱難，粗識機變，又綏集荒陬，遠人頗亦畏服，雖不能貽厥孫謀，猶足以終其一世。前歲表許十月送曇無讖，及臣往迎，便乖本意。不忠不信，於是而甚。禮者身之輿，敬者行之本。未有無禮不敬而能久享福祿。以臣觀之，不復周矣。」世祖曰：「若如卿言，則効在無遠，其子必復襲世，襲世之後，早晚當滅？」順對曰：「臣略見其子，並非才俊，能保一隅。如聞敦煌太守牧犍，器性粗立，若繼蒙遜者必此人也。然比之於父，僉云不逮。殆天所用資聖明也。」世祖曰：「朕今方事于東，未暇營西，如卿所言，三五年間不足為晚。且停前計，以為後圖。」既而蒙遜死問至，世祖謂順曰：「卿言蒙遜死，今則驗矣，又言牧犍立，何其妙哉。朕克涼州，亦當不遠。」於是賜絹千匹，廐馬一乘，進號安西將軍。寵待彌厚，政之巨細無所不參。崔浩惡之。

順凡使涼州十有二返，世祖稱其能。而蒙遜數與順遊宴，頗有悖慢之言，恐順東還泄之朝廷，尋以金寶納順懷中，故蒙遜罪釁得不聞徹。浩知之，密言於世祖，世祖未之信。太延三年，順復使涼州，及還，世祖曰：「昔與卿密圖，期之無遠。但以頃年東伐，未遑西顧，荏苒之間，遂及于此。今和龍既平，三方無事，比繕甲治兵，指營河右，掃蕩萬里，今其時也。卿往復積歲，洞鑒廢興，若朕此年行師，當克以不？」順對曰：「臣疇日所啟，私謂如然。但民勞既久，未獲寧息，不可頻動，以增勞悴。願待他年。」世祖從之。五年，議征涼州，順議以涼州乏水草，不宜遠征。與崔浩庭諍。浩固執以為宜征。世祖從浩議。及至姑臧，甚豐水草。世祖與恭宗書以言其事，頗銜順。後謂浩曰：「卿昔所言，今果驗矣。」浩曰：「臣之所言，虛實皆如此類。」初，蒙遜有西域沙門曇無讖，微有方術。世祖詔順令蒙遜送之京邑。順受蒙遜金，聽其殺之。世祖克涼州後，聞而嫌順。涼土既平，詔順差次羣臣，賜以爵位。順頗受納，品第不平。涼州人徐桀發其事。浩又毀之，云：「順昔受牧犍父子重賂，每言涼州無水草，不可行師。及陛下至姑臧，水草豐足。其詐如此，幾誤國事。不忠若是，反言臣讒之於陛下。」世祖大怒，真君三年遂刑順於城西。

順死後數年，其從父弟孝伯為世祖知重，居中用事。及浩之誅，世祖怒甚，謂孝伯曰：「卿從兄往雖誤國，朕意亦未便至此。由浩譖毀，朕忿遂盛。殺卿從兄者，浩也。」皇興初，順子敷等貴寵，顯祖追贈順侍中、鎮西大將軍、太尉公、高平王，諡曰宣王，妻邢氏曰孝妃。順四子。

長子敷，字景文。真君二年，選入中書教學。以忠謹給侍東宮。又為中散，與李訢、盧遐、度世等並以聰敏內參機密，出入詔命。敷性謙恭，加有文學，高宗寵遇之。遷祕書下大夫，典掌要切，加前軍將軍，賜爵平棘子。後兼錄南部，遷散騎常侍、南部尚書、中書監，領內外祕書。襲爵高平公。朝政大議，事無不關。及劉彧徐州刺史薛安都、司州刺史常珍奇以彭城、懸瓠降附，于時朝議，謂彼誠偽未可信保。敷乃固執必然，曰：「劉氏喪亂，釁起蕭牆，骨肉內離，藩屏外叛。今以皇朝之靈，兵馬之力，兼并之會，宜在於今。況安都、珍奇識機歸命，奉誠萬里，小民元元，企仰皇化。今之事機，安可復失？」於是眾議乃同，遣師接援。淮海寧輯，敷有力焉。

敷既見待二世，兄弟親戚在朝者十有餘人。弟弈又有寵於文明太后。李訢列其隱罪二十餘條，顯祖大怒，皇興四年冬，誅敷兄弟，削順位號為庶人。敷從弟顯德、妹夫廣平宋叔珍等，皆坐關亂公私，同時伏法。敷兄弟敦崇孝義，家門有禮，至於居喪法度，吉凶書記，皆合典則，為北州所稱美。既致斯禍，時人歎惜之。

敷長子伯和。次仲良，與父俱死。伯和走竄歲餘，為人執送，殺之。伯和有庶子孝祖，年小藏免。後敷妻崔氏得出宮，養之。至平涼太守。

敷弟式，字景則。學業知名。歷散騎常侍、平東將軍、西兗州刺史，濮陽侯。式自以家據權要，心慮危禍，常敕津吏；臺有使者，必先啟告，然後渡之。既而使人平曉卒至，津吏欲先告式，使者紿云：「我須南過，不停此州，不煩令刺史知也。」津人信之，與使俱渡。使者既濟，突入執式赴都，與兄俱死。

式子憲，字仲軌。清粹，善風儀，好學，有器度。太和初，襲爵，又降為伯。拜祕書中散，雅為高祖所賞。稍遷散騎侍郎，接對蕭衍使蕭琛、范雲。以母老乞歸養，拜趙郡太守。趙脩與其州里，脩歸葬父母也，牧守以下畏之累跡，惟憲不為之屈，時人高之。轉授驍騎將軍、尚書左丞、長兼吏部郎中。遷長兼司徒左長史、定州大中正。尋遷河南尹。參議新令於尚書上省。永平三年，出為左將軍、兗州刺史。四年，坐事除名。後以黨附高肇，為御史所劾。事具高聰傳。正光二年二月，肅宗講於國子堂，召憲預聽，又以子騫為國子生。四年，拜光祿大夫，復本爵濮陽伯。五年，除持節、安西將軍、行雍州刺史。尋除七兵尚書，加撫軍將軍。

孝昌初，元法僧據徐州反叛。詔憲為使持節、假鎮東將軍、徐州都督，與安豐王延明、臨淮王彧等討之。會蕭衍遣其豫章王綜據彭城，俄而綜降。徐州既平，詔遣兼黃門侍郎常景詣軍慰勞，賜憲驊騮馬一匹，仍除征東將軍、揚州刺史、淮南大都督。二年，蕭衍遣其平北將軍元樹、右衞將軍胡龍牙、護軍將軍夏侯亶等來寇壽陽。樹等從下蔡軍於城之東北，亶從黎漿而屯於城南。憲謂不先破元樹等，則夏侯亶無由可克，乃遣子長鈞率眾逆戰。軍敗，長鈞見執。樹等乘之，憲力屈，以城降。因求還國，衍聽歸。既至，敕付廷尉。三年秋，憲女壻安樂王鑒據相州反。靈太后謂鑒心懷劫脅，遂詔賜憲死，時年五十八。永熙中，贈使持節、侍中、都督定冀相殷四州諸軍事、驃騎大將軍、儀同三司、尚書令、定州刺史，諡曰文靜。

子希遠，字景冲。早卒。

子祖悛，襲祖爵。齊受禪，例降。

希遠兄長鈞，興和中，梁州驃騎府長史。

希遠第二弟希宗，字景玄。出後憲兄。性寬和，儀貌雅麗，涉獵書傳，有文才。起家太尉參軍事，轉直後，領侍御史，遷通直散騎常侍。尋為東南道行臺邸珍右丞，與諸軍討賊於彭沛，克之，轉齊獻武王大行臺郎中。遷散騎常侍、中軍大將軍、金紫光祿大夫。獻武王擢為中外府長史，為齊王納其第二女。希宗以人望兼美，深見禮遇。出行上黨太守。尋而遘疾，興和二年四月卒於郡，年四十。贈使持節、都督定冀滄瀛殷五州諸軍事、驃騎大將軍、司空公、殷州刺史，諡曰文簡。

長子祖昇，武定末，太子洗馬。

希宗弟希仁，字景山。武定末，國子祭酒、兼給事黃門侍郎。

希仁弟騫，字希義。博涉經史，文藻富盛。年十四，國子學生。以聰達見知。歷大將軍府法曹參軍、太宰府主簿，轉中散大夫，遷中書舍人，加通直散騎常侍。曾為釋情賦，曰：

單閼之年，無射之月，余承乏攝官，直於本省。對九重之清切，望八襲之崢嶸，感代序以長懷，觀爽氣而軫慮。籠樊之念既多，寥廓之想彌切。含毫有思，斐然成賦。猶潘生之秋興，王子之登閣也。厠鄭璞於周寶，編魚目於隨珠，未敢自同作者，蓋亦各言爾志云。
荷峻極之層構，導積石之洪流。有馬形而謨舜，亦龍德而史周。爰相趙之鴻烈，逮藩魏之優遊。為衢樽於上葉，號木鐸於前修。若豢龍之不隕，似窮桑之世濟。[1]故抱玉而懷珠，且滋蘭而樹蕙。或舟楫以匡時，或棲遲以卒歲。尚無忝於先人，諒貽厥於來裔。書金冊以葳蕤，布銀繩而昭晣。清風忽其緬邈，啟皇祖於庚寅。〈李伯仁上東門銘曰：「上東少陽，厥位在寅。條風動物，月值孟春。」王武子詩曰：「於顯我王，緝乘斯民。俊明有德，嚴恭惟夤。」〉逢軒教之方洽，遇周命之惟新。譬龍虎其有合，信山川而降神。若勝庭之五傑，似不速之三人。協嗜欲於將至，豈物色而方臻。荷天寵以來儀，步康衢而騁力。如乾元之利貞，若坤四之方直。內弼諧於本朝，外闢土於殊域。乘紫氛以厲羽，負青天而鼓翼。既公侯之必復，亦慶緒之所融。績並樹於八凱，道俱升於二宮。遂遵流以至海，且因岳而為嵩。同羽儀於班氏，均載德於楊公。何日月之逾邁，引寒暑而相終。委晉會於弱齒，遺堂構於微躬。
嗟蒙昧之無取，故告舍而不及。已濩落而少成，又擁腫而無立。愧精堅於百鍊，慚忠信於十邑。非珪璋之特達，詎芳菲之易襲。未砥礪以自進，寧琢磨而成章。乖宋子之萬字，異應生之五行。不請觀於石室，豈借書於晉皇。求班莊而不遂，[2]況蔡文之可望？參四科其未獲，入三選而誰許。本無聲於梁魏，故未聞於陳汝。居玉石以多迷，宅顯晦而乖所。既無懷於四至，安有情於再舉。雖衣冠之末冑，而世祿之緒餘。等渤澥之乘雁，類九罭之逃魚。處江淮而不變，對朝市而閑居。空闔門以靖軌，非論道而修書。少賓客於季彥，謝朋交於太初。
在正光之御曆，實明皇之拱己。曾問政於上學，著為君而我齒。叫閽人以望予，遂陟降於庭止。同崔駰之謁帝，若謝兼之來仕。[3]逮孝莊之入統，乃道喪而時昏。水羣飛於溟海，火載燎於中原。延膠船而越水，若朽索而乘奔。玉羊失而無御，金雞亡而不存。天步忽其多難，橫流且其云始。既雲擾而海沸，亦岳立而棊峙。睇三綱之日紊，見四維之不理。顧茂草以傷懷，視匪車而思起。雖風雨之如晦，亮膠喈而不已。自牽役於宰朝，實有懷於胥耻。在下僚而栖屑，願奮迅於泥滓。眷故鄉以臨睨，悵有動於思歸。越來流以鼓枻，遡北風而結騑。入成都之舊宅，反觀津之故扉。乃曲肱而不悶，信抱甕而無機。且耕而食，且蠶而衣。恒一日以自省，亦三月而無違。遊仁義之肴覈，採墳素之精微。誠因閑而養拙，亦有樂於嘉肥。
及勾芒御節，姑洗之首，散遲遲於麗日，發依依於弱柳。鳥間關以呼庭，花芬披而落牖。聽乃越於笙簧，望有踰於新婦。襲成服以逍遙，願良辰而聊厚。乃席壠而踞石，遂嘯儔而命偶。同浴沂之五六，似禊洛之八九。或促膝以持肩，或援笙而鼓缶。賓奉萬年之觴，主報千金之壽。各笑語而卒獲，傳禮儀於不朽。斯蓋先民之所樂，而余心之所守也。至於少昊為帝，庚辛處躔，視墟里之蕭蕭，過寒夜之綿綿。積霜靄於近援，起泬寥於遠天。思多端以類長，若臨水而登山。幸出遊之或寫，冀觀濤之可蠲。遂杖策緩步，或漁或田。弋鳧雁於清溪，釣魴鯉於深泉。張廣幕，布長筵。酌濁酒，割芳鮮。起白雪於促柱，奉綠水於危弦。賦湛露而不已，歌驪駒而未旋。跌蕩世俗之外，疏散造化之間。人生行樂，聊用永年。
悟柱下之稱工，聞首陽之為拙。既有惜於苽懸，且自悲於井渫。訪鄭詹之格言，求季主之高說。去衡門以策駟，望象魏而投轍。服毳衣以從務，乘大車而就列。比汗海而無紀，喻江河而有缺。眷重地而懼深，念索米而慚結。
運有折於玉斗，時忽亡於金鏡。始蒙塵以播蕩，卒流彘而居鄭。彼上天之降鑒，實下民之請命。因艱難以隆基，據殷憂而啟聖。調南風以負扆，居北辰而為政。創彝倫於九疇，班平章於百姓。喻繩契以論蹤，援成昭而比盛。酌徙鎬之故典，究遷亳之遺令。奄四海以為家，開七百而增慶。覩禮樂之方隆，信光華之始映。百揆鬱以時序，四門穆其惟清。如得人於漢世，比多士於周庭。有一匡以作相，或十亂而為楨。各秉文而經武，故天平而地成。伊余身之忝穢，得再入於承明。執綸言之猶紼，戴會弁之如星。非巡潰以窺井，信夕惕而懷驚。
承周任之有言，攬老子之知足。奉烱誡以周旋，抱徽猷而與屬。每有偃於唯塵，恒興言於寵辱。思散髮以抽簪，願全真而守朴。眷疏傅以徘徊，望申公而躑躅。冀鄙志之獲展，庶微願之逢時。歌致命而可卜，詠歸田而有期。揖帝城以高逝，與人事而長辭。擊壤而頌，結草而嬉。援巢父以戲潁，追許子而升箕。供暮餐於沆瀣，給朝餌於瓊芝。同糟醨而無別，混名實而不治。放言肆慾，無慮無思。何鷦鷯之可賦，鴻鵠之為詩哉。
尋加散騎常侍、殷州大中正、鎮南將軍、尚書左丞。仍以本官兼散騎常侍使蕭衍。後坐事免，論者以為非罪。

騫嘗贈親友盧元明、魏收詩曰：「幽棲多暇日，總駕萃荒坰。南瞻帶宮雉，北睇拒畦瀛。流火時將末，懸炭漸云輕。寒風率已厲，秋水寂無聲。層陰蔽長野，凍雨暗窮汀。侶浴浮還沒，孤飛息且驚。三褫俄終歲，一丸曾未營。閑居同洛涘，歸身款武城。稍旅原思藋，坐夢尹懃荊。監河愛斗水，蘇子惜餘明。益州達友趣，[4]廷尉辯交情。豈若忻蓬蓽，收志偶沉冥。」後詔兼太府少卿。尋除征南將軍、給事黃門侍郎。死於晉陽。所著詩賦碑誄，別有集錄。贈本將軍、太常、殷州刺史。齊受禪，重贈使持節、侍中、都督殷滄二州諸軍事、車騎大將軍、儀同三司，仍殷州刺史，諡曰文惠。

騫弟希禮，字景節。武定末，通直散騎常侍。

希遠庶長兄長劍，[5]興和中，梁州驃騎府長史。

式弟弈，字景世。美容貌，有才藝。早歷顯職，散騎常侍、宿衞監、都官尚書，安平侯。與兄敷同死。太和初，文明太后追念弈兄弟，乃誅李訢，存問憲等一二家，[6]歲時賜以布帛。

弈別生弟冏，字道度。少為中散。逃避得免。太和中，拜下大夫、南部給事。出為龍驤將軍、南豫州刺史。還，拜冠軍將軍。尋除光祿大夫，守度支尚書。二十一年，高祖幸長安，冏以咸陽山河險固，秦漢舊都，古稱陸海，勸高祖去洛陽而都之。後高祖引見，笑而謂之曰：「卿一昨有啟，欲朕都此。昔婁敬一說，漢祖即日西駕。尚書今以西京說朕，仍使朕不廢東轅，當是獻可理殊，所以今古相反耳。」冏對曰：「昔漢祖起於布衣，欲藉嶮以自固，婁敬之言，合於本旨。今陛下百世重光，德洽四海，事同隆周，均其職貢，是以愚臣獻說，不能上動。」高祖大悅。其年冏卒。賜錢二十萬，布百匹，朝服一具，衣一襲。冏性鯁烈，敢直言，常面折高祖，彈駁公卿，無所回避，百僚皆憚之。高祖常加優禮，故車駕巡幸，恒兼尚書右僕射。雖才學不及諸兄，然公強當世，堪濟過之。

子祐，字長禧。篤穆友于，見稱於世。歷位給事中、尚書祠部郎、相州撫軍府長史、司空從事中郎、博陵太守。所在亦以清幹著稱。

祐弟太，字季寧。涉歷書傳。太尉行軍員外郎。

順弟修基，陳留太守。卒。

子探幽。探幽兄子洪鸞，河間太守。

洪鸞孫悕傑，樂陵太守。武定中，以貪汙賜死。

脩基季弟惲，字善祖，小字藥囊。少有高名，為中書侍郎。從世祖征涼州，戰沒。時人咸惜焉。

初順與從兄靈、從弟孝伯並以學識器業見重於時，故能砥礪宗族，競各修尚。靈與族叔詵、族弟熙等俱被徵。事在高允高士頌。[7]

詵，字令孫。京兆太守。詵後繼。〈闕〉

秀林，小名榼。性強直。太和中，自中書博士為頓丘相，豪右畏之。景明初，試守博陵郡，批強扶弱，政以威嚴為名。以母憂去職。後為太尉諮議參軍，假節，行荊州事。拜司徒司馬，加冠軍將軍、定州大中正、太中大夫。正光中卒，年六十三。贈左將軍、齊州刺史。

子裔，字徽伯。出後秀林兄鳳林。裔初除汝南王悅常侍，稍遷定州別駕。孝昌中，為定州鎮軍長史，加輔國將軍，帶博陵太守。于時逆賊杜洛周侵亂州界，尋假平北將軍，防城都督。賊既圍城，裔潛引洛周，州遂陷沒。洛周僭竊，特無綱紀，至於市令驛帥，咸以為王，呼曰市王、驛王。乃封裔為定州王。洛周尋為葛榮所滅，裔仍事榮。永安初，尒朱榮既擒葛榮，遂縶裔及高敖曹、薛脩義、李無為等於晉陽。從榮至洛。榮死乃免。普泰初，以裔為持節、散騎常侍、安北將軍、兼給事黃門侍郎、慰勞山東大使。永熙中，除鎮東將軍、金紫光祿大夫、齊獻武王大丞相諮議參軍。天平初，以預定策之功，封固安縣開國伯，食邑四百戶，加征東將軍。車駕遷鄴，為大行臺右丞，留在洛陽，監修宮殿。尋除使持節、大將軍、陝州刺史。[8]四年八月，宇文黑獺攻陷州城，被執見害，年五十。詔贈使持節、都督定冀瀛殷四州諸軍事、驃騎大將軍、尚書令、司徒公、定州刺史。

子直，襲。[9]武定末，司徒屬。齊受禪，例降。

裔弟景義，大司馬諮議參軍、殷州大中正。

景義弟伯穆，武定末，合州刺史。

秀林從弟煥，字仲文，小字醜瓌。有幹用。少與酈道元俱為李彪所知。自給事中轉治書侍御史。恒州刺史穆泰據代都謀反，高祖詔煥與任城王澄推治之。煥先驅至州，宣旨曉喻，仍誅泰等。景明初，遷司空從事中郎。蕭寶卷豫州刺史裴叔業以壽春歸附，詔煥以本官為軍司，與楊大眼、奚康生等率眾迎接。煥至淮西，叔業兄子植遣使送質。煥等濟師，入城撫慰，民咸忻悅。仍行揚州事，賜爵容城伯。軍還，行河內郡事。拜司徒右長史。以荊蠻擾動，敕煥兼散騎常侍慰勞之，降者萬餘家。除輔國將軍、梁州刺史。時武興氐楊集起舉兵作逆，令弟集義邀斷白馬戍。敕假煥平西將軍，督別將石長樂、統軍王祐等與軍司苟金養俱討之，大破集起軍。會秦州民呂苟兒反，煥仍令長樂等由麥積崖赴援。屬都督元麗至，遂共平之。時氐王楊定進猶據方山，與苟兒影響，煥密募氐趙芒路斬定進。還朝，遇患卒，時年四十四。贈征虜將軍、幽州刺史，諡曰昭。

子密，武定中，襄州刺史。

秀林族子肅，字彥邕。歷奉朝請，清河王懌郎中令。稍遷洛陽令、步兵校尉、員外常侍。初謟附侍中元暉，後以左道事侍中穆紹。常裸身被髮，畫腹銜刀，於隱屏之處為紹求福，故紹愛之。延昌四年，薦肅為黃門郎，加光祿大夫。肅為性酒狂，熙平初從靈太后幸江陽王繼第，肅時侍飲，頗醉，言辭不遜，抗辱太傅、清河王懌，為有司彈劾。靈太后怒之，出為章武內史。歲餘，遷右將軍、夏州刺史。卒，贈左將軍、齊州刺史。

肅從弟曒，字景林。有學識。初除奉朝請，太學博士、司空主簿。以母憂去職。服闋，拜左軍將軍。正光中，元叉以其弟羅為青州刺史，曒為羅平東府長史。遷廷尉少卿、殷州大中正。孝昌二年冬，卒，年五十七。贈平東將軍、齊州刺史，諡曰宣。

子慎，武定中，東平太守。

曒從弟仲琁，奉朝請、定雍二州長史、太尉諮議、中散、太中大夫、東郡汲郡二郡太守、司徒左長史、弘農太守。先是，宮牛二姓阻嶮為害，仲琁示以威惠，並即歸伏。還除衞將軍、金紫光祿大夫。仍除北雍州刺史，將軍如故。轉車騎將軍、左光祿大夫。天平初，遷都於鄴，以仲琁為營構將作，[10]進號衞大將軍。出除車騎大將軍、兗州刺史。仲琁以孔子廟牆宇頗有頹毀，遂修改焉。還，除將作大匠。所歷並清勤有聲。年六十六，卒。贈驃騎大將軍、儀同三司、青州刺史。

子希良，侍御史。

詵從子善，犯孝靜諱。趙郡太守。

子顯進，州主簿。

顯進子映，字輝道。南安王國常侍、光州征虜府主簿、相州治中、寧朔將軍、步兵校尉。孝昌三年冬卒，年四十二。天平中，贈通直散騎常侍、輔國將軍、殷州刺史。

子普濟，武定中，北海太守。

映弟育，字仲遠。奉朝請。稍遷揚烈將軍、奉車都尉、都督相州防城別將。以拒葛榮之勳，賜爵趙郡公。後除征東將軍、金紫光祿大夫。天平四年夏卒，年五十七。贈驃騎大將軍、都官尚書、定州刺史，諡曰貞。

子惜，襲。武定末，齊文襄王大將軍府記室參軍。齊受禪，爵例降。

顯進弟恃顯，位至左中郎將。卒，贈中壘將軍、安州刺史。恃顯養京兆王愉妾楊氏為女，愉改楊姓為李，而親念恃顯。恃顯子道舒與愉同逆。愉敗，走免。

第三子道璩，武定末，范陽太守。

道璩弟道瓘，少以父譴被刑，位至中常侍。

恃顯弟曄，字季顯，涉歷書史。司徒行參軍。稍遷濟州輔國府長史。坐兄事免。後除尚書中兵郎，遷冠軍、中散大夫。正光二年，南荊州刺史桓叔興驅掠城民，叛入蕭衍，衍資以兵糧，令築谷陂城以立洛州，逼土山戍。詔曄持節、兼尚書左丞為行臺，督諸軍討叔興，大破之。乘勝拔谷陂，叔興退走。軍還，仍除尚書左丞。出除洛州刺史，將軍如故。未拜，卒。贈左將軍、齊州刺史。

子暉賓，美容貌，寬和沉雅。太學博士。

暉賓弟山儒，少而清立，學涉羣書。山儒少弟大蓋。並早卒。

曄族弟孝怡，字悅宗。中書學生、相州高陽王雍主簿、廣陵王羽掾、新蔡太守、別將蕭寶夤長史。從中山王英破蕭衍臨川王蕭宏於梁城。除朔州安北府長史，又為中堅將軍、相州鎮北府長史。遷冠軍將軍、魏郡太守。相州刺史、中山王熙據鄴起兵也，孝怡陰結募城民與熙長史柳元章、別駕游荊之等率眾擒熙，賞爵昌樂伯。靈太后反政，以孝怡叉黨，除名為民。後安樂王鑒鎮鄴，起孝怡為別將。永安初，除左將軍、太中大夫，仍為防城都督。以拒葛榮之勳，賜爵趙郡公，拜撫軍將軍、光祿大夫。永安三年，行殷州事。遷驃騎大將軍、左光祿大夫。武定六年卒，八十。

子思道，儀同開府中兵參軍，武城縣公。

熙，字仲熙。神䴥中，與高允等俱被徵，拜中書博士，轉侍郎。以使沮渠有功，賜爵元氏子，加中壘將軍。卒，贈鎮東將軍、豫州刺史，諡曰莊。

子季主，襲。卒，贈青州刺史，諡曰貞。

子遺元，襲。初除冀州趙郡王幹東閤祭酒，累轉尚書左民郎中、冀州京兆王愉功曹參軍，帶扶柳令。為愉所親，逼與同反。愉敗，遺元逃竄，會赦乃雪。復除兗州平東府長史。後拜中堅將軍、殷州征北將軍長史。卒，年六十三。贈征北將軍、定州刺史。

子恃寧，以父事被刑。武定末，官至中尹。

恃寧弟子寧，襲爵。開府默曹參軍。[11]齊受禪，爵例降。

熙族孫蘭和，自右軍將軍歷平陽、勃海二郡太守。

蘭和弟蘭集，平昌太守。

熙族孫同軌。[12]體貌魁岸，腰帶十圍。學綜諸經，多所治誦，兼讀釋氏，又好醫術。年二十二，舉秀才，射策，除奉朝請，領國子助教。轉著作郎，典儀注，修國史。遷國子博士，加征虜將軍。

永熙二年，出帝幸平等寺，僧徒講說，敕同軌論難，音韻閒朗，往復可觀，出帝善之。三年春釋菜，詔延公卿學官於顯陽殿，敕祭酒劉廞講孝經，黃門李郁講禮記，中書舍人盧景宣解大戴禮夏小正篇。時廣招儒學，引令預聽。同軌經義素優，辯析兼美，而不得執經，深為慨恨。天平中，[13]轉中書侍郎。興和中，兼通直散騎常侍，使蕭衍。衍深耽釋學，遂集名僧於其愛敬、同泰二寺，講湼槃大品經，引同軌預席，衍兼遣其臣並共觀聽。同軌論難久之，道俗咸以為善。

盧景裕卒，齊獻武王引同軌在館教諸公子，甚嘉禮之，每旦入授，日暮始歸。緇素請業者，同軌夜為解說，四時恒爾，不以為倦。武定四年夏卒，年四十七，時人傷惜之。齊獻武王亦殊嗟悼，賻襚甚厚。贈驃騎大將軍、瀛州刺史，諡曰康。

同軌兄義深，武定中，齊州刺史。

同軌弟幼舉，安德太守。武定中，以在郡貪汙，輒召部曲還京師，棄市。

幼舉弟之良，有幹用。前將軍、尚書金部郎。卒。

之良弟稚廉，武定末，并州儀同開府長史。

史臣曰：李順器宇才識，一時推重，謀宣中國，氣折外蕃。所以世祖垂心，而崔浩側目。敷式兄弟，位望並高。憲風度恢雅，夙重朝列。而遭隨有命，報施俱爽。嗚呼！以茲盛德，克廣其猷，宗緒扶疏，人位盛顯，可謂李雖舊族，其世唯新矣。

校勘記
 似窮桑之世濟　諸本「桑」作「葉」，獨局本作「桑」。按左傳昭二十九年蔡墨稱少皡氏有四叔，「世不失職，遂濟窮桑」，賦用此典故。今從局本。
 求班莊而不遂　按「班莊」不知所出。前幾句都說讀書事，後漢書卷四０班固傳，稱固讀書禁中，或即指此，但「莊」字不可解，疑字訛。
 若謝兼之來仕　按後漢書卷六一左雄傳稱：「汝南謝廉、河南趙建年始十二，各能通經，雄並奏拜童子郎。」上云：「騫年十四，國子學生」，事類謝廉，故以此為比。「兼」當是「廉」之訛，否則後漢書「兼」訛「廉」。
 益州達友趣　諸本「友」作「反」，北史卷三三李騫傳作「友」。按漢書卷七二王吉傳云：「吉與貢禹為友，世稱『王陽〈即吉〉在位，貢公彈冠』，言其取舍同也。」王吉曾官益州刺史，故稱他為「益州」。御覽卷四０六〈一八七九頁〉引漢書，說王吉為益州刺史時薦貢禹，今漢書本傳無此語，或是誤引，但也可證此詩用的是王吉、貢禹事。「反」字訛，今據改。
 希遠庶長兄長劍　北、汲、殿、局四本「長劍」單作「劍」，百衲本、南本作「長劍」。北史卷三三、墓誌集釋李憲墓誌記李憲諸子皆無此人。檢上文於騫子希遠下記「希遠兄長鈞，興和中，梁州驃騎府長史」。長鈞是希遠兄，却排在希遠後，墓誌亦同，說明其為庶長子。時、地、官位又全與長劍同。八瓊室金石補正卷一八、越縵堂文集卷七跋李憲墓誌都認為長鈞、長劍實是一人，魏書誤分為二。按魏收是長鈞弟李騫的「親友」〈見上騫傳〉，不致謬誤至此。疑他書「長鈞」偶訛「長劍」，後人以為二人，妄加此一行。
 存問憲等一二家　按「一二家」當是「三家」之訛，指李順子敷、式、弈三家，或敷兄弟與從弟顯德、妹夫宋叔珍三家。事見上文李敷傳。
 事在高允高士頌　李慈銘云：「『高士』當從北史作『徵士』。」
 尋除使持節大將軍陝州刺史　北史卷三三李裔傳，「大將軍」上有「候衞」二字。按李裔軍號先止「征東將軍」第二品，死後贈官是「驃騎大將軍」從第一品，不可能此時給以大將軍〈正一品〉的軍號。但東魏初也沒有「候衞大將軍」之官。疑是「衞大將軍」，此傳脫「衞」字，北史衍「候」字。
 子直襲　北史卷三三「直」作「子旦」。按隋書卷四六李雄傳也作「子旦」，這裏當脫「子」字，「旦」訛「直」。
 以仲琁為營構將作　北史卷三三本傳無「作」字。李慈銘云：「碑〈李仲琁修孔子廟碑，見金石萃編卷三一〉作『營構都將』，北史作『營構將』，疑當從碑，此『作』字涉下文〈指將作大匠〉而衍。」按「營構都將」見卷四五韋閬附姜儉傳、卷四九李靈附李道傳、卷七六盧同傳、卷七九張熠傳，也或作「將作都將」，見卷八九羊祉傳〈補〉，從未見「營構將作」之名。疑本作「營構將」，省「都」字，與北史同，「作」字衍。
 開府默曹參軍　按「默曹」當作「墨曹」，隋書卷二七百官志中稱北齊三師、二大、三公府屬官有「法、墨、田、水、鎧、集、士等曹行參軍」。儀同三司加開府也有諸曹屬官，雖有減少，墨曹却未減。北齊當因魏制。魏書中「墨曹」常作「默曹」，今不改，以後也不再出校記。
 熙族孫同軌　按卷八四儒林傳也有同軌傳，除傳首不同及傳末無「同軌弟幼舉」外，文字全同，實是一人二傳，參卷八四校記[一]。
 天平中　諸本「天平」作「太平」。卷八四李同軌傳〈此傳重出〉作「天平」。按上稱「永熙」，下稱「興和」，只能是「天平」。「太」字訛，今據改。


Chinese text: This work was published before January 1, 1923, and is in the
public domain worldwide because the author died at least 100 years ago.
