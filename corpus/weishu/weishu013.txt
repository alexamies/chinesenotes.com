前廢帝廣陵王　後廢帝安定王　出帝平陽王
前廢帝，諱恭，字脩業，廣陵惠王羽之子也，母曰王氏。少端謹，有志度。長而好學，事祖母、嫡母以孝聞。正始中，襲爵。延昌中，拜通直散騎常侍。神龜中，進兼散騎常侍。正光二年，正常侍，領給事黃門侍郎。帝以元叉擅權，遂稱疾不起。久之，因託瘖病。五年，就除金紫光祿大夫，[1]加散騎常侍。建義元年，除儀同三司。

王既絕言，垂將一紀，居於龍花寺，無所交通。永安末，有白莊帝者，言王不語將有異圖；民間遊聲，又云有天子之氣。王懼禍，逃匿上洛，尋見追躡，執送京師，拘禁多日，以無狀獲免。及莊帝崩，尒朱世隆等以元曄疏遠，又非人望所推，以王潛默晦身，有過人之量，將謀廢立，恐實不語，乃令王所親申其意，且兼迫脅。王遂答曰：「天何言哉！」世隆等大悅。

春二月己巳，曄進至邙南，世隆等奉王東郭之外，行禪讓之禮，羣臣上表曰：「否泰沿時，殷憂啟聖，故六飛在御，三石興符。伏惟陛下運屬千齡，智周萬物，獨昭繫象，妙極天人，寶曆有歸，光宅攸屬，而將安獨善，不務兼濟，靈命徘徊，幽明載佇。伏願時順謳謠，念茲宗祏，用捨勞疾，允答人神。」王答曰：「自量眇身，是以讓執。然王公勤至，不可拒違。今敬承所陳，惟愧弗堪負荷耳。」太尉公尒朱度律奉進璽綬袞冕之服，乃就輅車，百官侍衞，入自建春、雲龍門，昇太極前殿，羣臣拜賀。

禮畢，登閶闔門，詔曰：「朕以寡薄，撫臨萬邦，思與億兆同茲慶泰。可大赦天下，以魏為大魏，改建明二年為普泰元年。其稅市及稅鹽之官，可悉廢之。百雜之戶，貸賜民名，官任仍舊。天下調絹，四百一匹。內外文武，普汎四階；合敍未定第者，亦沾級。除名免官者，特復本資，品封依舊。潁川王尒朱兆，彭城王尒朱仲遠，隴西王尒朱天光，樂平王尒朱世隆，常山王尒朱度律，車騎大將軍、儀同三司齊獻武王，都督斛斯椿下軍士，普汎六級。」庚午，詔曰：「朕以眇身，臨王公之上，夕惕祇懷，若履冰谷。賴七廟之靈，百辟忠誠之舉，庶免墜歿。夫三皇稱皇，五帝云帝，三代稱王，迭沖挹也。自秦之末，競為皇帝。忘負乘之深殃，垂貪鄙於萬葉。予今稱帝，已為褒矣！可普告令知。」

是月，鎮遠將軍清河崔祖螭聚青州七郡之眾十餘萬人圍東陽。幽州刺史劉靈助起兵於薊。撫軍將軍、金紫光祿大夫、兼侍中、河北大使高乾邕及弟平北將軍、通直散騎常侍敖曹，率眾夜襲冀州，執刺史元嶷，殺監軍孫白鷂，共推前河內太守封隆之行州事。

三月癸酉，封長廣王曄為東海王。詔太師、驃騎大將軍、青州刺史、魯郡王肅還為太師；特進、車騎大將軍、沛郡王欣為太傅、司州牧，改封淮陽王；驃騎大將軍、開府儀同三司、徐州刺史、彭城王尒朱仲遠，驃騎大將軍、儀同三司、雍州刺史、隴西王尒朱天光，並為大將軍；柱國大將軍、并州刺史、潁川王尒朱兆為天柱大將軍；驃騎大將軍、儀同三司、左衞將軍、大都督、晉州刺史、平陽郡開國公齊獻武王封勃海王，增邑五百戶；特進、車騎大將軍、清河王亶為儀同三司；侍中、太傅、驃騎大將軍、開府儀同三司、尚書令、樂平王尒朱世隆為太保；開府、前司徒公長孫稚為太尉公、錄尚書事；侍中、驃騎大將軍、開府儀同三司、趙郡王諶為司空公。稚固辭，尋除驃騎大將軍、開府儀同三司。丙子，帝引見尚書右僕射元羅及皇宗於顯陽殿，勞勉之。丁丑，加驃騎大將軍、北華州刺史公孫略儀同三司。己卯，詔右衞將軍賀拔勝并尚書一人募伎作及雜戶從征者，正入出身，皆授實官，私馬者優一大階。庚辰，以侍中、衞將軍、咸陽王坦，衞將軍、尚書左僕射、南陽王寶炬，侍中、征東將軍、平陽王脩，並儀同三司。乙酉，詔簡北來及在京二官員外剩置者。己丑，以持節、驃騎將軍、涇州刺史賀拔岳為儀同三司、岐州刺史，使持節、車騎大將軍、渭州刺史侯莫陳悅為儀同三司、秦州刺史。庚寅，詔天下有德孝仁賢忠義志信者，可以禮召赴闕，不應召者以不敬論。丙申，劉靈助率眾次於安國城，定州刺史侯淵破斬之，傳首京師。戊戌，以使持節、侍中、車騎大將軍斛斯椿，侍中、衞將軍元受，並特進、儀同三司。詔曰：「頃官方失序，仍令沙汰，定員簡剩，已有判決。退下之徒，微亦可愍。諸在簡下，可特優一級，皆授將軍，預參選限，隨能補用。」

是春，冠軍將軍、南青州刺史茹懷朗使其部將何寶率步騎三千擊蕭衍守將於琅邪，擒其尚書左僕射、儀同三司、雲麾將軍、徐兗二州刺史劉相如。[2]

夏四月癸卯，幸華林都亭燕射，班錫有差。太樂奏伎有倡優為愚癡者，帝以非雅戲，詔罷之。壬子，有事於太廟。癸丑，詔以齊獻武王為使持節、侍中、都督冀州諸軍事、驃騎大將軍、開府儀同三司、大都督、東道大行臺、冀州刺史，驃騎大將軍、安定王尒朱智虎為開府儀同三司、肆州刺史。乙卯，以右衞將軍賀拔勝、武衞將軍大野拔並為儀同三司。己未，帝於顯陽殿簡試通直散騎常侍、散騎侍郎、通直郎，剩員非才他轉之。癸亥，隴西王尒朱天光大破宿勤明達，擒送京師，斬之。丙寅，以侍中、驃騎大將軍尒朱彥伯為司徒公。詔有司不得復稱偽梁，罷細作之條，無禁鄰國往還。詔員外諫議大夫、步兵校尉、奉車都尉、羽林監、給事中、積射將軍、奉朝請、殿中將軍、宮門僕射、殿中司馬督、治禮郎十一官，得俸而不給力，老合外選者，依常格，其未老欲外選者，聽解。其七品以上，朔望入朝，若正員有闕，隨才進補。前員外簡退優階者追之，稱事簡下者，仍優一級。

先是，南陽太守趙脩延執刺史李琰之；五月丙子，荊州城民斬脩延，送首，還推琰之為刺史。尒朱仲遠使其都督魏僧勗等討崔祖螭於東陽，擒斬之。

六月庚申，齊獻武王以尒朱逆亂，始興義兵於信都。西定殷州，斬其刺史尒朱羽生，命南趙郡太守李元忠為刺史，鎮廣阿。癸亥，帝臨顯陽殿，親理冤訟。戊辰，以使持節、驃騎大將軍、開府尒朱弼為儀同三司。

秋七月壬申，尒朱世隆等害前太保楊椿、前司空公楊津及其家。丙戌，司徒公尒朱彥伯以旱遜位。戊子，除彥伯侍中、開府儀同三司。庚寅，以侍中、太保、開府、尚書令、樂平王尒朱世隆為儀同三師，[3]位次上公。

八月庚子，詔隴西王尒朱天光下文武討宿勤明達者，汎三級。潁川王尒朱兆率步騎二萬出井陘，趨殷州，李元忠棄城還信都。丙午，常山王尒朱度律、彭城王尒朱仲遠等率眾出抗義旗。

九月丁丑，以侍中驃騎將軍盧同、驃騎大將軍杜德、車騎大將軍橋寧並為儀同三司。己卯，以使持節、都督東道諸軍事、兼尚書令、東道大行臺、彭城王尒朱仲遠為太宰。庚辰，加使持節、大將軍、都督關中諸軍事、兼尚書令、西道大行臺、隴西王尒朱天光為大司馬。驃騎大將軍、青州刺史、開府儀同三司穆紹薨。癸巳，追尊皇考為先帝，皇妣王氏為先太妃；封皇弟永業為高密王，皇子子恕為勃海王。

冬十月壬寅，齊獻武王推勃海太守元朗即皇帝位於信都。

二年春三月，齊獻武王敗尒朱天光等於韓陵。[4]

夏四月辛巳，齊獻武王與廢帝至邙山，使魏蘭根慰諭洛邑，且觀帝之為人。蘭根忌帝雅德，還致毀謗，竟從崔㥄議，廢帝於崇訓佛寺，而立平陽王脩為帝。帝既失位，乃賦詩曰：「朱門久可患，紫極非情玩。顛覆立可待，一年三易換。時運正如此，唯有修真觀。」

太昌初，帝殂於門下外省，時年三十五。出帝詔百司赴會，大鴻臚監護喪事，葬用王禮，加以九旒、鑾輅、黃屋、左纛，班劍百二十人，二衞、羽林備儀衞。

後廢帝，諱朗，字仲哲，章武王融第三子也，母曰程氏。少稱明悟。永安二年，為肆州魯郡王後軍府錄事參軍、儀同開府司馬。元曄之建明二年正月戊子，為冀州勃海太守。及齊獻武王起義兵，將誅暴逆，乃推戴之。

冬十月壬寅，即皇帝位於信都城西。昇壇焚燎，大赦，稱中興元年。文武百官普汎四級。以齊獻武王為侍中、丞相、都督中外諸軍事、大將軍、錄尚書事、大行臺，增邑三萬戶；以兼侍中、撫軍將軍、河北大使高乾邕為侍中、司空公；前平北將軍、通直散騎常侍高敖曹為驃騎大將軍、儀同三司，冀州刺史以終其身；以前刺史元嶷為儀同三司。己酉，尒朱度律、尒朱仲遠、斛斯椿、賀拔勝、賈顯智次於陽平，將抗義師，齊獻武王縱反間構之，遂與尒朱兆相疑，敗散而還。辛亥，齊獻武王大破尒朱兆於廣阿，虜其卒五千餘人。詔將士汎五級，留守者二級。詔征東將軍、吏部尚書封隆之為使持節、北道大使，隨方處分。

十有一月己巳，詔曰：「王度創開，彝倫方始，所班官秩，不改舊章。而無識之徒，因茲僥倖，謬增軍級，虛名顯位，皆言前朝所授，理難推抑。自非嚴為條制，無以防其偽竊。諸有虛增官號，為人發糾，罪從軍法。若入格檢覈無名者，退為平民，終身禁錮。」庚辰，齊獻武王率師攻鄴城。

是年，南兗城民王乞德逼前刺史劉世明以州降蕭衍，衍使其將元樹入據譙城。

二年春正月壬午，拔鄴，擒刺史劉誕。詔諸將士汎四級，封侯、增邑九十七人，各有差等。癸未，詔曰：「自中興草昧，典制權輿，郡縣之官，率多行、督。假有正者，風化未均。眷彼周餘，專為漁獵。朕所以夙興夜寐，有惕於懷。有司明加糾罰，稱朕意焉。」

二月辛亥，上孝莊皇帝諡曰武懷皇帝。甲子，以齊獻武王為大丞相、柱國大將軍、太師，增封三萬戶，并前為六萬戶。

三月丙寅，以齊文襄王起家為驃騎大將軍、儀同三司。丙子，以侍中、車騎大將軍、尚書左僕射孫騰為驃騎大將軍、儀同三司。丁丑，車駕幸鄴。乙酉，詔文武家屬自信都赴鄴城。

閏月乙未，以安北將軍、光祿大夫、博野縣開國伯尉景為驃騎大將軍、儀同三司。丙申，以衞將軍、金紫光祿大夫厙狄干為車騎大將軍、儀同三司。壬寅，尒朱天光、兆、度律、仲遠等屯於洹水之南。癸丑，齊獻武王出頓紫陌。庚申，尒朱兆率輕騎三千夜襲鄴城，叩西門，不克，退走。壬戌，齊獻武王大破尒朱天光等四胡於韓陵，前廢帝鎮軍將軍賀拔勝、徐州刺史杜德於陳降。尒朱兆走趣并州，仲遠奔東郡，天光、度律將赴洛陽。大都督斛斯椿、賈顯智倍道先還。

夏四月甲子朔，椿等據河橋，懼罪自劾，尋擒天光、度律於河橋。西北大行臺長孫稚、都督賈顯智等率騎入京師，執尒朱世隆、彥伯，斬於都街，囚送天光、度律於齊獻武王。辛未，前廢帝驃騎大將軍、行濟州事侯景據城降，仍除儀同三司、兼尚書僕射、南道大行臺、濟州刺史。甲戌，以車騎將軍、尚書右僕射魏蘭根為驃騎大將軍、儀同三司。乙亥，以車騎大將軍、儀同三司、中軍大都督高盛兼尚書僕射、北道行臺，隨機處分。尒朱仲遠奔蕭衍。青州刺史尒朱弼為其部下馮紹隆所殺，傳首京師。丙子，前廢帝安東將軍辛永、右將軍建州大都督張悅舉城降。

辛巳，車駕至河陽，遜位於別邸。太昌元年五月，封安定郡王，邑一萬戶。後以罪殂於門下外省，時年二十。永熙二年葬於鄴西南野馬岡。 出帝，諱脩，字孝則，廣平武穆王懷之第三子也，母李氏。性沉厚少言，好武事。始封汝陽縣開國公，拜通直散騎侍郎，轉中書侍郎。建義初，除散騎常侍，尋遷平東將軍、兼太常卿，又為鎮東將軍、宗正卿。永安三年，封平陽王。普泰初，轉侍中、鎮東將軍、[5]儀同三司、兼尚書右僕射，又加侍中、尚書左僕射。

中興二年夏四月，安定王自以疏遠，未允四海之心，請遜大位。齊獻武王與百僚會議，僉謂高祖不可無後，乃共奉王。戊子，即帝位於東郭之外，入自東陽、雲龍門，御太極前殿，羣臣朝賀。禮畢，昇閶闔門，詔曰：「否泰相沿，廢興互有，玄天無所隱，精靈弗能諭。大魏統乾，德漸區宇，牢籠九服，旁礴三光。而上天降禍，運踵多難，禮樂崩淪，憲章漂沒。赫赫宗周，翦為戎寇；肅肅清廟，將成茂草。胡羯乘機，肆其昏虐，殺君害王，刳剔海內。競其吞噬之意，不識醉飽之心。自書契以來，未有若斯者已！大丞相勃海王忠存本朝，精貫白日，爰舉義旗，志雪國耻。故廣阿之軍，貔虎奪氣；鄴下之師，金湯失險。近者四胡相率，實繁有徒，驅天下之兵，盡華戎之銳。桴鼓暫交，一朝盪滅，元兇授首，大憝斯擒。揚旆濟河、掃清伊洛，士民安堵，不失舊章。社稷危而復安，洪基毀而還構。朕以託體宸極，猥當樂推，祗握寶圖，承茲大業。得以眇身，託於王公之上，若涉淵水，罔識攸津。思與兆民同茲嘉慶，可大赦天下。改中興二年為太昌元年。」詔前御史中尉樊子鵠起復本官，兼尚書左僕射、東南道大行臺，都督儀同三司、徐州刺史杜德討元樹。齊獻武王上言，建義之家枉為尒朱氏籍沒者，悉皆蠲免。帝以世易，復除齊獻武王為大丞相、天柱大將軍、太師，世襲定州刺史，增封九萬，并前十五萬戶。庚寅，加齊文襄王侍中、開府儀同，餘如故。壬辰，齊獻武王還鄴，車駕餞別於乾脯山。

五月丙申，前廢帝廣陵王殂。以太傅、淮陽王欣為太師，封沛郡王；司徒公、趙郡王諶為太保；侍中、驃騎大將軍、開府儀同三司、清河王亶儀同三師；[6]使持節、侍中、驃騎大將軍、開府儀同三司、司州牧、南陽王寶炬為太尉公；侍中、太保、錄尚書事長孫稚為太傅；侍中、驃騎大將軍、尚書左僕射元羅儀同三司、尚書令；驃騎大將軍、吏部尚書元世儁儀同三司。戊戌，以齊獻武王固讓，聽解天柱大將軍，減封五萬戶，餘悉如故。辛丑，以前司空高乾邕復為司空公。乙巳，帝幸華林都亭，宴羣臣，班賚有差。羽林隊主唐猛突入稱慶，帝以猛犯禁衞，杖之。猛辭色有忤，斬之階下。

丁未，詔曰：「無侮惸獨，事炳前經；惠此鰥寡，聲留往冊。朕以薄德，作民父母，乃眷元元，寤言增歎。今理運惟新，哀矜伊始，如有孤老、疾病、無所依歸者，有司明加隱括，依格賑贍。」又詔曰：「理有一準，則民無覬覦；法啟二門，則吏多威福。前主為律，後主為令，歷世永久，實用滋章。非所以準的庶品，隄防萬物。可令執事之官四品以上，集於都省，取諸條格，議定一途，其不可施用者，當局停記。新定之格，勿與舊制相連。務在約通，無致冗滯。」己酉，以侍中、驃騎大將軍、儀同三司、清河王亶為司徒公。庚戌，詔曰：「頃西土年飢，百姓流徙，或身倚溝渠，或命懸道路，皆見棄草土，取厭烏鳶。言念於此，有警夜寐。掩骼之禮，誠所庶幾；行墐之義，冀亦可勉。其諸有露屍，令所在埋覆。可宣告天下。」乙卯，詔外內解嚴。

六月癸亥朔，帝於華林園納訟。丙寅，蠕蠕、嚈噠、高麗、契丹、庫莫奚國並遣使朝貢。丁卯，太尉公、司州牧、南陽王寶炬坐事降為驃騎大將軍、開府，王如故，歸第，令羽林衞守。改諡武懷皇帝曰孝莊。癸酉，蠕蠕、嚈噠國遣使朝貢。戊寅，詔內外百司普汎六級。在京百僚加中興四級，義師將士並加軍汎六級，在鄴百官三級，河北同義之州兩級，河橋建義者加五級，關西二級。諸受建明、普泰封爵、汎級、優特之階，悉追。己卯，帝臨顯陽殿納訟。乙酉，高麗、契丹、庫莫奚國遣使朝貢。丙戌，以前驃騎大將軍、開府儀同三司斛斯椿還為前官。詔曰：「間者，凶權誕恣，法令變常，遂立夷貊輕賦，冀收天下之意，隨以箕斂之重，終納十倍之征，掩目捕雀，何能過此。朕屬念蒸黎，無忘寢食，加田桑始事，生業未滋，若頓依常格，或不周展。今歲租調，且兩收一丐，來年復舊。」辛卯，以使持節、衞大將軍、儀同三司、尚書左僕射賈顯度為驃騎大將軍、開府儀同三司。

秋七月乙未，詔曰：「頃永安馭運，載育皇儲，遂錫汎階，以申國慶。近經普泰，便爾中追。今罪人既殄，舊章斯復。宜述往旨，用卒前恩。皇子汎二級，悉可還授。文穆廟汎，故宜停寢，若已受者，依例追之。」庚子，以驃騎大將軍、開府、南陽王寶炬為太尉公。壬寅，齊獻武王率眾入自滏口，大都督厙狄干入自井陘，討尒朱兆。乙巳，齊獻武王以尒朱天光、尒朱度律送之京師，斬於都巿。己酉，以兼尚書左僕射、東南道大行臺樊子鵠為儀同三司。庚戌，詔侍中、驃騎將軍、左光祿大夫高隆之為使持節、驃騎大將軍、儀同三司、兼尚書左僕射、北道行臺，率步騎十萬趨太行，會齊獻武王。隆之解行臺，仍為大丞相軍司。齊獻武王次於武鄉，尒朱兆大掠晉陽，北走秀容。并州平。乙卯，帝臨顯陽殿，親理冤獄。丙辰，以宗師、東萊王貴平為車騎大將軍、儀同三司。是月，夏州徙民郭遷據宥州反，刺史元嶷棄城走。[7]詔行臺侯景率齊州刺史尉景、濟州刺史蔡儁等攻討之。城陷，遷奔蕭衍。東南道大行臺樊子鵠大破蕭衍軍於譙城，擒其鄴王元樹及譙州刺史朱文開。

八月壬戌朔，齊文襄王來朝，燕射，班賚部下各有差。丁卯，以西中郎將元寧為高平王。甲戌，以車騎大將軍、左光祿大夫李琰之為儀同三司。庚寅，以車騎將軍、左光祿大夫崔秉為驃騎大將軍、儀同三司。辛卯，以車騎將軍、右光祿大夫高岳為驃騎大將軍、儀同三司。

九月癸未，以侍中、驃騎大將軍、左光祿大夫封津為儀同三司。庚子，帝幸華林都亭，引見元樹及公卿百僚蕃使督將等，宴射，班賚各有差。癸卯，燕郡開國公賀拔允進爵為王。乙巳，帝幸都水，南過洛汭、遂至瀍澗。己酉，復田于北原。癸丑，以太師、沛王欣為廣陵王，前廢帝子勃海王子恕改封沛郡王。甲寅，以侍中、驃騎大將軍封隆之，[8]任祥並為儀同三司。以車騎大將軍、河南尹元仲景為驃騎大將軍、儀同三司。乙卯，車駕謁山陵。丙辰，蠕蠕、高昌國遣使朝貢。庚申，以衞將軍、前吏部尚書李神雋，撫軍將軍、右衞將軍婁昭並為驃騎大將軍、儀同三司。

冬十月甲子，以使持節、衞將軍、光州刺史高仲密為車騎大將軍、儀同三司。丁卯，以車騎大將軍、左光祿大夫潘蠻為儀同三司。己卯，以車騎大將軍、左光祿大夫高琛為特進、驃騎、開府儀同三司。庚寅，以使持節、驃騎將軍、肆州刺史劉貴為驃騎大將軍、儀同三司。

十有一月甲午，以車騎將軍、揚州刺史斛斯敦為驃騎大將軍、儀同三司。丁酉，日南至，車駕有事於圓丘。戊戌，朝會百官於太極前殿。甲辰，安定王朗及東海王曄坐事死。乙巳，蠕蠕國遣使朝貢。己酉，以前太尉公、汝南王悅為侍中、大司馬、開府。葬靈太后胡氏。

十有二月丙寅，以驃騎大將軍、領御史中尉綦雋為儀同三司。乙亥，以侍中、廣平王贊為驃騎大將軍、開府儀同三司。丁亥，殺大司馬、汝南王悅。大赦天下，改太昌為永興，以太宗號，尋改為永熙元年。

二年春正月庚寅朔，朝饗羣臣于太極前殿。甲午，齊獻武王自晉陽出討尒朱兆。丁酉，大破之於赤洪嶺，兆遁走，自殺。己亥，車駕幸崧高石窟靈巖寺。庚子，又幸，散施各有差。庚戌，儀同三司李琰之薨。丁巳，追尊皇考為武穆帝，皇太妃馮氏為武穆后，皇妣李氏為皇太妃。以驃騎將軍、前滄州刺史高聿為驃騎大將軍、儀同三司。蕭衍勞州刺史曹鳳、東荊州刺史雷能勝等舉城內屬。

二月庚申，以使持節、鎮東將軍、行汾州事張瓊為驃騎大將軍、儀同三司。辛酉，以司空公高乾邕為使持節、驃騎大將軍、開府儀同三司，[9]咸陽王坦為司空公。

三月己丑朔，加驃騎大將軍、滄州刺史賈顯智開府儀同三司。辛卯，詔以前普解諸行臺，今阿至羅相率降款，復以齊獻武王為大行臺，隨機裁處。甲午，以車騎將軍、蔚州刺史竇泰為使持節、車騎大將軍、開府儀同三司、相州刺史。使持節、驃騎大將軍、開府儀同三司、徐州刺史高乾邕坐事賜死。太師、魯郡王肅薨。戊申，以使持節、都督河渭部三州諸軍事、[10]驃騎大將軍、世襲河州刺史梁景叡為儀同三司。丁巳，以侍中、太保、司州牧、趙郡王諶為太尉公，加羽葆鼓吹；侍中、太尉公、南陽王寶炬為太尉、開府、尚書令。[11]

夏四月戊辰，詔諸參佐自三府以下爰及外州，皆不得復加常侍及兼兩員，雖已授者亦悉追之。是月，青州人耿翔襲據膠州，殺刺史裴粲，通於蕭衍。

五月庚寅，詔諸幽枉未申，事經一周已上，悉集華林，將親覽察；脫事已經年，有司不列者，聽其人各自陳訴；若事連州郡、由緣淹歲者，亦仰尚書總集以聞。壬寅，以使持節、驃騎大將軍、儀同三司、齊州刺史侯淵復為開府儀同三司。乙巳，詔曰：「大夫之職，位秩貴顯；員外之官，亦為匪賤。而下及胥吏，帶領非一，高卑渾雜，有損彝章。自今已後，京官樂為稱事小職者，直加散號將軍，願罷卑官者聽為大夫及員外之職，不宜仍前散實參領。其中旨特加者，不在此例。」東徐州城民王早、簡實等殺刺史崔庠，據州入蕭衍。

六月壬申，以驃騎大將軍、開府儀同三司、尚書右僕射樊子鵠為青膠大使，督濟州刺史、大都督蔡儁討耿翔。丁丑，以驃騎大將軍、前行南兗州事念賢為儀同三司。

秋七月辛卯，以使持節、鎮北將軍、大都督、秦州刺史万俟普撥為驃騎大將軍、儀同三司。[12]壬辰，以太師、司州牧、廣陵王欣為大司馬、侍中，以太尉公、趙郡王諶為太師，並開府。庚戌，以前司徒公、燕郡王賀拔允為太尉公。

八月乙丑，齊文襄王來朝，帝燕於華林都亭，班賚部下各有差。以驃騎大將軍、前南岐州刺史司馬子如為儀同三司。戊辰，車駕餞文襄王於河梁，仍濟河而返。癸酉，齊獻武王上表固讓王爵，不許；請分邑十萬戶，節降為品，回授勳義，從之。

九月壬子，以散騎常侍、車騎大將軍、左光祿大夫崔孝芬為儀同三司。

冬十月癸未，以衞將軍、瓜州刺史、泰臨縣開國伯、高昌王麴子堅為儀同三司，進爵郡王。[13]

十有一月癸巳，持節、征北將軍、殷州刺史邸珍為徐州大都督、東道行臺僕射，率將討東徐州。

十有二月丁巳，車駕狩於嵩陽。己巳，遂幸溫湯。丁丑，車駕還宮。

三年春正月壬辰，齊獻武王討費也頭於河西苦洩河，大破之，獲其帥紇豆陵伊利，遷其部落於內地。

二月，東梁州為夷民侵逼，詔使持節、車騎大將軍、行東雍州事泉企為東梁州行臺、都督以討之。己未，蕭衍假節、豫州刺史、南昌王毛香舉城內附，授以持節、安南將軍、信州刺史、義昌王。壬戌，大赦天下。丙子，帝親釋奠禮先師。辛巳，幸洪池陂，遂遊田。壬午，以衞將軍、前徐州刺史元祐為衞大將軍、儀同三司，以驃騎將軍、左衞將軍元斌之為潁川王。[14]

三月壬寅，以前侍中、車騎大將軍李彧為驃騎大將軍、儀同三司。

夏四月戊午，契丹國遣使朝貢。辛未，高平王寧坐事降爵為公。丙子，高麗國遣使朝貢。

五月丙戌，增置勳府庶子，廂別六百人，又增騎官，廂別二百人，依第出身，騎官秩比直齋。

辛卯，詔曰：「大魏得一居宸，乘六馭宇。考風雲之所會，宅日月之所中。自北而南，東征西怨，后來其蘇，無思不偃。而句吳負險，久遺度外。世祖太武皇帝，握金鏡以照耀，擊玉鼓以鏗鏘，神武之所牢籠，威風之所轥轢，莫不雲徹霧卷，瓦解冰消。長江已北，盡為魏土。頃天步中圮，國綱時屯，凶竪因機，互窺上國，疆埸侵噬，州郡淪胥。乃眷東顧，無忘寢食。自非五牛警旆，七萃按部，何以復文武之舊業，拯塗炭於遺黎？朕將親總六軍，徑臨彭、汴。一勞永逸，庶保無疆。內外百僚，便可嚴備。出頓之期，更聽後敕。」時帝為斛斯椿、元毗、王思政、魏光等謟佞間阻，貳於齊獻武王，託討蕭衍，盛暑徵發河南諸州之兵，天下怪惡之。語在斛斯椿傳。丙申，以使持節、侍中、大司馬、開府、司州牧、廣陵王欣為左軍大都督，太傅、錄尚書事長孫稚為中軍四面大都督。丁酉，帝幸華林都亭，集京畿都督及軍士三千餘人，慰勉之。庚子，又幸華林都亭納訟。壬寅，又以長孫稚為後軍大都督。

六月丁卯，大都督源子恭鎮胡陽，汝陽王暹守石濟，儀同三司賈顯智率豫州刺史斛斯壽東趨濟州。庚午，吐谷渾國遣使朝貢。丙子，詔曰：「頃年以來，天步時阻，干戈不戢，荊棘斯生。或徇節感恩，奮不顧命；或臨戎對敵，赴難如歸。身首橫分，骸骨不斂。勳誠靡錄，榮贈莫加。寤寐矜之，良有嗟悼。可普告內外，所在言列。若無親近，聽故友陳之。尚書檢實，隨狀科贈。庶粗慰冤魂，少申惻隱。」庚辰，以使持節、車騎大將軍、中軍大都督斛律沙門為開府儀同三司。

秋七月辛巳朔，以鎮東將軍、前大鴻臚卿、太原王昶特為車騎大將軍、[15]儀同三司。己丑，帝親總六軍十餘萬眾次於河橋。以斛斯椿為前軍大都督，尋詔椿鎮虎牢。又詔荊州刺史賀拔勝赴於行所。勝率所部次於汝水。庚子，以使持節、征西將軍、岐州刺史越肱特為儀同三司。丁未，帝為椿等迫脅，遂出於長安。己酉，齊獻武王入洛，賀拔勝走還荊州。

八月甲寅，推司徒公、清河王亶為大司馬，承制總萬幾，居尚書省。辛酉，齊獻武王西迎車駕。戊辰，制曰：「晦為明始，亂實治基，爰著天道，又符人事。故姬祚中微，踐土有勤王之役；劉氏將傾，北軍致左袒之舉。用能隆此遠年，克茲卜世。永熙之季，權佞擅朝，羣小是崇，勳賢見害。官緣價以貴賤，獄因貨而死生。宗祏飄若綴旒，民命棄如草莽。大丞相位居晉鄭，任屬桓文，興甲汾川，問罪伊洛。羣姦畏威，擁迫人主，以自蔽衞，遠出秦方。雖車駕流移，未即返御，然權佞將除，天下延頸。魏邦雖舊，其化惟新，思與兆民，同茲更始。可大赦天下。」行臺侯景討荊州，賀拔勝戰敗，走奔蕭衍。

九月癸巳，以衞大將軍、河南尹元子思為使持節、行臺僕射，使持節、驃騎大將軍、開府儀同三司、領軍將軍婁昭為西道大都督，并率左右侍官西迎車駕。己酉，椿黨毛鴻賓守潼關，齊獻武王破擒之。[16]是日，齊獻武王東還於洛。是月，東清河人傅皛殺太守韓子捷，據郡反。會赦，乃降。

冬十月戊辰，使持節、驃騎大將軍、開府儀同三司、行青州事侯淵克東陽，斬刺史東萊王貴平，[17]傳首京師。

閏十二月癸巳，帝為宇文黑獺所害，時年二十五。

史臣曰：廣陵廢於前，中興廢於後，平陽猜惑，自絕宗廟。普泰雅道居多，永熙悖德為甚。是俱亡滅，天下所棄歟！

校勘記
 就除金紫光祿大夫　百衲本、北本、汲本、殿本「就」作「執」，南本、局本作「就」。按「執除」費解，今從南、局本。
 擒其尚書左僕射儀同三司雲麾將軍徐兗二州刺史劉相如　卷九八蕭衍傳作「擒其雲麾將軍、徐兗二州刺史沈預，斬其宣猛將軍齊州刺史劉相如」。這裏「徐兗二州刺史」下有脫文，致誤合為一人。又僕射、儀同的品級很高，不當只加「雲麾」軍號，邊州刺史也不可能有此官銜。必有誤。
 以侍中太保開府尚書令樂平王尒朱世隆為儀同三師　諸本「師」作「司」。按世隆已官「開府」，豈有加「儀同三司」之理。卷七五尒朱世隆傳稱：「前廢帝特置儀同三師之官，次上公之下，以世隆為之。」這裏「司」乃「師」之訛，今據傳改正。
 二年春三月齊獻武王敗尒朱天光等於韓陵　北史卷五「三月」作「閏二月」。按本年〈五三二〉閏三月。韓陵之戰在閏三月，歷見本卷下面後廢帝紀、北史卷六齊本紀，這裏「三月」上脫「閏」字，北史則「三」訛「二」。
 鎮東將軍　張森楷云：「上文已書『鎮東』，此不應復為鎮東，前廢帝紀作『征東』，是也。『鎮』字涉上而誤。」
 侍中驃騎大將軍開府儀同三司清河王亶儀同三師　諸本「師」訛「司」。據卷七五尒朱世隆傳改正。參本卷校記〈三〉。
 夏州徙民郭遷據宥州反刺史元嶷棄城走　錢氏考異卷二八云：「宥非州名，通鑑卷一五五〈四八二六頁〉作青州，當從之。」按本書卷一六常山王遵附元嶷傳、北齊書卷一九蔡儁傳，元嶷這時是兗州刺史，動亂發生在兗州。「宥州」果然是訛文，通鑑作「青州」也無據，郭遷所據之州應作「兗州」。
 以侍中驃騎大將軍封隆之　諸本「隆」作「陰」。按當時並無「封陰之」其人，錢氏考異卷二八云：「『陰之』當是『隆之』之訛。」錢說是，今改正。
 以司空公高乾邕為使持節驃騎大將軍開府儀同三司　張森楷云：「『儀同三司』下當有『徐州刺史』四字脫去，下文及高乾傳〈北齊書卷二一〉可證。」
 以使持節都督河渭部三州諸軍事　錢氏考異卷二八云：「部非州名，恐是『鄯』字之訛。」
 侍中太尉公南陽王寶炬為太尉開府尚書令　北史卷五下「太尉」作「太保」。按寶炬先已為太尉，豈有以太尉升太尉之理，「尉」字必誤。
 以使持節鎮北將軍大都督秦州刺史万俟普撥為驃騎大將軍儀同三司　諸本「秦」作「泰」。按万俟普撥是秦州刺史，歷見周書卷一文帝紀下永熙三年〈五三四〉二月、同書卷二文帝紀下大統二年〈五三六〉五月、北史卷六齊紀上天平三年〈五三六〉二月、北齊書卷二七万俟普撥傳補。當時有兩秦州，一治上邽，此州自永安三年〈五三０〉變亂軍被鎮壓後，侯莫陳悅、趙貴、李弼、念賢等相繼為刺史〈見周書卷一四、卷一五諸人傳。〉又一是魏末置於汧城的東秦州。本書卷九肅宗紀孝昌三年記東秦州刺史潘義淵以汧城降變亂軍。太平寰宇記卷三二隴州條歷記沿革。万俟普撥當是東秦州刺史。北史卷六齊本紀、北齊書卷二七万俟普撥傳都說高歡平夏州後，万俟普撥率眾投奔東魏。此「秦州」與夏州相近。泰州近在河東，情事不合。這裏「泰」乃「秦」之訛，今改正。
 進爵郡王　北史卷五「王」作「公」。按卷一０一高昌傳也作「公」。這是由縣伯進封郡公，非指高昌王號。作「公」是。
 以驃騎將軍左衞將軍元斌之為潁川王　諸本「川」作「昌」。張森楷云：「北史〈卷五〉作『潁川』。據本書安樂王傳〈卷二０‧補〉、北齊書神武紀〈卷二‧補〉、周書文帝紀〈卷二〉並作『潁川』，則『昌』字誤也。」按北魏無「潁昌郡」，「昌」字誤，今據北史改。
 太原王昶特為車騎大將軍　按本書記升遷從無「特為」的寫法，「特」字疑涉下「越肱特」而衍。
 己酉椿黨毛鴻賓守潼關齊獻武王破擒之　按北史卷六齊本紀上，高歡攻下潼關在八月，還至洛陽在九月庚寅，周書卷一文帝紀上、北史卷九周本紀上也說高歡襲陷潼關在八月。又據北史魏紀五又說九月己酉是元脩反攻潼關，又克華州之日。疑這裏記月日皆有誤。
 行青州事侯淵克東陽斬刺史東萊王貴平　諸本「東陽」作「東揚〈一作楊〉州」。按卷一九下安定王休附元貴平傳說他出帝時「出為青州刺史」，為侯淵所害。卷八０侯淵傳敍此事甚詳。貴平乃青州刺史，侯淵攻取的也是青州。據卷一０六地形志中，青州治東陽。這裏本作「克東陽」，「陽」訛「楊」或「揚」，後人又妄增「州」字，今改正。


Chinese text: This work was published before January 1, 1923, and is in the
public domain worldwide because the author died at least 100 years ago.
