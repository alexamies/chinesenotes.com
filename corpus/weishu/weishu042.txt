司馬休之　司馬楚之　司馬景之　司馬叔璠　司馬天助
司馬休之，字季豫，本河內溫人，晉宣帝季弟譙王遜之後也。[1]司馬叡僭立江南，又以遜子孫襲封。至休之父恬，為司馬昌明鎮北將軍、青兗二州刺史。

天興五年，休之為司馬德宗平西將軍、荊州刺史。[2]為桓玄逼逐，遂奔慕容德。劉裕誅玄後，還建鄴，裕復以休之為荊州刺史。休之頗得江漢人心，劉裕疑其有異志。而休之子文思繼休之兄尚之為譙王，謀圖裕，裕執送休之，令自為其所。休之表廢文思，并與裕書陳謝。神瑞中，裕收休之子文寶、兄子文祖，並殺之，乃率眾討休之。休之上表自陳於德宗，與德宗鎮北將軍魯宗之、宗之子竟陵太守軌等起兵討裕。裕軍至江陵，休之不能敵，遂與軌奔襄陽。裕復進軍討之。太宗遣長孫嵩屯河東，將為之援。時姚興征虜將軍姚成王、冠軍將軍司馬國璠亦將兵救之，不及而還。休之遂與子文思及宗之等奔於姚興。

裕滅姚泓，休之與文思及德宗河間王子道賜，輔國將軍溫楷，竟陵內史魯軌，荊州治中韓延之、殷約，平西參軍桓謐、桓璲及桓溫孫道度、道子，勃海刁雍，陳郡袁式等數百人，皆將妻子詣嵩降。月餘，休之卒于嵩軍。詔曰：「司馬休之率其同義，萬里歸誠，雅操不遂，中年殞喪，朕甚愍焉。其追贈征西大將軍、右光祿大夫，諡始平聲公。」

文思與淮南公國璠、池陽子道賜不平，而偽親之，引與飲宴。國璠性疏直，因酒醉，遂語文思，言己將與溫楷及三城胡酋王珍、曹栗等外叛，因說京師豪強可與為謀數十人。文思告之，皆坐誅。以文思為廷尉卿，賜爵鬱林公。善於其職，聽訟斷獄，百姓不復匿其情。劉義隆遣將裴方明擊楊難當於仇池，世祖以文思為假節、征南大將軍，進爵譙王，督洛豫諸軍南趣襄陽，邀其歸路。還京，為懷朔鎮將。[3]興安初薨。

子彌陀，襲爵。以選尚臨涇公主，而辭以先取毗陵公竇瑾女。與瑾並坐祝詛伏誅。

司馬楚之，字德秀，晉宣帝弟太常馗之八世孫。父榮期，司馬德宗梁益二州刺史，為其參軍楊承祖所殺。楚之時年十七，送父喪還丹楊。值劉裕誅夷司馬戚屬，叔父宣期、兄貞之並為所殺。楚之乃亡匿諸沙門中濟江。自歷陽西入義陽、竟陵蠻中。及從祖荊州刺史休之為裕所敗，乃亡於汝潁之間。

楚之少有英氣，能折節待士。與司馬順明、道恭等所在聚黨。及劉裕自立，楚之規欲報復，收眾據長社，歸之者常萬餘人。劉裕深憚之，遣刺客沐謙害楚之。楚之待謙甚厚。謙夜詐疾，知楚之必自來，因欲殺之。楚之聞謙病，果自齎湯藥往省之。謙感其意，乃出匕首於席下，以狀告之曰：「將軍為裕所忌憚，願不輕率，以保全為先。」楚之歎曰：「若如來言，雖有所防，恐有所失。」謙遂委身以事之。其推誠信物，得士之心，皆此類也。

太宗末，山陽公奚斤略地河南，楚之遣使請降。因表曰：「江淮以北，聞王師南首，無不抃舞，思奉德化。而逼於寇逆，無由自致。臣因民之欲，請率慕義為國前驅。今皆白衣，無以制服人望。若蒙偏裨之號，假王威以唱義，則莫不率從。」於是假楚之使持節、征南將軍、荊州刺史。奚斤既平河南，以楚之所率戶民分置汝南、南陽、南頓、新蔡四郡，[4]以益豫州。

世祖初，楚之遣妻子內居於鄴，尋徵入朝。時南藩諸將表劉義隆欲入為寇，以楚之為使持節、安南大將軍，封琅邪王，屯潁川以拒之。其長史臨邑子步還表曰：「楚之渡河，百姓思舊，義眾雲集，汝潁以南，望風翕然，回首革面。斯誠陛下應天順民，聖德廣被之所致也。」世祖大悅，璽書勞勉，賜前後部鼓吹。

義隆將到彥之泝河而西，列守南岸，至於潼關。及彥之等退走，楚之破其別軍於長社。又與冠軍將軍安頡攻滑臺，拔之，擒義隆將朱脩之、李元德及東郡太守申謨，俘萬餘人。上疏曰：「臣奉命南伐，受任一方，而智力淺短，誠節未效，所以夙夜憂惶，忘寢與食。臣屢遣人至荊揚，所在陳說，具論天朝盛化之美，莫不忻承聖德，傾首北望。而義隆兄弟知人情搖動，遣臣私讎順為司州刺史，統淮北七郡，代垣苗守懸瓠。自鞏、洛、滑臺敗散已來，義隆耻其敗北，多加罪罰。到彥之削位，退同卒伍，殺姚縱夫於壽春，斬竺靈秀於彭城，王休元託疾，檀道濟斥放。凡在腹心，悉懷疑阻。民怨臣猜，可謂今日。臣聞平殄寇逆，必乘戰勝之威；建立功勳，亦因離貳之勢。伏惟陛下聖德膺符，道光四海，神旌所指，莫不摧服，其未賓者義隆而已。今天網遐舉，殊方仰德。固宜掃清東南，齊一區宇，使濟濟之風，被於江漢。」世祖以兵久勞，不從。以散騎常侍徵還。

從征涼州，以功賜隸戶一百。義隆遣將裴方明、胡崇之寇仇池。以楚之為假節，與淮陽公皮豹子等督關中諸軍從散關西入，擊走方明，擒崇之。仇池平而還。

車駕伐蠕蠕，詔楚之與濟陰公盧中山等督運以繼大軍。時鎮北將軍封沓亡入蠕蠕，說令擊楚之等以絕糧運。蠕蠕乃遣姦覘入楚之軍，截驢耳而去。有告失驢耳者，諸將莫能察。楚之曰：「必是覘賊截之以為驗耳，賊將至矣。」即使軍人伐柳為城，水灌之令凍，城立而賊至。冰峻城固，不可攻逼，賊乃走散。世祖聞而嘉之。

尋拜假節、侍中、鎮西大將軍、開府儀同三司、雲中鎮大將、朔州刺史，王如故。在邊二十餘年，以清儉著聞。和平五年薨，時年七十五。高宗悼惜之，贈都督梁益秦寧四州諸軍事、征南大將軍、領護西戎校尉、揚州刺史，諡貞王。陪葬金陵。

長子寶胤，與楚之同入國。拜中書博士、雁門太守。卒。

楚之後尚諸王女河內公主，生子金龍，字榮則。少有父風。初為中書學生，入為中散。顯祖在東宮，擢為太子侍講。後襲爵。拜侍中、鎮西大將軍、開府、雲中鎮大將、朔州刺史。徵為吏部尚書。太和八年薨。贈大將軍、司空公、冀州刺史，諡康王。贈絹一千匹。金龍初納太尉、隴西王源賀女，生子延宗，次纂，次悅。後娶沮渠氏，生徽亮，即河西王沮渠牧犍女，世祖妹武威公主所生也。有寵於文明太后，故以徽亮襲。例降為公。坐連穆泰罪失爵。

延宗，父亡後數年卒。

子裔，字承業。世宗時，悅等為裔理嫡，還襲祖爵。位至後軍將軍。卒，贈征虜將軍、洛州刺史。

子藏，襲。齊受禪，例降。

纂，字茂宗，中書博士。歷司州治中、別駕，河內邑中正。永平元年卒。贈鎮遠將軍、南青州刺史，諡曰肅。

子澄，字元鏡。司州秀才，司空功曹參軍、給事中。卒，贈龍驤將軍、夏州刺史。

澄弟仲粲，武定中，尚書左丞。

悅，字慶宗。自司空司馬出為立節將軍、建興太守，轉寧朔將軍、司州別駕。遷太子左衞率、河北太守。

世宗初，除鎮遠將軍、豫州刺史。時有汝南上蔡董毛奴者，齎錢五千，死在道路。郡縣疑民張堤為劫，又於堤家得錢五千。堤懼拷掠，自誣言殺。獄既至州，悅觀色察言，疑其不實。引見毛奴兄靈之，謂曰：「殺人取錢，當時狼狽，應有所遺，此賊竟遺何物？」靈之云：「唯得一刀鞘而已。」悅取鞘視之，曰：「此非里巷所為也。」乃召州城刀匠示之，有郭門者前曰：「此刀鞘門手所作，去歲賣與郭民董及祖。」悅收及祖，詰之曰：「汝何故殺人取錢而遺刀鞘？」及祖款引，靈之又於及祖身上得毛奴所著皂襦，及祖伏法。悅之察獄，多此類也。豫州于今稱之。

悅與鎮南將軍元英攻義陽，克之。詔改蕭衍司州為郢州，以悅為征虜將軍、郢州刺史。蕭衍遣其豫州刺史馬仙琕，左軍將軍、永陽戍主陳可等率眾一萬，於三關南六十里因山起城，名為竹敦，遣其輔國將軍、濟陰太守薊沛精卒二千以戍之。後於關南四十里麻陽舊柵起城，仙琕輕騎東西為之節度。關南之民，多懷兩望。悅令西關統軍諸靈鳳掩擊，敗之，盡燔其城樓儲積，擒薊沛及其輔國將軍、軍主劉靈秀。詔曰：「司馬悅首謀義陽，征略有捷。且違京既久，屢請入朝。可遂此志，聽其赴闕。」尋詔以本將軍為豫州刺史。論義陽之勳，封漁陽縣開國子，食邑三百戶。

永平元年，[5]城人白早生謀為叛逆，遂斬悅首，送蕭衍。既而邢巒復懸瓠，詔曰：「司馬悅暴罹橫酷，身首異所，國戚舊勳，特可悼念。主書董紹，銜命公行，囚漂殊域，事可矜愍。尚書可量賊將齊苟兒等四人之中分遣二人，敕揚州為移，以易悅首及紹，迎接還本。用慰亡存。」贈平東將軍、青州刺史，賜帛三百匹，諡曰莊。子朏襲爵。

朏，尚世宗妹華陽公主，拜駙馬都尉。特除員外散騎常侍，加鎮遠將軍。正光五年，公主薨。月餘，朏卒。贈左將軍、滄州刺史。

子鴻，字慶雲。性粗武。襲爵，位至都水使者。坐與西賊交通賜死。

子孝政，襲。齊受禪，爵例降。

金龍弟躍，字寶龍。尚趙郡公主，拜駙馬都尉。代兄為雲中鎮將、朔州刺史，假安北將軍、河內公。躍表罷河西苑封，與民墾殖。有司執奏：「此麋鹿所聚，太官取給，今若與民，至於奉獻時禽，懼有所闕。」詔曰：「此地若任稼穡，雖有獸利，事須廢封。若是山澗，虞禁何損？尋先朝置此，豈苟藉斯禽，亮亦以俟軍行薪蒸之用。其更論之。」躍固請宜以與民，高祖從之。還為祠部尚書、大鴻臚卿、潁川王師。以疾表求解任。太和十九年卒。贈金紫光祿大夫，賜朝服一具、衣一襲、絹一千匹。楚之父子相繼鎮雲中，朔土服其威德。

司馬景之，字洪略，晉汝南王亮之後。太宗時歸闕，爵蒼梧公，加征南大將軍。清直有節操，太宗甚重之。卒，贈汝南王。子師子襲爵。

景之兄準，字巨之。以泰常末，率三千餘家歸國。時太宗在虎牢，授寧遠將軍、新蔡公、假相州刺史。隨駕至京。出除廣寧太守。悅近來遠，清儉有稱。世祖嘉之，賜布六百匹。後降號為平遠將軍，改為密陵侯。興光初卒。子安國襲爵。 司馬叔璠，晉安平獻王孚之後也。父曇之，司馬德宗河間王。桓玄、劉裕之際，叔璠與兄國璠北奔慕容超。後西投姚興。劉裕滅姚泓，北奔屈丐。世祖平統萬，兄弟俱入國。[6]國璠賜爵淮南公。卒，無子，爵除。叔璠，安遠將軍、丹楊侯。卒。

長子靈壽，神䴥中，與弟道壽俱來歸國。靈壽，冠軍將軍、溫縣侯；道壽，寧朔將軍、宜陽子。靈壽出除陳郡太守。劉義隆侵境，詔靈壽招引義士，得二千餘人，從西平公安頡破虎牢、滑臺、洛陽三城，徙五百餘家入河內。又從討蠕蠕，西征涼州，所在著功。出為遼西太守，治有清儉之稱。太和九年卒。贈懷州刺史，諡曰靖。靈壽娶太宰、頓丘王李峻女，與婦父雅不相善，每見抑退，故位不大至。

子惠安，高祖時襲爵。歷恒州別駕、桑乾太守、太尉諮議參軍事。卒。

子祖珍，年十五，舉司州秀才。解褐員外散騎侍郎。年十八，先父卒。

祖珍弟宗龐，世宗時，父惠安以久病啟以爵轉授。解褐安定王府騎兵參軍，洛州龍驤府司馬。善射，未曾自伐。性閑淡，少所交遊。識者云其淳至。永安中卒。子嵩亮襲。

惠安弟直安，歷位尚書郎，濟北、濟南二郡太守，員外散騎常侍。蕭寶夤征鍾離，引為長史。坐軍退，免官加刑。以疾得免。尋除東平原太守。還京，為中散大夫，加征虜將軍、太中大夫，遷左將軍。正光四年卒。贈大將軍、濟州刺史。

子龍泉，滄州開府長史。

道壽長子元興，襲父爵。

子景和，給事中，稍遷揚州驃騎府長史、清河內史。正光元年卒。贈左將軍、平州刺史。

元興弟仲明，侍御史、中書舍人。以謹敏著稱。稍遷衞尉少卿，仍領舍人。出為征虜將軍、涼州刺史。坐貪殘，為御史所彈，遇赦免，積年不敍。後娶靈太后從姊為繼室，除武衞將軍、征虜將軍。轉光祿大夫，武衞如故。遷大司農卿，加安東將軍、散騎常侍。出為安北將軍、恒州刺史，常侍如故。正光五年卒。

子彥邕，有風望。正員郎。稍遷相州刺史、驃騎大將軍、左光祿大夫。天平四年卒。贈散騎常侍、都督懷洛二州諸軍事、驃騎大將軍、儀同三司、懷州刺史。

司馬天助，自云司馬德宗驃騎將軍元顯之子。劉裕自立，乃來歸闕。[7]除平東將軍、青徐二州刺史、東海公。天助招率義士，欲襲裕東平、濟北二郡及城戍，又破裕將閭萬齡軍，前後多所虜獲。拜侍中、都督青徐兗三州諸軍事、征東將軍、青兗二州刺史，公如故。真君三年，與司馬文思等南討。還，又從駕北征。在陣歿。

子元伯，字歸都。襲爵，後降溫縣子。太和中，為建威將軍、泰山太守。

史臣曰：諸司馬以亂亡歸命。楚之風概器略，最可稱乎？其餘未足論也。而以往代遺緒，並當位遇。可謂幸矣。

校勘記
 晉宣帝季弟譙王遜之後也　南本以下諸本及北史卷二九司馬休之傳「遜」作「進」。百衲本作「遜」，汲、局二本注宋本作「遜」。錢氏考異卷二八、李慈銘魏書札記、張森楷魏書校勘記各有說。按晉書卷三七譙王遜傳，遜是進子，進死於曹魏時，封譙王的是遜，不是進。但進才是晉宣帝司馬懿季弟，遜是從子，作「遜」也有問題。作「進」作「遜」既都有問題，而宋本作「遜」，恐原來就錯。此卷史實上的謬誤較多，疑有訛脫竄亂，非魏收原文。
 天興五年休之為司馬德宗平西將軍荊州刺史　按晉書卷三七譙王遜附休之傳，晉元興元年〈即魏天興五年(四０二)〉休之以襄城太守助其兄豫州刺史譙王尚之守歷陽，為桓玄所敗，奔南燕。荊州刺史自晉隆安四年〈四００〉以來就是桓玄，這時正從荊州東下攻建康。司馬休之當荊州刺史有二次，一次在桓玄敗後，又一次是在晉義熙八年〈魏永興四年(四一二)〉，第二次才加「平西將軍」，上距天興五年已十年。這裏所稱官職顯誤。
 為懷朔鎮將　北史卷二九「懷朔」作「懷荒」。按卷三九李寶傳云：「高宗初，代司馬文思鎮懷荒。」北史是，這裏作「懷朔」誤。
 以楚之所率戶民分置汝南南陽南頓新蔡四郡　北史卷二九「南陽」作「汝陽」。按宋書卷三六州郡志豫州有「汝陽」，無「南陽」。當時僑置亦必因豫州原有此郡，疑作「汝陽」是。
 永平元年　諸本「平」作「元」。按事見卷八世宗紀永平元年十月，今據北史卷二九司馬悅傳改。
 劉裕滅姚泓北奔屈丐世祖平統萬兄弟俱入國　按卷三太宗紀泰常三年〈四一七〉八月劉裕滅姚泓，九月癸酉記司馬休之父子及國璠等「來降」。泰常五年五月即記國璠被殺。拓跋燾平統萬，事在始光四年〈四二七〉，國璠已先死八年。下文又稱國璠卒，一字不及被殺，却見於此卷司馬文思傳。也可怪。
 劉裕自立乃來歸闕　張森楷云：「帝紀〈卷四上世祖紀上〉延和二年司馬天助來降，於宋為元嘉十年〈四三三〉，代晉久矣。此文殊疏略。」按下文稱天助「招率義士，欲襲裕東平、濟北郡及城戍，又破裕將閭萬齡軍」，「裕」字皆誤。


Chinese text: This work was published before January 1, 1923, and is in the
public domain worldwide because the author died at least 100 years ago.
