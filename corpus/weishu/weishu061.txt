鄭羲　崔辯
鄭羲，字幼驎，滎陽開封人，魏將作大匠渾之八世孫也。曾祖豁，慕容垂太常卿。父曄，不仕，娶于長樂潘氏，生六子，粗有志氣，而羲第六，文學為優。弱冠舉秀才，尚書李孝伯以女妻之。高宗末，拜中書博士。

天安初，劉彧司州刺史常珍奇據汝南來降，顯祖詔殿中尚書元石為都將赴之，并招慰淮汝，遣羲參石軍事。到上蔡，珍奇率文武三百人來迎，既相見，議欲頓軍於汝北，未即入城。羲謂石曰：「機事尚速，今珍奇雖來，意未可量，不如直入其城，奪其管籥，據有府庫，雖出其非意，要以全制為勝。」石從羲言，遂策馬徑入其城。城中尚有珍奇親兵數百人，在珍奇宅內。石既克城，意益驕怠，置酒嬉戲，無警防之虞。羲謂石曰：「觀珍奇甚有不平之色，可嚴兵設備，以待非常。」其夜，珍奇果使人燒府廂屋，欲因救火作難，以石有備，乃止。明旦，羲齎白虎幡慰郭邑，眾心乃定。

明年春，又引軍東討汝陰。劉彧汝陰太守張超城守不下，石率精銳攻之，不克，遂退至陳項，議欲還軍長社，待秋擊之。諸將心樂早還，咸稱善計。羲曰：「今張超驅市人，負擔石，[1]蟻聚窮城，命不延月，宜安心守之。超食已盡，不降當走，可翹足而待，成擒物也。而欲棄還長社，道塗懸遠，超必修城深壍，多積薪穀，將來恐難圖矣。」石不納，遂旋師長社。至冬，復往攻超，超果設備，無功而還。歷年，超死，楊文長代戍，食盡城潰，乃克之，竟如羲策。淮北平，遷中書侍郎。

延興初，陽武人田智度，年十五，妖惑動眾，擾亂京索。以羲河南民望，為州郡所信，遣羲乘傳慰諭。羲到，宣示禍福，重加募賞，旬日之間，眾皆歸散。智度奔潁川，尋見擒斬。以功賜爵平昌男，加鷹揚將軍。

高祖初，兼員外散騎常侍，假寧朔將軍、陽武子，使於劉準。中山王叡，[2]寵幸當世，並置王官，羲為其傅。是後歷年不轉，資產亦乏，因請假歸，遂磐桓不返。及李沖貴寵，與羲姻好，乃就家徵為中書令。文明太后為父燕宣王立廟於長安，初成，以羲兼太常卿，假滎陽侯，具官屬，詣長安拜廟，刊石建碑於廟門。還，以使功，仍賜侯爵，加給事中。出為安東將軍、西兗州刺史，假南陽公。羲多所受納，政以賄成。性又嗇吝，民有禮餉者，皆不與杯酒臠肉，西門受羊酒，東門酤賣之。以李沖之親，法官不之糾也。酸棗令鄭伯孫、鄄城令童騰、別駕賈德、治中申靈度，並在任廉貞，勤恤百姓，羲皆申表稱薦，時論多之。文明太后為高祖納其女為嬪，徵為祕書監。

太和十六年卒，贈帛五百匹。尚書奏諡曰宣，詔曰：「蓋棺定諡，先典成式，激揚清濁，治道明範。故何曾幼孝，良史不改『繆醜』之名；賈充寵晉，直士猶立『荒公』之稱。羲雖宿有文業，而治闕廉清。稽古之効，未光於朝策；昧貨之談，已形於民聽。諡以善問，殊乖其衷。又前歲之選，匪由備行充舉，自荷後任，勳績未昭。尚書何乃情遺至公，愆違明典！依諡法：博聞多見曰『文』，不勤成名曰『靈』。可贈以本官，加諡文靈。」

長子懿，字景伯。涉歷經史，善當世事。解褐中散，尚書郎，稍遷驃騎長史、尚書吏部郎、太子中庶子，襲爵滎陽伯。懿閑雅有治才，為高祖所器遇，拜長兼給事黃門侍郎、司徒左長史。世宗初，以從弟思和同咸陽王禧之逆，與弟通直常侍道昭俱坐緦親出禁。拜太常少卿，加冠軍將軍，出為征虜將軍、齊州刺史，尋進號平東將軍。懿好勸課，善斷決，雖不潔清，義然後取，百姓猶思之。永平三年卒。贈本將軍、兗州刺史，諡曰穆。

子恭業，襲爵。武定三年，坐與房子遠謀逆，伏誅。

懿弟道昭，字僖伯。少而好學，綜覽羣言。初為中書學生，遷祕書郎，拜主文中散，徙員外散騎侍郎、祕書丞、兼中書侍郎。

從征沔漢，高祖饗侍臣於懸瓠方丈竹堂，道昭與兄懿俱侍坐焉。樂作酒酣，高祖乃歌曰：「白日光天無不曜，江左一隅獨未照。」彭城王勰續歌曰：「願從聖明兮登衡會，萬國馳誠混江外。」鄭懿歌曰：「雲雷大振兮天門闢，率土來賓一正歷。」邢巒歌曰：「舜舞干戚兮天下歸，文德遠被莫不思。」道昭歌曰：「皇風一鼓兮九地匝，戴日依天清六合。」高祖又歌曰：「遵彼汝墳兮昔化貞，未若今日道風明。」宋弁歌曰：「文王政教兮暉江沼，寧如大化光四表。」高祖謂道昭曰：「自比遷務雖猥，與諸才儁不廢詠綴，遂命邢巒總集敍記。當爾之年，卿頻丁艱禍，每眷文席，常用慨然。」尋正除中書郎，轉通直散騎常侍。北海王詳為司徒，以道昭與琅邪王秉為諮議參軍。

遷國子祭酒，道昭表曰：「臣竊以為：崇治之道，必也須才；養才之要，莫先於學。今國子學堂房粗置，弦誦闕爾。城南太學，漢魏石經，丘墟殘毀，藜藋蕪穢，遊兒牧豎，為之歎息，有情之輩，實亦悼心，況臣親司，而不言露。伏願天慈回神紆盻，賜垂鑒察。若臣微意，萬一合允，求重敕尚書、門下，考論營制之模，則五雍可翹立而興，毀銘可不日而就。樹舊經於帝京，播茂範於不朽。斯有天下者之美業也。」不從。

廣平王懷為司州牧，以道昭與宗正卿元匡為州都。道昭又表曰：「臣聞唐虞啟運，以文德為本；殷周致治，以道藝為先。然則，禮樂者為國之基，不可斯須廢也。是故周敷文教，四海宅心；魯秉周禮，強齊歸義。及至戰國紛紜，干戈遞用，五籍灰焚，羣儒坑殄，賊仁義之經，貴戰爭之術，遂使天下分崩，黔黎荼炭，數十年間，民無聊生者，斯之由矣。爰暨漢祖，於行陳之中，尚優引叔孫通等。光武中興於撥亂之際，乃使鄭眾、范升校書東觀。降逮魏晉，何嘗不殷勤於篇籍，篤學於戎伍。伏惟大魏之興也，雖羣凶未殄，戎馬在郊，然猶招集英儒，廣開學校，用能闡道義於八荒，布盛德於萬國，教靡不懷，風無不偃。今者乘休平之基，開無疆之祚，定鼎伊瀍，惟新寶曆，九服感至德之和，四垠懷擊壤之慶。而蠢爾閩吳，阻化江湫，先帝爰震武怒，戎車不息。而停鑾佇蹕，留心典墳，命故御史中尉臣李彪與吏部尚書、任城王澄等妙選英儒，以崇文教。澄等依旨，置四門博士四十人，其國子博士、太學博士及國子助教，宿已簡置。伏尋先旨，意在速就，但軍國多事，未遑營立。自爾迄今，垂將一紀，學官凋落，四術寢廢。遂使碩儒耆德，卷經而不談；俗學後生，遺本而逐末。進競之風，實由於此矣。伏惟陛下欽明文思，玄鑒洞遠。越會未款，務修道以來之；遐方後服，敷文教而懷之。垂心經素，優柔墳籍。將使化越軒唐，德隆虞夏。是故屢發中旨，敦營學館，房宇既修，生徒未立。臣學陋全經，識蔽篆素，然往年刪定律令，謬預議筵。謹依準前修，尋訪舊事，參定學令，事訖封呈。自爾迄今，未蒙報判。但廢學歷年，經術淹滯。請學令并制，早敕施行，使選授有依，生徒可準。」詔曰：「具卿崇儒敦學之意，良不可言。新令尋班，施行無遠，可謂職思其憂，無曠官矣。」

道昭又表曰：「竊惟鼎遷中縣，年將一紀，縉紳褫業，俎豆闕聞，遂使濟濟明朝，無觀風之美，非所以光國宣風，納民軌義。臣自往年以來，頻請學令，並置生員，前後累上，未蒙一報，故當以臣識淺濫官，無能有所感悟者也。館宇既修，生房粗構，博士見員，足可講習。雖新令未班，請依舊權置國子學生，漸開訓業，使播教有章，儒風不墜，後生覩徙義之機，學徒崇知新之益。至若孔廟既成，釋奠告始，揖讓之容，請俟令出。」不報。

遷祕書監、滎陽邑中正。出為平東將軍、光州刺史，轉青州刺史，將軍如故。復入為祕書監，加平南將軍。熙平元年卒，贈鎮北將軍、相州刺史，諡曰文恭。

道昭好為詩賦，凡數十篇。其在二州，政務寬厚，不任威刑，為吏民所愛。

子嚴祖，頗有風儀，粗觀文史。歷通直郎、通直常侍。輕躁薄行，不修士業，傾側勢家，乾沒榮利，閨門穢亂，聲滿天下。出帝時，御史中尉綦儁劾嚴祖與宗氏從姊姦通。人士咸耻言之，而嚴祖聊無愧色。孝靜初，除驃騎將軍、左光祿大夫、鴻臚卿。出為北豫州刺史，仍本將軍。罷州還，除鴻臚卿。卒，贈都督豫兗潁三州諸軍事、□□將軍、司空公、豫州刺史。

嚴祖弟敬祖，性亦粗疏。起家著作佐郎。鄭儼之敗也，為鄉人所害。

敬祖弟述祖，武定中，尚書。

述祖弟遵祖，祕書郎。卒，贈輔國將軍、光州刺史。

遵祖弟順，[3]卒於太常丞。

自靈太后預政，淫風稍行，及元叉擅權，公為姦穢。自此素族名家，遂多亂雜，法官不加糾治，婚宦無貶於世，有識咸以歎息矣。

羲五兄：長白驎，次小白，次洞林，次叔夜，次連山。並恃豪門，多行無禮，鄉黨之內，疾之若讎。

白驎孫道慓，隨郡太守。

小白，中書博士。

子胤伯，有當世器幹。自中書博士遷侍郎，轉司空長史。高祖納其女為嬪。出為建威將軍、東徐州刺史，轉廣陵王征東府長史，帶齊郡內史。卒於鴻臚少卿，諡曰簡。

子希儁，未官而亡。子道育，武定中，開封太守。

希儁弟幼儒，好學修謹，時望甚優。丞相、高陽王雍以女妻之。歷尚書郎、通直郎、司州別駕，有當官之稱。卒，贈散騎常侍、安東將軍、兗州刺史，諡景。幼儒亡後，妻淫蕩兇悖，肆行無禮。子敬道、敬德，並亦不才，俱走於關右。幼儒從兄伯猷每謂所親曰：「從弟人才，足為令德，不幸得如此婦，今死復重死，可為悲嘆。」

胤伯弟平城，太尉諮議。廣陵王羽納其女為妃。出為東平原太守。性清狂使酒，為政貪殘。卒，贈征虜將軍、南青州刺史。

長子伯猷，博學有文才，早知名。舉司州秀才，以射策高第，除幽州平北府外兵參軍，轉太學博士，領殿中御史。與當時名勝，咸申遊款。肅宗釋奠，詔伯猷錄義。安豐王延明之征徐州也，引為行臺郎中。事寧還都，遷尚書外兵郎中，典起居注，以軍功賜爵陽武子。稍遷散騎常侍、平東將軍。前廢帝初，以舅氏超授征東將軍、金紫光祿大夫，領國子祭酒。久之，為車騎將軍、右光祿大夫，轉護軍將軍。元象初，以本官兼散騎常侍使於蕭衍。前後使人，蕭衍令其侯王於馬射之日宴對申禮。伯猷之行，衍令其領軍將軍臧盾與之相接。議者以此貶之。使還，除驃騎將軍、南青州刺史。在州貪惏，妻安豐王元延明女，專為聚斂，貨賄公行，潤及親戚。戶口逃散，邑落空虛。乃誣良民，云欲反叛，籍其資財，盡以入己，誅其丈夫，婦女配沒。百姓怨苦，聲聞四方。為御史糾劾，死罪數十條，遇赦免，因以頓廢。齊文襄王作相，每誡厲朝士，常以伯猷及崔叔仁為諭。武定七年，除太常卿。其年卒，年六十四。贈驃騎大將軍、中書監、兗州刺史。

伯猷弟仲衡，武定中，儀同開府中郎。

仲衡弟輯之，解褐奉朝請，領侍御史，以軍功賜爵城臯男。稍遷黎陽太守。屬元顥入洛，令其舅范遵鎮守滑臺，與輯之隔岸相對。遵潛軍夜渡，規欲掩襲，輯之率厲城民，拒河擊之，遵遂遁走。朝廷嘉之，除司州別駕。尋轉司空長史，遷鎮南將軍、金紫光祿大夫。孝靜初，除征南將軍、東濟北太守，帶肥城戍主，男如故。天平四年卒，時年四十九。贈都督北豫梁二州諸軍事、驃騎將軍、度支尚書、北豫州刺史。

輯之弟懷孝，武定中，司徒諮議。

洞林子敬叔，[4]司州都官從事、滎陽邑中正，濮陽太守。坐貪穢除名。

子籍，字承宗。徐州平東府長史。

籍弟瓊，字祖珍，有強幹之稱。自太尉諮議為范陽太守，治頗有聲。卒，贈太常少卿。孝昌中，弟儼寵要，重贈安東將軍、青州刺史。瓊兄弟雍睦，其諸娣姒亦咸相親愛，閨門之內有無相通，為時人所稱美。子道邕，歿關西。儼事在恩倖傳。

敬叔弟士恭，燕郡太守。孝昌中，因儼之勢，除衞尉少卿，尋遷左將軍、瀛州刺史。時葛榮寇竊河北，州城淪陷，不獲之鎮。尋除征北將軍、金紫光祿大夫，又遷衞將軍、右光祿大夫。永熙中卒。贈驃騎將軍、冀州刺史，重贈尚書左僕射，諡曰貞。

長子子貞，司空掾。遷從事中郎、南兗州開府司馬。

子貞弟子湛，齊濟二州長史、光祿大夫。

子湛弟昭伯，武定中，東平太守。

昭伯弟子嘉，早卒。

子大護，武定中，司空戶曹參軍。

叔夜子伯夏，司徒諮議、東萊太守。卒，贈冠軍將軍、太常少卿、青州刺史。

子忠，字周子。右軍將軍、鎮遠將軍。卒，贈平東將軍、徐州刺史。

弟豪，長水校尉、東平原太守。

伯夏弟謹，字仲恭。琅邪太守。

子嵩賓，歷尚書郎、員外常侍，稍遷至左光祿大夫。卒。

連山，性嚴暴，撾撻僮僕，酷過人理。父子一時為奴所害，斷首投馬槽下，乘馬北逝。其第二子思明，驍勇善騎射，披髮率村義，馳騎追之，及於河。奴乘馬投水，思明止將從不聽放矢，乃自射之，一發而中，落馬隨流，眾人擒執至家，臠而殺之。思明及弟思和，並以武功自効。思明至驍騎將軍、直閤將軍，坐弟思和同元禧逆徙邊。會赦，卒於家。後贈冠軍將軍、濟州刺史。

子先護，少有武幹。解褐員外郎，轉通直郎。莊帝之居藩也，先護深自結託。及尒朱榮稱兵向洛，靈太后令先護與鄭季明等固守河梁，先護聞莊帝即位於河北，遂開門納榮。以功封平昌縣開國侯，邑七百戶。轉通常侍，[5]加鎮北將軍。尋除前將軍、廣州刺史、假平南將軍、當州都督。時妖賊劉舉於濮陽起逆，詔先護以本官為東道都督討舉平之。還鎮。後元顥入洛，莊帝北巡，先護據州起義兵，不受顥命。顥遣尚書令、臨淮王彧率眾討之，[6]先護出城拒戰。莊帝還京，嘉其誠節，除使持節、散騎常侍、都督襄廣二州諸軍事、鎮南將軍，刺史如故，進爵郡公，增邑一千三百戶。尋轉征西將軍、東雍州刺史、假車騎將軍、當州都督，常侍如故。未之任，又轉都督二豫東雍三州諸軍事、征東將軍、豫州刺史，餘官如故。又兼尚書右僕射、二豫郢潁四州行臺。尋除車騎將軍、左衞將軍。及尒朱榮死，徐州刺史尒朱仲遠擁兵向洛，前至東郡。諸軍出討，不能制之。乃詔先護以本官假驃騎將軍、大都督，領所部與行臺楊昱同討之。莊帝又遣都督賀拔勝討仲遠，勝於陳降賊，戰士離心。尋聞京師不守，先護部眾逃散，遂竄伏於南境。前廢帝初，仲遠遣人招誘之，既出而害焉。出帝時，贈持節、都督青齊濟兗四州諸軍事、驃騎大將軍、儀同三司、青州刺史，開國如故。

思和，歷太尉中兵參軍。同元禧之逆，伏法。

子康業，通直郎。出帝時，坐事賜死。

子彬，武定末，齊王相國中兵參軍。

思和弟季長，太學博士。卒。

子喬，歷司州治中、驃騎將軍、左光祿大夫。

羲叔父簡，簡孫尚，壯健有將略。屢為統軍，東西征討，以軍功賜爵汝陽男。歷位尚書郎、步兵校尉、驍騎將軍，遷輔國將軍、太尉司馬。出為濟州刺史，將軍如故。為政寬簡，百姓安之。卒，贈本將軍、豫州刺史，諡曰惠。

子貴賓，襲。解褐北海王國常侍。員外散騎侍郎，稍遷尚書金部郎。以公坐免官。久之，兼太尉屬。卒，贈征虜將軍、荊州刺史。

子景裕，襲。武定末，儀同開府行參軍。

貴賓弟次珍，卒於員外常侍。贈安東將軍、光州刺史。

貴賓異母弟大倪、小倪。皆粗險薄行，好為劫盜，侵暴鄉里，百姓毒患之。普泰中，並為尒朱仲遠所殺。

尚從父兄雲，字道漢。歷雁門、濮陽二郡，貪穢狼籍。肅宗時，納賄劉騰，得為龍驤將軍、安州刺史。坐選舉受財，為御史所糾，因暴病卒。

雲從父兄子敬賓，自祕書郎稍遷輔國將軍、中散大夫、魏郡太守、金紫光祿大夫。

子士淵，司空行參軍。

羲從父兄德玄。顯祖初，自淮南內附，拜滎陽太守。

子子考，太和中，復為滎陽太守。卒，贈冠軍將軍、豫州刺史、開封侯，諡曰惠。

子洪建，太尉祭酒。同元禧之逆，與弟祖育同伏法。永安中，特追贈平東將軍、齊州刺史。

子士機，性識不周，多有短失。歷散騎侍郎、司空從事中郎、中書郎。卒。

子道蔭，武定末，開府行參軍。

祖育，太尉祭酒。亦特贈平東將軍、豫州刺史。

祖育弟仲明，奉朝請，稍遷太尉屬。以公強當世，為從弟儼所昵，除滎陽太守。儼慮世難，欲以東道託之。建義初，仲明弟季明遇害河陰。儼後歸之，欲與起兵，尋為城民所殺。

仲明兄洪健，李沖女壻。建義初，莊帝以仲明舅氏之親，其弟與謀扶戴，仲明之死也，且有奉國之意，乃追封安平縣開國侯、邑七百戶，贈侍中、車騎大將軍、儀同三司、尚書左僕射、雍州刺史。

長子道門，仲明初謀起義，令道門說大都督李叔仁於大梁。叔仁始欲同舉，後聞莊帝已立，叔仁子拔江乃斬道門。建義中，特贈立節將軍、瓜州刺史。

道門弟孝邕，襲。天保初，爵隨例降。

仲明弟季亮，司徒城局參軍、員外常侍。卒，贈散騎常侍、撫軍將軍、青州刺史。

季亮弟季明，釋褐太學博士。正光中，譙郡太守，帶渦陽戍主。頻為蕭衍遣將攻圍，兵糧寡少，外援不接，季明孤城自守，卒得保全。朝廷嘉之，封安德縣開國伯，邑七百戶。累遷平東將軍、光祿少卿。武泰中，潛通尒朱榮，謀奉莊帝。及在河陽，遂為亂兵所害。事寧，追封南潁川郡開國公，食邑千五百戶，贈驃騎大將軍、尚書左僕射、司空公、定州刺史。

子昌，襲。武定末，司徒城局參軍。天保初，爵隨例降。

崔辯，字神通，博陵安平人。學涉經史，風儀整峻。顯祖徵拜中書博士。散騎侍郎、平遠將軍、武邑太守。政事之餘，專以勸學為務。年六十二，卒。贈安南將軍、定州刺史，諡曰恭。

長子景儁，梗正有高風，好古博涉。以經明行修，徵拜中書博士。歷侍御史、主文中散。受敕接蕭頤使蕭琛、范雲，高祖賜名為逸。後為員外散騎侍郎，與著作郎韓興宗參定朝儀。雅為高祖所知重，遷國子博士，每有公事，逸常被詔獨進。博士特命，自逸始。轉通直散騎常侍、廷尉少卿。卒，朝廷悼惜之，贈以本官。

子巨倫，字孝宗。幼孤，及長，歷涉經史，有文學武藝。以世宗挽郎，除冀州鎮北府墨曹參軍、太尉記室參軍。

叔楷為殷州，巨倫仍為長史、北道別將。在州陷賊，斂恤亡存，為賊所義。葛榮聞其才名，欲用為黃門侍郎。巨倫心惡之。至五月五日，會集官僚，令巨倫賦詩，巨倫乃曰：「五月五日時，天氣已大熱。狗便呀欲死，牛復吐出舌。」以此自晦，獲免。未幾，潛結死士數人，夜中南走，逢賊遊騎數百，俱恐不濟。巨倫曰：「寧南死一寸，豈北生一尺也！」便欺賊曰：「吾受敕而行。」賊不信，共爇火觀敕。火未然，巨倫手刃賊帥，餘人因與奮擊，殺傷數十人，賊乃四潰，得馬數匹而去。夜陰失道，惟看佛塔戶而行。到洛，朝廷嘉之，授持節、別將北討。初，楷喪之始，巨倫收殯倉卒，事不周固，至是遂偷路改殯，并竊家口以歸。尋授國子博士。

莊帝即位，假節、中堅將軍、東濮陽太守，假征虜將軍、別將。時河北紛梗，人士避賊，多住郡界，歲儉飢乏，巨倫傾資贍恤，務相全濟，時類高之。元顥入洛，據郡不從。莊帝還宮，行西兗州事，封漁陽縣開國男，邑二百戶，尋除光祿大夫。三年卒，時年四十四。

子武，襲。武定中，懷州衞軍府錄事參軍。齊受禪，爵例降。

初，巨倫有姊，明惠有才行，因患眇一目，內外親類莫有求者，其家議欲下嫁之。巨倫姑趙國李叔胤之妻，高明慈篤，聞而悲感曰：「吾兄盛德，不幸早世，豈令此女屈事卑族！」乃為子翼納之，時人歎其義。崔氏與翼書詩數十首，辭理可觀。

逸弟模，字叔軌。身長八尺，圍亦如之。出後其叔。雅有志度。起家奉朝請，歷太尉祭酒、尚書金部郎中、太尉主簿，轉中郎，遷太子家令。以公事免。神龜中，詔復本資，除冠軍將軍、中散大夫。出除魯陽太守。正光二年，襄陽民密求款附，詔模為別將，隸淮南王世遵，率眾赴之。事覺，模焚襄陽邑郭而還。坐不克，免官。及蕭寶夤討關隴，引模為西征別將，屢有戰功，除持節、光祿大夫、都督別道諸軍事，加安東將軍。万俟醜奴遣將郝虎南侵，模攻破其營，擒虎。以功封槐里縣開國伯，邑五百戶。於時將督敗歿者多，模挫敵持重，號為名將。後假征東將軍、行岐州事。未幾，擊賊入深，沒於陳。贈撫軍將軍、相州刺史。永熙中，追錄前勳，又贈都督定相冀三州諸軍事、驃騎大將軍、儀同三司、相州刺史。子士護。

模弟楷，字季則。美風望，性剛梗，有當世幹具。釋褐奉朝請，員外散騎侍郎、廣平王懷文學。正始中，以王國官非其人，多被刑戮，惟楷與楊昱以數諫獲免。後為尚書左主客郎中、伏波將軍、太子中舍人、左中郎將。以黨附高肇，為中尉所劾，事在高聰傳。楷性嚴烈，能摧挫豪強，故時人語曰：「莫𢖇〈都買反〉𢖆，〈孤楷反〉付崔楷。」

於時冀定數州，頻遭水害，楷上疏曰：

臣聞有國有家者，莫不以萬姓為心，故矜傷軫於造次，求瘼結於寢興。黎民阻飢，唐堯致歎；眾庶斯饉，帝乙罰己。良以為政與農，實繫民命。水旱緣茲以得濟，夷險用此而獲安。頃東北數州，頻年淫雨，長河激浪，洪波汨流，川陸連濤，原隰通望，彌漫不已，汎濫為災。戶無擔石之儲，家有藜藿之色。華壤膏腴，變為舄鹵；菽麥禾黍，化作雚蒲。斯用痛心徘徊，澘然佇立也。
昔洪水為害四載，流於夏書；九土既平攸同，紀自虞誥。亮由君之勤恤，臣用劬勞，日昃忘餐，宵分廢寢。伏惟皇魏握圖臨宇，總契裁極，道敷九有，德被八荒，槐階棘路，實維英哲，虎門、麟閣，實曰賢明，天地函和，日月光曜。自比定冀水潦，無歲不飢；幽瀛川河，頻年汎溢。豈是陽九厄會，百六鍾期，故以人事而然，非為運極。昔魏國鹹舄，史起哂之；茲地荒蕪，臣實為耻。[7]不揆愚瞽，輒敢陳之。
計水之湊下，浸潤無間，九河通塞，屢有變改，不可一準古法，皆循舊隄。何者？河決瓠子，梁楚幾危；宣防既建，水還舊迹。十數年間，戶口豐衍。又決屯氏，兩川分流，東北數郡之地，僅得支存。及下通靈、鳴，水田一路，往昔膏腴，十分病九，邑居凋離，墳井毀滅。良由水大渠狹，更不開瀉，眾流壅塞，曲直乘之所致也。至若量其逶迤，穿鑿涓澮，[8]分立隄堨，所在疏通，預決其路，令無停蹙。隨其高下，必得地形，土木參功，務從便省。使地有金隄之堅，水有非常之備。鈎連相注，多置水口，從河入海，遠邇逕通，[9]瀉其墝潟，泄此陂澤。九月農罷，量役計功，十月昏正，立匠表度。縣遣能工，麾畫形勢；郡發明使，籌察可否。審地推岸，辨其脈流；樹板分崖，練厥從往。別使案檢，分剖是非，[10]瞰睇川原，明審通塞。當境修治，不勞役遠，終春自罷，未須久功。即以高下營田，因於水陸，水種秔稻，陸藝桑麻。必使室有久儲，門豐餘積。
其實上葉禦災之方，亦為中古井田之利。即之近事，有可比倫。江淮之南，地勢洿下，雲雨陰霖，動彌旬月。遙途遠運，惟用舟艫；南畝畬菑，微事耒耜。而眾庶未為饉色，黔首罕有飢顏。豈天德不均，致此偏罰，故是地勢異圖，有茲豐餒。臣既鄉居水際，目覩荒殘，每思鄭白，屢想王李。夙宵不寐，言念皇家，愚誠丹款，實希效力，有心螢爝，乞暫施行。使數州士女，無廢耕桑之業；聖世洪恩，有賑飢荒之士。鄴宰深笑，息自一朝；臣之至誠，申於今日。
詔曰：「頻年水旱為患，黎民阻飢，靜言念之，昃不遑食，[11]鑒此事條，深協在慮。但計畫功廣，非朝夕可合，宜付外量聞。」事遂施行。楷用功未就，詔還追罷。

久之，京兆王繼為大將軍西討，引楷為司馬。還，轉後將軍、廣平太守。後葛榮轉盛，諸將拒擊，並皆失利。孝昌初，加楷持節、散騎常侍、光祿大夫、兼尚書北道行臺，尋轉軍司。未幾，分定相二州四郡置殷州，以楷為刺史，加後將軍。楷至州，表曰：「竊惟殷州地實四衝，居當五裂；西通長山，東漸臣野。頃國路康寧，四方有截，仍聚姦宄，桴鼓時鳴。況今天長喪亂，妖災間起。定州逆虜，趑趣北界；鄴下兇燼，蠶噬腹心。兩處犬羊，勢足并合，城下之戰，匪暮斯朝。臣以不武，屬此屏捍，實思効力，以弱敵強，析骸煮弩，固此忠節。但基趾造創，庶事茫然，升儲尺刃，聊自未有，雖欲竭誠，莫知攸濟。謹列所須兵仗，請垂矜許。必當虎視一方，遏其侵軼，肅清境內，保全所委。」詔付外量，竟無所給。

葛榮自破章武、廣陽二王之後，鋒不可當。初楷將之州，人咸勸留家口，單身述職。楷曰：「貪人之祿，憂人之事，如一身獨往，朝廷謂吾有進退之計，將士又誰肯為人固志也？」遂合家赴州。三年春，賊勢已逼，或勸減小弱以避之，乃遣第四女、第三兒夜出。既而召僚屬共論之，咸曰：「女郎出嫁之女，郎君小未勝兵，留之無益，去復何損。且使君在城，家口尚多，足固將士之意，竊不足為疑。」楷曰：「國家豈不知城小力弱也，置吾死地，令吾死耳！一朝送免兒女，將謂吾心不固。虧忠全愛，臧獲耻之，況吾荷國重寄也。」遂命追還。州既新立，了無禦備之具。及賊來攻，楷率力抗拒，強弱勢懸，每勒兵士撫厲之，莫不爭奮，咸稱：「崔公尚不惜百口，吾等何愛一身！」[12]速戰半旬，死者相枕。力竭城陷，楷執節不屈，賊遂害之，時年五十一。長子士元舉茂才，平州錄事參軍、假征虜將軍、防城都督，隨楷之州，州陷，亦戰歿。楷兄弟父子，並死王事，朝野傷歎焉。贈使持節、散騎常侍、鎮軍將軍、定州刺史。永熙中，又特贈侍中、都督冀定相三州諸軍事、驃騎大將軍、儀同三司、冀州刺史。

士元弟士謙、士約，並歿關西。

士約弟士順，儀同開府行參軍。

士元息勵德，武定中，司徒城局參軍。

史臣曰：鄭羲機識明悟，為時所許，懿兄弟風尚，俱有可觀，故能並當榮遇，其濟美矣。嚴祖穢薄，忝其家世。幼儒令問促年，伯猷賄以敗業，惜乎！崔辯器業著聞，位不遠到。逸經明行高，籍甚太和之日，德優官薄，仍世恨之。模雄壯之烈，楷忠貞之操，殺身成義，臨難如歸。非大丈夫亦何能以若此！

校勘記
 今張超驅市人負擔石　諸本「市」下脫「人」字，今據北史卷三五鄭羲傳、冊府卷四五二〈五三五九頁〉、卷七二一〈八五八四頁〉補。
 中山王叡　張森楷云：「『王』下當更有一『王』字。」按魏書對異姓王公例必書姓，這裏當脫一「王」字。但他處也多如此，今不補，以後也不再出校記。
 遵祖弟順　北史卷三五「順」下有「祖」字。按鄭道昭五子都以「祖」字排行，不應順獨單名，當脫「祖」字。
 洞林子敬叔　諸本「子」作「字」，獨殿本作「子」，考證云：「鄭羲五兄，長白驎、次小白、次洞林、次叔夜、次連山，遂各序其子某、孫某。今觀下文有云：『敬叔弟士恭』，則可知敬叔、士恭皆洞林子，而非其字矣。今改正。」按北史卷三五正作「子」。今從殿本。
 轉通常侍　按「通」下當脫「直」字。
 顥遣尚書令臨淮王彧率眾討之　諸本「尚」作「上」。按卷一八臨淮王譚附彧傳以北史補，不載此事，但云彧於元子攸即位後，自梁還，「累除位尚書令」云云。元顥入洛，當仍居此官。這裏「上」顯為「尚」之訛，今改正。
 臣實為耻　諸本「耻」訛「取」，今據冊府卷四九七〈五九四八頁〉改。
 穿鑿涓澮　殿本考證云：「『涓』疑應作『溝』。」
 遠邇逕通　諸本「通」訛「過」，今據冊府卷四九七〈五九四八頁〉改。
 分剖是非　諸本「剖」訛「部」，今據冊府〈同上卷頁〉改。
 昃不遑食　諸本「遑」訛「違」，今據冊府〈同上卷頁〉改。
 吾等何愛一身　諸本無「一」字，北史卷三二崔辯附崔楷傳、冊府卷三七二〈四四二六頁〉有。按「一身」與上「百口」相對。冊府採魏書而與北史同，知傳本魏書脫去，今據補。


Chinese text: This work was published before January 1, 1923, and is in the
public domain worldwide because the author died at least 100 years ago.
