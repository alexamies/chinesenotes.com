長孫嵩　長孫道生
長孫嵩，代人也，太祖賜名焉。父仁，昭成時為南部大人。嵩寬雅有器度，年十四，代父統軍。昭成末年，諸部乖亂，苻堅使劉庫仁攝國事，嵩與元他等率部眾歸之。

劉顯之謀難也，嵩率舊人及鄉邑七百餘家叛顯走，[2]將至五原。時寔君之子，亦聚眾自立，嵩欲歸之。見于烏渥，稱逆父之子，勸嵩歸太祖。嵩未決，烏渥回其牛首，嵩僶俛從之。見太祖于三漢亭。太祖承大統，復以為南部大人。累著軍功。後從征中山，除冀州刺史，賜爵鉅鹿公。歷侍中、司徒、相州刺史，封南平公，所在著稱。太宗即位，與山陽侯奚斤、北新侯安同、白馬侯崔宏等八人，坐止車門右，聽理萬幾，故世號八公。

晉將劉裕之伐姚泓，太宗假嵩節，督山東諸軍事，傳詣平原，緣河北岸，列軍次於畔城。軍頗失利。詔假裕道，裕於舟中望嵩麾蓋，遺以酃酒及江南食物，嵩皆送京師。詔嵩厚答之。又敕簡精兵為戰備，若裕西過者，便率精銳南出彭沛，如不時過，但引軍隨之。彼至崤陝間，必與姚泓相持，一死一傷，眾力疲弊。比及秋月，徐乃乘之，則裕首可不戰而懸。於是叔孫建等尋河趣洛。遂入關。[3]嵩與建等自成皐南濟，晉諸屯戍皆望塵奔潰。裕克長安，嵩乃班師。

太宗寢疾，問後事於嵩，嵩曰：「立長則順，以德則人服。今長皇子賢而世嫡，天所命也，請立。」乃定策禁中。於是詔世祖臨朝監國，嵩為左輔。世祖即位，進爵北平王，司州中正。詔問公卿，赫連、蠕蠕征討何先。嵩與平陽王長孫翰、司空奚斤等曰：「赫連居土，未能為患，蠕蠕世為邊害，宜先討大檀。及則收其畜產，足以富國；不及則校獵陰山，多殺禽獸，皮肉筋角，以充軍實，亦愈於破一小國。」太常崔浩曰：「大檀遷徙鳥逝，疾追則不足經久，大眾則不能及之。赫連屈丐，土宇不過千里，其刑政殘虐，人神所棄，宜先討之。」尚書劉潔、武京侯安原請先平馮跋。[4]帝默然，遂西巡狩。後聞屈丐死，關中大亂，議欲征之。嵩等曰：「彼若城守，以逸代勞，大檀聞之，乘虛而寇，危道也。」帝乃問幽微於天師寇謙之，[5]謙之勸行。杜超之贊成之，[6]崔浩又言西伐利。嵩等固諫不可。帝大怒，責嵩在官貪污，使武士頓辱。尋遷太尉。久之，加柱國大將軍。

自是，輿駕征伐，嵩以元老多留鎮京師，坐朝堂，平斷刑獄。薨，年八十。諡曰宣王。後高祖追錄先朝功臣，以嵩配饗廟庭。

子頹，善騎射，彎弓三百斤。襲爵，加侍中、征南大將軍。有罪，黜為戍兵，後復爵。薨，諡曰安王。

子敦，字孝友，位北鎮都將。坐黷貨，降為公。高宗時，自頌先世勳重，[7]復其王爵。薨，諡簡王。

子道，字念僧，襲爵。久之，隨例降為公，位右衞將軍。卒，諡慎。

子悅，襲爵。建義初，復本王爵，尋降為公。位光祿少卿。卒，贈司空。 長孫道生，嵩從子也。忠厚廉謹，太祖愛其慎重，使掌幾密，與賀毗等四人內侍左右，出入詔命。太宗即位，除南統將軍、冀州刺史。後取人美女以獻太宗，切責之，以舊臣不加罪黜。

世祖即位，進爵汝陰公，[8]遷廷尉卿。從征蠕蠕，與尉眷等率眾出白黑兩漠間，大捷而還。世祖征赫連昌，道生與司徒長孫翰、宗正娥青為前驅，遂平其國。昌弟定走保平涼，劉義隆遣將到彥之、王仲德寇河南以救定。詔道生與丹陽王太之屯河上以禦之。遂誘義隆將檀道濟，邀其前後，追至歷城而還。除司空，加侍中，進封上黨王。薨，年八十二。贈太尉，諡曰靖。

道生廉約，身為三司，而衣不華飾，食不兼味。一熊皮鄣泥，數十年不易，時人比之晏嬰。第宅卑陋，出鎮後，其子弟頗更修繕，起堂廡。道生還，歎曰：「昔霍去病以匈奴未滅，無用家為，今強寇尚遊魂漠北，吾豈可安坐華美也！」乃切責子弟，令毀宅。其恭慎如此。世祖世，所在著績，每建大議，多合時機。為將有權略，善待士眾。帝命歌工歷頌羣臣，曰：「智如崔浩，廉如道生。」及年老，頗惑其妻孟氏，以此見譏。與從父嵩俱為三公，當世以為榮。

子抗，[9]位少卿，早卒。

抗子觀，少以壯勇知名，後襲祖爵上黨王。時異姓諸王，襲爵多降為公，帝以其祖道生佐命先朝，故特不降。以征西大將軍、假司空、督河西七鎮諸軍，討吐谷渾。部帥拾寅遁藏，焚其所居城邑而還。高祖初，拜殿中尚書、侍中。吐谷渾又侵逼，復假觀司空討降之。後為征南大將軍。薨，諡曰定。葬禮依其祖靖王故事，陪葬雲中金陵。

子冀歸，六歲襲爵，降為公。高祖以其幼承家業，賜名稚，字承業。稚聰敏有才藝，虛心愛士。為前將軍，從高祖南討，授七兵尚書、太常卿、右將軍。

世宗時，侯剛子淵，稚之女壻。剛為元叉所厚，故稚驟得轉進。出為撫軍大將軍，領揚州刺史，假鎮南大將軍，都督淮南諸軍事。蕭衍將裴邃、虞鴻襲據壽春，稚諸子驍果，邃頗難之，號曰「鐵小兒」。詔河間王琛總眾援之。琛欲決戰，稚以雨久，更須持重。琛弗從，遂戰，為賊所乘，稚後殿。初，稚既總強兵，久不決戰，議者疑有異圖。朝廷重遣河間王琛及臨淮王彧、尚書李憲等三都督外聲助稚，內實防之。

會鮮于脩禮反於中山，以稚為大都督北討。尋以本使達鄴城。詔稚解行臺，罷大使，遣河間王琛為大都督，酈道元為行臺。稚遣子子裕奉表，稱與琛同在淮南，俱當國難，琛敗臣全，遂生私隙。且臨機奪帥，非算所長。書奏，不納。琛與稚前到呼沱，稚未欲戰，而琛不從。行達五鹿，為脩禮邀擊，琛不赴之。賊總至，遂大敗，稚與琛並除名。

尋而正平郡蜀反，復假稚鎮西將軍、討蜀都督，頻戰有功，除平東將軍，復本爵。後除尚書右僕射。未幾，雍州刺史蕭寶夤據州反，復以稚為行臺討之。稚時背疽未愈，靈太后勞之曰：「卿疹源如此，朕欲相停，更無可寄如何？」稚答曰：「死而後已，敢不自力。」時子彥亦患脚痺，扶杖入辭。尚書僕射元順顧相謂曰：「吾等備位大臣，各居寵位，危難之日，病者先行，無乃不可乎？」莫有對者。時薛鳳賢反於正平，薛脩義屯聚河東，分據鹽池，攻圍蒲坂，東西連結，以應寶夤。稚乃據河東。

時有詔廢鹽池稅，稚上表曰：「鹽池天資賄貨，密邇京畿，唯須寶而護之，均贍以理。今四境多虞，府藏罄竭。然冀定二州且亡且亂，常調之絹，不復可收。仰惟府庫，有出無入，必須經綸，出入相補。略論鹽稅，一年之中，準絹而言，猶不應減三十萬匹也，便是移冀定二州置於畿甸。今若廢之，事同再失。臣前仰違嚴旨，不先討關賊而解河東者，非是閑長安而急蒲坂。蒲坂一陷，沒失鹽池，三軍口命，濟贍理絕。天助大魏，茲計不爽。昔高祖昇平之年，無所乏少，猶創置鹽官而加典護，非為物而競利，恐由利而亂俗也。況今王公素餐，百官尸祿，租徵六年之粟，調折來歲之資，此皆出人私財，奪人膂力。豈是願言，事不獲已。臣輒符司監將尉還率所部，依常收稅，更聽後敕。」

稚克寶夤將侯終德，寶夤出走，雍州平。除雍州刺史。

莊帝初，封上黨王，尋改馮翊王，後降為郡公。遷司徒公，加侍中，兼尚書令、大行臺，仍鎮長安。前廢帝立，遷太尉公，錄尚書事。及韓陵之敗，斛斯椿先據河橋，謀誅尒朱。使稚入洛，啟帝誅世隆兄弟之意。出帝初，轉太傅，錄尚書事。以定策功，更封開國子。稚表請回授其姨兄廷尉卿元洪超次子惲。初，稚生而母亡，為洪超母所撫養，是以求讓，許之。出帝入關，稚時鎮虎牢，亦隨赴長安。

稚妻張氏，生二子，子彥、子裕。後與羅氏私通，遂殺其夫，棄張納羅。羅年大稚十餘歲，妒忌防限。稚雅相愛敬，旁無姻妾，[10]僮侍之中，嫌疑致死者，乃有數四。羅生三子，紹遠、士亮、季亮，兄弟皆廉武。稚少輕俠，鬬鷄走馬，力爭殺人，因亡抵龍門將陳興德家，會赦乃免。因以後妻羅前夫女呂氏，妻興德兄興恩以報之。

子彥，本名儁，有膂力。以累從父征討功，封槐里縣子。出帝與齊獻武王構隙，加子彥中軍大都督、行臺僕射，鎮弘農，以為心膂。後從帝入關。子彥少嘗墜馬折臂，肘上骨起寸餘，乃命開肉鋸骨，流血數升，言戲自若。時以為踰於關羽。

子裕，位衞尉少卿。

校勘記
 魏書卷二十五　諸本目錄此卷注「闕」。百衲本、南本、汲本卷末殘存宋人校語：「魏收書列傳第十三。」局本下補「亡」字。殿本考證云：「魏收書闕，後人所補。」按此卷以北史卷二二長孫嵩、長孫道生傳補，附長孫稚傳有溢出語，當出於高氏小史。
 嵩率舊人及鄉邑七百餘家叛顯走　北史卷二二長孫嵩傳「鄉邑」作「庶師」。按「庶師」和「舊人」對舉。「舊人」指拓跋本部人，「庶師」當是指非本部的諸族人。疑這裏的「鄉邑」乃後人所改。
 於是叔孫建等尋河趣洛遂入關　按尋河趣洛者是叔孫建所領魏軍，入關者是劉裕所統的晉軍，這裏牽連敍述，遂似叔孫建等入關。疑「遂入關」上脫「裕」字。
 尚書劉潔武京侯安原請先平馮跋　卷三０安原傳「武京」作「武原」。按晉書卷一五地理志下徐州彭城國有「武原縣」。地不屬魏，但當時封邑取南朝郡縣名的很多。「武京」不聞有此縣，此傳「京」字疑誤。
 帝乃問幽微於天師寇謙之　北史卷二二「微」作「徵」，「微」當是「徵」之訛。
 杜超之贊成之　按杜超，卷八三外戚傳有傳。可能是雙名「超之」，單稱作「超」，也可能涉上「寇謙之」而衍「之」字。
 高宗時自頌先世勳重　諸本「宗」作「祖」。按事見卷五高宗紀興安二年歲末，「祖」字訛，今改正。
 進爵汝陰公　張森楷云：「以前初無封爵之文，而云『進爵』，疑誤。」按此傳以北史卷二二長孫道生傳補，當是李延壽刪節之失。這種刪節失當，下文還有，如「帝以其祖道生佐命先朝」，不知為何帝；「以本使達鄴城」，不知為何使。今不悉出校記。
 子抗　北史卷二二「抗」作「瓬」。
 旁無姻妾　北史卷二二「姻」作「姬」，是。


Chinese text: This work was published before January 1, 1923, and is in the
public domain worldwide because the author died at least 100 years ago.
