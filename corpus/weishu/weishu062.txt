高祐　崔挺
高祐，字子集，小名次奴，勃海人也。本名禧，以與咸陽王同名，高祖賜名祐。司空允從祖弟也。祖展，慕容寶黃門郎，太祖平中山，內徙京師，卒於三都大官。父讜，從世祖滅赫連昌，以功拜游擊將軍，賜爵南皮子。與崔浩共參著作，遷中書侍郎。轉給事中、冀青二州中正。假散騎常侍、平東將軍、蓨縣侯，使高麗。卒，贈安南將軍、冀州刺史、假滄水公，諡曰康。祐兄祚，襲爵，東青州刺史。

祐博涉書史，好文字雜說，材性通放，不拘小節。初拜中書學生，轉博士、侍郎。以祐招下邵郡羣賊之功，賜爵建康子。高宗末，兗州東郡吏獲一異獸，獻之京師，時人咸無識者。詔以問祐，祐曰：「此是三吳所出，厥名鯪鯉，餘域率無，今我獲之，吳楚之地，其有歸國者乎？」又有人於零丘得玉印一以獻，詔以示祐，祐曰：「印上有籀書二字，文曰『宋壽』。壽者，命也，我獲其命，亦是歸我之徵。」顯祖初，劉義隆子義陽王昶來奔，薛安都等以五州降附，時謂祐言有驗。

高祖拜祕書令。後與丞李彪等奏曰：「臣等聞典謨興，話言所以光著；載籍作，成事所以昭揚。然則尚書者記言之體，春秋者錄事之辭。尋覽前志，斯皆言動之實錄也。夏殷以前，其文弗具。自周以降，典章備舉。史官之體，文質不同；立書之旨，隨時有異。至若左氏，屬詞比事，兩致並書，可謂存史意，而非全史體。逮司馬遷、班固，皆博識大才，論敍今古，曲有條章，雖周達未兼，斯實前史之可言者也。至於後漢、魏、晉咸以放焉。惟聖朝創制上古，開基長發，自始均以後，至於成帝，其間世數久遠，是以史弗能傳。臣等疏陋，忝當史職，披覽國記，竊有志焉。愚謂自王業始基，庶事草創，皇始以降，光宅中土，宜依遷固大體，令事類相從，紀傳區別，表志殊貫，如此修綴，事可備盡。伏惟陛下先天開物，洪宣帝命，太皇太后淳曜二儀，惠和王度，聲教之所漸洽，風譯之所覃加，固已義振前王矣。加太和以降，年未一紀，然嘉符禎瑞，備臻於往時；洪功茂德，事萃於曩世。會稽佇玉牒之章，岱宗想石記之列。而祕府策勳，述美未盡。將令皇風大猷，或闕而不載；功臣懿績，或遺而弗傳。著作郎已下，請取有才用者，參造國書，如得其人，三年有成矣。然後大明之德功，光于帝篇；聖后之勳業，顯于皇策。佐命忠貞之倫，納言司直之士，咸以備著載籍矣。」高祖從之。

高祖從容問祐曰：「比水旱不調，五穀不熟，何以止災而致豐稔？」祐對曰：「昔堯湯之運，不能去陽九之會，陛下道同前聖，其如小旱何？但當旌賢佐政，敬授民時，則災消穰至矣。」又問止盜之方，祐曰：「昔宋均樹德，[1]害獸不過其鄉；卓茂善教，蝗蟲不入其境。彼盜賊者，人也，苟訓之有方，寧不易息。當須宰守貞良，則盜止矣。」祐又上疏云：「今之選舉，不採識治之優劣，專簡年勞之多少，斯非盡才之謂。宜停此薄藝，棄彼朽勞，唯才是舉，則官方斯穆。又勳舊之臣，雖年勤可錄，而才非撫人者，則可加之以爵賞，不宜委之以方任，所謂王者可私人以財，不私人以官者也。」高祖皆善之。加給事中、冀州大中正，餘如故。時李彪專統著作，祐為令，時相關豫而已。

出為持節、輔國將軍、西兗州刺史，假東光侯，鎮滑臺。祐以郡國雖有太學，縣黨宜有黌序，乃縣立講學，黨立小學。[2]又令一家之中，自立一碓，五家之外，共造一井，以供行客，不聽婦人寄舂取水。又設禁賊之方，令五五相保，若盜發則連其坐，初雖似煩碎，後風化大行，寇盜止息。

轉宋王劉昶傅。以昔參定律令之勤，賜帛五百匹、粟五百石、馬一匹。昶以其官舊年耆，雅相祗重，妓妾之屬，多以遺之。拜光祿大夫，傅如故。昶薨後，徵為宗正卿，而祐留連彭城，久而不赴。於是尚書僕射李沖奏祐散逸淮徐，無事稽命，處刑三歲，以贖論。詔免卿任，還復光祿。太和二十三年卒。太常議諡曰煬侯，詔曰：「不遵上命曰『靈』，可諡為靈。」

子和璧，字僧壽，有學問。中書博士。早卒。

和璧子顥，字門賢，學涉有時譽。自司空參軍轉員外郎，襲爵建康子，遷符璽郎中。出為冀州別駕，未之任，屬刺史元愉據州反，世宗遣尚書李平為都督，率眾討之。平以顥彼州領袖，乃引為錄事參軍，仍領統軍，軍機取捨，多與參決。擒愉之後，別黨千餘人皆將伏法，顥以為擁逼之徒，前許原免，宜為表陳請。平從之，於是咸蒙全濟。事定，顥仍述職。時軍旅之後，因之飢饉，顥為綱紀，務存寬靜，甚收時譽。尋加陵江將軍。坐事免。久之，除鎮遠將軍，遷輔國將軍、中散大夫，轉征虜將軍，仍中散。卒，時年四十九。贈平東將軍、滄州刺史，諡曰惠。

子德正，襲。武定中，黃門侍郎。

顥弟雅，字興賢，有風度。自給事中稍遷司徒府錄事參軍、定州撫軍府長史。卒，年三十四。天平中，追贈散騎常侍、平北將軍、冀州刺史。

子德乾，早有令問。任城太守。卒。

雅弟諒，字脩賢。少好學，多識強記，居喪以孝聞。太和末，京兆王愉開府辟召，高祖妙簡行佐，諒與隴西李仲尚、趙郡李鳳起等同時應選。稍遷太尉主簿、國子博士。正光中，加驍騎將軍，為徐州行臺。至彭城，屬元法僧反叛，逼諒同之，諒不許，為法僧所害，時年四十一。朝廷痛惜之，贈左將軍、滄州刺史。又下詔，以諒臨危授命，誠節可重，復贈使持節、平北將軍、幽州刺史，贈帛二百匹，優一子出身，諡曰忠侯。三子。長惠勝，武定中，司徒外兵參軍。諒造親表譜錄四十許卷，自五世已下，內外曲盡。覽者服其博記。

祐弟欽，幼隨從叔濟使於劉義隆，還為中書學生，遷祕書中散。年四十餘，卒。

子法永，諸王從事中郎。亦早亡。

祐從父弟次同，永安末，撫軍將軍、定州刺史。

子乾邕，永熙中，司空公、長樂郡開國公。

乾邕弟敖曹，天平中，司徒公、京兆郡開國公。

崔挺，字雙根，博陵安平人也。六世祖贊，魏尚書僕射。五世祖洪，晉吏部尚書。父鬱，濮陽太守。

挺幼居喪盡禮。少敦學業，多所覽究，推人愛士，州閭親附焉。每四時與鄉人父老書相存慰，辭旨款備，得者榮之。三世同居，門有禮讓。於後頻值飢年，家始分析，挺與弟振推讓田宅舊資，惟守墓田而已。家徒壁立，兄弟怡然，手不釋卷。時穀糴踊貴，鄉人或有贍者，遺挺，辭讓而受，仍亦散之貧困，不為畜積，故鄉邑更欽歎焉。

舉秀才，射策高第，拜中書博士，轉中書侍郎。以工書，受敕於長安書文明太后父燕宣王碑，賜爵泰昌子。轉登聞令，遷典屬國下大夫。以參議律令，賜布帛八百匹、穀八百石、馬牛各二。尚書李沖甚重之。高祖以挺女為嬪。太和十八年，大將軍、宋王劉昶南鎮彭城，詔假立義將軍，為昶府長史，以疾辭免，乃以王肅為長史。其被寄遇如此。

後除昭武將軍、光州刺史，威恩並著，風化大行。十九年，車駕幸兗州，召挺赴行在所。及見，引諭優厚。又問挺治邊之略，因及文章。高祖甚悅，謂挺曰：「別卿已來，倐焉二載，吾所綴文，已成一集，今當給卿副本，時可觀之。」又顧謂侍臣曰：「擁旄者悉皆如此，吾何憂哉。」復還州。及散騎常侍張彝兼侍中巡行風俗，見挺政化之美，謂挺曰：「彝受使省方，採察謠訟，入境觀政，實愧清使之名。」州治舊掖城，西北數里有斧山，峯嶺高峻，北臨滄海，南望岱嶽，一邦遊觀之地也。挺於頂上欲營觀宇，故老曰：「此嶺秋夏之際，常有暴雨迅風，巖石盡落，相傳云是龍道，恐此觀不可久立。」挺曰：「人神相去，何遠之有？虬龍倐忽，豈唯一路乎！」遂營之。數年間，果無風雨之異。挺既代，即為風雹所毀，於後作，復尋壞，遂莫能立。眾以為善化所感。

時以犯罪配邊者多有逃越，遂立重制，一人犯罪逋亡，合門充役。挺上書，以為周書父子罪不相及。天下善人少，惡人多，以一人犯罪，延及合門。司馬牛受桓魋之罰，柳下惠嬰盜跖之誅，豈不哀哉！辭甚雅切，高祖納之。先是，州內少鐵，器用皆求之他境，挺表復鐵官，公私有賴。諸州中正，本在論人，高祖將辨天下氏族，仍亦訪定，乃遙授挺本州大中正。

掖縣有人，年踰九十，板輿造州。自稱少曾充使林邑，得一美玉，方尺四寸，甚有光彩，藏之海島，垂六十歲。忻逢明治，今願奉之。挺曰：「吾雖德謝古人，未能以玉為寶。」遣船隨取，光潤果然。竟不肯受，仍表送京都。世宗即位，累表乞還。景明初見代，老幼泣涕追隨，縑帛贈送，挺悉不納。

散騎常侍趙脩得幸世宗，挺雖同州壤，未嘗詣門。北海王詳為司徒、錄尚書事，以挺為司馬，挺固辭不免。世人皆歎其屈，而挺處之夷然。於後詳攝選，眾人競稱考第，以求遷敍，挺終獨無言。詳曰：「崔光州考級並未加授，宜投一牒，當為申請。蘧伯玉耻獨為君子，亦何故默然？」挺對曰：「階級是聖朝大例，考課亦國之恒典。下官雖慚古賢不伐之美，至於自衒求進，竊以羞之。」詳大相稱歎。自為司馬，詳未曾呼名，常稱州號，以示優禮。四年卒，時年五十九。其年冬，贈輔國將軍、幽州刺史，諡曰景。光州故吏聞凶問，莫不悲感，共鑄八尺銅像於城東廣因寺，起八關齋，追奉冥福，其遺愛若此。

初，崔光之在貧賤也，挺贍遺衣食，常親敬焉。又識邢巒、宋弁於童稚之中，並謂終當遠致。世稱其知人。歷官二十餘年，家資不益，食不重味，室無綺羅，閨門之內，雍雍如也。舊故多有贈賵，諸子推挺素心，一無所受。有子六人。

長子孝芬，字恭梓。早有才識，博學好文章。高祖召見，甚嗟賞之。李彪謂挺曰：「比見賢子謁帝，旨諭殊優，今當為羣拜紀。」挺曰：「卿自欲善處人父子之間，然斯言吾所不敢聞也。」

司徒、彭城王勰板為行參軍，後除著作郎，襲父爵。尚書令高肇親寵權盛，子植除青州刺史，啟孝芬為司馬。後除司徒記室參軍、司空屬、定州大中正，長於剖判，甚有能名，府主任城王澄雅重之。熙平中，澄奏地制八條，孝芬所參定也。在府久之，除龍驤將軍、廷尉少卿。

孝昌初，蕭衍遣將裴邃等寇淮南。詔行臺酈道元、都督河間王琛討之，停師城父，累月不進。敕孝芬持節齎齊庫刀，[3]催令赴接，賊退而還。荊州刺史李神儁為蕭衍遣將攻圍，詔加孝芬通直散騎常侍，以將軍為荊州刺史，兼尚書南道行臺，領軍司，率諸將以援神儁，因代焉。於時，州郡內戍悉已陷沒，且路由三鵶，賊已先據。孝芬所統既少，不得徑進，遂從弘農堰渠山道南入，遣弟孝直輕兵在前，出賊不意，賊便奔散，人還安堵。肅宗嘉勞之，并賚馬及綿絹等物。

後以元叉之黨，與盧同、李奬等並除名，徵還。又孝芬為廷尉之日，章武王融以贓貨被劾，孝芬按以重法。及融為都督，北討鮮于脩禮，於時孝芬弟孝演率勒宗從，避賊於博陵，郡城為賊攻陷，尋為賊所害。融乃密啟，云：「孝演入賊為王。」遂見收捕，合家逃竄，遇赦乃出。

孝昌三年，蕭衍將成景儁率眾逼彭城，除孝芬寧朔將軍、員外常侍、兼尚書右丞，為徐州行臺。孝芬將發，入辭。靈太后謂孝芬曰：「卿女今事我兒，與卿便是親舊，曾何相負而內頭元叉車中，稱此老嫗會須却之。」孝芬曰：「臣蒙國厚恩，義無斯語。假實有此，誰能得聞？若有聞知，此於元叉親密過臣遠矣。乞對言者，足辨虛實。」靈太后悵然意解，乃有愧色。景儁築柵造堰，謀斷泗水以灌彭城。孝芬率大都督李叔仁、柴集等赴戰，[4]景儁等力屈退走。除孝芬安南將軍、光祿大夫、兼尚書，為徐兗行臺。

建義初，太山太守羊侃據郡反，遠引南賊，圍逼兗州。除孝芬散騎常侍、鎮東將軍、金紫光祿大夫，仍兼尚書東道行臺，大都督刁宣馳往救援，[5]與行臺于暉接，至便圍之。侃突圍奔蕭衍，餘悉平定。

永安二年，莊帝聞元顥有內侵之計，敕孝芬南赴徐州。顥遂潛師向考城，擒大都督、濟陰王暉業，乘勝徑進，遣其後軍都督侯暄守梁國城以為後援。孝芬勒諸將馳往圍暄，恐顥遣援，乃急攻之，晝夜不息。五日，暄遂突出，擒斬之，俘其卒三千餘人。莊帝還宮，授西兗州刺史，將軍如故。孝芬久倦外役，固辭不行，乃除太常卿。

普泰元年，南陽太守趙脩延襲據荊州城，囚刺史李琰之，招引南寇。除孝芬衞將軍、荊州刺史，兼尚書南道行臺。又除都督三荊諸軍事、車騎將軍、假驃騎將軍。孝芬已出次，改授散騎常侍、驃騎將軍、西兗州刺史。太昌初，兼殿中尚書。尋除車騎大將軍、左光祿大夫，仍尚書。後加儀同三司、兼吏部尚書。

出帝入關，齊獻武王至洛，與尚書辛雄、劉廞等並誅，時年五十。沒其家口，天平中乃免之。

孝芬博文口辯，善談論，愛好後進，終日忻然，商搉古今，間以嘲謔，聽者忘疲。所著文章數十篇。[6]有子八人。

長子勉，字宣祖。頗涉史傳，有几案才。正光初，除太學博士。莊帝之為御史中尉，啟除侍御史。永安初，除建節將軍、尚書右中兵郎中。後太尉、豫章王蕭贊啟為諮議參軍，郎中如故。以舉人失衷，為中尉高道穆奏免其官。普泰中，兼尚書左丞。勉善附會，世論以浮競譏之。為尚書令尒朱世隆所親待，而尚書郎魏季景尤為世隆知任，勉與季景內頗不穆。季景陰求右丞，奪勉所兼。世隆啟用季景，勉遂悵怏自失。尋除安南將軍、光祿大夫、兼國子祭酒，典儀注。太昌初，除散騎常侍、征東將軍、金紫光祿大夫、定州大中正，敕左右廂出入其家。被收之際，在外逃免。於後乃出，見齊獻武王於晉陽，王勞撫之。天平末，王遣勉送勳貴妻子赴定州，因得還家。屬母李氏喪亡，勉哀號過性，遇病卒，時年四十七。無子，弟宣度以子龍後之。

勉弟宣猷，司徒中郎，走於關西。

宣猷弟宣度，齊王儀同開府司馬。

宣度弟宣軌，頗有才學。尚書考功郎中。與弟宣質、宣靜、宣略，並死於晉陽。

孝芬弟孝暐，字敬業。少寬雅，早著長者之風。彭城王勰之臨定州，辟為主簿。釋褐冀州安東府外兵參軍，歷員外散騎侍郎、寧朔將軍、員外散騎常侍。武泰初，蠻首李洪扇動諸蠻，詔孝暐持節為別將，隸都督李神軌討平之。尒朱榮之害朝士，孝暐與弟孝直攜家避難定陶。孝莊初，徵拜通直散騎常侍，加征虜將軍，尋除趙郡太守。郡經葛榮離亂之後，民戶喪亡，六畜無遺，斗粟乃至數縑，民皆賣鬻兒女。夏椹大熟，孝暐勸民多收之。郡內無牛，教其人種。招撫遺散，先恩後威，一周之後，流民大至。興立學校，親加勸篤，百姓賴之。卒於郡，時年四十九。贈通直散騎常侍、平東將軍、瀛州刺史，諡曰簡。朝議謂為未申，復贈安北將軍、定州刺史。

子昂，武定中，尚書左丞、兼度支尚書。

孝暐弟孝演，字則伯，出繼伯父。性通率，美鬚髯，姿貌魁傑。少無宦情，沉浮鄉里。河間王琛為定州刺史，以為治中。晚除瀛州安西府外兵參軍，因罷歸。及鮮于脩禮起逆，孝演率宗屬保郡城，為賊攻陷。賊以孝演民望，恐移眾心，乃害之，時年四十。無子，弟孝直以子士遊為後。士遊，儀同開府倉曹參軍。

孝演弟孝直，字叔廉。身八尺，眉目踈朗。早有志尚，起家司空行參軍。尋為員外散騎侍郎、宣威將，[7]仍以本官入領直後。轉寧遠將軍、汝南王開府掾，領直寢。兄孝芬除荊州，詔孝直假征虜將軍，別將，總羽林二千騎，與孝芬俱行。孝直潛師徑進，賊遂破走。孝芬入城後，蕭衍將曹義宗仍在馬圈，鼓動順陽蠻夷，緣邊寇竊。孝直率眾禦之，賊皆退散。還轉直閤將軍、通直散騎常侍。尒朱兆入洛，孝直以天下未寧，去職歸鄉里，勸督宗人，務行禮義。後除安東將軍、光祿大夫，太昌中，又除衞將軍、右光祿大夫，並辭不赴。宗親勸孝直曰：「榮華人之所願，何故陸沉？」孝直不答。年五十八，卒於鄉里，顧命諸子曰：「吾才疏效薄，於國無功，若朝廷復加贈諡，宜循吾意，不得祗受，若致干求，則非吾子，斂以時服，祭勿殺生。」其子皆遵行之。有四子。

長子士順，儀同開府行參軍。

孝直弟孝政，字季讓。十歲，挺亡，號哭不絕，見者為之悲傷。操尚貞立，博洽經史，雅好辭賦。喪紀之禮，特所留情，衣服制度，手能執造。太尉、汝南王悅辟行參軍。年四十九，卒。

子巖，武定中，員外常侍。

孝芬兄弟孝義慈厚，弟孝演、孝政先亡，孝芬等哭泣哀慟，絕內，蔬食，容貌損瘠，見者傷之。孝暐等奉孝芬盡恭順之禮，坐食進退，孝芬不命則不敢也。鷄鳴而起，旦參顏色，一錢尺帛，不入私房，吉凶有須，聚對分給。諸婦亦相親愛，有無共之。始挺兄弟同居，孝芬叔振既亡之後，孝芬等奉承叔母李氏，若事所生，旦夕溫凊，出入啟覲，家事巨細，一以諮決。每兄弟出行，有獲財物，尺寸已上，皆內李氏之庫，四時分賚，李自裁之，如此者二十餘歲。撫從弟宣伯子朗，如同氣焉。

挺弟振，字延根。少有學行，居家孝友，為宗族所稱。自中書學生為祕書中散，在內謹敕，為高祖所知。出為冀州、咸陽王禧驃騎府司馬，在任久之。太和二十年，遷建威將軍、平陽太守。不拜，轉高陽內史。高祖南討，徵兼尚書左丞，留京。振既才幹被擢，當世以為榮。後改定職令，振本資惟擬五品，詔曰：「振在郡著績，宜有褒升。」除太子庶子。景明初，除長兼廷尉少卿。振有公斷，以明察稱。河內太守陸琇與咸陽王禧同謀為逆，禧敗事發，振窮治之。時琇內外親黨及當朝貴要咸為之言，振研覈切至，終無縱緩，遂斃之於獄。其奉法如此。正始初，除龍驤將軍、肆州刺史，在任有政績。還朝，除河東太守。永平中，卒於郡，時年五十九。贈本將軍、南兗州刺史，諡曰定。振歷官四十餘載，考課恒為稱職。議者善之。

長子宣伯，早喪。子勁，字仲括。驃騎參軍。

宣伯弟子朗，美容貌，涉獵經史，少溫厚，有風尚。以軍功起家襄威將軍、員外散騎侍郎。普泰中，從兄孝芬為荊州，請為車騎府司馬。孝芬轉西兗州，為驃騎府司馬。太昌初，冠軍將軍、北徐州撫軍府長史，固辭，不獲免。興和二年，中尉高仲密引為侍御史，尋加平西將軍。武定中卒。子道綱。

挺從父弟元珍，釋褐司徒行參軍，稍遷司徒主簿、趙郡王幹開府屬。景明中，荊州長史。久之，為司徒從事中郎，有公平稱。後遷中散大夫，加征虜將軍。正光末，山胡作逆，除平陽太守，假右將軍，為別將以討之，頻破胡賊，郡內以安。武泰初，改郡為唐州，仍除元珍為刺史，加右將軍。以破胡勳，賜爵涼城侯。尒朱榮之趣洛也，遣其都督樊子鵠取唐州。元珍與行臺酈惲拒守不從，為子鵠所陷，被害。世咸痛之。子叔恭。

挺從父弟瑜之，字仲璉。少孤，有學業。太和中，釋褐奉朝請，廣陵王羽常侍，累歷蕃佐。入為司空功曹參軍事、太尉主簿，遷冀州撫軍府長史。後為揚州平東府長史，帶南梁太守。蕭衍義州刺史文僧明來降，瑜之迎接有勳，賜爵高邑男。孝昌初，除鴻臚少卿。三年卒，年五十六。贈平北將軍、瀛州刺史。有三子。

長子孟舒，字長才，襲父爵。累遷平東將軍、太中大夫。興和中，除廣平太守。卒，贈中軍將軍、殷州刺史，贈平東將軍，[8]諡曰康。

孟舒弟仲舒，武定末，鄴縣令。

仲舒弟季舒，給事黃門侍郎。

挺從祖弟脩和，州主簿。

子儉，字元恭，雅有器度。歷太學博士，終於符璽郎中。

儉弟緒，字仲穆。定州撫軍府法曹參軍。緒小弟孝忠，侍御史、祕書郎。並有容貌，無他才識。

緒子子謙，尚書郎。

子謙弟子讓，與侯景同反，子謙坐以囚執，遇病死於晉陽。子讓弟子廉等，並伏法。

脩和弟敬邕，性長者，有幹用。高祖時，自司徒主簿轉尚書都官郎中，所在稱職。遷太子步兵校尉。景明初，母憂去職。後中山王英南討，引為都督府長史，加左中郎將，以功賜爵臨淄男。遷龍驤將軍、太府少卿，以本將軍出除營州刺史。[9]庫莫奚國有馬百匹因風入境，敬邕悉令送還，於是夷人感附。熙平二年，拜征虜將軍、太中大夫。神龜中卒，[10]年五十七。贈左將軍、濟州刺史，諡曰恭。

子子盛，襲爵。除奉朝請。

脩和從弟接，字顯賓。容貌魁偉，放邁自高，不拘常檢。為中書博士、樂陵內史。雅為任城王澄所禮待，及澄為定州刺史，接了無民敬，王忻然容下之。後為冀州安東府司馬，轉樂陵太守。還鄉而卒。

挺族子纂，字叔則，博學有文才。景明中，太學博士，轉員外散騎侍郎、襄威將軍。既不為時知，乃著無談子論。後為給事中。延昌中，除梁州征虜府長史。熙平初，為寧遠將軍、廷尉正，每於大獄，多所據明，有當官之譽。時太原王靜自廷尉監遷少卿，纂耻居其下，乃與靜書，辭氣抑揚，無上下之體。又啟求解任，乃除左中郎將，領尚書三公郎中。未幾，以公事免。後為洛陽令。正光中卒，年四十五。贈司徒左長史。凡所製文，多行於世。

長子史，武定末，儀同府長流參軍。

纂兄穆，寬雅有度量，州辟主簿。卒。

子暹，武定末，度支尚書、兼右僕射。

纂弟融，字脩業。奉朝請。尚書令高肇出討巴蜀，引為統軍。還，除員外散騎侍郎。正光中，定州別駕。年四十二，卒。

子鴻翻，郡功曹。

纂從祖弟遊，字延叔，少有風概。釋褐奉朝請，稍遷太尉主簿。江州刺史陳伯之啟為司馬，還除奉車都尉。大都督、中山王英征義陽，引為錄事參軍，尋轉司馬。及英敗於鍾離，遊坐徙秦州，久而得還。大將軍高肇西征，引為統軍，除步兵校尉，遷豫州征虜府長史，未幾，除征虜將軍、北趙郡太守，並有政績。

熙平末，轉河東太守。郡有鹽戶，常供州郡為兵，子孫見丁從役，遊矜其勞苦，乃表聞請聽更代，郡內感之。太學舊在城內，遊乃移置城南閑敞之處，親自說經，當時學者莫不勸慕，號為良守。以本將軍遷涼州刺史，以母憂解任。

正光中，起除右將軍、南秦州刺史，固辭不免。先是，州人楊松柏、楊洛德兄弟數為反叛，遊至州，深加招慰。松柏歸款，引為主簿，稍以辭色誘之，兄弟俱至。松柏既州之豪帥，感遊恩遇，奬諭羣氐，咸來歸款，且以過在前政，不復自疑。遊乃因宴會，一時俱斬，於是外人以其不信，合境皆反。正光五年夏，秦州城人殺刺史李彥據州為逆。數日之後，遊知必不安，謀欲出外，尋為城人韓祖香、孫𥛰攻於州館。遊事窘，登樓慷慨悲歎，乃推下小女而殺之，義不為羣小所辱也。尋為祖香等所執害，時年五十二。永安中，贈散騎侍郎、鎮北將軍、定州刺史。

子伏護，開府參軍。

史臣曰：高祐學業優通，知名前世，儒俊之風，門舊不隕。諸子經傳之器，加有捨生之節。崔挺兄弟，風操高亮，懷文抱質，歷事著稱，見重於朝野，繼世承家，門族並著，蓋所謂彼有人焉。

校勘記
 昔宋均樹德　諸本「均」作「鈞」，冊府卷一０四〈一二三七頁〉作「均」。按事見後漢書卷四一宋均傳，今據改。
 乃縣立講學黨立小學　諸本及北史卷三一高允附高祐傳「小學」作「教學」，下更有「村立小學」四字。獨百衲本如上摘句。按通鑑卷一三六〈四二七九頁〉敍高祐語全本魏書，却和百衲本同，知司馬光所見魏書舊本即如此，南本以下諸本當即據北史改補。且上文只說「縣黨宜有黌序」，沒有提到村，北魏鄉閭組織也沒有村的一級。雖北史或有所本，却未必是魏書脫誤，今從百衲本。
 敕孝芬持節齎齊庫刀　通鑑卷一五０〈四六九二頁〉「齊」作「齋」。胡注：「齋庫刀，千牛刀也。」按「齋庫」亦見卷一三文成元皇后傳。疑「齊」字訛，但卷七七辛雄傳亦作「齊庫刀」，今仍之。
 孝芬率大都督李叔仁柴集等赴戰　諸本「赴」訛「起」，今據冊府卷三五四〈四一九八頁〉改。
 大都督刁宣馳往救援　按文義「大都督」上當有「與」字。
 所著文章數十篇　北史卷三二崔挺附崔孝芬傳「文章」作「文筆」。按當時以無韵之文為筆，疑北史是。
 尋為員外散騎侍郎宣威將　按卷一一三官氏志太和後品令，宣威將軍在第六品，這裏「將」下脫「軍」字。
 贈中軍將軍殷州刺史贈平東將軍　北史卷三二崔挺傳附見孟舒作「贈殷州刺史、鎮東將軍」。按上云「贈中軍將軍」，下又云「贈平東將軍」，不可通。卷一一三官氏志太和後職令，「平東」在第三品，「中軍」與「鎮東」並在從第二品，而「四鎮」班在前。疑本云「再（或加）贈鎮東將軍」，傳本「贈」上脫「再」或「加」字，又涉上「累遷平東將軍」語，「鎮」訛作「平」。
 以本將軍出除營州刺史　諸本「營」作「管」，無此州名，今據北史卷三二崔挺附崔敬邕傳、墓誌集釋崔敬邕墓誌〈圖版二二三〉改。
 熙平二年拜征虜將軍太中大夫神龜中卒　按崔敬邕墓誌，授此官在延昌四年〈五一五〉，熙平二年乃其卒年。疑傳記授官及卒年皆誤。


Chinese text: This work was published before January 1, 1923, and is in the
public domain worldwide because the author died at least 100 years ago.
