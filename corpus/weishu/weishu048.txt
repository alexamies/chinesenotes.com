嚴稜　毛脩之　唐和　劉休賓　房法壽
嚴稜，馮翊臨晉人。遇亂避地河南，劉裕以為廣威將軍、陳留太守，戍倉垣。泰常中，山陽公奚斤南討，軍至潁川，稜率文武五百人詣斤降，驛送稜朝太宗於冀州。嘉其誠款，拜平遠將軍，賜爵郃陽侯，假荊州刺史。隨駕南討，還為上客。及世祖踐阼，以稜歸化之功，除中山太守，有清廉之稱。年九十，卒於家。

子雅玉，襲爵。真君中，詔雅玉副長安鎮將元蘭率眾一萬，迎漢川附化之民，入自斜谷，至甘亭。劉義隆梁州刺史王玄載遣將拒嶮，路不得通，班師。太和二年，太倉令。五年，出為平南將軍、東兗州刺史，假馮翊公。卒，子曇襲爵。

毛脩之，字敬文，滎陽陽武人也。父瑾，司馬德宗梁秦二州刺史。劉裕之擒姚泓，留子義真鎮長安，以脩之為司馬。及赫連屈丐破義真於青泥，脩之被俘，遂沒統萬。世祖平赫連昌，獲脩之。神䴥中，以脩之領吳兵討蠕蠕大檀，以功拜吳兵將軍，領步兵校尉。後從世祖征平涼有功，遷散騎常侍、前將軍、光祿大夫。脩之能為南人飲食，手自煎調，多所適意。世祖親待之，進太官尚書，賜爵南郡公，加冠軍將軍，常在太官，主進御膳。

從討和龍，別破三堡，賜奴婢、牛羊。是時，諸軍攻城，宿衞之士多在戰陳，行宮人少。雲中鎮將朱脩之，劉義隆故將也，時從在軍，欲率吳兵謀為大逆，因入和龍，冀浮海南歸。以告脩之，脩之不聽，乃止。是日無脩之，大變幾作。朱脩之遂亡奔馮文通。又以脩之收三堡功多，遷特進、撫軍大將軍、金紫光祿大夫，位次崔浩之下。

浩以其中國舊門，雖學不博洽，而猶涉獵書傳，每推重之，與共論說。言次，遂及陳壽三國志有古良史之風，其所著述，文義典正，皆揚于王廷之言，微而顯，婉而成章，班史以來無及壽者。脩之曰：「昔在蜀中，聞長老言，壽曾為諸葛亮門下書佐，被撻百下，故其論武侯云『應變將略，非其所長』。」浩乃與論曰：「承祚之評亮，乃有故義過美之譽，案其迹也，不為負之，非挾恨之矣。何以云然？夫亮之相劉備，當九州鼎沸之會，英雄奮發之時，君臣相得，魚水為喻，而不能與曹氏爭天下，委棄荊州，退入巴蜀，誘奪劉璋，偽連孫氏，守窮踦𨄅之地，僭號邊夷之間。此策之下者。可與趙他為偶，而以為管蕭之亞匹，不亦過乎？謂壽貶亮非為失實。且亮既據蜀，恃山嶮之固，不達時宜，弗量勢力。嚴威切法，控勒蜀人；矜才負能，高自矯舉。欲以邊夷之眾抗衡上國。出兵隴右，再攻祁山，一攻陳倉，疏遲失會，摧衄而反；後入秦川，不復攻城，更求野戰。魏人知其意，閉壘堅守，以不戰屈之。知窮勢盡，憤結攻中，發病而死。由是言之，豈合古之善將，見可而進，知難而退者乎？」脩之謂浩言為然。

太延二年，為外都大官。卒，諡曰恭公。

脩之在南有四子，唯子法仁入國。高宗初，為金部尚書，襲爵。後轉殿中尚書，加散騎常侍。法仁言聲壯大，至於軍旅田狩，唱呼處分，振於山谷。和平六年卒。贈征東大將軍、南郡王，諡曰威。

長子猛虎，太安中，為東宮主書，轉中舍人，又遷中散大夫。初襲爵，為散騎常侍。皇興中，蠕蠕犯塞，從顯祖討之，有勇決之稱。太和初卒，贈豫州刺史，諡曰康公。

子泰寶，襲爵。征虜長史。例降為侯。卒，子乾祐襲。

朱脩之者，劉義隆司徒從事中郎。守滑臺，安頡圍之。其母在家，乳汁忽出。母號慟告家人曰：「我年老，非復有乳汁之時，今忽如此，兒必歿矣。」果以其日為頡所擒。世祖善其固守，授以內職，以宗室女妻之。而佞巧輕薄，為人士所賤。為雲中鎮將。及入馮文通，文通送之江南。

唐和，字稚起，晉昌冥安人也。[1]父繇，以涼土喪亂，民無所歸，推隴西李暠於敦煌，以寧一州。李氏為沮渠蒙遜所滅，和與兄契攜外甥李寶避難伊吾，招集民眾二千餘家，臣於蠕蠕。蠕蠕以契為伊吾王。

經二十年，和與契遣使來降，為蠕蠕所逼，遂擁部落至于高昌。蠕蠕遣部帥阿若率騎討和。至白力城，和率騎五百先攻高昌，契與阿若戰歿。和收餘眾，奔前部王國。時沮渠安周屯橫截城，和攻拔之，斬安周兄子樹，又克高寧、白力二城，斬其戍主。遣使表狀，世祖嘉其誠款，屢賜和。和後與前部王車伊洛擊破安周，斬首三百。

世祖遣成周公萬度歸討焉耆，詔和與伊洛率所領赴度歸。和奉詔。會度歸喻下柳驢以東六城，因共擊波居羅城，拔之。後同征龜茲，度歸令和鎮焉耆。時柳驢戍主乙真伽率諸胡將據城而叛，和領輕騎一百匹入其城，擒乙真伽，斬之，由是諸胡款附。西域克平，和有力也。

正平元年，和詣闕，世祖優寵之，待以上客。高宗以和歸誠先朝，拜鎮南將軍、酒泉公。太安中，出為濟州刺史，甚有稱績。徵為內都大官，評決獄訟，不加捶楚，察疑獲實者甚多，世以是稱之。皇興中卒，年六十七。贈征西大將軍、太常卿、酒泉王，諡曰宣。

子欽，字孟直。中書學生，襲爵。太和中，拜鎮南將軍、長安鎮副將，轉陝州刺史，將軍如故。後降爵為侯。二十年卒。

子景宣，襲爵。歷并州城陽王徽後軍府長史，加中堅將軍，遷東郡太守。普泰中卒。贈撫軍將軍、秦州刺史。

景宣弟季弼，武定中，滄州別駕。

契子玄達，性果毅，有父風。與叔父和歸闕，俱為上客。拜安西將軍、晉昌公。顯祖時，出為華州刺史，將軍如故。杏城民蓋平定聚眾為逆，顯祖遣給事楊鍾葵擊平定，不克而還，詔玄達討平之。杏城民成赤李又聚黨，自號為王，逼掠郡縣，殘害百姓。玄達率騎二百，邀其狹路，擊破之。叛民曹平原復聚為亂，玄達追擊悉平之。延興三年，有罪免官。太和十六年，降爵為侯。卒。

子崇，字繼祖，襲爵。盛樂太守。

崇弟興業，定陽、闡熙二郡太守。 劉休賓，字處幹，本平原人。祖昶，從慕容德度河，家于北海之都昌縣。父奉伯，劉裕時北海太守。休賓少好學，有文才，兄弟六人，乘民、延和等皆有時譽。

休賓為劉彧虎賁中郎將，稍遷幽州刺史，鎮梁鄒。及慕容白曜軍至升城，遣人說之，令降，休賓不從。劉彧龍驤將軍崔靈延、行勃海郡房靈建等數十家皆入梁鄒，同舉休賓為征虜、兗州。會劉彧遣使授休賓輔國將軍、兗州刺史。休賓妻，崔邪利女也，生一男，字文曄。崔氏先歸寧在魯郡，邪利之降也，文曄母子遂與俱入國。至是，白曜表請崔與文曄。既至，白曜以報休賓，又於北海執延和妻子，送至梁鄒，巡視城下。休賓答白曜，許歷城降，當即歸順，密遣兼主簿尹文達向歷城，觀國軍形勢。

文達詣白曜，詐言聞王臨境，故來祗候。私謂白曜曰：「劉休賓父子兄弟，累郡連州，今若識運知機，束手歸化，不審明王加何賞敍？」白曜曰：「休賓仕南，爵寵如此，今若不勞兵甲望風自降者，非直處卿富貴，兼還其婦兒。休賓縱令不畏攻圍，豈不憐其妻子也！今在升城，[2]卿自往見。」文達乃至升城，見休賓妻子。文曄攀援文達，哭泣號咷，以爪髮為信。文達回還，復經白曜，誓約而去。白曜曰：「卿是休賓耳目腹心，親見其妻子，又知我眾旅少多，善共量議，自求多褔。」文達還見休賓，出其妻兒爪髮，兼宣白曜所言及國軍形勢，謂休賓曰：「升城已敗，歷城非朝則夕，公可早圖之。」休賓撫爪髮泣涕曰：「妻子幽隔，誰不愍乎？吾荷南朝厚恩，受寄邊任，今顧妻子而降，於臣節足乎！」然而密與其兄子聞慰議為降計。聞慰曰：「此故當文達誑詐耳。年常抄掠，豈有多軍也？但可撫強兵，勤肅衞，方城狹嶮，何為便生憂怯，示人以弱也。」

休賓又謂文達曰：「卿勿憚危苦，更為吾作一返，善觀形勢。」於是遣文達偷道而出，令與白曜為期，剋日許送降款。文達既至，白曜喜曰：「非直休賓父子荷榮，城內賢豪，亦隨人補授。卿便即為梁鄒城主。」以酒灌地，啟告山河曰：「若負休賓，使我三軍覆沒！」初，白曜之表取休賓妻子也，顯祖以道固既叛，詔授休賓持節、平南將軍、冀州刺史、平原公。至是，付文達詔策。文達還，謂休賓曰：「白曜信誓如此，公可早為決計，恐攻逼之後，降悔無由。」休賓於是告兄子聞慰曰：「事勢可知，汝早作降書。」聞慰沉疑，固執不作，[3]遂差本契。

白曜尋遣著作佐郎許赤虎夜至梁鄒南門下，告城上人曰：「汝語劉休賓，何由遣文達頻造僕射，許送降文，歸誠大化，何得無信，違期不來！」於是門人唱告，城內悉知，遂相維持，欲降不得，皆云：「劉休賓父子，欲以我城內人易榮位也。」尋被攻逼，經冬至春。歷城降，白曜遣道固子景業與文曄至城下。休賓知道固降，乃出請命。白曜送休賓及宿有名望者十餘人，俱入代都為客。及立平齊郡，乃以梁鄒民為懷寧縣，休賓為縣令。延興二年卒。

文曄，有志尚，綜覽羣書，輕財重義。太和中，坐從兄聞慰南叛，與二弟文顥、季友被徙北邊，高祖特聽還代。

高祖曾幸方山，文曄大言於路側曰：「求見聖明，申宣久屈。」高祖遣尚書李沖宣詔問曰：「卿欲何言，聽卿面自申盡。」於是引見。文曄對曰：「臣之陋族，出自平原，往因燕亂，流離河表，居齊以來，八、九十載。真君十一年，世祖太武皇帝巡江之日，時年二歲，隨外祖魯郡太守崔邪利於鄒山歸國。邪利蒙賜四品，除廣寧太守。以臣年小，不及齒錄。至天安之初，皇威遠被，臣亡父休賓，劉氏持節、兗州刺史，戍梁鄒。時慕容白曜以臣父居全齊之要，水陸道衝，青冀二城，往來要路，三城岳跱，並拒王師。白曜知臣母子先在代京，表請臣母子慰勞。臣即被先帝詔，遣乘傳詣軍，又賜亡父官爵。白曜遣右司馬盧河內等送臣母子至鄒。臣既見亡父，備申皇澤。云：『吾蒙本朝寵遇，捍禦藩屏，尊卑百口，並在二城。吾若先降，百口必被誅滅，既不固誠於本朝，又令尊卑塗炭，豈堪為人臣以奉大魏乎？汝且申吾意白僕射，降意已判，平歷城，即率士眾送款軍前。』既克歷城，白曜遣赤虎送臣并崔道固子景業等向梁鄒。亡父既見赤虎之信，仰感聖朝遠遣妻子，又知天命有歸，擁眾一萬，以城降款。乘驛赴臺，蒙為客例。臣私釁深重，亡父以延興二年孤背明世，血誠微心，未獲申展。如臣等比，並蒙榮爵，為在事孤抑，以人廢勳。」高祖曰：「卿訴父賞而卿父無勳。歷城齊之西關，歸命請順。梁鄒小戍，豈能獲全？何足以為功也。」文曄對曰：「誠如聖旨，愚臣所見，猶有未申。何者？昔樂毅破齊七十餘城，唯有即墨獨在，此豈非根亡而條立？且夫降順之人，驗之古今，未有不由危逼者。故黃權無路歸款，列地封侯。且薛安都、畢眾敬危急投命，並受茅土之爵。論古則如彼，語今則如此，明明之世，不及比流。竊惟梁鄒嚴固，地據中齊，粟支十載，控弦數千萬，方之升城，不可同日而語。升城猶能抗兵累旬，傷殺甚眾，若臣亡父固守孤城，則非一朝可克。」高祖曰：「歷城既陷，梁鄒便是掌中，何煩兵力。」對曰：「若如聖旨，白曜便應窮兵極意，取勝俯仰，何為上假赤虎之信，下衒知變之民？」高祖曰：「卿父此勳，本自至少，以卿才地，豈假殷勤。」對曰：「臣尩愚六蔽，文武無施，響絕九皐，聞天無日，遭逢聖運，萬死猶生。但臣竊見徐兗是賊藩要，徐兗既降，諸戍皆應國有。而東徐州刺史張讜所戍團城，領二郡而已。徐兗降後，猶閉門拒命，授以方嶽，始乃歸降。父子二人，並蒙侯爵。論功比勤，不先臣父。」高祖曰：「卿引張讜，讜事小異。」對曰：「臣未識異狀。」高祖曰：「張讜始來送款，終不差信。卿父進非先覺，退又拒守，何得不異？」對曰：「張讜父子，始有歸順之名，後有閉門之罪，以功補過，免罪為幸。臣又見崔僧祐母弟，隨其叔父道固在歷城。僧祐遙聞王威遠及，恐母弟淪亡，督率鄉閭來欲救援。既至郁洲，歷城已沒，束手歸誠，救母弟之命。聖朝嘉其附化，賞以三品。亡父之誠，豈後僧祐？」高祖曰：「僧祐身居東海，去留任意，來則有位，去則他人，是故賞之。卿父被圍孤城，已是己物，所以不賞。」對曰：「亡父據城歸國，至公也；僧祐意計而來，為私也。為私蒙賞，至公不酬，臣未見其可。」高祖笑而不言。

比部尚書陸叡叱文曄曰：「假令先朝謬賞僧祐，豈可謬相賞也！」文曄曰：「先帝中代聖主，與日月等曜，比隆堯舜，宰相則十亂五臣，今言謬賞，豈不仰誣先朝乎？」尚書高閭曰：「卿謂母弟與妻子何者為重？」文曄曰：「母弟為重。」閭曰：「卿知母弟為重，朝廷賞僧祐是也。卿父為妻子而來，事何相反？」對曰：「僧祐若無母弟，來歸以不？」閭曰：「不來。」文曄曰：「若僧祐赴母弟之難，此是其私。而亡父本為大丈夫，立身處世，豈可顧妻子而虧高節也！昔樂羊食子，有顧以不？亡父本心，實不垂顧，所以歸化者，自知商周不敵，天命有所歸。」高祖謂文曄曰：「卿之所訴，[4]頗亦有途。賞從重，罰從輕，尋敕酬敍。」文曄泣曰：「臣愚頓理極，再見無期，陛下既垂慈澤，願敕有司，特賜矜理。」高祖曰：「王者無戲，何待懃懃。」既而賜文曄爵都昌子，深見待遇。拜協律中郎，[5]改授羽林監。世宗世，除高陽太守。延昌中卒。贈平遠將軍、光州刺史，諡曰貞。

子元，襲。拜員外郎、襄威將軍、青州別駕。卒。

文顥，性仁孝篤厚。徐州安豐王府騎兵參軍。

季友，南青州左軍府錄事參軍。

聞慰，博識有才思。至延興中，南叛。

休賓叔父旋之，其妻許氏，二子法鳳、法武。[6]而旋之早亡。東陽平，許氏攜二子入國，孤貧不自立，並疏薄不倫，為時人所棄。母子皆出家為尼，[7]既而反俗。太和中，高祖選盡物望，河南人士，才學之徒，咸見申擢。法鳳兄弟無可收用，不蒙選授。後俱奔南。法武後改名孝標云。

房法壽，小名烏頭，清河繹幕人也。幼孤，少好射獵，輕率勇果，結群小而為劫盜。從叔元慶、範鎮等坐法壽被州郡切責，時月相繼，宗族甚患之。弱冠，州迎主簿。後以母老，不復應州郡之命。常盜殺猪牛，以共其母。招集壯士，常有百數。

母亡歲餘，遇沈文秀、崔道固起兵應劉子勛。明僧暠、劉乘民起兵應劉彧，攻討文秀。法壽亦與清河太守王玄邈起兵西屯，合討道固。玄邈以法壽為司馬，累破道固軍，甚為歷城所憚。加法壽綏邊將軍、魏郡太守。子勛死，道固、文秀悉復歸彧，乃罷兵。道固慮其扇亂百姓，遂切遣之。而法壽外託裝辦而內不欲行。

會從弟崇吉在升城，為慕容白曜所破，母妻沒於白曜軍。崇吉奔還舊宅。法壽與崇吉年志粗相諧協，而親則從祖兄弟也。崇吉以母妻見獲，託法壽為計。法壽既不欲南行，恨道固逼切，又矜崇吉情理。時道固以兼治中房靈賓督清河、廣川郡事，戍盤陽。法壽遂與崇吉潛謀襲靈賓，克之。仍歸款於白曜以贖母妻。白曜遣將軍長孫觀等自大山南入馬耳關以赴盤陽，還崇吉母妻。初，道固遣軍圍盤陽，法壽等拒守二十餘日。觀軍至，賊乃散走。觀軍入城，詔以法壽為平遠將軍，與韓騏驎對為冀州刺史，督上租糧。以法壽從父弟靈民為清河太守，思順為濟南太守，靈悅為平原太守，伯憐為廣川太守，叔玉為高陽太守，叔玉兄伯玉為河間太守，伯玉從父弟思安為樂陵太守，思安弟幼安為高密太守，以安初附。

及歷城、梁鄒降，法壽、崇吉等與崔道固、劉休賓俱至京師。以法壽為上客，崇吉為次客，崔劉為下客。法壽供給，亞於安都等。以功賜爵壯武侯，加平遠將軍，[8]給以田宅、奴婢。性好酒，愛施，親舊賓客率同飢飽，坎壈常不豐足。畢眾敬等皆尚其通愛。太和中卒。贈平東將軍、青州刺史，諡敬侯。

子伯祖，襲，例降為伯。歷齊郡內史。伯祖闇弱，委事於功曹張僧皓，僧皓大有受納，伯祖衣食不充。後廣陵王羽為青州，伯祖為從事中郎、平原相。轉幽州輔國長史，坐公事免官。卒。

子翼，襲。宣威將軍、大城戍主。永安中，青州太傅開府從事中郎。

伯祖弟叔祖，別以功賜爵魏昌子。歷廣陵王國郎中令、長廣東萊二郡太守、龍驤將軍、中散大夫。永安中，安東將軍、郢州刺史。

叔祖弟幼愍，安豐、新蔡二郡太守。坐事奪官，居家，忽聞有客聲，出無所見，還至庭中，為家群犬所噬，遂卒。

初，長孫觀之將至盤陽也，城中稍以震懼。時劉彧給事中崔平仲欲歸江南，自歷下至圍城軍中，與十餘騎遙共法壽語，靈賓密遣人捕執之。始法壽克盤陽之後，常禁靈賓於別齋。既得平仲，引與同室，致酒食，敍國軍明將入意。夜中，北城上縋出平仲、靈賓等十餘人。厥明，官軍至城，靈賓遂歸梁鄒。

靈賓，文藻不如兄靈建，而辯悟過之。靈建在南，官至州治中、勃海太守，以才名見稱。兄弟俱入國，為平齊民。雖流漂屯圮，操尚卓然。並卒於平齊。

靈建子宣明，亦文學著稱，雅有父風。高祖擢為中書博士。遷洛，轉議郎，試守東清河郡。正始中，京兆王愉出除征東、冀州，以宣明為記室參軍。愉反，逼宣明為太守。[9]

靈賓從父弟堅，字千秋，少有才名。亦內徙為平齊民。太和初，高祖擢為祕書郎，遷司空諮議、齊州大中正。高祖臨朝，令諸州中正各舉所知，千秋與幽州中正陽尼各舉其子。高祖曰：「昔有一祁，名垂往史，今有二奚，當聞來牒。」出為濮陽太守。世宗時，復為司空諮議，加立忠將軍。卒，贈南青州刺史，諡曰懿。

長子祖淵，羽林監。從章武王融討葛榮，沒於陳。贈安東將軍、濟州刺史。

祖淵弟祖皓，長水校尉。後討蕭衍將於九山，戰歿。贈撫軍將軍、兗州刺史。

崔平仲自東陽南奔，妻子於歷城入國。太和中，高祖聽其還南。

思安，有勇力；伯玉，果敢有將略。思安賜爵西安子、建威將軍、北平太守，遷大司馬司馬、齊州武昌王府司馬。高祖南伐，徵為步兵校尉、直閤將軍、中統軍。善撫士眾，高祖嘉之。漢陽既平，復為武昌王司馬，帶東魏郡太守，加寧朔將軍，改爵清河子，卒官。子敬寶襲爵。

敬寶，亦壯健。奉朝請、征北中兵參軍、北征統軍、寧遠將軍，每有戰功。早卒。子去病襲。

伯玉，坐弟叔玉南奔，徙於北邊。後亦南叛，為蕭鸞南陽太守。高祖南伐，克宛外城，命舍人公孫延景宣詔於伯玉曰：「天無二日，土無兩王，是以躬總六師，蕩一四海。宛城小戍，豈足以禦抗王威？深可三思，封侯胙土，事在俯仰。」伯玉對曰：「外臣荷國厚恩，奉任疆境，為臣之道，未敢聽命。伏惟遊鑾遠涉，願不損神。」高祖又遣謂曰：「朕親率麾斾，遠清江沔，此之小戍，豈足徘徊王師。但戎輅所經，纖介須殄，宜量力三思，自求多褔。且卿早蒙蕭賾殊常之眷，曾不懷恩，報以塵露。蕭鸞妄言入繼道成，賾子無孑遺。卿不能建忠於前君，方立節於逆豎，卿之罪一。又頃年傷我偏師，卿之罪二。今鑾斾親戎，清一南服，不先面縛，待罪麾下，卿之罪三。卿之此戍，多則一年，中則百日，少則三旬，克殄豈遠。宜善思之，後悔無及。」伯玉對曰：「昔蒙武帝愷悌之恩，忝侍左右，此之厚遇，無忘夙夜。但繼主失德，民望有歸。主上龍飛踐極，光紹大宗，非直副億兆之深望，實兼武皇之遺敕。是以懃懃懇懇，不敢失墜。往者，北師深入，寇擾邊民，輒厲將士，以救蒼生。此乃邊戍常事，陛下不得垂責。」

及克宛，伯玉面縛而降。高祖引見伯玉并其參佐二百人，詔伯玉曰：「朕承天馭宇，方欲清一寰域，卿蕞爾小戍，敢拒六師，卿之愆罪，理在不赦。」伯玉對曰：「臣既小人，備荷驅使，緣百口在南，致拒皇略，罪合萬死。」高祖曰：「凡立忠抱節，皆應有所至。若奉逆君，守迷節，古人所不為。卿何得事逆賊蕭鸞，自貽伊譴！」伯玉對曰：「臣愚癡晚悟，罪合萬斬，今遭陛下，願乞生命。」高祖曰：「凡人惟有兩途：知機獲褔，背機受禍。勞我王師，彌歷歲月，如此為降，何人有罪！且朕前遣舍人公孫延景城西共卿語云：『天無二日，土無二王。』卿答云：『在此不在彼。』天道攸遠，變化無方，卿寧知今日在此不在彼乎？」伯玉乞命而已，更無所言。高祖以思安頻為伯玉泣請，故特宥之。

伯玉在南之日，放妾楊氏為尼。入國，遂令還俗，復愛幸焉。為有司所奏，高祖聽之。[10]世宗即位，拜長史，兼游擊將軍，出為馮翊相，卒官。

崇吉，少驍勇，為沈文秀中兵參軍。及太原戍守傅靈越率眾棄郡南赴子勛，文秀以崇吉督郡事。既而背文秀，同於劉彧。母叔在歷城，為崔道固所拘繫，又將致刑於市以恐之，而崇吉卒無所顧。會道固歸彧，乃出其母。彧以崇吉為龍驤將軍、并州刺史，領太原太守，戍升城。崇吉以其從兄靈獻為長史，姨兄賈延年為司馬。

未幾而白曜軍至。白曜遣人招之，崇吉不降，遂閉門固守。升城至小，人力不多，勝仗者不過七百人，而白曜侮之，乃遣眾陵城。崇吉設土蕇方梁，下相舂擊，不時克殄。白曜遂築長城，圍三重，更造攻具，日夜攻擊。自二月至四月，糧矢俱盡，崇吉突圍出走，遁藏民舍，母妻見獲。道固遣治中房靈賓慰引之，崇吉不肯見道固，遂東歸舊村，陰募壯士，欲以偷母，還奔河南。白曜慮其如此，守備嚴固。後與法壽取盤陽，俱降。

及立平齊郡，以歷城民為歸安縣，崇吉為縣令。頗懷昔憾，與道固接事，意甚不平。後委縣出臺，訟道固罪狀數條。會赦不問。崇吉乞解縣，許之。停京師半歲，乃南奔。崇吉夫婦異路，剃髮為沙門，改名僧達，投其族叔法延。住歲餘，清河張略之亦豪俠士也，崇吉遺其金帛，得以自遣。妻從幽州南出，亦得相會。崇吉至江東，尋病死。

崇吉從父弟三益，字敬安，於南陽內附。高祖與語，善之，曰：「三益了了，殊不惡。」拜員外散騎侍郎。尋出為太山太守，轉兗州左軍府司馬，所在以清和著稱。還，除左將軍。正光中卒，年六十三。九子。

長子士隆，興和中，東清河太守，帶盤陽鎮將。

士隆弟士達，少有才氣。其族兄景先，有鑒識，每曰：「此兒俶儻，終當大其門戶。」起家濟州左將軍府倉曹參軍。時京兆王繼為大將軍，出鎮關右，聞其名，徵補騎兵參軍，領帳內統軍。

孝昌中，其鄉人劉蒼生、劉鈞、房須等作亂，攻陷郡縣，頻敗州軍。時士達父憂在家，刺史元欣欲逼其為將，士達以禮固辭。欣乃命其友人馮元興謂之曰：「今合境從逆，賊徒轉熾，若萬一陷州，君家豈得獨全？既急病如此，安得顧名教也。」士達不得已而起，率州郭之人二千餘人，東西討擊，悉破平之。武泰初，就家拜平原太守，抑挫豪強，境內肅然。時邢杲寇亂，憚其威名，越郡城西度，不敢攻逼。

永安末，轉濟南太守。士達不入京師，而頻為本州郡，時人榮之。

永安末，尒朱兆入洛，刺史蕭贊為城民趙洛周所逐，城內無主。洛周等以士達鄉情所歸，乃就郡請之，命攝州事。永熙二年卒，年三十八，時人傷惜之。贈平東將軍、齊州刺史，諡曰武。

士達弟士素，武定末，太尉諮議參軍。

士素弟士章，尚書郎。

法壽族子景伯，字長暉。高祖諶，避地渡河，居於齊州之東清河繹幕焉。祖元慶，仕劉駿，歷七郡太守，後為沈文秀青州建威府司馬。劉彧之殺子業自立也，子業弟子勛起兵攻之，文秀遣其將劉珍之率兵助彧。後背彧歸于子勛，元慶不同，為文秀所害。父愛親，率勒鄉部攻文秀。劉彧嘉之，起家授龍驤將軍。尋會文秀降彧，乃止。顯祖時，三齊平，隨例內徙，為平齊民。以父非命，疏服終身。

景伯生於桑乾，少喪父，以孝聞。家貧，傭書自給，養母甚謹。尚書盧淵稱之於李沖，沖時典選，拔為奉朝請、司空祭酒、給事中、尚書儀曹郎。除齊州輔國長史，值刺史死，敕行州事。政存寬簡，百姓安之。後值清河太守杜昶外叛，郡居山險，盜賊羣起，除清河太守。郡民劉簡虎曾失禮於景伯，聞其臨郡，闔家逃亡。景伯督切屬縣捕擒之，即署其子為西曹掾，命喻山賊。賊以景伯不念舊惡，一時俱下，論者稱之。舊守令六年為限，限滿將代，郡民韓靈和等三百餘人表訴乞留，復加二載。後遷太尉中郎、司徒諮議參軍、輔國將軍、司空長史。以母疾去官。

景伯性淳和，涉獵經史，諸弟宗之，如事嚴親。及弟妓亡，[11]蔬食終喪，期不內御，憂毀之容，有如居重。其次弟景先亡，其幼弟景遠期年哭臨，亦不內寢。鄉里為之語曰：「有義有禮，房家兄弟。」廷尉卿崔光韶好標牓人物，[12]無所推尚，每云景伯有士大夫之行業。及母亡，景伯居喪，不食鹽菜，因此遂為水病，積年不愈。孝昌三年卒于家，時年五十。贈左將軍、齊州刺史。

子文烈，武定中，尚書三公郎中。

景先，字光冑。幼孤貧，無資從師，其母自授毛詩、曲禮。年十二，請其母曰：「豈可使兄傭賃以供景先也？請自求衣，然後就學。」母哀其小，不許。苦請，從之，遂得一羊裘，忻然自足。晝則樵蘇，夜誦經史，自是精勤，遂大通贍。太和中，例得還鄉，郡辟功曹。州舉秀才，值州將卒，不得對策。解褐太學博士。時太常劉芳、侍中崔光當世儒宗，歎其精博，光遂奏兼著作佐郎，修國史。尋除司徒祭酒、員外郎。侍中穆紹又啟景先撰世宗起居注。累遷步兵校尉，領尚書郎，齊州中正，所歷皆有當官之稱。

景先沉敏方正，事兄恭謹，出告反面，晨昏參省，側立移時，兄亦危坐，相敬如對賓客。兄曾寢疾，景先侍湯藥，衣冠不解，形容毀瘁。親友見者莫不哀之。

神龜元年，蕭衍龍驤將軍田申能據東義陽城內屬，敕景先為行臺，發二荊兵以援之，在軍遇疾而還。其年卒於家，時年四十三。贈持節、冠軍將軍、洛州刺史，諡曰文景。先作五經疑問百餘篇，其言該典，今行於時，文多，略舉其切於世教者：

問王者受命，木火相生曰：五精代感，禀靈者興。金德方隆，禎發華渚；水運告昌，瑤光啟祚。人道承天，天理應實，受謝既彰，玄命若契。相生之義，有允不違。至如湯武革命，殺伐是用，水火為次，遵而不改。既事乖代終，而數同納麓。逆順且殊，禎運宜異，而兆徵不差，有疑符應。
問禹以鯀配天，舜不尊父曰：明明上天，下土是冒。道高者負扆四方，神積者郊原斯主。是以則天，不能私其子；紹堯，不敢尊其父。鯀既罪彰於山川，受殛於羽裔，化質與鱗甲為群。銘精不能上乘箕尾，而厚尊配於國陽，當升煙之大禮。苟存及躬，以亂祀典。降上帝為罪鬼之賓，奏夾鍾為介蟲之樂，奉天之道，不乃有淪乎？
問湯尊稷廢柱曰：神積道存，異世同尊；列山見享，綿紀前代。成湯革命承天，當愆陽之運，不思理數之有時，黜元功於百世。且畢、箕感應，風雨異徵，尊播殖之靈，而邀滂澍之潤，升廢之道，無乃謬與？若柱不合薦，虞夏應失之於前；如以歲久宜遷，百神可計日而代。求之二三，未究往旨。
問湯克桀，欲遷夏社為不可；武王滅紂，以亳社為亡國之誡曰：神無定方，唯人為主，道協無為，天地是依，棄德弗崇，百靈更祀。周武承天，禮存咸秩，升后稷當四圭之尊，貶土祇隔牲幣之享。就如言之，稷禀靈威，誠允聿追之宜，社非商祖，孝孚乃考之咎，殷鑒致誡，何獨在斯？
問易著革命之爻，而無揖讓之象曰：玄黃剖別，人道為尊，含靈佇化，故義始元首。是以飛龍啟徵，大人載就。及理運相推，帝圖異序。虞賓以為善終順守，有慚未盡，不顯揖讓之象，而著已日之美。豈可兆巨釁為貽厥之謀，訓萬世而開安忍之□？求之反衷，未識理恕。
問周禮秋官司烜氏，邦若屋誅，為明竁焉曰：王道貴產，法理尚恩。舊德見食，八象載其美；五宥三刺，禮經寶其仁。是以祿父巨釁，殷禮不輟；三監亂德，蔡胤猶存。罪莫極於無上，逆莫甚於違天。行大辟禍不及族，理正刑愆止於身。何惡當參夷之禍？何戾受淪殄之辜？
問儀禮，繼母出嫁，從為之服，傳云「貴終其恩」曰：繼母配父，本非天屬，與尊合德，名義以興。兼鞠育有加，禮服是重。既體違義盡，棄節毀慈，作嬪異門，為鬼他族，神道不全，何終恩之有？方齊服是追，哭於野次，苟存降重，無乃過猶不及乎？
問禮記，生不及祖父母，父母稅喪，己則否曰：服以恩制，禮由義立。慈母三年，孫無緦葛者，以戚非天屬，報養止身。祖雖異域，恩不及己，但正體於下，可無服乎？且縞冠玄武，子姓之服。縓練之後，纕絰已除，猶懷慘素，未忍從吉，況斬焉。初之創巨方始，[13]復弔之賓，尚改緇襲，奉哀苫次，而無追變，孝子孝孫，豈天理是與？
問左氏傳，齊人殺哀姜，君子以為不可曰：受醮從天，人倫所重。保育異宗，承奉郊奠。而乃肆極昏淫，禍傾合卺之尊；怙亂無終，殄滅誕鞠之愛。齊桓匡翼四方，正存刑矩。割不忍之恩，行至公之法。方生貶違，以殺為甚。而神道幽默，禍降未期，雖窮勃履朝，[14]臣不宜糾，既事反人靈，咎將有所，施之取衷，孰為優允？
問公羊傳，王者之後郊天曰：神不謬享，帝無妄尊。介丘偏祀，猶不歆季氏之旅；昊天至重，豈可納廢饗之虔？唐虞已往，事無斯典；三后已降，始見其文。揖讓之冑，禮不上通，昏瘉後燼，四圭是主。此便至道相承，乾無二統。純風既詖，玄牡肆尊，禮不虛革，庶昭異聞。
問穀梁傳，魯僖三十一年夏四月，「卜郊不從，乃免牲」，傳曰「乃者，亡乎人之辭也」曰：樂以觀風，禮為教本，其細已甚，民不堪命。齊不加兵，屈於周典。僖公魯之盛君，告誡虔祀，穆卜迎吉，而休徵不至。若推咎於天，則神不棄鑒；歸愆於人，則頌聲宜替。既命龜失辰，靈威弗眷，郊享不從，配天斯缺。即傳所言，殆非虛美，何承而制？
問尚書胤征，羲和詰其罪，乃季秋月，朔辰弗合於房曰：衡紀不移，日月有度。炎涼啟辰，次舍無代。履端屢臻，歸餘成閏。是以爰命羲和，升準徂節，使晷數應時，火流協運。致望舒後律，耀靈爽次。即官闕永，容可為愆。玄象一差，未成巨戾。且杪秋豈回星之辰，授衣非合璧之月。敍食弗當，積失加誅；律度暫差，便遘殄絕。仁者之兵，義不妄興；王赫斯舉，將有異說。
問毛詩，「十月之交，朔日辛卯，日有食之，亦孔之醜」曰：日月次周，行舍有常，分至之候，不為愆咎。今同之辰而為深戾者，專以金木相殘，指日成釁。推步不一，容可如之。若謫見正陽，日維戊午，生育相因，猶子歸母，但以陰陽得無深忌乎？若為忌也，朔亦應為災；如不忌也，辛卯豈獨成醜？且舉凡之始，以屬月時，繫之在日，有爽明例。義不妄構，理用何依？
問論語，河不出圖，泣麟自傷曰：聖人禀靈天地，資識未形，齊生死於一同，等榮辱於彼我。孔子自生不辰，從心告齒，樂正既修，素王斯著。方興吾已之歎，結反袂之悲，進涉無上之心，退深負杖之懼。聖達之理，無乃缺如？
符璽郎王神貴答之，名為辯疑，合成十卷，亦有可觀。前廢帝時奏上之。帝親自執卷，與神貴往復，嘉其用心，特除神貴子鴻彥為奉朝請。

景先子延祐，武定末，太子家令。

景遠，字叔遐。重然諾，好施與。頻歲凶儉，分贍宗親，又於通衢以食餓者，存濟甚眾。平原劉郁行經齊兗之境，忽遇劫賊，已殺十餘人。次至郁，郁呼曰：「與君鄉近，何忍見殺！」賊曰：「若言鄉里，親親是誰？」郁曰：「齊州主簿房陽是我姨兄。」陽是景遠小字。賊曰：「我食其粥得活，何得殺其親！」遂還衣服，蒙活者二十餘人。景遠好史傳，不為章句。天性小急，不類家風，然事二兄至謹，撫養兄孤恩訓甚篤。益州刺史傅豎眼慕其名義，啟為昭武府功曹參軍，以母老不應，豎眼頗恨之。卒於家。

子敬道，永熙中，開府參軍事。

史臣曰：嚴稜夙款可嘉。脩之晚有誠効。唐和萬里慕義，歸身著績。休賓窮而委質。法壽、伯玉末能投命。景伯兄弟，儒風雅業，良可稱焉。

校勘記
 晉昌冥安人也　諸本「冥」作「宜」，北史卷二七唐和傳作「冥」。按冥安，漢舊縣，因冥水得名，北周時始省，見元和志卷四０瓜州晉昌縣條及隋書卷二九地理志上敦煌郡常樂縣注。「宜」字訛，今據北史改。
 今在升城　諸本脫「在」字，今據冊府卷四二六〈五０七六頁〉補。
 固執不作　諸本「固」訛「因」，今據北史卷三九劉休賓傳、冊府〈同上卷頁〉改。
 卿之所訴　諸本「訴」訛「許」，今據冊府卷八三四〈九九０四頁〉改。
 拜協律中郎　諸本「中郎」作「郎中」，北史卷三九作「中郎」。按卷一一三官氏志載太和前品令、通典卷二五太常屬官，魏有「協律中郎」，此傳誤倒作「郎中」，今乙正。
 二子法鳳法武　冊府卷九四０〈一一０六七頁〉「武」作「虎」。按北史卷三九也作「武」。疑魏書本作「虎」，北史避唐諱改，後人又據北史改此傳。冊府所據尚是未改舊本。但別無他證，今仍之。
 母子皆出家為尼　北史卷三九「尼」下有「僧」字。張森楷云：「母為尼，子不應為尼，有『僧』字是。」
 以功賜爵壯武侯加平遠將軍　錢氏考異卷二八云：「按上文，法壽已授平遠將軍矣，不應更加「平遠」之號，前後當有一誤。考房彥謙碑〈金石萃編卷四三〉述其先世，云法壽以魏郡太守立功歸魏，封莊武侯、〈『莊』、『壯』二文古相通。〉使持節、龍驤將軍、東冀州刺史。然則後所加者蓋龍驤將軍也。平遠將軍第四品，龍驤將軍第三品，故云『加』。」
 逼宣明為太守　按元愉敗後，宣明如何，傳不應一無交待，此句下當有脫文。
 高祖聽之　諸本「祖」作「宗」，獨局本作「祖」。按上文作「高祖」。伯玉城破被擒在元宏〈高祖〉時，「宗」字顯誤，今從局本。
 及弟妓亡　北史卷三九房景伯傳無「妓」字，冊府卷八五二〈一０一二六頁〉「妓」作「妹」。疑「弟」字下本是其弟之名，訛作「妓」，原作何字，已不可知，北史遂徑刪去。冊府當是以意改作「妹」，按照當時社會禮俗，於妹喪不會那樣重視。
 廷尉卿崔光韶好標牓人物　諸本「光」作「先」，冊府〈同上卷頁〉作「光」。按崔光韶附卷六六崔亮傳，「先」字訛，今據改。
 況斬焉初之創巨方始　語意晦澀。疑「初之」為「之初」誤倒，讀作「況斬焉之初，創巨方始」，但無他據，今姑於「斬焉」斷句，「初之」屬下讀。
 雖窮勃履朝　按齊人殺哀姜，見左傳閔二年。「窮勃」不知所出。


Chinese text: This work was published before January 1, 1923, and is in the
public domain worldwide because the author died at least 100 years ago.
