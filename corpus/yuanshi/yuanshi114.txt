后妃一

太祖光獻翼聖皇后，名孛兒臺旭真，弘吉剌氏，特薛禪之女也。特薛禪與子按陳從太祖征伐有功，賜號國舅，封王爵，以統其部族。有旨：「生女為后，生男尚公主，世世不絕。」世祖至元二年十二月，追謚光獻翼聖皇后。冊文曰：「尊祖宗，致誠孝，實王政之攸先；法天地，建鴻名，亦母儀之克稱。肆先虔於太室，庸昭示於后昆，體茲至公，節以大惠。欽惟光獻皇后，宅收淵靜，稟德柔嘉，當聖神創業之初，有夙夜求賢之助。功施社稷，垂慈訓於景襄；慶衍宮闈，流徽音於莊聖。協贊龍飛之運，永詒燕翼之謀。惟周人著稱《思齊》，亦推本興王之跡；在漢世始謚光烈，蓋篤申追遠之情。是用稽迪舊章，增崇遺美。謹遣攝太尉某，奉玉冊玉寶，加上尊謚曰光獻翼聖皇后。伏惟淑靈降格，典禮備膺，於億萬年，茂隆丕祚。」升祔太祖廟。其餘后妃，有四斡耳朵四十餘人，不記氏族，其名悉見於《表》。后皆仿此。

太宗昭慈皇后，名脫列哥那，乃馬真氏，生定宗。歲辛丑十一月，太宗崩，后稱制攝國者五年。丙午，會諸王百官，議立定宗。朝政多出於后。至元二年崩，追謚詔慈皇后，升祔太宗廟。

定宗欽淑皇后，名斡兀立海迷失。定宗崩，后抱子失列門垂簾聽政者六月。至元二年，追謚欽淑皇后。

憲宗貞節皇后，名忽都臺，弘吉剌氏，特薛禪孫忙哥陳之女也，蚤崩，后妹也速兒繼為妃。至元二年，追謚貞節皇后，升祔憲宗廟。

世祖昭睿順聖皇后，名察必，弘吉剌氏，濟寧忠武王按陳之女也。生裕宗。中統初，立為皇后。至元十年三月，授冊寶，上尊號貞懿昭聖順天睿文光應皇后。一日，四怯薛官奏割京城外近地牧馬，帝既允，方以圖進。后至帝前，將諫，先陽責太保劉秉忠曰：「汝漢人聰明者，言則帝聽，汝何為不諫？向初到定都時，若以地牧馬則可，今軍蘸俱分業已定，奪之可乎？」帝默然，命寢其事。后嘗於太府監支繒帛表裏各一，帝謂后曰：「此軍國所需，非私家物，后何可得支？」后自是率宮人親執女工，拘諸舊弓弦練之，緝為綢，以為衣，其韌密比綾綺。宣徽院羊臑皮置不用，后取之，合縫為地毯。其勤儉有節而無棄物，類如此。十三年，平宋，幼主朝於上都。大宴，眾皆歡甚，唯后不樂。帝曰：「我今平江南，自此不用兵甲，眾人皆喜，爾獨不樂，何耶？」后跪奏曰：「妾聞自古無千歲之國，毋使吾子孫及此，則幸矣。」帝以宋府庫故物各聚置殿庭上，召后視之，后遍視即去。帝遣宦者追問后，欲何所取。后曰：「宋人貯蓄以遺其子孫，子孫不能守，而歸於我，我何忍取一物耶！」時宋太后全氏至京，不習北方風土，后為奏令回江南。帝不允，至三奏，帝乃答曰：「爾婦人無遠慮，若使之南還，或浮言一動，即廢其家，非所以愛之也。茍能愛之，時加存恤，使之便安可也。」后退，益厚待之。胡帽舊無前檐，帝因射日色炫目，以語后，后即益前檐。帝大喜，遂命為式。又制一衣，前有裳無衽，后長倍於前，亦無領袖，綴以兩襻，名曰比甲，以便弓馬，時皆仿之。后性明敏，達於事機，國家初政，左右匡正，當時與有力焉。

十八年二月崩。三十一年，成宗即位，五月，追謚昭睿順聖皇后，其冊文曰：「奉先思孝，臣子之至情；節惠易名，古今之大典。惟殷娥有明德之號，而周任著《思齊》之稱。爰考舊章，式崇尊謚。恭惟先皇后，厚德載物，正位承天。隆內治於公宮，綱大倫於天下。曩事龍潛之邸，及乘虎變之秋。鄂渚班師，洞識事機之會；上都踐祚，居多輔佐之謀。先物之明，獨斷於衷；進賢之志，允葉於上。左右我聖祖，建帝王之極功；撫育我前人，嗣社稷之重托。臣下之勸勞灼見，生民之疾苦周知。儷宸極二十年，垂慈範千萬世。惟全美聖而益聖，宜顯冊書而屢書。不勝惓藐懇懇之誠，敬展尊尊親親之義，以揚盛烈，以對耿光。謹遣某官某奉玉冊玉寶，上尊謚曰昭睿順聖皇后。欽惟淑靈在天，明鑒逮下。增輝煒管，茂揚徽懿之音；合饗太宮，益衍壽昌之福。」升祔世祖廟。

南必皇后，弘吉剌氏，納陳孫仙童之女也。至元二十年，納為皇后，繼守正宮。時世祖春秋高，頗預政，相臣常不得見帝，輒因后奏事焉。有子一人，名鐵蔑赤。

成宗貞慈靜懿皇后，名失憐答裏，弘吉剌氏，斡羅陳之女也。大德三年十月，立為后。生皇子德壽，早薨。武宗至大三年十月，追尊謚貞慈靜懿皇后，其冊文曰：「宗祧定位，象天地之有陰陽；今古同符，通幽明以行典禮。哀榮斯備，孝敬兼陳。恭惟先元妃弘吉剌氏，慶毓仙源，德昭彤史。春宮主饋，共瞻采翟之輝；椒掖正名，莫際飛龍之會。惟貞協在中之美，而慈推成物之仁。靜既合夫坤元，懿益彰於壸則。雖小星之逮下，豈眾曜之敢齊。嗣服雲初，追懷曷已。是用究成先誌，式闡徽稱。謹遣某官某，上尊謚曰貞慈靜懿皇后，升祔於成宗皇帝殿室。伏惟淑靈，永伸配侑，介以景福，佑我無疆。」

卜魯罕皇后，伯嶽吾氏，駙馬脫裏思之女。元貞初，立為皇后。大德三年十月，授冊寶。成宗多疾，后居中用事，信任相臣哈剌哈孫，大德之政，人稱平允，皆后處決。京師創建萬寧寺，中塑秘密佛像，其形醜怪，后以手帕蒙覆其面，尋傳旨毀之。省院臺臣奏上尊號，帝不允。車駕幸上都，后方自奏請。帝曰：「我病日久，國家大事多廢不舉，尚寧理此等事耶！」事遂寢。大德十年，后嘗謀貶順宗妃答吉與其子仁宗往懷州。明年，成宗崩。時武宗在北邊，恐其歸，必報前怨，后乃命取安西王阿難答失裏來京師，謀立之。仁宗自懷州入清宮禁，既誅安西王，並構后以私通事，出居東安州。

武宗宣慈惠聖皇后，名真哥，弘吉剌氏，脫憐子迸不剌之女。至大三年四月，冊為皇后，其文曰：「乾為天，坤為地，四時由是以相成，日宗陽，月宗陰，萬象以之而並著。后職有關於世教，先猷具載於邦彜。惟慈旨之親承，亦僉言之允若。咨爾皇后弘吉剌氏，睿聰淑哲，端懿誠莊。寶婺分輝，源天潢之自出；纓徽迪慶，系紱組以相仍。〈（後逸）〉」皇慶二年，立長秋寺，掌皇后宮政，秩三品。泰定四年十一月崩，上尊謚曰宣慈惠聖皇后，升祔武宗廟。

速哥失裏皇后，按陳哈兒只之女、真哥皇后之從妹也。

妃二人：亦乞烈氏，奴兀倫公主之女，實生明宗，天歷二年追謚仁獻章聖皇后；唐兀氏，生文宗，天歷二年追謚文獻昭聖皇后。

仁宗莊懿慈聖皇后，名阿納失失裏，弘吉剌氏，生英宗。皇慶二年三月，冊為皇后，上冊寶，遣官祭告天地於南郊及太廟。改典內院為中政院，秩正二品。

英宗即位，上尊號皇太后，其冊文曰：「坤承乾德，所以著兩儀之稱；母統父尊，所以崇一體之號。故因親而立愛，宜考禮以正名。恭惟聖母，溫慈惠和，淑哲端懿。上以奉宗祧之重，下以敘倫紀之常。恢王化於二南，嗣徽音於三母。輔佐先考，憂勤警戒之慮深；擁佑眇躬，撫育提攜之恩至。迨於今日，紹我丕基。規摹一出於慈闈，付托益彰於祖訓。致天下之養以為樂，未足盡於孝心；極域中之大以為尊，庶可稱其懿美。式遵貴貴之義，用罄親親之情。謹遣某官某奉冊，上尊號曰皇太后。伏惟周宗綿綿，長信穆穆，備《洛書》之錫福，粲坤極之儀天。啟佑后人，永錫胤祚。」明日，受百官朝賀於興聖宮。至治二年崩，上謚莊懿慈聖皇后，其冊文曰：「致孝所以揚親，易名所以表行。矧為天下母而養弗逮，履天子位而報則豐。曷勝孺慕之心，必盡欽崇之禮。欽惟先皇太后，夙明壸則，克嗣徽音。輔佐先朝，有恭儉節用之實；誕育眇質，有劬勞顧復之恩。九族咸育於仁，四海仰遵其化。昊天不吊，景命靡融。愴聖善之長違，念風猷之未泯。是用揄揚於彤史，正宜敷繹於寶慈。爰據彜經，追嚴徽號。謹遣攝太慰某官某奉玉冊玉寶，上尊號曰莊懿慈聖皇后。伏惟淑靈如在，合饗太宮。鑒格孔昭，膺茲巨典。陰相丕祚，億萬斯年。」升祔仁宗廟。

英宗莊靜懿聖皇后，名速哥八剌，亦啟烈氏，昌國公主益裏海涯女也。至治元年，冊為皇后。泰定四年六月崩，謚曰莊靜懿聖皇后。

泰定帝八不罕皇后，弘吉剌氏，按陳孫斡留察兒之女。泰定元年，冊為皇后。

妃二人：一曰必罕，一曰速哥答裏，皆弘吉剌氏，兗王買住罕之女也。文宗天歷初，俱安置東安州。

明宗貞裕徽聖皇后，名邁來迪，生順帝而崩。文宗立，謚貞裕徽聖皇后。

八不沙皇后，成宗甥壽寧公主之女也。侍明宗潛邸，生寧宗。天歷二年，立寧徽寺，掌明宗皇后宮事，以鈔萬錠、幣帛二千匹，供後宮費用。十一月，后請為明宗資冥福，命帝師率諸僧作佛事七日於大天源延聖寺，道士建醮於玉虛、天寶、太乙、萬壽四宮，及武當、龍虎二山。至順元年，敕有司供明宗後宮幣帛二百匹。是年四月崩。

文宗卜答失裏皇后，弘吉剌氏，父駙馬魯王雕阿不剌，母魯國公主桑哥剌吉。文宗居建業，后亦在行。天歷元年，文宗即位，立為皇后。二年，授冊寶。十一月，后以銀五萬兩助建大承天護聖寺。至順元年，以籍沒張珪家田四百頃，賜護聖寺為永業。后與宦者拜住謀殺明宗后八不沙。三年八月，文宗崩於上都，后導揚末命，申帝初誌，遂立明宗次子懿璘質班，是為寧宗。十一月，奉玉冊玉寶尊皇后為皇太后。十二月，禦興聖殿受朝賀。寧宗崩，大臣請立太子燕貼古思。后曰：「天位至重，吾子尚幼，明宗長子妥歡帖睦爾在廣西，今十三歲矣，理當立之。」於是奉旨迎至京師，以明年六月即位，是為順帝。元統元年，尊為太皇太后，仍稱制臨朝。至元六年六月，詔去尊號，安置東安州，尋崩。

寧宗答裏也忒迷失皇后，弘吉剌氏。至順三年十月，立為后。至正二十八年崩，升祔寧宗廟。

順帝答納失裏皇后，欽察氏，太師平王燕鐵木兒之女。至順四年，立為后。元統二年，授冊寶，其冊文曰：「天之元統二氣，配莫厚於坤儀；月之道循右行，明周貞於乾曜。若昔帝王之宅後，居多輔相之世勛。蓋選德於亢宗，亦疇庸於先正。造周資任、姒之化，興漢表馬、鄧之功。咨爾皇后欽察氏，雍肅惠慈，謙裕靜淑。乃祖乃父，夙堅翼亮之心；於國於家，實獲修齊之助。朕纘丕圖之初載，親承太后之睿謨。眷我元臣，簡茲碩媛。相嚴禘而率典，奉慈極以愉顏。用彰祎翟之華，式著旗常之舊。令攝太尉某官授以玉冊寶章，命爾為皇后。備成嘉禮，宏賁太猷。於戲！嵩高生賢，予篤懷於良佐；《關雎》正始，爾勉嗣於徽音。永錫壽康，昭示悠久。」三年，后兄御史大夫唐其勢以謀逆誅，弟塔剌海走匿后宮，后以衣蔽之，因遷后出宮，丞相伯顏鴆后於開平民舍。

伯顏忽都皇后，弘吉剌氏，宣慈惠聖皇后真哥侄毓德王孛羅帖木兒之女也。至元三年三月，立為皇后。其冊文曰：「帝王之道，齊其家而天下平；風教所基，正乎位而人倫厚。爰擇配以承宗事，若稽古以率典常。咨爾弘吉剌氏，淑哲溫恭，齊莊貞一。屬選賢於中壸，躬受命於慈闈。勖帥來嬪，蹈榘儀之有度；動容中禮，謹夙夜以無違。茲表式於宮庭，宜推崇其位號。乃蠲吉旦，庸舉彜章，遣攝太尉某持節授以玉冊寶章，命爾為皇后。於戲！乾施坤承，克順成於四序；日明月儷，久照臨於萬方。朕欲躋世於乂安，爾其助予之德化，共禦亨嘉之運，益延昌熾之期。勉爾徽音，聿修內治。」生皇子真金，二歲而夭。后性節儉，不妒忌，動以禮法自持。第二皇后奇氏素有寵，居興聖西宮，帝希幸東內。后左右以為言，后無幾微怨望意。從帝時巡上京，次中道，帝遣內官傳旨，欲臨幸，后辭曰：「暮夜非至尊往來之時。」內官往復者三，竟拒不納，帝益賢之。帝嘗問后：「中政院所支錢糧，皆傳汝旨，汝還記之否？」后對曰：「妾當用則支。關防出入，必己選人司之，妾豈能盡記耶？」居坤德殿，終日端坐，未嘗妄逾戶閾。至正二十五年八月崩，年四十二。奇氏後見其所遺衣服弊壞，大笑曰：「正宮皇后，何至服此等衣耶！」其樸素可知。逾月，皇太子自冀寧歸，哭之甚哀。

完者忽都皇后奇氏，高麗人，生皇太子愛猷識理達臘。家微，用后貴，三世皆追封王爵。初，徽政院使禿滿叠兒進為宮女，主供茗飲，以事順帝。后性穎黠，日見寵幸。後答納失裏皇后方驕妒，數箠辱之。答納失裏既遇害，帝欲立之，丞相伯顏爭不可。伯顏罷相，沙剌班遂請立為第二皇后，居興聖宮，改徽政院為資正院。后無事，則取《女孝經》、史書，訪問歷代皇后之有賢行者為法。四方貢獻，或有珍味，輒先遣使薦太廟，然后敢食。至正十八年，京城大饑，后命官為粥食之。又出金銀粟帛，命資正院使樸不花於京都十一門置冢，葬死者遺骼十餘萬，復命僧建水陸大會度之。時帝頗怠於政治，后與皇太子愛猷識理達臘遽謀內禪，遣樸不花諭意丞相太平，太平不答。復召太平至宮，舉酒賜之，自申前請，太平依違而已，由是后與太子銜之。而帝亦知后意，怒而疏之，兩月不見。樸不花因后而寵幸，既被劾黜，后諷御史大夫佛家奴為之辯明。佛家奴乃謀再劾樸不花，后知之，反嗾御史劾佛家奴，謫居潮河。初，奇氏之族在高麗者，怙勢驕橫，高麗王怒，盡殺之。二十三年，后謂皇太子曰：「汝何不為我復讎耶？」遂立高麗王族人留京師者為王，以奇族之子三寶奴為元子。遣同知樞密院事崔帖木兒為丞相，用兵一萬，並招倭兵，共往納之。過鴨綠水，伏兵四起，乃大敗，余十七騎而還，后大慚。二十四年七月，孛羅帖木兒稱兵犯闕，皇太子出奔冀寧，下令討孛羅帖木兒。孛羅帖木兒怒，嗾監察御史武起宗言后外撓國政，奏帝宜遷后出於外，帝不答。二十五年三月，遂矯制幽於諸色總管府，令其黨姚伯顏不花守之。四月庚寅，孛羅帖木兒逼后還宮，取印章，偽為后書召太子。后仍回幽所，后又數納美女於孛羅帖木兒，至百日，始還宮。及孛羅帖木兒死，召皇太子還京師，后傳旨令廓擴帖木兒以兵擁皇太子入城，欲脅帝禪位。廓擴帖木兒知其意，至京城三十里外，即遣軍還營，皇太子復銜之。事見《擴廓帖木兒傳》。會伯顏忽都皇后崩，十二月，中書省臣奏言，后宜正位中宮，帝不答。又奏改資正院為崇政院，而中政院亦兼主之，帝乃授之冊寶，其冊文曰：「坤以承乾元，人道莫先於夫婦；后以母天下，王化實始於家邦。典禮之常，古今攸重。咨爾肅良合氏，篤生名族，來事朕躬。儆戒相成，每勤於夙夜；恭儉率下，多歷於歲年。既發祥元子於儲闈，復流慶孫枝於甲觀。眷若中宮之位，允宜淑配之賢。宗戚大臣，況僉言而敷請；掖庭諸禦，咸傾望以推尊。乃屢遜辭，尤可嘉尚。今遣攝太尉某持節授以玉冊玉寶，命爾為皇后。於戲！慎修壸政，益勉爾輔佐之心；昭嗣徽音，同保我延洪之福。其欽寵命，以衍壽祺。」二十八年，從帝北奔。


Chinese text: This work was published before January 1, 1923, and is in the
public domain worldwide because the author died at least 100 years ago.
