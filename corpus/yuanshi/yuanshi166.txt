王綧

王綧，高麗王之猶子也，美容儀，慷慨有志略，善騎射，讀書通大義，以質子入朝。歲癸丑，高麗權臣高令公叛，憲宗命耶虎大王東征，綧奉旨為使講和，仍鎮守其地，時高麗人戶新附者，就命綧總之。中統元年，授金符總管，升佩虎符，兼領軍民。三年，率兵徵濟南李璮。至元七年，高麗臣林衍叛，世祖遣頭輦哥國王討之，綧簽領部民一千三百戶，與國王同行。是年十一月，以疾辭還，家居。二十年九月，卒，壽六十一。子三人。

阿剌帖木兒襲職，授虎符，總管高麗人戶。至元八年，將兵討叛賊金通精，賊敗走耽羅。十一年，進昭勇大將軍，從都元帥忽都徵日本國，預有戰功。十五年，加鎮國上將軍、安撫使、高麗軍民總管，尋升輔國上將軍、東征左副都元帥。十八年，复徵日本，遇風濤，遂沒於軍。

闊闊帖木兒，入侍武宗潛邸，積勞授太中大夫、管民總管。

兀愛，襲兄阿刺帖木兒職，佩金虎符，授安遠大將軍、安撫使、高麗軍民總管、東征左副都元帥。二十四年，乃顏叛，力戰屢捷。復從月魯兒那演討塔不歹、朵歡大王於蒙可山、那江，統兵五千餘眾，與八剌哈赤脫歡相拒，絕流戰黑龍江，箭中右臂，忍傷复戰，敵大敗。二十五年，徵哈丹禿魯幹，隸平章闊裡帖木兒麾下，論功居多。冬十二月，賊軍古都禿魯幹次於斡禿魯塞，平章率兀愛討降之。明年，加授昭武大將軍、遼陽等處行中書省事。又明年，哈丹等入寇高麗國境，遣兀愛鎮守，仍修城壁，嚴卒伍，軍威大振，賊遂潛遁。九月，哈丹禿魯幹復寇纏春，兀愛引兵擊卻之。二十八年，入覲世祖於內殿，嘉其戰功，賜尚方玉帶及銀酒器。二十九年，改東征左副都元帥府，立總管高麗女直漢軍萬戶府，乃授兀愛三珠虎符，升鎮國上將軍，總管高麗女直漢軍萬戶府，兼瀋陽安撫使、高麗軍民總管。

　　○隋世昌

　　隋世昌，其先登州妻霞人。父寶，徙居萊陽，金末隸軍伍，主帥奇其貌，以為管軍謀克，俄授懷遠大將軍、管軍都總領，鎮行村海口。太宗下山東，寶遂來歸，授萊陽令，歷萊州節度判官，終高密令。世昌其第四子也，涉獵書史，善騎射，身長八尺，鍛渾鐵為槍，重四十餘斤，能左右擊刺。歲癸丑，選充隊長。宋兵來攻海州，世昌戰卻之。壬戌，克東海，世昌先登，升馬軍隊官。己未，攻漣水城，世昌樹雲梯攀緣而上，身被數槍，眾從之，遂克其城，升馬軍千戶。中統元年，宋將夏貴軍淮南新城，世昌夜乘艨艟抵城下，宋兵出戰，斬首數百級，刺殺其守將二人。未幾，漣水復叛歸宋，世昌軍於東馬寨城外，宋兵來攻，世昌擊走之。三年，改步軍千戶，還鎮行村海口。至元元年，朝議分揀正軍奧魯，授萊陽縣諸軍奧魯長官。

　　六年，伐宋。七年，以世昌為淄萊萬戶府副都鎮撫，守萬山堡，建言修一字城以圍襄、樊，升管軍千戶。九年，敗宋兵於鹿門山。元帥劉整築新門，使世昌總其役，樊城出兵來爭，且拒且築，不終夜而就。整授軍二百，令世昌立砲簾於樊城欄馬牆外，夜大雪，城中矢石如雨，軍校多死傷，達旦而砲簾立。宋人列艦江上，世昌乘風縱火，燒其船百餘。樊城出兵鏖戰欄馬牆下，世昌流血滿甲，勇氣愈壯，而樊城竟破，襄陽亦下，遷武略將軍。引兵由黃涴堡入漢江，破沙洋。攻新城，世昌坎其城而先登，中數矢，傷臂，兜鍪皆裂，昏眩墜地，少蘇復進，遂下新城。明日，丞相伯顏視所坎城，高一丈五尺餘，論功為上。從諸軍渡江，抵南岸，宋兵聯舟來拒，世昌舍舟師，率蒙古哈必赤軍步戰，斬其將一人，宋師潰，世昌追之，復與戰，大敗之。十二年，從戰於丁家洲，以功升管軍千戶，佩金符。十三年，圍揚州，世昌絕其糧道，兼搜湖泊。宋兵聞鐵槍名，不敢近。揚州平，充四城兵馬使，從平章阿術入見，授宣武將軍、管軍總管。十四年，戍揚州，擊野人原、司空山等七寨，皆下之，進安撫使，佩金虎符，鎮澉浦。十七年，拜定遠大將軍、管軍萬戶，尋以獲海賊功進階安遠大將軍。二十三年，改沂郯上副萬戶。

世昌前後數百戰，體皆金瘡，竟以是疾卒，年六十一，封定海郡侯，諡忠勇。子國英嗣。

　　○羅璧

　　羅璧，字仲玉，鎮江人。父大義，為宋將。璧年十三而孤，長從硃蜺孫入蜀，累官武翼大夫、利州西路馬步軍副總管。 孫移荊湖，璧從之，至江陵。右丞阿里海牙領軍下江陵，璧從孫降，授宣武將軍、管軍千戶，隸丞相阿術麾下。招收淮軍，討歙寇有功，領本州安撫事。至元十五年，從元帥張弘範定廣南，賜金符，昇明威將軍、管軍總管，鎮金山。居四年，海盜屏絕。徙鎮上海，督造海舟六十艘，兩月而畢。

至元十二年，始運江南糧，而河運弗便。十九年，用丞相伯顏言，初通海道漕運，抵直沽以達京城，立運糧萬戶三，而以璧與硃清、張瑄為之。乃首部漕舟，由海洋抵楊村，不數十日入京師，賜金虎符，進懷遠大將軍、管軍萬戶，兼管海道運糧。二十四年，乃顏叛，璧復以漕舟至遼陽​​，浮海抵錦州小凌河，至廣寧十寨，諸軍賴以濟，加昭勇大將軍。二十五年，督漕至直沽倉，潞河決，水溢，幾及倉，璧樹柵，率所部畚土築堤捍之。升昭毅大將軍、同知淮西道宣慰司事。請兩淮荒閒之田給貧民耕墾，三年而後量收其入，從之，歲得粟數十萬斛，升鎮國上將軍、海北海南道宣慰使都元帥。大德三年，除饒州路總管，改廣東道宣慰使都元帥。山海獠夷不沾王化，負固反側，乃誘致諸洞蠻夷酋長，假以官位，曉以禍福，由是咸率眾以歸。除都水監，改正奉大夫。通州復多水患，鑿二渠以分水勢；又浚阜通河而廣之，歲增漕六十餘萬石。奉命括兩淮屯田，得疾，歸鎮江而卒，年六十六。子坤載。

　　○劉恩

劉恩，字仁甫，洺之洺水人，後徙威州。父辛，歸國，署貝州長。恩幼知讀書，勇而有謀，以材武隸軍籍，累功為百戶，俄遷管軍總管，佩銀符，太傅府經歷。從入蜀，數有戰功。宋劉整將兵守瀘州，中統三年都元帥紐璘遣恩諭整降，以功易賜金符。至元三年，宋將以戰船五百艘，載甲士三萬人，夾江上游，先以一萬人據云頂山，欲取漢州。恩率千人渡江與戰，殺其將二人、士卒三千餘人，溺死者不可勝計，授成都路管軍副萬戶。六年，從平章賽典赤攻嘉定，過九頂山，與宋軍遇，生擒其部將十八人，械送京師，賞賚甚厚。九年，從皇子西平王、行省也速帶兒徵建都，恩將游兵為先鋒。師次其地，一日三戰皆捷。建都兵夜來犯圍，恩御之，死者千餘人。時師久駐，食且盡，恩畫策招諭沿江諸蠻，得糧三萬石、牛羊二萬頭，士氣益振。建都因山為城，山有七巔，恩奪其五，斷其汲道。建都窮蹙，乃降。入朝，升管軍萬戶，戍眉州。十二年，昝萬壽以嘉定降，恩移戍嘉定。安西王遣使召恩至六盤山，問曰：「江南已平，四川未下奈何？」恩曰：「若以重臣之不徇私者奉詔督責之，則半年可下矣。」王即遣恩與府僚術兒赤乘傳以聞，帝以為然，命丞相不花等行樞密院於西川，授恩同僉院事。十五年，重慶降，守將張萬走夔府，以兵固守，不花遣恩招之，萬以城降。旬月之間，得其大小州邑六十四。

十六年，入朝，賞賚有加，授四川西道宣慰使，改副都元帥。率蒙古、漢軍萬人徵斡端，進都元帥，宣慰使如故，賜宿烈孫皮衣一、錦衣一，及弓刀諸物。師次甘州，奉詔留屯田，得粟二萬餘石。十八年，命恩進兵斡端，海都將玉論亦撒率兵萬人迎戰，遊騎先至，恩設伏以待，大敗之。海都又遣八把率眾三萬來侵，恩以眾寡不敵，成師而還。二十二年，僉行樞密院事，卒。子德祿，襲成都管軍萬戶。

　　○石高山

　　石高山，德興府人。父忽魯虎，以侍衛軍從太祖定中原，太宗賜以東昌、廣平四十餘戶，遂徙居廣平之洺水。中統三年，高山因平章塔察兒入見世祖，因奏曰：「在昔太祖皇帝所集按察兒、孛羅、窟裡台、孛羅海拔都、闊闊不花五部探馬赤軍，金亡之後，散居牧地，多有入民籍者。國家土宇未一，宜加招集，以備驅策。」帝大悅，曰：「聞卿此言，猶寐而覺。 」即命與諸路同招集之。既籍其數，仍命高山佩銀符領之。四年，授管軍總管，鎮息州，軍令嚴肅，寇不敢窺。居四年，邊境晏然，賜金符以獎之。至元八年，從取光州，克棗陽，進攻襄樊，皆有功。十年，從阿術略地淮上。十一年，從下江南，以功升顯武將軍。十二年冬，丞相伯顏命以所部兵取寧國，下令無虜掠。既至城下，喻以禍福，寧國開門迎降，秋毫無犯。復令兵從至焦山，與宋將孫虎臣、張世傑轉戰百餘里，殺獲甚多，以功賜金虎符，進信武將軍，鎮高郵。

宋平，伯顏等朝京師，帝問：「有瘦而善戰者，朕忘其名。」伯顏以高山對，且盛稱其功。帝即召見，命高山自擇一大郡以佚老，而以所部軍俾其子領之，高山辭曰：「臣筋力尚壯，猶能為國驅馳，豈敢為自安計。」帝從之，進顯武將軍，領兵北征，屯亦脫山。十六年，命同忽都魯領三衛軍戍和林，因屯田以給軍儲，歲不乏用。乃顏叛，督戰有功，賜三珠虎符、蒙古侍衛親軍都指揮使，守衛東宮。成宗憫其老，以其子闊闊不花襲職，賜鈔三百錠。大德七年，卒於家，年七十六。

　　○鞏彥暉

鞏彥暉，易州人，與兄彥榮俱以武勇稱。初，彥榮經百夫長隸千戶何伯祥麾下，累有戰功，後告老，以彥暉代之。諸軍伐宋，彥暉從破棗陽，斬首甚眾。萬戶張柔之駐曹武也，彥暉與伯祥別將一軍破大洪諸寨。宋人出荊、鄂，選兵二萬救之。彥暉與伯祥逆戰，斬首五百級，生擒曹路分等一十六人。是夜，宋兵來攻，彥暉率甲士三十人，追擊於曹武鎮，敵潰走，擒其主將以歸。戰光州，柔軍於東北，夜二鼓，命彥暉率勁卒二百伏西南，五鼓，東北聲振天地，彥暉植梯先登，眾繼之，破其外城，遂急攻，併其子城破之。戰滁州，彥暉率浮渾脫者十人，夜渡池水，入欄馬牆，殺守軍三鋪，焚其東南角排寨木帘，大軍繼之，比明拔其城。會大軍攻黃州，諸將壁壘未定，有舟來覘，柔遣彥暉伏甲二百於赤壁之下。敵軍夜半果水陸並至，彥暉等曳槍俟其半過而擊之，敵大撓，死者無算，生擒十七人。師還，又破張家寨，以守將獻。從攻壽州，奪其門，生擒三人以出。泗州之役，諸將自四鼓集城下，為塹水所阻，黎明無敢渡者，兩軍交射如雨。彥暉被重甲徑渡，敵將來禦，彥暉刺其胸搏殺之。眾畢渡，至晡得其外城，尋登其月城。彥暉將下，顧​​伯祥失所在，乃與王進反求之。敵复追襲，彥暉力戰，翼伯祥以出，由是伯祥與彥暉如親昆弟然。事聞，賜彥暉銀符牌，俾兼鎮撫事。歲己未十一月，兵渡江，次武昌。宋援兵四集，彥暉逆戰，有舟數十來挑戰，彥暉逐之入湖中，伏出，圍彥暉數匝，左右莫能近。彥暉矢盡，短兵接，身被重傷，度不可免，遂投水中。敵援之出，載歸江州，見宋官不屈，問以事不對，竟死，年五十六。

長子信，襲授銀符，易州等處管軍總把。中統三年，從征李璮。至元四年，從元帥阿術南征。九年，從攻樊城，先登，奪其土城，焚西南角樓，殺敵軍十人，擒五人。宋將矮張以舟兵來援，自高頭堡戰鬥八十餘里，抵襄陽城下，奪戰艦二，獲其裨將二人、軍八人。十一年，從丞相伯顏攻沙陽堡，率勇士五十，縱火焚其寨，敵軍大亂，遂破之。是年，從渡江，與宋兵戰，俘生口十一，奪戰艦二。繼又領軍由陸進，直抵鄂城下，殺宋兵數十人，擒江路分一人以歸。十二年，戰丁家洲，殺宋兵七十餘人，奪戰艦二。江南平，以功升武略將軍、管軍千戶，鎮太平州。十六年，以疾辭。

　　子思明、思溫、思恭。思明初患目疾，以思溫襲。及思溫卒，而思明疾愈，復以思明襲。思明卒，以思恭襲懷孟萬戶府管軍下千戶，佩金符。

　　○蔡珍

　　蔡珍，彰德安陽人。父興，幼隸軍籍，從宗王口溫不花出征，權管軍百戶。興告老，以珍代之。珍素驍勇。歲戊午，從憲宗攻宋合州釣魚山。中統元年，從世祖徵阿里不哥。三年，從征李璮。後從鎮襄陽，徇安慶，攻五河，所至有功。

　　南方平，遂入備宿衛。十四年，授忠顯校尉、管軍總把，尋命權千戶。是年冬，扈駕駐黑城。珍遣兵士儲芻藁，築土室，軍府賴其用。道遇凍者，必扶入室溫煦之。軍糧必為撙節，不使頓絕以致飢困。十五年，充本衛都鎮撫。十七年，升忠武校尉、中衛親軍總把，俄改屬後衛，賜銀符。時白海初建行營，命珍督役，卒事，民不知擾，雖草木無纖介損。帝臨幸，問其故，近臣以蔡珍號令嚴肅為對，帝嘉之，賞以鈔若干。二十一年，改授膠東海道都漕運司丁壯萬戶府都鎮撫。二十七年，進後衛親軍千戶，佩金符。元貞元年，進階武略。俄告老而歸，子恕襲。

　　○張泰亨

　　張泰亨，堂邑縣人。父山，為管軍百戶。泰亨襲職，從攻宋釣魚山及樊城，徵女兒阿塔有功。中統二年，授銀符、侍衛軍總把。三年，從圍李璮有功。至元四年，賜金符，升京東歸德等處新軍千戶。從征西川有功，授元帥府鎮撫。六年，改省都鎮撫。七年，從攻襄陽，矢中右臂。十年，從攻樊城。十二年，進武略將軍、管軍總管，尋進明威將軍。從攻潭州，矢中鼻，拔矢奮戰，卻敵兵。十三年，賜虎符，進階武德。從征廣西，破靜江府。十四年，還軍潭州，金瘡發，卒。

子繼祖襲，移鎮鄂州，舟過洞庭，溺死。

　　子震幼，以兄顯祖代之。二十四年，從征交趾，陷沒。震襲職，授金符、昭信校尉、管軍上千戶。延祐二年，覃恩加武略將軍，尋進階武德。五年，升武節將軍、潁州萬戶府副萬戶。天歷二年，卒，子珽襲。

　　○賀祉

　　賀祉，益都人。父進，嘗平漣水有功，為元帥左監軍，守淄州；改千戶，守膠州。祉初以質子入宿衛，至元六年，襲父職為千戶，仍守膠州。七年，宋兵攻膠州，祉固守戰退之。十年，領舟師五百艘為先鋒，攻五河口城。軍還，殿後。時宋兵以巨索橫截淮水，號混江龍，祉用大刀斷之，卻其救兵，清河城遂降。攻高郵、寶應，戰淮安城下，屍填壕中。丞相伯顏以其功上聞，授武節將軍。攻泗州，獲戰船五百艘還。從右丞別乞裡迷失入朝，帝賜以弓矢、錦衣、鞍勒，加宣武將軍。鎮新城，絕淮安、寶應糧道，降之，得戰船六百艘及器械。上於行樞密院，遂命領寶應軍民事。十四年，特賜金虎符、懷遠大將軍。二十年，建寧路黃華反，以所領軍捕之，有功。二十四年，以徵交趾請行，湖廣行省檄令守輜重，屯思明州。軍還，至建康卒。

　　○孟德

　　孟德，濟南人。國初由鄒平縣令、淄州節度使累官至同知濟南路事。太宗即位之八年，諸王闊端命德為元帥，佩金符，領濟南軍攻宋徐州、光州，降其眾而有其地。歲甲辰，定宗母六皇后稱制，大王按只台以德為萬戶，攻濠、蘄、黃等州，積有戰功。憲宗即位之三年，命德守睢州。五年，移守海州。宋安撫呂文德以兵擾邊，德敗之，俘其太尉劉海。丁巳，從伯顏攻襄樊。己未，與子義從世祖攻鄂州，先登。中統三年，從征李璮。璮平，德以老告歸。

　　義襲為萬戶，領兵守沂、郯。四年，賜虎符。至元元年，城郯。六年，從山東統軍帖赤如五河，宋軍拒南岸，義率兵渡河擊之，凡數戰有功。九年，授懷遠大將軍，遷宿州萬戶。十一年，宋制置夏貴攻正陽，義奪戰艦數艘，遂敗之。十二年，掠地至安慶等處，攻揚子橋獲功。十三年三月，改守杭州。九月，從下福建、溫、台等處。十四年四月，授昭勇大將軍、瑞州路達魯花赤。十月，徙鎮閩州。十六年，授昭勇大將軍、招討使。二十二年，復為沂郯萬戶。元貞元年，以老辭職。

子智襲職，授三珠虎符、宣武將軍，為萬戶。延祐二年，進明威將軍，以病去職。子安世襲。

　　○鄭義

　　鄭義，河間人也。初，事太宗，佩金符，山東路都元帥，兼景州軍民人匠長官。從伐金，歲壬辰，與敵戰於歸德，死之。弟德溫襲。甲午，從攻徐州，陷陣而死。子澤襲。從萬戶史天澤出征，多立戰功。年老，弟江代其職。世祖北征，賜金符，授侍衛親軍副都指揮使，判武衛軍事，兼景州軍民人匠長官。

中統三年，李璮據濟南叛，世祖令各州縣長官子弟充千戶，於是以江子郇為千戶，領景州新簽軍千餘，敗賊眾於王馬橋，諸王哈必赤賞銀五十兩。璮平，郇以例罷。江升為武衛親軍都指揮使，賜虎符，尋改屬左衛。至元八年，從攻襄陽，歿於陣，郇襲其職。

　　○張榮實

　　張榮實，霸州保定縣人。父進，金季封北平公，守信安城。壬辰歲，率所部兵民降，太宗命為徵行萬戶。甲午，徵河南，與金將國用安戰徐州，死焉。榮實始以質子入宿衛，繼授金符，充徵行水軍千戶。丁酉，改雄州保定新城長官。庚子，復命統領水軍。甲辰，從大將察罕軍至淮上，遇宋將呂文德，與戰，俘五十餘人，賞銀碗、戰馬。從攻江陵，略襄陽。宋以舟師橫截漢水，兵不得渡，榮實戰卻之，獲人百餘，戰船數十艘，察罕以聞，賜錦袍及銀十五斤。又破宋軍於太湖，賞銀百兩。己未，從世祖南征，駐陽羅渡。宋兵十萬、舟二千迎戰，橫截江水。帝以榮實習於水，命居前列，遂取輕舟，率麾下水校鏖戰北岸，獲宋大船二十，俘二百，溺死不可勝計，斬宋將呂文信。中統元年，帝即位，錄其勳勞，授金虎符、水軍萬戶，仍以其子顏代為霸州七處管民萬戶。三年，李璮叛，榮實從史天澤討平之，賞金碗及銀二百五十兩、馬一匹，命鎮膠西。至元五年，從丞相阿術攻襄陽，敗夏貴，擒張順；又攻樊城，俘其二將，賞銀百兩及弓矢鞍勒。十一年，增領新軍，從丞相伯顏南征，榮實以所部軍先進，諸將飛渡，鄂、漢皆降，論功授昭毅大將軍。從阿里海牙攻岳州，降宋將高世傑，破沙洋、新城，降江陵，以功加昭武大將軍。偕元帥宋都台徵江西隆興，擒宋將密佑，撫州降。十三年，授同知江西道宣慰使司事，未旬日，升鎮國上將軍、福建道宣慰使。進兵廣東，破降韶州。十四年，改江東宣慰使、行省參知政事。帝以廣東餘黨未附，命與右丞塔出撫定之。十五年，入覲，帝賜酒慰勞，授湖北道宣慰使、諸路水軍萬戶。是年，以疾卒，年六十一。子顏、玉、圭。

玉襲父職，為懷遠大將軍、諸路水軍萬戶。十六年，討吉安叛賊有功，入朝，賜金織文衣、弓矢、佩刀，加輔國上將軍、都元帥、兼水軍萬戶，鎮黃州。繼奉旨與元帥唐兀台改立蘄黃等路都元帥府，仍管領本道鎮守軍馬。二十年，廣東盜起，遏絕占城糧運。二十一年，玉率兵討平之。從參知政事也​​的迷失入朝，賜金織文衣、鞍勒、弓刀。會元帥罷，命玉充保定水軍上萬戶。二十二年，番陽湖賊起，詔徙水軍萬戶府於南康。二十四年，從參知政事烏馬兒徵交趾，累戰有功。二十五年，師還，安南以兵迎戰，大戰連日，水涸舟不能行，玉死焉。子輔襲萬戶。輔卒，子道重襲。

　　○石抹狗狗

石抹狗狗，契丹人，其先曰高奴。歲辛未，太祖至威寧，高奴與劉伯林、夾谷常哥等以城降。會置三萬戶、三十六千戶以總天下兵，遂以高奴為千戶，遙授青州防禦使，佩金符。己丑，從太宗伐金，為徵行千戶，卒於軍。子常山，襲為千戶。癸丑，升總管，領興元諸軍奧魯屯田，並寶雞驛軍，權都總管萬戶，歲餘卒。子乞兒襲，領本萬戶諸翼軍馬，從都元帥紐璘攻重慶、瀘、敘諸城，數有戰功。時忽都叛於臨洮，乞兒等以蒙古、漢軍從往討之。至元二年，從都元帥按敦移鎮潼川。四年九月，從攻蓬溪寨，死焉，子狗狗襲。

　　狗狗少從征伐，以壯勇稱。八年，從僉省嚴忠範以兵圍重慶，攻朝陽寨，先登。九年，宋將昝萬壽率眾襲成都，狗狗以蒙古軍二千擊敗之。十六年，朝廷錄其前後功，賜金虎符，授宣武將軍、管軍總管，戍遂寧。十七年，進明威將軍、管軍副萬戶。亦奚不薛蠻叛，從招討使藥剌海討平之。行省也速帶兒討都掌、烏蒙、蟻子諸蠻，戰於鴨樓關，狗狗最有功。二十一年，以蒙古軍八百從征散貓蠻，戰於菜園坪、滲水溪，皆敗之，壁守石寨，月餘散貓降，大盤​​諸蠻亦降。二十四年，遷懷遠大將軍、夔路萬戶，移戍重慶。二十六年，卒。子安童襲。

　　○楚鼎

　　楚鼎，安豐蒙城人。父弁，仕金為鎮國上將軍、壽春府防禦使。金亡，歸宋，命守宿州。歲己亥，以州降，阿術魯命弁守之。宋兵來攻宿州，城破，弁死之。宋人囚鼎於鎮江府，凡十有四年，會赦免。至元十二年，師渡江，鼎從知太平州孟之縉降。行省遣鼎諭寧國府守將孫世賢，下之，承製授鼎管軍總管，制下，加懷遠大將軍，領兵鎮寧國。平建平、南湖、廣德諸盜。鼎與權萬戶孛羅台護送徽州招撫使李銓男漢英歸徽州，諭銓下其城。十三年，漢英與李世達叛，旌德、太平兩縣附之，鼎與兀忽納進兵，用徽人鄭安之策，按兵而入，兵不血刃而亂定。十五年，鼎始受符印。十八年，東征日本，鼎率千餘人從左丞範文虎渡海，大風忽至，舟壞，鼎挾破舟板漂流三晝夜，至一山，會文虎船，因得達高麗之金州合浦海屯駐，散兵亦漂泛來集，遂領之以歸。

　　○樊楫

　　樊楫，冠州人。初為軍吏，從參政阿里海牙下鄂、江陵有功，以行省命為都事。宋平，從入朝，改員外郎。從定廣西，升郎中。從攻崖山，進參議行中書省事、同知湖南宣慰司事。二十一年，擢僉荊湖占城行中書省事。從阿里海牙徵交趾，無功而還。二十四年，复徵交趾，進行中書省參知政事。時三道進兵，皇子鎮南王與右丞程鵬飛分二道，一入永平，一入女兒關。楫與參政烏馬兒將舟師入海，與賊舟遇安邦口，楫擊之，斬首四千餘級，及生擒百餘人，獲船百餘艘、兵仗無算，遂至萬劫山，合鎮南王兵。十二月，進攻交趾，陳日烜棄城走敢喃堡。二十五年正月，王攻敢喃堡，破之，日烜走入海中。交人皆匿其粟而逃，張文虎饋餉不至。二月，天暑，食且盡，於是王命班師。楫與烏馬兒將舟師還，為賊邀遮白藤江。潮下，楫舟膠，賊舟大集，矢下如雨，力戰，自卯至酉，楫被創，投水中，賊鉤執毒殺之。至順元年，贈推忠宣力效節功臣、資德大夫、江浙行省右丞、上黨郡公，諡忠定。

　　○張均

　　張均，濟南人也。父山，從軍伐宋，以功為百戶，俄升總把，戰死。均襲百戶，從親王塔察兒攻鄂州，面中流矢。中統三年，從征李璮有功，以總帥命升千戶，領兵守淄州。至元六年，從左丞董文炳攻宋五河口，轉戰濠州北，遇其伏兵，均率眾力戰，敗之。十年，攻漣州，奪孫村堡。十二年，賜金符，授忠翊校尉、沂郯翼千戶。從攻蕪湖，奪宋戰船，俘四十餘人。又從丞相阿塔海戰有功，加武略將軍。十四年，賜虎符，加宣武將軍。二十二年，升松江万戶。二十四年，從鎮南王徵交趾。二十六年，從北征，擢明威將軍、前衛親軍副都指揮使。三十年，世祖親征乃顏，以扈從受賞。成宗即位，命屯田和林，規畫備悉有法，諸王藥木忽兒北征，給餉賴之，未嘗乏絕，帝嘉其能，賜予有加。大德元年，改和林等處副元帥，歷宣尉司同知，升都元帥，加鎮國上將軍。延祐元年卒。子世忠，襲前衛親軍副都指揮使。

　　○信苴日

　　信苴日，僰人也，姓段氏。其先世為大理國王，後累為權臣高氏所廢。歲癸丑，當憲宗朝，世祖奉命南征，誅其臣高祥，以段興智主國事。乙卯，興智與其季父信苴福入覲，詔賜金符，使歸國。丙辰，獻地圖，請悉平諸部，併條奏治民立賦之法。憲宗大喜，賜興智名摩訶羅嵯，命悉主諸蠻白爨等部，以信苴福領其軍。興智遂委國任其弟信苴日，自與信苴福率僰、爨軍二萬為前鋒，導大將兀良合台討平諸郡之未附者，攻降交趾。入朝，興智在道上卒。中統二年，信苴日入覲，世祖复賜虎符，詔領大理、善闡、威楚、統失、會川、建昌、騰越等城，自各萬戶以下皆受其節制。至元元年，舍利畏結威楚、統失、善闡及三十七部諸爨，各殺守將以叛，善闡屯守官不能禦，遣使告急，信苴日率眾進討，大敗之於威楚寶滿裔。復遣孛羅攻賊於統失城，又大破之，遂定統失。其秋，舍利畏又以眾十萬謀攻大理，詔都元帥也先與信苴日討之。師至安寧，遇舍利畏，擊破走之，遂復善闡，降威楚，定新興，進攻石城、肥膩，皆下之，爨部平。三年，信苴日入覲，錄功賜金銀、衣服、鞍勒、兵器。十一年，賽典赤為雲南行省平章政事，更定諸路名號，以信苴日為大理總管。未幾，舍利畏复叛，信苴日遣石買等詭為商旅，執贄往見，挺矛撞殺之，及其黨一人，梟首於市。行省以聞，复賜金一錠及金織紋衣。於是置郡縣，署守令，行賦役，施政化，與中州等。十三年，緬國擁象騎數万，掠金齒南甸，欲襲大理，行省遣信苴日與萬戶忽都領騎兵千人御之，信苴日以功授大理蒙化等處宣撫使。十八年，信苴日與其子阿慶復入覲，帝嘉其忠勤，進大理威楚金齒等處宣慰使、都元帥，留阿慶宿衛東宮。及陛辭，復拜為雲南諸路行中書省參知政事。十九年，詔同右丞拜答兒迎雲南征緬之師，行至金齒，以疾卒。信苴日治大理，凡二十三年。

子阿慶襲爵，累授鎮國上將軍，大理金齒等處宣慰使都元帥，佩金虎符。

　　○王昔剌

　　王昔剌，保定人。初事世祖，以其有勇略，遂賜名昔剌拔都。從攻釣魚山及阿里不哥，累功賜金符，授武衛親軍千戶。中統三年，從征李璮於濟南，屢捷。四年春，元帥阿術駐兵河南，遣昔剌將蒙古、漢軍復立宿州。至元六年，賜虎符，升海州萬戶。引兵攻鹽林山寨，多所俘獲。十年，授東川行樞密院同僉。十五年，徵夔府有功。十六年，徙鎮萬州，卒於軍。

　　子二：曰宏，曰寧。宏先佩金符，為左衛千戶。及樞密院擬寧襲武職，寧讓其兄宏，於是授宏中衛都指揮使，佩父虎符，而以寧代宏為千戶，佩金符。寧從阿剌台、憨合孫北征，追擊脫脫木兒之軍於阿納禿阿之地。師還，又從別急裡迷失等擊賊外剌，斬首百餘級。復從忽魯忽孫北征有功。升右衛親軍總管，後改前衛都指揮使司僉事。子處恭襲宏職，仕至侍御史。

　　○趙宏偉

趙宏偉，字子英，甘陵人，後徙潁川。至元十三年，國兵攻宋，宏偉以書謁元帥宋都於軍中，奇之，俾以兵略地臨江。至吉州，宋主將管忠節、路分鄒超悉眾出戰，宏偉敗之，追北二十餘里，薄其城，示以禍福，知州周天驥以城降。宋都嘉宏偉有功，賞銀三十兩，署為吉州參佐官。吉民有為亂者，宏偉設伏橋下，以火攻之，賊戰退走，伏發，眾蹂踐幾盡，乘勝搗其巢穴，餘黨悉出拒戰，宏偉旋兵襲其背，斬其渠魁，一州遂安。宋廂禁軍總管王昌、勇敢軍總管張雲誘新附五營軍為亂。事覺，昌就擒；宏偉夜襲雲，斬首以獻，俘其黨五百人。宋都欲盡誅之，宏偉曰：「此屬詿誤，非得已也，今悉就誅，何以安反側？」眾得免死。以功授太和縣尹。宋相文天祥署其將羅開禮、葉良臣，集眾謀复吉、贛、臨江，宏偉斬良臣，俘開禮，釋其餘眾。十五年，以功賜金符，遷瓜州河渡提舉。十七年，改衡州路總管府治中。群盜出沒其境，宏偉計其地，興屯田，民既足食，盜亦為農，郡遂寧謐。

大德五年，用中丞董士恆薦，起僉浙西道肅政廉訪司事。鎮江旱，蠲民租九萬餘石。吏畏飛語，复徵於民，民無所出，行台令宏偉核實，卒蠲之。大風海溢，潤、常、江陰等州廬舍多盪沒，民乏食。宏偉將發廩以賑，有司以未得報為辭，宏偉曰：「民旦暮飢，擅發有罪，我先坐。」遂發之，全活者十餘萬。遷江南行台都事。十一年，江南大饑，宏偉請以贓罰錢賑之，民賴以生。至大二年，召為內台都事。仁宗在東宮時，聞其名，遇之甚厚，常以字呼之。及出為浙東廉訪副使，陛辭之日，仁宗出幣帛，俾擇所欲者即賜之。宏偉至浙東，聞郡人許謙得硃熹道學之傳，延致為師，於是人知向慕。未幾，擢江南行台治書侍御史。皇慶二年，致仕。延祐三年，復起為福建道肅政廉訪使。未幾，以疾辭。泰定三年卒，年四十四，贈嘉議大夫、禮部尚書、上輕車都尉，追封天水郡侯，諡貞獻。

　　子思恭，追封天水郡侯。思敬，以處士徵為教授。趙璉別有傳。


Chinese text: This work was published before January 1, 1923, and is in the
public domain worldwide because the author died at least 100 years ago.
