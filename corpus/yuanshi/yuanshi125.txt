賽典赤贍思丁
賽典赤贍思丁一名烏馬兒，回回人，別菴伯爾之裔。其國言賽典赤，猶華言貴族也。太祖西征，贍思丁率千騎以文豹白鶻迎降，命入宿衛，從征伐，以賽典赤呼之而不名。

太宗即位，授豐淨雲內三州都達魯花赤；改太原、平陽二路達魯花赤；入為燕京斷事官。憲宗即位，命同塔剌渾行六部事，遷燕京路緫管，多惠政，擢採訪使。帝伐蜀，賽典赤主饋餉，供億未嘗闕乏。

世祖即位，立十路宣撫司，擢燕京宣撫使。中統二年，拜中書平章政事，皆降制獎諭。至元元年，置陝西五路西蜀四川行中書省，出為平章政事。蒞官三年，增戶九千五百六十五、軍一萬二千二百五十五、鈔六千二百二十五錠、屯田糧九萬七千二十一石，撙節和買鈔三百三十一錠。中書以聞，詔賞銀五千兩，仍命陝西五路四川行院大小官屬並聽節制。

七年，分鎮四川，宋將昝萬壽擁強兵守嘉定，與賽典赤軍對壘，一以誠意待之，不為侵掠，萬壽心服。未幾，賽典赤召還，萬壽請置酒為好，左右皆難之，賽典赤竟往不疑。酒至，左右復言未可飲，賽典赤笑曰：「若等何見之小耶。咎將軍能毒我，其能盡毒我朝之人乎。」萬壽嘆服。八年，有旨：大軍見圍襄陽，各道宜進兵以牽制之。於是賽典赤偕鄭鼎率兵水陸並進，至嘉定，獲宋將二人，順流縱筏，斷其浮橋，獲戰艦二十八艘。尋命行省事于興元，專給糧餉。

十一年，帝謂賽典赤曰：「雲南朕嘗親臨，比因委任失宜，使遠人不安，欲選謹厚者撫治之，無如卿者。」賽典赤拜受命，退朝，即訪求知雲南地理者，畫其山川城郭、驛舍軍屯、夷險遠近為圖以進，帝大悅，遂拜平章政事，行省雲南，賜鈔五十萬緡、金寶無筭。

時宗王脫忽魯方鎮雲南，惑於左右之言，以賽典赤至，必奪其權，具甲兵以為備。賽典赤聞之，乃遣其子納速剌丁先至王所，請曰：「天子以雲南守者非人，致諸國背叛，故命臣來安集之，且戒以至境即加撫循，今未敢專，願王遣一人來共議。」王聞，遽罵其下曰：「吾幾為汝輩所誤。」明日，遣親臣撒滿、位哈乃等至，賽典赤問以何禮見，對曰：「吾等與納速剌丁偕來，視猶兄弟也，請用子禮見。」皆以名馬為贄，拜跪甚恭，觀者大駭。乃設宴陳所賜金寶飲器，酒罷，盡以與之，二人大喜過望。明日來謝，語之曰：「二君雖為宗王親臣，未有名爵，不可以議國事，欲各授君行省斷事官，以未見王，未敢擅授。」令一人還，先稟王，王大悅。由是政令一聽賽典赤所為。

十二年，奏：「雲南諸夷未附者尚多，今擬宣慰司兼行元帥府事，並聽行省節制。」又奏：「哈剌章、雲南壤地均也，而州縣皆以萬戶、千戶主之，宜改置令長。」並從之。十三年，以所改雲南郡縣上聞。雲南俗無禮儀，男女往往自相配偶，親死則火之，不為喪祭。無稻桑麻，子弟不知讀書。賽典赤教之拜跪之節，婚姻行媒，死者為之棺槨奠祭，教民播種，為陂池以備水旱，創建孔子廟、明倫堂，購經史，授學田，由是文風稍興。雲南民以貝代錢，是時初行鈔法，民不便之，賽典赤為聞于朝，許仍其俗。又患山路險遠，盜賊出沒，為行者病，相地置鎮，每鎮設土酋吏一人、百夫長一人，往來者或值劫掠，則罪及之。

有土吏數輩，怨賽典赤不已，用至京師誣其專僭數事。帝顧侍臣曰：「賽典赤憂國愛民，朕洞知之，此輩何敢誣告！」即命械送賽典赤處治之。既至，脫其械，且諭之曰：「若曹不知上以便宜命我，故訴我專僭，我今不汝罪，且命汝以官，能竭忠自贖乎？」皆叩頭拜謝曰：「某有死罪，平章既生之而又官之，誓以死報。」

交趾叛服不常，湖廣省發兵屢征不利，賽典赤遣人諭以逆順禍福，且約為兄弟。交趾王大喜，親至雲南，賽典赤郊迎，待以賓禮，遂乞永為藩臣。

蘿槃甸叛，往征之，有憂色，從者問故，賽典赤曰：「吾非憂出征也，憂汝曹冒鋒鏑，不幸以無辜而死；又憂汝曹劫虜平民，使不聊生，及民叛，則又從而征之耳。」師次蘿槃城，三日不降，諸將請攻之，賽典赤不可，遣使以理諭之。蘿槃主曰：「謹奉命。」越三日又不降，諸將奮勇請進兵，賽典赤又不可。俄而將卒有乘城進攻者，賽典赤大怒，遽鳴金止之，召萬戶叱責之曰：「天子命我安撫雲南，未嘗命以殺戮也。無主將命而擅攻，於軍法當誅。」命左右縛之，諸將叩首，請俟城下之日從事。蘿槃主聞之曰：「平章寬仁如此，吾拒命不祥。」乃舉國出降。將卒亦釋不誅。由是西南諸夷翕然款附。夷酋每來見，例有所獻納，賽典赤悉分賜從官，或以給貧民，秋毫無所私；為酒食勞酋長，製衣冠襪履，易其卉服草履。酋皆感悅。

賽典赤居雲南六年，至元十六年卒，年六十九，百姓巷哭，葬鄯闡北門。交趾王遣使者十二人，齊絰為文致祭，其辭有「生我育我，慈父慈母」之語，使者號泣震野。帝思賽典赤之功，詔雲南省臣盡守賽典赤成規，不得輒改。大德元年，贈守仁佐運安遠濟美功臣、太師、開府儀同三司、上柱國、咸陽王，諡忠惠。

子五人：長納速剌丁；次哈散，廣東道宣慰使都元帥；次忽辛；次苫速丁兀默里，建昌路緫管；次馬速忽，雲南諸路行中書省平章政事。

納速剌丁，累官中奉大夫、雲南諸路宣慰使都元帥。至元十六年，遷帥大理，以軍抵金齒、蒲、驃、曲蠟、緬國，招安夷寨三百，籍戶十二萬二百，定租賦，置郵傳，立衛兵，歸以馴象十二入貢，有旨賞金五十兩、衣二襲，麾下士賞銀有差。

會其父贍思丁歿，雲南省臣於諸夷失撫綏之方，世祖憂之，近臣以納速剌丁為言。十七年，授資德大夫、雲南行中書省左丞，尋陞右丞。建言三事：其一謂雲南省規措所造金簿貿易病民，宜罷；其一謂雲南有省，有宣慰司，又有都元帥府，近宣慰司已奏罷，而元帥府尚存，臣謂行省既兼領軍民，則元帥府亦在所當罷；其一謂雲南官員子弟入質，臣謂達官子弟當遣，餘宜罷。奏可。

二十一年，進榮祿大夫、平章政事。奏減合剌章冗官，歲省俸金九百餘兩；屯田課程專人掌之，歲得五千兩。二十三年，以合剌章蒙古軍千人，從皇太子脫歡征交趾，論功賞銀二千兩。二十八年，進拜陝西行省平章政事。二十九年，以疾卒。贈推誠佐理協德功臣、太師、開府儀同三司、上柱國、中書左丞相，封延安王。

子十二人：伯顏，中書平章政事；烏馬兒，江浙行省平章政事；劄法兒，荊湖宣慰使；忽先，雲南行省平章政事；沙的，雲南行省左丞；阿容，太常禮儀院使；伯顏察兒，中書平章政事，佩金虎符，贈太師、開府儀同三司、上柱國、中書左丞相、奉元王，諡忠憲。

忽辛，至元初以世臣子備宿衛，世祖善其應對。至元十四年，授兵部郎中。明年，出為河南等路宣慰司同知。河南多強盜，往往群聚山林，劫殺行路，官軍收捕失利，忽辛以招安自任，遣土豪持檄諭之。未幾，賊二人來自歸，忽辛賜之冠巾，且諭之曰：「汝昔為賊，今既自歸，即良民矣。」俾侍左右，出入房闥無間，悉放還，令遍諭其黨。數日後，招集其為首者十輩來，身長各七尺餘，羅拜庭下，顧視異常，衆悉驚怖失措。忽辛命吏籍其姓名為民，俾隨侍左右，夜則令卧戶外，時呼而飲食之，各得其歡心。群盜聞之，相繼款附。

二十一年，授雲南諸路轉運使。明年，轉陝西道。又明年，授燕南河北道宣慰司同知，尋除南京緫管。三十年，授兩浙鹽運使。大德九年，進江東道宣慰使，改陝西行臺御史中丞，再改雲南行省右丞。

既至，條具諸不便事言于宗王，請更張之，王不可，忽辛與左丞劉正馳還京師，有旨令宗王協力施行。由是一切病民之政，悉革而新之。豪民規避徭役，往往投充王府宿衛，有司不勝供給，忽辛按朝廷元額所無者，悉籍為民，去其宿衛三分之二。馬龍州酋謀叛，陰與外賊通，持所受宣敕納賊以示信，事覺，宗王為左右所蔽，將釋不問，忽辛與劉正反覆研鞫，反狀盡得，竟斬之。軍糧支給，地理遠近不同，吏夤緣為姦，忽辛籍軍戶姓名及倉廩處所，為更番支給，吏姦始除。

先是，贍思丁為雲南平章時，建孔子廟為學校，撥田五頃，以供祭祀教養。贍思丁卒，田為大德寺所有，忽辛按廟學舊籍奪歸之。乃復下諸郡邑遍立廟學，選文學之士為之教官，文風大興。王府畜馬繁多，悉縱之郊，敗民禾稼，而牧人又在民家宿食，室無寧居。忽辛度地置草場，搆屋數十間，使為牧所，民得以安。

廣南酋沙奴素強悍，宋時嘗賜以金印，雲南諸部悉平，獨此梗化。忽辛遣使誘致，待之以禮，留數月不遣，酋請還，忽辛曰：「汝欲還，可納印來。」酋不得已，齎印以納，忽辛置酒宴勞，諷令偕印入覲，帝大悅。

大德五年，緬國主負固不臣，忽辛遣人諭之曰：「我老賽典赤平章子也，惟先訓是遵，凡官府於汝國所不便事，當一切為汝更之。」緬國主聞之，遂與使者偕來，獻白象一，且曰：「此象古來所未有，今聖德所致，敢效方物。」既入，帝賜緬國主以世子之號。烏蠻等租賦，歲發軍徵索乃集，忽辛以利害榜諭諸蠻，不遣一卒，而租賦咸足。俄有為飛語及符讖以惑宗王者，忽辛引劉正密為奏馳報，朝廷遣使臨問，凡造言之徒悉誅之，忽辛偕使者還覲。

大德八年，出為四川行省左丞，改江浙行省。至大元年，拜榮祿大夫、江西行省平章政事。明年，以母老謝職歸養。又明年正月卒。天曆元年，贈守德宣惠敏政功臣、上柱國、雍國公，諡忠簡。

子二人：伯杭，中慶路達魯花赤；曲列，湖南道宣慰使。

布魯海牙
布魯海牙，畏吾人也。祖牙兒八海牙，父吉臺海牙，俱以功為其國世臣。布魯海牙幼孤，依舅氏家就學，未幾，即善其國書，尤精騎射。年十八，隨其主內附，充宿衛。

太祖西征，布魯海牙扈從，不避勞苦，帝嘉其勤，賜以羊馬氈帳，又以居里可汗女石抹氏配之。太祖崩，諸王來會，選使燕京緫理財幣。使還，莊聖太后聞其廉謹，以名求之於太宗，凡中宮軍民匠戶之在燕京、中山者，悉命統之，又賜以中山店舍園田、民戶二十，授真定路達魯花赤。

辛卯，拜燕南諸路廉訪使，佩金虎符，賜民戶十。未幾，授斷事官，使職如故。時斷事官得專生殺，多倚勢作威，而布魯海牙小心謹密，慎於用刑。有民誤毆人死，吏論以重法，其子號泣請代死，布魯海牙戒吏，使擒于市，懼則殺之。既而不懼，乃曰：「誤毆人死，情有可宥，子而能孝，義無可誅。」遂併釋之，使出銀以資葬埋，且呼死者家諭之，其人悅從。

是時法制未定，奴有罪者，主得專殺，布魯海牙知其非法而不能救，嘗出金贖死者數十人。征討之際，隸軍籍者，憚於行役，往往募人代之，又軍中多逃歸者，朝廷下制：募代者杖百，逃歸者死。命布魯海牙與斷事官卜只兒按順天等路，及至州縣，得募人代者萬一千戶、逃者十二人。然募者聞命將下，已潛遣家人易代募者，布魯海牙聞之，歎曰：「募者已懼罪往易，逃者因單弱思歸，情皆可矜，吾可不伸理耶。」遂奏其狀，皆得輕減。有丁多產富而家人不往，及未至役所而即逃者，則曰：「此而不殺，何以戒後！」有竊妓逃者，吏論當死，布魯海牙曰：「敗亂綱常，罪固宜死；此妓也，豈可例論！」命杖之。其執法平允類如此。

世祖即位，擇信臣宣撫十道，命布魯海牙使真定。真定富民出錢貸人者，不踰時倍取其息，布魯海牙正其罪，使償者息如本而止，後定為令。中統鈔法行，以金銀為本，本至，乃降新鈔。時莊聖太后已命取真定金銀，由是真定無本，鈔不可得。布魯海牙遣幕僚邢澤往謂平章王文統曰：「昔奉太后旨，金銀悉送至上京，真定南北要衝之地，居民商賈甚多，今舊鈔既罷，新鈔不降，何以為政。且以金銀為本，豈若以民為本。又太后之取金帛，以賞推戴之功也，其為本不亦大乎！」文統不能奪，立降鈔五千錠，民賴以便。俄遷順德等路宣慰使，佩金虎符。來朝，帝命坐，慰勞之，賜以海東青鶻。至元二年秋卒，年六十九。

布魯海牙性孝友，造大宅於燕京，自畏吾國迎母來居，事之，得祿不入私室。幼時叔父阿里普海牙欺之，盡有其產，及貴顯，築室宅旁，迎阿里普海牙居之，弟益特思海牙以宿憾為言，常慰諭之，終無間言。帝嘗賜以太府綾絹五千匹，絲絮相等，弟求四之一納其國賦，盡與之，無吝色。初布魯海牙拜廉使，命下之日，子希憲適生，喜曰：「吾聞古以官為姓，天其以廉為吾宗之姓乎！」故子孫皆姓廉氏。後或奏廉氏仕進者多，宜稍汰去，世祖曰：「布魯海牙功多，子孫亦朕所知，非汝當預。」大德初，贈儀同三司、大司徒，追封魏國公，諡孝懿。

子希閔、希憲、希恕、希尹、希顏、希愿、希魯、希貢、希中、希括，孫五十三人，登顯仕者代有之，希憲自有傳。

高智耀子睿附
高智耀，河西人，世仕夏國。曾祖逸，大都督府尹；祖良惠，右丞相。智耀登本國進士第，夏亡，隱賀蘭山。太宗訪求河西故家子孫之賢者，衆以智耀對，召見將用之，遽辭歸。

皇子闊端鎮西涼，儒者皆隸役，智耀謁藩邸，言儒者給復已久，一旦與冢養同役，非便，請除之。皇子從其言。欲奏官之，不就。憲宗即位，智耀入見，言：「儒者所學堯、舜、禹、湯、文、武之道，自古有國家者，用之則治，不用則否，養成其材，將以資其用也。宜蠲免徭役以教育之。」帝問：「儒家何如巫醫？」對曰：「儒以綱常治天下，豈方技所得比。」帝曰：「善。前此未有以是告朕者。」詔復海內儒士徭役，無有所與。

世祖在潛邸已聞其賢，及即位，召見，又力言儒術有補治道，反覆辯論，辭累千百。帝異其言，鑄印授之，命凡免役儒戶，皆從之給公文為左驗。時淮、蜀士遭俘虜者，皆沒為奴，智耀奏言：「以儒為驅，古無有也。陛下方以古道為治，宜除之，以風厲天下。」帝然之，即拜翰林學士，命循行郡縣區別之，得數千人。貴臣或言其詭濫，帝詰之，對曰：「士，譬則金也，金色有淺深，謂之非金不可，才藝有淺深，謂之非士亦不可。」帝悅，更寵賚之。智耀又言：「國初庶政草創，綱紀未張，宜倣前代，置御史臺以糾肅官常。」至元五年立御史臺，用其議也。

擢西夏中興等路提刑按察使。會西北藩王遣使入朝，謂：「本朝舊俗與漢法異，今留漢地，建都邑城郭，儀文制度，遵用漢法，其故何如？」帝求報聘之使以析其問，智耀入見，請行，帝問所荅，畫一敷對，稱旨，即日遣就道。至上京，病卒，帝為之震悼。後贈崇文贊治功臣、金紫光祿大夫、司徒、柱國，追封寧國公，諡文忠。子睿。

睿，資稟直亮，智耀之北使也，攜之以行。及卒，帝問其子安在，近臣以睿見，時年十六。授符寶郎，出入禁闥，恭謹詳雅。久之，授唐兀衛指揮副使，歷翰林待制、禮部侍郎。

除嘉興路緫管，境內有宿盜，白晝掠民財，捕者積十數輩莫敢近。睿下令，不旬日，生擒之，一郡以寧。擢江東道提刑按察使，部內草竊陸梁，聲言圍宣城，郡將怯懦，城門不開，睿召責之曰：「寇勢方熾，官先示弱，民何所憑。」即命密治兵衛，而洞開城門，聽民出入貿易自便。既而寇以有備，不敢進，遂討平之。除同僉行樞密院事，遷浙西道肅政廉訪使。鹽官州民，有連結黨與，持郡邑短長，其目曰十老，吏莫敢問，睿悉按以法，闔境快之。拜江南行臺侍御史，進御史中丞，除淮東道肅政廉訪使。盜竊真州庫鈔三萬緡，有司大索，追逮平民數百人，吏因為奸利，睿躬自詳讞而得其情，即縱遣之。未幾，果得真盜。復拜南臺御史中丞，務持大體，有儒者之風焉。

延祐元年卒，年六十有六。累贈推忠佐理功臣、太傅、開府儀同三司、上柱國，追封寧國公，諡貞簡。

子納麟，官至太尉、江南諸道行御史臺大夫。

鐵哥
鐵哥，姓伽乃氏，迦葉彌兒人。迦葉彌兒者，西域築乾國也。父斡脫赤與叔父那摩俱學浮屠氏。斡脫赤兄弟相謂曰：「世道擾攘，吾國將亡，東北有天子氣，盍往歸之。」乃偕入見，太宗禮遇之。定宗師事那摩，以斡脫赤佩金符，奉使省民瘼。憲宗尊那摩為國師，授玉印，緫天下釋教。斡脫赤亦貴用事，領迦葉彌兒萬戶，奏曰：「迦葉彌兒西陲小國，尚未臣服，請往諭之。」詔偕近侍以往。其國主不從，怒而殺之，帝為發兵誅國主。元貞元年封代國公，諡忠遂。

斡脫赤之歿，鐵哥甫四歲，性穎悟，不為嬉戲。從那摩入見，帝問誰氏子，對曰：「兄斡脫赤子也。」帝方食雞，輟以賜鐵哥，鐵哥捧而不食，帝問之，對曰：「將以遺母。」帝奇之，加賜一雞。世祖即位，幸香山永安寺，見書畏吾字於壁，問誰所書，僧對曰：「國師兄子鐵哥書也。」帝召見，愛其容儀秀麗，語音清亮，命隸丞相孛羅備宿衛。

先是，世祖事憲宗甚親愛，後以讒稍疏，國師導世祖宜加敬慎，遂友愛如初。至是，帝將用鐵哥，曰：「吾以酬國師也。」於是鐵哥年十七，詔擇貴家女妻之，辭曰：「臣母漢人，每欲求漢人女為婦，臣不敢傷母心。」乃為娶冉氏女。久之，命掌饔膳湯藥，日益親密。

至元十六年，鐵哥奏曰：「武臣佩符，古制也。今長民者亦佩符，請省之，以彰武職。」從之。十七年，進正議大夫、尚膳監。帝嘗諭之曰：「朕聞父飲藥，子先嘗之，君飲藥，臣先嘗之。今卿典朕膳，凡飲食湯藥，宜先嘗之。」又曰：「朕以宿衛士隸卿，其可任使者，疏其才能，朕將用之。」詔賜第於大明宮之左，留守段圭言：「逼木局，不便。」帝曰：「俾居近禁闥，以便召使。木局稍隘，又何害焉。」

高州人言，州境多野獸害稼，願捕以充貢。鐵哥曰：「捕獸充貢，徒濟其私耳，且擾民，不可聽。」從之。十九年，遷同知宣徽院事，領尚膳監。有食尚食餘餅者，帝察知之，怒。鐵哥曰：「失餅之罪在臣，食者何與焉。」內府食用圓米，鐵哥奏曰：「計粳米一石，僅得圓米四斗，請自今非御用，止給常米。」帝皆善之。進中奉大夫、司農寺達魯花赤。從獵百杳兒之地，獵人亦不剌金射兔，誤中名駝，駝死，帝怒，命誅之。鐵哥曰：「殺人償畜，刑太重。」帝驚曰：「 誤耶，史官必書。」亟釋之。庾人有盜鑿米者，罪當死。鐵哥諫曰：「臣鞫庾人，其母病，盜欲食母耳，請貸之。」牧人有盜割駝峰者，將誅之。鐵哥曰：「生割駝峰，誠忍人也。然殺之，恐乖陛下仁恕心。」詔皆免死。

二十二年，進正奉大夫，奏：「司農寺宜陞為大司農司，秩二品，使天下知朝廷重農之意。」制可。進資善大夫、司農。時司農供膳，有司多擾民，鐵哥奏曰：「屯田則備諸物，立供膳司甚便。」從之。桓州饑民鬻子女以為食，鐵哥奏以官帑贖之。

二十四年，從征乃顏，至撒兒都之地，叛王塔不台率兵奄至。鐵哥奏曰：「昔李廣一將耳，尚能以疑退敵，況陛下萬乘之威乎。今彼衆我寡，不得地利，當設疑以退之。」於是帝張曲蓋，據胡床，鐵哥從容進酒。塔不台按兵覘伺，懼有伏，遂引去。帝以金章宗玉帶賜之。

二十九年，進榮祿大夫、中書平章政事。以病足，聽輿轎入殿門。帝嘗憶北征事，不能悉記，鐵哥條舉甚詳，帝悅，以金束帶賜之。初，詔遣宋新附民種蒲萄於野馬川晃火兒不剌之地，既獻其實，鐵哥以北方多寒，奏歲賜衣服，從之。

成宗即位，以鐵哥先朝舊臣，賜銀一千兩、鈔十萬貫。他日，又賜以瑪瑙碗，謂鐵哥曰：「此器先皇所用，朕今賜卿，以卿久侍先皇故也。」大德元年，加光祿大夫。三年，乞解機務，從之。仍授平章政事、議中書省事。時諸王朝見，未有知典故者，帝曰：「惟鐵哥知之，俾專其事，凡廩餼金帛之數，皆遵世祖制詔，自今懷諸王之禮，悉命鐵哥掌之。」

七年，復拜中書平章政事。平灤大水，鐵哥奏曰：「散財聚民，古之道也。今平灤水災，不加賑恤，民不聊生矣！」從之。十年，丁母憂，詔奪情起復。遼王脫脫入朝，從者執兵入大明宮，鐵哥劾止之，王懼謝。從幸縉山，饑民相望，鐵哥輒發廩賑之，既乃陳疏自劾，帝稱善不已。

武宗即位，賜金一百兩，加金紫光祿大夫，遙授中書右丞相。有訴寧遠王闊闊出有逆謀者，命誅之。鐵哥知其誣，廷辨之，由是得釋，徙高麗。二年，領度支院。尋賜江州稻田五千畝。

仁宗皇慶元年，授開府儀同三司、太傅、錄軍國重事。乃進奏：世祖子惟寧遠王在，宜賜還。從之。二年，奉命詣萬安寺祀世祖，感疾歸，皇太后令內臣問疾，鐵哥附奏曰：「臣死無日，願太后輔陛下布惟新之政，社稷之福也。」是年薨，賜賻禮加厚，敕有司治喪事，贈太師、開府儀同三司、上柱國，追封秦國公，諡忠穆。加贈推誠守正佐理翊戴功臣，封延安王，改諡忠獻。

子六人：忽察，淮東宣慰使；平安奴，太平路達魯花赤；也識哥，同知山東宣慰司事；虎里台，同知真定緫管府事；亦可麻，同知都護府事；重喜，隆禧院副使。孫八人，伯顏，中書平章政事，餘多居宿衛。


Chinese text: This work was published before January 1, 1923, and is in the
public domain worldwide because the author died at least 100 years ago.
