輿服二 ○儀仗

皂纛，〈（國語讀如禿。）〉建纓於素漆竿。凡行幸，則先驅建纛，夾以馬鼓，居則置纛於月華門西之隅室。絳麾，金塗竿，上施圓盤朱絲拂，三層，紫羅袋韜之。

金節，制如麾，八層，韜以黃羅雲龍袋。又引導節，金塗龍頭朱漆竿，懸五色拂，上施銅鈸。朱雀幢，制如節而五層，韜以紅繡朱雀袋。青龍幢，制如前，韜以碧繡青龍袋。

白虎幢，制如前，韜以素繡白虎袋。玄武幢，制如前，韜以皂繡玄武袋。皞槊，制如節，頂刻皞牛首，有袋，上加碧油。

絳引幡，四角，朱綠蓋，每角垂羅文雜佩，系於金銅鉤竿，竿以朱飾，懸五色間暈羅，下有橫木板，作碾玉文。

告止幡，緋帛錯彩為告止字，承以雙鳳，立仗者紅羅銷金升龍，余如絳引。

傳教幡，制如告止幡，錯彩為傳教字，承以雙白虎，立仗者白羅絳雲龍。信幡，制如傳教幡，錯彩為信字，承以雙龍，立仗者繪飛鳳。黃麾幡，制如信幡，錯彩為黃麾篆。

龍頭竿繡氅，竿如戟，無鉤，下有小橫木，刻龍頭，垂朱綠蓋，每角綴珠佩一帶，帶末有金銅鈴。圍子，制以金塗攢竹杖，首貫銅錢，而以紫絹冒之。

副竿，制以木，朱漆之。

火輪竿，制以白鐵，為小車輪，建於白鐵竿首。輪及竿皆金塗之，上書西天咒語，帝師所制。常行為親衛中道，正行在劈正斧之前，以法佛衛，以祛邪僻，以鎮轟雷焉。蓋辟惡車之意也。

豹尾竿，制如戟，系豹尾，朱漆竿。

寶輿方案，緋羅銷金雲龍案衣，緋羅銷金蒙襯復，案傍有金塗鐵鞠四，龍頭竿結綬二副之。

香蹬朱漆案，黃羅銷金雲龍案衣，上設金塗香爐一、燭臺二，案旁金塗鐵鞠四，龍頭竿結綬二副之。

香案朱漆案，緋羅銷金雲龍案衣，上設金香爐、合各一，余同香蹬，殿庭陳設，則除龍頭竿結綬。詔案，制如香案。冊案，制如前。

寶案，制如前。

表案，制如香案，上加矮闌，金塗鐵鞠四，竿二副之，緋羅銷金蒙復。禮物案，制如表案。交椅，銀飾之，塗以黃金。杌子，四腳小床，銀飾之，塗以黃金。

鳴鞭，綠柄，鞭以梅紅絲為之，梢用黃茸而漬以蠟。鞭桶，制以紫絁表，白絹裏，皮緣兩末。蒙鞍，青錦綠，緋錦復。水瓶，制如湯瓶，有蓋，有提，有觜，銀為之，塗以黃金。

鹿盧，制如乂字，兩頭卷，塗金妝钑，朱絲繩副之。水盆，黃金塗銀妝钑為之。凈巾，緋羅銷金雲龍，有裏。

香球，制以銀，為座上插蓮花爐，爐上罩以圓球，鏤氤氳旋轉文於上，黃金塗之。香合，制以銀，徑七寸，塗黃金钑雲龍於上。金拂，紅犛牛尾為之，黃金塗龍頭柄。

唾壺，制以銀，寬緣，虛腹，有蓋，黃金塗之。唾盂，制以銀，形圓如缶，有蓋，黃金塗之。外辦牌，制以象牙，書國字，背書漢字，填以金。外備牌，制如前。

中嚴牌，制如前。時牌，制同外備而小。板位，制以木，長一尺二寸，闊一尺，厚六分，白髹黑字。

大傘，赤質，正方，四角銅螭首，塗以黃金，紫羅表，緋絹裏。諸傘蓋，宋以前皆平頂，今加金浮屠。紫方傘，制如大傘而表以紫羅。紅方傘，制如大傘而表以緋羅。

華蓋，制如傘而圓頂隆起，赤質，繡雜花雲龍，上施金浮屠。曲蓋，制如華蓋，緋瀝水，繡瑞草，曲柄，上施金浮屠。導蓋，制如曲蓋，緋羅瀝水，繡龍，朱漆直柄。

朱傘，制如導蓋而無文。黃傘，制如朱傘而色黃。葆蓋，金塗龍頭竿，懸以纓絡，銷金圓裙，六角葆蓋。

孔雀蓋，朱漆，竿首建小蓋，蓋頂以孔雀毛，徑尺許，下垂孔雀尾，檐下以青黃紅瀝水圍之，上施金浮屠，蓋居竿三之一，竿塗以黃金，書西天咒語，與火輪竿義同。

朱團扇，緋羅繡盤龍，朱漆柄，金銅飾，導駕團扇，蹙金線。

大雉扇，制稍長，下方而上撱，緋羅繡象雉尾，中有雙孔雀，間以雜花，下施朱漆橫木連柄，金銅裝。中雉扇，制如大雉扇而減小。小雉扇，制如中雉扇而減小。

青瀝水扇，制圓而青色，四周瀝水以青絹。

NV，朱縢結網，二螭首，銜紅絲拂，中有獸面，朱漆柄，金銅裝。巘，制形如扇，朱縢網，中有獸面，朱漆柄，金銅裝。

旗、扇锜，即坐也。旗锜，制十字木於下，上四枝交拱，置竅於其上以樹旗。扇锜，制如梔，形小，六木拱於上，而制作精於旗锜，並漆以朱。

風伯旗，青質，赤火焰腳，畫神人，犬首，朱發，鬼形，豹汗袴袴，朱袴，負風囊，立雲氣中。

雨師旗，青質，赤火焰腳，畫神人，冠五梁冠，朱衣，黃袍，黑襕，黃帶，白袴，皂舄，右手仗劍，左手捧鐘。

雷公旗，青質，赤火焰腳，畫神人，犬首，鬼形，白擁項，朱犢鼻，黃帶，右手持斧，左手持鑿，運連鼓於火中。

電母旗，青質，赤火焰腳，畫神人為女子形，纁衣，朱裳，白袴，兩手運光。

金星旗，素質，赤火焰腳，畫神人，冠五梁冠，素衣，皂襕，朱裳，秉圭。

水星旗，黑質，赤火焰腳，畫神人，冠五梁冠，皂衣，皂襕，綠裳，秉圭。

木星旗，青質，赤火焰腳，畫神人，冠五梁冠，青衣，皂襕，朱裳，秉圭。

火星旗，赤質，青火焰腳，畫神人，冠五梁冠，朱衣，皂襕，綠裳，秉圭。

土星旗，黃質，赤火焰腳，畫神人，冠五梁冠，黃衣，皂襕，綠裳，秉圭。

攝提旗，赤質，赤火焰腳，畫神人，冠五梁冠，素中單，黃衣，朱蔽膝，綠裳，杖劍。北斗旗，黑質，赤火焰腳，畫七星。

角宿旗，青質，赤火焰腳，畫神人為女子形，露發，朱袍，黑襕，立雲氣中，持蓮荷，外仗角、亢以下七旗，並青質，青火焰腳。角宿繪二星，下繪蛟。

亢宿旗，青質，赤火焰腳，畫神人，冠五梁冠，素衣，朱袍，皂襕，皂帶，黃裳，持黑等子。外仗繪四星，下繪龍。

氐宿旗，青質，赤火焰腳，畫神人，冠小冠，衣金甲，朱衣，綠包肚，朱擁項，白袴，左手杖劍，乘一鱉。外仗繪四星，下繪貉。

房宿旗，青質，赤火焰腳，畫神人，烏巾，白中單，碧袍，黑襕，朱蔽膝，黃帶，黃裙，朱舄，左手仗劍。外仗繪四星，下繪兔。

心宿旗，青質，赤火焰腳，畫神人，冠五梁冠，朱袍，皂襕，右手持杖。外仗繪三星，下繪狐。

尾宿旗，青質，赤火焰腳，畫神人，冠束發冠，素衣，黃袍，朱裳，青帶，右手杖劍，左手持弓。外仗繪九星，下繪虎。

箕宿旗，青質，赤火焰腳，畫神人，烏巾，衣淺朱袍，皂襕，杖劍，乘白馬於火中。外仗繪四星，下繪豹。

斗宿旗，青質，赤火焰腳，畫神人，被髮，素腰裙，朱帶，左手持杖。外仗斗牛以下七旗，並黑質，黑火焰腳。斗宿繪六星，下繪獬。

牛宿旗，青質，赤火焰腳，畫神人，牛首，皂襕，黃裳，皂舄。外仗繪六星，下繪牛。

女宿旗，青質，赤火焰腳，畫神人，烏牛首，衣朱服，皂襕，黃帶，烏靴，左手持蓮。外仗繪四星，下繪郤。

虛宿旗，青質，赤火焰腳，畫神人，被髮裸形，坐於甕中，右手持一珠。外仗繪二星，下繪鼠。

危宿旗，青質，赤火焰腳，畫神人，虎首，金甲，衣朱服，貔皮汗胯，青帶，烏靴。外仗上繪三星，下繪燕。

室宿旗，青質，赤火焰腳，畫神人，丫發，朱服，乘舟水中。外仗繪二星，下繪豬。

壁宿旗，青質，赤火焰腳，繪神人為女子形，被髮，朱服，皂襕，綠帶，白裳，烏舄。外仗繪二星，下繪貐。

奎宿旗，青質，赤火焰腳，畫神人，狼首，朱服，金甲，綠包肚，白汗胯，黃帶，烏靴，仗劍。外仗奎、婁以下七旗，並素質，素火焰腳。奎宿繪十六星，下繪狼。

婁宿旗，青質，赤火焰腳，繪神人，烏巾，素衣，皂袍，朱蔽膝，黃帶，綠裳，烏舄，左手持烏牛角，右手持劍。外仗繪三星，下繪狗。

胃宿旗，青質，赤火焰腳，繪神人，被髮，裸形，披豹皮白腰裙，黃帶，右手持劍。外仗繪三星，下繪雉。

昴宿旗，青質，赤火焰腳，繪神人，黃牛首，朱服，皂襕，黃裳，朱舄，左手持如意。外仗繪七星，下繪雞。

畢宿旗，青質，赤火焰腳，繪神人，作鬼形，朱裩，持黑杖，乘赤馬，行於火中。外仗上繪八星，下繪烏。

觜宿旗，青質，赤火焰腳，繪神人，冠緇布冠，朱服，皂襕，綠裳，持一蓮，坐於雲氣中。外仗繪三星，下繪猴。

參宿旗，青質，赤火焰腳，繪神人，被髮，衣黃袍，綠裳，朱帶，朱舄，左手持珠。外仗上繪十星，下繪猿。

井宿旗，青質，赤火焰腳，繪神人，烏巾，素衣，朱袍，皂襕，坐於雲氣中，左手持蓮。外仗井、鬼以下七旗，並赤質，赤火焰腳。井宿繪八星，下繪犴。

鬼宿旗，青質，赤火焰腳，繪神人作女子形，被髮，素衣，朱袍，黃帶，黃裳，烏舄，右手持杖。外仗繪五星，下繪羊。

柳宿旗，青質，赤火焰腳，繪神人作女子形，露髻，朱衣，黑襕，黃裳，皂舄，撫一青龍。外仗繪八星，下繪獐。

星宿旗，青質，赤火焰腳，繪神人，冠五梁冠，淺朱袍，皂襕，青帶，黃裳，烏舄，持黃稱。外仗繪七星，下繪馬。

張宿旗，青質，赤火焰腳，繪神人，衣豹皮，朱帶，素靴，右手杖劍，坐於雲氣中。外仗繪六星，下繪鹿。

翼宿旗，青質，赤火焰腳，繪神人，冠道冠，皂袍，黃裳，朱蔽膝，仗劍，履火於雲氣中。外仗繪二十二星，下繪蛇。

軫宿旗，青質，赤火焰腳，繪神人，冠道冠，衣朱袍，黃帶，黃裳，左手持書。外仗繪四星，下繪蚓。日旗，青質，赤火焰腳，繪日於上，奉以雲氣。

月旗，青質，赤火焰腳，繪月於上，奉以雲氣。祥雲旗，青質，赤火焰腳，繪五色雲氣。合璧旗，青質，赤火焰腳，繪雲氣日月。連珠旗，青質，赤火焰腳，繪五星。

東嶽旗，青質，赤火焰腳，繪神人，冠七梁冠，黃襕，青袍，綠裳，白中單，素蔽膝，執圭。

南嶽旗，赤質，青火焰腳，繪神人，冠七梁冠，黑襕，緋袍，綠裳，黃中單，朱蔽膝，執圭。

中嶽旗，黃質，青火焰腳，繪神人，冠七梁冠，皂襕，黃袍，綠裳，白中單，朱蔽膝，執圭。

西嶽旗，白質，赤火焰腳，繪神人，冠七梁冠，青襕，白袍，緋裳，白中單，素蔽膝，執圭。

北嶽旗，黑質，赤火焰腳，繪神人，冠七梁冠，紅襕，皂袍，綠裳，白中單，素蔽膝，執圭。

江瀆旗，赤質，青火焰腳，繪神人，冠七梁冠，青襕，朱袍，跨赤龍。

河瀆旗，黑質，赤火焰腳，繪神人，冠七梁冠，皂襕，黃袍，跨青龍。

淮瀆旗，素質，赤火焰腳，繪神人，冠七梁冠，皂襕，素袍，乘青鯉。

濟瀆旗，青質，赤火焰腳，繪神人，冠七梁冠，皂襕，青袍，乘一鱉。天下太平旗，赤質，青火焰腳，錯采為字。皇帝萬歲旗，赤質，青火焰腳，錯采為字。

吏兵旗，黑質，赤火焰腳，繪神人，具甲兜鍪、綠臂鞲，杖劍。

力士旗，白質，赤火焰腳，繪神人，武士冠，緋袍，金甲，汗胯，皂履，執戈盾。

東天王旗，青質，赤火焰腳，繪神人，武士冠，衣金甲，緋裲襠，右手執戟，左手捧塔，履石。南天王旗，赤質，青火焰腳，繪神人，冠服同前。

西天王旗，白質，赤火焰腳，繪神人，冠服同前。北天王旗，黑質，赤火焰腳，繪神人，冠服同前。大神旗，黃質，黃火焰腳，詳見牙門旗下。

牙門旗，赤質，赤火焰腳，繪神人，冠武士冠，鎧甲，裲襠，襯肩，包腳，汗胯，束帶，長帶，大口袴，執戈戟。金鼓旗，黃質，黃火焰腳，書金鼓字。

朱雀旗，赤質，赤火焰腳，繪朱雀，其形如鸞。玄武旗，黑質，黑火焰腳，繪龜蛇。青龍旗，青質，赤火焰腳，繪蹲龍。白虎旗，白質，赤火焰腳，繪蹲虎。

龍君旗，青質，赤火焰腳，繪神人，冠通真冠，服青繡衣，白裙，朱履，執戟，引青龍。

虎君旗，白質，赤火焰腳，繪神人，冠流精冠，服素羅繡衣，朱裙，朱履，執斬蛇劍，引白虎。大黃龍負圖旗，青質，青火焰腳，繡復身黃龍，背八卦。

小黃龍負圖旗，赤質，青火焰腳，繪復身黃龍，背八卦。五色龍旗，五色質，五色直腳，無火焰。大四色龍旗，青赤黃白四色質，具火焰腳。小四色龍旗，制同大四色，直腳，無火焰腳。

應龍旗，赤質，赤火焰腳，繪飛龍。金鸞旗，赤質，火焰腳，繪鸞而金色。鸞旗，制同前，而繪以五采。金鳳旗，赤質，青火焰腳，繪鳳而金色。

鳳旗，制同前，而繪以五采。五色鳳旗，五色質，五色直腳，無火焰。大四色鳳旗，青赤黃白四色質，火焰腳，色隨其質，繪鳳。小四色鳳旗，制同前，直腳，無火焰。

玉馬旗，赤質，青火焰腳，繪白馬，兩膊有火焰。駃騠旗，赤質，青火焰腳，繪白馬。飛黃旗，赤質，赤火焰腳，形如馬，色黃，有兩翼。

騼蜀旗，青質，青火焰腳，繪獸形如馬，白首，虎文，赤尾。龍馬旗，赤質，青火焰腳，繪龍馬。麟旗，赤質，青火焰腳，繪麒麟。

飛麟旗，赤質，青火焰腳，繪飛麟，其形五色身，朱翼，兩角，長爪。黃鹿旗，赤質，青火焰腳，繪獸如鹿，而色深黃。兕旗，赤質，青火焰腳，繪獸似牛，一角，青色。

犀牛旗，赤質，青火焰腳，繪犀牛。金牛旗，赤質，青火焰腳，繪獸形如牛，金色。白狼旗，赤質，青火焰腳，繪白狼。辟邪旗，赤質，赤火焰腳，繪獸形似鹿，長尾，二角。

赤熊旗，赤質，赤火焰腳，繪獸如熊，色黃。

三角獸旗，赤質，赤火焰腳，繪獸，其首類白澤，綠髮，三角，青質，白腹，跋尾綠色。角端旗，赤質，赤火焰腳，繪獸如羊而小尾，頂有獨角。騶牙旗，赤質，青火焰腳，繪獸形似麋，齒前後一齊。

太平旗，赤質，青火焰腳，金描蓮花四，上金書天下太平字。

躭鸃旗，赤質，青火焰腳，繪鳥似山雞而小，冠背黃，腹赤，項綠，尾紅。蒼烏旗，赤質，青火焰腳，繪鳥如烏而色蒼。白澤旗，赤質，赤火焰腳，繪獸虎首朱發而有角，龍身。

東方神旗，綠質，赤火焰腳，繪神人，金兜牟，金鎧甲，杖劍。〈（已下四旗，所繪神同。）〉西方神旗，白質，赤火焰腳。中央神旗，黃質，赤火焰腳。

南方神旗，赤質，青火焰腳。北方神旗，黑質，赤火焰腳。

凡立仗諸旗，各火焰腳三條，色與質同，長一丈五尺，杠長二丈一尺。牙門、太平、萬歲，質長一丈，橫闊五尺。日、月、龍君、虎君，橫豎並八尺。余旗並豎長八尺，橫闊六尺。

車輻，朱漆，八棱，施以銅釘，形如柯舒。吾杖，朱漆，金飾兩末。鐙杖，朱漆棒首，標以金塗馬鐙。殳，制如槊而短，黑飾兩末，中畫雲氣，上綴朱絲拂。

骨朵，朱漆棒首，貫以金塗銅錘。列絲骨朵，制如骨朵，加紐絲丈。臥瓜，制形如瓜，塗以黃金，臥置，朱漆棒首。立瓜，制形如瓜，塗以黃金，立置，朱漆棒首。

長刀，長丈有奇，闊上窄下，單刃。儀刀，制以銀，飾紫絲分錔。橫刀，制如儀刀而曲，鞘以沙魚皮，飾鞗革分錔。千牛刀，制如長刀。

劍，班鞘，飾以沙魚皮，劍口兩刃。班劍，制劍，鞘黃質，紫班文，金銅裝，紫絲分錔。

刀盾之刀，制如長刀而柄短，木為之，青質有環，紫絲分錔。刀盾之盾，制以木，赤質，畫異獸，執人右刀左盾。朱縢絡盾，制同而朱其質。

綠縢絡盾，制同而綠其質。戟，制以木，有枝，塗以黃金，竿以朱漆。

小戟飛龍掌，制如戟，畫雲氣，上綴飛掌，垂五色帶，末有銅鈴，掌下方而上兩角微撱，繪龍於其上。钑戟，制如戟，無飛掌而有橫木。

槊，制以木，黑質，畫雲氣，上刻刃，塗以青，五色槊並同而質異。䂎，制如戟，鋒兩旁微起，下有钅尊銳。叉，制如戟而短，青飾兩末，中白，畫雲氣，上綴紅絲拂。

斧，雙刃，斧貫於朱漆竿首。鉞，金塗鐵鉞，單刃，腦後系朱拂，朱漆竿。劈正斧，制以玉，單刃，金塗柄，銀钅尊。儀锽斧，制如斧，刻木為之，柄以朱，上綴小錦幡，五色帶。

弓矢。弩，制如弓而有臂。服，制以虎豹皮，或暴綠文，金銅裝。靫，制以黑革。

蘭，弩矢室。

象韝鞍，五采裝明金木蓮花座，緋繡攀鞍絳，紫繡襜襦紅錦屜，鍮石蓮花跋塵，錦緣氈盤，紅犛牛尾纓拂，並胸攀鞦。攀上各帶紅犛牛尾纓拂，鍮石胡桃鈸子，杏葉鉸具，緋皮轡頭鉸具。蓮花座上，金塗銀香爐一。元初，既定占城、交趾、真臘，歲貢象，育於析津坊海子之陽。行幸則蕃官騎引，以導大駕，以駕巨輦。

駝鼓，設金裝鉸具，花罽鞍褥橐篋，前峰樹皂纛，或施采旗，後峰樹小旗，絡腦、當胸、後鞦，並以毛組為轡勒，五色瓘玉，毛結纓絡，周綴銅鐸小鏡，上施一面有底銅小鼓，一人乘之，系以毛繩。凡行幸，先鳴鼓於駝，以威振遠邇，亦以試橋梁伏水而次象焉。

騾鼓，制似駝而小。

馬鼓，轡勒、後勒、當胸，皆綴紅纓拂銅鈴，杏葉鉸具，金塗頠，上插雉尾，上負四足小架，上施以華鼓一面，一人前引。凡行幸，負鼓於馬以先馳，與纛並行。

誕馬，纓轡緋涼銕。御馬，鞍轡纓復全。

珂馬，銅面，雉尾鼻拂，胸上綴銅杏葉、紅絲拂，又胸前腹下，皆有攀，綴銅鈴，後有跋塵，錦包尾。崇天鹵簿中道。

頓遞隊：象六，飾以金裝蓮座，香寶鞍韂鞦轡罽勒，犛牛尾拂，跋塵，鉸具。導者六人，馭者南越軍六人，皆弓花角唐帽，緋絁銷金衤癸衫，鍍金束帶，烏靴，橫列而前行。次駝鼓九，飾以鍍金鉸具，轡飾罽籠旗鼓纓槍。馭者九人，服同馭象者，中道相次而行。次舍人二人，四品服，騎分左右，夾駝而行。次青衣一人，武弁，青絁衫，青勒帛，青靴，執青杖。次清道官四人，本品服，騎。次信幡二，執者二人，引護者四人，武弁，黃絁生色寶相花袍，黃勒帛，黃靴。次騾鼓六，飾騾以鍍金鉸具，轡罽籠旗鼓纓槍。馭者六人，服同馭駝者。次告止幡二，執者二人，引護者四人，武弁，緋絁生色寶相花袍，紅勒帛，紅靴。次傳教幡二，執者二人，引護者四人，武弁，黃絁生色寶相花袍，黃勒帛，黃靴，並分左右。次橋道頓遞使一人，本品服，騎。中道，舍人、清道官、橋道頓遞使從者凡七人，錦帽，紫衤癸衫，小銀束帶，行縢鞋襪。〈（後凡從者之服，皆同此。）〉

纛槊隊：金吾將軍二人，交角襆頭，緋羅繡抹額，紫羅繡辟邪裲襠，紅錦襯袍，錦丱蛇，金帶，烏靴，橫刀，佩符，騎，分左右。次弩而騎者五人，錦帽，青絁生色寶相花袍，銅帶，綠雲靴。次槊而騎者五人，錦帽，緋絁生色寶相花袍，銅帶，朱雲靴。次纛一，執者一人，夾者四人，護者二人，皆錦帽，紫生色寶相花袍，鍍金帶，紫雲靴。押纛官二人，皆騎，本品服。次馬鼓四，飾如騾鼓，馭者四人，服同禦騾。次佩弓矢而騎者五人，服同執弩者。押衙四人，騎而佩劍，錦帽，紫絁生色寶相花袍，鍍金帶，雲頭靴，槊者四人，騎，錦帽，緋絁生色寶相花袍，銅帶，朱靴。控馬八人，錦帽，紫衫，銀帶，烏靴。次槊而騎者五人，服佩同執弩者。金吾將軍、押纛官從者四人，服同前隊。

朱雀隊：舍人一人，四品服，騎而前。次朱雀旗一，執者一人，引護者四人，錦帽，緋絁生色鳳花袍，銅帶，朱雲靴，皆佩劍而騎，護者加弓矢。次金吾折沖一人，交角襆頭，緋絁繡抹額，紫羅繡辟邪裲襠，紅錦襯袍，金帶，錦螣蛇，烏靴，橫刀，佩弓矢而騎，帥甲騎凡二十有五，弩五人，次弓五人，次槊五人，次弓五人，次槊五人，皆冠甲騎冠，朱畫甲，青勒甲絳，鍍金環，白繡汗胯，束帶，紅靴，帶弓箭器仗，馬皆朱甲、具裝珂飾全。舍人、金吾折沖從者凡二人，服同前隊。

十二旗隊：舍人一人，四品服，騎而前。金吾果毅二人，交角襆頭，緋羅繡抹額，紫羅繡辟邪裲襠，紅錦襯袍，金帶錦丱蛇，烏靴，橫刀，佩弓矢，騎分左右。帥引旗騎士五，皆錦帽，黃生色寶相花袍，銀帶，烏靴。次風伯旗左，雨師旗右，雷公旗左，電母旗右，執者四人，騎，青甲騎冠，綠甲，青勒甲絳，鍍金環，白繡汗胯，束帶，青雲靴，馬皆青甲珂飾。次五星旗五，執者五人，甲騎冠，五色畫甲，青勒甲絳，鍍金環，白繡汗胯，束帶，五色靴，馬甲如其甲之色，珂飾。次北斗旗一，執者一人，甲騎冠，紫畫甲，青勒甲絳，鍍金環，白繡汗胯，束帶，紫雲靴，馬甲隨其甲之色，珂飾。左右攝提旗二，執者二人，甲騎冠，朱畫甲，青勒甲絳，鍍金環，白繡汗胯，束帶，紅雲靴，馬朱甲，珂飾。執副竿者二人，騎，錦帽，黃生色寶相花袍，銀帶，烏靴。執槊而護者五人，騎，服同執副竿者。舍人、金吾果毅從者凡三人，服同前隊。

門旗隊：舍人二人，四品服。監門將軍二人，皆交角襆頭，緋絁繡抹額，紫羅繡獅子裲襠，紅錦襯袍，金帶，烏靴，橫刀，佩弓矢，騎，馬甲、珂飾全。次門旗二，執者二人，錦帽，緋絁生色獅子文袍，銅革帶，紅雲靴，劍而騎。引護者四人，服佩同執人，而加弓矢，騎。次監門校尉二人，騎，服佩同監門將軍，分左右行。次鸞旗一，執者一人，引護者四人，錦帽，五色絁生色瑞鸞花袍，束帶，五色雲靴，佩劍，護人加弓矢，皆騎。舍人、監門將軍、監門校尉從者凡六人，服同前隊。

雲和樂：雲和署令二人，朝服，騎，分左右。引前行，凡十有六人，戲竹二，排簫四，簫管二，龍笛二，板二，歌工四，皆展角花襆頭，紫絁生色雲花袍，鍍金帶，紫靴。次琵琶二十，箏十有六，箜篌十有六，緌十有六，方響八，頭管二十有八，龍笛二十有八，已上工百三十有二人，皆花襆頭，緋絁生色雲花袍，鍍金帶，朱靴。次杖鼓三十，工人花襆頭，黃生色花襖，紅生色花袍，錦臂韝，鍍金帶，烏靴。次板八，工人服色同琵琶工人。次大鼓二，工十人，服色同杖鼓工人。雲和署令從者二人，服同前隊。

殿中黃麾隊：舍人二人，四品服。殿中侍御史二人，本品服，皆騎。次黃麾一，執者一人，夾者二人，騎，武弁，緋絁生色寶相花袍，紅勒帛，紅雲靴。舍人、殿中侍御史從者凡四人，服同前隊。

太史鉦鼓隊：太史一人，本品服，騎。引交龍鼓左，金鉦右，舁四人，工二人，皆武弁，緋絁生色寶相花袍，紅勒帛，紅靴。次司辰郎一人，左，典事一人，右，並四品服，騎。太史、司辰郎、典事從者三人，服同前隊。

武衛钑戟隊：武衛將軍一人，交角襆頭，緋羅繡抹額，紫羅繡瑞鷹裲襠，紅錦襯袍，錦蛇，金帶，橫刀，騎。領五色繡幡一，金節八，巘右，NV左，朱雀、青龍、白虎幢三，橫布導蓋一，中道叉四。武衛果毅二人，服佩同武衛將軍。钑二十，戟二十，徒五十有九人，武弁，緋絁生色寶相花袍，紅勒帛，紅靴。武衛將軍、武衛果毅從者凡三人，服同前隊。

龍墀旗隊：舍人二人，四品服。中郎將二人，服佩同钑戟隊武衛將軍，騎，分左右。帥騎士凡二十有四人，執旗者八人。天下太平旗，中道，中嶽帝旗左，中央神旗右。次日旗左，月旗右。次祥雲旗二，分左右。次皇帝萬歲旗，中道。執人皆黃絁巾，黃絁生色寶相花袍，黃勒帛，黃雲靴，橫刀，引者八人，青絁巾，青絁生色寶相花袍，青勒帛，青雲靴，橫刀，執弓矢。護者八人，緋絁巾，緋絁生色寶相花袍，紅勒帛，紅雲靴，橫刀，執弓矢。舍人、中郎將從者凡四人，服同前隊。

御馬隊：舍人二人，四品服。引左右衛將軍二人，緋羅繡抹額，紫羅繡瑞馬裲襠，紅錦襯袍，錦螣蛇，金帶，烏靴，橫刀，皆騎，分左右行。御馬十有二匹，分左右，飾以纓轡鞍復。馭士控鶴二十有四人，交角金花襆頭，紅錦控鶴襖，金束帶，翁鞋。次尚乘奉御二人，四品服，騎，分左右行。舍人、左右衛將軍從者四人，服同前隊。

拱衛控鶴第一隊：拱衛指揮使二人，本品服，騎，分左右。帥步士凡二百五十有二人，負劍者三十人，次執吾杖者五十人，次執斧者五十人，次執鐙杖者六十人，次執列絲骨朵者三十人，皆分左右。次攜金水瓶者一人，左，金盆者一人，右。次執列絲骨朵者三十人，皆分左右，皆金縷額交角襆頭，青質孫控鶴襖，塗金荔枝束帶，翁鞋。拱衛指揮使從者二人，服同前隊。

安和樂：安和署令二人，本品服，騎，分左右行。領押職二人，弓角鳳翅金花襆頭，紅質孫加襕袍，金束帶，花靴。次紥鼓八，為二重，次和鼓一，中道，次板二，次龍笛四，次頭管二，次羌笛二，次笙二，次緌二，左右行，次雲敖一，中道，工二十有四人，皆弓角鳳翅金花襆頭，紅錦質孫襖，金荔枝束帶，花靴。從者二人，服同前隊。

金吾援寶隊：舍人二人，四品服。引金吾將軍二人，交角襆頭，緋羅繡抹額，紫羅繡辟邪裲襠，紅錦襯袍，錦螣蛇，橫刀，佩弓矢，皆騎，分左右。前引駕十二重，甲士一十二騎，弩四，次弓四，次槊四，為三重。次香案二，金爐、合各二，分左右，舁士十有六人，侍香二人，騎而從。次典瑞使二人，本品服，騎而左右引八寶。受命寶左，傳國寶右，次天子之寶左，皇帝之寶右，次天子行寶左，皇帝行寶右，次天子信寶左，皇帝信寶右。每輿寶盝，銷金蒙復，襯復，案輿紅銷金衣，龍頭竿，結綬，舁士八人，朱團扇四人，凡九十有六人，皆交角金花襆頭，青紅錦質孫襖，每輿前青後紅，金束帶，翁鞋。援寶三十人，交角金花襆頭，窄紫衫，銷金紅汗胯，金束帶，烏鞋，執金縷黑杖。次符寶郎二人，四品服，騎，分左右。次金吾果毅二人，服佩同金吾將軍，騎，分左右。次槊四人，次弓四人，次弩四人，為三重。舍人、金吾將軍、侍香、典瑞使、符寶郎、金吾果毅從者凡十有二人，服同前隊。

殿中傘扇隊：舍人二人，四品服，騎，分左右。領騎而執旗者四人，日月合璧旗左，五星連珠旗右，次金龍旗左，金鳳旗右，黃絁巾，黃絁生色寶相花袍，黃勒帛，黃靴，佩劍。騎而引旗者四人，青絁巾，青絁生色寶相花袍，青勒帛，青靴，佩劍，執弓矢。騎而護旗者四人，紅絁巾，紅絁生色寶相花袍，紅勒帛，紅靴，佩劍，執弓矢。次朱團扇十有六，次小雉扇八，次中雉扇八，次大雉扇八，為十重，重四人。次曲蓋二，紅方傘二，次紫方傘二，次華蓋二，次大傘二，執者五十人，武弁，紅絁生色寶相花袍，紅勒帛，紅靴。舍人從者二人，服同前隊。

控鶴圍子隊：圍子頭一人，執骨朵，由中道，交角襆頭，緋錦質孫襖，鍍金荔枝帶，翁鞋。領執圍子十有六人，分左右，交角金花襆頭，白襯肩，青錦質孫襖，鍍金荔枝帶，翁鞋。次朱傘，中道，次金腳踏左，金椅右，服如圍子頭。拱衛指揮使一人，本品服，騎，中道。控鶴二十人，服同上。拱衛指揮使從者二人，服同前隊。

天樂一部：天樂署令二人，本品服，騎，分左右。領押職二人，弓角鳳翅金花襆頭，紅錦質孫襖，加襕，金束帶，花靴。次琵琶二，箜篌二，火不思二，板二，箏二，胡琴二，笙二，頭管二，龍笛一，響鐵一，工十有八人，徒二人，皆弓角鳳翅金花襆頭，紅錦質孫襖，鍍金束帶，花靴。

控鶴第二隊：僉拱衛司事二人，本品服，騎，分左右。帥步士凡七十有四人，執立瓜者三十有六人，分左右，次捧金杌一人左，鞭桶一人右，次蒙鞍一人左，傘手一人右，次執立瓜者三十有四人，分左右，皆交角金花襆頭，緋錦質孫襖，鍍金荔枝帶，翁鞋。僉拱衛司事從者二人，服同前隊。

殿中導從隊：舍人二人，四品服，騎，左右。引香鐙案一，黃銷金盤龍衣，金爐合，結綬，龍頭竿，舁者十有二人，交角金花襆頭，紅錦質孫控鶴襖，鍍金束帶，翁鞋。侍香二人，騎，分左右。次警蹕三人，交角襆頭，紫窄袖衫，鍍金束帶，烏靴。次舍人二人，四品服，騎。引天武官二人，執金鉞，金鳳翅兜牟，金鎖甲，青勒甲絳，金環繡汗胯，金束帶，馬珂飾。次金骨朵二，次幢二，次節二，分左右。次金水盆左，金椅右，次蒙復左，副執椅右，次金水瓶、鹿盧左，銷金凈巾右。次金香球二，金香合二，分左右。次金唾壺左，金唾盂右。金拂四，扇十，分左右。次黃傘，中道，傘衣從。凡騎士三十人，服如警蹕，加白繡汗胯。步卒四人，〈（執椅二人，蒙復一人，傘衣一人。）〉服如舁香鐙徒。舍人、天武官從者凡六人，服同前隊。

控鶴第三隊：拱衛直鈐轄二人，本品服，騎。引執臥瓜八十人，服如第二隊。

導駕官：引進使二人，分左右前行。次給事中一人左，起居註一人右，侍御史一人左，殿中侍御史一人右，次翰林學士二人左，集賢學士一人右，次御史中丞一人左，同知樞密院事一人右，次御史大夫一人左，知樞密院事一人右。次侍儀使四人，中書侍郎二人，黃門侍郎二人，侍中二人，皆分左右。次儀仗使一人左，鹵簿使一人右。次禮儀使二人，分左右。持劈正斧一人，中道。次大禮使一人左，太尉一人右，皆本品服，騎。從者三十人，惟執劈正斧官從者二人，服同前隊。

羽林宿衛：舍人二人，四品服，前行。次羽林將軍二人，交角襆頭，緋羅繡抹額，紫羅繡瑞鷹衤當襠，紅錦襯袍，錦螣蛇，金帶，烏靴，橫刀，佩弓矢，皆騎，分左右。領宿衛騎士二十人，執骨朵六人，次執短戟六人，次執斧八人，皆弓角金鳳翅襆頭，紫袖細褶辮線襖，束帶，烏靴，橫刀。舍人、羽林將軍從者凡四人，服同前隊。

檢校官：〈（分布中道之外，外仗之內。）〉頓遞隊，監察御史二人，本品服。次纛槊隊，循仗檢校官二人。次朱雀隊，金吾中郎將二人，皆交角襆頭，緋羅繡抹額，紫羅繡辟邪裲襠，紅錦襯袍，錦縢蛇，金帶，烏靴，佩儀刀，加弓矢。次十二旗隊，兵部侍郎二人，本品服。次門旗隊，糾察儀仗官二人，本品服。次雲和樂部，金吾將軍二人，服佩如金吾中郎將。知隊仗官二人，本品服。次武衛钑戟隊，監察御史二人，本品服。次外道左右牙門巡仗，監門中郎將二人，交角襆頭，緋羅繡抹額，紫羅繡獅子裲襠，紅錦襯袍，錦螣蛇，金帶，烏靴，佩儀刀，弓矢。次金吾援寶隊，兵部尚書二人，次循仗檢校官二人。次殿中傘扇隊，監察御史二人，次禮部尚書二人，皆本品服。次圍子隊，知隊仗官二人。次金吾大將軍二人，服同金吾將軍，各暴槊從。次殿中導從隊，糾察儀仗官二人。次巡仗檢校官二人。次羽林宿衛隊，左點檢一人左，右點檢一人右，紫羅繡瑞麟裲襠，余同金吾大將軍。領大黃龍負圖旗二，執者二人，夾者八人，騎，錦帽，五色絁巾，五色絁生色雲龍袍，塗金束帶，五色雲靴，佩劍，夾者加弓矢，並行中道。控鶴外，外仗內。前後檢校，仗內知班六人，展角襆頭，紫窄衫，塗金束帶，烏靴。承奉班都知一人，太常博士一人，皆朝服，騎，同檢校官。前後巡察宿直將軍八人，服佩同左右點檢，夾輅檢校三衛。

陪輅隊：誕馬二匹，珂飾，纓轡，青屜。乘黃令二人，本品服，分左右。次殿前將軍二人，交角襆頭，緋羅繡抹額，紫羅繡辟邪裲襠，紅錦襯袍，錦縢蛇，金帶，烏靴，橫刀，騎。玉輅，太僕卿馭，本品服。千牛大將軍驂乘，交角襆頭，紅抹額，繡瑞牛裲襠，紅錦襯袍，錦螣蛇，金帶，烏靴，橫刀。左右衛將軍，服如千牛大將軍，惟裲襠繡瑞虎文。陪輅輅馬六匹，珂飾，纓轡，青屜，牽套鞶帶。步卒凡八十有二人，馭士四人，駕士六十有四人，行馬二人，踏道八人，推竿二人，托叉一人，梯一人，皆平巾，青幘，青繡雲龍花袍，塗金束帶，青靴。教馬官二人，進輅職長二人，皆本品服。夾輅將軍二人，金鳳翅兜牟，金鎖甲，絳環，繡汗胯，金束帶，綠雲花靴。青瀝水扇二。次千牛備身二人，皆分左右，交角襆頭，緋羅繡抹額，紫羅繡瑞牛裲襠，紅錦襯袍，金帶，烏靴，橫刀，佩弓矢。獻官二人，殿中監六人，內侍十人，皆本品朝服，騎，分左右。千牛備身後，騎而執弓矢者十人，尚衣奉御四人，尚食奉御二人，尚藥奉御二人，皆騎，本品服。次腰輿，黃纻絲銷金雲龍蒙復，步卒凡十有三人，舁八人，道扇四人，黃傘一人，皆交角金花襆頭，紅質孫控鶴襖，金束帶，翁鞋。尚舍奉御二人，騎左，尚輦奉御二人，騎右，皆朝服。從者三十有四人，服同前隊。

大神牙門旗隊：都點檢一人，騎，交角襆頭，緋羅繡抹額，紫羅繡瑞麟裲襠，紅錦襯袍。次監門大將軍二人，分左右，騎，服如都點檢，惟裲襠紫繡獅文。門凡三重。親衛郎將帥甲士，分左右，夾輅而陣，繞出輅後，合執氅者二，為第一門。翊衛郎將帥護尉，夾親衛而陣，繞出輅後，合為第二門，監門校尉二人，騎。左右衛大將軍帥甲士，執五色龍鳳旗，夾護尉而陣，繞出輅後，合牙門旗二，為第三門，監門校尉二人主之。服色詳見外仗。

雲和樂後部：雲和署丞二人，本品服，騎，分左右。領前行，戲竹二，排簫二，簫管二，歌工二，凡十人，皆騎，花襆頭，紫絁生色花袍，塗金帶，烏靴。次琵琶四，箏四，箜篌四，緌四，頭管六，方響二，龍笛六，杖鼓十，工四十人，皆騎，服同上，惟絁色紅。從者二人，服同前隊。

後黃麾隊：玄武幢一，絳麾二，徒三人，皆武弁，紫絁生色龜雲花袍，紫羅勒帛，紫靴。次黃麾，執者一人，夾者二人，皆騎。豹尾一，執者一人，夾者二人，皆騎，武弁，紫生色寶相花袍，紫勒帛，紫靴。

玄武黑甲掩後隊：金吾將軍一人，騎，中道，交角襆頭，緋羅繡抹額，紫羅繡辟邪裲襠，紅錦襯袍，金帶，錦螣蛇，烏靴，佩刀。後衛指揮使二人，騎，分左右，服同各衛指揮使，帥甲騎五十有七人。玄武旗一，執者一人，夾者二人。小金龍鳳黑旗二，執者二人，皆黑兜牟，金飾，黑甲絳環，汗胯，束帶，靴，帶弓矢器仗，馬黑金色獅子甲，珂飾。槊四十人，弩十人，黑兜牟，黑甲絳環，汗胯，束帶，靴，帶弓矢器仗，馬黑甲，珂飾。執衛司暴槊二人，錦帽，紫生色辟邪文袍，鍍金帶，烏靴。從者三人，服同前隊。

外仗

金鼓隊：金鼓旗二，執者二人，引護者八人，皆五色絁巾，生色寶相花五色袍，五色勒帛，靴，佩劍，引護者加弓矢，分左右。次折沖都尉二人，交角襆頭，緋羅繡抹額，紫羅繡辟邪裲襠，紅錦襯袍，金帶，錦螣蛇，騎。帥步士凡百二十人，鼓二十四人，鉦二十四人，並黃絁巾黃絁生色寶相花袍，黃勒帛，黃靴。角二十四人，紅絁巾，紅絁生色寶相花袍，紅勒帛，紅靴。車輻棒二十四人，長刀二十四人，並金飾青兜牟，青甲絳環，白繡汗胯，束帶，青雲靴。

清遊隊：舍人二人，四品服，騎導。金吾折沖二人，交角襆頭，緋羅繡抹額，紫羅繡辟邪裲襠，紅錦襯袍，金帶，錦螣蛇，橫刀，佩弓矢，騎，分左右，帥步士凡百有十人。白澤旗二，執者二人，引護者八人。次執弩二十人，次執槊二十人，次執弓二十人，次執槊二十人，次執弓二十人，皆甲騎冠，金飾，綠畫甲絳環，白繡汗胯，束帶，綠雲靴，佩弓矢器仗，馬金飾朱畫甲，珂飾，分左右。

佽飛隊：鐵甲佽飛，執槊者十有二人，甲騎冠，鐵甲，佩弓矢器仗，馬鐵甲，珂飾。次金吾果毅二人，交角襆頭，緋絁繡抹額，紫羅繡辟邪裲襠，紅錦襯袍，金帶，錦螣蛇，橫刀，弓矢，騎。次虞候佽飛，執弩二十人，錦帽，紅生色寶相花袍，塗金帶，烏靴。

殳仗前隊：領軍將軍二人，交角襆頭，緋絁繡抹額，紫羅繡白澤裲襠，紅錦襯袍，金帶，錦螣蛇，烏靴，橫刀，騎。帥步士五十人，執殳二十五人，執叉二十五人，錯分左右，皆五色絁生色巾，寶相花五色袍，五色勒帛，五色雲頭靴。領軍將軍從者二人，錦帽，紫衤癸衫，小銀束帶，行縢，鞋襪。

諸衛馬前隊：舍人二人，四品服騎導。左右衛郎將二人，交角襆頭，緋絁繡抹額，紫繡瑞馬裲襠，紅錦襯袍，金帶，錦螣蛇，烏靴，橫刀，佩弓矢，騎，分左右，帥騎士百五十有六人。前辟邪旗左，應龍旗右，次玉馬旗左，三角旗右，次黃龍負圖旗左，黃鹿旗右，次飛麟旗左，駃騠旗右，次鸞旗左，鳳旗右，次飛黃旗左，麒麟旗右，執旗十有二人，生色黃袍，巾，勒帛，靴。引旗十有二人，服同執人，惟袍色青。護旗十有二人，生色紅袍，巾，勒帛，靴。執弓六十人，錦帽，青生色寶相花袍，塗金帶，烏靴。執槊六十人，服如執弓者，惟袍色紅。每旗，弓五，槊五。從者四人，服同前隊。

二十八宿前隊：舍人二人，四品服，騎導。領軍將軍二人，紫羅繡白澤裲襠，余如前隊。左右衛郎將皆騎，帥步士百十有二人。前井宿旗左，參宿旗右，各五盾從。次鬼宿旗左，觜宿旗右，各五弓從。次柳宿旗左，畢宿旗右，各五盾從。次星宿旗左，昴宿旗右，各五盾從。次張宿旗左，胃宿旗右，各五弓從。次翼宿旗左，婁宿旗右，各五䂎從。次軫宿旗左，奎宿旗右，各五盾從。執旗十有四人，生色黃袍，巾，勒帛，靴。引旗十有四人，服如執人，惟袍巾色青。護旗十有四人，服如執人，惟袍巾色紅。執刀盾者三十人，弓矢者二十人，䂎者二十人，皆五色兜牟，甲絳環，白繡汗胯，束帶，五色雲靴。舍人、領軍將軍從者四人，服同前隊。

左右領軍黃麾仗前隊：舍人二人，四品服，騎導。領軍將軍二人，服佩如二十八宿旗隊領軍將軍，騎，分左右，帥步士凡一百五十人。絳引幡十，次龍頭竿繡氅十，皆分左右。次江瀆旗左，濟瀆旗右。次小戟十，次弓十，皆分左右。次南方神旗左，四方神旗右。次锽十，次綠縢絡盾加刀十，皆分左右。次南嶽帝旗左，西嶽帝旗右。次龍頭竿氅十，次朱縢絡盾加刀十，皆分左右。次南天王旗左，西天王旗右。次小戟十，次弓十，皆分左右。次龍君旗左，虎君旗右。次锽十，次綠縢絡盾加刀十，皆分左右。執人一百三十人，武弁，五色生色寶相花袍，勒帛，靴。引旗十人，青生色寶相花袍，巾，勒帛，靴。護旗十人，服同，惟袍巾色紅。

殳仗後隊：領軍將軍二人，騎，帥步士凡五十人。殳二十有五，叉二十有五，錯分左右，服佩同前隊。

左右牙門旗隊：監門將軍二人，騎，紫繡獅子裲襠，余如殳仗隊領軍將軍之服佩。次牙門旗四，每旗執者一人，引夾者二人，並黃絁巾，黃絁生色寶相花袍，黃勒帛，黃雲靴，皆騎。次監門校尉二人，騎，服佩同監門將軍。從者四人，服同前隊。

左右青龍白虎隊：舍人二人，四品服，騎導。領軍將軍二人，服佩同殳仗隊之領軍將軍，騎，分左右，帥甲士凡五十有六人，騎。青龍旗左，執者一人，夾者二人，從以執弩五人，弓十人，槊十人，皆冠青甲騎冠，青鐵甲，青絳金環，束帶，白繡汗胯，青雲靴。白虎旗右，執者一人，夾者二人，從以執弩五人，弓十人，槊十人，皆冠白甲騎冠，白鐵甲，青絳金環，束帶，白繡汗胯，白雲靴。舍人、領軍將軍從者四人，服同前隊。

二十八宿後隊：舍人二人，四品服，騎導。領軍將軍二人，騎，分左右，帥步士百十有二人。角宿旗左，壁宿旗右，各從以執弓者五人。次亢宿旗左，室宿旗右，各從以執䂎者五人。次氐宿旗左，危宿旗右，各從以執盾者五人。次房宿旗左，虛宿旗右，各從以執弓者五人。次心宿旗左，女宿旗右，各從以執䂎者五人。次尾宿旗左，牛宿旗右，各從以執盾者五人。次箕宿旗左，斗宿旗右，各從以執弓者五人。舍人、領軍將軍從者四人，執夾、引從服佩，皆同前隊。

諸衛馬後隊：舍人二人，四品服，騎導。左右衛果毅都尉二人，騎，分左右，帥衛士百五十有六人。角端旗左，赤熊旗右，次兕旗左，太平旗右，次騼蜀旗左，騶牙旗右，次犀牛旗左，鵕鸃旗右，次蒼烏旗左，白狼旗右，次龍馬旗左，金牛旗右。舍人、左右衛果毅都尉從者四人，執夾、引從服佩，同前隊。

左右領軍黃麾後隊：舍人二人，四品服，騎導。領軍將軍二人，騎，分左右，帥步士百六十人。龍頭氅十，次朱縢絡盾加刀十，皆分左右。次吏兵旗左，力士旗右。次小戟十，次弓十，皆分左右。次東天王旗左，北天王旗右。次锽十，次綠縢絡盾加刀十，皆分左右。次東嶽帝旗左，北嶽帝旗右。次龍頭竿氅十，次朱縢絡盾加刀十，皆分左右。次東方神旗左，北方神旗右。次小戟十，次弓十，皆分左右。淮瀆旗左，河瀆旗右。次锽十，次綠縢絡盾加刀十，皆分左右。次絳引幡十，分左右，掩後。舍人、領軍將軍從者四人，執夾服佩，並同前隊。

左右衛儀刀班劍隊：舍人二人，四品服，騎導。左右衛中郎將二人，交角襆頭，緋羅繡抹額，紫羅繡瑞馬裲襠，紅錦襯袍，錦螣蛇，金帶，烏靴，騎，分左右。帥步士凡四十人，班劍二十人，儀刀二十人，並錦帽，紅生色寶相花袍，塗金束帶，烏靴。舍人、左右衛中郎將從者四人，服同前隊。

供奉宿衛步士隊：供奉中郎將二，交角襆頭，緋絁繡抹額，紫羅繡瑞馬裲襠，紅錦襯袍，錦螣蛇，金帶，烏靴，橫刀，佩弓矢，騎，分左右，帥步士凡五十有二人，執短戟十有二人，次執列絲十有二人，次叉戟十有二人，次斧十有六人，分左右，夾玉輅行。皆弓角金鳳翅襆頭，紫細折辮線襖，塗金束帶，烏靴。

親衛步士隊：親衛郎將二人，服同供奉中郎將，騎，分左右，帥步士凡百四十有八人。執龍頭竿氅四人，次小戟十人，次氅二人，次儀锽十人，次氅二人，次小戟十人，次氅二人，次儀锽十人，次氅二人，次小戟十人，次氅二人，次儀锽十人，次氅二人，次小戟十人，次氅二人，次儀锽十人，次氅二人，次小戟十人，皆分左右，夾供奉宿衛隊。次氅二人，次儀锽十人，次氅二人，次小戟十人，次氅二人，次儀锽十人，次氅二人，折繞宿衛隊後，而合其端為第一門。士皆金兜牟，甲，青勒甲絳，金環，綠雲靴。

翊衛護尉隊：翊衛郎將二人，服同親衛郎將，騎。帥護尉騎士百有二人，皆交角金花襆頭，窄袖紫衫，紅銷金汗胯，塗金束帶，烏靴。執金裝骨朵，分左右，夾親衛隊行，折繞隊後，而合其端為第二門。

左右衛甲騎隊：左右衛大將軍二人，服如翊衛郎將，帥騎士百人。執青龍旗五人左，青鳳旗五人右。次青龍旗五人左，赤鳳旗五人右。次黃龍旗五人左，黃鳳旗五人右。次白龍旗五人左，白鳳旗五人右。次黑龍旗五人左，黑鳳旗五人右。次五色鳳旗二十五居左，五色龍旗二十五居右，曲繞輅後，合牙門旗為第三門。士皆冠甲騎冠，金飾，朱畫甲，青勒甲絳，鍍金環，白繡汗胯，紅靴，佩弓矢器仗，馬青金毛獅子甲，珂飾。

左衛青甲隊：左衛指揮使二人，騎，服紫羅繡雕虎裲襠，余同左右衛大將軍，帥騎士三十有八人。執大青龍旗一人左，大青鳳旗一人右，次小青龍旗一人左，小青鳳旗一人右，次大青鳳旗一人左，大青龍旗一人右，每旗從以持青槊者四人。次小青鳳旗一人左，小青龍旗一人右，皆從以持青槊者三人。皆青兜牟，金飾青畫甲，青絳，塗金環，汗胯，束帶，靴，佩弓矢器仗，馬青金毛獅子甲，珂飾。折繞陪門。

前衛赤甲隊：前衛指揮使二人，騎，服佩同前衛指揮使，帥騎士凡四十有八人。執大赤鳳旗一人左，大赤龍旗一人右。次小赤鳳旗一人左，小赤龍旗一人右，次大赤龍旗一人左，大赤鳳旗一人右，次小赤龍旗一人左，小赤鳳旗一人右，每旗從以持朱槊者四人。次執大赤鳳旗一人左，大赤龍旗一人右，皆從以持朱槊者三人。皆朱兜牟，金飾朱畫甲，絳環，汗胯，束帶，靴，佩弓矢器仗，馬朱甲，珂飾。從者二人，服同前隊。折繞陪門。

中衛黃甲隊：中衛指揮使二人，騎，服同前衛指揮使，帥騎士凡五十有八人。執大黃龍旗一人左，大黃鳳旗一人右，次小黃龍旗一人左，小黃鳳旗一人右，次大黃鳳旗一人左，大黃龍旗一人右，次小黃鳳旗一人左，小黃龍旗一人右，次大黃龍旗一人左，大黃鳳旗一人右，每旗從以持黃槊者四人。次小黃龍旗一人左，小黃鳳旗一人右，皆從以持黃槊者三人。皆黃兜牟，金飾黃甲，絳環，汗胯，束帶，靴，佩弓矢器仗，馬黃甲，珂飾。從者二人，服同前隊。折繞陪門。

右衛白甲隊：右衛指揮使二人，騎，服同中衛指揮使，帥騎士凡七十有四人。執大白鳳旗一人左，大白龍旗一人右，次小白鳳旗一人左，小白龍旗一人右，次大白龍旗一人左，大白鳳旗一人右，次小白龍旗一人左，小白鳳旗一人右，次大白鳳旗一人左，大白龍旗一人右，每旗從以持白槊者四人。次小白鳳旗一人左，小白龍旗一人右，次大白龍旗一人左，大白鳳旗一人右，皆從以持白槊者五人。皆白兜牟，金飾白甲，絳環，汗胯，束帶，靴，佩弓矢器仗，馬白甲，珂飾。從者二人，服同前隊。折繞陪門。

牙門四：監門中郎將二人，服佩同各衛指揮使，騎，分左右。次左衛，次前衛，次中衛，次右衛。牙門旗各二，色並赤。監門校尉各二人，騎，服佩同各衛之執旗者。從者十人，服同前隊。


Chinese text: This work was published before January 1, 1923, and is in the
public domain worldwide because the author died at least 100 years ago.
