二十九年春正月甲午朔，以日食免朝賀。日食時，左右有珥，上有抱氣。丙申，雲南行中書省言：「羅甸歸附後改普定府，隸雲南省三十餘年。今創羅甸宣慰安撫司，隸湖南省，不便，乞罷之，仍以其地隸雲南省。」制曰：「可。」戊戌，清州饑，就陵州發粟四萬七千八百石賑之。己亥，命太史令郭守敬兼領都水監事，仍置都水監少監、丞、經歷、知事凡八員。八作司官舊制六員，今分為左右二司，增官二員。庚子，江西行省左丞高興言：「江西、福建汀、漳諸處連年盜起，百姓入山以避，乞降旨招諭復業。福建鹽課既設運司，又設四鹽使司，今若設提舉司專領鹽課，其酒稅課悉歸有司為便。福建銀鐵又各立提舉司，亦為冗濫，請罷去。」詔皆從之。禁商賈私以金銀航海。壬寅，以武平地震，全免去年稅四千五百三十六錠，今年量輸之，止征二千五百六十九錠。癸卯，命玉典赤阿裏置司邕州以便糧餉，而以輕軍邏思明州。以漢天師張宗演男與棣嗣其教。升利用監正三品。甲辰，詔：「江南州縣學田，其歲入聽其自掌，春秋釋奠外，以廩師生及士之無告者。貢士莊田，則令核數入官。」乙巳，賜諸王失都兒金千兩。丙午，河南、福建行中書省臣請詔用漢語，有旨以蒙古語諭河南，漢語諭福建。罷河南宣慰司，以汴梁、襄陽、河南、南陽、歸德皆隸河南行省。復割湖廣省之德安、漢陽、信陽隸荊湖北道，蘄黃隸淮西道，並淮東道三宣慰司咸隸河南省。其荊湖北道宣慰司舊領辰、沅、澧、靖、歸、常德，直隸湖廣省。從葛蠻軍民安撫使宋子賢請，詔諭未附平伐、大甕眼、紫江、皮陵、潭溪、九堡等處諸洞貓蠻。戊申，太陰犯歲及軒轅左角。己酉，興州之興安、宜興兩縣饑，賑米五千石。罷南雄、韶州、惠州三路錄事司。壬子，桓州至赤城站戶告饑，給鈔計口賑之。癸丑，罷四賓庫，復會同館，初置織造段匹提舉司五。八番都元帥劉德祿言：「新附洞蠻十五寨，請置官府以統之。」詔設陳蒙、爛土軍民安撫司。江西行省伯顏、阿老瓦丁言：「蒙山歲課銀二萬五千兩。初制，煉銀一兩，免役夫田租五斗，今民力日困，每兩擬免一石。」帝曰：「重困吾民，民何以生！」從之。丙辰，播州洞蠻因籍戶懷疑竄匿，降詔招集之。以行播州軍民安撫使楊漢英為紹慶珍州南平等處沿邊宣慰使、行播州軍民宣撫使、播州等處管軍萬戶，仍佩虎符。壬戌，召嗣漢天師張與棣赴闕。

二月甲子朔，金竹酋長騷驢貢馬、氈各二十有七，從其請減所部貢馬，降詔招諭之。賜新附黑蠻衣襖，遣回，命進所產朱砂、雄黃之精善者，無則止。遣使代祀嶽瀆、后土、四海。乙丑，給輝州龍山、裏州和中等縣饑民糧一月。丁卯，畋於近郊。命宿衛受月廩及蒙古軍以艱食受糧者，宣徽院仍領之。己巳，太陰犯畢。發通州、河西務粟，賑東安、固安、薊州、寶坻縣饑民。申禁鞭背。庚午，斡羅思招附桑州生貓、羅甸國古州等峒酋長三十一，所部民十二萬九千三百二十六戶，詣闕貢獻。壬申，敕遣使分行諸路，釋死罪以下輕囚。澤州獻嘉禾。乙亥，立總管高麗女直漢軍萬戶府，頒銀印，總軍六千人。以泉府太卿亦黑迷失、鄧州舊軍萬戶史弼、福建行省右丞高興並為福建行中書省平章政事，將兵征瓜哇，用海船大小五百艘、軍士二萬人。戊寅，立征行左、右軍都元帥府，都元帥四、副都元帥二。上萬戶府達魯花赤四、萬戶皆四、副萬戶八、鎮撫四，各佩虎符。詔加高麗王王春太保，仍錫功臣之號。詔從諸王阿禿作亂者，朵羅帶以付闊裏吉思，脫叠出以付阿裏，抄兒赤以付月的迷失，合麥以付亦黑迷失，使從軍自效。又詔諸王從合丹作亂者，納答兒之鎮南王所，聶怯來之合剌合孫答剌罕所，阿禿之雲南王所，朵列禿之阿裏所，八里帶之月的迷失所，斡裏羅、忽裏帶之東海。發義倉官倉糧，賑德州、齊河、清平、泰安州饑民。庚辰，月兒魯等言：「納速剌丁滅裏、忻都、王巨濟黨比桑哥，恣為不法，楮幣、銓選、鹽課、酒稅，無不更張變亂之。銜命江南理算者，皆嚴急輸期，民至嫁妻賣女，禍及親鄰。維楊、錢塘，受害最慘，無故而隕其生五百餘人。其初士民猶疑事出國家，今乃知天子仁愛元元，而使民至此極者，實桑哥及其凶黨之為，莫不願食其肉。臣等議，此三人既已伏辜，乞依條論坐以謝天下。」從之。牙亦迷失招無籍民千四百三十六戶，請隸東宮，詔命之耕田。辛巳，從樞密院臣暗伯等請，就襄陽給曲先塔林合剌魯六百三十七戶田器種粟，俾耕而食。丁亥，以汪惟和為鞏昌等二十四處便宜都總帥，兼鞏昌府尹，仍佩虎符。御史臺月兒魯、崔彧等言：「馮子振、劉道元指陳桑哥同列罪惡，詔令省臺臣及董文用、留夢炎等議。其一言：翰林諸臣撰《桑哥輔政碑》者，廉訪使閻復近已免官，余請聖裁。」帝曰：「死者勿論，其存者罰不可恕也。」乞臺不花等使緬國，詔令遙授左丞。廷議以尚書行使事，其副以郎中處之。制曰：「可。」戊子，禁杭州放鷹。己丑，歲星犯軒轅大星。庚寅，宣政院臣言，授諸路釋教都總統輦真術納思為太中大夫、土蕃等處宣慰使都元帥。敕畸零拔都兒三百四十七戶佃益都閑田，給牛種農具，官為屋居之。壬辰，山東廉訪司申：「棣州境內春旱且霜，夏復霖澇，饑民啖藜藿木葉，乞賑恤。」敕依東平例，發附近官廩，計口以給。

三月甲午，詔遣脫忽思、儂獨赤昔烈門至合敦奴孫界，與駙馬闊裏吉思議行屯田。己亥，樞密院臣言：「出征女直納裏哥，議於合思罕三千新附軍內選撥千人。」詔先調五百人，行中書省具舟給糧，仍設征東招討司。壬寅，御史大夫月兒魯等奏：「比監察御史商琥舉昔任詞垣風憲，時望所屬而在外者，如胡祗遹、姚燧、王惲、雷鷹、陳天祥、楊恭懿、高道、程文海、陳儼、趙居信十人，宜召置翰林，備顧問。」帝曰：「朕未深知，俟召至以聞。」丙午，中書省臣言：「京畿薦饑，宜免今歲田租。上都、隆興、平灤、河間、保定五路供億視他路為甚，宜免今歲公賦。漢地河泊隸宣徽院，除入太官外，宜弛其禁，便民取食。」並從之。丁未，納速剌丁滅裏以盜取官民鈔一十三萬餘錠，忻都以征理逋負迫殺五百二十人，皆伏誅。王巨濟雖無贓，帝以與忻都同惡，並誅之。中書省與御史臺共定贓罪十三等，枉法者五，不枉法者八，罪入死者以聞。制曰：「可。」戊申，以威寧、昌等州民饑，給鈔二千錠賑之。己酉，以大司農、同知宣徽院事兼領尚膳監事鐵哥，翰林學士承旨、通政院使兼知尚乘寺事剌真，並為中書平章政事，兼領舊職。中書省臣言：「右丞何榮祖以疾，平章政事麥術丁以久居其任，乞令免署，惟食其祿，與議中書省事。」從之。以阿裏為中書右丞，梁暗都剌為參知政事。中書省臣言：「亦奚不薛及八番羅甸既各設宣慰司，又復立都元帥府，其地甚狹而官府多，宜合二司帥府為一。」詔從之，且命亦奚不薛與思、播州同隸湖廣省，羅甸還隸雲南，以八番羅甸宣慰使斡羅思等並為八番順元等處宣慰使都元帥，佩虎符。以安南國王陳益稷遙授湖廣等處行中書省平章政事，佩虎符，居鄂州。庚戌，車駕幸上都。賜速哥、斡羅思、賽因不花蠻夷之長五十六人金紋綾絹各七十九匹，及弓矢、鞍轡。壬子，樞密院臣奏：「延安、鳳翔、京兆三路籍軍三千人，桑哥皆罷為民，今復其軍籍，屯田六盤。」從之。敕都水監分視黃河堤堰，罷河渡司。庚申，免寶慶路邵陽縣田租萬三千七百九十三斛。壬戌，給還楊璉真加土田、人口之隸僧坊者。初，璉真加重賂桑哥，擅發宋諸陵，取其寶玉，凡發冢一百有一所，戕人命四，攘盜詐掠諸贓為鈔十一萬六千二百錠，田二萬三千畝，金銀、珠玉、寶器稱是。省臺諸臣乞正典刑以示天下，帝猶貸之死，而給還其人口、土田。隆興府路饑，給鈔二千錠，復發粟以賑之。

夏四月丙子，太陰犯氐。己卯，復典瑞監三品。弛甘肅酒禁，榷其酤。辛巳，弛太原酒禁，仍榷酤。辛卯，設雲南諸路學校，其教官以蜀士充。

五月甲午，遼陽水達達、女直饑，詔忽都不花趣海運給之。丙午，敕：「雲南邊僥入朝，非初附者不聽乘傳，所進馬不給芻豆。」丁未，中書省臣言：「妄人馮子振嘗為詩譽桑哥，且涉大言，及桑哥敗，即告詞臣撰碑引諭失當，國史院編修官陳孚發其奸狀，乞免所坐，遣還家。」帝曰：「詞臣何罪！使以譽桑哥為罪，則在廷諸臣，誰不譽之！朕亦嘗譽之矣。」詔以楊居寬、郭佑死非其罪，給還其家資。改思州安撫司為軍民宣撫司，隸湖廣省，詔諭其民因閱戶驚逃者，各使安業。以陜西鹽運司酒稅等課已入州縣，罷諸子鹽司，並罷東平路河道提舉司事入都水監。己未，龍興路南昌、新建、進賢三縣水，免田租四千四百六十八石。是月，真定之中山新樂、平山、獲鹿、元氏、靈壽，河間之滄州無棣，景之阜城、東光，益都之濰州北海縣，有蟲食桑葉盡，無蠶。

六月甲子，平江、湖州、常州、鎮江、嘉興、松江、紹興等路水，免至元二十八年田租十八萬四千九百二十八石。戊辰，詔聽僧食鹽不輸課。己巳，日本來互市，風壞三舟，惟一舟達慶元路。壬申，江西省臣言：「肇慶、德慶二路，封、連二州，宋時隸廣東，今隸廣西，不便，請復隸廣東。」從之。鐵旗城後察昔折乙烈率其族類部曲三千餘戶來附。甲戌，設司籍庫，秩從五品，隸太府監，儲物之籍入者。丙子，太寧路惠州連年旱澇，加以役繁，民饑死者五百人，詔給鈔二千錠及糧一月賑之，仍遣使責遼陽省臣阿散。壬午，敕以海南新附四州洞寨五百一十九、民二萬餘戶，置會同、定安二縣，隸瓊州，免其田租二年。癸未，以征瓜哇，暫禁兩浙、廣東、福建商賈航海者，俟舟師已發後，從其便。丁亥，湖州、平江、嘉興、鎮江、楊州、寧國、太平七路大水，免田租百二十五萬七千八百八十三石。己丑，太白犯歲星。鐵木塔兒、薛阇禿、捏古帶、闊闊所部民饑，詔給米四千石付鐵木塔兒、薛阇禿，一千石付捏古帶、闊闊，俾以賑之。

閏六月辛卯朔，升上都兵馬司四品，如大都。丁酉，遼陽、沈州、廣寧、開元等路雹害稼，免田租七萬七千九百八十八石。岳州華容縣水，免田租四萬九百六十二石。東昌路蝗。壬寅，以東安、海寧改隸淮安路。詔大都事繁，課稅改隸轉運司，通州造船畢，罷提舉司。罷福建歲造象齒鞶帶。戊申，熒惑犯狗國。庚戌，回回人忽不木思售大珠，帝以無用卻之。辛亥，河西務水，給米賑饑民。江北河南省既立，詔江北諸城悉隸其省。詔漢陽隸湖廣省。左江總管黃堅言：「其管內黃勝許聚眾二萬據忠州，乞調軍萬人、土兵三千人，命劉國傑討之。臣願調軍民萬人以從。」詔許之。太平、寧國、平江、饒、常、湖六路民艱食，發粟賑之。高麗饑，其王遣使來請粟，詔賜米十萬石。中書省臣言：「今歲江南海運糧至京師者一百五萬石，至遼陽者十三萬石，比往歲無耗折不足者。」甲寅，右江岑從毅降，從毅老疾，詔以其子鬥榮襲，佩虎符，為鎮安路軍民總管。廣南西路安撫副使賽甫丁等誹謗朝政，沙不丁復資給之，以風聞三十餘事，妄告省官，帝以有傷政體，捕惡黨下吏如法。乙卯，濟南、般陽蝗。是月，詔諭廉訪司巡行勸課農桑。禮部尚書張立道、郎中歪頭使安南回，以其使臣阮代乏、何維巖至闕。陳日燇拜表箋，修歲貢。

秋七月庚申朔，詔以史弼代也黑迷失、高興，將萬人征瓜哇，仍召三人者至闕。遣使檢核竄名鷹坊受糧者。辛酉，河北河南道廉訪司還治汴梁。癸亥，完大都城。也裏嵬裏、沙沙嘗簽僧、道、儒、也裏可溫、答赤蠻為軍，詔令止隸軍籍。甲子，降詔申嚴牛馬踐稼之禁。乙丑，阿裏願自修船，同張存從征瓜哇軍，往招占城、甘不察，詔授阿裏三珠虎符，張存一珠虎符，仍蠲阿裏父布伯所負斡脫鈔三千錠。丙寅，罷徽州路錄事司。免屯田租一萬二千八百一十一石。辛未，太陰犯牛。壬申，建社稷和義門內，壇各方五丈，高五尺，白石為主，飾以五方色土，壇南植松一株，北墉瘞坎壝垣，悉仿古制，別為齋廬，門廡三十三楹。戊寅，黎兵百戶鄧誌願謀叛，伏誅。庚辰，敕雲南省擬所轄州縣官如福建、二廣例，省臺委官銓選以姓名聞，隨給授宣敕。

八月己丑朔，賽甫丁處死，余黨杖而徙之，仍籍其家產。壬辰，敕禮樂戶仍與軍站、民戶均輸賦。丁酉，辰星犯右執法。己亥，太白犯房。辛丑，寧夏府屯田成功，升其官脫兒赤。壬寅，括唐兀禿魯花所部闊彖赤及河西逃人入蠻地者。甲辰，車駕至自上都。討浙東孟總把等賊，敕諸軍之駐福建者，聽平章政事阇裏節度。乙巳，歲星犯右執法。丙午，用郭守敬言，浚通州至大都漕河十有四，役軍匠二萬人，又鑿六渠灌昌平諸水。以廣濟署屯田既蝗復水，免今年田租九千二百十八石。丁未，也黑迷失乞與高興等同征瓜哇，帝曰：「也黑迷失惟熟海道，海中事當付之，其兵事則委之史弼可也。」以史弼為福建等處行中省平章政事，統領出征軍馬。庚戌，高苑縣高希允以非所宜言，伏誅。壬子，詔塔剌赤、程鵬飛討黃聖許，劉國傑駐馬軍戍守。戊午，福建行省參政魏天祐獻計，發民一萬鑿山煉銀，歲得萬五千兩。天祐賦民鈔市銀輸官，而私其一百七十錠，臺臣請追其贓而罷煉銀事，從之。改燕南河北廉訪司還治真定。高麗、女直界首雙城告饑，敕高麗王於海運內以粟賑之。弛平灤州酒禁。詔不敦、忙兀魯迷失以軍征八百媳婦國。

九月己未朔，治書侍御史裴居安言：「月的迷失遇盜起不即加兵，盜去乃延誅平民。」詔臺院遣官按問之。辛酉，詔諭安南國陳日燇使親入朝。選湖南道宣慰副使梁曾，授吏部尚書，佩三珠虎符，翰林國史院編修官陳孚，授禮部郎中，佩金符，同使安南。山東東西道廉訪司劾：「宣慰使樂實盜庫鈔百二十錠，買庫銀九百五十兩，官局私造弓勒等物，受屯田鈔百八十錠，樂實宜解職。」從之。丁卯，中書省臣言：「茆灊、十圍、安化等新附洞蠻凡八萬，宜設管軍民司，以其土人蒙意、蒙世、莫仲文為長官，以呂天佑、塔不帶為達魯花赤。八番斡羅思招附光蘭州洞蠻，宜置定遠府，就用其所舉禿幹、高守文、黃世曾、燕只哥為達魯花赤、知府、同知、判官。」制曰：「可。」癸酉，徙沔州治鐸水縣，廢新得州置通江縣，復漢州綿竹縣。沙州、瓜州民徙甘州，詔於甘、肅兩界，畫地使耕，無力者則給以牛具農器。寧夏戶口繁多，而土田半蓺紅花，詔令盡種穀麥，以補民食。丁丑，以平灤路大水且霜，免田租二萬四千四十一石。辛巳，太白犯南斗。罷雲南行臺，徙置西川，設雲南廉訪司。壬午，水達達、女直民戶由反地驅出者，押回本地，分置萬夫、千夫、百夫內屯田。甲申，烏思藏宣慰司言：「由必裏公反後，站驛遂絕，民貧無可供億。」命給烏思藏五驛各馬百、牛二百、羊五百，皆以銀；軍七百三十六戶，戶銀百五十五。丁亥，從宣政院言，置烏思藏納裏速古兒孫等三路宣慰使司都元帥。

冬十月戊子朔，詔福建廉訪司知事張師道赴闕；師道至，乞汰內外官府之冗濫者。詔麥術丁、何榮祖、馬紹、燕公楠等與師道同區別之。數月，授師道翰林直學士。日本舟至四明，求互市，舟中甲仗皆具，恐有異圖，詔立都元帥府，令哈剌帶將之，以防海道。詔浚浙西河道，導水入海。庚寅，兩淮運使納速剌丁坐受商賈賄，多給之鹽，事覺，詔嚴加鞫問。癸巳，弛上都酒禁。燕公楠言：「歲終，各行省臣赴闕奏事，亦宜令行臺臣赴闕，奏一歲舉剌之數。」制曰：「可。」丙申，四川行省以洞蠻酋長向思聰等七人入朝。壬寅，從朱清、張瑄請，授高德誠管領海船萬戶，佩雙珠虎符，復以殷實、陶大明副之，令將出征水手。甲辰，信合納帖音國遣使入覲。廣東道宣慰司遣人以暹國主所上金冊詣京師。乙巳，太陰犯井。丁未，太陰犯鬼。己酉，樞密院臣言：「六衛內領漢軍萬戶，見存者六千戶，撥分為三：力足以備車馬者二千五百戶，每甲令備馬十五匹、牛車二輛；力足以備車者五百戶，每甲令備牛車三輛；其三千戶，惟習戰鬥，不他役之。六千戶外，則供他役。庶能各勤乃事，而兵亦精銳。」詔施行之。詔擇囚徒罪輕者釋之。癸丑，完澤等言：「凡賜諸人物有二十萬錠者，為數既多，先賜者盡得之，及後將賜，或無可給，不均為甚。今計怯薛帶、怯憐口、昔博赤、哈剌赤，凡近侍人，上等以二百戶為率，次等半之，下等又半之，於下等擇尤貧者歲加賞賜，則無不均之失矣。一歲天下所入，凡二百九十七萬八千三百五錠，今歲已辦者才一百八十九萬三千九百九十三錠，其中有未至京師而在道者，有就給軍旅及織造物料館傳俸祿者，自春至今，凡出三百六十三萬八千五百四十三錠，出數已逾入數六十六萬二百三十八錠矣。懷孟竹課，歲辦千九十三錠，尚書省分賦於民，人實苦之，宜停其稅。」帝皆嘉納其言。命趙德澤、吳榮領逃奴無主者二百四十戶，淘銀耕田於廣寧、沈州。乙卯，太陰犯氐。

十一月庚申，岳州華容縣水，發米二千一百二十五石賑饑民。壬戌，太陰犯壘壁陣。戊寅，樞密院奏：「一衛萬人，嘗調二千屯田，木八剌沙上都屯田二年有成，擬增軍千人。」從之。己卯，太陰犯太微東垣上相。癸未，禁所在私渡，命關津譏察奸宄。丙戌，提省溪、錦州、銅人等洞酋長楊秀朝等六人入見，進方物。

十二月庚寅，中書省臣言：「皇孫晉王甘麻剌昔鎮雲南，給梁王印，今進封晉王，請給晉王印。北安王府尉也裏古帶、司馬荒兀，並為晉王中尉，仍命不只答魯帶、狄琮並為司馬。金齒適當忙兀禿兒迷失出征軍馬之沖，資其芻糧，立為木來府。」敕應昌府給乞答帶糧五百石，以賑饑民。癸巳，中書省臣言：「寧國路民六百戶鑿山冶銀，歲額二千四百兩，皆市銀以輸官，未嘗采之山，乞罷之。」制曰：「可。」庚子，太陰犯井。甲辰，太陰犯太微西垣。己酉，故麓川路軍民總管達魯花赤阿散男布八同趙升等，招木忽魯甸金齒土官忽魯馬男阿魯來入見，貢方物。阿魯言其地東南鄰境未附者約二十萬民，慕化願附，請頒詔旨，命布八、趙升諭之，從之。壬子，敕中書省用烏思藏站例，給合裏、忽必二站馬牛羊，凡為銀九千五百兩。丁巳，敕都水監修治保定府沙塘河堤堰。是歲，賜皇子、皇孫、諸王、藩戚、禁衛、邊庭將士等，鈔四十六萬六千七百十三錠。給軍士畸零口糧五千五百二十三石，賑其乏者為鈔三十六萬八千四百二十八錠。命國師、諸僧、咒師修佛事七十二會。斷死獄七十四。

三十年春正月壬戌，詔遣使招諭漆頭、金齒蠻。乙丑，敕福建毋進鶻。戊戌，和林漢軍四百，留百人，余令耕屯杭海。丙寅，太陰犯畢。命中書汰冗員，凡省內外官府二百五十五所，總六百六十九員。丁卯，安西王請仍舊設常侍，不允。罷雲南延慶司，以洛波、卜兒二蠻酋遙授知州，各賜璽書。戊辰，樞密院臣奏：「兀渾察部兀末魯罕軍，每歲運米六千四百二十六石以給之，計傭直為鈔萬二千八百五十二錠。」詔邊境無事，令本軍屯耕以食。庚午，驗洞酋長楊總國等來朝。捏怯烈女直二百人以漁自給，有旨：「與其漁於水，曷若力田，其給牛價、農具使之耕。」甲戌，河南江北行省平章伯顏言：「揚州忙兀臺所立屯田，為田四萬餘頃，官種外，宜聽民耕墾，揚州鹽轉運一司設三重官府，宜削去鹽司，止留管勾。襄陽舊食京兆鹽，以水陸難易計之，莫若改食揚州鹽。蔡州去汴梁地遠，宜升散府，以潁、息、信陽、光州隸之。」詔皆從其議。升廣州為上路總管府，罷納速剌丁滅裏所立魚鹽局，割江西興國路隸湖廣行省。乙亥，謚皇太子曰明孝。丙子，西番一甸蠻酋三人來覲，各授以蠻夷軍民官，仍以招諭人張道明為達魯花赤。丁丑，太陰犯氐。戊寅，詔舊隸乃顏、勝納答兒女直戶四百，虛縻廩食，令屯田揚州。庚辰，歲星犯左執法。立豪、懿州七驛。辛巳，置遼陽路慶雲至合裏賓二十八驛，驛給牛三十頭、車七輛。壬午，淮西道宣慰使昂吉兒，斂軍鈔六百錠、銀四百五十兩、馬二匹，敕省臺及紥魯火赤鞫問。丁亥，遣使代祀嶽瀆、東海及后土。

二月己丑，從阿老瓦丁、燕公楠之請，以楊璉真加子宣政院使暗普為江浙行省左丞。詔：「上都管倉庫者無資品俸秩，故為盜詐，宜於六品、七品內委用，以俸給之。」高麗國王王春請易名曰巨，其簽議府請升簽議司，降二品印，從之。減河南、江浙海運米四十萬石。中書省添設檢校二員。免大都今歲公賦。益上都屯田軍千人，給農具、牛價鈔五千錠，以木八剌沙董之。詔以只速滅裏與鬼蠻之民隸詹事院。壬辰，太陰犯畢。丙申，卻江淮行樞密院官不憐吉帶進鷹，仍敕自今禁戢軍官無從禽擾民，違者論罪。丁酉，回回孛可馬合謀沙等獻大珠，邀價鈔數萬錠，帝曰：「珠何為！當留是錢以赒貧者。」敕海運米十萬石給遼陽戍兵，仍諭其省官薛阇幹，令伯鐵木部欽察等耕漁自養，糧不須給。甲辰，中書省臣言：「侍臣傳旨予官者，先後七十人，臣今欲加汰擇，不可用者不敢奉詔。」帝曰：「率非朕言，凡來奏者朕只令諭卿等，可用與否，卿等自處之。」又言：「今歲給餉上都、大都及甘州、西京，經費浩繁，自今賞賜悉宜姑止。」從之。乙巳，熒惑犯天街。丁未，車駕幸上都。以新附洞蠻吳動鰲為潭溪等處軍民官，佩金符。給新附軍三百人，人鈔十錠，屯田真定。庚戌，太陰犯牛。辛亥，詔發總帥汪惟和所部軍三千征土番，又發陜西、四川兵萬人，以行樞密官明安答兒統之，征西番。敕以韶、贛相去地遠，分贛州行院官一員鎮韶州。復立雲南行御史臺。詔沿海置水驛，自耽羅至鴨淥江口凡十一所，令洪君祥董之。癸丑，太白犯壘壁陣。江西行院官月的迷失言：「江南豪右多庇匿盜賊，宜誅為首者，余徙內縣。」從之。申嚴江南兵器之禁。

三月庚申，以同知樞密院事紥散知樞密院事，以平章政事範文虎董疏漕河之役。平章政事李庭率諸軍扈從上都。雨壞都城，詔發侍衛軍三萬人完之，仍命中書省給其傭直。甲子，括天下馬十萬匹。己巳，立行大司農司。洪澤、芍陂屯田舊委四處萬戶，詔存其二，立民屯二十。辛未，太陰犯氐。

夏四月己亥，行大司農燕公楠、翰林學士承旨留夢炎言：「杭州、上海、澉浦、溫州、慶元、廣東、泉州置市舶司凡七所，唯泉州物貨三十取一，餘皆十五抽一，乞以泉州為定制。」從之。仍並溫州舶司入慶元，杭州舶司入稅務。江南行大司農司自平江徙揚州，兼管兩淮農事。省八番重設州縣官，罷徽州錄事司。皇孫晉王位立內史府。詔諸二品官府自今與各部文移相關。鞏昌二十四城，依舊例於總帥汪氏弟兄子侄內選用二人。壬寅，樞密院臣言：「去年征瓜哇軍二萬，各給鈔二錠，其後只以五千人往，宜征元給鈔三萬錠入官。」帝曰：「非其人不行，乃朕中止之耳，勿征。」癸丑，太白犯填星。廣東肅政廉訪司復治廣州。甲寅，詔遣使招諭暹國。斡羅思請以八番見戶合思、播之民兼管，徙宣慰司治辰、沅、靖州，常賦外，歲輸鈔三千錠，不允。光州蠻人光龍等一十二人及邦崖王文顯等二十八人、金竹府馬麟等一十六人、大龍番禿盧忽等五十四人、永順路彭世強等九十人、安化州吳再榮等一十三人、師壁散毛洞勾答什王等四人，各授蠻夷官，賜以璽書遣歸。敕江南毀諸道觀聖祖天尊祠。

五月丙辰朔，給四部更番衛士馬萬匹，又給其必阇赤四百匹。壬戌，定雲洞蠻酋長來附。癸亥，括思、播等處亡宋涅手軍。丙寅，詔委官與行省官閱核蠻夷軍民官。以江南民怨楊璉真珈，罷其子江浙行省左丞暗普。詔以浙西大水冒田為災，令富家募佃人疏決水道。辛未，敕僧寺之邸店，商賈舍止，其物貨依例收稅。丁丑，中書省臣言：「上都工匠二千九百九十九戶，歲縻官糧萬五千二百餘石，宜擇其不切於用者，俾就食大都。」從之。甲申，真定路深州靜安縣大水，民饑，發義倉糧二千五百七十四石賑之。

六月丙戌，敕選河西質子軍精銳者八百，給以鎧仗鞍勒、狐貉衣裘，遣赴皇孫阿難答所出征。己丑，歲星犯左執法。庚寅，詔雲南旦當仍屬西番宣慰司。改淮西蘄、黃等路隸河南江北行省。丙申，太陰犯鬥。乙巳，以皇太子寶授皇孫鐵穆耳，總兵北邊。己酉，詔浚太湖。壬子，大興縣蝗；易州雨雹，大如雞卵。

秋七月丁巳，敕中書省官一員監修國史。己未，詔皇曾孫松山出鎮雲南，以皇孫梁王印賜之。詔免福建歲輸皮貨及泉州織作纻絲。庚申，命知鶴慶府昔寶赤賫璽書招諭農順未附蠻寨。甲子，太陰犯建星。己巳，命劉國傑從諸王亦吉裏督諸軍征交趾。免雲南屯田軍逋租萬石。壬申，以月失察兒知樞密院事。丁丑，賜新開漕河名曰通惠。壬申，以只兒合忽所汰乞兒吉思戶七百，屯田合思合之地。辛巳，太陰犯鬼。

八月丙戌，括所在荒田無主名者，令放良、漏籍等戶屯田。庚寅，奉使安南國梁曾、陳孚以安南使人陶子奇、梁文藻偕來。敕福建行省放爪哇出征軍歸其家。甲午，辰星犯太微西垣上將。戊戌，給安西王府斷事官印。甲辰，太陰犯畢。丁未，湖廣行省臣言海南、海北多曠土，可立屯田，詔設鎮守黎蠻海北海南屯田萬戶府以董之。戊申，太陰犯鬼。營田提舉司所轄屯田百七十七頃為水所沒，免其租四千七百七十二石。

九月癸丑朔，大駕至自上都。戊午，敕各路達魯花赤、總管董驛事。己未，明安答兒率軍萬人征土蕃，近遣使來言，乞引茂州先附寨官赴闕，不允。乙丑，立海北海南博易提舉司，稅依市舶司例。丙寅，遣金齒人還歸。丁卯，太陰犯畢。癸酉，敕以御史臺贓罰鈔五萬錠，給衛士之貧者。辛巳，登州蝗，恩州水，百姓闕食，賑以義倉米五千九百餘石。冬十月癸未朔，以侍衛親軍千戶張邦瑞為萬戶，佩虎符，將六盤山軍千人及皇子西平王等軍共為萬人，西征。賜冠城疏河董役軍官衣各一襲；賜交趾陶子奇等十七人冬衣，荊南安置。戊子，詔修汴堤。己丑，遣兵部侍郎忽魯禿花等使閣藍、可兒納答、信合納帖音三國，仍賜信合納帖音酋長三珠虎符。庚寅，饗於太廟。彗星入紫微垣，抵斗魁，光芒尺許，凡一月乃滅。丙申，熒惑犯亢。己亥，太陰犯天關。辛丑，太陰犯井。壬寅，敕減米直，糶京師饑民，其鰥寡孤獨不能自存者給之。甲辰，赦天下。戊申，僧官總統以下有妻者罷之。以段貞董開河、修倉之役，加平章政事。庚戌，造象蹄掌甲。辛亥，禁江南州郡以乞養良家子轉相販鬻，及強將平民略賣者。平灤水，免田租萬一千九百七十七石。廣濟署水，損屯田百六十五頃，免田租六千二百一十三石。

十一月壬子朔，改德安府隸黃州路。丁巳，孫民獻嘗附桑哥，助要束木為惡，及同知上都留守司事，又受賕減諸從臣糧，詔籍其家貲、妻奴；復因潭州呂澤訴其刻虐，械送民獻至湖廣，如澤所訴窮治之。立海北海南道肅政廉訪司，治雷州。庚申，敕中書省，凡出征軍，毋以和顧和買煩其家。乙丑，太陰犯畢。乙卯，太陰犯井。戊辰，以金齒木朵甸戶口增，立下路總管府，給其為長者雙珠虎符。真定路達魯花赤合散言：「廉訪司官檢責民官太苛，乞以民官復檢責廉訪司文卷。」從之。庚午，太陰犯鬼。免江南都作院軍匠出征。丙子，熒惑犯鉤鈐。戊寅，歲星犯亢。己卯，河南江北行省平章伯顏入為中書省平章政事，位帖哥、剌真、不忽木上。

十二月丁亥，禁漢軍更番者毋鬻軍器。辛卯，武平路達魯花赤塔海言：「女直地至今未定，賊一人入境，百姓離散，臣願往安集之。」詔以塔海為遼東道宣慰使。壬辰，中書左丞馬紹疾，以詹事丞張九思代之。乙未，太陰犯井。遣使督思、播二州及鎮遠、黃平，發宋舊軍八千人，從征安南。庚子，平章政事亦黑迷失、史弼、高興等無功而還，各杖而恥之，仍沒其家貲三之一。癸卯，敕以桑哥沒入官田三百九十一頃八十餘廟，給阿合兀闌所司匠戶。丙午，以鐵赤、脫脫木兒、咬住、拜延四人，並安西王傅。是歲，天下路、府、州、縣等二千三十八：路一百六十九，府四十三，州三百九十八，縣千一百六十五，宣撫司十五，安撫司一，寨十一，鎮撫所一，堡一，各甸部管軍民官七十三，長官司五十一，錄事司百三，巡院三。官府大小二千七百三十三處，隨朝二百二十一；員萬六千四百二十五，隨朝千六百八十四。戶一千四百萬二千七百六十。賜皇后、親王、公主如歲例。賜諸臣羊馬價，鈔四十三萬四千五百錠、幣五萬五千四百一十錠。周貧乏，鈔三萬七千五百二十錠。作佛事祈福五十一。真定、寧晉等處，被水、旱、蝗、雹為災者二十九。斷死罪四十。

三十一年春正月壬子朔，帝不豫，免朝賀。癸亥，知樞密院事伯顏至自軍中。庚午，帝大漸。癸酉，帝崩於紫檀殿。在位三十五年，壽八十。親王、諸大臣發使告哀於皇孫。乙亥，靈駕發引，葬起輦谷，從諸帝陵。

夏四月，皇孫至上都。甲午，即皇帝位。丙午，中書右丞相完澤及文武百官議上尊謚。壬寅，始為壇於都城南七里。甲辰，遣司徒兀都帶、平章政事不忽木、左丞張九思，率百官請謚於南郊。

五月戊午，遣攝太尉臣兀都帶奉冊上尊謚曰聖德神功文武皇帝，廟號世祖，國語尊稱曰薛禪皇帝。是日，完澤等議同上先皇后弘吉剌氏尊謚曰昭睿順聖皇后。

世祖度量弘廣，知人善任使，信用儒術，用能以夏變夷，立經陳紀，所以為一代之制者，規模宏遠矣。


Chinese text: This work was published before January 1, 1923, and is in the
public domain worldwide because the author died at least 100 years ago.
