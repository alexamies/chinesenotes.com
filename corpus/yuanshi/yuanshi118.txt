特薛禪

特薛禪，姓孛思忽兒，弘吉剌氏，世居朔漠。本名特，因從太祖起兵有功，賜名薛禪，故兼稱曰特薛禪。女曰孛兒臺，太祖光獻翼聖皇后。子曰按陳，從太祖征伐，凡三十二戰，平西夏，斷潼關道，取回紇尋斯幹城，皆與有功。歲丁亥，賜號國舅按陳那顏。壬辰，賜銀印，封河西王，以統其國族。丁酉，賜錢二十萬緡，有旨：「弘吉剌氏生女世以為後，生男世尚公主，每歲四時孟月，聽讀所賜旨，世世不絕。」又賜所俘獲軍民五千二百，仍授萬戶以領之。按陳薨，葬官人山。元貞元年二月，追封濟寧王，謚忠武；妻哈真，追封濟寧王妃。

子斡陳，歲戊戌授萬戶，尚睿宗女也速不花公主。斡陳薨，葬不海韓。

弟納陳，歲丁巳襲萬戶，奉旨伐宋，攻釣魚山。又從世祖南涉淮甸，下大清口，獲船百餘艘。又率兵平山東濟、兗、單等州。及阿裏不哥叛，中統二年與諸王北伐，以其子哈海、脫歡、斡羅陳等十人自從，至於莽來，由失木魯與阿裏不哥之黨八兒哈八兒思等戰，追北至孛羅克禿，復戰，自旦及夕，斬首萬級，僵屍被野。薨，葬末懷禿。斡羅陳襲萬戶，尚完澤公主。完澤公主薨，繼尚囊加真公主。至元十四年薨，葬拓剌裏。無子。

弟曰帖木兒，至元十八年襲萬戶。二十四年，乃顏叛，從帝親征，以功封濟寧郡王，賜白傘蓋以寵之。二十五年，諸王哈丹禿魯幹叛，與諸王及統兵官玉速帖木兒等率兵討之，由龜剌兒河與哈丹等遇，轉戰至惱木連河，殲其眾。帝賜名按答兒禿那顏，以旌其功。薨，葬末懷禿。

子二人：長曰雕阿不剌，次曰桑哥不剌，皆幼。至元二十七年，以其弟蠻子臺襲萬戶，亦尚囊加真公主。成宗即位，封皇姑魯國大長公主，以金印封蠻子臺為濟寧王。奉旨率本部兵討叛王海都、篤哇，既與之遇，方約戰，行伍未定，單騎突入陣中，往復數四，敵兵大擾，一戰遂大捷。時武宗在藩邸，統大軍以鎮朔方，有旨令蠻子臺總領蒙古軍民官，輔武宗守莽來，以遏北方。囊加真公主薨，繼尚裕宗女喃哥不剌公主。蠻子臺薨，年五十有二。

大德十一年三月，按答兒禿長子雕阿不剌襲萬戶，尚祥哥剌吉公主，六月，封大長公主，賜雕阿不剌金印，加封魯王。至大二年，賜平江稻田一千五百頃。皇慶間，加封皇姊大長公主。天歷間，加號皇姑徽文懿福貞壽大長公主。至大三年，雕阿不剌薨，葬末懷禿。

阿裏嘉室利，雕阿不剌嫡子也。至大三年，甫八歲，襲萬戶。四年七月，襲封魯王，尚朵兒只班公主。元統元年，阿裏嘉失利薨。至順間，封朵兒只班號肅雍賢寧公主。

桑哥不剌者，魯王雕阿不剌之弟、阿裏嘉室利之叔也。自幼奉世皇旨，養於斡可珍公主所，是為不只兒駙馬，後襲統其本部民四百戶。成宗時，奉旨尚普納公主；至順間，封鄆安大長公主，授桑哥不剌金印，封鄆安王，職千戶。元統元年，授萬戶。二年三月，加封鄆安公主號皇姑大長公主；加封桑哥不剌魯王。以疾薨，年六十一。此皆以駙馬襲封王爵者也。

唆兒火都者，亦按陳之子，以從征功，在太祖朝遙授左丞相，為千戶，仍賜以塗金銀章，及金銀字海青圓符五、驛馬券六。其子曰阿哈駙馬，當憲宗朝嘗率兵破徐州，以功受賞黃金一鋌、白金十鋌及銀鞍勒，仍命襲父官。至世祖時，有昭「弘吉剌萬戶所受驛券、圓符皆仍其舊，凡唆兒火都所受者，宜皆收之」，而唆兒火都之諸孫若孛羅沙、伯顏、蠻子、添壽不花、大都不花、掌吉等，及阿哈千戶之孫曰也速達兒與按陳之弟名冊者，在太祖世授官本藩蒙古軍站千戶。冊之子曰哈兒哈孫，以平金功，賜號拔都兒。哈兒哈孫之孫曰都羅兒，至元四年，授光祿大夫，以銀章封懿國公。

有脫憐者，亦按陳之裔孫也，世祖授本藩千戶，仍賜驛券、圓符各四，令以兵守朔土之怯魯連。二十四年，從族父按答兒禿征叛王乃顏有功，亦賜號拔都兒。脫憐卒，子迸不剌嗣。迸不剌卒，子買住罕嗣。買住罕尚拜答沙公主。卒，弟孛羅帖木兒嗣，以金章封毓德王。孛羅帖木兒薨，買住罕孫阿失襲千戶。

有名醜漢者，按陳次子必哥之裔孫，尚臺忽魯都公主。仁宗朝，封安遠王，以兵守莽來。

有答兒罕者，亦特薛禪之裔孫也，以從軍功，世祖亦賜以拔都兒之號，加賜黃金一鋌。其子曰不只兒，從征乃顏，禽其黨金家奴，帝賞以金帶。其後有曰伯奢者，即其孫也。

又按陳之孫納合，尚太宗唆兒哈罕公主。火忽之孫不只兒，尚斡可真公主。又特薛禪諸孫有名脫羅禾者，尚不魯罕公主，繼尚闊闊倫公主。此皆尚公主為駙馬者也。

凡其女之為後者，自光獻翼聖皇后以降，憲宗貞節皇后諱忽都臺，及後妹也速兒，皆按陳從孫忙哥陳之女。世祖昭睿順聖皇后諱察必，濟寧忠武王按陳之女；其諱帖古倫者，按陳孫脫憐之女；諱喃必冊繼守正宮者，納陳孫仙童之女。成宗貞慈靜懿皇后諱實憐答裏，斡羅陳之女也。順宗昭獻元聖皇后諱答吉，大德十一年十一月，武宗冊上皇太后，至大三年十月，加上尊號曰儀天興聖慈仁昭懿壽元皇太后，仁宗延祐二年，加上尊號曰儀天興聖慈仁昭懿壽元全德泰寧福慶皇太后，延祐七年，又加徽文崇祐四字，尊號太皇太后，則按陳孫渾都帖木兒之女。武宗宣慈惠聖皇后諱真哥，脫憐子迸不剌之女；其諱速哥失裏者，按陳從孫哈兒只之女。泰定皇后諱八不罕，按陳孫斡留察兒之女；其諱必罕、諱速哥答裏者，皆脫憐孫買住罕之女。文宗皇后諱不答失裏，雕阿不剌魯王之女。此則弘吉剌氏之為後者也。

初，弘吉剌氏族居於苦烈兒、溫都兒斤、叠烈木兒、也裏古納河之地。歲甲戌，太祖在叠蔑可兒時，有旨分賜按陳及其弟火忽、冊等農土，〈（農土猶言經界也。）〉若曰「是苦烈兒、溫都兒斤，以與按陳及哈撒兒為農土」。申諭按陳曰：「可木兒溫都兒、答兒腦兒、叠蔑可兒等地，汝則居之。」諭冊曰：「阿剌忽馬乞迤東，蒜吉納禿山、木兒速拓、哈海斡連直至阿只兒哈溫都、哈老哥魯等地，汝則居之。當以胡盧忽兒河北為鄰，按赤臺為界。」又諭火忽曰：「哈老溫迤東，塗河、潢河之間，火兒赤納慶州之地，與亦乞列思為鄰，汝則居之。」又諭按陳之子唆魯火都曰：「以汝父子能輸忠於國，可木兒溫都兒迤東，絡馬河至於赤山，塗河迤南，與國民為鄰，汝則居之。」至至元七年，斡羅陳萬戶及其妃囊加真公主請於朝曰：「本藩所受農土，在上都東北三百里答兒海子，實本藩駐夏之地，可建城邑以居。」帝從之。遂名其城為應昌府。二十二年，改為應昌路。元貞元年，濟寧王蠻子臺亦尚囊加真公主，復與公主請於帝，以應昌路東七百里駐冬之地創建城邑，復從之。大德元年，名其城為全寧路。

弘吉剌之分邑，得任其陪臣為達魯花赤者，有濟寧路及濟、兗、單三州，巨野、鄆城、金鄉、虞城、碭山、豐縣、肥城、任城、魚臺、沛縣、單父、嘉祥、磁陽、寧陽、曲阜、泗水一十六縣。此丙申歲之所賜也。至元六年，升古濟州為濟寧府，十八年始升為路，而濟、兗、單三州隸焉。又汀州路長汀、寧化、清流、武平、上杭、連城六縣，此至元十三年之所賜也。又有永平路灤州、盧龍、遷安、撫寧、昌黎、石城、樂亭六縣，此至大元年之所賜也。若平江稻田一千五百頃，則至大二年所賜也。其應昌、全寧等路則自達魯花赤總管以下諸官屬，皆得專任其陪臣，而王人不與焉。

此外，復有王傅府，自王傅六人而下，其群屬有錢糧、人匠、鷹房、軍民、軍站、營田、稻田、煙粉千戶、總管、提舉等官，以署計者四十餘，以員計者七百餘，此可得而稽考者也。其五戶絲、金鈔之數，則丙申歲所賜濟寧路之三萬戶，至元十八年所賜汀州路之四萬戶，絲以斤計者，歲二千二百有奇；鈔以錠計者，歲一千六百有奇。此則所謂歲賜者也。

○孛禿

孛禿，亦乞列思氏，善騎射。太祖嘗潛遣術兒徹丹出使，至也兒古納河。孛禿知其為帝所遣，值日暮，因留止宿，殺羊以享之。術兒徹丹馬疲乏，復假以良馬。及還，孛禿待之有加。術兒徹丹具以白帝，帝大喜，許妻以皇妹帖木倫。孛禿宗族乃遣也不堅歹等詣太祖，因致言曰：「臣聞威德所加，若雲開見日、春風解凍，喜不自勝。」帝問：「孛禿孳畜幾何？」也不堅歹對曰：「有馬三十匹，請以馬之半為聘禮。」帝怒曰：「婚姻而論財，殆若商賈矣。昔人有言，同心實難，朕方欲取天下，汝亦乞列思之民，從孛禿效忠於我可也，何以財為！」竟以皇妹妻之。既而劄赤剌歹劄木哈、脫也等以兵三萬入寇。孛禿聞之，遣波欒歹、磨裏禿禿來告，乃與哈剌裏、劄剌兀、塔兒哈泥等討脫也等，掠其輜重，降其民。乃蠻叛，帝召孛禿以兵至，大戰敗之。皇妹薨，復妻以皇女火臣別吉，而命哈兒八臺之子也可忽林圖帶弓矢為之侍。哈兒八臺曰：「吾兒豈能為人臣仆，寧死不為也！」帝令孛禿與之敵，哈兒八臺令月列等拒戰於碗圖河。孛禿直前擒月列，剌殺也可忽林圖，哈兒八臺走渡拙赤河，又擒之，盡殺其眾。從太師國王木華黎略地遼東、西，以功封冠懿二州。從征西夏，病薨。贈推忠宣力佐命功臣、太師、開府儀同三司、駙馬都尉、上柱國，進封昌王，謚忠武。子鎖兒哈襲爵。

鎖兒哈，事太宗。與木華黎取嘉州，降其民，遣伯禿兒哈拙赤碣來獻捷，帝曰：「若父宣力國家，朕昔見之。今鎖兒哈克光前烈。」賜以金錦、金帶、七寶鞍，召至中都，以疾薨。鎖兒哈娶皇子斡赤女安禿公主，生女，是為憲宗皇后。

子劄忽兒臣，從定宗出討萬奴有功，太宗命親王安赤臺以女也孫真公主妻之。薨，贈推誠靖宣佐運贊治功臣、太師、開府儀同三司、駙馬都尉、上柱國，襲封昌王，謚忠靖。

劄忽兒臣有子二人：長月列臺，娶皇子賽因主卜女哈答罕公主，生脫別臺，與乃顏戰，有功。次忽憐。

忽憐，尚憲宗女伯牙魯罕公主。後脫黑帖木兒叛，世祖命忽憐與失列及等討之，大戰終日，脫黑帖木兒敗走，帝嘉之，復令尚憲宗孫女不蘭奚公主。宋平，封以廣州。乃顏、聲剌哈兒叛，世祖新征，薛徹堅等與哈答罕屢戰，帝召忽憐至。值薛徹堅等戰於程火失溫之地，哈答罕眾甚盛，忽憐以兵二百迎敵，敗之。哈答罕等走度猱河，還其巢穴。逾年夏，帝命忽憐復征之。至曲列兒、塔兀兒二河之間，大戰，其眾皆度塔兀河遁去。余百人逃匿山谷，忽憐即率兵二百徒步追之。薛徹堅止之曰：「彼亡命者，安得徒行。」忽憐不聽，往殺其眾。薛徹堅以聞，賜金一鋌、銀五鋌。又逾年，復往征之，與哈答罕遇於兀剌河。忽憐夜率千人潛入其軍，盡殺之。帝賜鈔五萬貫、金一鋌、銀十鋌。忽憐薨，贈效忠保德輔運佐理功臣、太師、開府儀同三司、駙馬都尉、上柱國，追封昌王，謚忠宣。

子阿失，事成宗。篤哇叛於海都，帝遣晉王甘麻剌並武宗帥師討之。大德五年，戰哈剌答山，阿失射篤哇，中其膝，擒殺甚多，篤哇號哭而遁，武宗賜之衣。成宗加賜珠衣，封為昌王，置王府官屬。仁宗朝，復賜以寧昌縣稅入。阿失尚成宗女亦裏哈牙公主，復尚憲宗曾孫女買的公主。阿失薨，子八剌失裏襲封昌王。忽憐從弟不花，尚世祖女兀魯真公主；其弟鎖郎哈，娶皇子忙哥剌女奴兀倫公主，生女，是為武宗仁獻章聖皇后，實生明宗。

○阿剌兀思剔吉忽裏

阿剌兀思剔吉忽裏，汪古部人，系出沙陀雁門之後。遠祖卜國，世為部長。金源氏塹山為界，以限南北，阿剌兀思剔吉忽裏以一軍守其沖要。時西北有國曰乃蠻，其主太陽可汗遣使來約，欲相親附，以同據朔方。部眾有欲從之者，阿剌兀思剔吉忽裏弗從，乃執其使，奉酒六尊，具以其謀來告太祖。時朔方未有酒，太祖飲三爵而止，曰：「是物少則發性，多則亂性。」使還，酬以馬五百、羊一千，遂約同攻太陽可汗。阿剌兀思剔吉忽裏先期而至。既平乃蠻，從下中原，復為向導，南出界垣。太祖留阿剌兀思剔吉忽裏歸鎮本部，為其部眾昔之異議者所殺，長子不顏昔班並死之。

其妻阿裏黑攜幼子孛要合與侄鎮國逃難，夜遁至界垣，告守者，縋城以登，因避地雲中。太祖既定雲中，購求得之，賜與甚厚，乃追封阿剌兀思剔吉忽裏為高唐王，阿裏黑為高唐王妃，以其子孛要合尚幼，先封其侄鎮國為北平王。鎮國薨，子聶古臺襲爵，尚睿宗女獨木幹公主，略地江淮，薨於軍，賜興州民千餘戶，給其葬。

孛要合幼從攻西域，還封北平王，尚阿剌海別吉公主。公主明睿有智略，車駕征伐四出，嘗使留守，軍國大政，諮稟而後行，師出無內顧之憂，公主之力居多。孛要合未有子，公主為進姬妾，以廣嗣續，生三子：曰君不花，曰愛不花，曰拙裏不花。公主視之，皆如己出。孛要合薨，追封高唐王，謚武毅。後加贈宣忠協力翊衛果毅功臣、太傅、儀同三司、上柱國、駙馬都尉，追封趙王。公主阿剌海別吉追封皇祖姑齊國大長公主，加封趙國。

子君不花，尚定宗長女葉裏迷失公主。愛不花，尚世祖季女月烈公主。中統初，總兵討阿裏不哥，敗闊不花於按檀火爾歡之地。三年，圍李亶於濟南，獨當一面。事平，又從征西北，敗叛王之黨撒裏蠻於孔古烈。愛不花卒。子闊裏吉思。

闊裏吉思，性勇毅，習武事，尤篤於儒術，築萬卷堂於私第，日與諸儒討論經史，性理、陰陽、術數，靡不該貫。尚忽答的迷失公主，繼尚愛牙失裏公主。宗王也不幹叛，率精騎千餘，晝夜兼行，旬日追及之。時方暑，將戰，北風大起，左右請待之，闊裏吉思曰：「當暑得風，天贊我也。」策馬赴戰，騎士隨之，大殺其眾，也不幹以數騎遁去。闊裏吉思身中三矢，斷其發。凱還，詔賜黃金三斤、白金千五百斤。成宗即位，封高唐王。西北不安，請於帝，願往平之，再三請，帝乃許。及行，且誓曰：「若不平定西北，吾馬首不南。」大德元年夏，遇敵於伯牙思之地，眾謂當俟大軍畢至，與戰未晚，闊裏吉思曰：「大丈夫報國，而待人耶！」即整眾鼓躁以進，大敗之，擒其將卒百數以獻。詔賜世祖所服貂裘、寶鞍，及繒錦七百、介胄、戈戟、弓矢等物。二年秋，諸王將帥共議防邊，咸曰：「敵往歲不冬出，且可休兵於境。」闊裏吉思曰：「不然，今秋候騎來者甚少，所謂鷙鳥將擊，必匿其形，備不可緩也。」眾不以為然，闊裏吉思獨嚴兵以待之。是冬，敵兵果大至，三戰三克，闊裏吉思乘勝逐北，深入險地，後騎不繼，馬躓陷敵，遂為所執。敵誘使降，惟正言不屈，又欲以女妻之，闊裏吉思毅然曰：「我帝婿也，非帝後面命，而再娶可乎！」敵不敢逼。帝嘗遣其家臣阿昔思特使敵境，見於人眾中，闊裏吉思一見輒問兩宮安否，次問嗣子何如，言未畢，左右即引其去。明日，遣使者還，不復再見，竟不屈死焉。九年，追封高唐忠獻王，加贈推忠宣力崇文守正亮節保德功臣、太師、開府儀同三司、上柱國、駙馬都尉，追封趙王。公主忽答的迷失追封齊國長公主，愛牙失裏封齊國公主，並加封趙國。

子術安幼，詔以弟術忽難襲高唐王。術忽難才識英偉，謹守成業，撫民禦眾，境內乂安。痛其兄死節，遣使如京師，表請恤典，又請翰林承旨閻復銘諸石。教養術安過於己子，命家臣之謹厚者掌其兄之珍服秘玩，待術安成立，悉以付之。至大二年，術忽難加封趙王，即以讓術安。三年，術安襲趙王，尚晉王女阿剌的納八剌公主。一日，召王傅脫歡、司馬阿昔思謂曰：「先王旅殯卜羅，荒遠之地，神靈將何依，吾痛心欲無生，若請於上，得歸葬先塋，瞑目無憾矣。」二人言之知樞密院事也裏吉尼以聞，帝嗟悼久之，曰：「術安孝子也。」即賜阿昔思黃金一瓶，得脫歡之子失忽都魯、王傅術忽難之子阿魯忽都、斷事官也先等一十九人，乘驛以往，復賜從者鈔五百貫。淇陽王月赤察兒、丞相脫禾出八都魯差兵五百人，護其行至殯所，奠告啟視，屍體如生，遂得歸葬。


Chinese text: This work was published before January 1, 1923, and is in the
public domain worldwide because the author died at least 100 years ago.
