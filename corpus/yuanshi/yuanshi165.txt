張禧

　　張禧，東安州人。父仁義，金末徙家益都。及太宗下山東，仁義乃走信安。時燕薊已下，獨信安猶為金守，其主將知仁義勇而有謀，用之左右。國兵圍信安，仁義率敢死士三百，開門出戰，圍解，以功署軍馬總管。守信安逾十年，度不能支，乃與主將舉城內附。率其部曲從宗王合醜平定河南，授管軍元帥。後攻歸德，飛矢入口，折其二齒，鏃出項後，卒，賜爵縣侯。

禧年十六，從大將軍阿術魯南攻徐州、歸德，復從元帥察罕攻壽春、安豐、廬、滁、黃、泗諸州，皆有功。禧素峭直，為主將所忌，誣以他罪，欲置之法。時王鶚侍世祖於潛邸，禧密往依之，鶚請左丞闊闊薦禧與其子弘綱俱入見。歲己未，從世祖南伐，濟江，與宋兵始接戰，即擒其一將。進攻鄂州，諸軍穴城以入，宋樹柵為夾城於內，入戰者輒不利，乃命以厚賞募敢死士。禧與子弘綱俱應募，由城東南入戰，將至城下，帝憫其父子俱入險地，遣阿里海牙諭禧父子，止一人進戰。禧所執槍中弩矢而折，取弘綱槍以入，破城東南角。有逗留不進者十餘人，立城下，弘綱复奪其槍入。轉戰良久，禧身中十八矢，一矢鏃貫腹，悶絕復甦，曰：「得血竭飲之，血出可生。」世祖亟命取血竭，遣人往療之。瘡既愈，復從大將納剌忽與宋兵戰於金口、李家洲，皆捷。

世祖即位，賜金符，授新軍千戶。三年，從征李璮。時宋乘璮叛，遣夏貴襲取蘄縣、宿州等城，禧移兵攻之，貴走，盡复諸城。至元元年，升唐鄧等州盧氏保甲丁壯軍總管。宋侵均州，總管李玉山敗走，帝命禧代之。三年，與宋將呂文煥戰於高頭赤山，乘勝复均州。四年，改水軍總管，益其軍二千五百，令習水戰。五年，從攻襄樊。六年七月，夏貴率兵援襄陽，禧從元帥阿術戰，卻之。八年，江水暴溢，宋遣範文虎以戰艦千餘艘來援。元帥阿術命禧率輕舟，夜銜枚入其陣中，插葦以識水之深淺。及還，阿術即命禧率四翼水軍進戰，宋兵潰，追至淺水，奪戰艦七十餘艘。九年，攻樊城，焚其串樓，敗宋將張貴於鹿門山。十年，行省集諸將問破襄陽之策，禧言：「襄、樊夾漢江而城，敵人橫鐵鎖、置木橛於水中，今斷鎖毀橛，以絕其援，則樊城必下。樊城下，則襄陽可圖矣。」行省用其計，乃破樊城，而襄陽繼降。帝遣使錄諸將功，授宣武將軍、水軍萬戶，佩金虎符，丞相伯顏因命禧為水軍先鋒。

十二年，敗宋將孫虎臣於丁家洲，尋移屯黃池，以斷宋救兵。九月，從阿術與宋都統姜才戰，有功，加信武將軍。十三年，從下溫、台、福建。十四年，加懷遠大將軍、江陰路達魯花赤、水軍萬戶。十六年，入朝，進昭勇大將軍、招討使。十七年，加鎮國上將軍、都元帥。時朝廷議徵日本，禧請行，即日拜行中書省平章政事，與右丞範文虎、左丞李庭同率舟師，泛海東征。至日本，禧即舍舟，築壘平湖島，約束戰艦，各相去五十步止泊，以避風濤觸擊。八月，颶風大作，文虎、庭戰艦悉壞，禧所部獨完。文虎等議還，禧曰：「士卒溺死者半，其脫死者，皆壯士也，曷若乘其無回顧心，因糧於敵以進戰。」文虎等不從，曰：「還朝問罪，我輩當之，公不與也。」禧乃分船與之。時平湖島屯兵四千，乏舟，禧曰：「我安忍棄之！」遂悉棄舟中所有馬七十匹，以濟其還。至京師，文虎等皆獲罪，禧獨免。子弘綱。

弘綱字憲臣，年十八，父禧為主將所誣，繫獄，將殺之，弘綱直入獄中，獄卒並系之。弘綱佯狂謔笑，守者易之，既寢，遂與其父逸去。後從其父攻城徇地，屢有功，自昭信校尉、管軍總把，佩銀符，換金符，為千戶，升總管、廣威將軍、招討副使，加定遠大將軍、招討使，襲鎮江陰。盜起安吉，弘綱率兵往捕，未逾旬，擒之。從參政高興破建德溪寨諸賊，後賜三珠虎符，授昭勇大將軍、河南諸翼徵行萬戶。從右丞劉深徵八百媳婦國，師次八番，與叛蠻宋隆濟等力戰而歿。贈宣忠秉義功臣、資善大夫、湖廣等處行中書省左丞、上護軍，追封齊郡公，諡武定。

　　子漢，當襲職，讓其弟鼎。漢後為監察御史，累官至集賢直學士。鼎，襲江陰水軍萬戶。

　　賈文備

　　賈文備，字仲武，祁州蒲陰人。父輔，仕金為祁州刺史。武仙憚輔膽略，密令所親圖之。輔以眾歸太祖，詔隸張柔，以兵攻蠡州、慶都、安平、束鹿諸縣，皆下之。柔開帥府於滿城，命輔行元帥府事於祁州。從定山東，遷左副元帥。柔將兵在外，輔常居守，累功改行軍千戶，賜金符，尋領順天河南等路軍民萬戶，卒。文備襲父千戶職，張柔命屯三汊口，備宋兵。宋以雲梯二十餘來攻，文備率兵鏖戰，卻之，憲宗賜弓矢銀盂。歲乙卯，復令襲父左副元帥職，兼領順天路。中統二年，升開元府路女真水達達等處宣撫使，佩金虎府。三年，遷開元東京懿州等處宣慰使。四年，改授萬戶，領張柔所部軍，屯亳州。宋兵時鈔掠淮甸，文備戰卻之。至元二年，加昭勇大將軍、真定路總管，兼府尹。六年，調衛輝路總管​​。七年，授西蜀成都統軍，以疾不赴。八年，授宿州萬戶，尋改河南等路統軍，圍襄樊。九年，移蔡州，兼水陸漕運。宋兵時掠糧餉，文備敗之，並奪其船。詔罷統軍，文備入覲，賜弓矢、金鞍、錦衣、白金。十一年，复授萬戶、漢軍都元帥，領劉整軍，駐亳州。宋將夏貴知亳無備，盛引兵來襲，文備出奇邀擊，大破之，帝賜金鞍、金織、文段、白金。

丞相伯顏伐宋，文備領左翼諸軍以從，抵郢州。宋築二城夾江，布戰艦數千艘於江中，陳兵兩岸，軍不得進。文備泛舟，由淪河徑出大江，攻武磯堡。乃從阿術先渡江，大軍繼之，遂取鄂、漢，以功賜白金，加昭毅大將軍，守鄂州。十二年，從平章政事阿里海牙趣湖南，至潭州城下。文備冒鋒鏑，砲傷右手，流矢中左臂，攻戰愈急，宋臣李芾死之，轉運判官鐘蜚英等以城降。十三年，加昭武大將軍，守潭州。十四年，衡、永、郴等郡寇發，文備悉討平之。十五年，進鎮國上將軍、湖南道宣慰使，徇瓊崖等州及廣東瀕海諸城，追宋衛王昺。十六年，召還，拜淮東宣慰使，加金吾上將軍，鎮慶元。十八年，复授都元帥。二十年，改江東宣慰使，討建寧盜黃華。二十二年，拜荊湖占城行中書省參知政事。二十三年，改湖廣行省參知政事。二十四年，致仕。後十七年，以疾卒。延祐四年，贈江西等處行中書省左丞，追封武威郡公，諡莊武。

　　○解誠

解誠，易州定興人，善水戰，從伐宋，設方略，奪敵船千計，以功授金符、水軍萬戶，兼都水監使。焦湖之戰，獲戰艦三百艘。宋以舟師來援，誠據舟厲聲呵之，援兵不敢動，急移舟抵岸，乘勢追殺之，奪其軍餉三百餘斛。既又從攻安豐、壽、复、泗、亳諸州，俱有功。又從下雲南大理國，以功賜金虎符。從攻鄂，奪敵艦千餘艘，殺溺敵軍甚眾。世祖嘉其功，嘗降制獎之。至元三十年，卒，贈推忠宣力功臣、龍虎衛上將軍、同知樞密院事、上護軍，追封易國公，諡武定。

子汝楫襲，從討李璮，平宋，累獲功賞，卒，贈推忠效節功臣、資德大夫、中書右丞、上護軍，追封易國公，諡忠毅。

子帖哥襲，從征廣西，下靜江府，改授水軍招討使。尋復為萬戶，從征交趾，有功，升廣東道宣慰使，卒，贈資德大夫、河南江北等處行中書省左丞、上護軍、平陽郡公，諡武宣。

子世英，由監察御史遷山南江北道僉事。

　　○管如德

　　管如德，黃州黃陂縣人。父景模，為宋將，以蘄州降，授淮西宣撫使。如德為江州都統制，至元十二年，亦以城降。先是，如德嘗被俘虜，思其父，與同輩七人間道南馳，為邏者所獲，械送於郡。如德伺邏者怠，即引械擊死數十人，各破械脫走，間關萬里達父所。景模喜曰：「此真吾兒也！」至是，入覲，世祖笑曰：「是孝於父者，必忠於我矣。」一日，授以強弓二，如德以左手兼握，右手悉引滿之，帝曰：「得無傷汝臂乎？後毋复然！」嘗從獵，遇大溝，馬不可越，如德即解衣浮渡，帝壯之，由是稱為拔都，賞賚優渥。帝問：「我何以得天下，宋何以亡？」如德對曰：「陛下以福德勝之。襄樊，宋咽喉也，咽喉被塞，不亡何恃！」帝曰：「善。」帝又命習國書，曰：「習成，當為朕言之。」一日，帝語如德曰：「朕治天下，重惜人命，凡有罪者必令面對再四，果實也而後罪之，非如宋權奸擅權，書片紙數字即殺人也。汝但一心奉職，毋懼忌嫉之口。」授湖北招討使，總管本部軍馬，佩金虎符。

　　是年六月，丞相阿術南攻宋。如德以軍為前鋒，至揚州揚子橋，與宋戰，晝夜不息，如德先登陷陣，擒其帥張都統等，宋軍遂潰。七月，進軍焦山江上，復大戰，奪宋帥夏都統牌印衣甲及餉軍海船，悉送阿術所。事聞，帝命賞之。軍至鎮江，如德招安諸郡，守將皆望風降附。丞相伯顏取臨安，復選能招諸郡者，眾推如德，如德銜命往喻，紹興諸郡皆下。初，世祖以寶刀賜如德，及與敵戰，刀刃盡缺。宋平，入覲，如德以刀上呈，曰：「陛下向所賜刀，從軍以來，刀缺如是矣。」帝嘉其樸。

十二年，遷浙西宣慰使，上時政五條：一曰立額薄徵；二曰息兵懷遠；三曰立法用人；四曰省役恤民；五曰設官制祿。時法制未備，仕多冗員，又方用兵日本倭國，而軍民之官，廩祿未有定制，故如德言及之。權臣抑不得上。二十年，丞相阿塔海命馳驛奏出征事，入見，世祖問曰：「江南之民，得無有二心乎？」如德對曰：「往歲旱澇相仍，民不聊生，今累歲豐稔，民沐聖恩多矣，敢有貳志！使果有貳志，臣曷敢飾辭以欺陛下乎！」帝善其言，且喻之曰：「阿塔海有未及者，卿善輔導之，有當奏聞者，卿勿憚勞，宜馳捷足之馬，來告於朕。」

二十四年，遷江西行省參知政事，破豪猾，去姦吏，居民大悅。是時贛、汀二州盜起，如德指揮諸將討平之，其脅從者多所全宥。二十六年，遷江西行尚書省左丞，時鐘明亮以循州叛，殺掠州縣，千里丘墟，帝命如德統四省兵討之。諸將欲直搗其巢穴，如德曰：「嘻！今田野之氓，疲於轉輸，介冑之士，病於暴露，重困斯民，而自為功，吾不為也。」於是遣使喻以禍福，賊感如德誠信，即擁十餘騎詣贛州石城縣降。平章政事奧魯赤怒其跋扈不臣，欲以事殺明亮，如德聞之曰：「皇元仁厚，未嘗殺降，明亮叛人，何足惜，所重者，信不可失耳！ 」年四十有四，卒於軍，贈江西行省左丞、平昌郡公，諡武襄。

子九，淳祖，積官中順大夫、龍興路富州尹。

　　○趙匣剌

趙匣剌者，始以父任為千戶，佩金符。中統三年，守東川。四年，宋夏貴以兵侵虎嘯山寨，元帥飲察遣匣剌率兵往御之，貴敗走，追至新明縣，斬首三十餘級。宋劉雄飛以兵犯青居山舊府，匣剌與戰於都尉壩，敗之，斬首二十餘級。欽察攻釣魚山，遣匣剌以兵千五百人略地至南壩，擊敗宋軍，生獲軍士五十七人，老幼三百四十人。從攻大良平，宋昝萬壽運糧至渠江之鵝灘，匣剌邀擊之，斬首五十餘級，宋兵大敗。匣剌亦被三創，矢鏃中左肩不得出。欽察惜其驍勇，取死囚二人，刲其肩，視骨節淺深，知可出，即為鑿其創，拔鏃出之，匣剌神色不為動。

　　至元三年，為東川路先鋒使。四年，元帥拜答攻開州，至萬寶山，遣匣剌以兵五百人擊宋軍，生獲四十人。五年，兼管京兆、延安兩路新軍，戍東安、虎嘯山兩城。宋楊立以兵護糧，送大良平，匣剌察知之，遂率所部兵與立戰於三重山，斬首百五十級，擒獲四十餘人。立敗走，棄其糧千餘石，因盡奪其甲仗旗幟而還。

六年，行院遣匣剌攻釣魚山之沙市，焚其敵樓。從左丞曲力吉思等入朝，詔賞白金五十兩，細甲一注。九年，統軍合剌攻釣魚山，時匣剌為先鋒，領兵千人，略地至葛樹坪，與宋兵遇，生獲二十餘人，斬首四十級。十年三月，復從行院合答攻釣魚山之沙市，匣剌乘夜蟻附而登，殺其守兵，燒其積聚，生獲二十餘人以歸。又擊敗宋將張珏兵於武勝軍。行院新拔禮義山寨，命匣剌守之。十二年，率舟師會攻釣魚山，戰數有功。進圍重慶，宋將趙安勒兵出戰，匣剌迎擊之，夜至二鼓，敵眾大潰。行院以其功上聞，未報而疾作，乃遣往瀘州治疾。至之夕，瀘州复叛，匣剌輿疾出戰，遂為其所獲，與從者二十人皆死之。子世顯，船橋副萬戶。

　　○周全

　　周全，其先汝寧光州人。仕宋為武翼大夫、廣南西路馬步軍副總管。至元十二年，丞相伯顏總兵下江南，全率眾來歸，遂以行省檄遙授衡州知州。是年秋七月，入覲，賜金符，授明威將軍，遙授泉州知州，兼管軍千戶。冬十月，從元帥宋都下江西諸城邑。明年，進兵福建，宋制置使黃萬石降。冬十月，從大軍徵廣東，十一月，至韶州城下，嚴攻具，率勇士先登，與宋兵合戰，斬馘甚眾，殺其安撫使熊飛。十二月，以遊騎巡廣中，過靈星海石門，敵勢甚張，全奮戈殺敵，乘勝奪其旗鼓，火其船。及諸軍下廣州，全功居多。十四年，從攻廣西靜江府，宋安撫李夢龍率眾來降。其有負固不下者，悉戰敗之，奪敵艦以千計，殺敵溺死者無算，兩廣以平。第功，賜虎符，授管軍總管。十五年，盜據贛州崖石山寨，全率兵討平之，焚其寨。十七年，進廣威將軍、管軍副萬戶，鎮守龍興。二十年，以疾去官。大德九年，卒，贈懷遠大將軍、南安寨兵萬戶府萬戶、輕車都尉，追封汝南郡侯。子祖瑞，襲職。

　　○孔元

孔元，字彥亨，真定人，驍勇有智略。歲丁酉，棄家從軍，隸丞相史天澤麾下。戊戌，從取焦湖，圍壽春，先登，拔其西堡。己亥，從征安豐，力戰卻敵。己酉，從圍泗州，拔之。辛亥，從攻五堂山寨，俘其眾以歸。戊午，從攻樊城，親王塔察兒命取樊西堡，元率死士挺槍大呼，擊殺數百人，斬首十九級以獻。中統元年，扈駕北征。二年，宣授管軍總把。至元十一年，從伐宋，為前鋒，所向克捷。十四年，進武略將軍、管軍千戶。明年，還軍北征，進武義將軍、侍衛親軍千戶，賜佩金符。又明年，國兵討叛王失里木等，從行院別乞裡迷失追其眾至兀速洋而還。分軍之半，扼其要害地，餘眾遂潰，獲輜重牛馬。帝大悅，賞賚甚厚，加宣武將軍、右衛親軍總管。十九年，以疾卒。

子鷹揚襲，授昭信校尉、右衛親軍弩軍千戶，仍佩金符。至大元年，以疾卒。子成祖襲，延祐二年，卒。子那海襲。

　　○硃國寶

硃國寶，其先徐州人，後徙寶坻。父存器，歷官至修內司使。嘗夜行盧溝橋，獲金一囊，坐而待其主以付之，其人請中分，存器笑而遣之。憲宗將攻宋，募兵習水戰，國寶以職官子從軍，隸水軍萬戶解誠麾下。己未，世祖以兵攻鄂，國寶攝千戶，率銳卒於中流與宋師鏖戰，凡十七戰，諸軍畢濟。中統二年，授千戶，佩銀符。三年，圍李璮於濟南，佩金符，鎮戍東海。從征襄陽，攝四翼鎮撫，督造戰艦，築萬山堡。至元十一年，拔沙洋，隳新城，皆與有力焉。初，師次江上，國寶請於丞相伯顏，願當前鋒，既而奪船二十艘以獻，伯顏壯之。宋據上流，方舟數百，結為堡柵，伯顏指示曰：「復能奪取是乎？」國寶即奮往破柵。既渡江，下鄂、漢。十二年，進兵臨岳州，與宋兵戰於岳之桃花灘，獲其將高世傑，進昭信校尉、管軍總管。既降湖右，加宣武將軍，統蒙古諸軍，鎮常德府，知安撫司事。時宋諸郡邑多堅守不下，國寶傳檄招諭，踰月悉平，惟辰、沅、靖、鎮遠未下。宋將李信、李發結武岡洞蠻，分據扼寨，國寶擊敗之，其眾退保飛山、新城。思、播蠻來援，國寶復與戰，破之，擒張星、沈舉等三百餘人。進攻新城，獲信、發等，獻俘江陵。行省奏功，賜金虎符。十四年，會諸道兵攻廣西靜江，拔之，進秩管軍萬戶，鎮守梧州，領安撫司事。

　　十五年，加懷遠大將軍。初，宋臨安之破也，張世傑挾二王由閩蹈海，眾复滋蔓。時南恩、新州何華、張翼，舉兵興復，軍勢甚盛。國寶選精銳，擊殺華、翼，擒其黨二人，斬首萬餘級，俘五百餘人、船七百艘，奪其兵器無算，降其將十餘、軍士二百、民三萬餘戶。十六年，遷定遠大將軍、海北海南道宣慰使。蜑賊連結鬱林、廉州諸洞，恣行剽掠，國寶悉平之，磔屍高化，以懲反側。任龍光等率所部五千戶降。移瓊州，立官程，更弊政，訓兵息民，具有條製。南寧謝有奎負固不服，國寶開示信義，有奎感悟，以其屬來歸。於是黎民降者三千戶，蠻洞降者三十所。十八年，破臨高蠻寇五百人，招降居亥、番亳、銅鼓、博吐、桐油等十九洞，遣部將韓旺率兵略大黎、密塘、橫山，誅首惡李實，火其巢，生致大鐘、小鍾諸部長十有八人，加鎮國上將軍、海北海南道宣慰使都元帥。供給占城軍餉，事集而民不擾。二十三年，遷廣南西道宣慰使。二十四年，入覲，帝慰勞之。二十五年，進輔國上將軍、都元帥、參知政事，行尚書省事。以軍事至贛州，得疾，卒於傳舍，年五十九。

子斌，襲職，累官加賜金虎符、海北海南宣慰使都元帥。贇，上副萬戶，佩金虎符，鎮福州。次鼎；次鉉。

　　○張立

　　張立，泰安長清人。初隸嚴實麾下，略江淮有功，署為百戶。歲戊午，憲宗徵蜀，徵諸道兵，立從行。次大獲山，宋人阻山為城，帶江為池，恃以自固，立統銳卒，攻陷外堡，奪戰船百餘艘。復從攻釣魚山，有功，賜金帛。中統初，從世祖北征，還，授管軍總把，賜銀符，進侍衛軍鎮撫，換金符，改侍衛軍千戶。尋遷左衛親軍副都指揮使，賜金虎符。十四年春，率步卒千人轉粟赴和林​​，道出應昌。會酋帥畔換謀不軌，以射士三千踵其後，欲乘間奪其資糧。立覺其有異，急命環車為柵以備之。賊眾已合，矢如雨下。初，立之發上都也，每車載二板，以備不虞。至是，建板於車，矢不能入，騎卒稍前，即以戈撞之，強弩繼發，賊不得近。相持連日，乃解去。是歲，增置前後衛兵，進明威將軍、後衛親軍都指揮使，賜雙珠虎符，加昭勇大將軍，以老乞退。

　　子圭襲。圭卒，子伯潛襲。

　　○齊秉節

　　齊秉節，字子度，濱州蒲台人。父圭，從嚴實攻歸德、廬州，有功，授無棣縣尹，攝徵行千戶，後兼總管，鎮棗陽。中統三年，李璮以益都叛，徵諸道兵進討，棗陽精銳盡行，僅留羸卒千餘。圭時攝萬戶府事，與宋襄、郢對壘。敵來覘虛實，圭城守周密，以東門外壕狹小可越，命濬之為備。宋將聶都統、陳總管果率兵萬餘抵城東門，以板渡壕，壕廣，板不能及，圭率眾力戰，敵退走，城賴以完。事聞，賜金符，真授千戶。至元三年，告老，舉秉節自代。

秉節魁偉沈毅，涉獵書史，稍知兵法，襲父爵，仍鎮棗陽。五年，從伐宋，築新城白河口堡鹿門山，略地郢州大洪山黃仙洞，數著戰功。七年，升上千戶，權萬戶。十一年，從丞相伯顏至郢，蕩舟由陸入江，攻武磯堡，擒宋將閻都統。十二年，國兵敗宋賈似道、孫虎臣舟師於丁家洲，命秉節屯建康，與宋將趙淮戰於西離山，追至溧陽，自辰及午，宋軍乃退。八月，遷武義將軍。十二月，從定太平、安慶諸郡，與宋將張諮議戰於崑山，殺之。十四年，授宣武將軍、管軍總管。時黃州复叛，令秉節往討，斬餘總轄於陣。十七年，授明威將軍。二十三年，移鎮饒州。安仁劇賊蔡福一叛，秉節與有司會兵討之，擒福一，餘黨悉平。二十五年，升廣威將軍、棗陽萬戶府副萬戶。二十八年，卒，年六十二。子英襲。

　　○張萬家奴

張萬家奴，父札古帶，事睿宗於潛邸。從破金有功，賜虎符，授河東南北路船橋隨路兵馬都總管萬戶。從西征，下興元，圍嘉定，歿於軍。萬家奴數從都元帥大答火魯征討，有功。中統二年，從都元帥紐璘入朝，授以父官。宋兵入成都，從行院阿脫擊破之。至元四年，帥師會立眉、簡二州。從也速答兒攻瀘州，大敗宋軍，殺傷過半，俘四十餘人以歸。七年，率諸軍城張廣平，與宋人戰，斬首三百餘級，獲都統一人。從攻重慶，破朝陽寨，圍嘉定，柵平康、太和、懷遠諸寨，分兵以守之，且日出師，水陸接戰，功居多。而諸將攻瀘州，往往失利，乃詣闕請自任以攻取之效，許之。遂率舟師百五十艘，自桃竹灘至折魚灘，分守江面，謹風火，嚴號令，約日進攻。先據神臂門，為梯衝登城，殺二百餘人，斬關而入，遂拔之，加昭勇大將軍。會圍重慶，將其眾斷馬湖江，分兵水陸往來為遊徼，加昭毅大將軍。以所部轉餉成都及下流諸屯，尋遷招討使。與都元帥藥剌海討亦奚不薛蠻，平之，進副都元帥。詔其子孝忠為船橋萬戶。以萬家奴將四川、湖南兵徵哈剌章。時雲南惡昌、多興、羅羅諸蠻皆叛，殺掠使者，劫奪人民，州郡莫能製，遂以其兵討之，剿其眾，民為之立祠。二十年，從征緬，戰死之。雲南王命其子保童將其軍從征，入太公城，有功，襲副都元帥。又從徵至甘州山丹，亦戰死。

　　孝忠少從父軍中，好攻戰。至元十九年，從都元帥也速答兒討亦奚不薛蠻，遇其眾於會靈關，追至沙溪，敗之。進攻龍家寨阿那關，克之，遂攻亦奚不薛營，大破之。又以八百人敗阿永蠻於鹿札河，乘勝至打鼓寨，連破之。諸蠻平，以功賜金帛、弓矢、鞍轡，還軍成都。二十二年，從討烏蒙蠻。复擊降大壩都掌、蟻子諸蠻，加明威將軍。二十七年，詔從西征，至沙、瓜諸州，還，賜虎符，僉書四川等處行樞密院事。院罷，以本軍萬戶鎮成都，卒。

　　○郭昂

　　郭昂，字彥高，彰德林州人。習刀槊，能挽強，稍通經史，尤工於詩。至元二年，上書言事，平章廉希憲材之，授山東統軍司知事，尋改經歷，遷襄陽總軍司，轉沅州安撫司同知，佩金符，招降溪洞八十餘柵。播州張華聚眾容山，昂率兵屠之，山徭、木貓、土獠諸洞盡降。十六年，以諸洞酋入朝，帝賜金綺衣、鞍轡，進安遠大將軍。徇沅州西南界，復新化、安仁二縣，擒劇賊張虎，縱之曰：「汝非吾敵，願降即來，不然，吾复擒汝不難也。」明日，虎降，併其眾三千餘人，悉使歸民籍。軍還，眾斂白金以獻，一無所受。行至江陵，眾復從致金而去，昂悉上之行省，宰臣令藏於庫，以示諸將。二十六年，江西盜起，昂討之，進逼南安明揚、上龍、岩湖、綠村、石門、雁湖、赤水、黑風峒諸蠻，立太平寨而還。會大饑，以賊酋家資分賑之。授萬戶，賜金虎符，鎮撫州。未幾，省檄昂赴廣東監造戰船，行至廣東界，遇盜，移檄諭以禍福。廣東素服其威信，及見其檄，即俱降。授廣東宣慰使，卒，年六十一。

　　子震，杭州路鎮守萬戶。惠，僉江西廉訪司事。豫，知寧都州。

　　○綦公直

　　綦公直，益都樂安人，世業農。至元五年，為益都勸農官。九年，為沂、莒、膠、密、寧海五州都城池所千戶。十年，賜金符，命造徵日本戰船於高麗。時宋未下，世祖知其勇，遣使召見，俾與乎不烈拔都等領兵，同行荊南等處招討司事。抵峽州青草灘，霖雨，不進，還屯玉泉山。率兵三千攻安進下寨，破之，殺宋軍百餘人，獲牛馬七百。還至襄陽，樞密院命督造戰艦、運舟。襄陽既下，奉旨領鄭州、光化、唐州漢軍，及郢、复熟券軍九千二百人，從諸軍南伐。十二年冬，至隆興。宋軍突出城門逆戰，公直敗之，追抵城下，遂逾壕拔木，焚其樓櫓，斬首萬餘級，生擒七百人，隆興降。由是南安、吉、贛皆望風款附，平堡柵六百餘所。公直又令第三子忙古台攻梅關，破淮德山寨，入廣東，至南海，皆下之。詔授公直武毅將軍、管軍上千戶。召入，加昭勇大將軍、管軍萬戶，佩金虎符，領侍衛親軍。時伯延伯答罕、禿忽魯叛於西夏，命公直率軍討平之。十八年五月，升輔國上將軍、都元帥、宣慰使，鎮別十八里。

　　初，帝詔以子泰襲萬戶。公直自陳父年老，乞以泰為樂安縣尹，就養其父，制可，仍終身勿徙他職。至是，乃以忙古台襲萬戶，佩金虎符，從之鎮。公直陛辭，曰：「臣父喪五年，願葬以行。」帝許之。至家，葬事畢，遂計樂安稅課及貧民逋負，悉以賜金代輸之，乃行。二十三年，諸王海都叛，侵別十八里，公直從丞相伯顏進戰於洪水山，敗之。追擊浸遠，援兵不至，第五子瑗力戰而死，公直與妻及忙古台俱陷焉。二十四年，忙古台奔還，授定遠大將軍、中侍衛親軍副都指揮使，改湖州砲手軍匠萬戶。討衢州山賊，有功，加昭勇大將軍。泰後終於知寧海州。

　　○楊賽因不花

楊賽因不花，初名漢英，字熙載，賽因不花，賜名也。其先太原人。唐季南詔陷播州，有楊端者，以應募起，竟復播州，遂使領之。五代以來，世襲其職。五傳至昭，無子，以族子貴遷嗣。又八傳至粲，粲生價，價生文，文生邦憲，皆仕宋，為播​​州安撫使。至元十三年，宋亡，世祖詔諭之，邦憲奉版籍內附，授龍虎衛上將軍、紹慶珍州南平等處沿邊宣慰使、播州安撫使，卒，年四十三，贈推忠效順功臣、平章政事，追封播國公，諡惠敏。

漢英，邦憲子也，生五歲而父卒。二十二年，母田氏攜至上京，見世祖於大安閣。帝呼至禦榻前，熟視其眸子，撫其頂者久之，乃諭宰臣曰：「楊氏母子孤寡，萬里來庭，朕甚憫之。」遂命襲父職，錫金虎符，因賜名賽因不花。及陛辭，詔中書錫宴，賜金幣彩繒，賚其從者有差。二十五年，再入覲，時年十二，帝見其應對明敏，稱善者三。復因宰臣奏安邊事，帝益嘉之。是年，改安撫司為宣撫司，授宣撫使，尋升侍衛親軍都指揮使。

成宗即位，賽因不花兩入見，贈諡二代。大德五年，宋隆濟及折節等叛，詔湖廣行省平章劉二拔都、指揮使也先忽都魯率兵偕賽因不花討之。六年秋九月，師出播境，連與賊遇，破之。前駐蹉泥，賊騎猝至，賽因不花奮擊先進，大軍繼之，賊遂潰，乘勝逐北，殺獲不可勝計。遂降阿苴，下笮籠，望塵送款者相繼。七年正月，進屯暮窩，賊眾復合，又與戰於墨特川，大破之。折節懼，乞降，斬之，又擒斬隆濟等，西南夷悉平。八年，賽因不花復入見，進資德大夫。至大四年，加勳上護軍，詔許世襲。播南盧崩蠻內侵，詔賽因不花暨恩州宣慰使田茂忠率兵討之，以疾卒於軍，年四十。贈推誠秉義功臣、銀青榮祿大夫、平章政事、柱國，追封播國公，諡忠宣。子嘉貞嗣。

　　○鮮卑仲吉

　　鮮卑仲吉，中山人。歲乙亥，國兵定中原，仲吉首率平灤路軍民詣軍門降，太祖命為灤州節度使。從阿術魯南征，充右副元帥，攻取信安、關州諸城，以功賜虎符，授河北等路漢軍兵馬都元帥。歲壬辰，平蔡有功，加金吾衛上將軍、興平路都元帥、右監軍、永安軍節度使，兼灤州管內觀察使、提舉常平倉事、開國侯，尋卒。

子準，充管軍千戶，從札台火兒赤東征高麗。中統元年，賜金符，扈駕徵阿里不哥，以功受上賞。三年，從征李璮。至元十年，授侍衛親軍千戶、昭武大將軍、大都屯田萬戶，佩虎符，卒。

子誠襲，授宣武將軍、高郵上萬戶府副萬戶，佩虎符，改授懷遠大將軍、僉武衛親軍都指揮使司事。領兵徵爪哇，攻八百媳婦國，使廣東，克勤於役，尋以疾卒。子忽篤土襲。

　　○完顏石柱

完顏石柱，祖德住，仕金為管軍千戶。父拿住，歸太祖，從征西域、河西，又從太宗攻下鳳翔、同州，有功，賜號八都兒，佩銀符，為同州管民達魯花赤，改賜金符，兼徵行千戶，總管八都軍。憲宗以拿住年老，命石柱襲其職。己未，石柱從世祖徵合剌章還，都元帥紐璘攻馬湖江，石柱奪浮橋，與宋兵戰，有功，賞白金七百五十兩。軍隆化縣，與宋兵戰，大敗之。中統二年，授徵行萬戶，佩金符。三年，從都元帥帖哥攻嘉定，有功，改賜金虎符。至元四年，敗宋兵於九頂山，生獲四十餘人。五年，攻瀘州之水寨，擊五獲寨，渡馬湖江，迎擊宋兵，敗之。從行省也速帶兒攻建都，建都降，從攻嘉定，复瀘州，取重慶，石柱之功居多。十四年，遷昭勇大將軍。十六年，授四川東道宣慰使。十七年，改鎮國上將軍、四川西道宣慰使，總管隨路八都萬戶。二十年，拜四川行省參知政事，卒。弟真童，襲為隨路八都萬戶。


Chinese text: This work was published before January 1, 1923, and is in the
public domain worldwide because the author died at least 100 years ago.
