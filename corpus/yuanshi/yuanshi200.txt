古者女子之居室也，必有傅姆師保為陳詩書圖史以訓之。凡左右佩服之儀，內外授受之別，與所以事父母舅姑之道，蓋無所不備也。而又有天子之后妃，諸侯之夫人，躬行於上，以率化之。則其居安而有淑順之稱，臨變而有貞特之操者，夫豈偶然哉。後世此道既廢，女生而處閨闥之中，溺情愛之私，耳不聆箴史之言，目不睹防範之具，由是動逾禮則，而往往自放於邪僻矣。苟於是時而有能以懿節自著者焉，非其生質之美，則亦豈易致哉。史氏之書，所以必錄而弗敢略也。

元受命百餘年，女婦之能以行聞於朝者多矣，不能盡書，採其尤卓異者，具載於篇。其間有不忍夫死，感慨自殺以從之者，雖或失於過中，然較於苟生受辱與更適而不知愧者，有間矣。故特著之，以示勸勵之義云。

　　崔氏，周術忽妻也。丁亥歲，從術忽官平陽。金將來攻城，克之，下令官屬妻子敢匿者死。時術忽以使事在上黨，崔氏急即抱幼子禎以詭計自言於將，將信之，使軍吏書其臂出之。崔氏曰：「婦人臂使人執而書，非禮也。」以金賂吏，使書之紙。吏曰：「吾知汝誠賢婦，然令不敢違。」命崔自揎袖，吏懸筆而書焉。既出，有言其詐者，將怒，命追之。崔與禎伏土窖三日，得免，既與術忽會。未幾，術忽以病亡，崔年二十九，即大慟柩前，誓不更嫁，斥去麗飾，服皁布弊衣，放散婢僕，躬自紡績，悉以資產遺親舊。有權貴使人諷求娶，輒自爬毀其面不欲生。四十年未嘗妄言笑，預吉會。治家教子有法，人比古烈婦云。

　　周氏，平​​灤石城人。年十六適李伯通，生一子，名易。金末，伯通監豐潤縣，國兵攻之，城破，不知所終。周氏與易被虜，謂偕行者曰：「人苟愛其生，萬一受辱，不如死也。」即自投於塹。主者怒，拔佩刀三刃其體而去，得不死。遂攜易而逃，間關至汴，績紝以自給，教易讀書有成。

　　楊氏，東平須城人。夫郭三，從軍襄陽，楊氏留事舅姑，以孝聞。至元六年，夫死戍所，母欲奪嫁之，楊氏號痛自誓，​​乃已。久之，夫骨還，舅曰：「新婦年少，終必他適，可令吾子鰥處地下耶！」將求里人亡女骨合瘞之。楊氏聞，益悲，不食五日，自經死，遂與夫共葬焉。

　　胡烈婦，渤海劉平妻也。至元七年，平當戍棗陽，車載其家以行。夜宿沙河傍，有虎至，銜平去。胡覺起追及之，持虎足，顧呼車中兒，取刀殺虎，虎死，扶平還至季陽城求醫，以傷卒。縣官言狀，命卹其母子，仍旌異之。

至大間，建德王氏女，父出耘舍傍，遇豹，為所噬，曳之升山。父大呼，女識父聲，驚趨救，以父所棄鋤擊豹腦，殺之，父乃得生。

闞文興妻王氏，名醜醜，建康人也。文興從軍漳州，為其萬戶府知事，王氏與俱行。至元十七年，陳吊眼作亂，攻漳州，文興率兵與戰，死之。王氏被掠，義不受辱，乃紿賊曰：「俟吾葬夫，即汝從也。」賊許之，遂脫，得負屍還，積薪焚之。火既熾，即自投火中死。至順三年，事聞，贈文興侯爵，諡曰英烈；王氏曰貞烈夫人。有司為立廟祀之，號「雙節」云。

郎氏，湖州安吉人，宋進士硃甲妻也。硃嘗仕浙東，以郎氏從。至元間，硃歿，郎氏護喪還至玉山里，留居避盜。勢家柳氏欲強聘之，郎誓不從，夜棄裝奉柩遁。柳邀之中道，复死拒，得免。家居，養姑甚謹。姑嘗病，郎禱天，刲股肉進啖而愈。後姑喪，以哀聞。大德十一年，旌美之。

又有東平鄭氏、大寧杜氏、安西楊氏，並少寡守志，割體肉療姑病。

秦氏二女，河南宜陽人，逸其名。父嘗有危疾，醫云不可攻。姊閉戶默禱，鑿己腦和藥進飲，遂愈。父後復病欲絕，妹刲股肉置粥中，父小啜即蘇。

　　孫氏女，河間人。父病癩十年，女禱於天，求以身代，且吮其膿血，旬月而愈。

　　許氏女，安豐人。父疾，割股噉之乃痊。

　　張氏女，廬州人，嫁為高垕妻。母病目喪明，張氏歸省，抱母泣，以舌舐之，目忽能視。

　　州縣各以狀聞，褒表之。

　　焦氏，涇陽袁天祐妻也。天祐祖、父始皆從軍役，祖母楊氏、母焦氏並家居守志。至元二十三年，天祐復從徵死甘州，妻焦氏年少，宗族欲改嫁之。焦氏哭且言曰：「袁氏不幸三世早寡，自祖姑以來，皆守節義，豈可至吾而遂廢乎！吾生為袁氏婦，死則葬袁氏土爾，終不能改容事他人也。」眾不敢復言。

周氏，澤州人，嫁為安西張興祖妻。年二十四，興祖歿，舅姑欲使再適，周氏弗從，曰：「妾家祖、父皆早世，妾祖母、妾母並以貞操聞，妾或中道易節，是忘故夫而辱先人也。夫忘故夫不義，辱先人不孝，不孝不義，妾不為也。」遂居嫠三十年，奉舅姑，生事死葬無違禮。其父與外祖皆無後，葬祭之禮亦周氏主之。

　　有司以聞，並賜旌異。

　　趙孝婦，德安應城人。早寡，事姑孝。家貧，傭織於人，得美食必持歸奉姑，自啖粗糲不厭。嘗念姑老，一旦有不諱，無由得棺，乃以次子鬻富家，得錢百緡，買杉木治之。棺成，置於家。南鄰失火，時南風烈甚，火勢及孝婦家，孝婦亟扶姑出避，而棺重不可移，乃撫膺大哭曰：「吾為姑賣兒得棺，無能為我救之者，苦莫大焉！」言畢，風轉而北，孝婦家得不焚，人以為孝感所致。

霍氏二婦尹氏、楊氏，夫家鄭州人。至元間，尹氏夫耀卿歿，姑命其更嫁，尹氏曰：「婦之行一節而已，再嫁而失節，妾不忍為也。」姑曰：「世之婦皆然，人未嘗以為非，汝獨何恥之有？」尹氏曰；「人之志不同，妾知守妾志爾。」姑不能強。楊氏夫顯卿繼歿，慮姑欲其嫁，即先白姑曰：「妾聞娣姒猶兄弟也，宜相好焉。今姒既留，妾可獨去乎，願與共修婦道，以終事吾姑。」姑曰：「汝果能若是，吾何言哉！」於是同處二十餘年，以節孝聞。

又有邠州任氏、乾州田氏，皆一家一婦，俱少寡誓不他適，戮力蠶桑，以養舅姑。

　　事聞，並命褒表。

　　王德政妻郭氏，大名人。少孤，事母張氏孝謹，以女儀聞於鄉。及笄，富貴家慕之，爭求聘，張氏不許。時德政教授里中，年四十餘，貌甚古陋，張氏以貧不能教二子，欲納德政為婿，使教之。宗族皆不然，郭氏慨然願順母志。既婚，與德政相敬如賓，囑教二弟有成。未幾德政卒，郭氏年方二十餘，勵節自守，甚有貞名。大德間表其家。

　　只魯花真，蒙古氏。年二十六，夫忽都病卒，誓不再醮，孝養舅姑。逾二十五年，舅姑歿，塵衣垢面，廬於墓終身。至元間旌之。

其後，又有翼城宋仲榮妻梁氏，舅歿，負土為墳；懷孟何氏、大名趙氏，並以夫歿守志，養舅姑以壽終，親負土築其墳，高三丈餘。

　　段氏，隆興霍榮妻也。榮無子，嘗乞人為養子。榮卒，段氏年二十六，養舅姑以孝稱。舅姑歿，榮諸父仲汶貪其產，謂段曰：「汝子假子也，可令歸宗。汝無子，宜改適，霍氏業汝無預焉。」段曰：「家資不可計，但再醮非義，尚容妾思之。」即退入寢室，引針刺面，墨漬之，誓死不貳。大德二年，府上狀中書，給羊酒幣帛，仍命旌門，复役如製。

又有興和吳氏，自刺其面；成紀謝思明妻趙氏，自髡其發；冀寧田濟川妻武氏、溧水曹子英妻尤氏，囓指滴血，並誓不更嫁。各以有司為請旌之。

　　硃虎妻茅氏，崇明人。大德間，虎官都水監，坐罪籍其家，吏錄送茅氏及二子赴京師。太醫提點師甲乞歸家，欲妻之。茅氏誓死不從，母子三人以裾相結連，晝夜倚抱號哭，形貌銷毀。師知不可奪，釋之。茅氏托居永明尼寺，憂憤不食卒。

　　聞氏，紹興俞新之妻也。大德四年，新之歿，聞氏年尚少，父母慮其不能守，欲更嫁之。聞氏哭曰：「一身二夫，烈婦所恥。妾可無生，可無恥乎！且姑老子幼，妾去當令誰視也？」即斷發自誓。父知其志篤，乃不忍強。姑久病風，且失明，聞氏手滌溷穢不怠，時漱口上堂舐其目，目為復明。及姑卒，家貧，無資傭工，與子親負土葬之，朝夕悲號，聞者慘惻。鄉里嘉其孝，為之語曰：「欲學孝婦，當問俞母。」

　　又有劉氏，渤海李伍妻也。少寡，父母使再醮，不從。舅患疽，劉禱於天，數日潰，吮其血，乃愈。既而親挽小車，載舅詣岳祠以答神貺。

　　馬英，河內人，性孝友。父喪哀毀，二兄繼歿，英獨事母甚謹，又奉二寡嫂與居，使得保全嫠節。及喪母，卜地葬諸喪，親負土為四墳，手植松柏，廬墓側終身。

　　趙氏女名玉兒，冠州人。嘗許為李氏婦，未婚夫死，遂誓不嫁，以養父母。父母歿，負土為墳，鄉里稱孝焉。

馮氏，名淑安，字靜君，大名宦家女，山陰縣尹山東李如忠繼室也。如忠初娶蒙古氏，生子任，數歲而卒。大德五年，如忠病篤，謂馮曰：「吾已矣，其奈汝何？」馮氏引刀斷發，自誓不他適。如忠歿兩月，遺腹生一子，名伏。李氏及蒙古氏之族在北，聞如忠歿於官，家多遺財，相率來山陰。馮氏方病，乘間盡取其貲及子任以去。馮不與較，一室蕭然，唯餘如忠及蒙古氏之柩而已。朝夕哭泣，鄰里不忍聞。久之，鬻衣權厝二柩蕺山下，攜其子廬墓側。時年始二十二，羸形苦節，為女師以自給。父母來視之，憐其孤苦，欲使更事人，馮爪面流血，不肯從。居二十年，始護喪歸葬汶上。齊魯之人聞之，莫不嘆息。

　　李君進妻王氏，遼陽人。大德八年，君進病卒，卜葬，將發引，親戚鄰里咸會。王氏謂眾曰：「夫婦死同穴，義也。吾得從良人逝，不亦可乎！」因撫棺大慟，嘔血升許，即僕於地死。眾為斂之，與夫連柩出葬，送者數百人，莫不灑泣。

移剌氏，同知湖州路事耶律忽都不花妻也。夫歿，割耳自誓。既葬，廬墓側，悲號不食死。

　　趙氏名哇兒，大寧人。年二十，夫蕭氏病劇，謂哇兒曰：「我死，汝年少，若之何？」哇兒曰：「君幸自寬，脫有不可諱，妾不獨生，必從君地下。」遂命匠制巨棺。夫歿，即自經死，家人同棺斂葬焉。

又有雷州硃克彬妻周氏，大都費岩妻王氏、買哥妻耶律氏，曹州鄭臘兒妻康氏，陝州陳某妻別娥娥，大同宋堅童妻班氏、李安童妻胡氏，晉州劉恕妻趙氏，冀寧王思忠妻張氏，饒州劉楫妻趙氏，東平徐順妻彭氏，大寧趙澐兒妻安氏、陳恭妻張氏、武壽妻劉氏、宋敬先妻謝氏、撒里妻蕭氏，古城魏貴妻周氏，任城郭灰兒妻趙氏，棗陽硃某妻丁氏，葉縣王保子妻趙氏，興州某氏妻魏氏，灤州裴某妻董貴哥，成都張保童妻郝氏，利州高塔必也妻白氏，河南楊某妻盧氏，蒙古氏太術妻阿不察、相兀孫妻脫脫真，並以早寡不忍獨生，以死從夫者。

事聞，悉命褒表，或賜錢贈諡云。

　　朱淑信，山陰人。少寡，誓不再嫁。一女妙淨，幼哭父雙目並失明。及長，擇偶者不至，家貧歲凶，母子相依，以苦節自厲。士人王士貴重其孝，乃求娶焉。

　　葛妙真，宣城民家女。九歲，聞日者言，母年五十當死，妙真即悲憂祝天，誓不嫁，終身齋素，以延母年。母后年八十一卒。

　　畏吾氏三女，家錢塘。諸兄遠仕不歸，母思之疾，三女欲慰母意，乃共斷發誓天，終身不嫁以養母，同力侍護四十餘年。母竟以壽終。

　　事上，並賜旌異。

　　王氏，燕人張買奴妻也。年十六，買奴官錢塘病歿，葬城西十里外。王氏每旦被髮步往奠之，伏墓大慟欲絕，久而致疾。舅姑力止其行，乃已。服闋，舅姑謂之曰：「吾子已歿，新婦年尚少，宜自圖終身計，毋徒淹吾家也。」王氏泣曰：「父母命妾奉箕帚於張氏，今夫不幸早逝，天也。此足豈可復履他人門乎！」固不從。煢居三十年，貞白無少玷。

又有馮翊王義妻盧氏、睢陽劉澤妻解氏、東平楊三妻張氏，並守志有節。命旌其門。

張義婦，濟南鄒平人，年十八歸里人李伍。伍與從子零戍福寧、未幾死戍所。張獨家居，養舅姑甚至。父母舅姑病，凡四刲股肉救不懈。及死，喪葬無遺禮。既而歎曰：「妾夫死數千里外，妾不能歸骨以葬者，以舅姑父母在，無所仰故也。今不幸父母舅姑已死，而夫骨終暴棄遠土，使無妾即已，妾在，敢愛死乎！」乃臥積冰上，誓曰：「天若許妾取夫骨，雖寒甚，當得不死。」踰月，竟不死。鄉人異之，乃相率贈以錢，大書其事於衣以行。行四十日，至福寧，見零，問夫葬地，則榛莽四塞，不可識。張哀慟欲絕。夫忽降於童，言動無異其生時，告張死時事，甚悲，且指示骨所在處。張如其言發得之，持骨祝曰：「爾信妾夫耶？入口當如冰雪，黏如膠。」已而果然。官義之，上於大府，使零護喪還，給錢使葬，仍旌門，復其役。

　　丁氏，新建鄭伯文妻也。大德間，伯文病將歿，丁氏與訣曰：「妾自得侍巾櫛，誓與偕老。君今不幸疾若是，脫有不諱，妾當從。但君父母已老，無他子婦侍養，妾苟復自亡，使君父母食不甘味，則君亦不瞑目矣。妾且忍死，以奉其餘年，必不改事他人，以負君於冥冥也。」伯文卒，丁氏年二十七，居喪哀毀。服既除，父母屢議奪嫁之，丁氏每聞必慟哭曰：「妾所以不死者，非苟生有他志也，與良人約，將以事舅姑耳。今舅姑在堂固無恙，妾可棄去而不信於良人乎！」父遂止。舅姑嘗病，丁氏夙夜護視，衣不解帶。及死，喪葬盡禮。事上，表其門。

　　白氏，太原人。夫慕釋氏道，棄家為僧。白氏年二十，留養姑不去，服勤績紝，以供租賦。夫一日還，迫使他適，白斷發誓不從，夫不能奪，乃去。姑年九十卒，竭力營葬，畫姑像祀之終身。

　　趙美妻王氏，內黃人。至治元年，美溺水死，王氏誓守忠，舅姑念其年少無子，欲使更適人。王氏曰：「婦義無再醮，且舅姑在，妾可棄而去耶！」舅姑乃欲以族侄與繼婚，王氏拒不從。舅姑迫之力，王氏知不免，即引繩自經死。

　　李冬兒，甄城人，丁從信妻也。年二十三，從信歿，服闋，父母呼歸問之，曰：「汝年少居孀，又無子，何以自立，吾為汝再擇婿何如？」冬兒不從，詣從信塚哭，欲縊墓樹上，家人防之，不果。日暮還從信家，夜二鼓，入室更新衣，自經死。

　　李氏，濱州惠高兒妻也。年二十六，高兒歿，父欲奪歸嫁之，李氏不從，自縊而死。

脫脫尼，雍吉剌氏，有色，善女工。年二十六，夫哈剌不花卒。前妻有二子皆壯，無婦，欲以本俗制收繼之，脫脫尼以死自誓。二子復百計求遂，脫脫尼恚且罵曰：「汝禽獸行，欲妻母耶，若死何面目見汝父地下？」二子慚懼謝罪，乃析業而居。三十年以貞操聞。

　　王氏，成都李世安妻也。年十九，世安卒，夫弟世顯欲收繼之。王氏不從，引刃斷發，復自割其耳，創甚。親戚驚嘆，為醫療百日乃愈。

　　狀上，並旌之。

趙彬妻朱氏，名錦哥，洛陽人也。天歷初，西兵掠河南，朱氏遇兵五人，被執，逼與亂。朱氏拒曰：「我良家婦，豈從汝賊耶！」兵怒，提曳棰楚之。朱氏度不能脫，即紿謂​​之曰：「汝幸釋我，舍後井傍有瘞金，當發以遺​​汝。」兵信之，乃隨其行。朱氏得近井，即抱三歲女踴身赴井中死。

是歲，又有偃師王氏女名安哥，從父避兵邙山丁家洞。兵入，搜得之，見安哥色美，驅使出，欲污之。安哥不從，投澗死。

　　有司言狀，並表其廬。

貴哥，蒙古氏，同知宣政院事羅五十三妻也。天歷初，五十三得罪，貶海南，籍其家，詔以貴哥賜近侍卯罕。卯罕親率車騎至其家迎之。貴哥度不能免，令婢僕以飲食延卯罕於事，如厩自經死。

　　台叔齡妻劉氏，順寧人也。粗知書，克修婦道。一日地震屋壞，壓叔齡不能起，家复失火，叔齡母前救不得，欲就焚。叔齡望見，呼曰：「吾已不可得出，當亟救吾母。」劉謂夫妹曰：「汝救汝母，汝兄必死，吾不用復生矣。」即自投火中死。火滅，家人得二屍燼中，猶手相握不開。官嘉其烈，上於朝，命錄付史臣。

　　李智貞，建寧浦城人。父子明，無子。智貞七歲能讀書。九歲母病，調護甚謹。及卒，哀慟欲絕，不茹葷三年，治女工供祭祀，及奉父甘旨不乏，鄉里稱為孝女。父嘗許為鄭全妻，未嫁，從父客邵武。邵武豪陳良悅其慧，強納采求聘，智貞斷發拒之，且數自求死，良不能奪，卒歸全。事舅姑父母皆有道。泰定間，全病歿，智貞悲泣不食，數日而死。

　　蔡三玉，龍溪陳端才妻也。盜起漳州，掠龍溪，父廣瑞與端才各竄去，三玉獨偕夫妹出避鄰祠中。盜入，斫夫妹，見三玉美，不忍傷，與里婦歐氏同驅納舟中。行至柳營江，迫妻之。三玉佯許諾，因起更衣，自投江水而死。越三日，屍流至廣瑞舟側，廣瑞識為女，收斂之。歐氏脫歸言狀，有司高其操，為請表之。乃命旌門复役，仍給錢以葬。


Chinese text: This work was published before January 1, 1923, and is in the
public domain worldwide because the author died at least 100 years ago.
