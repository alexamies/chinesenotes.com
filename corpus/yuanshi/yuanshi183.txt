王守誠

　　王守誠，字君實，太原陽曲人。氣宇和粹，性好學，從鄧文原、虞集遊，文辭日進。泰定元年，試禮部第一，廷對賜同進士出身，授秘書郎。遷太常博士，續編《太常集禮》若干卷以進。轉藝林庫使，與著《經世大典》。拜陝西行台監察御史。除奎章閣鑑書博士。拜監察御史。僉山東廉訪司事。改戶部員外郎、中書右司郎中。拜禮部尚書。與修遼、金、宋三史，書成，擢參議中書省事。調燕南廉訪使。至正五年，帝遣使宣撫四方，除守誠河南行省參知政事，與大都留守答爾麻失裡使四川，首薦雲南都元帥述律鐸爾直有文武材。初，四川廉訪使某與行省平章某不相能，誣宣使蘇伯延行賄於平章某，瘐死獄中。至是，伯延親屬有訴。會茶鹽轉運司官亦訟廉訪使累受金，廉訪使倉皇去官，至揚州死。副使而下，皆以事罷。憲史四人、奏差一人，籍其家而竄之，餘皆斥去。重慶銅梁縣尹張文德，出遇少年執兵刃，疑為盜，擒執之，果拒敵。文德斬其首，得懷中帛旗，書曰南朝趙王。賊黨聞之，遂焚劫雙山。文德捕殺百餘人。重慶府官以私怨使縣吏誣之，乃議文德罪，比不即捕強盜例加四等。遇赦免，猶擬杖一百。守誠至，為直其事。他如以贓罪誣人，動至數千緡，與夫小民田婚之訟，殆百十計，守誠皆辨析詳讞，辭窮吐實，為之平反。州縣官多取職田者，累十有四人，悉厘正之。因疏言：「仕於蜀者，地僻路遙，俸給之薄，何以自養。請以戶絕及屯田之荒者，召人耕種，收其入以增祿秩。」宜賓縣尹楊濟亨欲於蟠龍山建憲宗神御殿，儒學提舉謝晉賢請復文翁石室為書院，皆採以上聞成之，風采聳動天下，論功居諸道最。進資政大夫、河南行省左丞。未上，母劉氏歿於京師，聞喪亟歸，遂遘疾，以至正九年正月卒，年五十有四。帝賜鈔萬緡，諡文昭。有文集若干卷。

　　○王思誠

　　王思誠，字致道，兗州嵫陽人。天資過人，七歲，從師授《孝經》、《論語》，即能成誦。家本業農，其祖佑詬家人曰：「兒大不教力田，反教為迂儒邪！」思誠愈自力弗懈。後從汶陽曹元用遊，學大進。中至治元年進士第，授管州判官，召為國​​子助教，改翰林國史院編修官。尋升應奉翰林文字，再轉為待制。至正元年，遷奉議大夫、國子司業。二年，拜監察御史，上疏言：「京畿去年秋不雨，冬無雪，方春首月蝗生，黃河水溢。蓋不雨者，陽之亢，水湧者，陰之盛也。嘗聞一婦銜冤，三年大旱，往歲伯顏專擅威福，仇殺不辜，郯王之獄，燕鐵木兒宗黨死者，不可勝數，非直一婦之冤而已，豈不感傷和氣邪！宜雪其罪。敕有司行禱百神，陳牲幣，祭河伯，發卒塞其缺，被災之家，死者給葬具，庶幾可以召陰陽之和，消水旱之變，此應天以實不以文也。」

行部至檀州，首言：「採金鐵冶提舉司，設司獄，掌囚之應徒配者，鈦趾以舂金礦，舊嘗給衣與食，天歷以來，水壞金冶，因罷其給，囓草飲水，死者三十餘人，瀕死者又數人。夫罪不至死，乃拘囚至於飢死，不若加杖而使速死之愈也。況州縣俱無囚糧，輕重囚不決者，多死獄中，獄吏妄報其病月日用藥次第。請定瘐死多寡罪，著為令。」又言：「至元十六年，開壩河，設壩夫戶八千三百七十有七，車戶五千七十，出車三百九十輛，船戶九百五十，出船一百九十艘，壩夫累歲逃亡，十損四五，而運糧之數，十增八九，船止六十八艘，戶止七百六十有一，車之存者二百六十七輛，戶之存者二千七百五十有五，晝夜奔馳，猶不能給，壩夫戶之存者一千八百三十有二，一夫日運四百餘石，肩背成瘡，憔悴如鬼，甚可哀也。河南、湖廣等處打捕鷹房府，打捕戶尚玉等一萬三千二百二十五戶，阿難答百姓劉德元等二千三百戶，可以簽補，使勞佚相資。 」又言：「燕南、山東，密邇京師，比歲饑饉，群盜縱橫，巡尉弓兵與提調捕盜官，會鄰境以討之，賊南則會於北，賊西則會於東，及與賊會，望風先遁，請立法嚴禁之。」又言：「初開海道，置海仙鶴哨船四十餘艘，往來警邏。今弊船十數，止於劉家港口，以捕盜為名，實不出海，以致寇賊猖獗，宜即萊州洋等處分兵守之，不令泊船島嶼，禁鎮民與梢水為婚，有能捕賊者，以船畀之，獲賊首者，賞以官。仍移江浙、河南行省，列戍江海諸口，以詰海商還者，審非寇賊，始令泊船。下年糧船開洋之前，遣將士乘海仙鶴於二月終旬入海，庶幾海道寧息。」朝廷多是其議。

松州官吏誣構良民以取賂，訴於台者四十人，選思誠鞫問，思誠密以他事入松州境，執監州以下二十三人，皆罪之。還至三河縣，一囚訴不已，俾其黨異處，使之言，囚曰：「賊向盜某芝麻，某追及，刺之幾死，賊以是圖復仇，今弓手欲捕獲功之數，適中賊計。其贓，實某妻裙也。」以裙示失主，主曰：「非吾物。」其黨詞屈，遂釋之。豐潤縣一囚，年最少，械系瀕死，疑而問之，曰：「昏暮三人投宿，將詣集場，約同行，未夜半，趣行，至一塚間，見數人如有宿約者，疑之，眾以為盜告，不從，脅以白刃，驅之前，至一民家，眾皆入，獨留戶外，遂潛奔赴縣，未及報而被收。」思誠遂正有司罪，少年獲免。出僉河南山西道肅政廉訪司事，行部武鄉縣，監縣來迓，思誠私語吏屬曰：「此必贓吏。」未幾，果有訴於道側者，問曰：「得無訴監縣敓汝馬乎？」其人曰：「然。」監縣抵罪。吏屬問思誠先知之故，曰：「衣弊衣，乘駿馬，非詐而何！」陝西行台言：「欲疏鑿黃河三門，立水陸站以達於關陝。」移牘思誠，會陝西、河南省憲臣及郡縣長吏視之，皆畏險阻，欲以虛辭復命，思誠怒曰：「吾屬自欺，何以責人！何以待朝廷！諸君少留，吾當躬詣其地。」眾惶恐從之，河中灘磧百有餘里，礁石錯出，路窮，舍騎徒行，攀藤葛以進，眾憊喘汗弗敢言，凡三十里，度其不可，乃作詩歷敘其險，執政采之，遂寢其議。

召修遼、金、宋三史，調秘書監丞。會國子監諸生相率為哄，復命為司業。思誠召諸生立堂下，黜其首為哄者五人，罰而降齋者七十人，勤者升，惰者黜，於是更相勉勵。超升兵部侍郎，監燒燕南昏鈔，忽心悸弗寧，已而母病，事畢，馳還京師侍疾。及丁內憂，扶櫬南歸。甫禫，朝廷行內外通調法，選郡縣守令，起思誠太中大夫、河間路總管。磁河水頻溢，決鐵燈幹。鐵燈幹，真定境也，召其邑吏，責而懲之。遂集民丁作堤，晝夜督工，期月而塞。复築夾堤於外，亙十餘里，命瀕河民及弓手，列置草舍於上，系木以防盜決。是年，民獲耕藝，歲用大稔。乃募民運碎甓，治郭外行道，高五尺，廣倍之，往來者無泥塗之病。南皮民父祖，嘗瀕御河種柳，輸課於官，名曰柳課。後河決，柳俱沒，官猶征之，凡十餘年，其子孫益貧，不能償，思誠連請於朝除之。郡庭生嘉禾三本，一本九莖，一本十六莖，一本十三莖，莖五六穗，僚屬欲上進，思誠曰：「吾嘗惡人行異政，沽美名。」乃止。所轄景州廣川鎮，漢董仲舒之裡也，河間尊福鄉，博士毛萇舊居也，皆請建書院，設山長員。召拜禮部尚書。

十二年，帝以四方民頗失業，命名臣巡行勸課。思誠至河間及山東諸路，召集父老，宣帝德意，莫不感泣，緘進二麥、豌豆，帝嘉之，賜上尊二。召還，遷國子祭酒，俄復為禮部尚書，知貢舉，升集賢侍講學士，兼國子祭酒。應詔言事：一曰置行省丞相以專方面；二曰寬內郡徵輸以固根本；三曰汰冗兵以省糧運；四曰改祿秩以養官廉；五曰罷行兵馬司以便詰捕；六曰复倚郭縣以正紀綱；七曰設常選以起淹滯。尋出為陝西行台治書侍御史，辭以老病，不允，力疾戒行。

十七年春，紅巾陷商州，奪七盤，進據藍田縣，距奉元一舍。思誠會豫王阿剌忒納失裡及省院官於安西王月魯帖木兒邸，眾洶懼無言，思誠曰：「陝西重地，天下之重輕系焉。察罕帖木兒，河南名將，賊素畏之，宜遣使求援，此上策也。」戍將嫉客兵軋己，論久不決，思誠曰：「吾兵弱，旦夕失守，咎將安歸！」乃移書察罕帖木兒曰：「河南為京師之庭戶，陝西實內郡之籓籬，兩省相望，互為脣齒，陝西危，則河南豈能獨安乎？」察罕帖木兒新復陝州，得書大喜，曰：「先生真有為國為民之心，吾寧負越境擅發之罪。」遂提輕兵五千，倍道來援。思誠犒軍於鳳凰山，還定守禦九事，夜宿台中，未嘗解衣。同官潛送妻子過渭北，思誠止之。分守北門，其屬聞事急，欲圖苟免，思誠從容諭之曰：「吾受國重寄，安定一方，期戮力報效，死之可也。自古皆有死，在遲與速耳。」眾乃安。既而援兵破賊，河南總兵官果以察罕帖木兒擅調，遣人問之，思誠亟請於朝，宜命察罕帖木兒專守關陝，仍令便宜行事，詔從之。

行樞密院掾史田甲，受賂事覺，匿豫邸，監察御史捕之急，並係其母，思誠過市中，見之，曰：「嘻！古者罪人不孥，況其母乎！吾不忍以子而係其母。」令釋之，不從，思誠因自劾不出，諸御史謁而謝之。初，監察御史有封事，自中丞以下，惟署紙尾，莫敢問其由，事行，始知之，思誠曰：「若是，則上下之分安在！」凡上章，必拆視，不可行者，以台印封置架閣庫。俄起五省餘丁軍，思誠爭曰：「關中方用兵，困於供給，民多愁怨，復有是役，萬一為變，所繫豈輕耶！」事遂寢。十七年，召拜通議大夫、國子祭酒，時臥疾，聞命即起，至朝邑，疾復作。十月，卒於旅舍，年六十有七。諡獻肅。

　　○李好文

李好文，字惟中，大名之東明人。登至治元年進士第，授大名路浚州判官。入為翰林國史院編修官、國子助教。泰定四年，除太常博士。會盜竊太廟神主，好文言：「在禮，神主當以木為之，金玉祭器，宜貯之別室。」又言：「祖宗建國以來，七八十年，每遇大禮，皆臨時取具，博士不過循故事應答而已。往年有詔為《集禮》，而乃令各省及各郡縣置局纂修，宜其久不成也。禮樂自朝廷出，郡縣何有哉！」白長院者，選僚屬數人，仍請出架閣文牘，以資採錄。三年，書成，凡五十卷，名曰《太常集禮》。遷國子博士。丁內憂，服闋，起為國子監丞，拜監察御史。時復以至元紀元，好文言：「年號襲舊，於古未聞，襲其名而不蹈其實，未見其益。」因言時弊不如至元者十餘事。錄囚河東，有李拜拜者，殺人，而行凶之仗不明，凡十四年不決，好文曰：「豈有不決之獄如是其久乎！」立出之。王傅撒都剌，以足蹋人而死，眾皆曰：「殺人非刃，當杖之。」好文曰：「怙勢殺人，甚於用刃，況因有所求而殺之，其情為尤重。」乃置之死，河東為之震肅。出僉河南、浙東兩道廉訪司事。

六年，帝親享太室，召僉太常禮儀院事。至正元年，除國子祭酒，改陝西行台治書侍御史，遷河東道廉訪使。三年，郊祀，召為同知太常禮儀院事。帝之親祀也，至寧宗室，遣阿魯問曰：「兄拜弟可乎？」好文與博士劉聞對曰：「為人後者，為之子也。」帝遂拜。由是每親祀，必命好文攝禮儀使。四年，除江南行台治書侍御史，未行，改禮部尚書，與修遼、金、宋史，除治書侍御史，仍與史事。俄除參議中書省事，視事十日，以史故，仍為治書。已而復除陝西行台治書侍御史，時台臣皆缺，好文獨署台事。西蜀奉使，以私憾摭拾廉訪使曾文博、僉事兀馬兒、王武事，文博死，兀馬兒誣服，武不屈，以輕侮抵罪。好文曰：「奉使代天子行事，當問民疾苦，黜陟邪正，今行省以下，至於郡縣，未聞舉劾一人，獨風憲之司，無一免者，此豈正大之體乎！」率御史力辨武等之枉，並言奉使不法者十餘事。六年，除翰林侍講學士，兼國子祭酒，又遷改集賢侍講學士，仍兼祭酒。

九年，出參湖廣行省政事，改湖北道廉訪使，尋召為太常禮儀院使。於是帝以皇太子年漸長，開端本堂，命皇太子入學，以右丞相脫脫、大司徒雅不花知端本堂事，而命好文以翰林學士兼諭德。好文力辭，上書宰相曰：「三代聖王，莫不以教世子為先務，蓋帝王之治本於道，聖賢之道存於經，而傳經期於明道，出治在於為學，關係至重，要在得人。自非德堪範模，則不足以輔成德性。自非學臻閫奧，則不足以啟迪聰明。宜求道德之鴻儒，仰成國家之盛事。而好文天資本下，人望素輕，草野之習，而久與性成，章句之學，而浸以事廢，驟膺重托，負荷誠難。必別加選掄，庶幾國家有得人之助，而好文免妨賢之譏。」丞相以其書聞，帝嘉嘆之，而不允其辭，好文言：「欲求二帝三王之道，必由於孔氏，其書則《孝經》、《大學》、《論語》、《孟子》、《中庸》。」乃摘其要略，釋以經義，又取史傳及先儒論說，有關治體而協經旨者，加以所見，仿真德秀《大學衍義》之例，為書十一卷，名曰《端本堂經訓要義》，奉表以進，詔付端本堂，令太子習焉。好文又集歷代帝王故事，總百有六篇：一曰聖慧，如漢孝昭、後漢明帝幼敏之類；二曰孝友，如舜、文王及唐玄宗友愛之類；三曰恭儉，如漢文帝卻千里馬、罷露台之類；四曰聖學，如殷宗緝學，及陳、隋諸君不善學之類。以為太子問安餘暇之助。又取古史，自三皇迄金、宋，歷代授受，國祚久速，治亂興廢為書，曰《大寶錄》。又取前代帝王是非善惡之所當法當戒者為書，名曰《大寶龜鑑》。皆錄以進焉。久之，升翰林學士承旨，階榮祿大夫。十六年，复上書皇太子，其言曰：「臣之所言，即前日所進經典之大意也，殿下宜以所進諸書，參以《貞觀政要》、《大學衍義》等篇，果能一一推而行之，則萬幾之政、太平之治，不難致矣。」皇太子深敬禮而嘉納之。後屢引年乞致仕，辭至再三，遂拜光祿大夫、河南行省平章政事，仍以翰林學士承旨一品祿終其身。

　　○孛術魯鋋子遠附

孛術魯翀，字子翬，其先隆安人。金泰和間，定女直姓氏，屬望廣平。祖德，從憲宗南征，因家鄧之順陽，以功封南陽郡侯。父居謙，用翀貴，封南陽郡公。初，居謙辟掾江西，以家自隨，生翀贛江舟中，釜鳴者三，人以為異。翀稍長，即勤學。父歿，家事漸落，翀不恤，而為學益力，乃自順陽復往江西，從新喻蕭克翁學。克翁，宋參政燧之四世孫也，隱居不仕，學行為州里所敬。嘗夜夢大鳥止其所居，翼覆軒外，舉家驚異，出視之，沖天而去。明日，翀至。翀始名思溫，字伯和，克翁為易今名字，以夢故。後復從京兆蕭渼遊，其學益宏以肆。翰林學士承旨姚燧以書抵渼曰：「燧見人多矣，學問文章，無足與子翬比倫者。」於是渼以女妻之。

大德十一年，用薦者，授襄陽縣儒學教諭，升汴梁路儒學正。會修《世皇實錄》，燧首以翀薦。至大四年，授翰林國史院編修官。延祐二年，擢河東道廉訪司經歷，遷陝西行台監察御史，賑濟吐蕃，多所建白。五年，拜監察御史。時英皇未出閣，翀言：「宜擇正人以輔導。」帝嘉納之。尋劾奏中書參議元明善，帝初怒，不納，明日，乃命改明善他官，而傳旨慰諭翀。巡按遼陽，有旨給以弓矢環刀。後因為定制。還往淮東核憲司官聲跡，淮東憲臣，惟尚刑，多置獄具，翀曰：「國家所以立風紀，蓋將肅清天下，初不尚刑也。」取其獄具焚之。時有旨凡以吏進者，例降二等，從七品以上不得用。翀言：「科舉未立，人才多以吏進，若一概屈抑，恐未足盡天下持平之議。請吏進者，宜止於五品。」許之，因著為令。除右司都事。時相鐵木迭兒專事刑戮，以復私憾，翀因避去。

頃之，擢翰林修撰，又改左司都事。於是拜住為左相，使人勞翀曰：「今規模已定，不同往日，宜早至也。」翀強為起。會國子監隸中書，俾翀兼領之。先是，陝西有變，府縣之官多罣罥者，翀白丞相曰：「此輩皆脅從，非同情者。」乃悉加銓敘。帝方獵柳林，駐故東平王安童碑所，因獻《駐蹕頌》，皆稱旨，命坐，賜飲尚尊。從幸上京，次龍虎台，拜住命翀傳​​旨中書，翀領之，行數步，還曰：「命翀傳否？」拜住歎曰：「真謹飭人也。」間謂翀曰：「爾可作宰相否？」翀對曰：「宰相固不敢當，然所學，宰相事也。夫為宰相者，必福德才量四者皆備，乃足當耳。 」拜住大悅，以酒觴翀曰：「非公，不聞此言。」迎駕至行在所，翀入見，帝賜之坐。升右司員外郎，奉旨預修《大元通制》，書成，翀為之序。泰定元年，遷國子司業。明年，出為河南行省左右司郎中。丞相曰：「吾得賢佐矣。」翀曰：「世祖立國，成憲具在，慎守足矣。譬若乘舟，非一人之力所能運也。」翀乃開壅除弊，省務為之一新。三年，擢燕南河北道廉訪使，晉州達魯花赤有罪就逮，而奉使宣撫以印帖征之，欲緩其事，翀發其奸，奉使因遁去。入僉太常禮儀院事，盜竊太廟神主，翀言：「各室宜增設都監員，內外嚴置局鎖，晝巡夜警，永為定制。」從之。又纂修《太常集禮》，書成而未上，有旨命翀兼經筵官。

文宗之入也，大臣問以典故，翀所建白近漢文故事，眾皆是之。文宗嘗字呼子翬而不名。命翀與平章政事溫迪罕等十人，商論大事，日夕備顧問，宿直東廡下。文宗虛大位以俟明宗，翀極言：「大兄遠在朔漠，北兵有阻，神器不可久虛，宜攝位以俟其至。」文宗納其言。及文宗親祀天地、社稷、宗廟，翀為禮儀使，詳記行禮節文於笏，遇至尊不敢直書，必識以兩圈，帝偶取笏視，曰：「此為皇帝字乎？」因大笑，以笏還翀。竣事，上《天歷大慶詩》三章，帝命藏之奎章閣。擢陝西漢中道廉訪使。會立太禧院，除僉太禧宗禋院，兼祗承神御殿事，詔遣使趣之還。迎駕至龍虎台，帝問：「子翬來何緩？」太禧院使阿榮對曰：「翀體豐肥，不任乘馬，從水道來，是以緩耳。」太禧臣日聚禁中，以便顧問，帝嘗問阿榮曰：「魯子翬飲食何如？」對曰：「與眾人同。」又問：「談論如何？」曰：「翀所談，義理之言也。」從幸上都，嘗奉敕撰碑文，稱旨，帝曰：「候朕還大都，當還汝潤筆貲也。」

　　遷集賢直學士，兼國子祭酒。諸生素已望翀，至是，私相歡賀。翀以古者教育有業，退必有居。舊制，弟子員初入學，以羊贄，所貳之品與羊等。翀曰：「與其饜口腹，孰若為吾黨燥濕寒暑之虞乎！」命撙集之，得錢二萬緡有奇，作屋四區，以居學者。諸生積分，有六年未及釋褐者，翀至，皆使就試而官之。帝師至京師，有旨朝臣一品以下，皆乘白馬郊迎。大臣俯伏進觴，帝師不為動，惟翀舉觴立進曰：「帝師，釋迦之徒，天下僧人師也。餘，孔子之徒，天下儒人師也。請各不為禮。」帝師笑而起，舉觴卒飲，眾為之栗然。

文宗崩，皇太后聽政，命別不花、塔失海牙、阿兒思蘭、馬祖常、史顯夫及翀六人，商論國政。翀以大位不可久虛，請嗣君即位，早正宸極，以幸天下。帝既即位，大臣以為赦不可頻行，翀曰：「今上以聖子神孫，入繼大統，當新天下耳目。今不赦，豈可收怨於新造之君乎！」皇太后以為宜從翀言，議乃定。遷禮部尚書，階中憲大夫。有大官妻無子而妾有子者，其妻以田盡入於僧寺，其子訟之，翀召其妻詰之曰：「汝為人妻，不以資產遺其子，他日何面目見汝夫於地下！」卒反其田。

元統二年，除江浙行省參知政事。逾年，以遷葬故歸鄉里。明年，召為翰林侍講學士，以疾辭，不上。至元四年卒，年六十。贈通奉大夫、陝西行省參知政事、護軍，追封南陽郡公，諡文靖。

　　翀狀貌魁梧，不妄言笑。其為學一本於性命道德，而記問宏博，異言僻語，無不淹貫。文章簡奧典雅，深合古法。用是天下學者，仰為表儀。其居國學者久，論者謂自許衡之後，能以師道自任者，惟耶律有尚及翀而已。有文集六十卷。

子遠，字朋道，以翀廕調秘書郎，轉襄陽縣尹，須次居南陽。賊起，遠以忠義自奮，傾財募丁壯，得千餘人，與賊拒戰，俄而賊大至，遠被害死。遠妻雷為賊所執，賊欲妻之，乃詆賊曰：「我魯參政塚婦，縣令嫡妻，夫死不貳，肯從汝狗彘以生乎！」賊醜其言，將辱之，雷號哭大罵，不從，乃見殺。舉家皆被害。

　　○李枿

　　李泂，字溉之，滕州人。生有異質，始從學，即穎悟強記。作為文辭，如宿習者。姚燧以文章負大名，一見其文，深嘆異之，力荐於朝，授翰林國史院編修官。未幾，以親老，就養江南。久之，辟中書掾，非其志也。及考除集賢院都事，轉太常博士。拜住為丞相，聞泂名，擢監修國史長史，歷秘書監著作郎、太常禮儀院經歷。泰定初，除翰林待制，以親喪未克葬，辭而歸。天歷初，復以待制召。於是文宗方開奎章閣，延天下知名士充學士員，泂數進見，奏對稱旨，超遷翰林直學士，俄特授奎章閣承製學士。泂既為帝所知遇，乃著書曰《輔治篇》以進，文宗嘉納之。朝廷有大議，必使與焉。會詔修《經世大典》，泂方臥疾，即強起，曰：「此大製作也，吾其可以不預！」力疾同修。書成，既進奏，旋謁告以歸。复除翰林直學士，遣使召之，竟以疾不能起。

泂骨骼清峻，神情開朗，秀眉疏髯，目瑩如電，顏面如冰玉，而脣如渥丹然，峨冠褒衣，望之者疑為神仙中人也。其為文章，奮筆揮灑，迅飛疾動，汩汩滔滔，思態疊出，縱橫奇變，若紛錯而有條理，意之所至，臻極神妙。泂每以李太白自似，當世亦以是許之。嘗遊匡廬、王屋、少室諸山，留連久乃去，人莫測其意也。僑居濟南，有湖山花竹之勝，作亭曰天心水面，文宗嘗敕虞集製文以記之。泂尤善書，自篆、隸、草、真皆精詣，為世所珍愛。卒年五十九。有文集四十卷。

　　○蘇天爵

　　蘇天爵，字伯修，真定人也。父志道，歷官嶺北行中書省左右司郎中，和林大饑，救荒有惠政，時稱能吏。天爵由國子學生公試，名在第一，釋褐，授從仕郎、大都路薊州判官。丁內外艱，服除，調功德使司照磨。泰定元年，改翰林國史院典籍官，升應奉翰林文字。至順元年，預修《武宗實錄》。二年，升修撰，擢江南行台監察御史。

　　明年，慮囚於湖北。湖北地僻遠，民獠所雜居，天爵冒瘴毒，遍歷其地。囚有言冤狀者，天爵曰：「憲司歲兩至，不言何也？」皆曰：「前此慮囚者，應故事耳。今聞御史至，當受刑，故不得不言。」天爵為之太息。每事必究心，雖盛暑，猶夜篝燈，治文書無倦。沅陵民文甲無子，育其甥雷乙，後乃生兩子，而出乙，乙俟兩子行賣茶，即舟中取斧，並斫殺之，沈斧水中，而血漬其衣，跡故在。事覺，乙具服，部使者乃以三年之疑獄釋之。天爵曰：「此事二年半耳，且不殺人，何以衣污血？又何以知斧在水中？又其居去殺人處甚近，何謂疑獄？」遂復置於理。常德民盧甲、莫乙、汪丙同出傭，而甲誤墮水死，甲弟之為僧者，欲私甲妻不得，訴甲妻與乙通，而殺其夫。乙不能明，誣服擊之死，斷其首棄草間，屍與仗棄譚氏家溝中。吏往索，果得髑髏，然屍與仗皆無有，而譚誣證曾見一屍，水漂去。天爵曰：「屍與仗縱存，今已八年，未有不腐者。」召譚詰之，則甲未死時，目已瞽，其言曾見一屍水漂去，妄也。天爵語吏曰：「此乃疑獄，況不止三年。」俱釋之。其明於詳讞，大抵此類。

入為監察御史，道改奎章閣授經郎。元統元年，復拜監察御史，在官四閱月，章疏凡四十五上，自人君至於朝廷政令、稽古禮文、閭閻幽隱，其關乎大體、系乎得失者，知無不言。所劾者五人，所薦舉者百有九人。明年，預修《文宗實錄》，遷翰林待制，尋除中書右司都事，兼經筵參贊官。後至元二年，由刑部郎中改御史臺都事。三年，遷禮部侍郎。五年，出為淮東道肅政廉訪使，憲綱大振，一道肅然。入為樞密院判官。明年，改吏部尚書，拜陝西行台治書侍御史，復為吏部尚書，升參議中書省事。是時，朝廷更立宰相，庶務多所弛張，而天子圖治之意甚切，天爵知無不言，言無顧忌，夙夜謀畫，鬚髮盡白。

至正二年，拜湖廣行省參知政事，遷陝西行台侍御史。四年，召為集賢侍講學士，兼國子祭酒。天爵自以起自諸生，進為師長，端己悉心，以範學者。明年，出為山東道肅政廉訪使，尋召還集賢，充京畿奉使宣撫。究民所疾苦，察吏之姦貪，其興除者七百八十有三事，其糾劾者九百四十有九人，都人有包、韓之譽，然以忤時相意，竟坐不稱職罷歸。七年，天子察其誣，乃復起為湖北道宣慰使、浙東道廉訪使，俱未行。拜江浙行省參知政事。江浙財賦，居天下十七，事務最煩劇，天爵條分目別，細巨不遺。九年，召為大都路都總管，以疾歸。俄復起為兩浙都轉運使，時鹽法弊甚，天爵拯治有方，所辦課為鈔八十萬錠，及期而足。十二年，妖寇自淮右蔓延及江東，詔仍江浙行省參知政事，總兵於饒、信，所克復者，一路六縣。其方略之密，節制之嚴，雖老帥宿將不能過之。然以憂深病積，遂卒於軍中。年五十九。

天爵為學，博而知要，長於紀載，嘗著《國朝名臣事略》十五卷、《文類》七十卷。其為文，長於序事，平易溫厚，成一家言，而詩尤得古法，有詩稿七卷、文稿二十卷。於是中原前輩，凋謝殆盡，天爵獨身任一代文獻之寄，討論講辯，雖老不倦。晚歲，復以釋經為己任。學者因其所居，稱之為滋溪先生。其他所著文，有《松章疏》五卷、《春風亭筆記》二卷；《遼金紀年》、《黃河原委》，未及脫稿云。


Chinese text: This work was published before January 1, 1923, and is in the
public domain worldwide because the author died at least 100 years ago.
