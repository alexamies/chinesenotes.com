陝西諸道行御史臺
　　陝西等處行中書省，為路四、府五、州二十七，屬州十二，屬縣八十八。本省陸站八十處，水站一處。

　　奉元路，上。唐初為雍州，後改關內道，又改京兆府，又以京城為西京，又曰中京，又改上都。宋分陝西永興、秦鳳、熙河、涇原、環慶、鄜延為六路。金並陝西為四路。元中統三年，立陝西四川行省，治京兆。至元初，並雲陽縣入涇陽，櫟陽縣入臨潼，終南縣入盩啡。十六年，改京兆為安西路總管府。二十三年，四川置行省，改此省為陝西等處行中書省。大德元年，移雲南行台於此，為陝西行台。皇慶元年，改安西為奉元路。戶三萬三千九百三十五，口二十七萬一千三百九十九。壬子年數。領司一、縣十一、州五。州領十五縣。

　　錄事司。

　　縣十一

　　咸寧，下。長安，下。咸陽，下。興平，下。臨潼，下。屯田一千二十頃有奇。藍田，下。涇陽，下。至元二年，併入高陵縣。三年復立。屯田一千三十頃有奇。高陵，下。鄠縣，下。盩啡，下。屯田九百四十三頃有奇。郿縣。下。舊為郿州，添置柿林縣。至元元年，省郿州為郿縣，廢柿林。

　　州五

　　同州，下。唐初為同州，又改馮翊郡，又復為同州。宋為定國軍。金因之。元仍為同州。領五縣：

　　朝邑，下。白水，下。郃陽，下。澄城，下。韓城。下。唐、宋為韓城縣，金曰楨州。至元元年，州廢。二年再立。六年，州又廢，止設縣。

　　華州，下。唐改鎮國軍。宋改鎮潼軍。金改金安軍。元復為華州。西嶽華山在焉。領三縣：

　　華陰，下。蒲城，下。渭南。下。屯田一千二百二十二頃有奇。

　　耀州，下。唐初立宜州，後為華原縣，後又為耀州。宋為感義軍，又改感德軍，又為耀州如故。金因之。元至元元年，並華原縣入州，又並美原入富平。領三縣：

　　三原，下。富平，下。同官。下。

　　乾州，下。唐以高宗乾陵所在，改醴泉縣為奉天，又升為乾州。宋改醴州。金復改乾州。元至元元年，並奉天縣入州。五年，復置奉天，省好畤入焉，又割永壽來屬，後又改奉天為醴泉。領三縣：

　　醴泉，下。武功，下。永壽。下。宋、金屬邠州。至元十五年，徙縣治于麻亭。

　　商州，下。唐初為商州，又改上洛郡，又復為商州。宋及元皆因之。領一縣：

　　洛南。下。

　　延安路，下。唐初為延州，又改延安郡，又為延州。宋為延安府。金為鄜延路。元改延安路。戶六千五百三十九，口九萬四千六百四十一。壬子年數。領縣八、州三。州領八縣。本路屯田四百八十餘頃。

　　縣八

　　膚施，下。甘泉，下。宜川，下。元初置司候司。至元六年，省入宜川。延長，下。延川，下。安定，下。本宋舊堡，元壬子年升為安定縣。至元元年，析置丹頭縣。四年，並丹頭入本縣。安塞，下。本金舊堡，壬子年升為縣。保安。下。金為保安州，至元六年，降為縣。

　　州三

　　鄜州，下。唐初為鄜州，又改洛交郡，又復為鄜州。宋、金因之。舊領洛交、洛川、鄜城、直羅四縣。元至元四年，並鄜城入洛川，又並洛交、直羅入州。六年，廢坊州，以中部、宜君二縣來屬。領三縣：

　　洛川，下。中部，下。宜君。下。

　　綏德州，下。唐綏州，又改上郡，又為綏州。宋為綏德軍。金為州，領八縣。歸附後，並嗣武入米脂，綏平入懷寧。至元四年，並定戎入米脂，懷寧入青澗，又並義合、綏德入本州。領二縣：

　　青澗，下。米脂。下。

　　葭州，下。唐銀州。宋為晉寧軍。金改為葭州。元至元六年，並通秦、彌川、葭盧入州，並太和入神木，建甯入府穀。領三縣：

　　神木，下。元初創立雲州于古麟州之神木寨。至元六年，廢州為縣。吳堡，下。府穀。下。後唐為府州。元初建州治。至元六年，廢為縣。

　　興元路，下。唐為梁州，又改漢中郡，又為興元府。宋仍舊名。元立興元路總管府，久之，以鳳、金、洋三州隸焉。宋時領南鄭、西縣、褒城、廉水、城固五縣，後廢廉水入南鄭。元初割出西縣屬沔州，以洋州西鄉縣來屬。戶二千一百四十九，口一萬九千三百七十八。至元二十七年數。領縣四、州三。

　　縣四

　　南鄭，下。城固，下。褒城，下。西鄉，下。

　　州三

　　鳳州，下。唐初為鳳州，後升節度府。宋為團練州。至元五年，以在郭梁泉縣併入州，隸興元路。

　　洋州，下。唐改洋川郡，又復為洋州，後更革不常。宋復為洋州。元至元二年，省興道、真符二縣入州。

　　金州，下。唐改西城郡為金州。宋升為金房開達四州路。元為散州。

　　陝西漢中道肅政廉訪司

　　鳳翔府，唐為扶風郡，又為鳳翔府，號西京。宋、金因其名。元初割平涼府、秦、隴、德順、西寧、鎮原州隸鞏昌路，廢恆州，以所領盩啡縣隸安西府路，尋立鳳翔路總管府。至元九年，更為散府。戶二千八十一，口一萬四千九百八。壬子年數。領縣五：

　　鳳翔，下。屯田九十頃有奇。扶風，下。岐山，下。寶雞，下。麟遊。下。

　　邠州，下。唐豳州，以字類幽，改為邠。宋、金以來皆因之。領縣二：

　　新平，下。淳化。下。至元七年，並三水入本縣。

　　涇州，下。唐改安定郡，後仍為涇州。宋改彰化軍。舊領保定、長武、靈台、良原四縣。金改保定縣為涇川。元初以隸都元帥府，立總司轄邠州，後屬鞏昌都總帥府，或隸平涼府、陝西省，所隸不一，今直隸省。領縣二：

　　涇川，下。涇州治此，即保定。靈台。下。至元七年，並歸涇川。十一年復立，以良原併入，而長武仍並於涇川。

　　開成州，下。唐原州。宋為鎮戎軍。金升鎮戎州。元初仍為原州。至元十年，皇子安西王分治秦、蜀，遂立開成府，仍視上都，號為上路。至治三年，降為州。領縣一、州一。

　　縣一

　　開成。

　　州一

　　廣安州。本鎮戎地，金升為縣，隸鎮戎州，經亂荒廢。元至元十年，安西王封守西土，既立開成路，遂改為廣安縣，募民居止，未幾戶口繁夥。十五年升為州，仍隸本路。

　　莊浪州。下。沿革闕。成宗大德八年二月，降莊浪路為州。

　　鞏昌等處總帥府

　　鞏昌府，唐初置渭州，後曰隴西郡，尋陷入吐蕃。宋復得其地，置鞏州。金為鞏昌府。元初改鞏昌路便宜都總帥府，統鞏昌、平涼、臨洮、慶陽、隆慶五府及秦、隴、會、環、金、德順、徽、金洋、安西、河、洮、岷、利、巴、沔、龍、大安、褒、涇、邠、寧、定西、鎮原、階、成、西和、蘭二十七州，又于成州行金洋州事。至元五年，割安西州屬脫思麻路總管府。六年，以河州屬吐蕃宣慰司都元帥府。七年，並洮州入安西州。八年，割岷州屬脫思麻路。十三年，立鞏昌路總管府。十四年，復行便宜都總帥府事，其年割隆慶府，利、巴、大安、褒、沔、龍等州隸廣元路。二十一年，又以涇、邠二州隸陝西漢中道宣慰司，而帥府所統者，鞏昌、平涼、臨洮、慶陽，府凡四；秦、隴、寧、定西、鎮原、階、成、西和、蘭、會、環、金、德順、徽、金洋，州凡十有五。戶四萬五千一百三十五，口三十六萬九千二百七十二。壬子年數。領司一、縣五。

　　錄事司。

　　縣五

　　隴西，下。寧遠，下。伏羌，下。本舊寨，至元十三年升縣。通渭，下。鄣縣。下。宋名鹽川寨，金為鎮，至元十七年，置今縣。

　　平涼府，唐為馬監，隸原州。宋為涇原路，升平涼軍。金立平涼府。元初並潘原縣入平涼，化平入華亭，隸鞏昌帥府。領縣三：

　　平涼，下。屯田一百一十五頃。崇信，下。華亭。下。

　　臨洮府，唐臨洮軍。宋為鎮洮軍，又為熙州。金為臨洮府。元至元十三年，復以渭源堡升為縣。領縣二：

　　狄道，下。渭源，下。

　　慶陽府，唐慶州。宋環慶路，改慶陽軍，又升府。金為慶原路。元初改為慶陽散府，至元七年，並安化、彭原入焉。領縣一：

　　合水。下。

　　秦州，中。唐初為秦州。宋為天水郡。金為秦州。舊領六縣。元至元七年，並雞川、隴城入秦安，治坊入清水。領縣三：

　　成紀，中。清水，中。秦安。下。

　　隴州，中。唐改汧陽郡，復為隴州。宋、金置防禦使。舊領四縣。元至元七年，省吳山、隴安入汧源，十三年，罷防禦使為散郡。有吳山為西鎮。領縣二：

　　汧源，中。汧陽。下。

　　寧州，下。唐初改北地郡為寧州。宋、金因之。元至元七年，並襄樂、安定、定平入州。領縣一：

　　真寧。下。

　　定西州，下。本唐渭州西市，五代淪於先零。宋置定西城。金改定西縣，復升為州，仍置安西縣，倚郭，通西二寨，並置縣來屬。元至元三年，並三縣入本州。屯田四百六十七頃。

　　鎮原州，下。唐原州，又為平涼郡。宋、金因之。元改鎮原州，以鎮戎州之東山、三川二縣來屬。至元七年，例并州縣，遂以臨涇、彭陽及東山、三川四縣入本州。屯田四百二十六頃有奇。

　　西和州，下。唐岷州，又改和政郡，又仍為岷州。宋改曰西和。舊領縣三，大潭、祐川軍興久廢，惟有長道一縣，元至元七年，亦併入本州。

　　環州，下。唐改威州。宋復為環州，後與慶州定為環慶路。金隸慶陽府。元初為散郡。舊領通遠一縣，元至元七年併入本州。

　　金州，下。本蘭州龕谷寨，金升寨為縣，以龕谷為金州治所。元至元七年，並縣入州。

　　靜寧州，下。宋慶曆中，以渭州隴幹城置德順軍，復置隴幹縣。金升為州。元初並治平、水洛入隴幹，後復省隴幹，改為靜寧州。領縣一：

　　隆德。下。

　　蘭州，下。唐初置，後改金城郡，又仍為蘭州。宋、金因之。元初領阿幹一縣及司候司，至元七年並司縣入本州。

　　會州，下。唐初改西會州，又為粟州，又為會寧郡，又為會州。宋置敷川縣。金置保川縣，陷於河西，僑治州西南百里會川城，名新會州。元初棄新會州，遷於所隸西寧縣。至元七年，並縣入州。

　　徽州，下。元兵入蜀，鳳州二縣首降，以鳳州仍治梁泉，別置南鳳州治於河池。後又升永寧鄉為縣，與兩當同為屬邑。至元元年，改為徽州。七年，並河池、永寧二縣入州。領縣一：

　　兩當。下。

　　階州，下。唐初置武州，又改武都郡，又更名階州。宋因之。今州治在柳樹城，距舊城東八十里。舊領福津、將利二縣，至元七年併入本州。

　　成州，下。唐初為成州，又改同穀郡，後仍為成州。宋因之。舊領同谷、栗亭二縣。元初歲壬寅，以田世顯挈成都府歸附，今遷于栗亭，行栗亭管民司事，不隸成州，割天水縣來屬。至元七年，並同穀、天水二縣入州。

　　金洋州，本隸興元路，戊戌歲，有雷、李二將挈民戶歸附，令遷至成州，自行金洋州事。

　　土蕃等處宣慰司都元帥府至元九年，於土蕃西川界立寧河站。

　　河州路。下。領縣三：

　　定羌，下。寧河，下。安鄉，下。

　　雅州。下。憲宗戊午歲，攻破雅州，石泉守將趙順以城降。領縣五：

　　名山。下。瀘山，下。百丈，下。榮經，下。嚴道。下。

　　黎州。下。至元十八年，給黎、雅州民千一百五十四戶、鈔二千三百八錠，以資牛具種實。領縣一：

　　漢源。下。

　　洮州。下。領縣一：

　　可當。下。

　　貴德州。下。

　　茂州。下。領縣二：

　　汶山，下。汶川。下。

　　脫思麻路。

　　岷州。下。

　　鐵州。下。

　　碉門魚通黎雅長河西寧遠等處宣撫司，至元二年，授雅州碉門安撫使高保四虎符，高保四言：「碉門舊有城邑，中統初為宋人所廢，眾依山為柵，去碉門半舍，欲復戍故城，便於守佃。」敕秦蜀行省：「彼中緩急，卿等相度，順得其宜，城如可復，當助成之。」三年，諭四川行樞密院，遣人於碉門、岩州西南沿邊，丁甯告諭官吏軍民，有願來歸者，方便接納，用意存恤，百姓貧者賑之，願徙近裏城邑者以屋舍給之。

　　禮店文州蒙古漢兒軍民元帥府自河州以下至此多闕，其餘如朵甘思、烏思藏、積石州之類尚多，載籍疏略，莫能詳錄也。

　　四川等處行中書省，為路九、府三，屬府二，屬州三十六，軍一，屬縣八十一。蠻夷種落，不在其數。本省陸站四十八處，水站八十四處。鹽場十二處，俱鹽井所出。井凡九十五眼，在成都、夔府、重慶、敘南、嘉定、順慶、廣元、潼川、紹慶等路所管州縣萬山之間。

　　西蜀四川道肅政廉訪司

　　成都路，上。唐改蜀郡為益州，又改成都府。宋為益州路，又為成都府路。元初撫定，立總管府，設錄事司。至元十三年，領成都、嘉定、崇慶三府，眉、邛、隆、黎、雅、威、茂、簡、漢、彭、綿十一州，後嘉定自為一路，以眉、雅、黎、邛隸之。二十年，又割黎、雅屬吐蕃招討司，降崇慶為州，隆州併入仁壽縣，隸本府。戶三萬二千九百一十二，口二十一萬五千八百八十八。至元二十七年數。領司一、縣九、州七。州領十一縣。

　　錄事司。

　　縣九

　　成都，下。唐、宋為成都府治所。至元十三年，以本縣元管大城內西北隅併入錄事司。華陽，下。新都，下。郫縣，下。溫江，下。雙流，下。新繁，下。仁壽，下。唐為陵州。宋為隆州。元至元二十年，以此州地荒民散，並為仁壽縣，隸成都府路。金堂。下。宋屬懷安軍。元初升為懷州，而縣屬如故。至元二十年，并州入金堂縣，隸成都府路。

　　州七

　　彭州，下。唐置蒙州，又為彭州。宋及元因之。領二縣：

　　蒙陽，下。崇寧。下。

　　漢州，下。唐為德陽郡，又為漢州。自唐至宋，苦於兵革，民不聊生。元中統元年，復立漢州。領三縣：

　　什邡，下。德陽，下。至元八年，升為德州。十三年，仍為縣，隸成都路。十八年，復來屬。綿竹。下。至元十三年，以戶少併入州，後復置。

　　安州，下。唐置石泉縣。宋升為軍。元中統五年，升為安州。領一縣：

　　石泉。下。

　　灌州，下。唐導江縣。五代為灌州。宋為永康軍，後廢為灌口寨。元初復立灌州。至元十三年，以導江、青城二縣戶少，省入州。青城陶壩立屯田萬戶府。

　　崇慶州，下。唐為唐安郡，又為蜀州。宋為崇慶軍。元至元十二年，立總管府。二十年，改為崇慶州，並江原縣入州。本州有屯田萬戶府。領二縣：

　　晉原，下。新津。下。

　　威州，下。唐維州。宋改威州，領保寧、通化二縣。元至元十九年，並保寧入州。領一縣：

　　通化。下。

　　簡州，下。唐析益州置。宋因之。元至元二十年，並附郭陽安縣入州。二十二年，並成都府所屬靈泉縣來隸。而本州有平泉，以地荒，竟廢之。

　　嘉定府路，下。唐初為嘉州，又改犍為郡，又仍為嘉州。宋升嘉定府。元至元十三年，立總管府。舊領龍游、夾江、峨眉、犍為、洪雅五縣。二十年，並洪雅入夾江。領司一、縣四、州二。州領三縣。戶口數闕。

　　錄事司。

　　縣四

　　龍遊，下。夾江，下。峨眉，下。犍為。下。

　　州二

　　眉州，下。唐改嘉州，又仍為眉州。元至元十四年，隸嘉定路。領二縣：

　　彭山，下。青神。下。

　　邛州，唐孵置邛州，又改臨邛郡，又仍為邛州。元至元十四年，立安撫司，兼行州事。二十一年，並臨邛、依政、蒲江三縣入州。領一縣：

　　大邑。下。

　　廣元路，下。唐初為利州，又改益昌郡，又復為利州。宋為利州路，端平後兵亂無寧歲，地荒民散者十有七年，元憲宗三年，立利州治，設都元帥府。至元十四年，罷帥府，改為廣元路。戶一萬六千四百四十二，口九萬六千四百六。至元二十七年數。領縣二、府一、州四。府領三縣，州領七縣。本路屯田九頃有奇。

　　縣二

　　綿穀，下。昭化。下。元初並葭萌入焉。

　　府一

　　保寧府，下。唐隆州，又改閬州，又為閬中郡。後唐為保寧軍。元初立東川路元帥府。至元十三年，升保寧府。二十年，罷元帥府，改保甯路。初領新得、小寧二州，後併入閬中縣，又並奉國入蒼溪縣，新井、新政、西水總入南部縣，仍改為府，隸廣元路。本府屯田一百一十八頃有奇。領三縣：

　　閬中，下。倚郭。蒼溪，下。南部。下。

　　州四

　　劍州，下。唐為始州，後改劍州。宋升普安軍，又為隆慶府。元至元二十年，改劍州。領二縣：

　　普安，下。至元二十年，並普城、劍門入焉。梓潼。下。

　　龍州，下。唐初為龍門郡，又改龍州，又改江油郡，又改應靈郡。宋改政州，繼復舊。元憲宗歲戊午，宋守將王知府以城降。至元二十二年，並江油、清川二縣入焉。

　　巴州，下。唐初改巴州，又改清化郡，又為巴州。宋領化城、難江、恩陽、曾口、上通江、下通江六縣。元至元二十年，並難江、恩陽二縣入化城，上、下通江二縣入曾口。領二縣：

　　化城，下。曾口。下。

　　沔州，下。唐初為興州，又為順政郡，又改興州。宋改沔州。元至元十四年，隸廣元路。二十年，廢褒州，止設鐸水縣，遷沔州而治焉。領三縣：

　　鐸水，下。倚郭。大安，下。本大安州，至元二十年，降為縣以來屬。略陽。下。至元二十年，並長舉及西縣入焉。

　　順慶路，下。唐為南充郡，又改梁州，又改充州。宋升順慶府。元中統元年，立征南都元帥府。至元四年，置東川路統軍司，後改東川府。十五年，復為順慶。二十年，升為路，設錄事司。戶二千八百二十一，口九萬五千一百五十六。至元二十七年數。領司一、縣二、府一、州二。府領二縣，州領五縣。

　　錄事司。

　　縣二

　　南充，下。至元二十年，並漢初入焉。西充。下。至元二十年，並流溪舊縣入焉。

　　府一

　　廣安府，唐屬宕渠、巴西、洛陵三郡。宋置廣安軍，又改寧西軍。元至元十五年，廢寧西軍。二十年，升為廣安府。舊領渠江、岳池、和溪、新明四縣，後並和溪、新明入岳池。領二縣：

　　渠江，下。倚郭。岳池。下。

　　州二

　　蓬州，下。唐改蓬山郡，又仍為蓬州。元初立宣撫都元帥府，後罷。至元二十年，立蓬州路總管府，後復為蓬州。領三縣：

　　相如，至元二十年，以金城寨入焉。營山，下。至元二十年，並良山入焉。儀隴。下。至元二十年，並蓬池、伏虞入焉。

　　渠州，下。唐初為渠州，又改濆山郡，又為渠州。宋屬潼川府。元至元十一年，立渠州安撫司。二十年，罷安撫司，以渠州為散郡。領二縣：

　　流江，下。大竹。下。至元二十年，並鄰山、鄰水入焉。

　　潼川府，唐梓州，又改梓潼郡，又為梓州。宋改靜戎軍，又改靜安軍，又升潼川府。兵後地荒，元初復立府治。至元二十年，並涪城及錄事司入郪縣，通泉入射洪，東關入鹽亭，銅山入中江。領縣四、州二。戶口闕。

　　縣四

　　郪縣，下。倚郭。中江，下。射洪，下。鹽亭。下。

　　州二

　　遂寧州，下。唐遂州，又改遂寧郡。宋為遂寧府。元初因之。至元十九年，並遂甯、青石二縣入小溪，長江入蓬溪，後復改為州。領二縣：

　　小溪，下。蓬溪。下。

　　綿州，下。唐更改不常。元初隸成都路。元至元二十年，並魏城入本州，改隸潼川路。領二縣：

　　彰明，下。羅江。下。

　　永甯路。下。闕。領州一。

　　筠連州。下。闕。至元十七年，樞密院言：「四川行省參政行諸蠻夷部宣慰司昝順言，先是奉旨以高州，筠連州騰川縣隸安撫郭漢傑立站，今漢傑已並蠻洞五十六。有旨昝順所陳，卿等與中書議，臣等以為宜遣使行視之。」帝曰：「此五十六洞如舊隸高州、筠連，則與郭漢傑立站，否則還之昝順。」領一縣：

　　騰川。下。

　　四川南道宣慰司至元十六年立。

　　重慶路，上。唐渝州。宋更名恭州，又升重慶府。元至元十六年，立重慶路總管府。二十一年，升為上路，割忠、涪二州為屬郡。二十二年，又割瀘、合來屬，省壁山入巴縣，廢南平軍入南川縣為屬邑，置錄事司。戶二萬二千三百九十五，口九萬三千五百三十五。至元二十七年數。領司一、縣三、州四。州領十縣。本路三堆、中嶆、趙市等處屯田四百二十頃。

　　錄事司。

　　縣三

　　巴縣，下。倚郭。江津，下。至元十六年，賜四川行省參政昝順田民百八十戶於江津縣。南川。下。

　　州四

　　瀘州，下。唐改瀘川郡為瀘州。宋為瀘川軍。元至元二十年，並瀘川縣入焉。二十二年，隸重慶路。領三縣：

　　江安，下。納溪，下。合江。下。

　　忠州，下。唐改為南賓郡，又為忠州。宋升咸淳府。元仍為忠州。領三縣：

　　臨江，下。南賓，下。豐都。下。

　　合州，下。唐為合州，又改巴川郡，又仍為合州。宋因之。元至元十五年，宋安撫使王立以城降。二十年，為散郡，並錄事司、赤水入石照縣。二十二年，改為州，隸重慶路。領三縣：

　　銅梁，下。元初並巴川入焉。定遠，下。本宋地，名女菁平。元至元四年，便宜都總帥部兵創為武勝軍，後為定遠州。二十四年，降為縣。石照。下。

　　涪州，下。唐改為涪陵郡，又改涪州。宋因之。元至元二十年，並涪陵、樂溫二縣入焉。領一縣：

　　武龍。下。

　　紹慶府，下。唐黔州，又黔中郡。宋升為紹慶府。元至元二十年，仍置府。戶三千九百四十四，口一萬五千一百八十九。至元二十七年數。領縣二：

　　彭水，下。黔江。下。

　　懷德府。領州四。闕。

　　來寧州，下。柔遠州，下。酉陽州，下。服州。下。皆闕。

　　夔路，下。唐初為信州，又為夔州，又為雲安郡，又仍為夔州。宋升為帥府。元至元十五年，立夔州路總管府，以施、雲安、萬、大寧四州隸焉。二十二年，又以開、達、梁山三州來屬。戶二萬二十四，口九萬九千五百九十八。至元二十七年數。領司一、縣二、州七。州領五縣。本路屯田五十六頃。

　　錄事司。

　　縣二

　　奉節，下。巫山。下。

　　州七

　　施州，下。唐改清江郡，又改清化郡，又復為施州。宋因之。舊領清江、建始二縣。元至元二十二年，並清江入州。領一縣：

　　建始。下。

　　達州，下。唐為通州，又改通川郡，又仍為通州。宋更名達州。元至元十五年，隸四川東道宣慰司。二十二年，改隸夔路。領二縣：

　　通川，下。新寧。下。

　　梁山州，下。本梁山縣，宋升梁山軍。元至元二十年，升為州。領一縣：

　　梁山。下。

　　萬州，下。唐改浦州為萬州，又改南浦郡。宋為浦州，元至元二十年，以南浦為萬州。領一縣：

　　武寧。

　　雲陽州，下。唐雲安監。宋置安義縣，後復為監。元至元十五年，立雲安軍。二十年，升雲陽州，並雲陽縣入焉。

　　大寧州，下。舊大昌縣，宋置監。元至元二十年，升為州，並大昌縣入焉。

　　開州，下。唐改為盛山郡，又復為開州。宋及元皆因之。

　　敘南等處蠻夷宣撫司

　　敘州路，古僰國，唐戎州。貞觀初徙治僰道，在蜀江之西三江口。宋升為上州，屬東川路，後易名敘州，咸淳中城登高山為治所。元至元十二年，郭漢傑挈城歸附。十三年，立安撫司。未幾，毀山城，復徙治三江口，罷安撫司，立敘州。十八年，復升為路，隸諸部蠻夷宣撫司。領縣四、州二。

　　縣四

　　宜賓，下。慶符，下。南溪，下。宣化。下。元貞二年，於本縣置萬戶府，領軍屯田四十餘頃。

　　州二

　　富順州，下。唐富義縣。宋富義監，後改富順縣。元至元十二年，改立富順監安撫司。二十年，罷安撫司，升富順州。

　　高州，下。古夜郎之屬境，鄰烏蠻，與長寧軍地相接，均為西南羌族，前代以為化外，置而不論。唐開拓邊地，于本部立高州。宋設長寧軍，十州族姓俱效順。元至元十五年，雲南行省遣官招諭內附。十七年，知州郭安復行州事，蠻人散居村囤，無縣邑鄉鎮。

　　馬湖路，下。古牂牁屬地，漢、唐以下名馬湖部。宋時蠻主屯湖內。元至元十三年內附後，立總管府，遷於夷部溪口，瀕馬湖之南岸創府治。其民散居山箐，無縣邑鄉鎮。領軍一、州一。初，馬湖蠻來朝，嘗以獨本蔥為獻，由是歲至，郡縣疲於遞送，元貞二年敕罷之。

　　軍一

　　長寧軍，唐置長寧等羈縻十四州、五十六縣，並隸瀘州都督府。宋以長寧地當沖要，升為長寧軍，立安寧縣。元至元十二年，郡守黃立挈城效順。二十二年，設錄事司，後與安寧縣俱省入本軍。

　　州一

　　戎州，下。本夜郎國西南蠻種，號大壩都掌，分族十有九，前代以化外，置而弗論。唐武后時，恢拓蠻徼，設十四州、五團、二十九縣，于本部置晏州。元至元十三年，以昝順為蠻夷部宣撫司，遣官招諭。十七年，本部官得蘭紐來見，授以大壩都總管。二十二年，升為戎州。叛服不常，州治在箐前。所領俱村囤，無縣邑鄉鎮。

　　上羅計長官司，領蠻地羅計、羅星，乃古夜郎境，為西南種族，前代置之化外。宋設長寧軍，十州族姓俱效順，各命之官。其後分姓他居，遂有上、下羅計之分，蓋亦如唐羈縻之，以為西蜀後戶遮罩。元至元十三年，蠻夷部宣撫昝順引本部夷酋得賴阿當歸順。十五年，授得賴阿當千戶。十八年，黎州同知李奇以武恩將軍來充羅星長官。二十二年，夷人叛，誘訹上羅星夷，行樞密院討平之。其民人散居村箐，無縣邑鄉鎮。

　　下羅計長官司，領蠻地。其境近烏蠻，與敘州、長寧軍相接，均為西南夷族，與上羅計同。至元十二年，長寧知軍率先內附。十三年，昝順引本部夷酋得顏個詣行樞密院降，奏充下羅計蠻夷千戶。二十二年，諸蠻皆叛，惟本部無異志。

　　四十六囤蠻夷千戶所，領豕蛾夷地，在慶符向南抵定川，古夜郎之屬，唐羈縻定州之支江縣也。至元十三年收附，于慶符縣僑置千戶所，領四十六囤：

　　黃水口上下落骨，山落牟許滿吳，麼落財，麼落賢，騰息奴，屯莫面，落搔，麼落梅，麼得幸，上落松，麼得會，麼得惡，落魂，落昧下村，落島，麼得享，落燕，落得慮，麼得了，麼騰斛，許宿，麼九色，落搔屯右，麼得晏，落能，山落寡，水落寡，落得擂，麼得具，麼得淵，騰日彯，落昧上村，賴扇，許焰，騰郎，周頭，賣落炎，落女，愛答落，愛答速，麼得奸，阿郎頭，下得辛，上得辛，愛得婁，落鷗。

　　諸部蠻夷：

　　秦加大散等洞。以下各設蠻夷官。

　　敘崖冒硃等洞。

　　隴堤紂皮等洞。

　　石耶洞。

　　散毛洞。

　　彭家洞。

　　黑土石等處。

　　市備洞。

　　樂化兀都剌布白享羅等處。

　　洪望冊德等族。

　　大江九姓羅氏。

　　水西。

　　鹿朝。

　　阿永蠻部。至元二十一年，酋長阿泥入覲，自言阿永鄰境烏蒙等蠻悉隸皇太子

　　位，願依例附屬。詔從其請，以阿永蠻隸宮府。

　　師壁洞安撫司。

　　永順等處軍民安撫司。

　　阿者洞。以下各設蠻夷官。

　　謝甲洞。

　　上安下壩。

　　阿渠洞。

　　下役洞。

　　驢虛洞。

　　錢滿等處。

　　水洞下曲等寨。

　　必藏等處。

　　酌宜等處。

　　雍邦等寨。

　　崖筍等寨。

　　冒硃洞。

　　麻峽柘歌等寨。

　　新附嵬羅金井。

　　沙溪等處。

　　宙窄洞。

　　新容米洞。

　　甘肅等處行中書省，為路七、州二，屬州五。本省馬站六處。

　　河西隴北道肅政廉訪司

　　甘州路，上。唐為甘州，又為張掖郡，宋初為西夏所據，改鎮夷郡，又立宣化府。元初仍稱甘州。至元元年，置甘肅路總管府。八年，改甘州路總管府。十八年，立行中書省，以控制河西諸郡。戶一千五百五十，口二萬三千九百八十七。至元二十七年數。本路黑山、滿峪、泉水渠、鴨子翅等處屯田，計一千一百六十餘頃。

　　永昌路，下。唐涼州。宋初為西涼府，景德中陷入西夏。元初仍為西涼府。至元十五年，以永昌王宮殿所在，立永昌路，降西涼府為州隸焉。

　　西涼州。下。

　　肅州路，下。唐為肅州，又為酒泉郡。宋初為西夏所據。元太祖二十一年，西征，攻肅州下之。世祖至元七年，置肅州路總管府。戶一千二百六十二，口八千六百七十九。至元二十七年數。

　　沙州路，下。唐為沙州，又為敦煌郡。宋仍為沙州，景祐初，西夏陷瓜、沙、肅三州，盡得河西故地。金因之。元太祖二十二年，破其城以隸八都大王。至元十四年，復立州。十七年，升為沙州路總管府，瓜州隸焉。沙州去肅州千五百里，內附貧民欲乞糧沙州，必須白之肅州，然後給與，朝廷以其不便，故升沙州為路。

　　瓜州，下。唐改為晉昌郡，復為瓜州。宋初陷於西夏。夏亡，州廢。元至元十四年復立。二十八年徙居民于肅州，但名存而已。

　　亦集乃路，下。在甘州北一千五百里，城東北有大澤，西北俱接沙磧，乃漢之西海郡居延故城，夏國嘗立威福軍。元太祖二十一年內附。至元二十三年，立總管府。二十三年，亦集乃總管忽都魯言：「所部有田可以耕作，乞以新軍二百人鑿合即渠於亦集乃地，並以傍近民西僧餘戶助其力。」從之。計屯田九十餘頃。

　　寧夏府路，下。唐屬靈州。宋初廢為鎮，領番部。自唐末有拓拔思恭者鎮夏州，世有銀、夏、綏、宥、靜五州之地。宋天禧間，傳至其孫德明，城懷遠鎮為興州以居，後升興慶府，又改中興府。元至元二十五年，置寧夏路總管府。至元八年，立西夏中興等路行尚書省。元貞元年，革寧夏路行中書省，並其事於甘肅行省。領州三。本路棗園、納憐站等處屯田一千八百頃。

　　靈州，下。唐為靈州，又為靈武郡。宋初陷於夏國，改為翔慶軍。

　　鳴沙州，下。隋置環州，立鳴沙縣。唐革州以縣隸靈州。宋沒于夏國，仍舊名。元初立鳴沙州。屯田四百四十餘頃。

　　應理州，下。與蘭州接境，東阻大河，西據沙山。考之圖志，乃唐靈武郡地。其州城未詳建立之始，元初仍立州。

　　山丹州，下。唐為刪丹縣，隸甘州。宋初為夏國所有，置甘肅軍。元初為阿只吉大王分地。至元六年，行山丹城事，刪訛為山。二十二年，升為州，隸甘肅行省。

　　西寧州，下。唐置鄯州，理湟水縣，上元間沒於土蕃，號青唐城。宋改為西寧州。元初為章吉駙馬分地。至元二十三年，立西寧州等處拘榷課程所。二十四年，封章吉為甯濮郡王，以鎮其地。

　　兀剌海路。闕。太祖四年，由黑水城北兀剌海西關口入河西，獲西夏將高令公，克兀剌海城。


Chinese text: This work was published before January 1, 1923, and is in the
public domain worldwide because the author died at least 100 years ago.
