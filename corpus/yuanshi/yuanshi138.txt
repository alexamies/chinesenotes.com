康里脱脱
　　康里脫脫，父曰牙牙，由康國王封雲中王，阿沙不花之弟也。

　　脫脫姿貌魁梧，少時從其兄斡禿蠻獵於燕南，斡禿蠻使歸獻所獲，世祖見其骨氣沉雄，步履莊重，歎曰：「後日大用之才，已生於今。」即命入宿衛。成宗初，丞相伯顏在北鄙，脫脫奉詔以名鷹賜伯顏。伯顏見之，驚問曰：「汝為何人子？」脫脫以實對，伯顏語之曰：「吾老矣，他日可大用者，未見汝比。」

　　大德三年，武宗以皇子撫軍北鄙，脫脫從行。五年，叛王海都犯邊，脫脫從武宗討之。師次杭海，進擊海都，大破其衆，脫脫手斮一士之首，連背胛以獻，武宗壯之。兵之始交也，武宗銳欲出戰，脫脫執轡力諫，武宗怒，揮鞭抶其手，不退，乃止。已而武宗與大將朶兒荅哈語及之，朶兒荅哈曰：「太子在軍中，如身有首，如衣有領，脫有不虞，衆安所附？脫脫之諫可謂忠矣。」武宗深然之。

　　成宗大漸，丞相哈剌哈孫荅剌罕稱疾卧直廬中。脫脫適以使事至京師，即俾馳告武宗以國恤，語在阿沙不花傳。

　　時仁宗奉興聖太后至自懷孟，既定內難，而太后以兩太子星命付陰陽家推筭，問所宜立者，曰：「重光大荒落有災，旃蒙作噩長久。」重光為武宗年幹，旃蒙為仁宗年幹。於是太后頗惑其言，遣近臣朶耳諭旨武宗曰：「汝兄弟二人皆我所出，豈有親疏？陰陽家所言運祚修短，不容不思。」武宗聞之，默然，進脫脫而言曰：「我捍禦邊陲，勤勞十年，又次序居長，神器所歸， 灼然何疑。今太后以星命休咎為言，天道茫昧，誰能豫知？設使我即位之後，所設施者上合天心，下副民望，則雖一日之短，亦足垂名萬年，何可以陰陽之言而乖祖宗之託哉！此蓋近日任事之臣，擅權專殺，恐我他日或治其罪，故為是奸謀動搖大本耳。脫脫，汝為我往察事機，疾歸報我。」脫脫承命即行。武宗親率大軍由西道進，按灰由中道，床兀兒由東道，各以勁卒一萬從。

　　脫脫馳至大都，入見太后，道武宗所授旨以聞。太后愕然曰：「修短之說雖出術家，為太子周思遠慮乃出我深愛。貪憝已除，宗王大臣議已定，太子不速來何為？」時諸王禿列等侍，咸曰：「臣下翊戴嗣君，無二心者。」既而太后、仁宗屏左右，留脫脫與語曰：「太子天性孝友，中外屬望。今聞汝所致言，殆有讒間。汝歸速為我彌縫闕失，使我骨肉無間，相見怡愉，則汝功為不細矣。」脫脫頓首謝曰：「太母、太弟不煩過慮，臣侍藩邸歷年，頗見信任，今歸當即推誠竭忠以開釋太子。後日三宮共處，靡有嫌隙，斯為脫脫所報效矣。」

　　先是，太后以武宗遲迴不至，已遣阿沙不花往道諸王群臣推戴之意。及是脫脫繼往，行至旺古察，武宗在馬轎中望見其來，趣使疾馳，與之共載。脫脫具致太后、仁宗之語，武宗乃大感悟，釋然無疑。遂遣阿沙不花還報。仁宗即日命駕奉迎于上都。武宗正位宸極，尊太后為皇太后，立仁宗為皇太子，三宮協和，脫脫兄弟之力為多。

　　脫脫之至京師也，武宗嘗命其同知樞密院，比還，問曾視事否，脫脫對曰：「今正殿未御，宗親未見，為扈從之臣攙取名位，誠恐有累聖德，是以未敢祗事。」武宗嘉歎久之。知樞密院只兒哈忽在潛邸時嘗有不遜語，將置于法，脫脫諫曰：「陛下新正位，大信未立而輒行誅戮，知者以為彼自有罪，不知者以為報仇，恐人人自危。況只兒哈忽習於先朝典故，今固不可少也。」 乃宥之。繼海都而王者曰察八兒，素服武宗威名，至是率諸王內附，詔特設宴於大庭。故事，凡大宴，必命近臣敷宣王度，以為告戒。脫脫薦只兒哈忽，令具其言以進，果稱旨。武宗歎曰：「博爾忽、博爾朮前朝人傑，脫脫今世人傑也。」即以所進之言授脫脫。及諸王大臣被宴服就列，脫脫即席陳西北諸藩始終離合之由、去逆效順之義，辭旨明暢，聽者傾服。自同知樞密院事進中書平章政事，拜御史大夫。遷江南行臺御史大夫。尋召拜錄軍國重事、中書左丞相。脫脫知無不言，言無不行，中外翕然稱為賢相。

　　至大三年，尚書省立，遷右丞相。三寶奴等勸武宗立皇子為皇太子。脫脫方獵于柳林，遣使亟召之還。三寶奴曰：「建儲議急，故相召耳。」脫脫驚曰：「何謂也？」曰：「皇子寖長，聖體近日倦勤，儲副所宜早定。」脫脫曰：「國家大計不可不慎。曩者太弟躬定大事，功在宗社，位居東宮，已有定命，自是兄弟叔姪世世相承，孰敢紊其序者！我輩臣子，於國憲章縱不能有所匡贊，何可隳其成。」三寶奴曰：「今日兄已授弟，後日叔當授姪，能保之乎？」脫脫曰：「在我不可渝，彼失其信，天實鑒之。」三寶奴雖不以為然，而莫能奪其議也。

　　是時，尚書省賜予無節，遷敘無法，財用日耗，名爵日濫。脫脫進言曰：「爵賞者，帝王所以用人也。今爵及比德，賞及罔功，緩急之際何所賴乎！中書所掌，錢糧、工役、選法、刑獄十有二事。若從臣言，恪遵舊制，則臣願與諸賢黽勉從事。不然，用臣何補！」遂有詔俾濫受宣敕者赴所屬繳納。僥倖之路既塞，奔競之風頓衰。中臺有贓罰鈔五百萬緡，脫脫請出以賑孤寡老疾諸窮而無告者。宗王南忽里部人告其主為不軌，脫脫辯其誣，抵告者罪。宗王牙忽禿徵其舊民於齊王八不沙部中，鄰境諸王欲奉齊王攻牙忽禿，齊王懼奔牙忽禿以避之，遂告齊王反。脫脫簿問得實，乃釋齊王而徙諸王于嶺南。邊將脫火赤請以新軍萬人益宗王丑漢，廷議俾脫脫往給其資裝。脫脫謂時方寧謐，不宜挑變生事，辭不行。遂遣丞相禿忽魯等二人往給之， 幾以激變。四年正月，復為中書左丞相。

　　仁宗即位，眷待彌篤，欲使均逸于外，二月，拜江浙行省左丞相。下車，進父老問民利病，咸謂杭城故有便河通于江滸，堙廢已久，若疏鑿以通舟楫，物價必平。僚佐或難之，脫脫曰：「吾陛辭之日，密旨許以便宜行事。民以為便，行之可也。」俄有旨禁勿興土功，脫脫曰：「敬天莫先勤民，民蒙其利則災沴自弭，土功何尤。」不一月而成。

　　是時，鐵木迭兒為丞相，欲固位取寵，乃議立仁宗子英宗為皇太子，而明宗以武宗子封周王，出鎮于雲南。又譖脫脫為武宗舊臣。詔逮至京師。居數日，床兀兒、失列門傳兩宮旨諭脫脫曰：「初疑汝親於所事，故召汝。今察汝無他，其復還鎮。」脫脫入謝太后曰：「臣雖被先帝知遇，而受太后及今上恩不為不深，豈敢昧所自乎。」還江浙。未幾，遷江西行省左丞相。

　　英宗嗣位，召拜御史大夫。時帖赤先為大夫，陰忌之，奏改江南行臺御史大夫。復嗾言者劾其擅離職守，將徙之雲南，會帖赤伏誅，乃解。家居不出者五年。泰定四年薨，年五十六。至正初，贈推誠全德守義佐運功臣、太師、開府儀同三司、上柱國，追封和寧王，諡忠獻。

　　脫脫嘗即宣德別墅延師以訓子，鄉人化之，皆向學。朝廷賜其精舍額曰景賢書院，為設學官。其沒也，即其中祠焉。

　　子九人，其最顯者二人：曰鐵木兒塔識，曰達識帖睦邇，各有傳。

燕鐵木兒
　　燕鐵木兒，欽察氏，床兀兒第三子，世系見土土哈傳。武宗鎮朔方，備宿衛十餘年，特愛幸之。及即位，拜正奉大夫、同知宣徽院事。皇慶元年，襲左衛親軍都指揮使。泰定二年，加太僕卿。三年，遷同僉樞密院事。致和元年，進僉書樞密院事。

　　泰定帝崩于上都，丞相倒剌沙專政，宗室諸王脫脫、王禪附之，利於立幼。燕鐵木兒時緫環衛事，留大都，自以身受武宗寵拔之恩，其子宜纂大位，而一居朔漠，一處南陲，實天之所置，將以啟之。由是與公主察吉兒、族黨阿剌帖木兒及腹心之士孛倫赤、剌剌等議，以八月甲午昧爽，率勇士納只禿魯等入興聖宮，會集百官，執中書平章烏伯都剌、伯顏察兒，兵皆露刃，誓衆曰：「祖宗正統屬在武皇帝之子，敢有不順者斬。」衆皆潰散。遂捕姦黨下獄，而與西安王阿剌忒納失里入守內庭，分處腹心於樞密，自東華門夾道重列軍士，使人傳命往來其中，以防漏泄。即命前河南行省參知政事明里董阿、前宣政院使荅剌麻失里乘驛迎文宗于中興，且令密以意喻河南行省平章伯顏選兵備扈從。

　　於是封府庫，拘百司印，遣兵守諸要害。推前湖廣行省左丞相別不花為中書左丞相，詹事塔失海涯為平章，前湖廣行省右丞速速為中書左丞，前陝西行省參政王不憐吉台為樞密副使，蕭忙古仍為通政院使，與中書右丞趙世延、樞密同僉燕鐵木兒、通政院使寒食分典庶務。貸在京寺觀鈔，募死士，買戰馬，運京倉粟以餉守禦士卒，復遣使於各行省徵發錢帛兵器。

　　當時有諸衛軍無統屬者，又有謁選及罷退軍官，皆給之符牌，以待調遣。既受命，未知所謝，注目而立，乃指使南向拜，衆皆愕然，始知有定向矣。燕鐵木兒宿衛禁中，夜則更遷無定居，坐以待旦者，將一月。弟撒敦、子唐其勢時留上都，密遣塔失帖木兒召之，皆棄其妻子來歸。丁酉，再遣撒里不花、鎖南班往中興趣大駕早發，令塔失帖木兒設為南使云：「諸王帖木兒不花、寬徹普化，湖廣、河南省臣及河南都萬戶合軍扈駕，旦夕且至，民勿疑懼。」丁未，命撒敦以兵守居庸關，唐其勢屯古北口。戊申，復令乃馬台為北使，稱明宗從諸王兵整駕南轅，中外乃安。辛亥，撒里不花至自中興，云乘輿已啟塗，詔拜燕鐵木兒知樞密院事。丙辰，率百官備法駕郊迎。丁巳，文宗至京師，入居大內。

　　己未，上都王禪及太尉不花、丞相塔失帖木兒、平章買閭、御史大夫紐澤等軍次榆林。九月庚申，詔燕鐵木兒帥師禦之，撒敦先驅，至榆林西，乘其未陣薄之，北軍大敗。甲子，詔還都。戊辰，遼東平章禿滿迭兒以兵犯遷民鎮，斬關以入。遣撒敦往拒，至薊州東沙流河，累戰敗之。燕鐵木兒以為擾攘之際，不正大名，不足以係天下之志，與諸王大臣伏闕勸進。文宗固辭曰：「大兄在朔方，朕敢紊天序乎。」燕鐵木兒曰：「人心向背之機，間不容髮，一或失之，噬臍無及。」文宗悟，乃曰：「必不得已，當明詔天下，以著予退讓之意而後可。」壬申，文宗即位，改元天曆，赦天下。

　　癸酉，封燕鐵木兒為太平王，以太平路為其食邑。甲戌，加開府儀同三司、上柱國、錄軍國重事、中書右丞相、監修國史、知樞密院事；賜黃金五百兩、白金二千五百兩、鈔一萬錠、金素織段色繒二千匹、海東白鶻一、青鶻二、豹一、平江官地五百頃。即日詔將兵出薊州拒禿滿迭兒。乙亥，次三河，而王禪等軍已破居庸關，遂進屯三塚。丙子，燕鐵木兒蓐食倍道而還。丁丑，抵榆河，聞帝出都城，將親督戰，燕鐵木兒單騎請見，曰：「陛下出，民心必驚，凡剪寇事一以責臣，願陛下亟還宮以安黎庶。」文宗乃還。明日丁丑，阿速衛指揮使忽都不花、塔海帖木兒，同知太不花構變，事覺，械送京師斬以徇。己卯，與王禪前軍遇于榆河北，我師奮擊敗之，追至紅橋北。王禪將樞密副使阿剌帖木兒、指揮忽都帖木兒引兵會戰。阿剌帖木兒執戈入刺，燕鐵木兒側身以刀格其戈就斫之，中左臂。部將和尚馳擊忽都帖木兒亦中左臂。二人驍將也，敵為奪氣，遂却。因據紅橋。兩軍阻水而陣，命善射者射之，遂退，師于白浮南。命知院也速荅兒，八都兒、亦納思等分為三隊，張兩翼以角之，敵軍敗走。辛巳，敵軍復合，鏖戰于白浮之野，周旋馳突，戈戟戞摩。燕鐵木兒手斃七人。會日晡，對壘而宿。夜二鼓，遣阿剌帖木兒、孛倫赤、岳來吉將精銳百騎鼓譟射其營，敵衆驚擾，互自相擊，至旦始悟，人馬死傷無數。明日，天大霧，獲敵卒二人，云王禪等脫身竄山谷矣。癸未，天清明，王禪集散卒成列出山，我師駐白浮西，堅壁不動。是夜，又命撒敦潛軍繞其後，部曲八都兒壓其前，夾營吹銅角以震盪之，敵不悟而亂，自相撾擊，三鼓後乃西遁。遲明，追及昌平北，斬首數千級，降者萬餘人。

　　帝遣賜上尊，諭旨曰：「丞相每戰親冒矢石，脫有不虞，其若宗社何！自今後但憑高督戰，察將士之用命不用命者以賞罰之可也。」對曰：「臣以身先之，為諸將法。敢後者軍法從事。託之諸將，萬一失利，悔將何及。」是日，敵軍再戰再北，王禪單騎亡命。也速荅兒、也不倫、撒敦追之，就命也速荅兒及僉院徹里帖木兒統卒三萬守居庸關，還至昌平南。

　　俄報古北口不守，上都軍掠石槽。丙戌，遣撒敦為先驅，燕鐵木兒以大軍繼其後，至石槽。敵軍方炊，掩其不備，直蹂之，大軍并進，追擊四十里，至牛頭山，擒駙馬孛羅帖木兒，平章蒙古荅失、牙失帖木兒，院使撒兒討溫等，獻俘闕下，戮之。各衛將士降者不可勝紀，餘兵奔竄。夜遣撒敦襲之，逐出古北口。

　　丁亥，禿滿迭兒及諸王也先帖木兒軍陷通州，將襲京師，燕鐵木兒急引軍還。十月己丑朔，日將昏，至通州，乘其初至擊之，敵軍狼狽走渡潞河。庚寅，夾河而軍。敵列植黍稭，衣以氊衣，然火為疑兵，夜遁。辛卯，率師渡河追之。癸巳，駐檀子山之棗林，也先帖木兒、禿滿迭兒合陽翟王太平、國王朶羅台、平章塔海軍來鬪，士皆殊死戰。至晚，唐其勢陷陣，殺太平，死者蔽野，餘兵宵潰。已而撒敦將輕兵要之，弗及而還。

　　乙未，上都諸王忽剌台，指揮阿剌鐵木兒、安童入紫荊關，犯良鄉，游騎逼南城。燕鐵木兒即率諸將兵循北山而西，令脫銜繫囊，盛莝豆以飼馬，士行且食，晨夜兼程，至于盧溝河，忽剌台聞之，望風西走。是日凱旋，入自肅清門，都人羅拜馬首，以謝更生之惠。燕鐵木兒曰：「此皆天子威靈，吾何力焉。」入見，帝大悅，賜燕興聖殿，盡懽而罷。賜太平王黃金印，并降制書及賜玉盤、龍衣、珠衣、寶珠、金腰帶等物。

　　是日，撒敦遣報禿滿迭兒軍復入古北口，燕鐵木兒遂以師赴之，戰于檀州南野，敗之。東路蒙古萬戶哈剌那懷率麾下萬人降，餘兵東潰，禿滿迭兒走還遼東。獲忽剌台、阿剌帖木兒、安童、朶羅台、塔海等戮之。

　　先是，齊王月魯帖木兒、東路蒙古元帥不花帖木兒聞文宗即位，乃起兵趨上都圍之。時上都屢敗勢蹙。壬寅，倒剌沙肉袒奉皇帝寶出請死。齊王調兵護送至京師。庚戌，文宗御興聖殿，受皇帝寶，下倒剌沙于獄。兩都平。丁巳，加燕鐵木兒以荅剌罕之號，使其世世子孫襲之。仍賜珠衣二、七寶束帶一、白金甕一、黃金瓶二、海東白鶻一、青鶻三、白鷹一、豹二十。十二月，置龍翊衛，命領其事。

　　先是，至治二年，以欽察衛士多，為千戶所者凡三十五，故分置左右二衛，至是又析為龍翊衛。二年，立都督府，以統左、右欽察、龍翊三衛，哈剌魯東路蒙古二萬戶府，東路蒙古元帥府，而以燕鐵木兒兼統之，尋陞為大都督府。燕鐵木兒乞解相印還宿衛，帝勉之曰：「卿已為省院，惟未入臺，其聽後命。」二月，遷御史大夫，依前開府儀同三司、上柱國、錄軍國重事、太平王。未幾，復拜中書右丞相、監修國史、知樞密院事、領都督府龍翊侍衛親軍都指揮使司事，就佩元降虎符，依前開府儀同三司、上柱國、錄軍國重事、荅剌罕、太平王。

　　先是，文宗以天下既定，可行初志，遣治書侍御史撒迪迎大兄明宗于漠北。三月辛酉，乃詔燕鐵木兒護璽寶北上。明宗嘉其功。五月，特拜開府儀同三司、上柱國、錄軍國重事、中書右丞相、監修國史、大都督、領龍翊親軍都指揮使事、荅剌罕、太平王。六月，加拜太師，餘如故。從明宗南還。八月朔，明宗次王忽察都之地，文宗以皇太子見。庚寅，明宗暴崩。燕鐵木兒以皇后命奉皇帝璽寶授文宗，疾驅而還，晝則率宿衛士以扈從，夜則躬擐甲冑繞幄殿巡護。癸巳，達上都。遂與諸王大臣陳勸復正大位。己亥，文宗復即位於上都。

　　十二月丁亥，文宗以燕鐵木兒有大勳勞于王室，封其曾祖父班都察溧陽王，曾祖妣玉龍徹溧陽王夫人，祖父土土哈昇王，祖妣太塔你昇王夫人，父床兀兒揚王，母也先帖你、公主察吉兒並為揚王夫人。三年二月，文宗欲昭其勳，詔命禮部尚書馬祖常制文立石於北郊。至順元年五月乙丑，帝又以屢頒寵數未足以報大勳，下詔命獨為丞相以尊異之。略曰：「燕鐵木兒勳勞惟舊，忠勇多謀，奮大義以成功，致治平於期月，宜專獨運，以重秉鈞。授以開府儀同三司、上柱國、太師、太平王、荅剌罕、中書右丞相、錄軍國重事、監修國史、提調燕王宮相府事、大都督、領龍翊親軍都指揮使司事。凡號令、刑名、選法、錢糧、造作，一切中書政務，悉聽緫裁。諸王、公主、駙馬、近侍人員，大小諸衙門官員人等，敢有隔越聞奏，以違制論。」

　　六月，知樞密院事闊徹伯、脫脫木兒等十人惡其權勢之重，欲謀害之。也的迷失、脫迷以其謀告燕鐵木兒，即率欽察軍掩捕按問，皆誅之。二年二月，為建第於興聖宮之西南。三月，賜鷹坊百人。十一月癸未，詔養其子塔剌海為子。辛酉，以燕鐵木兒兼奎章閣大學士，領奎章閣學士院事。賜龍慶州之流盃園池水磑土田。又賜平江、松江、江陰蘆場、簜山、沙塗、沙田等地。因言平江、松江圩田五百頃有奇，糧七千七百石，願增為萬石入官，以所得餘米贍弟撒敦，詔從之。

　　四年，文宗大漸，遺詔立兄明宗之子。已而文宗崩，明宗次子懿璘質班即位，四十三日而崩。文宗后臨朝。燕鐵木兒與群臣議立文宗子燕帖古思。文宗后曰：「天位至重，吾兒年方幼沖，豈能任耶！明宗有子妥懽貼睦爾，出居廣西，今年十三矣，可嗣大統。」於是奉太后命，召還京師，至良鄉，具鹵簿迎之。燕鐵木兒與之並馬而行，於馬上舉鞭指畫，告以國家多難遣使奉迎之故。而妥懽貼睦爾卒無一語酬之。燕鐵木兒疑其意不可測，且明宗之崩，實與逆謀，恐其即位之後追舉前事，故宿留數月，而心志日以瞀亂。

　　先是，燕鐵木兒自秉大權以來，挾震主之威，肆意無忌。一宴或宰十三馬，取泰定帝后為夫人，前後尚宗室之女四十人，或有交禮三日遽遣歸者，而後房充斥不能盡識。一日宴趙世延家，男女列坐，名鴛鴦會。見座隅一婦色甚麗，問曰：「此為誰？」意欲與俱歸。左右曰：「此太師家人也。」至是荒淫日甚，體羸溺血而薨。

　　燕鐵木兒既死，妥懽貼睦爾始即位，是為順帝。乃以撒敦為左丞相，唐其勢為御史大夫。元統二年四月，命唐其勢緫管高麗女直漢軍萬戶府達魯花赤。授撒敦開府儀同三司、上柱國、錄軍國重事、荅剌罕、榮王、太傅、中書左丞相，賜廬州路為食邑，宥世世子孫九死。贈燕鐵木兒太師公忠開濟弘謨同德協運佐命功臣、開府儀同三司、太師、中書右丞相、上柱國，追封德王，諡忠武。至元元年三月，立燕鐵木兒女伯牙吾氏為皇后。

　　是時，撒敦已死，唐其勢為中書左丞相，伯顏獨用事。唐其勢忿曰：「天下本我家天下也，伯顏何人而位居吾上。」遂與撒敦弟荅里潛蓄異心，交通所親諸王晃火帖木兒，謀援立以危社稷。帝數召荅里不至。郯王徹徹禿遂發其謀。六月三十日，唐其勢伏兵東郊，身率勇士突入宮闕。伯顏及完者帖木兒、定住、闊里吉思等掩捕獲之。唐其勢及其弟塔剌海皆伏誅。而其黨北奔荅里所，荅里即應以兵，殺使者哈兒哈倫、阿魯灰用以禡旗。帝遣阿弼諭之，又殺阿弼，而率其黨和尚、剌剌等逆戰，為搠思監、火兒灰、哈剌那海等所敗，遂奔晃火帖木兒。命孛羅、晃火兒不花追襲之，力窮勢促，阿魯渾察執荅里等送上都戮之。晃火帖木兒自殺。怯薛官阿察赤亦預唐其勢之謀，欲殺伯顏，後擒付有司，具伏其辜，伏誅。

　　初，唐其勢事敗被擒，攀折殿檻不肯出。塔剌海走匿皇后坐下，后蔽之以衣，左右曳出斬之，血濺后衣。伯顏奏曰：「豈有兄弟為逆而皇后黨之者！」并執后。后呼帝曰：「陛下救我。」帝曰：「汝兄弟為逆，豈能相救邪！」乃遷皇后出宮，尋酖之于開平民舍，遂簿錄唐其勢家。

伯颜
　　伯颜，蔑兒吉䚟氏。曾大父探馬哈兒，給事宿衛。大父稱海，從憲宗伐宋，歿於王事。父謹只兒，緫宿衛隆福太后宮。

　　伯顏弘毅深沉，明達果斷。年十五，奉成宗命侍武宗于藩邸。大德三年，從北征海都。五年，從至迭怯里古之地，力戰，又至哈剌塔之地，累捷，功為諸將先。十年，斡羅思、失班等逃奔察八兒之地，武宗命伯顏追降之。十一年，武宗大會諸王駙馬於和林，錫號曰伯顏拔都兒。

　　武宗即位，拜吏部尚書，俄改尚服院使，又拜御史中丞。至大二年十一月，拜尚書平章政事，特賜蛟龍虎符，領右衛阿速親軍都指揮使司達魯花赤。三年，加特進。延祐三年，仁宗命為周王常侍府常侍。四年，拜江南行臺御史中丞。五年，就陞御史大夫。六年，拜江浙行省平章政事。七年，拜陝西行臺御史大夫。至治二年，復遷南臺御史大夫。泰定二年，遷江西行省平章政事。三年，遷河南行省平章政事。舊所賜河南田五千頃，以二千頃奉帝師祝釐，八百頃助給宿衛，自取不及其半。宿姦頑豪嘗毒民者，必深治之。

　　致和元年七月，泰定帝崩。八月，丞相燕鐵木兒遣明里董阿迎立武宗子懷王於江陵，道過河南，使以謀密告伯顏。伯顏嘆曰：「此吾君之子也。吾夙荷武皇厚恩，委以心膂，今爵位至此，非覬萬一為己富貴計，大義所臨，曷敢顧望。」即集僚屬明告以故。於是會計倉廩、府庫、穀粟、金帛之數，乘輿供御、牢餼膳羞、徒旅委積、士馬芻糒供億之須，以及賞賚犒勞之用，靡不備至。不足，則檄州縣募民折輸明年田租，及貸商人貨貲，約倍息以償。又不足，則邀東南常賦之經河南者，輒止之以給其費。徵發民丁，增置驛馬，補城櫓，浚濠池，修戰守之具，嚴徼邏斥堠，日被堅執銳，與僚佐曹掾籌其便宜。即遣蒙哥不花以其事馳告懷王。又使羅里報燕鐵木兒曰：「公盡力京師，河南事我當自效。」伯顏別募勇士五千人以迎帝于南，而躬勒兵以俟。參政脫別台曰：「今蒙古軍馬與宿衛之士皆在上都，而令探馬赤軍守諸隘，吾恐此事之不可成也。我等圖保性命，他何計哉？」伯顏不從其言。其夜，脫別台手刃欲殺伯顏為變，伯顏覺，遂拔劍殺之，奪其所部軍器，收馬千二百騎。懷王命撒里不花拜伯顏河南行省左丞相。懷王至河南，伯顏屬櫜，擐甲冑，與百官父老導入，咸俯伏稱萬歲，即上前叩頭勸進。懷王解金鎧、御服、寶刀及海東白鶻、文豹賜伯顏。明日扈從北行。

　　九月，懷王即皇帝位，是為文宗，特加伯顏銀青榮祿大夫，仍領宿衛。尋加太尉，賜黃金二百五十兩、白金一千兩、楮幣二十五萬緡，進開府儀同三司、錄軍國重事、御史大夫、中政院使。天曆二年正月，拜太保。二月，加授儲慶使，加賜虎符，特授忠翊侍衛親軍都指揮使。未幾，明宗即位，文宗居東宮，拜太子詹事、太保，開府如故。八月，拜中書左丞相。

　　明宗崩，文宗嗣位，加儲政院使。三年正月，拜知樞密院事。至順元年，文宗以伯顏功大，不有異數不足以報稱，特命尚世祖闊闊出太子女孫曰卜顏的斤，分賜虎士三百：怯薛丹百、默而吉軍百、阿速軍百，隸左右宿衛。又賜黃金雙龍符，鐫文曰「廣忠宣義正節振武佐運功臣」，組以寶帶，世為明券。又命凡宴飲視諸宗王禮。二年八月，進封浚寧王，特加授侍正府侍正， 追封其先三世為王。又加伯顏昭功宣毅萬戶、忠翊侍衛都指揮使。三年，拜太傅，加徽政使。八月，文宗崩。十月，伯顏奉太皇太后命，立明宗之子懿璘質班，是為寧宗。十一月，寧宗崩。

　　四年六月，順帝至自南服，入踐大位，嘉伯顏翊戴之功，拜中書右丞相、上柱國、監修國史。元統二年，進太師、奎章閣大學士，領太史院，兼領司天監、威武、阿速諸衛。奏復經筵，加知經筵事。十一月，進封秦王。繼領太禧宗禋院、中政院、宣政院、隆祥使司、宮相諸內府，緫領蒙古、欽察、斡羅思諸衛親軍都指揮使。三年六月，唐其勢及其弟塔剌海私蓄異志，謀危社稷，伯顏奉詔誅之。餘黨稱兵，又親率師往上都，擊破其衆。七月，伯顏鴆殺皇后伯牙吾氏，為匿唐其勢、塔剌海于后宮。伯顏怒曰：「豈有兄弟謀不軌而姊妹黨之者乎！」遂鴆之。詔諭天下，用國初故事，賜伯顏以荅剌罕之號，俾世襲之。

　　至元元年，伯顏贊帝率遵舊章，奏寢妨農之務，停海內土木營造四年，息彰德、萊蕪冶鐵一年，蠲京圻漕戶雜徭，減河間、兩淮、福建鹽額歲十八萬五千有奇，賑沙漠貧戶及南北饑民至千萬計，帝允而行之。其知經筵日，當進講，必與講官敷陳格言，以盡啟沃之道。太皇太后賜第時雍坊，有旨雄麗視諸王邸，伯顏力辭，制度務從損約。四年，求解政柄，三宮交勉留。五年十月，詔為大丞相，加號元德上輔，賜七寶玉書龍虎金符，鐫刻如前。先數日，伯顏面奏請以賜田歲入所積鈔一萬錠，賑帖列堅、末鄰、納鄰三道驛置，及關北十三驛之困乏者。

　　然伯顏自誅唐其勢之後，獨秉國鈞，專權自恣，變亂祖宗成憲，虐害天下，漸有姦謀。帝患之。初，伯顏欲以其姪脫脫宿衛，伺帝起居，懼涉物議，乃以樞密知院汪家奴、翰林承旨沙剌班同侍禁近，實屬意脫脫。故脫脫政令日修而衛士拱聽約束。伯顏自領諸衛精兵，以燕者不花為屏蔽，導從之盛，填溢街衢。而帝側儀衛反落落如晨星。勢燄薰灼，天下之人惟知有伯顏而已。脫脫深憂之，乘間自陳忘家徇國之意，帝猶未之信。遣阿魯、世傑班日以忠義與之往復論難，益知其心無他，遂聞于帝，帝始無疑。是年，車駕自上都還京，伯顏數以兵巡行紅城諸處，歸輒在後。三人謀益堅，伯顏不知，益逞凶虐，搆陷郯王徹徹篤，奏賜死，帝未允，輒傳旨行刑。復奏貶宣讓王帖木兒不花、威順王寬徹普化，辭色憤厲，不待旨而行。帝益忿之。伯顏且日益立威，鍛鍊諸獄延及無辜。

　　六年二月，伯顏自領兵衛，請帝出田。脫脫告帝托疾不往。伯顏固請太子燕帖古思出次柳林。脫脫欲有所為，遂與世傑班、阿魯合議，白于帝。戊戌，脫脫悉拘門鑰，受密旨領軍，阿魯、世傑班侍帝側傳命。是夜，帝御玉德殿，主符檄，發號令，詳見脫脫傳。中夜二鼓，遣太子怯薛月可察兒率三十騎抵太子營，取之入城，夜半見帝。四鼓，命只兒瓦歹奉詔往柳林，出伯顏為河南行省左丞相。己亥，伯顏遣人來城下問故。脫脫倨城門上宣言，有旨黜丞相一人，諸從官無罪，可各還本衛。伯顏奏乞陛辭，不許，遂行。道出真定，父老奉觴酒以進。伯顏問曰：「爾曾見子殺父事耶？」父老曰：「不曾見子殺父，惟見臣殺君。」伯顏俛首有慚色。三月辛未，詔徙南恩州陽春縣安置，病死于龍興路驛舍。

馬札兒台
　　馬札兒台，世系見兄伯顏傳。馬札兒台蚤扈從武宗，後侍仁宗於潛邸，出入恭謹，蒞事敏達，仁宗說之。及立為皇太子，以為中順大夫、典用太監。尋遷吏部郎中，陞侍郎，進兵部尚書，遷利用卿，進度支卿，轉同知典瑞院事，陞院使，歷大都路達魯花赤，佩虎符，領虎賁親軍都指揮使。

　　泰定四年，拜陝西行臺治書侍御史，關陝大饑，賑貸有不及者，盡出私財以周貧民，所活甚衆。轉太府卿，又轉都功德使，改宣政使。三遷皆仍太府卿，佩元降虎符，領高麗女直漢軍萬戶府達魯花赤。拜御史大夫，仍領高麗女直漢軍，兼右衛阿速親軍都指揮使司達魯花赤，提調承徽寺。尋遷知樞密院事，兼前職，加提調武備寺事，加金牌，領欽察闖闖帖木兒千戶所； 又仍以知樞密院事，加鎮守海口侍衛親軍屯儲都指揮使司達魯花赤，餘如故。

　　至元三年，議進爵封王，辭以兄伯顏既封秦王，兄弟不宜並王，乃拜太保，分樞密院，往鎮北邊。至鎮，邊民歲有徭役，悉蠲除之，後為定例。六年，伯顏既罷黜，召拜太師、中書右丞相。奏罷各處船戶提舉、廣東採珠提舉二司。兼領右衛阿速軍，又兼領群牧監。未幾，以疾辭，帝優詔起之。其請益堅，遂以太師就第。明年，以其子脫脫為右丞相，而封馬扎兒台為忠王。 至正七年，別兒怯不花讒于帝，詔安置甘肅，以疾薨，年六十三。

　　馬扎兒台所至不以察察為明，赫赫為威，僚屬各效其勤，至於事功既成，未嘗以為己出也。以仁宗寵遇之深，忌日必先百官詣原廟致敬，或一食一果之美，必持獻廟中。仁宗嘗建寺雲州九峰山，未成而崩，馬扎兒台以私財成之，曰：「是雖未足以報先帝之恩，而先帝嘗駐蹕於茲，誠不忍過其所而坐視蕪廢也。」又建寺都城健德門東。十二年，特命改封德王，令翰林儒臣製詞立碑，仍賜旌忠昭德之額。長子脫脫，次子也先帖木兒。

脱脱
　　脫脫字大用，生而岐嶷，異於常兒。及就學，請於其師浦江吳直方曰：「使脫脫終日危坐讀書，不若日記古人嘉言善行服之終身耳。」稍長，膂力過人，能挽弓一石。年十五，為皇太子怯憐口怯薛官。天曆元年，襲授成製提舉司達魯花赤。二年，入覲，文宗見之，悅曰：「此子後必可大用。」遷內宰司丞，兼前職。五月，命為府正司丞。至順二年，授虎符、忠翊侍衛親軍都指揮使。元統二年，同知宣政院事，兼前職。五月，遷中政使。六月，遷同知樞密院事。

　　至元元年，唐其勢陰謀不軌，事覺伏誅，其黨荅里及剌剌等稱兵外應。脫脫選精銳與之戰，盡禽以獻。歷太禧宗禋院使，拜御史中丞、虎符親軍都指揮使，提調左阿速衛。四年，進御史大夫，仍提調前職，大振綱紀，中外肅然。扈從上都還，至雞鳴山之渾河，帝將畋于保安州，馬蹶。脫脫諫曰：「古者帝王端居九重之上，日與大臣宿儒講求治道，至於飛鷹走狗，非其事也。」帝納其言，授金紫光祿大夫，兼紹熙宣撫使。

　　是時，其伯父伯顏為中書右丞相，既誅唐其勢，益無所忌，擅爵人，赦死罪，任邪佞，殺無辜，諸衛精兵收為己用，府庫錢帛聽其出納。帝積不能平。脫脫雖幼養於伯顏，常憂其敗，私請於其父曰：「伯父驕縱已甚，萬一天子震怒，則吾族赤矣。曷若於未敗圖之。」其父以為然，復懷疑久未決。質之直方，直方曰：「傳有之，『大義滅親』。大夫但知忠於國家耳，餘復何顧焉。」當是時，帝之左右前後皆伯顏所樹親黨，獨世傑班、阿魯為帝腹心，日與之處。脫脫遂與二人深相結納。而錢唐楊瑀嘗事帝潛邸，為奎章閣廣成局副使，得出入禁中，帝知其可用，每三人論事，使瑀參焉。

　　五年秋，車駕留上都，伯顏時出赴應昌。脫脫與世傑班、阿魯謀欲禦之東門外，懼弗勝而止。會河南范孟矯殺省臣，事連廉訪使段輔，伯顏風臺臣言漢人不可為廉訪使。時別兒怯不花亦為御史大夫，畏人之議己，辭疾不出，故其章未上。伯顏促之急，監察御史以告脫脫。脫脫曰：「別兒怯不花位吾上，且掌印，我安敢專邪？」別兒怯不花聞之懼，且將出。脫脫度不能遏，謀於直方。直方曰：「此祖宗法度，決不可廢，盍先為上言之。」脫脫入告于帝，及章上，帝如脫脫言。伯顏知出於脫脫，大怒，言於帝曰：「脫脫雖臣之子，其心專佑漢人，必當治之。」帝曰：「此皆朕意，非脫脫罪也。」及伯顏擅貶宣讓、威順二王，帝不勝其忿，決意逐之。一日，泣語脫脫，脫脫亦泣下，歸與直方謀。直方曰：「此宗社安危所繫，不可不密。議論之際，左右為誰？」曰：「阿魯及脫脫木兒。」直方曰：「子之伯父，挾震主之威，此輩苟利富貴，其語一泄，則主危身戮矣。」脫脫乃延二人于家，置酒張樂，晝夜不令出。遂與世傑班、阿魯議，候伯顏入朝禽之。戒衛士嚴宮門出入，螭坳悉為置兵。伯顏見之大驚，召脫脫責之。對曰：「天子所居，防禦不得不爾。」伯顏遂疑脫脫，益增兵自衛。

　　六年二月，伯顏請太子燕帖古思獵于柳林。脫脫與世傑班、阿魯合謀以所掌兵及宿衛士拒伯顏。戊戌，遂拘京城門鑰，命所親信列布城門下。是夜，奉帝御玉德殿，召近臣汪家奴，沙剌班及省院大臣先後入見，出五門聽命。又召瑀及江西范匯入草詔，數伯顏罪狀。詔成，夜已四鼓，命中書平章政事只兒瓦歹齎赴柳林。己亥，脫脫坐城門上，而伯顏亦遣騎士至城下問故。脫脫曰：「有旨逐丞相。」伯顏所領諸衛兵皆散，而伯顏遂南行。詳見伯顏傳中。事定，詔以馬扎兒台為中書右丞相；脫脫知樞密院事，虎符，忠翊衛親軍都指揮使，提調武備寺、阿速衛千戶所，兼紹熙等處軍民宣撫都緫使、宣忠兀羅思護衛親軍都指揮使司達魯花赤、昭功萬戶府都緫使。十月，馬扎兒台移疾辭相位，詔以太師就第。

　　至正元年，遂命脫脫為中書右丞相、錄軍國重事，詔天下。脫脫乃悉更伯顏舊政，復科舉取士法，復行太廟四時祭，雪郯王徹徹禿之冤，召還宣讓、威順二王，使居舊藩，以阿魯圖正親王之位，開馬禁，減鹽額，蠲負逋，又開經筵，遴選儒臣以勸講，而脫脫實領經筵事。中外翕然稱為賢相。二年五月，用參議孛羅帖木兒等言，於都城外開河置閘，放金口水，欲引通州船至麗正門，役丁夫數萬，訖無成功。事見河渠志。

　　三年，詔修遼、金、宋三史，命脫脫為都緫裁官。又請修至正條格頒天下。帝嘗御宣文閣，脫脫前奏曰：「陛下臨御以來，天下無事，宜留心聖學。頗聞左右多沮撓者，設使經史不足觀，世祖豈以是教裕皇哉？」即祕書監取裕宗所授書以進，帝大悅。皇太子愛猷識理達臘嘗保育于脫脫家，每有疾飲藥，必嘗之而進。帝嘗駐蹕雲州，遇烈風暴雨，山水大至，車馬人畜皆漂溺，脫脫抱皇太子單騎登山，乃免。至六歲還，帝慰撫之曰：「汝之勤勞，朕不忘也。」脫脫乃以私財造大壽元忠國寺於健德門外，為皇太子祝釐，其費為鈔十二萬二千錠。

　　四年閏月，領宣政院事。諸山主僧請復僧司，且曰：「郡縣所苦，如坐地獄。」脫脫曰：「若復僧司，何異地獄中復置地獄邪？」時有疾漸羸，且術者亦言年月不利，乃上表辭位，帝不允，表凡十七上始從之。有旨封鄭王，食邑安豐，賞賚巨萬，俱辭不受。乃賜松江田，為立稻田提領所以領之。

　　七年，別兒怯不花為右丞相，以宿憾譖其父馬扎兒台。詔徙甘肅。脫脫力請俱行，在道則閱騎乘廬帳，食則視其品之精粗，及至其地，馬扎兒台安之。復移西域撒思之地，至河，召還甘州就養。十一月，馬扎兒台薨。帝念脫脫勳勞，召還京師。

　　八年，命脫脫為太傅，提調宮傅，綜理東宮之事。九年，朶兒只、太平皆罷相，遂詔脫脫復為中書右丞相，賜上尊、名馬、襲衣、玉帶。脫脫既復入中書，恩怨無不報。時開端本堂，皇太子學於其中，命脫脫領端本堂事。又提調阿速、欽察二衛、內史府、宣政院、太醫院事。

　　十年五月，居母薊國夫人憂。帝遣近臣喻之，俾出理庶務。於是脫脫用烏古孫良楨、龔伯遂、汝中柏、伯帖木兒等為僚屬，皆委以腹心之寄，小大之事悉與之謀，事行而群臣不知也。吏部尚書偰哲篤建言更造至正交鈔，脫脫信之，詔集樞密院、御史臺、翰林、集賢院諸臣議之，皆唯唯而已，獨祭酒呂思誠言其不可，脫脫不悅。既而終變鈔法，而鈔竟不行。事見思誠傳。

　　河決白茅堤，又決金堤，方數千里，民被其患，五年不能塞。脫脫用賈魯計請塞之，以身任其事。出告群臣曰：「皇帝方憂下民，為大臣者職當分憂。然事有難為，猶疾有難治，自古河患即難治之疾也，今我必欲去其疾。」而人人異論，皆不聽。乃奏以賈魯為工部尚書，緫治河防，使發河南北兵民十七萬役之，築決堤成，使復故道。凡八月功成。事見河渠志。於是天子嘉其功，賜世襲荅剌罕之號。又敕儒臣歐陽玄製河平碑以載其功。仍賜淮安路為其食邑，郡邑長吏聽其自用。

　　已而汝、潁之間妖寇聚衆反，以紅巾為號，襄、樊、唐、鄧皆起而應之。十一年，脫脫乃奏以弟御史大夫也先帖木兒為知樞密院事，將諸衛兵十餘萬討之。克上蔡。既而駐兵沙河，軍中夜驚。也先帖木兒盡棄軍資器械，北奔汴梁，收散卒，屯朱仙鎮。朝廷以也先帖木兒不習兵，詔別將代之。也先帖木兒徑歸，昏夜入城，仍為御史大夫。陝西行臺監察御史十二人劾其喪師辱國之罪，脫脫怒，乃遷西行臺御史大夫朶兒直班為湖廣行省平章政事，而御史皆除各府添設判官，由是人皆莫敢言事。

　　十二年，紅巾有號芝麻李者，據徐州。脫脫請自行討之，以逯魯曾為淮南宣慰使，募鹽丁及城邑趫捷，通二萬人，與所統兵俱發。九月，師次徐州，攻其西門。賊出戰，以鐵翎箭射馬首，脫脫不為動，麾軍奮擊之，大破其衆，入其外郛。明日，大兵四集，亟攻之，賊不能支，城破，芝麻李遁去。獲其黃繖旗鼓，燒其積聚，追擒其偽千戶數十人，遂屠其城。帝遣中書平章政事普化等即軍中命脫脫為太師，依前右丞相，趣還朝，而以樞密院同知禿赤等進師平潁、亳。師還，賜上尊、珠衣、白金、寶鞍。皇太子錫燕于私第。詔改徐州為武安州，而立碑以著其績。

　　十三年三月，脫脫用左丞烏古孫良楨、右丞悟良哈台議，屯田京畿，以二人兼大司農卿，而脫脫領大司農事。西至西山，東至遷民鎮，南至保定、河間，北至檀、順州，皆引水利，立法佃種，歲乃大稔。

　　十四年，張士誠據高郵，屢招諭之不降，詔脫脫緫制諸王諸省軍討之。黜陟予奪一切庶政，悉聽便宜行事；省臺院部諸司聽選官屬；從行稟受節制。西域、西番皆發兵來助。旌旗累千里，金鼓震野，出師之盛，未有過之者。師次濟寧，遣官詣闕里祀孔子，過鄒縣祀孟子。十一月，至高郵。辛未至乙酉，連戰皆捷。分遣兵平六合，賊勢大蹙。俄有詔罪其老師費財，以河南行省左丞相太不花、中書平章政事月闊察兒、知樞密院事雪雪代將其兵，削其官爵，安置淮安。

　　先是，脫脫之西行也，別兒怯不花欲陷之死。哈麻屢言于帝，召還近地，脫脫深德之，至是引為中書右丞。而是時脫脫信用汝中柏，由左司郎中參議中書省事，平章以下見其議事莫敢異同，惟哈麻不為之下。汝中柏因譖之脫脫，改為宣政院使，位居第三，於是哈麻深銜之。哈麻嘗與脫脫議授皇太子冊寶禮，脫脫每言：「中宮有子將置之何所？」以故久不行。脫脫將出師也，以汝中柏為治書侍御史，使輔也先帖木兒居中。汝中柏恐哈麻必為後患，欲去之。脫脫猶豫未決，令與也先帖木兒謀。也先帖木兒以其有功於己，不從。哈麻知之，遂譖脫脫於皇太子及皇后奇氏。會也先帖木兒方移疾家居，監察御史袁賽因不花等承哈麻風旨，上章劾之，三奏乃允；奪御史臺印，出都門外聽旨，以汪家奴為御史大夫；而脫脫亦有淮安之命。

　　十二月辛亥，詔至軍中，參議龔伯遂曰：「將在軍，君命有所不受。且丞相出師時，嘗被密旨，今奉密旨一意進討可也。詔書且勿開，開則大事去矣。」脫脫曰：「天子詔我而我不從，是與天子抗也，君臣之義何在？」弗從。既聽詔，脫脫頓首謝曰：「臣至愚，荷天子寵靈，委以軍國重事，蚤夜戰兢，懼弗能勝。一旦釋此重負，上恩所及者深矣。」即出兵甲及名馬三千，分賜諸將，俾各帥所部以聽月闊察兒、雪雪節制。客省副使哈剌荅曰：「丞相此行，我輩必死他人之手，今日寧死丞相前。」拔刀刎頸而死。初命脫脫安置淮安，俄有旨移置亦集乃路。

　　十五年三月，臺臣猶以謫輕，列疏其兄弟之罪，於是詔流脫脫于雲南大理宣慰司鎮西路，流也先帖木兒于四川碉門。脫脫長子哈剌章，肅州安置；次子三寶奴，蘭州安置。家產簿錄入官。脫脫行至大理騰衝，知府高惠見脫脫，欲以女事之，許築室一程外以居，雖有加害者可以無虞。脫脫曰：「吾罪人也，安敢念及此！」巽辭以絕之。九月，遣官移置阿輕乞之地，高惠以 脫脫前不受其女，故首發鐵甲軍圍之。十二月己未，哈麻矯詔遣使鴆之，死，年四十二。訃聞中書，遣尚舍卿七十六至其地，易棺衣以殮。

　　脫脫儀狀雄偉，頎然出於千百人中，而器宏識遠，莫測其蘊。功施社稷而不伐，位極人臣而不驕，輕貨財，遠聲色，好賢禮士，皆出於天性。至於事君之際，始終不失臣節，雖古之有道大臣，何以過之。惟其惑於群小，急復私讎，君子譏焉。

　　二十二年，監察御史張沖等上章雪其冤，於是詔復脫脫官爵，并給復其家產。召哈剌章、三寶奴還朝。而也先帖木兒先是亦已死，乃授哈剌章中書平章政事，封申國公，分省大同；三寶奴知樞密院事。二十六年，監察御史聖奴、也先、撒都失里等復言：「奸邪構害大臣，以致臨敵易將，我國家兵機不振從此始，錢糧之耗從此始，盜賊縱橫從此始，生民之塗炭從此始。設使脫脫不死，安得天下有今日之亂哉！乞封一字王爵，定諡及加功臣之號。」朝廷皆是其言。然以國家多故，未及報而國亡。


Chinese text: This work was published before January 1, 1923, and is in the
public domain worldwide because the author died at least 100 years ago.
