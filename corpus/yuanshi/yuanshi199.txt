古之君子，負經世之術，度時不可為，故高蹈以全其志。使得其時，未嘗不欲仕，仕而行所學，及物之功豈少哉。後世之士，其所蘊蓄或未至，而好以跡為高，當邦有道之時，且遁世離群，謂之隱士。世主亦苟取其名而強起之，及考其實，不如所聞，則曰「是欺世釣譽者也」，上下豈不兩失也哉！

元之隱士亦多矣，如杜瑛遺執政書，暨張特立居官之政，則非徒隱者也，蓋其得時則行，可隱而隱，頗有古君子之風。而世主亦不強之使起，可謂兩得也已。自是以隱逸稱者，蓋往往而有，今摭其可傳者，作《隱逸傳》。

杜瑛，字文玉，其先霸州信安人。父時升，《金史》有傳。瑛長七尺，美鬚髯，氣貌魁偉。金將亡，士猶以文辭規進取，瑛獨避地河南緱氏山中。時兵後，文物凋喪，瑛搜訪諸書，盡讀之，讀輒不忘，而究其指趣，古今得失如指諸掌。間關轉徙，教授汾、晉間。中書粘合珪開府於相，瑛赴其聘，遂家焉。與良田千畝，辭不受。術者言其所居下有藏金，家人欲發視，輒止之。後來居者果得黃金百斤，其不苟取如此。

歲己未，世祖南伐至相，召見問計，瑛從容對曰：「漢、唐以還，人君所恃以為國者，法與兵、食三事而已。國無法不立，人無食不生，亂無兵不守。今宋皆蔑之，殆將亡矣，興之在聖主。若控襄樊之師，委戈下流，以搗其背，大業可定矣。」帝悅，曰：「儒者中乃有此人乎！」瑛复勸帝數事，以謂事不如此，後當如彼。帝納之，心賢瑛，謂可大用，命從行，以疾弗果。中統初，詔徵瑛。時王文統方用事，辭不就。左丞張文謙宣撫河北，奏為懷孟、彰德、大名等路提舉學校官，又辭，遺執政書，其略曰：「先王之道不明，異端邪說害之也，橫流奔放，天理不絕如線。今天子神聖，俊乂輻輳，言納計用，先王之禮樂教化，興明修復，維其時矣。若夫簿書期會，文法末節，漢、唐猶不屑也，執事者因陋就簡，此焉是務，良可惜哉！夫善始者未必善終，今不能溯流求源，明法正俗，育材興化，以拯數百千年之禍，僕恐後日之弊，將有不可勝言者矣。」人或勉之仕，則曰：「後世去古雖遠，而先王之所設施，本末先後，猶可考見，故為政者莫先於復古。苟因習舊弊，以求合乎先王之意，不亦難乎！吾又不能隨時俯仰以赴機會，將焉用仕！」於是杜門著書，一不以窮通得喪動其志，優游道藝，以終其身。年七十，遺命其子處立、處願曰：「吾即死，當表吾墓曰'緱山杜處士'。天歷中，贈資德大夫、翰林學士、上護軍，追封魏郡公，諡文獻。

所著書曰《春秋地理原委》十卷、《語孟旁通》八卷、《皇極引用》八卷、《皇極疑事》四卷、《極學》十卷、《律呂律曆禮樂雜志》三十卷、文集十卷。其於律，則究其始，研其義，長短清濁，周徑積實，各以類分，取經史之說以實之，而折衷其是非。其於歷，則謂造歷者皆從十一月甲子朔夜半冬至為曆元，獨邵子以為天開於子，取日甲月子、星甲辰子，為元會運世之數，無朔虛，無閏餘，率以三百六十為歲，而天地之盈虛，百物之消長，不能出乎其中矣。論閉物開物，則曰開於己，閉於戊；五，天之中也；六，地之中也；戊己，月之中星也。又分卦配之紀年，金之大定庚寅，交小過之初六；國朝之甲寅三月二十有三日寅時，交小過之九四。多先儒所未發，掇其要著於篇云。

　　張特立，字文舉，東明人。初名永，避金衛紹王諱，易今名。中泰和進士，為偃師主簿。改宣德州司候。州多金國戚，號難治，特立至官，俱往謁之。有五將軍率家奴劫民群羊，特立命大索閭里，遂過將軍家，溫言誘之曰：「將軍宅寧有盜羊者邪，聊視之以杜眾口。」潛使人索其後庭，得羊數十。遂縛其奴繫獄，其子匿他舍，捕得之，以近族得減死論。豪貴由是遵法，民賴以全。正大初，遷洛陽令。時軍旅數起，郡縣窘迫，東帥紇石烈牙兀又侮慢儒士。會移鎮陝右，道經洛陽，見特立淳古，不禮之，遽責令治糗具，期三日足，後期如軍法。縣民素賢特立，爭輸於庭，帥大奇之。既而拜監察御史，首言世宗諸孫不宜幽囚；尚書右丞顏盞石魯與細民爭田，參知政事徒單兀典諂事近習，皆當罷黜。執政者忌之。會平章政事白撒犒軍陝西，特立又劾其掾不法。白撒訴於世宗，言特立所言事失實，世宗宥之，遂歸田裡。

特立通程氏《易》，晚教授諸生，東平嚴實每加禮焉。歲丙午，世祖在潛邸受王印，首傳旨諭特立曰：「前監察御史張特立，養素丘園，易代如一，今年幾七十，研究聖經，宜錫嘉名，以光潛德，可特賜號曰中庸先生。」又諭曰：「先生年老目病，不能就道，故令趙寶臣諭意，且名其讀書之堂曰麗澤。」壬子歲，复降璽書諭特立曰：「白首窮經，誨人不倦，無過不及，學者宗之，昔已賜嘉名，今復諭意。」癸丑，特立卒，年七十五。中統二年，詔曰：「中庸先生學有淵源，行無瑕玷，雖經喪亂，不改故常，未遂丘園之賁，俄興窀穸之悲。可復賜前號，以彰寵數。」特立所著書有《易集說》、《歷年系事記》。

杜本，字伯原，其先居京兆，後徙天台，又徙臨江之清江，今為清江人。本博學，善屬文。江浙行省丞相忽剌術得其所上《救荒策》，大奇之，及入為御史大夫，力荐於武宗。嘗被召至京師，未幾歸隱武夷山中。文宗在江南時，聞其名，及即位，以幣征之，不起。至正三年，右丞相脫脫以隱士薦，詔遣使賜以金織文幣、上尊酒，召為翰林待制、奉議大夫，兼國史院編修官。使者致君、相意，趣之行。至杭州，稱疾固辭，而致書於丞相曰：「以萬事合為一理，以萬民合為一心，以千載合為一日，以四海合為一家，則可言制禮作樂，而躋五帝三王之盛矣。」遂不行。

　　本湛靜寡欲，無疾言遽色。與人交尤篤於義，有貧無以養親、無貲以為學者，皆濟之。平居書冊未嘗釋手。天文、地理、律曆、度數，靡不通究，尤工於篆隸。所著有《四經表義》、《六書通編》、《十原》等書，學者稱為清碧先生。至正十年卒，年七十有五。

時有張樞子長者，婺之金華人，亦屢徵不起。樞幼聰慧，外家潘氏蓄書數万卷，樞盡取而讀之，過目輒不忘。既長，肆筆成章，頃刻數千言。有問以古今沿革、政治得失、宇宙之分合、禮樂之廢興，以至帝號官名、歲月先後，歷歷如指諸掌。其為文，務推明經史，以扶翼教道，尤長於敘事。嘗取三國時事撰《漢本紀列傳》，附以《魏吳載記》，為《續後漢書》七十三卷。臨川危素稱其立義精密，可備勸講，朝廷取其書置宣文閣。浙東部使者交薦之，前後章凡九上。至正三年，命儒臣纂修遼、金、宋三史，右丞相脫脫以監修國史領都總裁，辟樞本府長史，力辭不拜。七年，申命史臣纂修本朝后妃、功臣傳，復以翰林修撰、儒林郎、同知制誥兼國史院編修官召樞，俾與討論，复避不就。使者強之行，至杭州，固辭而歸。嘗著《春秋三傳歸一義》三十卷，《刊定三國志》六十五卷，《林下竊議》、《曲江張公年譜》各一卷，《敝帚編》若干卷。至正八年卒，年五十有七。

孫轍，字履常，其先自金陵徙家臨川。轍幼孤，母蔡氏教之，知警策自樹立。比長，學行純篤，事母甚孝。家居教授，門庭蕭然，而考德問業者日盛。郡中俊彥有聲者皆出其門。轍與人言，一以孝弟忠信為本，辭溫氣和，聞者莫不油然感悟。待親戚鄉里禮意周洽，言論間未嘗幾微及人過失長短。士子至郡者必來見，部使者長吏以下仁且賢者，必造焉。轍樂易莊敬，接之以禮，言不及官府。憲司屢辟，皆不就。江西行省特以遺逸舉轍一人。轍善為文章，吳澄嘗敘其集曰；「所謂仁義之人，其言藹如也。」其見稱許如此。元統二年，年七十有三，卒於家。

同郡吳定翁字仲谷，其先當宋初自金陵來徙。定翁幼歲儼如成人，寒暑衣冠不少懈，清修文雅，與孫轍齊名。而最善為詩，揭

　　傒斯稱其幽茂疏淡，可比盧摯。御史及江西之方伯牧守部使者，辟薦相望，終身不為動。程鉅夫嘗貽書曰：「臨川士友及門者，踵相接也，何相望足下耿耿如玉人，而不可得見乎！」定翁嘗曰；「士無求用於世，惟求無愧于世。」人以為名言。

　　何中，字太虛，撫之樂安人。少穎拔，以古學自任，家有藏書萬卷，手自校讎。其學弘深該博，廣平程鉅夫，清河元明善，柳城姚燧，東平王構，同郡吳澄、揭傒斯，皆推服之。至順二年，江西行省平章全岳柱聘為龍興郡學師。明年六月，以疾卒。所著有《易類象》二卷、《書傳補遺》十卷、《通鑑綱目測海》三卷、《知非堂稿》十七卷。

　　同郡危復之，字見心。宋末為太學生，師事湯漢，博覽群書，好讀《易》，尤工於詩。至元初，元帥郭昂屢薦為儒學官，不就。至元中，朝廷累遣奉御察罕及翰林應奉詹玉以幣征之，皆弗起。隱於紫霞山中，士友私諡曰貞白先生。

　　武恪，字伯威，宣德府人。初以神童遊學江南，吳澄為江西儒學副提舉，薦入國學肄業。明宗在潛邸，選恪為說書秀才，及出鎮雲南，恪在行。明宗欲起兵陝西，恪諫曰：「太子北行，於國有君命，於家有叔父之命，今若向京師發一箭，史官必書太子反。」左右惡恪言，乃曰：「武秀才有母在京，合遣其回。」恪遂還京師，居陋巷，教訓子弟。文宗知其名，除秘書監典簿。秩滿，丁內艱，再除中瑞司典簿，改汾西縣尹，皆不起。人或勸之仕，恪曰：「向為親屈，今親已死，不復仕矣。」居數歲，會朝廷選守令，泰不華舉恪為平陽沁水縣尹，亦不赴。近臣又薦為授經郎，恪遂陽為喑啞，不就。

　　恪好讀《周易》，每日堅坐。或問之曰：「先生之學，以何為本？」恪曰：「以敬為本。」所著有《水雲集》若干卷。其從之學者多有所成，佛家奴為太尉，完者不花僉樞密院事，皆有賢名。


Chinese text: This work was published before January 1, 1923, and is in the
public domain worldwide because the author died at least 100 years ago.
