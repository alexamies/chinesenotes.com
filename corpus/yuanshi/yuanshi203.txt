自昔帝王勃興，雖星曆醫卜方術異能之士，莫不過絕於人，類非後來所及，蓋天運也。元有中土，巨公異人，身兼數器者，皆應期而出，相與立法創制，開物成務，以輔成大業，亦云盛哉。若道流釋子，所挾多方，事適逢時，既皆別為之傳。其他以術數言事輒驗，及以醫著效，被光寵者甚眾。舊史多闕弗錄，今取其事蹟可見者，為《方技篇》。而以工藝貴顯，亦附見焉。

田忠良，字正卿，其先平陽趙城人，金亡，徙中山。忠良好學，通儒家、雜家言。嘗識太保劉秉忠於微時。秉忠薦於世祖，遣使召至，帝視其狀貌步趨，顧謂侍臣曰：「是雖以陰陽家進，必將為國用。」俄指西序第二人謂忠良曰： 「彼手中握何物？」忠良對曰：「雞卵也。」果然。帝喜，又曰：「朕有事縈心，汝試占之。」對曰：「以臣術推之，當是一名僧病耳。「帝曰：「然，國師也。」遂遣左侍儀奉御也先乃送忠良司天台，給筆札，令秉忠試星曆、遁甲諸書。秉忠奏曰：「所試皆通，司天諸生鮮有及者。」詔官之司天。帝曰：「朕用兵江南，困於襄樊，累年不決，奈何？」忠良對曰：「在酉年矣。」

至元十一年，阿里海牙奏請率十萬眾渡江，朝議難之，帝密問曰：「汝試筮之，濟否？」忠良對曰：「濟。」帝獵於柳林，禦幄殿，侍臣甚眾，顧忠良曰：「今拜一大將取江南，朕心已定，果何人耶？」忠良環視左右，目一人，對曰：「是偉丈夫，可屬大事。 」帝笑曰：「此伯顏也，為西王旭烈兀使，朕以其才留用之，汝識朕心。」賜鈔五百貫、衣一襲。七月十五日夜，白氣貫三台，帝問何祥，忠良對曰：「三公其死乎！」未幾，太保劉秉忠卒。八月，帝出獵，駐輦召忠良曰：「朕有所遺，汝知何物，還可復得否？」對曰：「其數珠乎？明日，二十里外人當有得而來獻者。」已而果然。帝喜，賜以貂裘。十月，有旨問忠良：「南征將士能渡江否？勞師費財，朕甚憂之。」忠良奏曰：「明年正月當奏捷矣。」

十二年正月，師取鄂州，丞相伯顏遣使來獻宋寶，有玉香爐，輟以賜忠良，及金織文十匹。二月，帝不豫，召忠良謂曰：「或言朕今歲不嘉，汝術云何？」忠良對曰：「聖體行自安矣。」三月，帝疾愈，賜銀五百兩、衣材三十匹。五月，車駕清暑上都，遣使來召曰：「叛者浸入山陵，久而不去，汝與和禮霍孫率眾往視之。」既至，山陵如故，俄而叛兵大至，圍之三匝，三日不解。忠良引眾夜歸，敵殊不覺，和禮霍孫以為神，白其事於帝，賜黃金十兩。八月，以海都為邊患，遣皇子北平王那木罕、丞相安童征之，忠良奏曰：「不吉，將有叛者。」帝不悅。十二月，諸王昔里吉劫皇子、丞相以入海都，帝召忠良曰：「朕幾信讒言罪汝，今如汝言，汝祀神致禱，雖黃金朕所不吝。」忠良對曰：「無事於神，皇子未年當還。」後果然。十四年八月，車駕駐隆興北，忠良奏曰：「昔里吉之叛，以安童之食不彼及也。今宿衛之士，日食一瓜，豈能充飢，竊有怨言矣。」帝怒，笞主膳二人，俾均其食。十五年三月，汴梁河清三百里，帝曰：「憲宗生，河清；朕生，河又清；今河又清，何耶？」忠良對曰：「應在皇太子宮矣。」帝語符寶郎董文忠曰：「是不妄言，殆有徵也。」

　　十八年，特命為太常丞。少府為諸王昌童建宅於太廟南，忠良往僕其柱，少府奏之，帝問忠良，對曰：「太廟前豈諸王建宅所耶？」帝曰：「卿言是也。」又奏曰：「太廟前無馳道，非禮也。」即敕中書辟道。國製，十月上吉，有事於太廟。或請牲不用牛，忠良奏曰：「梁武帝用面為犧牲，後如何耶？」從之。遷太常少卿。二十年，將徵日本國，召忠良擇日出師，忠良奏曰：「僻陋海隅，何足勞天戈。」不聽。二十四年，請建太社於朝右，建郊壇於國南。俄兼引進使。二十九年，遷太常卿。

大德元年，遷昭文館大學士、中奉大夫，兼太常太卿。十一年，成宗崩，阿忽台等持異謀，將以皇后教，祔成宗於廟。忠良爭曰：「嗣皇帝祔先帝於廟，禮也；皇后教，非制也。」阿忽台等怒曰：「制自天降耶？汝不畏死，敢沮大事！」忠良竟不從。既而仁宗以太弟奉皇太后至自懷州，潛與密謀誅阿忽台等。武宗即位，進榮祿大夫、大司徒，賜銀印。仁宗即位，又進光祿大夫，領太常禮儀院事。延祐四年正月卒，年七十五。贈推忠守正佐運功臣、太師、開府儀同三司、上柱國，追封趙國公，諡忠獻。

子天澤，翰林侍講學士、嘉議大夫、知制誥兼修國史。

靳德進，其先潞州人，後徙大名。祖璇，業儒。父祥，師事陵川郝溫，兼善星曆。金末兵亂，與母相失，母悲泣而盲，祥訪得之，舐其目，百日復明，人稱其孝。國初，玉出乾劉敏行省於燕，辟祥置幕下，佩以金符。時籓帥得擅生殺，無辜者多賴祥以免。贈集賢大學士，諡安靖。

德進為人材辨，幼讀書，能通大義，父歿，益自刻勵，尤精於星曆之學。世祖命太保秉忠選太史官屬，德進以選授天文、星曆、卜筮三科管勾，凡交蝕躔次、六氣侵沴，所言休咎輒應。時因天象以進規諫，多所裨益。累遷秘書監，掌司天事。從征叛王乃顏，揆度日時，率中機會。諸將欲剿絕其黨，德進獨陳天道好生，請緩師以待其降。俄奏言：「叛始由惑於妖言，遂謀不軌，宜括天下術士，設陰陽教官，使訓學者，仍歲貢有成者一人。」帝從之，遂著為令。

成宗以皇孫撫軍北邊，帝遣使授皇太子寶，德進預在行，凡攻戰取勝，皆豫剋期日，無不驗者。亦間言事得失，多所裨益。成宗即位，歷陳世祖進賢納諫、諮詢治亂之原，帝嘉納之。授昭文館大學士，知太史院，領司天台事，賜金帶宴服。都城以荻苫廩，或請以瓦易之，帝以問德進，對曰：「若是役驟興，物必踴貴，民力重困，臣愚未見其可。」議遂寢。敕中書自今凡集議政事，必使德進預焉。所建明多見於施行。尋以病丐閒。仁宗時在東宮，特令中書加官以留之。會車駕自上京還，召見白海行宮，授資德大夫、中書右丞，議通政院事。仁宗即位，命領太史院事，力辭不允。以疾卒於位。贈推誠贊治功臣、榮祿大夫、大司徒、柱國、魏國公，諡文穆。子泰，工部侍郎。

張康，字汝安，號明遠，潭州湘潭人。祖安厚，父世英。康早孤力學，旁通術數。宋呂文德、江万裡、留夢炎皆推重之，辟置幕下。宋亡，隱衡山。至元十四年，世祖遣中丞崔彧祀南嶽，就訪隱逸。彧兄湖南行省參政崔斌言康隱衡山，學通天文地理。彧還，具以聞，遣使召康，與斌偕至京師。十五年夏四月，至上都見帝，親試所學，大驗，授著作佐郎，仍以內嬪松夫人妻之。凡召對，禮遇殊厚，呼以明遠而不名。嘗面諭：凡有所問，使極言之。

十八年，康上奏：「歲壬午，太一理艮宮，主大將客、參將囚，直符治事，正屬燕分。明年春，京城當有盜兵，事干將相。」十九年三月，盜果起京師，殺阿合馬等。帝欲徵日本，命康以太一推之，康奏曰：「南國甫定，民力未蘇，且今年太一無算，舉兵不利。」從之。嘗賜太史院錢，分千貫以與康，不受，眾服其廉。久之，乞歸田裡，優詔不許，遷奉直大夫、秘書監丞。年六十五卒。子天祐。

李杲，字明之，鎮人也，世以貲雄鄉里。杲幼歲好醫藥，時易人張元素以醫名燕趙間，杲捐千金從之學，不數年，盡傳其業。家既富厚，無事於技，操有餘以自重，人不敢以醫名之。大夫士或病其資性高謇，少所降屈，非危急之疾，不敢謁也。其學於傷寒、癰疽、眼目病為尤長。

北京人王善甫，為京兆酒官，病小便不利，目睛凸出，腹脹如鼓，膝以上堅硬欲裂，飲食且不下，甘淡滲洩之藥皆不效。杲謂眾醫曰：「疾深矣。《內經》有之：膀胱者，津液之府，必氣化乃出焉。今用滲洩之劑而病益甚者，是氣不化也。啟玄子云：'無陽者陰無以生，無陰者陽無以化。'甘淡滲洩皆陽藥，獨陽無陰，其欲化得乎？」明日，以群陰之劑投，不再服而愈。

西台掾蕭君瑞，二月中病傷寒發熱，醫以白虎湯投之，病者面黑如墨，本證不復見，脈沉細，小便不禁。杲初不知用何藥，及診之，曰：「此立夏前誤用白虎湯之過。白虎湯大寒，非行經之藥，止能寒腑藏，不善用之，則傷寒本病隱曲於經絡之間。或更以大熱之藥救之，以苦陰邪，則他證必起，非所以救白虎也。有溫藥之昇陽行經者，吾用之。」有難者曰： 「白虎大寒，非大熱何以救，君之治奈何？」杲曰：「病隱於經絡間，陽不升則經不行，經行而本證見矣。本證又何難焉。」果如其言而愈。

魏邦彥之妻，目翳暴生，從下而上，其色綠，腫痛不可忍。杲云：「翳從下而上，病從陽明來也。綠非五色之正，殆肺與腎合而為病邪。」乃瀉肺腎之邪，而以入陽明之藥為之使。既效矣，而他日病復作者三，其所從來之經，與翳色各異。乃曰：「諸脈皆屬於目，脈病則目從之。此必經絡不調，經不調，則目病未已也。」問之果然，因如所論而治之，疾遂不作。

馮叔獻之侄櫟，年十五六，病傷寒，目赤而頓渴，脈七八至，醫欲以承氣湯下之，已煮藥，而杲適從外來，馮告之故。杲切脈，大駭曰：「幾殺此兒。《內經》有言：'在脈，諸數為熱，諸遲為寒。'今脈八九至，是熱極也。而《會要大論》云：'病有脈從而病反者何也？脈至而從，按之不鼓，諸陽皆然。'此傳而為陰證矣。令持姜、附來，吾當以熱因寒用法處之。」藥未就而病者爪甲變，頓服者八​​兩，汗尋出而愈。

陝帥郭巨濟病偏枯，二指著足底不能伸，杲以長針刺骫中，深至骨而不知痛，出血一二升，其色如墨，又且謬刺之。如此者六七，服藥三月，病良已。裴擇之妻病寒熱，月事不至者數年，已喘嗽矣。醫者率以蛤蚧、桂、附之藥投之，杲曰：「不然，夫病陰為陽所搏，溫劑太過，故無益而反害。投以寒血之藥，則經行矣。 」已而果然。杲之設施多類此。當時之人，皆以神醫目之。所著書，今多傳於世云。

　　工藝

　　孫威，渾源人。幼沉鷙，有巧思。金貞祐間，應募為兵，以驍勇稱。及雲中來附，守帥表授義軍千戶，從軍攻潞州，破鳳翔，皆有功。善為甲，嘗以意制蹄筋翎根鎧以獻，太祖親射之，不能徹，大悅。賜名也可兀蘭，佩以金符，授順天安平懷州河南平陽諸路工匠都總管。從攻邠、乾，突戰不避矢石，帝勞之曰：「汝縱不自愛，獨不為吾甲胄計乎！」因命諸將衣其甲者問曰：「汝等知所愛重否？」諸將對，皆失旨意。太宗曰：「能捍蔽爾輩以與我國家立功者，非威之甲耶！而爾輩言不及此，何也？」復以錦衣賜威。每從戰伐，恐民有橫被屠戮者，輒以搜簡工匠為言，而全活之。歲庚子，卒，年五十八。至大二年，贈中奉大夫、武備院使、神川郡公，諡忠惠。

子拱，為監察御史，後襲順天安平懷州河南等路甲匠都總管。巧思如其父，嘗制甲二百八十襲以獻。至元十一年，別制疊盾，其制，張則為盾，斂則合而易持。世祖以為古所未有，賜以幣帛。丞相伯顏南征，以甲胄不足，詔諸路集匠民分制。拱董順天、河間甲匠，先期畢工，且象虎豹異獸之形，各殊其制，皆稱旨。十五年，授保定路治中。適歲饑，議開倉賑民，或曰：「宜請於朝。」拱曰：「救荒事不可緩也，若得請而後發粟以賑之，則民餒死矣。苟見罪，吾自任之。」遂發粟四千五百石以賑饑民。高陽土豪據沙河橋取行者錢，人以為病，拱執而罪之。二十二年，除武備少卿，遷大都路軍器人匠總管，升工部侍郎。成宗即位，典朝會供給，賜銀百兩、織紋段五十匹、帛二十五匹、鈔萬貫。元貞二年，授大同路總管，兼府尹。大德五年，遷兩浙都轉運使。鹽課舊二十五萬引，歲不能足，拱至增五萬引，遂為定額。九年，改益都路總管，兼府尹，仍出內府弓矢寶刀賜之。卒於官。贈大司農、神川郡公，諡文莊。

阿老瓦丁，回回氏，西域木發里人也。至元八年，世祖遣使砲匠於宗王阿不哥，王以阿老瓦丁、亦思馬因應詔，二人舉家馳驛至京師，給以官舍。首造大砲豎於五門前，帝命試之，各賜衣段。十一年，國兵渡江，平章阿里海牙遣使求砲手匠，命阿老瓦丁往，破潭州、靜江等郡，悉賴其力。十五年，授宣武將軍、管軍總管。十七年，陛見，賜鈔五千貫。十八年，命屯田於南京。二十二年，樞密院奉旨，改元帥府為回回砲手軍匠上萬戶府，以阿老瓦丁為副萬戶。大德四年告老。子富謀只，襲副萬戶。皇慶元年卒，子馬哈馬沙襲。

亦思馬因，回回氏，西域旭烈人也。善造砲，至元八年與阿老瓦丁至京師。十年，從國兵攻襄陽未下，亦思馬因相地勢，置砲於城東南隅，重一百五十斤，機發，聲震天地，所擊無不摧陷，入地七尺。宋安撫呂文煥懼，以城降。既而以功賜銀二百五十兩，命為回回砲手總管，佩虎符。十一年，以疾卒。子佈伯襲職。

時國兵渡江，宋兵陳於南岸，擁舟師迎戰，布伯於北岸豎砲以擊之，舟悉沉沒。後每戰用之，皆有功。十八年，佩三珠虎符，加鎮國上將軍、回回砲手都元帥。明年，改軍匠萬戶府萬戶。遷刑部尚書，以弟亦不剌金為萬戶，佩元降虎符，官廣威將軍。布伯俄進通奉大夫、浙東道宣慰使，賜鈔二萬五千貫，俾養老焉。

子哈散，廕授昭信校尉、高郵府同知。致和元年八月，樞密院檄亦不剌金所部軍匠至京師，賜鈔二千五百貫、金綺四端，與馬哈馬沙造砲。天歷二年，以疾卒。子亞古襲。

阿尼哥，尼波羅國人也，其國人稱之曰八魯布。幼敏悟異凡兒，稍長，誦習佛書，期年能曉其義。同學有為繪畫妝塑業者，讀《尺寸經》，阿尼哥一聞，即能記​​。長善畫塑，及鑄金為像。中統元年，命帝師八合斯巴建黃金塔於吐蕃，尼波羅國選匠百人往成之，得八十人，求部送之人未得。阿尼哥年十七，請行，眾以其幼，難之。對曰：「年幼心不幼也。」乃遣之。帝師一見奇之，命監其役。明年，塔成，請歸，帝師勉以入朝，乃祝髮受具為弟子，從帝師入見。帝視之久，問曰：「汝來大國，得無懼乎？」對曰：「聖人子育萬方，子至父前，何懼之有。」又問：「汝來何為？」對曰：「臣家西域，奉命造塔吐蕃，二載而成。見彼土兵難，民不堪命，願陛下安輯之，不遠萬里，為生靈而來耳。」又問：「汝何所能？」對曰：「臣以心為師，頗知畫塑鑄金之藝。」帝命取明堂針灸銅像示之曰：「此宣撫王楫使宋時所進，歲久闕壞，無能修完之者，汝能新之乎？」對曰：「臣雖未嘗為此，請試之。」至元二年，新像成，關鬲脈絡皆備，金工歎其天巧，莫不愧服。凡兩京寺觀之像，多出其手。為七寶鑌鐵法輪，車駕行幸，用以前導。原廟列聖御容，織錦為之，圖畫弗及也。至元十年，始授人匠總管，銀章虎符。十五年，有詔返初服，授光祿大夫，大司徒，領將作院事，寵遇賞賜，無與為比。卒，贈太師、開府儀同三司、涼國公、上柱國，諡敏慧。

子六人，曰阿僧哥，大司徒；阿述臘，諸色人匠總管府達魯花赤。

有劉元者，嘗從阿尼哥學西天梵相，亦稱絕藝。元字秉元，薊之寶坻人。始為黃冠，師事青州把道錄，傳其藝非一。至元中，凡兩都名剎，塑土、范金、搏換為佛像，出元手者，神思妙合，天下稱之。其上都三皇尤古粹，識者以為造意得三聖人之微者。由是兩賜宮女為妻，命以官長其屬，行幸必從。仁宗嘗敕元非有旨不許為人造他神像。後大都南城作東嶽廟，元為造仁聖帝像，巍巍然有帝王之度，其侍臣像，乃若憂深思遠者。始元欲作侍臣像，久之未措手，適閱秘書圖畫，見唐魏徵像，矍然曰：「得之矣，非若此，莫稱為相臣者。」遽走廟中為之，即日成，士大夫觀者，咸嘆異焉。其所為西番佛像多秘，人罕得見者。元官為昭文館大學士、正奉大夫、秘書卿，以壽終。搏換者，漫帛土偶上而髹之，已而去其土，髹帛儼然成像云。


Chinese text: This work was published before January 1, 1923, and is in the
public domain worldwide because the author died at least 100 years ago.
