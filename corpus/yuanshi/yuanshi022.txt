武宗仁惠宣孝皇帝，諱海山，順宗答剌麻八剌之長子也。母曰興聖皇太后，弘吉剌氏。至元十八年七月十九日生。

成宗大德三年，以寧遠王闊闊出總兵北邊，怠於備禦，命帝即軍中代之。四年八月，與海都軍戰於闊別列之地，敗之。十二月，軍至按臺山，乃蠻帶部落降。五年八月朔，與海都戰於叠怯裏古之地，海都軍潰。越二日，海都悉合其眾以來，大戰於合剌合塔之地，師失利，親出陣力戰，大敗之，盡獲其輜重，悉援諸王、駙馬眾軍以出。明日復戰，軍少卻，海都乘之，帝揮軍力戰，突出敵陣後，全軍而還。海都不得志去，旋亦死。

八年十月，封帝懷寧王，賜金印，置王傅官，食瑞州六萬五千戶。十年七月，自脫忽思圈之地逾按臺山，追叛王斡羅思，獲其妻孥輜重；執叛王也孫禿阿等及駙馬伯顏。八月，至也裏的失之地，受諸降王禿滿、明裏鐵木兒、阿魯灰等降。海都之子察八兒逃於都瓦部，盡俘獲其家屬營帳。駐冬按臺山，降王禿曲滅復叛，與戰敗之，北邊悉平。

十一年春，聞成宗崩，三月，自按臺山至於和林。諸王勛戚畢會，皆曰今阿難答、明裏鐵木兒等熒惑中宮，潛有異議；諸王也只裏昔嘗與叛王通，今亦預謀。既辭服伏誅，乃因闔辭勸進。帝謝曰：「吾母、吾弟在大都，俟宗親畢會，議之。」先是，成宗違豫日久，政出中宮，命仁宗與皇太后出居懷州。至是，仁宗聞訃，以二月辛亥與太后俱至京師。安西王阿難答與諸王明裏鐵木兒已於正月庚午先至。左丞相阿忽臺，平章八都馬辛，前中書平章伯顏，中政院使怯烈、道興等潛謀推成宗皇后伯要真氏稱制，阿難答輔之。仁宗以右丞相哈剌哈孫之謀言於太后曰：「太祖、世祖創業艱難，今大行晏駕，德壽已薨，諸王皆疏屬，而懷寧王在朔方，此輩潛有異圖，變在朝夕，俟懷寧王至，恐亂生不測，不若先事而發。」遂定計，誅阿忽臺、怯列等，而遣使迎帝。

五月，至上都。乙丑，仁宗侍太后來會，左右部諸王畢至會議，乃廢皇后伯要真氏，出居東安州，賜死；執安西王阿難答、諸王明裏鐵木兒至上都，亦皆賜死。甲申，皇帝即位於上都，受諸王文武百官朝於大安閣，大赦天下，詔曰：

昔我太祖皇帝以武功定天下，世祖皇帝以文德洽海內，列聖相承，丕衍無疆之祚。朕自先朝，肅將天威，撫軍朔方，殆將十年，親禦甲胄，力戰卻敵者屢矣。方諸藩內附，邊事以寧，遽聞宮車晏駕，乃有宗室諸王、貴戚元勛相與定策於和林，咸以朕為世祖曾孫之嫡，裕宗正派之傳，以功以賢，宜膺大寶。朕謙讓未遑，至於再三。還至上都，宗親大臣復請於朕。間者奸臣乘隙，謀為不軌，賴祖宗之靈，母弟愛育黎拔力八達稟命太后，恭行天罰。內難既平，神器不可久虛，宗祧不可乏祀，合辭勸進，誠意益堅。朕勉徇輿情，於五月二十一日即皇帝位。任大守重，若涉淵冰。屬嗣服之雲初，其與民更始，可大赦天下。存恤征戍軍士及供給繁重州郡，免上都、大都、隆興差稅三年，其餘路分，量重輕優免。雲南八番、田楊地面，免差發一年。其積年逋欠者，蠲之；逃移復業者，免三年。被災之處，山場湖泊課程，權且停罷，聽貧民采取。站赤消乏者，優之。經過軍馬，勿得擾民。諸處鐵冶，許諸人煽辦。勉勵學校，蠲儒戶差役；存問鰥寡孤獨。

是日，追尊皇考曰皇帝，尊太母元妃曰皇太后。丁亥，升通政院秩正二品，升儀鳳司為玉宸樂院，秩從二品。壬辰，加知樞密院事朵兒朵海太傅，中書右丞相哈剌哈孫答剌罕太保，並錄軍國重事；知樞密院事塔剌海為中書左丞相，預樞密院、宣徽院事；同知徽政院事床兀兒、也可紥魯忽赤阿沙不花、江浙行省平章政事明裏不花，並為中書平章政事；江浙行省左丞劉正為中書左丞；遙授中書左丞欽察、福建道宣慰使也先帖木兒，並為中書參知政事；中書右丞、行御史中丞塔思不花為御史大夫；平章政事床兀兒為知樞密院事。特授乞臺普濟中書平章政事，延慶使抄兒赤中書右丞，同知和林等處宣慰司事塔海中書右丞，阿里中書左丞，脫脫御史大夫。以大都迤北六十二驛驛戶罷乏，給鈔赒之。是月，封皇太子乳母李氏為壽國夫人，其夫燕家奴為壽國公。以中書平章政事合散為遼陽行省平章政事。建州大雨雹，真定、河間、順德、保定等郡蝗。

六月癸巳朔，詔立母弟愛育黎拔力八達為皇太子，受金寶。升武備寺為武備院，秩從二品。甲午，建行宮於旺兀察都之地，立宮闕為中都。丁酉，中書右丞相哈剌哈孫答剌罕、左丞相塔剌海言：「臣等與翰林、集賢、太常老臣集議，皇帝嗣登寶位，詔追尊皇考為皇帝，皇考大行皇帝同母兄也，大行皇帝祔廟之禮尚未舉行，二帝神主依兄弟次序祔廟為宜。今擬請謚皇考昭聖衍孝皇帝，廟號順宗；大行皇帝曰欽明廣孝皇帝，廟號成宗。太祖之室居中，睿宗西第一室，世祖西第二室，裕宗西第三室，順宗東第一室，成宗東第二室。先元妃弘吉剌氏失憐答裏宜謚曰真慈靜懿皇后，祔成宗廟室。」制曰：「可。」又言：「前奉旨命臣等議諸王朝會賜與，臣等議：憲宗、世祖登寶位時賞賜有數，成宗即位，承世祖府庫充富，比先例，賜金五十兩者增至二百五十兩，銀五十兩者增至百五十兩。」有旨：「其遵成宗所賜之數賜之。」戊戌，哈剌哈孫答剌罕言：「比者諸王、駙馬會於和林，已蒙賜與者，今不宜再賜。」帝曰：「和林之會，國事方殷，已賜者，其再賜之。」己亥，御史大夫脫脫、翰林學士承旨三寶奴言：「舊制，皇太子官屬，省、臺參用，請以羅羅斯宣慰使斡羅思任之中書。」詔以為中書右丞。班朝諸司，聽皇太子各置一人。以拱衛直都指揮使馬謀沙角屢勝，遙授平章政事。壬寅，塔剌海加太保、錄軍國重事、太子太師。癸卯，置詹事院。甲辰，樞密院請以軍二千五百人繕治上都鷹坊及諸官廨，有旨：「自今非奉旨，軍勿輒役。」以平章政事、行和林等處宣慰使都元帥憨剌合兒，通政使、武備卿鐵木兒不花，並知樞密院事。乙巳，以金二千七百五十兩、銀十二萬九千二百兩、鈔萬錠、幣帛二萬二千二百八十匹奉興聖宮，賜皇太子亦如之。中書省臣言：「中書宰臣十四員，御史大夫四員，前制所無。」詔與翰林、集賢諸老臣議擬以聞。丙午，太陰犯南斗杓星。徽政使𠇗頭等言：「別不花以私錢建寺，為國祝厘。其父為諸王斡忽所害，請賜以斡忽所得歲賜。」命以五年與之，為銀四千一百餘兩、絲三萬一千二百九十斤、織幣金百兩、絹七百一十匹。戊申，特授尚乘卿孛蘭奚、床兀並平章政事，大同屯儲軍民總管府達嚕噶齊怯裏木丁中書右丞。辛亥，以中書平章政事脫虎脫為江西行省平章政事。壬子，封皇妹祥哥剌吉為魯國大長公主，駙馬周阿不剌為魯王。特木兒不花、憨敕合兒等言：「舊制，樞密院銓調軍官，公議以聞。比者近侍自擇名分，從內降旨，恐壞世祖定制，且誤國事。在成宗時嘗有旨，輒奏樞密事者，許本院再陳。臣等以為自今用人，宜一遵世祖成憲。」帝曰：「其遵前制，余人忽有輒請。」又言：「軍官與民官不同，父子兄弟許其相襲，此世祖定制。比者近侍輒有以萬戶、千戶之職請於上者，內降聖旨，臣等未敢奉行。」帝曰：「其依例行之。」甲寅，敕內郡、江南、高麗、四川、雲南諸寺僧誦《藏經》，為三宮祈福。乙卯，遣也可紥魯忽赤馬刺赴北軍，以印給之。丙辰，御史大夫塔斯不花言：「殿中司所職：中書而下奏事，必使隨之以入；不在奏事之列者，聽其引退；班朝百官朝會失儀者，得糾劾；病故者，必以告。請如舊制。」又言：「舊制，內外風憲官有所彈劾，諸人勿預。而近有受賕為監察御史所劾者，獄具，夤緣奏請，托言事入覲，以避其罪。臣等以為今後有罪者，勿聽至京，待其對辯事竟，果有所言，方許奏陳。」皆從之。塔思不花又言：「皇太子有旨：有司贓罪，不須刑部定議，受敕者從廉訪司處決，省、臺遣人檢核廉訪司文案，則私意沮格，非便。」平章阿沙不花因言：「此省、臺同議之事，臺臣不宜獨奏。」帝曰：「此御史臺事，阿沙不花勿妄言。臺臣言是也，如所奏行之。」塔思不花、脫脫並遙授左丞相。戊午，進封高麗王王巨為瀋陽王，加太子太傅、駙馬都尉。置皇太子家令司、府正司、延慶司、曲寶署、典膳署。己未，封寧遠王闊闊出為寧王，賜金印。庚申，遙授左丞相、行御史大夫塔思不花右丞相。辛酉，汴梁、南陽、歸德、江西、湖廣水，保定屬縣蝗。

秋七月癸亥朔，封諸王禿剌為越王。諸王出伯言：「瓜州、沙州屯田逋戶漸成丁者，乞拘隸所部。」中書省臣言：「瓜州雖諸王分地，其民役於驛傳，出伯言宜勿從。」升章佩監為章佩院，秩從二品，賜阿剌納八剌鈔萬錠。甲子，命御史臺大夫鐵古叠兒、知樞密院事塔魯忽帶、中書平章政事床兀兒以即位告謝南郊。丙寅，以禮店蒙古萬戶屬土番宣慰司非便，命仍舊隸脫思麻宣慰司，防守陜州。諸王、駙馬入覲者，非奉旨不許給驛。以中書參知政事趙仁榮為太子詹事。以阿保功，授明裏大司徒，封其妻梅仙為順國夫人。賜床兀兒軍士鈔六萬錠、幣帛二萬匹。遣肥兒牙兒迷的裏及鐵胳膽詣西域取佛缽、舍利，肥兒牙兒迷的裏遙授宣政使，鐵胳膽遙授平章政事。以並命太傅右丞相哈剌哈孫答剌罕、太保左丞相塔剌海綜理中書庶務，詔諭中外。己巳，太陰犯亢。置宮師府，設太子太師、少師、太傅、少傅、太保、少保，賓客，左、右諭德，贊善，庶子，洗馬，率更令、丞，司經令、丞，中允，文學，通事舍人，校書，正字等官。壬申，命御史大夫鐵古叠兒、中書平章政事床兀兒、樞密副使孛蘭奚，以即位祗謝太廟。以安西、平江、吉州三路為皇太子分地，越州路為越王禿剌分地。賜諸王八不沙鈔萬錠。癸酉，罷和林宣慰司，置行中書省及青海等處宣慰司都元帥府、和林總管府。以太師月赤察兒為和林行省右丞相，中書右丞相哈剌哈孫答剌罕為和林行省左丞相，依前太傅、錄軍國重事。江浙水，民饑，詔賑糧三月，酒醋、門攤、課程悉免一年。乙亥，以永平路為皇妹魯國長公主分地，租賦及土產悉賜之。賜越王禿剌鈔萬錠，諸王兀都思不花所部三萬五千二百二十錠。丙子，以江浙行省平章政事塔失海牙、知樞密院事床兀兒，並為中書平章政事。丁丑，封諸王八不沙為齊王，朵列納為濟王，叠裏哥兒不花為北寧王，太師月赤察兒為淇陽王，加平章政事脫虎脫太尉。以中書左丞相塔剌海為中書右丞相、監修國史，御史大夫塔思不花為中書左丞相，江浙行省平章政事教化、河南江北行省平章政事法忽魯丁並為中書平章政事，平章政事鐵木叠兒為江西行省平章政事。戊寅，以儀鳳司大使火失海牙、鐵木兒不花、教坊司達魯花赤沙的，並遙授平章政事，為玉宸樂院使。己卯，以集賢院使別不花為中書平章政事。庚辰，以御史中丞只兒合郎為御史大夫。辛巳，加封至聖文宣王為大成至聖文宣王。右丞相塔剌海、左丞相塔思不花言：「中書庶務，同僚一二近侍，往往不俟公議，即以上聞，非便。今後事無大小，請共議而後奏。」帝曰：「卿等言是。自今庶政，非公議者勿奏。」置行工部於旺兀察都。以遙授左丞相、同知樞密院事也兒吉絺知樞密院事；御史中丞王壽、江浙行省左丞郝天挺，並為中書左丞。壬午，熒惑犯南斗。命御史大夫鐵古叠兒、知樞密院事塔魯忽帶、中書平章政事床兀兒，以即位告社稷。癸未，升利用監為利用院，秩從二品。甲申，遣贍思丁使西域，遙授福建道宣慰使。乙酉，賜壽寧公主鈔萬錠。丙戌，以內郡歲歉，令諸王衛士還大都者柬汰以入。從和林省臣請，乞如甘肅省例，給鈔二千錠，歲收子錢，以佐供給，仍以網罟賜貧民。御史大夫月兒魯言：「舊制，中書省、樞密院、御史臺、宣政院許得自選其人，他司悉從中書銓擇，近臣不得輒奏，如此則紀綱不紊。」帝嘉納之。以同知宣徽院事孛羅答失為中書左丞，中書參知政事欽察為四川行省左丞。江浙、湖廣、江西屬郡饑，詔行省發粟賑之。丁亥，使完澤偕乞兒乞帶亦難往征乞兒吉思部禿魯花、騬馬、鷹鷂。山東、河北蒙古軍告饑，遣官賑之。賜晉王部貧民鈔五萬錠。己丑，塔剌海、塔思不花言：「前乃顏叛，其系虜之人，奉世祖旨俱隸版籍。比者近臣請以歸之諸王脫脫，彼即遣人拘括。臣等以為此事具有先制，今已歸脫脫所部，宜令遼陽省臣薛阇幹等往諭之，已拘之人悉還其主。」從之。安西等郡旱饑，以糧二萬八千石賑之。庚寅，置延福司，秩正三品。辛卯，詔唐兀禿魯花戶籍已定，其入諸王、駙馬各部避役之人及冒匿者，皆有罪。發卒二千人為晉王也孫鐵木兒治邸舍。是月，江浙、湖廣、江西、河南、兩淮屬郡饑，於鹽茶課鈔內折粟，遣官賑之。詔富家能以私粟賑貸者，量授以官。保定、河間、晉寧等郡水，德州蝗。

八月甲午，中書省臣言：「內降旨與官者八百八十餘人，已除三百，未議者猶五百餘。請自今越奏者勿與。」帝曰：「卿等言是。自今不由中書奏者，勿與官。」又言：「外任官帶相銜非制也，請勿與。」制可。又言：「以朝會應賜者，為鈔總三百五十萬錠，已給者百七十萬，未給猶百八十萬，兩都所儲已虛。自今特奏乞賞者，宜暫停。」有旨：「自今凡以賞為請者，勿奏。」御史臺臣言：「中書省、樞密院、御史臺、宣政院得自選官，具有成憲。今監察御史、廉訪司官非本臺公選，而從諸臣所請，自內降旨，非祖宗成法。」帝曰：「凡若此者，卿等其勿行。」浙東、浙西、湖北、江東郡縣饑，遣官賑之。賜山後驛戶鈔，每驛五百錠。置掌儀署，秩五品，設令、丞各一員。乙未，賜諸王按灰、阿魯灰、北寧王叠裏哥兒不花金三百五十兩、銀三千七百兩。以治書侍御史烏伯都剌為中書參知政事。戊戌，御史大夫脫脫封秦國公。辛丑，迤北之民新附者，置傳輸粟以賑之。癸卯，改也裏合牙營田司為屯田運糧萬戶府。甲辰，以納蘭不剌所儲糧萬石，賑其旁近饑民。丙午，建佛閣於五臺寺。江南饑，以十道廉訪司所儲贓罰鈔賑之。己酉，從皇太子請，升詹事院從一品，置參議斷事官如樞密院。辛亥，中書右丞孛羅鐵木兒以國字譯《孝經》進，詔曰：「此乃孔子之微言，自王公達於庶民，皆當由是而行。其命中書省刻版模印，諸王而下皆賜之。」癸丑，唐兀禿魯花軍乏食，發粟賑之。丙辰，升闌遺監秩三品。丁巳，以中書左丞王壽為御史中丞。戊午，中書平章政事乞臺普濟、床兀兒、別不花並加太尉，中書右丞塔海加太尉、平章政事，以中書左丞孛羅鐵木兒為中書右丞。東昌、汴梁、唐州、延安、潭、沅、歸、澧、興國諸郡饑，發粟賑之。冀寧路地震，河間、真定等郡蝗，隆平、文水、平遙、祁、霍邑、靖海、容城、束鹿等縣水。九月甲子，車駕至自上都。乙丑，請謚皇考皇帝、大行皇帝於南郊，命中書右丞相塔剌海攝太尉行事。庚午，升御史臺從一品。辛未，加塔剌海、塔思不花並太尉。壬申，命塔剌海奉玉冊、玉寶，上皇考及大行皇帝尊謚、廟號，又上先元妃弘吉烈氏尊謚，祔於成宗廟室。升尚舍監秩正三品。癸酉，太白犯右執法。甲戌，改太常寺為太常禮儀院，秩正二品。升侍儀司秩正三品。丙子，置皇太子位典牧監，秩正三品。中書省臣言：「內外選法，向者有旨一遵世祖成制。兩宮近侍遷敘，為上所命。比有應入常調者，夤緣驟遷；其已仕廢黜及未嘗入仕者，亦復請自內降旨。臣等奏請禁止，蒙賜允從。是後所降內旨復有百餘，臣等已嘗銓擇奉行。第中書政務，他人又得輒請，責以整飭，其效實難。自今銓選、錢谷，請如前制，非由中書議者，毋得越奏。」制從之。又言：「比怯來木丁獻寶貨，敕以鹽萬引與之，仍許市引九萬。臣等竊謂，所市寶貨，既估其直，止宜給鈔，若以引給之，徒壞鹽法。」帝曰：「此朕自言，非臣下所請，其給之，余勿視為例。」江浙饑，中書省臣言：「請令本省官租，於九月先輸三分之一，以備賑給。又兩淮漕河淤澀，官議疏浚，鹽一引帶收鈔二貫為傭費，計鈔二萬八千錠，今河流已通，宜移以賑饑民。杭州一郡，歲以酒糜米麥二十八萬石，禁之便。河南、益都諸郡，亦宜禁之。」制可。塔剌海言：「比蒙聖恩，賜臣江南田百頃。今諸王、公主、駙馬賜田還官，臣等請還所賜。」從之。仍諭諸人賜田，悉令還官。命張留孫知集賢院事，領諸路道教事。丁丑，中書省臣言：「比議省臣員數，奉旨依舊制定為十二員，右丞相塔剌海，左丞相塔思不花，平章床兀兒、乞臺普濟如故，余令臣等議。臣等請以阿沙不花、塔失海牙為平章政事，孛羅答失、劉正為右丞，郝天挺、也先鐵木兒為左丞，於璋、兀伯都剌為參知政事。其班朝諸司冗員，並宜柬汰。」從之。己卯，太白犯左執法。壬午，改尚乘寺為衛尉院，秩從二品。甲申，詔立尚書省，分理財用。命塔剌海、塔思不花仍領中書。以脫虎脫、教化、法忽魯丁任尚書省，仍俾其自舉官屬，命鑄尚書省印。敕弛江浙諸郡山澤之禁。丙戌，升掌謁司秩三品。皇太子建佛寺，請買民地益之，給鈔萬七百錠有奇。戊子，升延慶司秩從二品。己丑，遣使錄囚。晉王也孫鐵木兒以詔賜鈔萬錠、止給八千為言，中書省臣言：「帑藏空竭，常賦歲鈔四百萬錠，各省備用之外，入京師者二百八十萬錠，常年所支止二百七十餘萬錠。自陛下即位以來，已支四百二十萬錠，又應求而未支者一百萬錠。臣等慮財用不給，敢以上聞。」帝曰：「卿之言然。自今賜予宜暫停，諸人毋得奏請。可給晉王鈔千錠，余移陜西省給之。」以中書平章政事別不花為江浙行省平章政事。辛卯，御史臺臣言：「至元中阿合馬綜理財用，立尚書省，三載並入中書。其後桑哥用事，復立尚書省，事敗又並入中書。粵自大德五年以來，四方地震水災，歲仍不登，百姓重困，便民之政，正在今日。頃又聞為總理財用立尚書省，如是則必增置所司，濫設官吏，殆非益民之事也。且綜理財用，在人為之，若止命中書整飭，未見不可。臣等隱而不言，懼將獲罪。」帝曰：「卿言良是。此三臣願任其事，姑聽其行焉。」是月，襄陽霖雨，民饑，敕河南省發粟賑之。十月乙未，升典寶署為典寶監，秩正三品。庚子，中書省奏：「初置中書省時，太保劉秉忠度其地宜，裕宗為中書令，嘗至省署敕。其後桑哥遷立尚書省，不四載而罷。今復遷中書於舊省，乞涓吉徙中書令位，仍請皇太子一至中書。」制可。壬寅，升典瑞監為典瑞院，秩從二品。封知樞密院事床兀兒為容國公。癸卯，以舊制諸王、駙馬事務皆內侍宰臣所領，命中書右丞孛羅鐵木兒領之。乙巳，太白犯亢。敕方士、日者毋遊諸王、駙馬之門。丙午，詔整飭臺綱，布告中外。封御史大夫鐵古叠兒為鄆國公，以中衛親軍都指揮使買奴知樞密院事。壬子，從中書省臣言，凡事不由中書，輒遣使並移文者，禁止之。甲寅，太陰犯明堂。升集賢院秩從一品，將作院秩從二品。丙辰，以行省平章總督軍馬，得佩虎符，其左丞等所佩悉追納。中書省奏：「常歲海漕糧百四十五萬石，今江浙歲儉，不能如數，請仍舊例，湖廣、江西各輸五十萬石，並由海道達京師。」從之。己未，塔思不花上疏言政事，且辭太尉職，還所降制書及印。是月，杭州、平江水，民饑，發粟賑之。

十一月癸亥，封諸王牙忽都為楚王，賜金印，置王傅。建佛寺於五臺山。乙丑，中書省臣言：「宿衛廩給及馬駝芻料，父子兄弟世相襲者給之，不當給者，請令孛可孫汰之。今會是年十月終，馬駝九萬三千餘，至來春二月，闕芻六百萬束、料十五萬石；比又增馬五萬餘匹。此國重務，臣等敢以上聞。」有旨：「不當給者勿給。」丙寅，帝朝隆福宮，上皇太后玉冊、玉寶。丁卯，太白犯房。闊兒伯牙裏言：「更用銀鈔、銅錢便。」命中書與樞密院、御史臺、集賢、翰林諸老臣集議以聞。己巳，中書省臣阿沙不花、孛羅鐵木兒言：「臣等與闊兒伯牙裏面論，折銀鈔、銅錢，非便。」有旨：「卿等以為不便，勿行可也。」詔：「中書省官十二員，脫虎脫仍領宣政院，教化留京師，其餘各任以職。」庚午，盧龍、灤河、遷安、昌黎、撫寧等縣水，民饑，給鈔千錠以賑之。辛未，以塔剌海領中政院事。乙亥，中書省臣言：「大都路供億浩繁，概於屬郡取之。其軍、站、鷹坊、控鶴等戶，恃其雜徭無與，冒占編氓。請降璽書，依祖宗舊制，悉令均當。或輒奏請者，亦宜禁止。」制可。皇太子言：「近蒙恩以安西、吉州、平江為分地，租稅悉以賜臣。臣恐宗親昆弟援例，自五戶絲外，余請輸之內帑。其陜西運司歲辦鹽十萬引，向給安西王，以此錢斟酌與臣，惟陛下裁之。」中書計會三路租稅及鹽課所入，鈔四十萬錠。有旨：「皇太子所思甚善，歲以十萬錠給之，不足則再賜。」樂工毆人，刑部捕之，玉宸樂院長謂玉宸與刑部秩皆三品，官皆榮祿大夫，留不遣。中書以聞，帝曰：「凡諸司，視其資級，授之散官，不可超越。其閑冗職名官高者，遵舊制降之。」建康路屬州縣饑，詔免今年酒醋課。丙子，太陰犯東井。丁丑，中書省臣言：「前為江南大水，以茶、鹽課折收米，賑饑民。今商人輸米中鹽，以致米價騰湧，百姓雖獲小利，終為無益。臣等議，茶、鹽之課當如舊。」從之。戊寅，授皇太子玉冊。己卯，以皇太子受冊禮成，帝御大明殿，受諸王、百官朝賀。庚辰，中書省臣言：「皇太子謂臣等曰：吾之分地安西、平江、吉州三路，遵舊制，自達魯花赤之外，悉從常選，其常選宜速擇才能。」有旨：「其擇人任之。」乙酉，太陰犯亢。詔：「皇太后軍民人匠等戶租賦徭役，有司勿與，並隸徽政院。」升太僕院秩從二品。丁亥，杭州、平江等處大饑，發糧五十萬一千二百石賑之。庚寅，賜太師月赤察兒江南田四十頃。時賜田悉奪還官，中書省為言，有旨：「月赤察兒自世祖時積有勛勞，非余人比，宜以前後所賜，合百頃與之。」仍敕行省平章別不花領其歲入。辛卯，辰星犯歲星。從皇太子請，御史臺檢核詹事院文案。

十二月壬辰朔，中書省臣言：「舊制，金虎符及金銀符典瑞院掌之，給則由中書，事已則復歸典瑞院。今出入多不由中書，下至商人，結托近侍奏請，以致泛濫，出而無歸。臣等請核之，自後除官及奉使應給者，非由中書省勿給。」從之。又言：「今國用甚多，帑藏已乏，用及鈔母，非宜。鹽引向從運司與民為市，今權時制宜，從戶部鬻鹽引八十萬便。」有旨：「今歲姑從所請，後勿復行。」又言：「太府院為內藏，世祖、成宗朝，遇重賜則取給中書，今所賜有逾千錠至萬錠者，皆取之太府。比者太府取五萬錠，已支二萬矣，今復以乏告。請自後內府所用數多者，仍取之中書。」帝曰：「此朕特旨，後當從所奏。」乙未，貴赤塔塔兒等擾檀州民，強取米粟六百餘石，遣官訊之。辛丑，幸大聖壽萬安寺。授吏部尚書察乃平章政事，領工部事。癸卯，以漢軍萬人屯田和林，命留守司以來歲正月十五日起燈山於大明殿後、延春閣前。庚戌，升行泉府司為泉府院，秩正二品。以蒙古萬戶禿監鐵木兒有平內難功，加鎮國上將軍。升皇太子典醫署為典醫監，秩正三品。山東、河南、江浙饑，禁民釀酒。丁巳，以中書省言國用浩穰，民貧歲歉，詔宣政院並省佛事。大都、上都二驛，設敕授官二員，余驛一員。敕諸王、公主、駙馬、使臣給璽書驛券，不許輒用圓符乘驛。中書省臣言：「驛戶疲乏，宜量事給驛。今經費浩大，其收售寶貨，權宜停罷。又，陛下即位詔書不許越職奏事，比者近侍奏除官丐賞者，皆自內降旨，請今不經中書省勿行。又，刑法者譬之權衡，不可偏重，世祖已有定制，自元真以來，以作佛事之故，放釋有罪，失於太寬，故有司無所遵守。今請凡內外犯法之人，悉歸有司依法裁決。又，各處民饑，除行宮外，工役請悉停罷。」皆從之。又言：「律令者治國之急務，當以時損益。世祖嘗有旨，金《泰和律》勿用，令老臣通法律者，參酌古今，從新定制，至今尚未行。臣等謂律令重事，未可輕議，請自世祖即位以來所行條格，校讎歸一，遵而行之。」制可。庚申，詔曰：

仰惟祖宗應天撫運，肇啟疆宇，華夏一統，罔不率從。逮朕嗣服丕圖，纘膺景命，遵承詒訓，恪慕洪規，祗揚畏兢，未知攸濟。永思創業艱難之始，煢然軫念；而守成萬事之統，在予一人。故自即位以來，溥從寬大，量能授官，俾勤乃職，夙夜以永康兆民為急務。間者歲比不登，流民未還，官吏並緣侵漁，上下因循，和氣乖戾。是以責任股肱耳目大臣，思所以盡瘁贊襄嘉猶，朝夕入告，朕命惟允，庶事克諧，樂與率土之民，共享治安之化，邇寧遠肅，顧不韙歟。可改大德十二年為至大元年。誕布惟新之令，式孚永固之休。

存恤征戍蒙古、漢軍，拯治站赤消乏。弛山場、河泊、蘆蕩禁。圍獵飛放毋得搔擾百姓，招誘流移人戶。禁投屬怯薛歹、鷹房避役，濫請錢糧。勸農桑，興學校，議貢舉，旌賞孝弟力田，懲戒遊惰。政令得失，許諸人上書陳言。僧、道、也裏可溫、答失蠻，並依舊制納稅。凡選法、錢糧、刑名、造作一切公事，近侍人員毋得隔越聞奏。敕內庭作佛事，毋釋重囚，以輕囚釋之。

至大元年春正月辛酉朔，曲赦御史臺見系犯贓官吏，罪止征贓、罷職。癸亥，敕樞密院發六衛軍萬八千五百人，供旺兀察都建宮工役。甲子，授中書平章政事阿沙不花右丞相、行御史大夫。丙寅，從江浙行省請，罷行都水監，以其事隸有司。立皇太子位典幄署、承和署，秩並正五品。丁卯，以中書右丞也罕的斤為平章政事，議陜西省事。己巳，紹興、臺州、慶元、廣德、建康、鎮江六路饑，死者甚眾，饑戶四十六萬有奇，戶月給米六斗，以沒入朱清、張瑄物貨隸徽政院者，鬻鈔三十萬錠賑之。特授乳母夫壽國公楊燕家奴開府儀同三司。己巳，緬國進馴象六。辛未，樞密院臣言：「先奉旨以中衛親軍隸皇太子位，皇太子謂臣等曰：世祖立五衛，以應五方，去一不可。宜各翼選漢軍萬人，別立一衛。」帝以為然，敕知院事鐵木兒不花等摘漢軍萬人，別立衛。甲戌，中書省臣言：「進海東青鶻者當乘驛，馬五百不敷，敕遣怯列、應童括民間車馬，兵部請以各驛馬陸續而進，勿括為便。」從之。改徽政院人匠總管府為繕珍司，秩正三品。己卯，升中尚監為中尚院，秩從二品。豳王出伯進玉六百一十五斤，賜金千五百兩、銀二萬兩、鈔萬錠，從人四萬錠；寬阇、也先孛可等，金二千三百兩、銀一萬七百兩、鈔三萬九千一百錠。甲申，敕床兀兒除登極恩例外，特賜金五百兩、銀千兩、鈔二千錠。戊子，皇太子請以阿沙不花復入中書，脫脫復入御史臺。己酉，中書省臣言：「阿失鐵木兒請遣教化的詣河西地采玉，馱攻玉沙需馬四十餘匹，采玉人千餘。臣等以為不急之務勞民，乞罷之。」又言：「近百姓艱食，盜賊充斥，茍不嚴治，將至滋蔓。宜遣使巡行，遇有罪囚，即行決遣，與隨處官吏共議弭盜方略，明立賞罰，或匿盜不聞，或期會不至，或逾期不獲者，官吏連坐。」又言：「江浙行省海賊出沒，殺虜軍民。其已獲者，例合結案待報，宜從中書省、也可紥魯忽赤遣官，同行省、行臺、宣慰司、廉訪司審錄無冤，棄之於市。其未獲者，督責追捕，自首者原罪給粟，能禽其黨者加賞。」有旨：「弭盜安民，事為至重，宜即議行之。」封諸王也先鐵木兒為營王，以乳母夫斡耳朵為司徒。

二月癸巳，立鷹坊為仁虞院，秩正一品。以右丞相脫脫、遙授左丞相禿剌鐵木兒、也可紥魯忽赤月裏赤，並為仁虞院使。汝寧、歸德二路旱、蝗，民饑，給鈔萬錠賑之。甲午，增泉府院副使、同僉各一員。益都、濟寧、般陽、濟南、東平、泰安大饑，遣山東宣慰使王佐同廉訪司核實賑濟，為鈔十萬二千二百三十七錠有奇、糧萬九千三百四十八石。乙未，中書省臣言：「陛下登極以來，錫賞諸王，恤軍力，賑百姓，及殊恩泛賜，帑藏空竭，豫賣鹽引。今和林、甘肅、大同、隆興、兩都軍糧，諸所營繕，及一切供億，合用鈔八百二十餘萬錠。往者或遇匱急，奏支鈔本。臣等固知鈔法非輕，曷敢輒動，然計無所出，今乞權支鈔本七百一十餘萬錠，以周急用，不急之費姑後之。」帝曰：「卿等言是。泛賜者，不以何人，毋得蒙蔽奏請。」升尚舍監為尚舍寺，秩正三品。丙申，立甄用監，秩正三品，隸徽政院。淮安等處饑，從河南行省言，以兩浙鹽引十萬貿粟賑之。戊戌，以上都衛軍三千人，赴旺兀察都行宮工役。壬寅，中書省臣言：「貴赤擾害檀州民，敕遣人往訊，其辭伏者宜加罪，有旨勿問。臣等以為非宜，已辭伏者，先為決遣。」帝曰：「俟其獵畢治之。」從皇太子請，改詹事院使為詹事，副詹事為少詹事，院判為丞。立尚服院，秩從二品。中書省臣言：「陜西行省言，開成路前者地震，民力重困，已免賦二年，請再免今年。」從之。甲辰，賜國王和童金二百五十兩、銀七百五十兩。立皇太子衛率府，發軍千五百人修五臺山佛寺。命有司市邸舍一區，以賜丞相赤因鐵木兒，為鈔萬九千四百錠。丁未，用丞相𠇗頭言，設尚冠、尚衣、尚舢鞶、尚沐、尚輦、尚飾六奉御，秩五品，凡四十八員，隸尚服院。甲寅，和林貧民北來者眾，以鈔十萬錠濟之，仍於大同、隆興等處糴糧以賑，就令屯田。請內侍、太醫、陰陽、樂人，毋援常選散官。以網罟給和林饑民。戊午，遣不達達思等送爪哇使還。己未，以皇太子建佛寺，立營繕署，秩五品。

三月庚申朔，中書省臣言：「鄃王拙忽難人戶散失，詔有司括索。臣等議，昔阿只吉括索所失人戶，成宗慮其為例，不許。今若括索，未免擾民。且諸王必多援例，乞寢其事。」從之。又莊聖皇后及諸王忽禿禿人戶散入他郡，阿都赤、脫歡降璽書，俾括索。陜西行省及真定等路言：「百姓均在國家版籍，今所遣使，輒奪軍、驛、編民等戶，非宜。」中書省臣以聞，帝曰：「彼奏誤也，卿等速追以還。」賜鎮南王老章金五百兩、銀五千兩、鈔二千錠、幣帛八百匹，也先不花、牙兒昔金各二百五十兩、銀七百五十兩、鈔二千錠。乙丑，太陰犯井。以北來貧民八十六萬八千戶，仰食於官，非久計，給鈔百五十萬錠、幣帛準鈔五十萬錠，命太師月赤察兒、太傅哈剌哈孫分給之，罷其廩給。賜諸王八亦忽金百五十兩、銀七百五十兩。丁卯，建興聖宮，給鈔五萬錠、絲二萬斤。遣使祀五嶽四瀆名山大川。賜諸王八不沙金五百兩、銀五千兩。復立白雲宗攝所，秩從一品，設官三員。戊寅，車駕幸上都。建佛寺於大都城南。立驥用、資武二庫，秩正五品，隸府正司。升太史院秩從二品，司天臺秩正四品。封中書右丞相、行平章政事阿沙不花為康國公。以甘肅行省右丞脫脫木兒為中書平章政事，加大司徒。賜晉王所部五百四十七人，鈔五萬二千九百六十錠；定王藥木忽兒，金千五百兩、銀三萬兩、鈔萬錠；衛士五十三人，鈔萬六百錠。乙卯，命翰林國史院纂修《順宗》、《成宗實錄》。壬午，嗣漢天師張與材來朝，加金紫光祿大夫，封留國公。

夏四月戊戌，中書省臣言：「請依元降詔敕，勿超越授官，泛濫賜賚。」帝曰：「卿等言是。朕累有旨止之，又復蒙蔽以請，自今縱有旨，卿等其覆奏罪之。」詔以永平路鹽課賜祥哥剌吉公主，中書省臣執不可，從之。賜諸王木南子金五十兩、銀千兩、鈔千錠，賜皇太子位鷹坊鈔二十萬錠。戊戌，封三寶奴為渤國公，香山為賓國公；加鐵木叠兒右丞相，都護買住中書右丞。立皇太子位人匠總管府，秩正三品。癸卯，加授平章政事教化太子太保、太尉、平章軍國重事、魏國公。甲辰，升典瑞監為典瑞院，秩從二品。知樞密院事也兒吉尼遙授右丞相。辛亥，樞密院臣言：「諸王各用其印符乘驛，使臣旁午，驛戶困乏。宜準舊制，量其馬數，降以璽書。」奏可。乙卯，遣米楫等使蘇魯國。丙辰，高麗國王王巨言：「陛下令臣還國，復設官行征東行省事。高麗歲數不登，百姓乏食，又數百人仰食其土，則民不勝其困，且非世祖舊制。」帝曰：「先請立者以卿言，今請罷亦以卿言，其準世祖舊制，速遣使往罷之。」五月丙寅，降英德路為州，知樞密院事塔魯忽臺遙授左丞相。丁卯，御史臺臣言：「成宗朝建國子監學，迄今未成，皇太子請畢其功。」制可。己巳，管城縣大雨雹。緬國進馴象六。乙亥，知樞密院事憨剌合兒遙授左丞相。丙子，以諸王及西番僧從駕上都，途中擾民，禁之。禁白蓮社，毀其祠宇，以其人還隸民籍。御史臺臣言：「比奉旨罷不急之役，今復為各官營私宅。臣等以為俟旺兀察都行宮及大都、五臺寺畢工，然後從事為宜。」有旨：「除𠇗頭、三寶奴所居，余悉罷之。」授右丞相塔思不花上柱國，監修國史，加左丞相乞臺普濟太子太傅。辛巳，中書省臣言：「舊制，樞密院、御史臺、宣政院得自選官，諸官府必由中書省奏聞遷調，宜申嚴告諭。」制可。癸未，濟南、般陽雨雹。甲申，立大同侍衛親軍都指揮使司，以丞相赤因鐵木兒為使，摘通惠河漕卒九百餘人隸之，漕事如故。渭源縣旱饑，給糧一月。真定、大名、廣平有蟲食桑，寧夏府水，晉寧等處蝗，東平、東昌、益都蝝。

六月己丑，渤國公三寶奴加錄軍國重事、中書右丞相，應國公、太子詹事、平章軍國重事、大司農曲出加太子太保，左丞相脫脫加上柱國、太尉，遙授參知政事、行詹事丞大慈都加平章軍國重事。甲午，改太子位承和署為典樂司，秩正三品。丁酉，鞏昌府隴西、寧遠縣地震，雲南烏撒、烏蒙三日之中地大震者六。戊戌，大都饑，發官廩減價糶貧民，戶出印帖，委官監臨，以防不均之弊。中書省臣言：「江浙行省管內饑，賑米五十三萬五千石、鈔十五萬四千錠、面四萬斤。又，流民戶百三十三萬九百五十有奇，賑米五十三萬六千石、鈔十九萬七千錠、鹽折直為引五千。」令行省、行臺遣官臨視。內郡、江淮大饑，免今年常賦及夏稅。益都水，民饑，采草根樹皮以食，免今歲差徭，仍以本路稅課及發朱汪、利津兩倉粟賑之。封藥木忽兒為定王，駙馬阿失為昌王，並賜金印。以司徒、平章政事、領大司農李邦寧遙授左丞相。辛丑，以沒入朱清、張瑄田產隸中宮，立江浙財賦總管府、提舉司。己酉，減太常禮儀院官二十七員為八員。河南、山東大饑，有父食其子者，以兩道沒入贓鈔賑之。加乞臺普濟錄軍國重事。是月，保定、真定蝗。

秋七月庚申，流星起自勾陳，南行，圓若車輪，微有銳，經貫索滅。敕以金銀歲入數少，自今毋問何人，以金銀為請奏及托之奏者，皆抵罪。又，各處行省、宣慰司等官，多以結托來京師，今後非奉朝命毋赴闕。雲南、湖廣、河南、四川盜賊竊發，諭軍民官用心撫治。立廣武康裏侍衛親軍都指揮使司，以中書平章政事阿沙不花為都指揮使。壬戌，皇子和世束請立總管府，領提舉司四，括河南歸德、汝寧境內瀕河荒地約六萬餘頃，歲收其租，令河南省臣高興總其事。中書省臣言：「瀕河之地，出沒無常，遇有退灘，則為之主。先是，有亦馬罕者，妄稱省委括地，蠶食其民，以有主之田俱為荒地，所至騷動。民高榮等六百人，訴於都省，追其驛券，方議其罪，遇赦獲免，今乃獻其地於皇子。且河南連歲水災，人方闕食，若從所請，設立官府，為害不細。」帝曰：「安用多言，其止勿行！」禁鷹坊於大同、隆興等處縱獵擾民。築呼鷹臺於漷州澤中，發軍千五百人助其役。旺兀察都行宮成。立中都留守司兼開寧路都總管府。丙寅，復置泰安州之新泰縣。辛卯，濟寧大水入城，詔遣官以鈔五千錠賑之。己巳，真定淫雨，水溢，入自南門，下及槁城，溺死者百七十七人，發米萬七百石賑之。辛未，立禦香局，秩正五品。壬申，太白犯左執法。香山加太子太傅。遣塔察兒等九人使諸王寬阇，

月魯等十二人使諸王脫脫。癸酉，詔諭安南國曰：「惟我國家，以武功定天下，文德懷遠人，乃眷安南，自乃祖乃父，世修方貢，朕甚嘉之。邇者先皇帝晏駕，朕方撫軍朔方，為宗室諸王、貴戚、元勛之所推戴，以謂朕乃世祖嫡孫，裕皇正派，宗藩效順於外，臣民屬望於下，人心所共，神器有歸。朕俯徇輿情，大德十一年五月二十一日即皇帝位於上都。今遣少中大夫、禮部尚書阿裏灰，朝請大夫、吏部侍郎李京，朝列大夫、兵部侍郎高復禮諭旨。尚體同仁之視，益堅事大之誠，輯寧爾邦，以稱朕意。」又以管祝思監為禮部侍郎、朵兒只為兵部侍郎使緬國。遣脫裏不花等二十人使諸王合兒班答。弛上都酒禁。壬午，置皇太子司議郎，秩正五品。封乃蠻帶為壽王。癸未，樞密院臣言：「世祖時樞密臣六員，成宗時增至十三員。今署事者三十二員，乞省之。」敕罷塔思帶等一十一人。甲申，太師淇陽王月赤察兒請置王傅，中書省臣謂異姓王無置傅例，不許。乙酉，以豢虎人徹兒怯思為監察御史。是月，以左丞相塔思不花為中書右丞相，太保乞臺普濟為中書左丞相，內外大小事務並聽中書省區處，諸王、公主、駙馬、勢要人等，毋得攪擾沮壞，近侍臣員及內外諸衙門，毋得隔越聞奏。各處行省、宣慰司及在外諸衙門等官，非奉聖旨並中書省明文，毋得擅自離職，乘驛赴京，營幹私事。江南、江北水旱饑荒，已嘗遣使賑恤者，至大元年差發、官稅並行除免。

八月戊子，大寧雨雹。丙申，御史臺臣言：「奉敕逮監察御史撒都丁赴上都。世祖、成宗迄於陛下，累有明旨，監察御史乃朝廷耳目，中外臣僚作奸犯科，有不職者，聽其糾劾，治事之際，諸人毋得與焉。邇者鞫問刑部尚書烏剌沙贓罪，蒙玉音獎諭，諸御史皆被錫賚，臺綱益振。今撒都丁被逮，同列皆懼，所系非小，乞寢是命，申明臺憲之制，諸人毋得與聞。」制可。辛丑，以中都行宮成，賞官吏有勞者，工部尚書黑馬而下並升二等，賜塔剌兒銀二百五十兩，同知察乃、通政使塔利赤、同知留守蕭珍、工部侍郎答失蠻金二百兩、銀一千四百兩，軍人金二百兩、銀八百兩，死於木石及病沒者給鈔有差。癸卯，加中書右丞、領將作院呂天麟大司徒。戊申，立中都萬億司。寧夏立河渠司，秩五品，官二員，參以二僧為之。特授𠇗頭太師。賜諸王脫歡金二百兩、銀二千五百兩、鈔二千錠，阿裏不花金百兩、銀千兩、鈔千錠。己酉，大同隕霜殺禾。甲寅，李邦寧以建香殿成，賜金五十兩、銀四百五十兩。乙卯，中書省臣言：「外臺、行省及諸人應詔言事，未敢一一上煩聖聽。請集朝臣議，擇其切於事者，小則輒行，大則以聞。」從之。揚州、淮安蝗。九月丙辰，以內郡歲不登，諸部人馬之入都城者，減十之五。中書省臣言：「夏秋之間，鞏昌地震，歸德暴風雨，泰安、濟寧、真定大水，廬舍蕩析，人畜俱被其災。江浙饑荒之余，疫癘大作，死者相枕籍。父賣其子，夫鬻其妻，哭聲震野，有不忍聞。臣等不才，猥當大任，雖欲竭盡心力，而聞見淺狹，思慮不廣，以致政事多舛，有乖陰陽之和，百姓被其災殃，願退位以避賢路。」帝曰：「災害事有由來，非爾所致，汝等但當慎其所行。」立怯憐口提舉司，秩正五品，設官四員。高麗國王王巨卒。命雪尼臺鐵木察使薛迷思幹部。己未，升中政院秩從一品。辛酉，遣人使諸王察八兒、寬阇所。壬戌，太尉脫脫奏：「泉州大商合只鐵即剌進異木沈檀可構宮室者。」敕江浙行省驛致之。癸亥，萬戶也列門合散來自薛迷思幹等城，進呈太祖時所造戶口青冊，賜銀鈔幣帛有差。丙寅，蒲縣地震。癸酉，升內史府為內史院，秩正二品。乙亥，車駕至自上都。弛諸路酒禁。戊寅，泉州大商馬合馬丹的進珍異及寶帶、西域馬。庚辰，以高麗國王王章嗣高麗王。諸王禿滿進所藏太宗玉璽，封禿滿為陽翟王，賜金印。中書省臣言：「奉旨：連歲不登，從駕四衛，一衛約四百人，所給芻粟自如常例，給各部者減半。臣等議，大都去歲飼馬九萬四千匹，今請減為五萬匹，外路飼馬十一萬九千餘匹，今請減為六萬匹，自十月十五日為始。」又言：「薛迷思幹、塔剌思、塔失玄等城，三年民賦以輸縣官。今因薛尼臺鐵木察往彼，宜令以二年之賦與寬阇，給與元輸之人，以一年者上進。」並從之。癸未，太陰犯熒惑。立中都虎賁司，特授承務郎、直省舍人藏吉沙資善大夫、行泉府院使。

冬十月庚寅，為太師𠇗頭建第，給鈔二萬錠。癸巳，蒲縣、陵縣地震。甲午，以阿沙不花知樞密院事。丁酉，以大都艱食，復糶米十萬石，減其價以賑之，以其鈔於江南和糴。罷大都榷酤，賜皇太子金千兩。辛丑，太白犯南斗。癸卯，中書省臣請以湖廣米十萬石貯於揚州，江西、江浙海漕三十萬石，內分五萬石貯朱汪、利津二倉，以濟山東饑民，從之。敕：「凡持內降文記買河間鹽及以諸王、駙馬之言至運司者，一切禁之；持內降文記不由中書者，聽運司以聞。」禁奉符、長清、泗水、章丘、沾化、利津、無棣七縣民田獵。甲辰，從帝師請，以釋教都總管朵兒只八兼領囊八地產錢物，為都總管府達魯花赤總其財賦。以西番僧教瓦班為翰林承旨。左丞相、知樞密院事鐵木兒不花加錄軍國重事。中書右丞、司徒禿忽魯，河南江北行省右丞也速，內史脫孛花，並知樞密院事。乙巳，改護國仁王寺昭應規運總管府為會福院，秩從二品。丙午，立興聖宮掌醫監，秩正三品。

十一月己未，中書省臣言：「世祖時，省、院、臺及諸司皆有定員，後略有增者，成宗已嘗有旨並省。邇者諸司遞升，四品者三品，三品者二品，二品者一品，一司甚至二三十員，事不改舊而官日增。請依大德十年已定員數，冗濫者從各司自與減汰。衙門既升，諸吏止從舊秩出官，果應例者，自如選格。」從之。庚申，太白晝見。以軍五千人供造寺工役。增官吏俸，以至元鈔依中統鈔數給之，止其祿米，歲該四十萬石。吏員以九十月出身，如舊制。詔免紹興、慶元、臺州、建康、廣德田租，紹興被災尤甚，今歲又旱，凡佃戶止輸田主十分之四。山場、河濼、商稅，截日免之。諸路小稔，審被災者免之。乙丑，賜諸王南木忽裏金印。丁卯，中書省臣言：「今銓選、錢糧之法盡壞，廩藏空虛。中都建城，大都建寺，及為諸貴人營私第，軍民不得休息。邇者用度愈廣，每賜一人，輒至萬錠，惟陛下矜察。」又言：「銓選、錢糧，諸司乞毋干預。」帝曰：「已降制書，令諸人毋幹中書之政。他日或有乘朕忽忘，持內降文記及傳旨至中書省，其執之以來，朕將加罪。」以也兒吉尼為御史大夫。己巳，以乞臺普濟為右丞相，脫脫為左丞相。既又從脫脫言，以塔思不花與乞臺普濟俱為右丞相。中書省臣言：「國用不給，請沙汰宣徽、太府、利用等院籍，定應給人數，其在上都、行省者，委官裁省。又，行泉院專以守寶貨為任，宜禁私獻寶貨者。又，天下屯田百二十餘所，由所用者多非其人，以致廢弛，除四川、甘州、應昌府、雲南為地絕遠，余當選習農務者往，與行省、宣慰司親履其地，可興者興，可廢者廢，各具籍以聞。」並從之。詔：「開寧路及宣德、雲州工役，供億浩繁，其賦稅除前詔已免三年外，更免一年。」辛巳，罷益都諸處合剌赤等狩獵。以銀七百五十兩、鈔二千二百錠、幣帛三百匹施昊天寺，為水陸大會。癸未，皇太后造寺五臺山，摘軍六千五百人供其役。閏十一月己丑，以大都米貴，發廩十萬石，減其價以糶賑貧民。北來饑民有鬻子者，命有司為贖之。乙未，賜故中書右丞相完澤妻金五百兩、銀千五百兩。丙申，罷江南進沙糖，止富民輸粟賑饑補官。丁酉，禁江西、湖廣、汴梁私捕鴐鵝。己亥，罷遼陽省進雕豹。貴赤衛受烏江縣達魯花赤獻私戶萬，令隸縣官。壬寅，乞臺普濟乞賜固安田二百餘頃，從之。乙巳，中書省臣言：「回回商人持璽書，佩虎符，乘驛馬，名求珍異，既而以一豹上獻，復邀回賜，似此甚眾。臣等議，虎符，國之信器，驛馬，使臣所需，今以畀諸商人，誠非所宜，乞一概追之。」制可。罷順德、廣平鐵冶提舉司，聽民自便，有司稅之如舊。丁未，復立汴梁路之項城縣。以杭州、紹興、建康等路歲比饑饉，今年酒課免十分之三。敕河西僧戶準先朝定制，從軍輸稅，一與民同。甲寅，答剌罕哈剌哈孫卒。

十二月庚申，封和郎撒為隴王，賜金印。平江路民有隸謹的裏部者，依舊制，差賦與民一體均當。雲南畏吾兒一千人居荊襄，雲南省臣言：「世祖有旨使歸雲南，以佐征討。」中書省臣議發還為是，從之。中都立開寧縣，降隆興為源州，升蔚州為蔚昌府。省河東宣慰司，以大同路隸中都留守司，冀寧、晉寧二路隸中書省。甲戌，以平章政事、商議中書省事、太子賓客王太亨行太子詹事，平章軍國重事、太子少詹事大慈都為太子詹事。賜御史臺官及監察御史宴服。


Chinese text: This work was published before January 1, 1923, and is in the
public domain worldwide because the author died at least 100 years ago.
