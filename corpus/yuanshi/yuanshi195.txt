伯顏不花的斤，字蒼崖，​​畏吾兒氏，駙馬都尉、中書丞相、封高昌王雪雪的斤之孫，駙馬都尉、江浙行省丞相、封荊南王朵爾的斤之子也。倜儻好學，曉音律。初用父廕，同知信州路事，又移建德路。會徽寇犯遂安，伯顏不花的斤將義兵平之，又擒淳安叛賊方清之，以功升本路總管。至正十六年，授衢州路達魯花赤。明年，行樞密院判官阿魯灰引兵經衢州，軍無紀律，所過輒大剽掠。伯顏不花的斤曰：「阿魯灰以官軍而為民患，此國賊也，可縱之乎！」乃帥兵逐之出境，郡賴以寧。升浙東都元帥，守禦衢州。頃之，擢江東道廉訪副使，階中大夫。

十八年二月，江西陳友諒遣賊黨王奉國等，號二十萬，寇信州。明年正月，伯顏不花的斤自衢引兵援焉。及至，遇奉國城東，力戰，破走之。時鎮南王子大聖奴、樞密院判官席閏等屯兵城中，聞伯顏不花的斤至，爭開門出迎，羅拜馬前。伯顏不花的斤登城四顧，誓以破賊自許。後數日，賊復來攻城，伯顏不花的斤大饗士卒，約曰：「今日破賊，不用命者斬！」乃命大都閭將阿速諸軍及民義為左翼，出南門；高義、範則忠將信陽一軍為右翼，出北門；自與忽都不花將沿海諸軍為中軍，出西門。部伍既整，因奮擊入賊營，斬首數千級，賊亂，幾擒奉國。適賊將突至，我軍入其營者咸沒，其勢將殆，忽都不花复勒兵力戰，大破之。二月，友諒弟友德營於城東，繞城植木柵，攻我益急。又遣偽萬戶周伯嘉來說降，高義潛與之通，紿忽都不花等，謂與奉國相見則兵釁可解。忽都不花信之，率則忠等十人往見，奉國囚之不遣。明日，奉國令高義以計來誘伯顏不花的斤，時伯顏不花的斤坐城上，見高義單騎來，伯顏不花的斤謂曰：「汝誘十帥，無一人還，今復來誘我耶？我頭可斷，足不可移！」乃數其罪，斬之。由是日夜與賊鏖戰，糧竭矢盡，而氣不少衰。夏四月，有大呼於城下者，曰：「有詔。」參謀海魯丁臨城問之曰：「何來？」曰：「江西來。」海魯丁曰：「如此，乃賊耳。吾元朝臣子，可受爾偽詔乎？」呼者曰：「我主聞信州久不下，知爾忠義，故來詔。爾徒守空城，欲何為耶？」海魯丁曰：「汝聞張睢陽事乎？」偽使者不答而去。伯顏不花的斤笑曰：「賊欲我降爾。城存與存，城亡與亡，吾計之熟矣。」時軍民唯食草苗茶紙，既盡，括靴底煮食之，又盡，掘鼠羅雀，及殺老弱以食。五月，大破賊兵。六月，奉國親來攻城，晝夜不息者逾旬。賊皆穴地百餘所，或魚貫梯城而上。伯顏不花的斤登城，麾兵拒之。已而士卒力疲，不能戰，萬戶顧馬兒以城叛，城遂陷。席閏出降，大聖奴、海魯丁皆死之，伯顏不花的斤力戰不勝，遂自刎。其部將蔡誠，盡殺妻子，及蔣廣奮力巷戰。誠遇害死，廣為奉國所執，愛廣勇敢，使之降，廣曰：「我寧為忠死，不為降生。汝等草中一盜爾，吾豈屈汝乎！」賊怒，磔廣於竿，廣大罵而絕。

　　有陳受者，信小民也。伯顏不花的斤知受有膂力，募為義兵。尋戰敗，為賊擒，痛罵不屈，賊焚殺之。

先是，伯顏不花的斤之援信州也，嘗南望泣下，曰：「我為天子司憲，視彼城之危急，忍坐視乎！吾知上報天子，下拯生民，餘皆無可卹。所念者，太夫人耳。」即日入拜其母鮮于氏曰：「兒今不得事母矣。」母曰：「爾為忠臣，吾即死，復何憾！」鮮于氏，太常典簿樞之女也。伯顏不花的斤因命子也先不花，奉其母間道入福建，以江東廉訪司印送行御史臺，遂力守孤城而死。朝廷賜諡曰桓敏。

　　樊執敬，字時中，濟寧鄆城人。性警敏好學，由國子生擢授經郎。嘗見帝師不拜，或諗之曰：「帝師，天子素崇重，王公大臣見必俯伏作禮，公獨不拜，何也？」執敬曰：「吾孔氏之徒，知尊孔氏而已，何拜異教為？」歷官至侍御史。至正七年，擢山南道廉訪使，俄移湖北道。十年，授江浙行省參知政事。十二年二月，督海運於平江，卜日將發，官大宴犒於海口。俄有客船自外至，驗其券信令入，而不虞其為海寇也。既入港，即縱火鼓譟。時變起倉猝，軍民擾亂，賊竟焚舟劫糧以去。執敬既走入崑山，自咎於失防，心鬱鬱不解。及還省，而昱嶺關有警，平章政事月魯帖木兒引軍拒之，賊不得進。月魯帖木兒俄以疾卒，賊遂犯餘杭。執敬時已被命討賊海上，至是事急，不得捨去，與平章政事定定治事省中，調兵出戰，皆不利。掾史蘇友龍素抗直有為，進言於執敬曰：「賊且至，城內空虛無備，奈何？」執敬曰：「吾淬礪戈矛，當殲賊以報國，儻或不克，有死而已，何畏哉！」俄報賊已至，執敬遽上馬，帥眾而出。中途與賊遇，乃射死賊四人，賊又逐之，射死三人。已而賊來方盛，填咽街巷，且縱火，眾皆潰去。賊知其無援，呼執敬降，執敬怒叱之曰：「逆賊！守關吏不謹，汝得至此，恨不碎汝萬段，何謂降耶！」乃奮刀斫賊，因中槍而墮。從僕田也先馳救之，亦中槍死。事聞，贈翰林學士承旨、榮祿大夫、柱國，追封魯國公，諡忠烈。

　　全普庵撒里，字子仁，高昌人。初為中書省檢校，時太師汪家奴擅權用事，臺諫無敢言者，普庵撒​​里獨於眾中歷數其過，諤諤無懼色。拜監察御史，即首劾汪家奴十罪，乃見黜。然而氣節益自振，不以摧衄遂阻，歷詆權貴，朝臣莫不畏栗。出為廣東廉訪使，尋除兵部尚書。未幾，授贛州路達魯花赤。至郡，發摘奸惡，一郡肅然。至正十一年，潁州盜起，即修築城壘，旬月之間，守御之具畢備。於是發公帑，募勇士，得兵三千人，日練習之，皆可用。屬邑有為賊所陷者，往往遣兵復之，境內悉安。十六年，以功拜江西行省參政，分省於贛。十八年，江西下流諸郡皆為陳友諒所據，乃與總管哈海赤戮力同守。友諒遣其將幸文才率兵圍贛，使人脅之降。普庵撒里斬其使，日擐甲登城拒之。力戰凡四月，兵少食盡，義兵萬戶馬合某沙欲舉城降賊，普庵撒里不從，遂自剄。事聞，朝廷贈諡曰儆哀。

哈海赤守贛尤有功，城陷之日，賊將脅之使降，哈海赤謂之曰：「與汝戰者我也，爾賊毋殺贛民，當速殺我耳。」遂見殺。

　　周鏜，字以聲，瀏陽州人。篤學通《春秋》，登泰定四年進士第，授衡陽縣丞，再調大冶縣尹。縣有豪民，持官府短長，號為難治，鏜狀若尪懦，而毅然有威不可犯，抑豪強，惠窮民，治行遂為諸縣最。累遷國子助教。會修《功臣列傳》，擢翰林國史編修官。乃出為四川行省儒學提舉，便道還家。無何，盜起，湖南、北郡縣皆陷。瀏陽無城守，盜至，民皆驚竄。鏜告其兄弟使遠引，自謂「我受國恩，脫不幸，必死，毋為相累也」。賊至，得鏜，欲推以為主，鏜唯瞠目厲聲大罵，賊知其不可屈。乃殺之。

鏜同時有謝一魯字至道者，亦瀏陽人。至元乙亥鄉貢進士，嘗為石林書院山長。賊陷潭州，一魯奉親匿巖谷中。官兵复郡邑，亡者稍歸，乃還理故業。俄而賊復至，生縛一魯。一魯罵賊甚厲，舉家咸遇害。

　　聶炳，字韞夫，江夏人。元統元年進士，授承事郎、同知平昌州事。炳蚤孤，其母改適，自平昌還，始知之，即迎其母以歸。久之，轉寶慶路推官。會峒徭寇邊，湖廣行省右丞禿赤統兵討之，屯於武岡，以炳攝分省理問官。悍卒所至掠民為俘，炳言於禿赤，釋其無驗者數千人。至正十二年，遷知荊門州，才半歲，淮、漢賊起，荊門不守，炳出，募土兵，得眾七萬，复荊門。又與四川行省平章政事咬住复江陵，其功居多。既而蘄、黃、安陸之賊，其勢復振，賊將俞君正合兵來攻荊門，炳率孤軍晝夜血戰，援絕城陷，為賊所執。極口罵不絕，賊以刀抉其齒盡，乃斷左臂而支解之。

未幾，賊陷潛江縣，達魯花赤明安達爾率勇敢出擊，擒其偽將劉萬戶。進營蘆伏，賊眾奄至，出鬥死，其家殲焉。一子桂山海牙懷印綬去，得免。明安達爾，唐兀氏，字士元，炳同年進士，由宿州判官再轉為潛江云。

　　劉耕孫，字存吾，茶陵州人。至順元年進士，授承事郎、桂陽路臨武縣尹。臨武近蠻獠，耕孫至，召父老告之曰：「吾儒士也，今為汝邑尹，爾父老當體吾教，訓其子弟，孝弟力田，暇則事《詩》、 《書》，毋自棄以乾吾政。」乃為建學校，求民間俊秀教之，設俎豆，習禮讓，三年文化大興。邑有茶課，歲不過五錠，後增至五十錠，耕孫言於朝，除其額。歷建德、徽州、瑞州三路推官，所至詳讞疑獄，其政績卓然者甚眾。至正十二年春，蘄黃賊攻破湖南。耕孫傾家貲募義丁，以援茶陵，賊至輒卻，故茶陵久不失守。十五年，轉儒林郎、寧國路推官。歲饑，勸富民發粟賑之，活者萬計。會長槍瑣南班、程述、謝璽等攻寧國，耕孫分守城西南，日署府事，夜率兵乘城固守。江浙行省遣參知政事吉尼哥兒來援，至則兵已疲矣。城恃有援，不為備。瑣南班知之，夜四鼓，引眾緣堞而上，城遂陷。耕孫力戰遇害。

弟燾孫，以國學生下第，授常寧州儒學正。湖南陷，常寧長吏棄城走，民奉印請燾孫為城守，城賴以完者一年。外援俱絕，死之。長子碩，為武昌江夏縣魯湖大使，起義兵援茶陵，亦死之。

　　俞述祖，字紹芳，慶元象山人。由翰林書寫考滿，調廣東元帥府都事，入為國史院編修官，已而出為沔陽府推官。至正十二年，蘄黃賊迫州境，述祖領民兵守綠水洪，並力捍御之。兵力不支，沔陽城陷，民兵悉潰。述祖為賊所執，械至其偽主徐壽輝所，誘之使降。述祖罵不輟，壽輝怒，支解之。有子方五歲，亦死。事聞，贈奉訓大夫、禮部郎中、象山縣男。

　　桂完澤者，永嘉人。嘗從江西左丞李朵兒留京師，得為平江路管軍鎮撫，為仇家所訴，免官。會賊攻昱嶺關，行省遂假前官，令從征。完澤勇於討賊，凡再戰關下，皆勝。尋又與賊鬥，為所執，其妻弟金德亦被擒，皆反縛於樹，臨以白刃，脅之降。金德意未決，完澤呼曰：「金舅，男子漢即死，不可聽賊。」德曰：「此言最是。」因大罵。賊怒，剖二人之腹而死。

　　醜閭，字時中，蒙古氏。登元統元年進士第。累官京畿漕運副使，出知安陸府。至正十二年，蘄賊曾法興犯安陸，時醜閭募兵得數百人，帥以拒賊。敗賊前隊，乘勝追之。而賊自他門入，亟還兵，則城中火起，軍民潰亂，計不可遏，乃歸，服朝服，出坐公堂。賊脅以白刃，醜閭猶喻以逆順。一賊排醜閭下，使拜，不屈，且怒罵。賊酋不忍害，拘之。明日，又逼其從亂，醜閭疾叱曰：「吾守土臣，寧從汝賊乎！」賊怒，以刀斫醜閭左脅，斷而死。賊憤其不降，復以布囊囊其屍，舁置其家。醜閭妻侯氏出，大哭，且列酒肉滿前，渴者令飲酒，飢者令食肉，以紿賊之不防己。至夜，自經死。事聞，贈醜閭河南行省參知政事，贈侯氏寧夏郡夫人。立表其門曰雙節。

有馮三者，湖廣省一公使也，素不知書。湖廣為寇陷，皁隸輩悉起，剽殺為盜，亦拉三以從。三辭曰：「賊名惡，我等豈可為！」眾初強之，終弗從，怒將殺之，三遂唾罵。賊乃縛諸十字木，舁之以行，而刲其肉，三益罵不止。抵江上，斷其喉，委去。其妻隨三號泣，俯拾刲肉，納布裙中。伺賊遠，收三血骸，脫衣裹之，大泣，投江而死。

　　孛羅帖木兒，字國賓，高昌人。由宿衛補官，十三轉而為江東廉訪副使。以選為襄陽路達魯花赤。至正十一年，盜起汝、潁，均州鄖縣人田端子等亦聚眾殺官吏，孛羅帖木兒將民兵捕斬之。未幾，行省、廉訪司同檄孛羅帖木兒，以其所領兵會諸軍於均、房同討賊，賊始退。而谷城、光化以急告，即帥兵趨谷城，而分遣樊城主簿脫因等趨光化，且遣使求糧於襄陽，不應；遣同知也先不花促之，又不應。軍乏食，不能行，乃駐於柴店。復遣從子馬哈失力往告，詞甚苦切。廉訪分司王僉事、本路總管柴順禮怒其責望，械之。適紐真來獻光化所獲首級，且言：「孛羅帖木兒在谷城與賊相持，未知存歿，宜急濟其糧，少緩，恐弗及矣。」於是脫二人械，遣還，而命也先不花與萬戶也先帖木耳率數千人，會孛羅帖木兒以討賊。明年正月，襄陽失守，也先不花等聞之驚潰。孛羅帖木兒領義兵二百人，且戰且引至監利縣，遇沔陽府達魯花赤咬住、同知三山、安陸府同知燕只不花、荊襄提舉相哥失力之師。時濱江有船千餘，乃糾合諸義兵丁壯水工五千餘人，畀以軍號，給以刀槊，具哨馬五十，水陸繼進。比至石首縣，聞中興路亦陷，乃議趨岳州就元帥帖桀，而道阻不得前，仍趨襄陽。賊方駐楊湖港，乘其不虞擊之，獲其船二十七艘，生擒賊黨劉咬兒。訊得其情，進次潛江縣，又斬賊數百級，獲三十餘船，梟賊將劉萬戶、許堂主等。是日，甫止兵未食而賊大至，與戰抵暮，咬住等軍各當一面，不能救。孛羅帖木兒被重創，麾馬哈失力使去，曰：「吾以死報國，汝無留此。」馬哈失力泣曰：「死生從叔父。」既而孛羅帖木兒被執，賊請同為逆，孛羅帖木兒怒罵之，遂遇害。馬哈失力帥家奴求其屍，復與賊戰，俱沒於陣。舉家死者，凡二十六人。

　　彭庭堅，字允誠，溫州瑞安人。擢至正四年進士第，授承事郎、同知沂州事。毀牛皇神祠，驅鄰郡上馬賊，免民橫急徵斂，民甚便之。俄以平反獄囚忤上官意，遂棄去。十年，詔選守令，以建寧路崇安縣尹起庭堅於家。屬鉛山寇周良竊發，犯閩關，庭堅御之有法，寇不入境。十一年，升同知建寧路總管府事。江西寇熾，庭堅率民兵克復建陽，又進兵平浦城。十二年，攝僉都元帥府事，與邵武路總管吳按攤不花夾攻邵武，庭堅設雲梯火砲，晝夜攻擊，寇遁，追斬渠凶董元帥、鐵和尚、童昌，邵武悉平。總兵官江浙參政章嘉上功於朝，升同知福建道宣慰使司副都元帥，鎮邵武。冬，寇陷建寧縣。十三年，庭堅統建陽、崇安、浦城三縣民兵，次泰宁。寇懼請降，復建寧縣，還師邵武。江浙行省檄庭堅節制建寧、邵武二郡諸軍。十四年，盜侵政和、松溪，江南行台中丞吳鐸督軍建寧，檄庭堅至。時鎮撫萬戶岳煥隸麾下，煥素悍，縱卒為暴，庭堅欲繩以法，煥懼，使部卒乘其不備，詐為賊兵，突入交鋒，眾皆潰，庭堅獨留不去，遂遇害，死年四十三。故吏張椿，儒士夏志行、江晃，奉柩還崇安，民哀泣如喪父母，立祠像，歲時祭禱，數降靈響，旁邑立祠亦如之。南行台監察御史餘觀行部巡察，獲其賊斬之。為上其事，贈中奉大夫、福建道宣慰使都元帥，封忠愍侯。

　　王伯顏，字伯敬，濱州沾化人。由湖廣省宣使歷永州祁陽、湖州烏程縣尹，信州推官。至正九年，遷知福寧州。居三歲，升福建鹽運副使，將行，憲府以時方俶擾，留伯顏仍領州事。未幾，賊自邵武間道逼福寧，乃與監州阿撒都剌募壯兵五萬，分扼險阻。賊至楊梅嶺，立柵，伯顏與子相馳破之。賊帥王善，俄擁眾直壓州西門，胥隸皆解散，伯顏麾下唯白梃市兒數百人爾。伯顏射賊，不復反顧，賊以長槍舂馬，馬僕，遂見執。善說伯顏曰：「聞公有惠政，此州那可無尹，公為我尹，可乎？」伯顏訶善曰：「我天子命官，不幸失守，義當死，肯從汝反乎？」善怒，叱左右搤以跪，弗屈，遂毆之。伯顏嚼舌出血噀善面，罵曰；「反賊，殺即殺，何以毆為！吾民天民也，汝不可害。大丞相親討叛逆，百萬之師，雷擊電掃，汝輩小丑，將無遺種，顧敢爾邪！」賊亦執阿撒都剌至，善厲聲責其拒鬥，噤不能對。伯顏复唾善曰：「我殺賊，何言拒邪！我死，當為神以殺汝。」言訖，挺頸受刃，頸斷，湧白液如乳。暴屍數日，色不變，州人哭聲連巷。賊既殺阿撒都剌，欲釋相官之，相詈曰；「吾與汝不共戴天，恨不寸斬汝，我受汝官邪！」賊殺之。相妻潘氏，挈二女，為賊所獲，亦罵賊，母子同死。

　　伯顏既死，賊時睹其引兵出入。明年，州有僧林德誠者，起兵討賊，乃望空噓曰：「王州尹，王州尹，宜率陰兵助我斬賊。」時賊正祠神，睹紅衣軍來，以為偽帥康將軍，亟往迎之，無有也，四面皆青衣官軍，賊大敗。斬其酋江二蠻，福寧遂平。事聞，贈嘉議大夫、濟南路總管、上輕車都尉，追封太原郡侯。

　　劉濬，字濟川，其先興州人。曾祖海，金進士第一人，仕至河南府尹，死於國難，子孫遂家河南。濬由廉訪司書吏調連江縣寧善鄉巡檢。

至正十三年，江西賊帥王善寇閩，官軍守羅源縣拒之。羅源與連江接壤，勢將迫。濬妻真定史氏，故相家女也，有才識，謂濬​​曰：「事急矣，可聚兵以捍一方。」於是盡出奩中物，募壯士百餘，命仲子健將之。浹旬間，眾至數万。賊尋破羅源，分兩道攻福州。濬拒之辰山，三戰三捷。俄聞福州陷，眾多潰去，濬獨帥健兵進。遇賊於中麻，突其陣，斬前鋒五人，賊兵大至。鏖戰三時頃，濬中箭墮馬，健下馬掖之，俱被獲。濬忿，戟手大罵。賊縛濬階下，先斫手一指，罵彌厲，再斫一指，亦如之。指且盡，斫兩腕，次及兩足，濬色不少變，罵聲猶不絕，遂割其喉舌而死。健亦以死拒賊，善義之，舍健，使斂濬屍瘞之。

健歸，請兵於帥府，以復父仇，弗聽。健盡散家貲，結死士百人，詐為工商流丐，入賊中，夜半，發火大噪，賊驚擾，自相​​屠戮，健手斬殺其父者張破四，並擒善及寇首陳伯祥來獻，磔之。事聞，贈濬福建行省檢校官，授健古田縣尹。官為濬立祠福州北門外，有司歲時致祭云。

　　朵裡不花，字端甫，蒙古人。始為宿衛官，累歷顯要，擢遼陽行省右丞，昇平章政事。陳友諒陷江西，詔拜江西行省平章政事，與平章政事阿兒渾沙等分道進討。遂泛海南下，趨廣東，駐師揭陽，降土寇金元祐，招复循、梅、惠三州之寇。承製官其酋長，俾治賊以給兵食。又別規粟四千石，輸送京師。自是英、肇、欽、連諸郡皆附，且治兵由梅嶺以圖江西。而元祐有異志，託以鎮服其土，遮道固留。先是，制書命劉巨海僉廣東元帥府事，未發，元祐竊取，易其名，私畀徭賊劉文遠，誘與偕亂。事覺，文遠伏誅，而元祐及其弟元泰、子榮，竄匿不獲。俄榮率外賊突入，奪符信，殺官吏，變起倉卒，眾莫能支。朵裡不花與參政楊泰元等，勒兵拒戰，而賊來益眾，朵裡不花為槍所中，創甚。其子達蘭不花率麾下力與抗，死之。朵裡不花遂被執，擁至太平橋，罵不絕口，遂為賊殺。其妻卜顏氏、妾高麗氏在側，不去，皆大罵曰：「我平章遇爾父子厚矣，爾父子何暴逆至此！」亦皆遇害。其部將哈乞、吳普顏、阿剌不花、歹不花等，俱戰死。

　　野峻台，其父世延，自有傳。由四川行省左右司郎中、西行台監察御史、河西廉訪使轉黃州路總管。湖廣既陷，朝廷察其材，升四川行省參政，命與平章咬住討賊。咬住軍五千，及分銳卒八百，使野峻台為前驅。賊方據巴東縣，攻拔之。是時，歸、峽等州皆為賊所守，野峻台破賊江上，斬溺無算，已而歸、峽平。又進拔枝江、松滋兩縣，乘勝趨江陵。賊出陣清水門，鏖戰至夕，賊退入城，乃據其門，俟咬住軍至。黎明，賊出戰，三時頃，咬住軍止百步外，不救，賊飛槍刺之，​​遂死。事聞，贈榮祿大夫、陝西行省平章政事、柱國，追封涼國公，諡忠壯。

　　陳君用，字子材，延平人。少負氣，勇猛過人。紅巾起江淮，由撫、盱入閩，閩閫授君用南平縣尹，給錢五萬緡，俾募千兵，君用散家財繼之，導官軍復建陽、浦城等縣。以功授同知建寧路事。亡何，賊圍福州，尹用率兵往援，大敗賊眾，廉訪僉事郭興祖，佩君用明珠虎符，使權同知副都元帥。遂引兵逾北嶺，至連江，阻水而陣。君用曰：「今日不盡殺賊，吾不復生還矣。」乃率壯士六十人，徒涉斬殺。賊稍潰，既而復合，君用大呼轉戰，中槍而死。事聞，贈懷遠大將軍、浙東道宣慰司同知、副元帥、輕車都尉、潁川郡侯，諡忠毅。

卜理牙敦，北庭人，累官至山南廉訪使，治中興。中興為江漢籓屏，卜理牙敦每按臨所部，威惠翕然。至正十二年，寇犯中興，卜理牙敦以兵與抗，射賊多死，賊稍退。明日，复擁眾來襲東門，卜理牙敦力與之戰，被執，不屈而死。

又明日，賊復來攻，前中興判官上都統兵出擊之。既而東門失守，上都倉黃反斗，力屈，賊執之使降，上都大罵，賊怒，刳其腹、刲其肉而死。

潮海，扎剌台氏，由國子生入官，為靖安縣達魯花赤。至正十二年，蘄黃賊起，潮海與縣尹黃紹同集義兵，為御賊計。未幾，賊兵數万由武寧來寇，紹赴行省求援，潮海獨率眾與戰於像湖，大破之。乃起進士胡鬥元、塗淵、舒慶遠、甘棠等謀畫，而以勇士黃雲為前鋒。自二月至於八月，戰屢捷，擒賊將洪元帥。而賊黨益盛，黃雲戰死，我軍挫衄，潮海遂被圍，尋為賊所執，殺於富州。

子民安圖，襲父職，為本縣達魯花赤。十三年，帥眾敗走賊將，复縣治。十四年，賊兵復至，民安圖迎戰，力竭，賊執而呙之。

　　紹字仲先，臨川人。登至正八年進士第，以求援出靖安，而道阻絕，遇官軍，護紹得入龍興。而龍興亦被圍，其後圍解，紹乃與民安圖招諭叛境，過建昌之高坪，遇賊，紹與戰不勝，正衣冠怒罵，為賊所害。

　　鬥元字元浩，靖安人。至正十年，領江西鄉薦第一，下第，署鰲溪書院山長。賊至靖安，掠鬥元鄉里，鬥元以鄉兵擊敗之。入縣治，與潮海共圖戰守。及潮海被執，賊脅之使降，鬥元罵不屈。乃以土埋其腰，不死，又縛置暗室。鬥元僕牆以出，逃入深山，狂罵而死。

黃雲，撫州人，寓靖安，素以勇捷稱，每接戰，獨以身當敵。嘗為數十人所圍，即奮身躍出。至是，身中數十槍，噴血罵賊而死。

　　魏中立，字伯時，濟南人。由國子伴讀歷官至陝西行台御史中丞，遷守饒州。賊既陷湖廣，分攻州郡，官軍多疲懦不能拒，所在無賴子多乘間竊發，不旬日，眾輒數万，皆短衣草屢，齒木為杷，削竹為槍，截緋帛為巾襦，彌野皆赤。中立聞警，即率丁壯，分塞險要，戒守備。俄而賊至，達魯花赤馬來出戰，不能發一矢，賊愈逼。中立以義兵擊卻之。已而賊復合，遂為所執，以紅衣被其身，中立叱之，鬚髯盡張。賊執歸蘄水，欲屈其從己。中立大罵不已，遂被害。

未幾，賊又犯信州，信州總管於大本以​​土兵備禦。賊首項甲破東門而入，執大本，至蘄​​水為俘獻。偽主釋其縛，畀偽印一紐，且命以官。大本投印於地，而指偽主痛詈之，遂亦遇害。大本字德中，密州人，始由儒學教諭入官云。


Chinese text: This work was published before January 1, 1923, and is in the
public domain worldwide because the author died at least 100 years ago.
