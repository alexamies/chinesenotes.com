本紀第二　　太宗

　　太宗英文皇帝，諱窩闊台，太祖第三子。母曰光獻皇后，弘吉剌氏。太祖伐金、定西域，帝攻城掠地之功居多。太祖崩，自霍博之地來會喪。

　　元年己丑夏，至忽魯班雪不只之地，皇弟拖雷來見。秋八月己未，諸王百官大會于怯綠連河曲雕阿蘭之地，以太祖遺詔即皇帝位於庫鐵烏阿剌裏。始立朝儀，皇族尊屬皆拜。頒大劄撒。華言大法令也。金遣阿虎帶來歸太祖之賵，帝曰：「汝主久不降，使先帝老於兵間，吾豈能忘也，賵何為哉！」卻之，遂議伐金。敕蒙古民有馬百者輸牝馬一，牛百者輸牸牛一，羊百者輸羒羊一，為永制。始置倉廩，立驛傳。命河北漢民以戶計，出賦調，耶律楚材主之；西域人以丁計，出賦調，麻合沒的滑剌西迷主之。印度國主、木羅夷國主來朝。西域伊思八剌納城酋長來降。是歲，金復遣使來聘，不受。

　　二年庚寅春正月，詔自今以前事勿問。定諸路課稅，酒課驗實息十取一，雜稅三十取一。是春，帝與拖雷獵於斡兒寒河，遂遣兵圍京兆。金主率師來援，敗之，尋拔其城。夏，避暑於塔密兒河。朵忽魯及金兵戰，敗績，命速不台援之。

　　秋月，帝自將南伐，皇弟拖雷、皇侄蒙哥率師從，拔天成等堡，遂渡河攻鳳翔。冬十一月，始置十路徵收課稅使，以陳時可、趙昉使燕京，劉中、劉桓使宣德，周立和、王貞使西京，呂振、劉子振使太原，楊簡、高廷英使平陽，王晉、賈從使真定，張瑜、王銳使東平，王德亨、侯顯使北京，夾谷永、程泰使平州，田木西、李天翼使濟南。是月，師攻潼關、藍關，不克。十二月，拔天勝寨及韓城、蒲城。

　　三年辛卯春二月，克鳳翔，攻洛陽、河中諸城，下之。夏五月，避暑於九十九泉。命拖雷出師寶雞。遣搠不罕使宋假道，宋殺之。復遣李國昌使宋需糧。秋八月，幸雲中。始立中書省，改侍從官名，以耶律楚材為中書令，粘合重山為左丞相，鎮海為右丞相。是月，以高麗殺使者，命撒禮塔率師討之，取四十餘城。高麗王皞遣其弟懷安公請降，撒禮塔承制設官分鎮其地，乃還。冬十月乙卯，帝圍河中。十二月己未，拔之。

　　四年壬辰春正月戊子，帝由白坡渡河。庚寅，拖雷渡漢江，遣使來報，即詔諸軍進發。甲午，次鄭州。金防城提控馬伯堅降，授伯堅金符，使守之。丙申，大雪。丁酉，又雪。次新鄭。是日，拖雷及金師戰於鈞州之三峰，大敗之，獲金將蒲阿。戊戌，帝至三峰。壬寅，攻鈞州，克之，獲金將合達，遂下商、虢、嵩、汝、陝、洛、許、鄭、陳、亳、潁、壽、睢、永等州。三月，命速不台等圍南京，金主遣其弟曹王訛可入質。帝還，留速不台守河南。夏四月，出居庸，避暑官山。高麗叛，殺所置官吏，徙居江華島。秋七月，遣唐慶使金諭降，金殺之。八月，撒禮塔復征高麗，中矢卒。金參政完顏思烈、恆山公武仙救南京，諸軍與戰，敗之。九月，拖雷薨，帝還龍庭。冬十一月，獵于納蘭赤剌溫之野。十二月，如太祖行宮。

　　五年癸巳春正月庚申，金主奔歸德。戊辰，金西面元帥崔立殺留守完顏奴申、完顏習捏阿不，以南京降。二月，幸鐵列都之地。詔諸王議伐萬奴，遂命皇子貴由及諸王按赤帶將左翼軍討之。夏四月，速不台進至青城，崔立以金太后王氏、後徒單氏及梁王從恪、荊王守純等至軍中，速不台遣送行在，遂入南京。六月，金主奔蔡，塔察兒率師圍之。詔以孔子五十一世孫元措襲封衍聖公。秋八月，獵於兀必思地。以阿同葛等充宣差勘事官，括中州戶，得戶七十三萬餘。九月，擒萬奴。冬十一月，宋遣荊鄂都統孟珙以兵糧來助。十二月，諸軍與宋兵合攻蔡，敗武仙於息州，金人以海、沂、萊、濰等州降。是冬，帝至阿魯兀忽可吾行宮。大風霾七晝夜。敕修孔子廟及渾天儀。

　　六年甲午春正月，金主傳位於宗室子承麟，遂自經而焚。城拔，獲承麟，殺之。宋兵取金主餘骨以歸，金亡。是春，會諸王，宴射於斡兒寒河。夏五月，帝在達蘭達葩之地，大會諸王百僚，諭條令曰：「凡當會不赴而私宴者，斬。諸出入宮禁，各有從者，男女止以十人為朋，出入毋得相雜。軍中凡十人置甲長，聽其指揮，專擅者論罪。其甲長以事來宮中，即置權攝一人、甲外一人，二人不得擅自往來，違者罪之。諸公事非當言而言者，拳其耳；再犯，笞；三犯，杖；四犯，論死。諸千戶越萬戶前行者，隨以木鏃射之。百戶、甲長、諸軍有犯，其罪同。不遵此法者，斥罷。今後來會諸軍，甲內數不足，於近翼抽補足之。諸人或居室，或在軍，毋敢喧呼。凡來會，用善馬五十匹為一羈，守者五人，飼羸馬三人，守乞烈思三人。但盜馬一二者，即論死。諸人馬不應絆於乞烈思內者，輒沒與畜虎豹人。諸婦人制質孫燕服不如法者，及妒者，乘以驏牛徇部中，論罪，即聚財為更娶。」秋七月，以胡土虎那顏為中州斷事官。遣達海紺卜征蜀。是秋，帝在八里裏答闌答八思之地，議自將伐宋，國王查老溫請行，遂遣之。冬，獵于脫卜寒地。

　　七年乙未春，城和林，作萬安宮。遣諸王拔都及皇子貴由、皇侄蒙哥征西域，皇子闊端征秦、鞏，皇子曲出及胡土虎伐宋，唐古征高麗。秋九月，諸王口溫不花獲宋何太尉。冬十月，曲出圍棗陽，拔之，遂徇襄、鄧，入郢，虜人民牛馬數萬而還。十一月，闊端攻石門，金便宜都總帥汪世顯降。中書省臣請契勘《大明曆》，從之。

　　八年丙申春正月，諸王各治具來會宴。萬安宮落成。詔印造交鈔行之。二月，命應州郭勝、鈞州孛術魯九住、鄧州趙祥從曲出充先鋒伐宋。三月，復修孔子廟及司天臺。夏六月，復括中州戶口，得續戶一百一十餘萬。耶律楚材請立編修所於燕京，經籍所於平陽，編集經史，召儒士梁陟充長官，以王萬慶、趙著副之。

　　秋月，命陳時可閱刑名、科差、課稅等案，赴闕磨照。詔以真定民戶奉太后湯沐，中原諸州民戶分賜諸王、貴戚、斡魯朵：拔都，平陽府；茶合帶，太原府；古與，大名府；孛魯帶，邢州；果魯幹，河間府；孛魯古帶，廣寧府；野苦，益都、濟南二府戶內撥賜；按赤帶，濱、棣州；斡陳那顏，平、灤州；皇子闊端、駙馬赤苦、公主阿剌海、公主果真、國王查剌溫、茶合帶、鍛真、蒙古寒劄、按赤那顏、圻那顏、火斜、術思，並于東平府戶內撥賜有差。耶律楚材言非便，遂命各位止設達魯花赤，朝廷置官吏收其租頒之，非奉詔不得徵兵賦。闊端率汪世顯等入蜀，取宋關外數州，斬蜀將曹友聞。冬十月，闊端入成都。詔招諭秦、鞏等二十餘州，皆降。皇子曲出薨。張柔等攻郢州，拔之。襄陽府來附，以遊顯領襄陽、樊城事。

　　九年丁酉春，獵於揭揭察哈之澤。蒙哥征欽察部，破之，擒其酋八赤蠻。夏四月，築掃鄰城，作迦堅茶寒殿。六月，左翼諸部訛言括民女，帝怒，因括以賜麾下。秋八月，命術虎乃、劉中試諸路儒士，中選者除本貫議事官，得四千三十人。冬十月，獵於野馬川，幸龍庭，遂至行宮。是冬，口溫不花等圍光州，命張柔、鞏彥暉、史天澤攻下之，遂別攻蘄州，降隨州，略地至黃州，宋懼請和，乃還。

　　十年戊戌春，塔思軍至北峽關，宋將汪統制降。夏，襄陽別將劉義叛，執遊顯等降宋。宋兵復取襄、樊。帝獵于揭揭察哈之澤。築圖蘇湖城，作迎駕殿。秋八月，陳時可、高慶民等言諸路旱蝗，詔免今年田租，仍停舊未輸納者，俟豐歲議之。

　　十一年己亥春，復獵於揭揭察哈之澤。皇子闊端軍至自西川。秋七月，游顯自宋逃歸。以山東諸路災，免其稅糧。冬十一月，蒙哥率師圍阿速蔑怯思城，閱三月，拔之。十二月，商人奧都剌合蠻買撲中原銀課二萬二千錠，以四萬四千錠為額，從之。

　　十二年庚子春正月，以奧都剌合蠻充提領諸路課稅所官。皇子貴由克西域未下諸部，遣使奏捷。命張柔等八萬戶伐宋。冬十二月，詔貴由班師。敕州郡失盜不獲者，以官物償之。國初，令民代償，民多亡命，至是罷之。是歲，以官民貸回鶻金償官者歲加倍，名羊羔息，其害為甚，詔以官物代還，凡七萬六千錠。仍命凡假貸歲久，惟子本相侔而止，著為令。籍諸王大臣所俘男女為民。

　　十三年辛丑春二月，獵於揭揭察哈之澤。帝有疾，詔赦天下囚徒。帝瘳。秋，高麗國王王皞以族子綧入質。冬十月，命牙老瓦赤主管漢民公事。十一月丁亥，大獵。庚寅，還至鈋鐵钅辜胡蘭山。奧都剌合蠻進酒，帝歡飲，極夜乃罷。辛卯遲明，帝崩於行殿。在位十三年，壽五十有六。葬起輦穀。追諡英文皇帝，廟號太宗。

　　帝有寬弘之量，忠恕之心，量時度力，舉無過事，華夏富庶，羊馬成群，旅不齎糧，時稱治平。

　　壬寅年春，六皇后乃馬真氏始稱制。秋七月，張柔自五河口渡淮，攻宋揚、滁、和等州。

　　癸卯年春正月，張柔分兵屯田於襄城。夏五月，熒惑犯房星。秋，後命張柔總兵戍杞。

　　甲辰年夏五月，中書令耶律楚材薨。

　　乙巳年秋，後命馬步軍都元帥察罕等率騎三萬與張柔掠淮西，攻壽州，拔之，遂攻泗州、盱眙及揚州。宋制置趙蔡請和，乃還。

　　◎定宗

　　定宗簡平皇帝，諱貴由，太宗長子也。母曰六皇后，乃馬真氏，以丙寅年生帝。太宗嘗命諸王按只帶伐金，帝以皇子從，虜其親王而歸。又從諸王拔都西征，次阿速境，攻圍木柵山寨，以三十餘人與戰，帝及憲宗與焉。太宗嘗有旨以皇孫失烈門為嗣。太宗崩，皇后臨朝，會諸王百官于答蘭答八思之地，遂議立帝。

　　元年丙午春正月，張柔入覲于和林。秋七月，即皇帝位於汪吉宿滅禿裏之地。帝雖御極，而朝政猶出於六皇后云。冬，獵黃羊於野馬川。權萬戶史權等耀兵淮南，攻虎頭關寨，拔之，進圍黃州。

　　二年丁未春，張柔攻泗州。夏，避暑于曲律淮黑哈速之地。秋，西巡。八月，命野裏知吉帶率搠思蠻部兵征西。是月，詔蒙古人戶每百以一名充拔都魯。九月，取太宗宿衛之半，以也曲門答兒領之。冬十月，括人戶。

　　三年戊申春三月，帝崩於橫相乙兒之地。在位三年，壽四十有三。葬起輦穀。追諡簡平皇帝，廟號定宗。是歲大旱，河水盡涸，野草自焚，牛馬十死八九，人不聊生。諸王及各部又遣使于燕京迤南諸郡，徵求貨財、弓矢、鞍轡之物，或於西域回鶻索取珠璣，或于海東樓取鷹鶻，馹騎絡繹，晝夜不絕，民力益困。然自壬寅以來，法度不一，內外離心，而太宗之政衰矣。

　　己酉年。

　　庚戌年。

　　定宗崩後，議所立未決。當是時，已三歲無君，其行事之詳，簡策失書，無從考也。


Chinese text: This work was published before January 1, 1923, and is in the
public domain worldwide because the author died at least 100 years ago.
