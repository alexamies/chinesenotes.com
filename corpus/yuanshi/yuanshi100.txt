兵三 ○馬政

西北馬多天下，秦、漢而下，載籍蓋可考已。元起朔方，俗善騎射，因以弓馬之利取天下，古或未之有。蓋其沙漠萬里，牧養蕃息，太僕之馬，殆不可以數計，亦一代之盛哉。

世祖中統四年，設群牧所，隸太府監。尋升尚牧監，又升太僕院，改衛尉院。院廢，立太僕寺，屬之宣徽院。後隸中書省，典掌御位下、大斡耳朵馬。其牧地，東越耽羅，北踰火裏禿麻，西至甘肅，南暨雲南等地，凡一十四處，自上都、大都以至玉你伯牙、折連怯呆兒，周回萬里，無非牧地。

馬之群，或千百，或三五十，左股烙以官印，號大印子馬。其印有兵古、貶古、闊卜川、月思古、斡欒等名。牧人曰哈赤、哈剌赤；有千戶、百戶，父子相承任事。自夏及冬，隨地之宜，行逐水草，十月各至本地。朝廷歲以九月、十月遣寺官馳驛閱視，較其多寡，有所產駒，即烙印取勘，收除見在數目，造蒙古、回回、漢字文冊以聞，其總數蓋不可知也。凡病死者三，則令牧人償大牝馬一，二則償二歲馬一，一則償牝羊一，其無馬者以羊、駝、牛折納。

太廟祀事暨諸寺影堂用乳酪，則供牝馬；駕仗及宮人出入，則供尚乘馬。車駕行幸上都，太僕卿以下皆從，先驅馬出健德門外，取其肥可取乳者以行，汰其羸瘦不堪者還於群。自天子以及諸王百官，各以脫羅氈置撒帳，為取乳室。車駕還京師，太僕卿先期遣使征馬五十醞都來京師。醞都者，承乳車之名也。既至，俾哈赤、哈剌赤之在朝為卿大夫者，親秣飼之，日釀黑馬乳以奉玉食，謂之細乳。每醞都，牝馬四十。每牝馬一，官給芻一束、菽八升。駒一，給芻一束、菽五升。菽貴，則其半以小稻充。自諸王百官而下，亦有馬乳之供，醞都如前之數，而馬減四之一，謂之細乳。芻粟要旬取給於度支，寺官亦以旬詣閑廄閱肥瘠。又自世祖而下山陵，各有醞都，取馬乳以供祀事，號金陵擠馬，越五年，盡以與守山陵使者。

凡御位下、正宮位下、隨朝諸色目人員，甘肅、土番、耽羅、雲南、占城、蘆州、河西、亦奚卜薛、和林、斡難、怯魯連、阿剌忽馬乞、哈剌木連、亦乞裏思、亦思渾察、成海、阿察脫不罕、折連怯呆兒等處草地，內及江南、腹裏諸處，應有系官孳生馬、牛、駝、騾、羊點數之處，一十四道牧地，各千戶、百戶等名目如左：

東路折連怯呆兒等處，玉你伯牙、上都周圍，哈剌木連等處，阿剌忽馬乞等處，斡斤川等處，阿察脫不罕等處，甘州等處，左手永平等處，右手固安州等處，雲南亦奚卜薛，蘆州，益都，火裏禿麻，高麗耽羅國。

一，折連怯呆兒等處御位下：折連怯呆兒地哈剌赤千戶買買、買的、撒臺、怯兒八思、闊闊來、塔失鐵木兒、哈剌那海、伯要<角┦>、也兒的思、撒的迷失、教化、太鐵木兒、塔都、也先、木薛肥、不思塔八、不兒都、麻失不顏臺、撒敦。按赤、忽裏哈赤千戶下百戶脫脫木兒。兀魯兀內土阿八剌哈赤闊闊出。徹徹地撒剌八。薛裏溫、你裏溫、斡脫忽赤、哈剌鐵木兒。哈思罕地僧家奴。玉你伯牙斷頭山百戶哈只。

一，玉你伯牙等處御位下：玉你伯牙地哈剌赤百戶忽兒禿哈、兀都蠻、燕鐵木兒、暗出忽兒、也先禿滿、玉龍鐵木兒、月思哥、明裏不蘭。

大斡耳朵位下：乞剌裏郭羅赤馬某等。哈裏牙兒茍赤別鐵木兒。伯只剌茍赤阿藍答兒。阿察兒伯顏茍赤教化的等。塔魯內亦兒哥赤、塔裏牙赤等。伯只剌阿塔赤忽兒禿哈。桃山太師月赤察兒分出鐵木兒等。伯顏只魯幹阿塔赤禿忽魯等。玉你伯牙奴禿赤、火你赤。

一，哈剌木連等處御位下：阿失溫忽都地八都兒。希徹禿地吉兒<角┦>。哈察木敦。火石腦兒哈塔、咬羅海牙、撒的。換撒裏真按赤哈答。須知忽都哈剌赤別乞。軍腦兒哈剌赤火羅思。玉龍占徹。雲內州拙裏牙赤昌罕。察罕腦兒欠昔思。棠樹兒安魯罕。石頭山禿忽魯。牙不罕你裏溫脫脫木兒。開成路黑水河不花。

大斡耳朵位下：完者。

一，阿剌忽馬乞等處御位下：阿剌忽馬乞地哈剌赤百戶按不憐、乾鐵哥、火石鐵木兒、末赤、卯罕、不蘭奚、孛羅罕。怯魯連地哈剌赤千戶床八失，百戶怯兒的、小薛幹、別鐵列不作、孛羅、串都、也速、典列、坦的裏、也裏迷失、忙兀<角┦>。斡難地蘭盞兒、未者、哈只不花等。

大斡耳朵位下：阿剌忽馬乞按灰等。闊苦地闊赤斤等。

一，斡斤川等處御位下：斡斤川地哈剌赤千戶月魯、阿剌鐵木兒、塔塔塔察兒。拙裏牙赤斡羅孫，馬塔哈兒哈地哈剌為千戶當失、燕忽裏，歡差太難。闊闊地兀奴忽赤忙兀<角┦>。怯魯連八剌哈赤八兒麻思。

大斡耳朵位下：馬塔哈兒哈怯連口只兒哈忽。

一，阿察脫不罕等處御位下：阿察脫不罕地哈赤守納。斡川劄馬昔寶赤忙哥撒兒。火羅罕按赤禿忽赤。成海後火義罕塔兒罕、按赤也先。黃兀兒不剌按赤末兒哥、忽林失。應裏哥地按赤哈丹、忽臺迷失。應吉列古哈剌赤不魯。亦兒渾察西哈剌赤。答蘭速魯哈剌赤八隻吉兒。哈兒哈孫不剌哈剌赤阿兒禿。

大斡耳朵位下：怯魯連火你赤塔剌海。

一，甘州等處御位下：口千子哈剌不花一所。奧魯赤一所。阿剌沙阿蘭山兀都蠻。亦不剌金一所。寬徹幹。塔塔安地普安。勝回地劉子總管。闊闊思地太鐵木兒等。甘州等處楊住普。撥可連地撒兒吉思。只哈禿屯田地安童一所。哈剌班忽都拙裏牙赤耳眉。

一，左手永平等處御位下：永平地哈剌赤千戶六十。樂亭地拙裏牙赤、阿都赤、答剌赤迷裏迷失，亦兒哥赤馬某撒兒答。香河按赤定住、亦馬赤速哥鐵木兒。河西務愛牙赤孛羅<角┦>。漷州哈剌赤脫忽察。桃花島青昔寶赤赤班等。

大斡耳朵位下：河西務玉提赤百戶馬劄兒。

一，右手固安州四怯薛八剌哈赤平章那懷為長：固安州哈剌赤脫忽察，哈赤忽裏哈赤、按赤不都兒。真定昔寶赤脫脫。左衛哈剌赤塔不<角┦>。青州哈剌赤阿哈不花。涿州哈剌赤不魯哈思。

一，雲南亦奚卜薛鐵木兒不花為長。一，蘆州。一，益都哈剌赤忽都鐵木兒。一，火裏禿麻太勝忽兒為長。

一，高麗耽羅。○屯田

古者寓兵於農，漢、魏而下，始置屯田為守邊之計。有國者善用其法，則亦養兵息民之要道也。國初，用兵征討，遇堅城大敵，則必屯田以守之。海內既一，於是內而各衛，外而行省，皆立屯田，以資軍餉。或因古之制，或以地之宜，其為慮蓋甚詳密矣。大抵芍陂、洪澤、甘、肅、瓜、沙，因昔人之制，其地利蓋不減於舊；和林、陜西、四川等地，則因地之宜而肇為之，亦未嘗遺其利焉。至於雲南八番，海南、海北，雖非屯田之所，而以為蠻夷腹心之地，則又因制兵屯旅以控扼之。由是而天下無不可屯之兵，無不可耕之地矣。今故著其建置增損之概，而內外所轄軍民屯田，各以次列焉。

樞密院所轄

左衛屯田：世祖中統三年三月，調樞密院二千人，於東安州南、永清縣東荒土及本衛元占牧地，立屯開耕，分置左右手屯田千戶所，為軍二千名，為田一千三百一十頃六十五畝。

右衛屯田：世祖中統三年三月，調本衛軍二千人，於永清、益津等處立屯開耕，分置左右手屯田千戶所。其屯軍田畝之數，與左衛同。

中衛屯田：世祖至元四年，於武清、香河等縣置立。十一年，以各屯地界，相去百餘里，往來耕作不便，遷於河西務、荒莊、楊家口、青臺、楊家白等處。其屯軍之數，與左衛同，為田一千三十七頃八十二畝。

前衛屯田：世祖至元十五年九月，以各省軍人備侍衛者，於霸州、保定、涿州荒閑地土屯種，分置左右手屯田千戶所。屯軍與左衛同，為田一千頃。

後衛屯田：置立歲月與前衛同。後以永清等處田畝低下，遷昌平縣之太平莊。泰定三年五月，以太平莊乃世祖經行之地，營盤所在，春秋往來，牧放衛士頭匹，不宜與漢軍立屯，遂罷之，止於舊立屯所，耕作如故。屯軍與左衛同，為田一千四百二十八頃一十四畝。

武衛屯田：世祖至元十八年，發迤南軍人三千名，於涿州、霸州、保定、定興等處置立屯田，分設廣備、萬益等六屯，別立農政院以領之。二十二年，罷農政院為司農寺，自後與民相參屯種。二十五年，別立屯田萬戶府，分管屯種軍人。二十六年，以屯軍屬武衛親軍都指揮使司，兼領屯田事。仁宗皇慶元年，改屬衛率府，後復歸之武衛。英宗至治元年，命以廣備、利民二千戶軍人所耕地土，與左衛率府忙古<角┦>屯田千戶所互相更易。屯軍三千名，為田一千八百四頃四十五畝。

左翼屯田萬戶府：世祖至元二十六年二月，罷蒙古侍衛軍從人之屯田者，別以斡端、別十八里回還漢軍，及大名、衛輝兩翼新附軍，與前、後二衛迤東還戍士卒合並屯田，設左、右翼屯田萬戶府以領之。遂於大都路霸州及河間等處立屯開耕，置漢軍左右手二千戶、新附軍六千戶所，為軍二千五十一名，為田一千三百九十九頃五十二畝。

右翼屯田萬戶府：其置立歲月與左翼同。成宗大德元年十一月，發真定軍人三百名，於武清縣崔黃口增置屯田。仁宗延祐五年四月，立衛率府，以本府屯田並屬詹事院，後復歸之樞密，分置漢軍千戶所三，別置新附軍千戶所一，為軍一千五百四十人，為田六百九十九頃五十畝。

忠翊侍衛屯田：世祖至元二十九年十一月，命各萬戶府，摘大同、隆興、太原、平陽等處軍人四千名，於燕只哥赤斤地面及紅城周回，置立屯田，開耕荒田二千頃，仍命西京宣慰司領其事，後改立大同等處屯儲萬戶府以領之。成宗大德十一年，改侍衛親軍都指揮使司，仍領屯田。武宗至大四年，以黃華嶺新附屯田軍一千人並歸本衛，別立屯署。是年，改大同侍衛為中都威衛，屬之徽政院，分屯軍二千置弩軍翼，止以二千人分置左右手屯田千戶所，黃華嶺新附軍屯如故。仁宗延祐二年，遷紅城屯軍於古北口、太平莊屯種。五年，復簽中都威衛軍八百人，於左都威衛所轄地內別立屯署。七年十二月，罷左都威衛及太平莊、白草營等處屯田，復於紅城周回立屯，仍屬中都威衛。英宗至治元年，始改為忠翊侍衛，屯田如故，為田二千頃。後移置屯所，不知其數。

左、右欽察衛屯田：世祖至元二十四年，發本衛軍一千五百一十二名，分置左右手屯田千戶所及欽察屯田千戶所，於清州等處屯田。英宗至治二年，始分左、右欽察衛，以左右手屯田千戶所分屬之。文宗天歷二年，創立龍翊侍衛，復以隸焉。為軍左手千戶所七百五名，右手千戶所四百三十七名，欽察千戶所八百名。為田左手千戶所一百三十七頃五十畝，右手千戶所二百一十八頃五十畝，欽察千戶所三百頃。

左衛率府屯田：武宗至大元年六月，命於大都路漷州武清縣及保定路新城縣置立屯田。英宗至治元年，以武衛與左衛率府屯田地界相離隔絕，不便耕作，命以兩衛屯地互更易之，分置三翼屯田千戶所，為軍三千人，為田一千五百頃。

宗仁衛屯田：英宗至治二年八月，發五衛漢軍二千人，於大寧等處創立屯田，分置兩翼屯田千戶所，為田二千頃。

宣忠扈衛屯田：文宗至順元年十二月，命收聚訖一萬斡羅斯，給地一百頃，立宣忠扈衛親軍萬戶府屯田，依宗仁衛例。大司農司所轄

永平屯田總管府：世祖至元二十四年八月，以北京采取材木百姓三千餘戶，於灤州立屯，設官署以領其事，為戶三千二百九十，為田一萬一千六百一十四頃四十九畝。

營田提舉司：不詳其建置之始，其設立處所在大都漷州之武清縣，為戶軍二百五十三，民一千二百三十五，析居放良四百八十，不蘭奚二百三十二，火者一百七十口，獨居不蘭奚一十二口，黑瓦木丁八十二名，為田三千五百二頃九十三畝。

廣濟署屯田：世祖至元二十二年正月，以崔黃口空城屯田，歲澇不收，遷於清、滄等處。後大司農寺以尚珍署舊領屯夫二百三十戶歸之，既又遷濟南、河間五百五十戶，平灤、真定、保定三路屯夫四五百十戶，並入本屯，為戶共一千二百三十，為田一萬二千六百頃三十八畝。

宣徽院所轄

淮東淮西屯田打捕總官府：世祖至元十六年，募民開耕漣、海州荒地，官給禾種，自備牛具，所得子粒官得十之四，民得十之六，仍免屯戶徭役，屢欲中廢不果。二十七年，所轄提舉司一十九處並為十二。其後再並，止設八處，為戶一萬一千七百四十三，為田一萬五千一百九十三頃三十九畝。

豐閏署：世祖至元二十二年，創立於大都路薊州之豐閏縣，為戶八百三十七，為田三百四十九頃。

寶坻屯：世祖至元十六年，簽大都屬邑編民三百戶，立屯於大都之寶坻縣，為田四百五十頃。

尚珍署：世祖至元二十三年，置立於濟寧路之兗州，為戶四百五十六，為田九千七百一十九頃七十二畝。腹裏所轄軍民屯田

大同等處屯儲總管屯田：成宗大德四年，以西京黃華嶺等處田土頗廣，發軍民九千餘人，立屯開耕。六年，始設屯儲軍民總管萬戶府。十一年，放罷漢軍還紅城屯所，止存民夫在屯。仁宗時，改萬戶府為總管府，為戶軍四千二十，民五千九百四十五，為田五千頃。

虎賁親軍都指揮使司屯田：世祖至元十七年十二月，月兒魯官人言：「近於滅捏怯土、赤納赤、高州、忽蘭若班等處，改置驛傳，臣等議，可於舊置驛所設立屯田。」從之。二十八年，發虎賁親軍二千人入屯。二十九年，增軍一千，凡立三十四屯，於上都置司，為軍三千人，佃戶七十九，為田四千二百二頃七十九畝。

嶺北行省屯田

世祖至元二十一年，並和林阿剌<角┦>元領軍一千人入五條河。成宗元貞元年，摘六衛漢軍一千名，赴稱海屯田。大德三年，以五條河漢軍悉並入稱海。仁宗延祐三年，罷青海屯田，復立屯於五條河。六年，分揀蒙古軍五千人，復屯田稱海。七年，命依世祖舊制，稱海、五條河俱設屯田，發軍一千人於五條河立屯。英宗時，立屯田萬戶府，為戶四千六百四十八，為田六千四百餘頃。

遼陽等處行中書省所轄屯田

大寧路海陽等處打捕屯田所：世祖至元二十三年，以大寧、遼陽、平灤諸路拘刷漏籍、放良、孛蘭奚人戶，及僧道之還俗者，立屯於瑞州之西瀕海荒地開耕，設打捕屯田總管府。成宗大德四年，罷之，止立打捕屯田所，為戶元撥並召募共一百二十二，為田二百三十頃五十畝。

浦峪路屯田萬戶府：世祖至元二十九年十月，為蠻軍三百戶、女直一百九十戶，於咸平府屯種。三十年，命本府萬戶和魯古<角┦>領其事，仍於茶剌罕、剌憐等處立屯。三十一年，罷萬戶府屯田。仁宗大德二年，撥蠻軍三百戶屬肇州蒙古萬戶府，止存女直一百九十戶，依舊立屯，為田四百頃。

金復州萬戶府屯田：世祖至元二十一年五月，發新附軍一千二百八十一戶，於忻都察置立屯田。二十六年，分京師應役新附軍一千人，屯田哈思罕關東荒地。三十年，以玉龍帖木兒、塔失海牙兩萬戶新附軍一千三百六十戶，並入金復州，立屯耕作，為戶三千六百四十一，為田二千五百二十三頃。

肇州蒙古屯田萬戶府：成宗元貞元年七月，以乃顏不魯古赤及打魚水達達、女直等戶，於肇州旁近地開耕，為戶不魯古赤二百二十戶，水達達八十戶，歸附軍三百戶，續增漸丁五十二戶。

河南行省所轄軍民屯田

南陽府民屯：世祖至元二年正月，詔孟州之東，黃河之北，南至八柳樹、枯河、徐州等處，凡荒閑地土，可令阿朮、阿剌罕等所領士卒，立屯耕種，並摘各萬戶所管漢軍屯田。六年，以攻襄樊軍餉不足，發南京、河南、歸德諸路編民二萬餘戶，於唐、鄧、申、裕等處立屯。八年，散還元屯戶，別簽南陽諸色戶計，立營田使司領之。尋罷，改立南陽屯田總管府。後復罷，止隸有司，為戶六千四十一，為田一萬六百六十二頃七畝。

洪澤萬戶府屯田：世祖至元二十三年，立洪澤南北三屯，設萬戶府以統之。先是，江淮行省言：「國家經費，糧儲為急，今屯田之利，無過兩淮，況芍陂、洪澤皆漢、唐舊嘗立屯之地，若令江淮新附漢軍屯田，可歲得糧百五十餘萬石。」至是從之。三十一年，罷三屯萬戶，止立洪澤屯田萬戶府以統之。其置立處所，在淮安路之白水塘、黃家疃等處，為戶一萬五千九百九十四名，為田三萬五千三百一十二頃二十一畝。

芍陂屯田萬戶府：世祖至元二十一年二月，江淮行省言：「安豐之芍陂，可溉田萬餘頃，乞置三萬人立屯。」中書省議：「發軍士二千人，姑試行之。」後屯戶至一萬四千八百八名。

德安等處軍民屯田總管府：世祖至元十八年，以各翼取到漢軍，及各路拘收手號新附軍，分置十屯，立屯田萬戶府。三十一年，改立總管府，為民九千三百七十五名，軍五千九百六十五名，為田八千八百七十九頃九十六畝。

陜西等處行中書省所轄軍民屯田

陜西屯田總管府：世祖至元十一年正月，以安西王府所管編民二千戶，立櫟陽、涇陽、終南、渭南屯田。十八年，立屯田所。十九年，以軍站屯戶拘收為怯憐口戶計，放還而無所歸者，籍為屯戶，立安西、平涼屯田，設提領所以領之。二十九年，立鳳翔、鎮原、彭原屯田，放罷至元十年所簽接應成都、延安軍人，置立民屯，設立屯田所，尋改為軍屯，令千戶所管領。三十年，復更為民屯，為戶鳳翔一千一百二十七戶；鎮原九百一十三戶；櫟陽七百八十六戶，後存六百五十戶；涇陽六百九十六戶，後存六百五十八戶；彭原一千二百三十八戶；安西七百二十四戶，後存二百六十二戶；平涼二百八十八戶；終南七百七十一戶，後存七百一十三戶；渭南八百一十一戶，後存七百六十六戶。為田鳳翔九十頃一十二畝，鎮原四百二十六頃八十五畝，櫟陽一千二十頃九十九畝，涇陽一千二十頃九十九畝，彭原五百四十五頃六十八畝，安西四百六十七頃七十八畝，平涼一百一十五頃二十畝，終南九百四十三頃七十六畝，渭南一千二百二十二頃三十一畝。

陜西等處萬戶府屯田：世祖至元十九年二月，以盩厔南系官荒地，發歸附軍，立孝子林、張馬村軍屯。二十年，以南山把口子巡哨軍人八百戶，於盩厔之杏園莊、寧州之大昌原屯田。二十一年，發文州鎮戍新附軍九百人，立亞柏鎮軍屯，復以燕京戍守新附軍四百六十三戶，於德順州之威戎立屯開耕。為戶孝子林屯三百一戶，張馬村屯三百一十三戶，杏園莊屯二百三十三戶，大昌原屯四百七十四戶，亞柏鎮屯九百戶，威戎屯四百六十三戶。為田孝子林二十三頃八十畝，張馬村七十三頃八十畝，杏園莊一百一十八頃三十畝，大昌原一百五十八頃七十九畝，亞柏鎮二百六十八頃五十九畝，威戎一百六十四頃八十畝。

貴赤延安總管府屯：世祖至元十九年，以拘收贖身、放良、不蘭奚及漏籍戶計，於延安路探馬赤草地屯田，為戶二千二十七，為田四百八十六頃。甘肅等處行中書省所轄軍民屯田

寧夏等處新附軍萬戶府屯田：世祖至元十九年三月，發迤南新附軍一千三百八十二戶，往寧夏等處屯田。二十一年，遣塔塔裏千戶所管軍人九百五十八戶屯田，為田一千四百九十八頃三十三畝。

管軍萬戶府屯田：世祖至元十八年正月，命肅州、沙州、瓜州置立屯田。先是，遣都元帥劉恩往肅州諸郡，視地之所宜，恩還言宜立屯田，遂從之。發軍於甘州黑山子、滿峪、泉水渠、鴨子翅等處立屯，為戶二千二百九十，為田一千一百六十六頃六十四畝。

寧夏營田司屯田：世祖至元八年正月，簽發己未年隨州、鄂州投降人民一千一百七戶，往中興居住。十一年，編為屯田戶，凡二千四百丁。二十三年，續簽漸丁，得三百人，為田一千八百頃。

寧夏路放良官屯田：世祖至元十一年，從安撫司請，以招收放良人民九百四戶，編聚屯田，為田四百四十六頃五十畝。

亦集乃屯田：世祖至元十六年，調歸附軍人於甘州，十八年，以充屯田軍。二十二年，遷甘州新附軍二百人，往屯亦集乃合即渠開種，為田九十一頃五十畝。

江西等處行中書省所轄屯田

贛州路南安寨兵萬戶府屯田：成宗大德二年正月，以贛州路所轄信豐、會昌、龍南、安遠等處，賊人出沒，發寨兵及宋舊役弓手，與抄數漏籍人戶，立屯耕守，以鎮遏之，為戶三千二百六十五，為田五百二十四頃六十八畝。

江浙等處行中書省所轄屯田

汀、漳屯田：世祖至元十八年，以福建調軍糧儲費用，依腹裏例，置立屯田，命管軍總管鄭楚等，發鎮守士卒年老不堪備征戰者，得百有十四人，又募南安等縣居民一千八百二十五戶，立屯耕作。成宗元貞三年，命於南詔、黎、畬各立屯田，摘撥見戍軍人，每屯置一千五百名，及將所招陳吊眼等余黨入屯，與軍人相參耕種。為戶汀州屯一千五百二十五名，漳州屯一千五百一十三名。為田汀州屯二百二十五頃，漳州屯二百五十頃。

高麗國立屯

高麗屯田：世祖至元七年創立，是時東征日本，欲積糧餉，為進取之計，遂以王綧、洪茶丘等所管高麗戶二千人，及發中衛軍二千人，合婆娑府、咸平府軍各一千人，於王京東寧府、鳳州等一十處，置立屯田，設經略司以領其事，每屯用軍五百人。

四川行省所轄軍民屯田二十九處

廣元路民屯：世祖至元十三年，從利州路元帥言，廣元實東西兩川要沖，支給浩繁，經理系官田畝，得九頃六十畝，遂以褒州刷到無主人口，偶配為十戶，立屯開種。十八年，發新得州編民七十七戶屯田，為戶共八十七。

敘州宣撫司民屯：世祖至元十一年，命西蜀四川經略使起立屯田。十五年，簽長寧軍、富順州等處編民四百七十五戶，立屯耕種。十九年，續簽一百六十戶。二十年，敘州簽民一千九百戶。二十五年，富順州復簽民六百八戶，增人舊屯。二十七年，取勘析出屯戶，得二百八十四。成宗元貞二年，復放罷站戶一千一十七戶，依舊屯田。總之為戶四千四百四十四。

紹慶路民屯：世祖至元十九年，於本路未當差民戶內，簽二十三戶，置立屯田。二十年，於彭水縣籍管萬州寄戶內，簽撥二十戶。二十一年，簽彭水縣未當差民戶三十二戶增入。二十六年，屯戶貧乏者多負逋，復簽彭水縣編民一十六戶補之。為戶九十一。

嘉定路民屯：世祖至元十九年，簽亡宋編民四戶，置立屯田。成宗元貞元年，撥成都義士軍八戶增入。為戶一十二。

順慶路民屯：世祖至元十二年，簽順慶民三千四百六十八戶，置立屯田。十九年，復於民戶內差撥一千三百三十六戶置民屯。二十年，復簽二百一十二戶增入。總之五千一十六戶。

潼州府民屯：世祖至元十一年，簽本府編民及義士軍二千二百二十四戶，立屯。十三年，復簽民一百四十二戶。二十一年，行省遣使於遂寧府擇監夫之老弱廢疾者，得四十六戶，簽充屯戶。總之二千四百一十二戶。

夔路總管府民屯：世祖至元十一年置，累簽本路編民至五千二十七戶，續於新附軍內簽老弱五十六戶增入。

重慶路民屯：世祖至元十一年置，累於江津、巴縣、瀘州、忠州等處，簽撥編民二千三百八十七戶，並召募，共三千五百六十六戶。

成都路民屯：世祖至元十三年，簽陰陽人四十戶，辦納屯糧。二十二年，續簽瀘州編民九十七戶，充屯田戶。三十一年，續簽千戶高德所管民一十四戶。

保寧萬戶府軍屯：世祖至元二十六年，保寧府言：「本管軍人，一戶或二丁三丁，父兄子弟應役，實為重並，若又遷於成都屯種，去家隔遠，逃匿必多。乞令本府在營士卒，及夔路守鎮軍人，止於保寧沿江屯種。」從之。簽軍一千二百名。二十七年，發屯軍一百二十九人，從萬戶也速叠兒西征，別簽漸丁軍人入屯，為戶一千三百二十九名，為田一百一十八頃二十七畝。

敘州等處萬戶府軍屯：成宗元貞二年，改立敘州軍屯，遷遂寧屯軍二百三十九人，於敘州宣化縣喁口上下荒地開耕，為田四十一頃八十三畝。

重慶五路守鎮萬戶府軍屯：仁宗延祐七年，發軍一千二百人，於重慶路三堆、中曹、趙市等處屯耕，為田四百二十頃。

夔路萬戶府軍屯：世祖至元二十一年，從四川行省議，除沿邊重地，分軍鎮守，余軍一萬人，命官於成都諸處擇膏腴地，立屯開耕，為戶三百五十一人，為田五十六頃七十畝，凡創立十四屯。

成都等路萬戶府軍屯：於本路崇慶州義興鄉楠木園置立，為戶二百九十九人，為田四十二頃七十畝。

河東陜西等路萬戶府軍屯：置立於灌州之青城、陶壩及崇慶州之大柵頭等處，為戶一千三百二十八名，為田二百八頃七畝。

廣安等處萬戶府軍屯：置立於成都路崇慶州之七寶壩，為戶一百五十名，為田二十六頃二十五畝。

保寧萬戶府軍屯：置立於崇慶州晉原縣之金馬，為戶五百六十四名，為田七十五頃九十五畝。

敘州萬戶府軍屯：置立於灌州之青城，為戶二百二十一名，為田三十八頃六十七畝。

五路萬戶府軍屯：置立於成都路崇慶州之大柵鎮孝感鄉及灌州青城縣之懷仁鄉，為戶一千一百六十一名，為田二百三頃一十七畝。

興元金州等處萬戶府軍屯：置立於崇慶州晉原縣孝感鄉，為戶三百四十四名，為田五十六頃。

隨路八都萬戶府軍屯：置立於灌州青城、溫江縣，為戶八百三十二名，為田一百六十二頃五十七畝。

舊附等軍萬戶府軍屯：置立於灌州青城縣、崇慶州等處，為戶一千二名，為田一百二十九頃五十畝。

炮手萬戶府軍屯：置立於灌州青城縣龍池鄉，為戶九十六名，為田一十六頃八十畝。

順慶軍屯：置立於晉原縣義興鄉、江源縣將軍橋，為戶五百六十五名，為田九十八頃八十七畝。

平陽軍屯：置立於灌州青城、崇慶州大柵頭，為戶三百九十八名，為田六十九頃六十五畝。遂寧州軍屯：為戶二千名，為田三百五十頃。

嘉定萬戶府軍屯：世祖至元二十一年，摘蒙古、漢軍及嘉定新附軍三百六十人，於崇慶州、青城等處屯田。二十八年，還之元翼，止余屯軍一十三名，為田二頃二十七畝。

順慶等處萬戶府軍屯：世祖至元二十六年，發軍於沿江下流漢初等處屯種，為戶六百五十六名，為田一百一十四頃八十畝。

廣安等處萬戶府軍屯：世祖至元二十七年，撥廣安舊附漢軍一百一十八名，於新明等處立屯開耕，為田二十頃六十五畝。雲南行省所轄軍民屯田一十二處

威楚提舉司屯田：世祖至元十五年，於威楚提舉鹽使司拘刷漏籍人戶充民屯，本司就領其事，與中原之制不同，為戶三十三，為田一百六十五雙。

大理金齒等處宣尉司都元帥府軍民屯：世祖至元十二年，命於所轄州縣拘刷漏籍人戶，得二千六十有六戶，置立屯田。十四年，簽本府編民四百戶益之。十八年，續簽永昌府編民一千二百七十五戶增入。二十六年，立大理軍屯，於爨僰軍內撥二百戶。二十七年，復簽爨僰軍人二百八十一戶增入。二十八年，續增一百一十九戶。總之民屯三千七百四十一戶，軍屯六百戶，為田軍民己業二萬二千一百五雙。

鶴慶路軍民屯田：世祖至元十二年，簽鶴慶路編民一百戶立民屯。二十七年，簽爨僰軍一百五十二戶立軍屯，為田軍屯六百八雙，民屯四百雙，俱己業。

武定路總管府軍屯：世祖至元二十七年，以雲南戍軍糧餉不足，於和曲、祿勸二州爨僰軍內，簽一百八十七戶，立屯耕種，為田七百四十八雙。

威楚路軍民屯田：世祖至元十二年，立威楚民屯，拘刷本路漏籍人戶，得一千一百戶，內八百六十六戶官給無主荒田四千三百三十雙，餘戶自備己業田一千一百七十五雙。二十七年，始立屯軍，於本路爨僰軍內簽三百九十九戶，內一十五戶官給荒田六十雙，余戶自備己業田一千五百三十六雙。

中慶路軍民屯田：世祖至元十二年，置立中慶民屯，於所屬州縣內拘刷漏籍人戶，得四千一百九十七戶，官給田一萬七千二十二雙，自備己業田二千六百二雙。二十七年，始立軍屯，用爨僰軍人七百有九戶，官給田二百三十四雙，自備己業田二千六百一雙。

曲靖等處宣慰司兼管軍萬戶府軍民屯田：世祖至元十二年，立曲靖路民屯，拘刷所轄州郡諸色漏籍人戶七百四十戶立屯。十八年，續簽民一千五百戶增入，其所耕之田，官給一千四百八十雙，自備己業田三千雙。十二年，立澂江民屯，所簽屯戶，與曲靖同，凡一千二百六十戶。二十六年，始立軍屯，於爨僰軍內簽一百六十九戶。二十七年，復簽二百二十六戶增入。十二年，立仁德府民屯，所簽屯戶，與澂江同，凡八十戶，官給田一百六十雙。二十六年，始立軍屯，簽爨僰軍四十四戶。二十七年，續簽五十六戶增入，所耕田畝四百雙，俱系軍人己業。

烏撒宣慰司軍民屯田：世祖至元二十七年，立烏撒路軍屯，以爨僰軍一百一十四戶屯田。又立東川路民屯，屯戶亦系爨僰軍人，八十六戶，皆自備己業。

臨安宣慰司兼管軍萬戶府軍民屯田：世祖至元十二年，立臨安民屯二處，皆於所屬州縣拘刷漏籍人戶開耕。宣慰司所管民屯三百戶，田六百雙。本路所管民屯二千戶，田三千四百雙。二十七年，續立爨僰軍屯，為戶二百八十八，為田一千一百五十二雙。

梁千戶翼軍屯：世祖至元三十年，梁王遣使詣雲南行省言，以漢軍一千人置立屯田。三十一年，發三百人備鎮戍巡邏，止存七百人，於烏蒙屯田，後遷於新興州，為田三千七百八十九雙。

羅羅斯宣慰司兼管軍萬戶府軍民屯田：世祖至元二十七年，立會通民屯，屯戶系爨僰土軍二戶。十六年，立建昌民屯，撥編民一百四戶。二十三年，發爨僰軍一百八十戶，立軍屯。是年，又立會川路民屯，發本路所轄州邑編民四十戶。十六年，立德昌路民屯，發編民二十一戶。二十年，始立軍屯，發爨僰軍人一百二十戶。

烏蒙等處屯田總管府軍屯：仁宗延祐三年，立烏蒙軍屯。先是雲南行省言：「烏蒙乃雲南咽喉之地，別無屯戍軍馬，其地廣闊，土脈膏腴，皆有古昔屯田之跡，乞發畏吾兒及新附漢軍屯田鎮遏。」至是從之。為戶軍五千人，為田一千二百五十頃。

湖廣等處行中書省所轄屯田三處

海北海南道宣慰司都元帥府民屯：世祖至元三十年，召募民戶並發新附士卒，於海南、海北等處置立屯田。成宗元貞元年，以其地多瘴癘，縱屯田軍二千人還各翼，留二千人與召募民之屯種。大德三年，罷屯田萬戶府，屯軍悉令還役，止令民戶八千四百二十八戶屯田，瓊州路五千一十一戶，雷州路一千五百六十六戶，高州路九百四十八戶，化州路八百四十三戶，廉州路六十戶。為田瓊州路二百九十二頃九十八畝，雷州路一百六十五頃五十一畝，高州路四十五頃，化州路五十五頃二十四畝，廉州路四頃八十八畝。

廣西兩江道宣慰司都元帥撞兵屯田：成宗大德二年，黃聖許叛，逃之交趾，遺棄水田五百四十五頃七畝。部民有呂瑛者，言募牧蘭等處及融慶溪洞徭、撞民丁，於上浪、忠州諸處開屯耕種。十年，平大任洞賊黃德寧等，以其地所遺田土，續置藤州屯田。為戶上浪屯一千二百八十二戶，忠州屯六百一十四戶，那扶屯一千九戶，雷留屯一百八十七戶，水口屯一千五百九十九戶。續增藤州屯，二百八頃一十九畝。

湖南道宣慰司衡州等處屯田：世祖至元二十五年，調德安屯田萬戶府軍士一千四百六十七名，分置衡州之清化、永州之烏符、武岡之白倉，置立屯田。二十七年，募衡陽縣無土產居民，得九戶，增入清化屯。為戶清化屯軍民五百九戶；烏符屯軍民五百戶，白倉屯同。為田清化屯一百二十頃一十九畝，烏符屯一百三頃五十畝，白倉屯八十六頃九十二畝。


Chinese text: This work was published before January 1, 1923, and is in the
public domain worldwide because the author died at least 100 years ago.
