選舉三 ○銓法中

至元四年，詔：「諸官品正從分等，職官用蔭，各止一名。諸蔭官不以居官、去任、致仕、身故，其承蔭之人，年及二十五以上者聽。諸用蔭者，以嫡長子。若嫡長子有廢疾，立嫡長子之子孫，曾玄同。如無，立嫡長子同母弟，曾玄同。如無，立繼室所生。如無，立次室所生。如無，立婢子。如絕嗣者，傍蔭其親兄弟，各及子孫。如無，傍蔭伯叔及其子孫。諸用蔭者，孫降子、曾孫降孫、婢生子及傍蔭者，皆於合敘品從降一等。諸蔭子入品職，循其資考，流轉升遷。廉慎幹濟者，依格超升。特恩擢用者，不拘此例。其有不務廉慎，違犯禮法者，依格降罰，重者除名。諸自九品依例遷至正三品，止於本等流轉，二品以上選自特旨。諸職官蔭子之後，若有餘子，不得於諸官府自求職事，諸官府亦不許任用。」五年，詔：「諸蔭官各具父祖歷仕緣由、去任身故歲月並所受宣敕劄付、彩畫宗支，指實該承蔭人姓名年甲，本處官司體勘房親，揭照籍冊，別無詐冒，及無廢疾過犯等事，上司審驗相同，保結申覆，令親賫文解赴部。諸蔭敘人員，除蒙古及已當禿魯花人數別行定奪外，三品以下、七品以上、年二十五之上者，當儤使一年，並不支俸。滿日，三品至五品子孫量材敘用外，六品七品子準上銓註監當差使，已後通驗各界增虧定奪。」十六年，部擬：「管匠官止於管匠官內遷用。其身故匠官之子，若依管民官品級承蔭，緣匠官至正九品以下，止有院長、同院務，例不入流品，似難一例蔭用。比附承蔭例，量擬正從五品子於九品匠官內敘，六品、七品子於院長內敘。凡儤直曾當怯薛身役，已經歷仕及止有一子，五十以上者，並免。」二十七年，詔：「凡軍民官陣亡，軍官襲父職，民官陣亡者，其子比父職降二等敘，其孫若弟復降一等。」大德四年，省議：「諸職官子孫蔭敘，正一品子，正五品敘。從一品子，從五品敘。正二品子，正六品敘。從二品子，從六品敘。正三品子，正七品敘。從三品子，從七品敘。正四品子，正八品敘。從四品子，從八品敘。正五品子，正九品敘。從五品子，從九品敘。正六品子，〈（流官於巡檢內用，雜職於省劄錢谷官內用。）〉從六品子，近上錢谷官。正七品子，酌中錢谷官。從七品子，近下錢谷官。諸色目人比漢人優一等蔭敘，達魯花赤子孫與民官子孫一體蔭敘，傍蔭照例降敘。」至大四年，詔：「諸職官子孫承蔭，須試一經一史，能通大義者免儤使，不通者發還習學，蒙古、色目願試者聽，仍量進一階。」延祐六年，部呈：「福建、兩廣、海北、海南、左右兩江、雲南、四川、甘肅等處蔭敘之人，如父祖始仕本處，止以本地方敘用。據腹裏、江南歷仕升等遷往者，其子孫弟侄承蔭，又註遠方，誠可憐憫。今將承蔭人等量擬敘用，福建、兩廣、八番官員擬江南蔭敘，海北、海南、左右兩江官員擬接連蔭敘，雲南官員擬四川蔭敘，四川、甘肅官員擬陜西蔭敘。」

凡遷調閩廣、川蜀、雲南官員：每三歲，遣使與行省銓註，而以監察御史往蒞之。至元十九年，省議：「江淮州郡遠近險易不同，似難一體，今量分為三等，若腹裏常調官員遷入兩廣、福建溪洞州郡者，於本等資歷上，例升二等，其餘州郡，例升一等。福建、兩廣官員五品以上，照勘員闕，移咨都省銓註，六品以下，就便委用，開具咨省。」二十年，部擬：「遷敘江淮官員，擬定應得資品，若於接連福建、兩廣溪洞州郡任用，升一等。甘肅、中興行省所轄系西夏邊地，除本處籍貫見任官外，腹裏遷去甘肅者，擬升二等，中興府擬升一等。」二十二年，詔：「管民官腹裏遷去四川升一等，接連溪洞升二等。四川見任官遷往接連溪洞升一等，若遷去溪洞諸蠻夷，別議定奪。達魯花赤就彼處無軍蒙古軍官內選擬，不為常例。」二十二年，江淮官員遷於龍南、安遠縣地分者，擬升三等，仍以三十月為滿升轉。二十八年，詔：「腹裏官員遷去雲南近裏城邑，擬升二等，若極邊重地，更升一等。行省咨保人員，比依定奪。其蒙古、土人及招附百姓有功之人，不拘此例。」省臣奏準：「福建、兩廣官員多闕，都省差人與彼處行省、行臺官，一同以本土周回相應人員委用。」部議：「雲南六品以下任滿官員，依御史臺所擬，選資品相應人，擬定名闕，具歷仕腳色，咨省奏準，敕牒到日，許令之任。若有急闕，依上選取，權令之任，歷過月日，依上準理。」二十九年，詔：「福建、兩廣官員歷兩任滿者，遷於接連去處，一任滿日，歷江南一任，許入腹裏通行遷轉，願於兩廣、福建者聽，依例升等。」至治元年，省臣奏：「江浙、江西、湖廣、四川、雲南五處行省所轄邊遠地分官員，三年一次差人與行省、行臺官一同遷調。」泰定四年，部擬：「諸職官子孫承蔭，已有元定蔭敘地方通例，別難議擬，如願於廣海蔭敘者，聽其所請，依例升等遷敘。其已咨到都省，應合本省地分蔭敘而未受除者，依例咨行省，令差去遷調官就便銓註。廣海闕官，於任滿得代，有由應得路府州縣儒學教授、學正、山長內願充者，借註正九品以下名闕，任回，止理本等月日。廣海應設巡檢，於本省應得常選上等錢谷官選擬，權設，理本等月日。行省自用並不應之人，不許委用，如受敕巡檢到彼，即聽交代。」

凡遷調循行：各省所轄路府州縣諸司，應合遷調官員，先盡急闕，次及滿任。急闕須憑各官在任解由、依驗月日、應得資品、及解由到行省月日，依次就便遷調。若有急闕，委無相應之人，或員闕不能相就者，於應敘職官內選用，驗合得資品上，雖有超越，不過一等。本管地面，若有遐荒煙瘴險惡重地，除土官外，依例公選銓註，其有超用人員，多者不過二等。軍官、匠官、醫官、站官、各投下人等，例不轉入流品者，雖資品相應，不許銓註。都省已除人員，例應到任，若有違限一年者，聽別行補註。應有合就彼遷敘人員，如在前給由已咨都省聽除，未經遷註照會，不曾咨到本省者，即聽就便開咨。無解由人員，不許銓註。諸犯贓經斷應敘人員，照例銓註。令譯史、奏差人等，須驗實歷月日已滿，方許銓註。邊遠重難去處，如委不可闕官，從差去官與本省官公同選註能幹人員，開具歷仕元由，並所註職名，擬咨都省，候回準明文，方許之任。應遷調官員，三品、四品擬定咨呈，五品以下先行照會之任。

凡文武散官：多采用金制，建官之初，散官例降職事二等。至元二十年，始升官職對品，九品無散官，謂之平頭敕。蒙古、色目，初授散官或降職事，再授職，雖不降，必俟官資合轉，然後升職。漢人初授官，不及職，再授則降職授官。惟封贈蔭敘官職，各從一高，必歷官至二品，則官必從職，不復用理算法矣。至治初，稍改之，尋復其舊。此外月日不及者，惟歷繁劇得優，獲功賞則優，由內地入邊遠則優，憲臺舉廉能政跡則優，以選出使絕域則優，然亦各有其格也。

凡保舉職官：大德二年制：「各廉訪司所按治城邑內，有廉慎幹濟者，歲舉二人。」九年，詔：「臺、院、部五品以上官，各舉廉能識治體者三人，行省臺、宣慰司、廉訪司各舉五人。」

凡翰林院、國子學官：大德七年議：「文翰師儒難同常調，翰林院宜選通經史、能文辭者，國子學宜選年高德邵、能文辭者，須求資格相應之人，不得預保布衣之士。若果才德素著，必合不次超擢者，別行具聞。」

凡遷官之法：從七以下屬吏部，正七以上屬中書，三品以上非有司所與奪，由中書取進止。自六品至九品為敕授，則中書牒署之。自一品至五品為宣授，則以制命之。三品以下用金寶，二品以上用玉寶，有特旨者，則有告詞。其理算論月日，遷轉憑散官，內任以三十月為滿，外任以三歲為滿，錢谷典守以二歲為滿。而理考通以三十月為則。內任官率一考升一等，十五月進一階。京官率一考，視外任減一資。外任官或一考進一階，或兩考升一等，或三考升二等。四品則內外考通理。此秋毫不可越。然前任少，則後任足之，或前任多，則後任累之。一考者及二十七月，兩考者及五十七月，三考者及八十一月以上，遇升則借升，而補以後任。此又其權衡也。

凡選用不拘常格：省參議、都司郎中、員外高第者，拜參預政事、六曹尚書、侍郎，及臺幕官、監察御史出為憲司官。外補官已制授，入朝或用敕除，朝跡秩視六品，外任或為長伯。在朝諸院由判官至使，寺監由丞至卿，館閣由屬官至學士，有遞升之法，用人重於用法如此。又覃官，或準實授，或普減資升等，或內升等，或外減資，或外減內不減，斯則恩數之不常有者，惟四品以下者有之。三品則遞進一階，至正議大夫而止。若夫勛臣世胄、侍中貴人，上命超遷，則不可以選格論。亦有傳敕中書，送部覆奏，或致繳奏者，斯則歷代以來封駁之良法也。

凡吏部月選：至元十九年議：「到部解由即行照勘，合得七品者呈省，從七以下本部註擬，其餘流外人員，不拘多寡，並以一月一次銓註。」

凡官吏遷敘：至元十年，議：「舊以三十月遷轉太速，以六十月遷轉太遲。」二十八年，定隨朝以三十月為滿，在外以三周歲為滿，錢谷官以得代為滿，吏員以九十月日出職，職官轉補，與職官同。

凡覃官：至大二年，詔：「內外官四品以下，普覃散官一等，服色、班次、封蔭皆憑散官。三品者遞進一階，至正三品上階而止。其應入流品者，有出身吏員譯史等，考滿加散官一等。」三年，蒙古儒學教授，一體普覃。四年，詔在任官員，普覃散官一等。泰定元年，詔：「內外流官已帶覃官，準理實授。所有軍官及其餘未覃人員，四品以下並覃散官一等，三品遞進一階，至三品上階止，服色、班次、封蔭，悉從一高。其有出身應入流品人等，如在恩例之前入役支俸者，考滿亦依上例覃授。」二年，省議：「應覃人員，依例先理月日，後準實授，其正五品任回已歷一百三十五月者，九十月該升從四，余有四十五月，既循行舊例，覃官三品，擬合準理實授，月日未及者，依驗散官，止於四品內遷用，所有月日，任回，四品內通行理算。」

凡減資升等：大德九年，詔：「外任流官，升轉甚遲，但歷在外兩任，五品以下並減一資。」部議：「外任五品以下職官，若歷過隨朝及在京倉庫官鹽鐵等職，曾經升等減資外，以後至大德九年格前，歷及在外兩任或一任、六十月之上者，並與優減，未及者不拘此格。」至治二年，太常禮儀院臣奏：「皇帝親祭太廟，恩澤未加。」詔四品以下諸職官，不分內外，普減一資，有出身應入流品者，考滿任回，依上優減。天歷元年，詔：「以兵興，內外官吏供給繁勞，在京者升一等，至三品止，在外者減一資。」

凡註官守闕：至元八年，議：「已除官員，無問月日遠近，許準守闕外，未奏未註者，許註六月滿闕，六月以上不得預註。」二十二年，詔：「員多闕少，守闕一年，年月滿者照闕註授，余無闕者令候一年。」大德元年，以員多闕少，宜註二年。

凡註官避籍：至元五年，議：「各路地裏闊遠，若更避路，恐員闕有所礙，止宜斟酌避籍銓選。」

凡除官照會：至元十年，議：「受除民官，若有守闕人員，當前官任滿，預期一月檢舉照會。錢谷官候見界官任滿，至日行下合屬照會。」二十四年，議：「受除官員省劄到部照勘，急闕任滿者，比之滿期，預先一月照會。」

凡赴任程限：大德八年，定赴任官在家裝束假限，二千里內三十日，三千里內四十日，遠不過五十日。馬日行七十里，車日行四十里。乘驛者日兩驛，百里以上止一驛。舟行，上水日八十里，下水百二十里。職當急赴者，不拘此例。違限百日外，依例作闕。

凡赴任公參：至元二年，定散府州縣赴任官，去上司百里之內者公參，百里之外者申到任月日，上司官不得非理勾擾，失誤公事。

凡官員給假：中統三年，省議：「職官在任病假及緣親病假滿百日，所在官司勘當申部作闕，仍就任所給據，期年後給由求敘，自願休閑者聽。」至元八年，省準：「在任因病求醫並告假侍親者，擬自離職住俸日為始，限一十二月後聽仕。其之任官果因病患事故，不能赴任，自受除日為始，限一十二月後聽仕。」部擬：「凡外任官日久不行赴任，除行程並裝束假限外，違者計日斷罪。」二十七年，議：「祖父母、父母喪亡並遷葬者，許給假限，其限內俸鈔，擬合支給，違例不到，停俸定罪。」二十八年，部議：「官吏遠離鄉土，不幸患病，難議截日住俸，果有患病官吏，百日內給俸，百日外停俸作闕。」大德元年，議：「雲南官員，如遇祖父母、父母喪葬，其家在中原者，並聽解任奔赴。」二年，詔：「凡值喪，除蒙古、色目人員各從本俗外，管軍官並朝廷職不可曠者，不拘此例。」五年，樞密院臣議：「軍官宜限以六月，越限日以他人代之，期年後，授以他職。」七年，議：「已除官員，若有病故及因事不能赴任者，即牒所在官司，否則親鄰主首，呈報上司，別行銓註。」八年，吏部言：「赴任官即將署事月日飛申，以憑標附，有犯贓事故，並仰申聞。」天歷二年，詔：「官吏丁憂，各依本俗，蒙古、色目仿效漢人者，不用。」部議：「蒙古、色目人願丁父母憂者聽。」

凡官員便養：至大三年，詔：「銓選官員，父母衰老氣力單寒者，得就近遷除，尤為便益。果有親年七十以上，別無以次侍丁，合從元籍官司保勘明白，斟酌定奪。」

凡遠年求敘：元貞元年，部擬：「自至元二十八年三月為限，於本處官司明具實跡保勘，申覆上司遷敘。」大德七年，議：「求敘人員，具由陳告，州縣體覆相同，明白定奪，依例敘用。」

○銓法下

凡省部令史、譯史、通事等：至元六年，省議：「舊例一百二十月出職，今案牘繁冗，難同舊日，會量作九十月為滿。其通事、譯史繁劇，合與令史一體。近都省未及兩考省令史譯史授宣，註六品職事，部令史已授省劄，註從七品職事。今擬省令譯史、通事，由六部轉充者，中統四年正月已前，合與直補人員一體，擬九十月考滿，註六品職事，回降正七一任，還入六品。中統四年正月已後，將本司歷過月日，三折二，驗省府月日考滿通理，九十月出職，與正七職事，並免回降。職官充省令譯史，舊例文資右職參註，一考滿，合得從七品，註從六品，未合得從七品，註正七品，如更勒留一考，合同隨朝升一等。一考滿，未得從七註正七品者，回降從七，還入正七。一考滿，合得從七註從六品，合得正七註正六品者，免回降。正從六品人員不合收補省令史、譯史，如有已補人員，合同隨朝一考升一等註授。中統四年正月已前，收補部令史、譯史、通事，擬九十月為考滿，照依已除部令史例，註從七品，回降正八一任，還入從七。中統四年正月已後，充部令譯史、通事人員，亦擬九十月為考滿，依舊例正八品職事，仍免回降。省宣使，舊例無此職名，中統以來，初立中書省，曾受宣命充宣使者，擬出職正七品職，外有非宣授人員，擬九十月為考滿，與正八品。」至元二十年，吏部言：「準內外諸衙門令譯史、通事、知印、宣使、奏差等，病故作闕，未及九十月，並令貼補，值例革者，比至元九年例定奪。」省準：「宣使、各部令史出職同，三考從七。一考之上，驗月日定奪。一考之下，二十月以上者正九，十五月以上者從九，十五月以下擬充巡檢。臺院、大司農司譯史、令史出身同，三考正七。一考之上，驗月日定奪。一考之下，二十月以上從八，十五月以上正九，十五月以下、十月之上從九，添一資，十月以下巡檢。宣使三考正八品。一考之上，驗月日定奪。一考之下，二十月以上從九，十五月以上巡檢，十五月以下酒稅醋使。部令史、譯史、通事三考從七。一考之上，驗月日定奪。一考之下，二十月以上者正九，十五月以上從九，十五月以下令史提控案牘，通事、譯史巡檢。奏差三考從八品。一考之上，驗月日定奪。一考之下，二十月以上巡檢，十五月之上酒稅醋使，十五月之下酒稅醋都監。」大德四年，中書省準：「吏部擬腹裏、江南都吏目、提控案牘升轉通例，凡腹裏提控案牘、都吏目：京畿漕運司令史，元擬六十月考滿，今準九十月考滿，都漕運司令史九十月。諸路寶鈔提舉司司吏，元擬六十月考滿，今準九十月考滿。萬億四庫司吏，元擬六十月考滿，今準九十月考滿。大都路令史，元擬六十月考滿，任回減資升轉，今準六十月考滿，不須減資。大都運司令史，九十月考滿都目。寶鈔總庫司吏，元擬六十月都目，九十月提控案牘，今準九十月都目。富寧庫司吏，元擬六十月提控案牘，今準九十月都目。左右八作司司吏，元擬六十月，今準九十月都目。」又議：「已經改擬出職人員，各路司吏轉充提控案牘、都目，比同升用，其餘直補人數，並循至元二十一年之例遷用。江南提控案牘、都目：至元二十五年呈準，各路司吏六十月吏目，兩考升都目，一考升提控案牘，兩考正九。路司吏九十月吏目，一考轉都目，餘皆依上升轉。江南提控案牘除各路司吏，比腹裏路司吏至元二十五年呈準例遷除，其餘已行直補，並自行保舉，自呈準月日立格，實歷案牘兩考者，止依至元二十一年定例，九十月入流。未及兩考者，再添一資遷除。例後違越創補者，雖歷月日不準。」大德十一年，省臣奏：「凡內外諸司令史、譯史、通事、知印、宣使有出身者，一半於職官內選用，依舊一百二十月為滿，外任減一資。」又議：「選補吏員，除都省自行選用外，各部依元設額數，遇闕職官，與籍記內相參發補，合用一半職官，從各部自行選用。通事、知印從長官選用。譯史則從翰林院試發都省書寫典吏考滿人內，挨次上名補用，其有不敷，從翰林發補。奏差亦於職官內選一半，余於籍記應例人內發補。歲貢人吏，依已擬在役聽候。」省議：「六部令史如正從九品不敷，從八品內亦聽選取。省掾，正從七品得代有解由並見任未滿、已除未任文資流官內選取，考滿於應得資品上升一等，除元任地方，雜職不預。院臺令史如元系七品之人，亦在選補之例。譯史、通事選識蒙古、回回文字，通譯語正從七品流官，考滿驗元資升一等，註元任地方，雜職不預。知印於正從七品流官內選取，考滿並依上例註授，雜職不預。宣使於正從八品流官內選取，仍須色目、漢人相參，歷一考，於應得資品上升一等，除元任地方，雜職不預。」

凡歲貢吏員：至元十九年，省議：「中書省掾於樞密院、御史臺令史內取，臺、院令史於六部令史內取，六部令史以諸路歲貢人吏補充，內外職官材堪省掾及院、臺、部令史者，亦許擢用。省掾考滿，資品既高，責任亦重，皆自歲貢中出，若不教養銓試，必致人材失真，今擬定例於後：諸州府隸省部者，儒學教授選本管免差儒戶子弟入學讀書習業，非儒戶而願學者聽。遇按察司、本路總管府歲貢之時，於學生內選行義修明、文學優贍、通經史、達時務者，保申解貢。各路司吏有闕，於所屬衙門人吏內選取。委本路長官參佐，同儒學教授考試，習行移算術，字畫謹嚴，語言辯利，《詩》、《書》、《論》《孟》內通一經者為中式，然後補充。按察司書吏有闕，府州司吏內勾補，至歲貢時，本州本路以上，再試貢解。諸歲貢吏，當該官司於見役人內公選，以性行純謹、儒吏兼通者為上，才識明敏、吏事熟閑者次之，月日雖多、才能無取者不許呈貢。」二十二年，省擬：「呈試吏員，先有定立貢法，各道按察司上路總管府凡三年一貢，儒、吏各一人，下路二年貢一人，以次籍記，遇各部令史有闕補用。若隨路司吏及歲貢儒人，先補按察書吏，然後貢之於部，按察書吏依先例選取考試，唯以經史吏業不失章指者為中選。隨路貢舉元額，自至元二十三年為始，各道按察司每歲於書吏內，以次貢二名，儒人一名必諳吏事，吏人一名必知經史者，遇各部令史有闕，以次勾補。」元貞元年，詔：「諸路有儒通吏事、吏通經術、性行修謹者，各路薦舉，廉訪司試選。每道歲貢二人，省臺委官立法考試，必中程式，方許錄用。」大德二年，貢部人吏，擬宣慰司、廉訪司每道歲貢二人儒吏兼通者，自大德三年為始，依例歲貢，應合轉補各部寺監令史，依《至元新格》發遣，到部之日，公座試驗收補。九年，省判：「凡選府州教授，年四十已下，願試吏員程式，許補各部令史。除南人已試者，別無定奪到部，未試之人，依例考試。」至治二年，省準：「各道廉訪司書吏，先盡儒人，不敷者吏員內充貢，各歷一考，依例試貢。」

凡補用吏員：至元十一年，省議：「有出身人員，遇省掾有闕，擬合於正從七品文資職官並臺、院、六部令史內，從上名轉補。翰林兩院擬同六部令史，有闕於隨路儒學教授通吏事人內選補。樞密院、御史臺令史、省掾有闕，從上轉補，考滿依例除授，又於正從八品文資官及六部令史內轉補。省斷事官令史與六部令史一體三考出身，於部令史內發補。少府監令史，擬於六部並諸衙門考滿典吏內補用。」十三年，省議：「行工部令史與六部令史一體，於應補人內挨次填補。」十四年，詔：「諸站都統領使司令史擬同各部令史，今既改通政院，與臺院令史一體出身，於各部令史內選補。」十五年，部擬：「翰林兼國史院令史同臺令史一體出身，於各部令史內選取。」二十一年，省議：「江淮、江西、荊湖等處行省令史，擬捋至元十九年咨發各省貼補人員先行收補，不許自行踏逐，移咨都省，於六部見役令史內補充。或參用職官，則從行省新除正從八品職官內選取，雜職官不預。」二十二年，宣徽院令史，考滿正七品遷敘，於六部請俸令史內選取。總制院與御史臺同品，令譯史、通事一體如之。二十四年，省準：「大都留守司兼少府監令史，依宣徽院、大司農司例遷。」二十八年，省議：「陜西行省令史，於各部及考令史並正從八品流官內選補。」二十九年，大司農司令史，於各部一考之上令史及正從八品職官內選取。省掾有闕，於正七品文資出身人員內選。吏員於樞密院、御史臺令史元系六部令史內發充，歷二十月以上者選，如無，於上名內選。三十一年，省準：「內史府令史，於各部下名令史內選。」大德三年，省準：「遼陽省令史宜從本省選正從八品文資職官補用。復令各部見役令史內，不限歲月，或願充、或籍貫附近、或選到職官，逐旋選解。國子監令譯史，於籍記寺監令史內發補。上都留守司令史，於籍記各部令史內，或於正八品職官內選用，考滿從七品遷用。宣徽院闌遺監令史，準本院依驗元準月日挨補，考滿同，自行踏逐者降等。遇闕如系籍記令史並常調提控案牘內及本院兩考之上典吏內補充者，考滿依例遷敘，自行選用者，止於本衙門就給付身，不入常調。」四年，部擬：「上都留守司令史，仍聽本司於正從八品流官內，或於上都見役寺監令史、河東、山北二道廉訪司上名書吏內，就便選用。上都兵馬司司吏，發補附近隆興、大同、大寧路司吏相應。」部擬：「各處行省令史，除雲南、甘肅、征東外，其餘合依至元二十一年定例，於六部見役上名令史、或正從八品流官參補。不敷，聽於各道宣慰司元系廉訪按察司轉補見役兩考之上令史內選充，以宣慰司役過月日，折半準算，通理一百二十月，方許出職。」大德五年，擬：「檀景等處采金鐵冶都提舉司人吏，於附近州縣司吏內遴選。」六年，省擬：「太醫院令史，於各部令史並相應職官內選取。長信寺令史，於元保內選補，考滿降等敘用，有闕於籍記令史內發補。」七年，擬：「刑部人吏，於籍記令史內公選，不許別行差補，考滿離役，依例選取，余者依次發補。禮部省判，許於籍記部令史內選取儒吏一名，續準一名，於籍記部令史內從上選補。戶部令史，於籍記部令史內從上以通曉書算、練達錢谷者發遣，從本部試驗收補。」八年，省準：「隨路補用吏員，令各路先以州吏入役月日籍為一簿。府吏有闕，從上勾補；州吏有闕，則於本州籍記司縣人吏內從上勾補。各道宣慰司令史，遇闕以籍記部令史下名發補，新除正從九品流官內選取。」九年，省準：「都城所系在京五品衙門司吏，歷兩考轉補京畿都漕運兩司令史。遇闕以倉庫攢典歷一考者選充，及兩考則京畿都漕運兩司籍名，遇闕依次收補。上都寺監令史有闕，先盡省部籍記常調人員發補，仍於正從九品流官內、並應得提控案牘內選取。不敷，就取元由路吏考滿升充都吏目典史準吏目月日及大同、大寧、隆興三路司吏歷兩考之上者參用。」十年，省準：「司縣司吏有闕，於巡尉司吏內依次勾補。巡尉司吏有闕，從本處耆老上戶循眾推舉，仍將祗應月日均以歲為滿。州吏有闕，縣吏內勾補。路吏有闕，州吏內勾補。若無所轄府州，於附近府州吏內勾補，縣吏發補附近府州司吏。戶、刑、禮部合選令史有闕，於籍記令史上十名內、並職官到選正從九品文資流官內試選。」十一年，省準：「縣吏如歷一考，取充庫子一界，再發縣吏，準理州吏月日，路吏有闕，依次勾補。」至大元年，省準：「典寶監令史，就用前典寶署典書蒙古必阇赤一名，例從翰林院試補，知印、通事各一名，從長官選保。」二年，立資國院二品，及司屬衙門令史一十名，半用職官，從本院選，半於上名部令史內發補。譯史二名，內職官一名，從本院選，外一名翰林院發。通事、知印各一名，從本院長官選。宣使八名，半參用職官，余許本院自用一名，外三名常選相應人內發。典吏六名，從本院選。所轄庫二處，每處司庫六名，本把四名，於常選人內發。泉貨監六處，各設令史八名，於各路上名司吏內選；譯史一名，從翰林院發；通事二名，從本監長官選；奏差六名，各州司吏內選；典吏二名，本監選。以上考滿，同都漕運司吏出身，所轄一十九處，兩提舉司設吏目一人，常選內選，司吏五名，縣司吏內選。三年，省準：「泉貨監令史，於各處行省應得提控案牘人內選，參用正從九品流官。山東、河東二監，從本部於相應人內發補，考滿依例遷用，見役自用之人，考滿降等敘，有闕以相應人補。」四年，省準：「江西等處儒學提舉司司吏，舊從本司公選，事從國子監發補，宜從本司選補。典瑞監首領官、令譯史等，依典寶監例選用，考滿遷敘。」部議：「長信寺通事一名，例從所保。譯史、知印、令史、奏差，從本衙門選一半職官，余相應人內選，考滿同自用遷敘。典吏二名，就便定奪，其自用者降等敘。」皇慶元年，省準：「群牧監令譯史、知印、怯裏馬赤、奏差人等，據諸色譯史例，從翰林院發補。知印、通事，長官選。令史、奏差、典吏俱有發補定例。其已選人，考滿降等敘，有闕於相應人內選發。大都路令史，歷六十月，依至元二十九年例升提控案牘，減一資升轉。有過者，雖貼滿月日，不減資。遇闕於所轄南北兩兵馬司並各州見役上名司吏內勾補，有闕從本路於左右巡院、大興、宛平與其餘縣吏通籍從上挨補，月日雖多，不得無故替罷，違例補用者不準，除已籍記外，有闕依上勾補。覆實司司吏，於諸州見役司吏內選，不敷則以在都倉庫見役上名攢典發充，歷九十月除都目，年四十五之下歷一考之上，亦許轉補京畿都漕運司令史，違例收補，別無定奪。」二年，省準：「中瑞司譯史，從翰林院發，知印長官選保，令史、奏差參取職官一半所選相應，考滿依例遷敘，奉懿旨委用者，考滿本司區用，有闕以相應人補。征東行省令譯史、宣使人等，舊考滿從本省區用，若經省部擬發，相應之人依例遷用，如不應者，雖省發亦從本省區用。」延祐二年，省準：「河間等路都轉運鹽使司所轄場，分二十九處，二處改升從七品，司吏有闕，依各縣人吏，一體於附近各處巡尉捕盜司吏依次以上名勾補，再歷一考，與各場鄰縣吏互相遷調。和林路總管府司吏，以本處兵馬司吏歷一考者轉補，再歷一考，轉稱海宣慰令史，考滿除正八品。補不盡者，六十月受部劄充提控案牘。沙、瓜二州屯儲總管萬戶府邊遠比例，一體出身相應。會福院令譯史、通事、宣使人等，若省部發去者依例遷敘，自用者考滿同二品衙門出身例，降一等添一資升轉。於常選教授儒人職官並見役各部令史內取補，宣使於常選職官內參補，通事、知印從長官選用，仍須參用職官，典吏從本衙門補用。」五年，省準：「詹事院立家令司、府正司，知印、怯裏馬赤俱令長官選用。令史六名，內取教授二名，職官二名，廉訪司書吏二名。譯史一名，於蒙古字教授及都省見役蒙古書寫內選補。奏差二名，以相應人補。

凡宣使、奏差、委差、巡鹽官出身：中書省宣使，至元九年，曾受宣命補充者，九十月考滿正七品。省劄宣使，九十月考滿比依部令史例從七品。其臺院宣使、各部奏差，比例定擬。二十三年，省準：「省部臺院令譯史、通事、宣使、奏差人等，未滿九十月，不許預告遷轉。都省元定六部奏差遷轉格例，應入吏目選充者，三考從八品。應入提控案牘人員選充者，三考從八品，任回減一資升轉。巡檢提控案牘選充者，一考正九品。」二十四年，省準：「大都留守司兼少府監奏差改充宣使，合於各部奏差內選取，改升宣使月日為始，考滿比依宣徽院、大司農司一體出身，自行踏逐者降等遷敘。大司農司所轄各道勸農營田內書吏，於各路司吏內選取，考滿提控案牘內任用。奏差就令本司選委。」二十九年，省準：「各道廉訪司通事、譯史出身，比依書吏一體，考滿正九。奏差考滿，依通事、譯史降二等量擬，於錢谷官並巡檢內任用。」三十年，省準：「延慶司奏差，比依家令司奏差一體，考滿正九品，自行踏逐者降一等。」大德四年，省準：「諸路寶鈔提舉司奏差，改稱委差，九十月為滿，於酌中錢谷官內任用。」五年，部議：「山東運司奏差，九十月近下錢谷官內任用。大都運司，一體定奪。」六年，部擬：「河間運司巡鹽官，依奏差出身，九十月近下錢谷官內任用。」七年，部擬：「凡奏差自改立廉訪司為始，九十月歷巡檢三考，轉從九。」皇慶元年，各道廉訪司奏差出身，於本道所轄上名州司吏內選取，九十月都目內任用。若有路吏並典吏內取充者，歷兩考，比依上例，都目內升轉。

凡庫藏司吏庫子等出身：至元二十六年，省準：「上都資乘庫庫子、本把，九十月近上錢谷官內任用。衛尉院利器庫、壽武庫庫子，踏逐者九十月近上錢谷官內任用。」二十八年，省擬：「泉府司富藏庫本把、庫子，六十月近下錢谷官內任用。大府監行內藏庫子，三周年為滿，省劄錢谷官內遷敘。備用庫提控三十月，庫子、本把三周歲，近上錢谷官內任用。」三十年，省準：「大都留守司兼少府監器備庫庫子、本把，六十月近下錢谷官內任用。」三十年，省準：「宣徽院生料庫庫子、本把並太醫院所轄禦藥局院本把出身，例六十月，近上錢谷官一體遷敘。」大德元年，部擬：「中禦府奉宸庫庫子，以三周歲為滿，擬受省劄錢谷官。本把六十月，近上錢谷官內任用。」三年，省擬：「萬億四庫、左右八作司、富寧、寶源等庫，各設色目司庫二名，俱於樞密院各衛色目軍內選差，考滿巡檢內任用，自行踏逐者一考並同，循行如此。又漢人司庫，於院務提領、大使、都監內發補，二周歲滿日，減一界升轉；其色目司庫於到選錢谷官內選發，考滿優減兩界。都提舉萬億庫提控案牘，比常選人員，任回減一資升用。司吏三十五人，除色目四人外，漢人有闕，於大都總管府、轉運司、漕運司下名司吏內選取，三十月擬充吏目，四十五月之上、六十月之下都目，六十月以上轉提控案牘。省擬六十月以上、四十五月以下，願充寺監令史者聽。司庫五十人，除色目一十四人另行定奪外，漢人於大都路人戶內選用，二周歲為滿，院務提領內任用；都監內充司庫，二年為滿，於受省劄錢谷官內任用；務使充司庫，二年為滿，於從九品雜職內任用。秤子五人，於大都人戶內選充，二年為滿，於近下錢谷官內任用。太醫院禦藥局本把，六十月近上錢谷官內任用。」四年，受給庫依油磨坊設攢典、庫子，從工部選。會同館收支庫攢典，與長秋庫同。上都廣積、萬盈二倉系正六品，永豐系正七品，比之大都平準庫品級尤高，擬各倉攢典轉寺監本把，並萬億庫司吏相應。提舉廣惠司庫子，考滿近下錢谷官內任用。侍儀司法物庫所設攢典、庫子，依平準行用庫例補用。五年，大都尚食局本把，擬於錢谷官內遷敘，本院自行踏逐者，就給付身，考滿不入常調。都提舉萬億寶源庫色目司庫，擬於巡檢內任用，添一資升轉。京畿都漕運司司倉，於到選錢谷官內選發。六年，部呈：「凡路府諸州提控案牘、都吏目等，諸衙門吏員出身，應得案牘、都吏目，如系路府司吏轉充之人，依舊遷除。其由倉庫攢典雜進者，得提控案牘改省劄錢谷官，都目近上錢谷官，吏目改酌中錢谷官。提控案牘，都吏目月日考滿，於流官內遷用。廣勝庫子，合從武備寺給付身，考滿本衙門定奪。大積等倉典吏，與四庫案牘所掌事同，任回減一資升用。」七年，各路攢典、庫子，部議：「江北及行省所轄路分庫子，依已擬於司縣司吏內差補，周歲發充縣司吏，遇州司吏有闕，挨次勾補。諸倉庫攢典有闕，於各部籍記典吏內發補。左右八作司等五品衙門內司吏有闕，卻於各倉庫上名攢典內發補。若萬億庫四品衙門司吏有闕，亦於上項司吏內從上轉補，將役過五品衙門月日，五折四準算，通理九十月考滿，提控案牘內遷用。如轉補不盡，五品衙門司吏考滿，止於都吏內任用。油磨坊、抄紙坊攢典有闕，並依上例。回回藥物院本把，六十月酌中錢谷內定奪。」九年，省準：「提舉利林倉、昔寶赤八剌哈孫倉、孔古列倉司吏，六十月酌中錢谷官內委用。資成庫庫子出身，部議比依太府、利用、章佩、中尚等監。武備寺庫有闕，如系本衙門典吏請俸一考轉補者，六十月為近上錢谷官，其餘補充之人，九十月依上遷用。和林等處宣慰司都元帥府所轄廣濟庫庫子、攢典，自行踏逐者比依三倉例，六十月於近下錢谷官內定奪。」至大二年，省準：「廣禧庫庫子，依奉宸庫例出身，如系本把一考之上轉充者，四十五月受省劄錢谷官，其餘補充之人，六十月依上例遷用。本把元系本衙門請俸一考典吏轉補者，六十月近上錢谷官，其餘補充者，九十月亦依上例遷用。上都東西萬盈、廣積二倉司倉，與倉官一體，二周歲為滿。」三年，省準：「各路庫子於各處錢谷官內發補，擬不減界，考滿從優定奪。江北庫子，止依舊例。和林設立平準行用庫庫子，宜從本省相應人內量選二名，二周歲為滿，近下錢谷官內定奪。」皇慶元年，部議：「文成、供須、藏珍三庫本把、庫子，依太府監庫子例，常選內委用，考滿比例遷除，有闕於常調人內發補，自行選用者，考滿從本院定奪，若系常選任用者，考滿依例遷敘。」二年，殊祥院所轄萬聖庫庫子、攢典，依崇祥院諸物庫例出身。部議：「如比上例，三十月轉補五品衙門司吏，再歷三十月，於四品衙門司吏內補用，其庫子合於常調籍記倉庫攢典人內發補，六十月為滿，於務都監內任用，自行委用者，考滿本衙門定奪。」延祐元年，省議：「腹裏路分司倉庫子，於州縣司吏內勾補，滿日同舊例升轉。」

凡書寫、銓寫、書吏、典吏轉補：至元二十五年，省準：「通政等二品衙門典吏，九十月補本院宣使。各寺監典吏，比依上例，考滿轉補本衙門奏差。戶部填寫勘合典吏，與管勘合令史一體，考滿從優定奪。參議府、左右司、客省使令史、書寫，四十五月轉補，如補不盡，於提控案牘內任用，於各部銓寫及典吏內收補。會總房、承發司、照磨所、架閣庫典吏，各部銓寫，六十月轉補，已上，都吏內任用。各部典吏並左右部照磨所、架閣庫典吏，於都省參議府、左右司、客省使令史、書寫內以次轉補，如補不盡，六十月轉補各監令史，已上，吏目內任用。樞密院典吏、銓寫，依御史臺典吏一體，六十月轉部，轉補不盡，六十月已上，於都目內任用。御史臺典吏，遇察院書吏有闕，從上挨次轉補，通理六十月，補各道按察司書吏，部令史有闕，亦行收補。」二十六年，省準：「上都留守司兼本路都總管府典吏，九十月補本司宣使，考滿依例定奪。」二十七年，省準：「漕運使司令史，九十月提控案牘內任用，如年四十五以下，願充寺監令史者聽。省院臺部書寫、銓寫、典吏人等出身，與各道宣慰司、按察司、隨路總管府歲貢吏員一體轉部，書寫人等止令轉寺監等衙門令史。」二十八年，省準：「參議府、左右司、客省使令史，各房書寫有闕，擬於都省典吏內選補，五折四令史、書寫月日，通折四十月轉部。及六部銓寫、典吏一考之上選充，三折二令史、書寫月日，通折四十五月轉補各部令史。如已行選用者，四十五月補寺監令史。參議府、左右司、客省使令史，各房書寫有闕，擬於都省典吏內選補，五折四令史、書寫月日，通折四十五月轉部。及六部銓寫、典吏一考之上選充，三折二令史、書寫月日，通折四十五月轉補各部令史。如自行選用者，四十五月補寺監令史。」部議：「執總會總房、照磨所、承發司、架閣庫典吏，一考之上轉補參議府、左右司、客省使令史，補不盡者，四十五月補寺監令史。有闕，於六部銓寫、典吏一考之上選充，三折二省典吏月日，通折六十月轉補各部令史。若轉充參議府、左右司、客省使令史、都省書寫，五折四令史、書寫月日，通折四十五月轉部。如自行選用者，六十月補寺監令史。六部銓寫、典吏並左右部照磨所、架閣庫典吏，一考之上，遇省書寫、典吏月日補不盡者，六十月轉補寺監令史。」省議：「除見役外，後有闕，擬於都省各房寫發人內公舉發補，除轉充參議府、左右司、客省使令史、都省書寫、典吏者，依前例轉補，不盡者六十月充都目。」二十九年，部擬：「御史臺典吏三十月，依廉訪司書吏轉補察院，三十月轉部，補不盡者，考滿從八品遷用外，行臺典吏三十月轉補行臺察院書吏，再歷三十月發補各道宣慰司令史。參議府令史，四十五月轉部令史。光祿寺典吏，考滿轉補本衙門奏差。」元貞元年，省準：「省部見役典吏實歷俸月，名排籍記，遇都省書寫、典吏有闕，從上挨次發補。樞密院銓寫，一考之上補都省書寫，通折月日升轉外，本院銓寫有闕，補請俸上名典吏。」大德元年，省準：「兩淮本道書吏，轉補行臺察院書吏、江南宣慰司令史。雲南、四川、河西三道書吏，在邊遠者三十月為格，依上遷補。江浙行省檢校書吏，於行省請俸典吏內選補，以典吏月日五折四，通折書吏六十月轉各道宣慰司。」四年，省準：「徽政院掌儀、掌膳、掌醫署書吏宜從本院通定名排，若本院典吏有闕，以次轉補。」八年，省議：「院臺以下諸司吏員，俱從吏部發補，據曾經省發並省判籍定典吏、令史，從吏部依次試補，元籍記典吏，見在寫發者，遇各庫攢典試補。省掾每名，設貼書二名，就用已籍記者，呈左右司關吏部籍定，遇部典吏闕收補，歷兩考從上名轉省典吏，除一考外，余者折省典吏月日，兩考升補參議府、左右司、客省使令史、書寫、檢校、書吏，通折四十五月。補不盡省典吏，六十月，遇寺監令史、宣慰司令史有闕，依次發補。除宣慰司令史，已有貢部定例，寺監令史歷一考，與籍記部令史通籍發補各部令史。寺監見役人等，雖經準設，未曾補闕，不許轉部，考滿依舊例遷敘，其省部典吏、書寫人等轉入寺監、宣慰司，願守考滿者聽。御史臺令史一名，選貼書二名，依次選試相應充架閣庫子，轉補典吏，三十月發充各道廉訪司書吏，再歷一考，依例歲貢。三品衙門典吏，歷三考升宣使，補不盡，本衙門於相應闕內委用。部典吏一考之上，轉省典吏，補不盡者，三考補本衙門奏差，兩考之上發寺監宣慰司奏差外，據六部系名貼書合與都省寫發人相參轉補各部典吏，補不盡者，發各庫攢典。都省寫發人有闕，於六部系名貼書內參選，不盡者依舊發各庫攢典。」九年，省準：「獄典歷一考之上，轉各部典吏。翰林國史院書寫考滿，除從七品，有闕從本院於籍記教授試準應補部令史內指名選用。太常寺典吏，歷九十月註吏目。工部符牌局典吏，三十月轉各部典吏。翰林國史院蒙古書寫，四十五月轉補寺監蒙古必阇赤。宣徽院所轄寺監令史有闕，於到部籍記寺監令史與本院考滿典吏挨次發補。」十年，省準：「陜西諸道行御史臺察院書吏，若系腹裏歲貢廉訪司見役書吏選取人數，須歷一考，以上名貢部，下名轉補察院。總管府獄典轉州司吏，府州者補縣吏，須歷一考，方許轉補。江浙行省運司書吏，九十月升都目，添一資升轉，如非各路散府上州司吏補充，役過月日，別無定奪。」十一年，省準：「左司言照磨所典吏遇闕，宜於左右部照磨所典吏內從上發補。各路府州獄典遇闕，於廉訪司寫發人及各路通曉刑名貼書內參補。」至大元年，省準：「各部蒙古必阇赤，如系翰林院選發之人，四十五月遇各衙門譯史有闕，依次與職官相參補用，不敷從翰林院發補。」三年，省準：「詹事院蒙古書寫，如系翰林院選發之人，四十五月遇典用等監衙門譯史有闕，依次與職官相參補用，不敷從翰林院選發。和林行省典吏，轉理問所令史，四十五月發補稱海宣慰司令史，轉補不盡典吏，須歷六十月依上發補。中瑞司、掌謁司典書，九十月與寺監令史一體除正八品。行臺察院書吏，俱歷九十月依舊出身敘，任回添一資升轉。內臺察院轉部、行臺察院轉江南宣慰司令史，北人貢內臺察院各道廉訪司書吏，先役書吏歷九十月，擬正九品，任回添一資升轉。」省議：「廉訪司書吏，上名貢部，下名轉察院，不盡者通九十月，除正九品。察院書吏三十月轉部，不盡者九十月除從八品，非廉訪司取充則四十五月轉部，不盡者考滿除正九品。」二年，議：「廉訪司書吏、貢察院書吏不盡者九十月除正九品，行臺察院書吏轉補不盡者如之。內臺察院書吏轉部，年高不願轉部者，九十月除從八品。」皇慶元年，部議：「廉訪司職官書吏，合依通例選取，不許遷敘，候書吏考滿，通理敘用。職官先嘗為廉訪司書吏者，避元役道分，並其餘相應職官，歷三十月，減一資。又教授、學正、學錄並府州提控案牘、都吏目內委充職官，各理本等月日，其餘歲貢儒吏，依例選用。又廉訪司奏差、內臺行臺典吏有能者，歷一考之上選充書吏，通儒書者充儒人數，通吏業者充吏員數。參議府、左右司、客省使令史、書寫、檢校書吏，依至元二十八年例，以省典吏選充，五折四令史、書寫、書吏月日，通折五十五月轉部。省典吏系六部銓寫、典吏轉充，三折二省典吏月日，通折六十月轉各部令史。自用之人並轉補不盡省典吏，考滿發補寺監、各道宣慰司令史。」二年，省準：「河東宣慰司選河東山西道廉訪司書吏充令史，合回避按治道分選取，其餘亦合一體。」延祐三年，部擬：「行臺察院書吏、各道廉訪司掌書，元系吏員出身者，並依舊例，以九十月為滿，依漢人吏員降等於散府諸州案牘內選用，任回依例升轉。大宗正府蒙古書寫，四十五月依樞密院轉各衛譯史除正八品例，籍定發補諸寺監譯史。察院書吏與宣慰司令史，皆系八品出身轉部者，宜以五折四理算，宣慰司令史出身正八品，察院從八品，其轉補到部者以五折四準算太優，今三折二。其廉訪司徑發貢部及已除者，難議理算。」天歷元年，臺議：「各道書吏，額設一十六人，有闕宜用終場下第舉子四人，教授四人，各路司吏四人，通吏職官四人，委文資正官試驗相應，方許入部。」

凡衛翼吏員升轉：皇慶元年，樞密院議：「各處都府並總管高麗、女直、漢軍萬戶府及臨清萬戶府秩三品，本府令史有闕，於一考都目、兩考吏目並各衛三考典吏內，呈院發補，九十月歷提控案牘一任，於各萬戶府知事內選用。」延祐六年，樞密院議：「各衛翼都目得代兩考者，擬受院劄提控案牘內銓註，三考升千戶所知事，月日不及者，各衛翼挨次前後得代日期，於都目內貼補。各衛提控案牘，年過五旬已歷四考者，升千戶所知事。及兩考年四十五以下，發補各衛令史。不及兩考者，止於案牘內銓註，受院劄，通理一百二十月，於千戶所知事內選用。各處蒙古都元帥府額設令史有闕，於本府所轄萬戶府並奧魯府上名司吏年四十以下者選取，呈院準設，歷一百二十月，再歷提控案牘一任，於萬戶府知事內遷用。」泰定三年，樞密院議：「行省所轄萬戶府司吏有闕，於本翼上千戶所上名司吏內取補，須行省準設，九十月充吏目，一考轉都目，一考除千戶所提領案牘，一考升萬戶府提控案牘，歷兩考，通歷省除一百五十月，行省照勘相同，咨院於萬戶府知事內區用。」

凡各萬戶府司吏：蒙古都萬戶府司吏有闕，於千戶所司吏內選補，歷一百二十月，升千戶所提領案牘，一考萬戶府案牘，通理九十月，轉萬戶府知事。漢軍萬戶府並所轄萬戶府及奧魯府司吏，於千戶所司吏內補用，呈院準設，九十月充吏目，一考都目，一考升千戶所或都千戶所、奧魯府提控案牘，再歷萬戶府或都府、奧魯府提控案牘兩任，於萬戶府知事內用。各處都府令史，於一考都目、兩考吏目並各衛請俸三考典吏內，呈院發補，九十月為滿，再歷提控案牘一任，於各萬戶府知事內選用。各處蒙古軍元帥府令史，大德十年擬於本府所轄萬戶府並奧魯府上名司吏內，年四十以下者選補，呈院準設，歷一百二十月，再歷提控案牘一任，於萬戶府知事內遷用。各省鎮撫司令史，於各萬戶府上名六十月司吏內選取，受行省劄，三十月為滿，再於各萬戶府提控案牘內，歷一百二十月知事內定奪。各衛翼令史，有出身轉補者，九十月正八，無出身者從八內定奪。

凡提控案牘、都目：至元二十一年三月已後受院劄，九十月為滿，行省、行院劄一百二十月為滿，於萬戶府知事內用。大德四年，案牘年過五旬，已歷四考者，於千戶所知事內定奪外，及兩考四十五以下發補各衛令史，若不及考者，止於案牘內銓註，受院劄，通理一百二十月，於千戶所知事內用。各衛翼都目，延祐六年，請俸兩考者，院劄提控案牘內銓註，歷三考，升千戶所知事，月日不及者，各衛翼都目內貼補。如各衛典吏轉充者，六十月直隸本院萬戶府提控案牘、弩軍屯田千戶所、鎮撫司提控案牘內銓註。無俸人轉充者，二十月依上升轉。鎮撫司、屯田弩軍千戶所都目，依中州例，改設案牘，止請都目俸，三十月為滿，依例註代。


Chinese text: This work was published before January 1, 1923, and is in the
public domain worldwide because the author died at least 100 years ago.
