明宗翼獻景孝皇帝，諱和實拉，武宗長子也。母曰仁獻章聖皇后，亦乞烈氏。成宗大德三年，命武宗撫軍北邊，帝以四年十一月壬子生。成宗崩，十一年，武宗入繼大統，立仁宗為皇太子，命以次傳於帝。武宗崩，仁宗立，延祐三年春，議建東宮，時丞相鐵木叠而欲固位取寵，乃議立英宗為皇太子，又與太后幸臣識烈門譖帝於兩宮，浸潤久之，其計遂行。於是封帝為周王，出鎮雲南。置常侍府官屬，以遙授中書左丞相禿忽魯、大司徒斡耳朵、中政使尚家奴、山北遼陽等路蒙古軍萬戶孛羅、翰林侍講學士教化等並為常侍，中衛親軍都指揮使唐兀、兵部尚書賽罕八都魯為中尉，仍置諮議、記室各二員，遣就鎮。是年冬十一月，帝次延安，禿忽魯、尚家奴、孛羅及武宗舊臣釐日、沙不丁、哈八兒禿等皆來會。教化謀曰：「天下者，我武皇之天下也，出鎮之事，本非上意，由左右構間致然。請以其故白行省，俾聞之朝廷，庶可杜塞離間，不然，事變叵測。」遂與數騎馳去。先是，阿思罕為太師，鐵木叠兒奪其位，出之為陜西行省丞相，及教化等至，即與平章政事塔察兒、行臺御史大夫脫裏伯、中丞脫歡，悉發關中兵，分道自潼關、河中府入。已而塔察兒、脫歡襲殺阿思罕、教化於河中，帝遂西行，至北邊金山。西北諸王察阿臺等聞帝至，咸率眾來附。帝至其部，與定約束，每歲冬居紥顏，夏居斡羅斡察山，春則命從者耕於野泥，十餘年間，邊境寧謐。

延祐七年，仁宗崩，英宗嗣立。是歲夏四月丙寅，子妥歡帖木爾生，是為至正帝。至治三年八月癸亥，御史大夫鐵失等弒英宗，晉王也孫鐵木兒自立為皇帝，改元泰定。五月，遣使扈從皇后八不沙至自京師。二年，帝弟圖帖睦爾以懷王出居於建康。三年三月癸酉，子懿璘質班生，是為寧宗。

歲戊辰七月庚午，泰定皇帝崩於上都，倒剌沙專權自用，逾月不立君，朝野疑懼。時僉樞密院事燕鐵木兒留守京師，遂謀舉義。八月甲午黎明，召百官集興聖宮，兵皆露刃，號於眾曰：「武皇有聖子二人，孝友仁文，天下歸心，大統所在，當迎立之，不從者死！」乃縛平章烏伯都剌、伯顏察兒，以中書左丞朵朵、參知政事王士熙等下於獄。燕鐵木兒與西安王阿剌忒納失裏固守內廷。於是帝方遠在沙漠，猝未能至，慮生他變，乃迎帝弟懷王於江陵，且宣言已遣使北迎帝，以安眾心。復矯稱帝所遣使者自北方來，雲周王從諸王兵整駕南轅，旦夕即至矣。丁巳，懷王入京師，群臣請正大統，固讓曰：「大兄在北，以長以德，當有天下。必不得已，當明以朕志播告中外。」九月壬申，懷王即位，是為文宗，改元天歷，詔天下曰：「謹俟大兄之至，以遂朕固讓之心。」時倒剌沙在上都，立泰定皇帝子為皇帝，乃遣兵分道犯大都，而梁王王禪、右丞相答失鐵木兒、御史大夫紐澤、太尉不花等兵皆次於榆林，燕帖木兒與其弟撒敦、子唐其勢等，帥師與戰，屢敗之。上都兵皆潰。十月辛丑，齊王月魯帖木兒、元帥不花帖木兒以兵圍上都，倒剌沙乃奉皇帝寶出降，兩京道路始通。於是文宗遣哈散及撒迪等相繼來迎，朔漠諸王皆勸帝南還京師，遂發北邊。諸王察阿臺、沿邊元帥朵烈捏、萬戶買驢等，咸帥師扈行，舊臣孛羅、尚家奴、哈八兒禿皆從。至金山，嶺北行省平章政事潑皮奉迎，武寧王徹徹禿、僉樞密院事帖木兒不花繼至。乃命孛羅如京師，兩京之民聞帝使者至，歡呼鼓舞曰：「吾天子實自北來矣！」諸王、舊臣爭先迎謁，所至成聚。


摛澡堂四庫全書薈要 （明）宋濂 元史·卷三十一.p151[1]
天歷二年正月乙丑，文宗復遣中書左丞躍裏帖木兒來迎。乙酉，撒迪等至，入見帝於行幄，以文宗命勸進。丙戌，帝即位於和寧之北，扈行諸王、大臣咸入賀，乃命撒迪遣人還報京師。是月，前翰林學士承旨不答失裏以太府太監沙剌班輦金銀幣帛至。遣撒迪等還京師，帝命之曰：「朕弟曩嘗覽觀書史，邇者得無廢乎？聽政之暇，宜親賢士大夫，講論史籍，以知古今治亂得失。卿等至京師，當以朕意諭之。」

二月壬辰，宣靖王買奴自京師來覲。辛丑，追尊皇妣亦乞烈氏曰仁獻章聖皇后。是月，文宗立奎章閣學士院於京師，遣人以除目來奏，帝並從之。

三月戊午朔，次潔堅察罕之地。辛酉，文宗遣右丞相燕鐵木兒奉皇帝寶來上，御史中丞八即剌、知樞密院事禿兒哈帖木兒等，各率其屬以從。壬戌，造乘輿服御及近侍諸服用。丙寅，帝謂中書左丞躍裏帖木兒曰：「朕至上都，宗藩諸王必皆來會，非尋常朝會比也，諸王察阿臺今亦從朕遠來，有司供張，皆宜豫備。卿其與中書臣僚議之。」丁亥，雨土，霾。四月癸巳，燕鐵木兒見帝於行在，率百官上皇帝寶，帝嘉其勛，拜太師，仍命為中書右丞相，開府儀同三司、上柱國、錄軍國重事、監修國史、答剌罕、太平王並如故。復諭燕鐵木兒等曰：「凡京師百官，朕弟所用者，並仍其舊，卿等其以朕意諭之。」燕鐵木兒奏：「陛下君臨萬方，國家大事所系者，中書省、樞密院、御史臺而已，宜擇人居之。」帝然其言，以武宗舊人哈八兒禿為中書平章政事，前中書平章政事伯帖木兒知樞密院事，常侍孛羅為御史大夫。甲午，立行樞密院，命昭武王、知樞密院事火沙領行樞密院事，賽帖木兒、買奴並同知行樞密院事。是日，帝宴諸王、大臣於行殿，燕鐵木兒、哈八兒禿、伯帖木兒、孛羅等侍。帝特命臺臣曰：「太祖皇帝嘗訓敕臣下云：『美色、名馬，人皆悅之，然方寸一有系累，即能壞名敗德。』卿等居風紀之司，亦嘗念及此乎？世祖初立御史臺，首命塔察兒、奔帖傑兒二人協司其政。天下國家，譬猶一人之身，中書則右手也，樞密則左手也。左右手有病，治之以良醫，省、院闕失，不以御史臺治之可乎？凡諸王、百司，違法越禮，一聽舉劾。風紀重則貪墨懼，猶斧斤重則入木深，其勢然也。朕有闕失，卿亦以聞，朕不爾責也。」乙未，特命孛羅等傳旨，宣諭燕鐵木兒、伯答沙、火沙、哈八兒禿、八即剌等曰：「世祖皇帝立中書省、樞密院、御史臺及百司庶府，共治天下，大小職掌，已有定制。世祖命廷臣集律令章程，以為萬世法。成宗以來，列聖相承，罔不恪遵成憲。朕今居太祖、世祖所居之位，凡省、院、臺、百司庶政，詢謀僉同，摽譯所奏，以告於朕。軍務機密，樞密院當即以聞，毋以夙夜為間而稽留之。其他事務，果有所言，必先中書、院、臺，其下百司及纮禦之臣，毋得隔越陳請。宜宣諭諸司，咸俾聞知。儻違朕意，必罰無赦。」丁酉，以陜西行臺御史大夫鐵木兒脫為上都留守。辛丑，文宗立都督府於京師，遣使來奏，又以臺憲官除目來上，並從之。癸卯，遣使如京師，卜日命中書左丞相鐵木兒補化攝告即位於郊廟、社稷。遣武寧王徹徹禿及哈八兒禿立文宗為皇太子，仍立詹事院，罷儲慶司，以徹裏鐵木兒為中書平章政事，闊兒吉司為中書右丞，怯來、只兒哈郎並為甘肅行省平章政事，忽剌臺為江浙行省平章政事，那海為嶺北行省平章政事。甲辰，敕中書省賜官吏送寶者秩一等，從者賚以幣帛。乙巳，監察御史言：「嶺北行省，控制一方，廣輪萬里，實為太祖肇基之地，國家根本系焉。方面之寄，豈可輕任。平章塔即吉素非勛舊，奴事倒剌沙，倔起宿衛，輒為右丞，俄升平章，年已七十，毛昏殊甚。左丞馬謀，本晉邸部民，以女妻倒剌沙，引為都水，遂除左丞。郎中羅裏，市井小人，禿魯忽乃晉邸衛卒，不諳政務。並宜黜退。」臺臣以聞，帝曰：「御史言甚善，其並黜之。」又諭臺臣曰：「御史劾嶺北省臣，朕甚嘉之。繼今所當言者，毋有所憚。被劾之人，茍營求申訴，朕必罪之。或廉非其實，毋輒以聞。」五月丁巳朔，次朵裏伯真之地。戊午，遣西安王阿剌忒納失裏還京師，封帖木兒為保德郡王。賜扈駕宿衛士等幣帛有差。己未，皇太子遣翰林學士承旨阿鄰帖木兒來覲。庚申，次斡耳罕木東。辛酉，御史大夫孛羅、中政使尚家奴，並特授開府儀同三司，以典四番宿衛。癸亥，次必忒怯禿之地，翰林學士承旨斡耳朵自京師來覲。命有司新武宗幄殿、車輿。庚午，命燕鐵木兒升用嶺北行省官吏，其餘官吏並賜散官一級。選用潛邸舊臣及扈從士，受制命者八十有五人，六品以下二十有六人。壬申，次探禿兒海之地。封亦憐真八為柳城郡王，以八即剌為陜西行臺御史大夫，眾家奴為御史中丞。乙亥，次禿忽剌。敕大都省臣鑄皇太子寶。時求太子故寶不知所在，近侍伯不花言寶藏於上都行幄，遣人至上都索之，無所得，乃命更鑄之。西木鄰等四十三驛旱災，命中書以糧賑之，計八千二百石。丁丑，皇太子發京師。鎮南王帖木兒不花，諸王也速、斡即、答來不花、朵來只班、伯顏也不幹，駙馬別阇裏及扈衛百官，悉從行。戊寅，京師市馬二百八十匹，載乘輿服御送行在所。己卯，次禿忽剌河東。加翰林學士承旨唐兀為太尉。趙王馬劄罕部落旱，民五萬五千四百口不能自存，敕河東宣慰司賑糧兩月。庚辰，賜諸王燕只哥臺鈔二百錠、幣帛二千匹。辛巳，次斡羅斡禿之地。壬午，次不魯通之地。是日，左丞相鐵木兒補化等以帝即位，攝告南郊。甲申，次忽剌火失溫之地。六月丁亥朔，次坤都也不剌之地。是日，鐵木兒補化等以帝即位，攝告於宗廟、社稷。戊子，燕鐵木兒等奏：「中政院越中書擅奏除授，移文來征制敕，已如所請授之，然於大體非宜，乞申命禁止，庶使政權歸一。」從之。庚寅，次撒裏之地。陜西行省告饑，遣使還都，與諸老臣議賑救之。丁酉，次兀納八之地。升都督府為大都督府。己亥，次闊朵之地。樞密院奏：「皇太子遣使來言，近已頒敕，四川諸省兵悉遣還營，惟雲南逆謀叵測，兵未可即罷，令臣等以聞。」帝曰：「可仍屯戍，俟平定而後罷。」辛丑，次撒裏怯兒之地。壬寅，戒近侍毋得輒有奏請。甲辰，賜駙馬脫必兒鈔千錠，往雲南。丁未，次哈裏溫。戊申，次闊朵傑阿剌倫。辛亥，次哈兒哈納禿之地。詔諭中書省臣：「凡國家錢谷、銓選諸大政事，先啟皇太子，然後以聞。」癸丑，次忽禿之地。甲寅，賑陜西臨潼、華陰二十三驛鈔一千八百錠，晉寧路十五驛鈔八百錠。是月，鐵木兒補化以久旱啟於皇太子，辭相位，乞更選賢德，委以燮理，皇太子遣使以聞。帝諭闊兒吉思等曰：「修德應天，乃君臣當為之事，鐵木兒補化所言良是。天明可畏，朕未嘗斯須忘於懷也。皇太子來會，當與共圖其可以澤民利物者行之。卿等其以朕意諭群臣。」七月丙辰朔，日有食之。甲子，次孛羅火你之地。壬申，監察御史把的於思言：「朝廷自去秋命將出師，戡定禍亂，其供給軍需，賞賚將士，所費不可勝紀。若以歲入經賦較之，則其所出已過數倍。況今諸王朝會，舊制一切供億，俱尚未給，而陜西等處饑饉薦臻，餓殍枕籍，加以冬春之交，雪雨愆期，麥苗槁死，秋田未種，民庶遑遑，流移者眾。臣伏思之，此正國家節用之時也。如果有功必當賞賚者，宜視其官之崇卑而輕重之，不惟省費，亦可示勸。其近侍諸臣奏請恩賜，宜悉停罷，以紓民力。」臺臣以聞，帝嘉納之，仍敕中書省以其所言示百司。乙亥，次不羅察罕之地。丙子，文宗受皇太子寶。戊寅，次小只之地。壬午，遣使詣京師，敕中書平章政事哈八兒禿同翰林國史院官致祭太祖、太宗、睿宗三朝御容。發諸衛軍六千完京城。八月乙酉朔，次王忽察都之地。丙戌，皇太子入見。是日，宴皇太子及諸王、大臣於行殿。庚寅，帝暴崩，年三十，葬起輦谷，從諸陵。是月己亥，皇太子復即皇帝位。十二月乙巳，知樞密院事臣也不倫等議請上尊謚曰翼獻景孝皇帝，廟號明宗。三年三月壬申，祔於太廟。

文內注釋
 元史卷三十一：天厯二年正月乙丑，文宗復遣中書左丞伊爾特穆爾來迎。乙酉，薩題等至，入見帝於行幄，以文宗命勸進。丙戌，帝即位于和寧之北，扈行諸王、大臣咸入賀。乃命薩題遣人還報京師。


Chinese text: This work was published before January 1, 1923, and is in the
public domain worldwide because the author died at least 100 years ago.
