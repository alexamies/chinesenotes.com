張思明

張思明，字士瞻，其先獲嘉人，後​​徙居輝州。思明穎悟過人，讀書日記千言。至元十九年，由侍儀司舍人辟御史臺掾，又辟尚書省掾。左丞相阿合馬既死，世祖追咎其奸欺，命尚書簿問遺孽。一日，召右丞何榮祖、左丞馬紹，盡輸其贓以入，思明抱牘從，日已昏，命讀之，自昏達曙，帝聽忘疲，曰：「讀人吐音，大似侍儀舍人。」右丞對曰：「正由舍人選為掾。」帝奇之，曰：「斯人可用。」明日，擢為大都路治中。思明以超遷逾等，固辭，乃改湖廣行省都事。元貞元年，召為中書省檢校，六曹無滯案，遷戶部主事。大德初，擢左司都事，有獻西域秤法，思明以惑眾不用。初立海道運糧萬戶府於江浙，受除者憚涉險，不行，思明請升等以優之，因著為令。五年，轉吏部郎中。九年，改集賢司直。十年，除江浙行中書省左右司郎中。十一年春，兩浙大饑，首贊發廩賑之。至大三年，遷兩浙鹽運使，未上，入參議樞密院事，改中書省左司郎中。皇慶元年，再授兩浙鹽運使，歲課羨贏，僚屬請上增數，思明曰：「贏縮不常，萬一以增為額，是我希一己之榮，遺百世之害。」二年，召為戶部尚書。延祐元年，進參議中書省事；三年，拜中書參知政事。

仁宗即位，浮屠妙總統有寵，敕中書官其弟五品，思明執不可。帝大怒，召見切責之，對曰：「選法，天下公器。徑路一開，來者雜遝。故寧違旨獲戾，不忍隳祖宗成憲，使四方得窺陛下淺深也。 」帝心然其言，而業已許之，曰：「卿可姑與之，後勿為例。」乃為萬億庫提舉，不與散官。久之，近臣疾其持法峭直，日構讒間，出為工部尚書。帝問左右曰：「張士瞻居工部，得無怏怏乎？」對曰：「勤政如初。」帝嘉嘆之，命授宣政院副使。五年，除西京宣慰使。嶺北戍士多貧者，歲凶，相挺為變，思明威惠並行，邊境乃安。因疏和林運糧不便事十一條，帝勞以端硯、上尊。會左丞相哈散辭職，帝不允，其請益堅，帝詰之曰：「朕任卿未專邪？」曰：「非。」曰：「近臣有撓政者邪？」曰：「無有也。」「然則何為而辭？」對曰：「臣自揆才薄，恐誤陛下國事，若必欲任臣，願荐一人為助。」帝問：「為誰？朕能從汝。」哈散再拜謝曰；「臣願得張思明。」即日拜思明中書參知政事。比召至，車駕幸上都，見於道，慰勉之曰：「卿向不負朕注委，故朕用哈散言，復起汝。」未幾，升左丞。

帝崩，英宗宅憂，右丞相帖木迭兒用事，日誅大臣不附己者，中外洶洶。思明諫曰：「山陵甫畢，新君未立，丞相恣行殺戮，國人皆謂陰有不臣之心。萬一諸王駙馬疑而不至，將奈之何？不可不熟慮也。」眾皆危之，帖木迭兒大悟曰：「非左丞言，幾誤吾事。」帝造壽安山寺，監察御史觀音保、瑣咬兒哈的迷失、成珪、李謙亨強諫，帝震怒，殺觀音保、瑣咬兒哈的迷失，以成珪、李謙亨屬吏，思明白丞相曰：「言事，御史職也，祖宗已來，未嘗殺諫臣。」成、李既屬吏，當論法，丞相乃力言之，二人得從輕典。及拜住為左丞相，與帖木迭兒各樹朋黨，賊害忠良，思明懼禍及，累表辭，不獲，後竟誣以不支蒙古子女口糧，餓死四百人，遂廢於家，杜門六年。

文宗天曆元年，起為江浙行中書省左丞。會陝西大饑，中書撥江浙鹽運司歲課十萬錠賑之。吏白：周歲所入，已輸京師，當回諮中書。思明曰：「陝西饑民，猶鮒在涸轍，往復踰月，是索之枯魚之肆也。其以下年未輸者如數與之，有罪，吾當坐。」朝廷韙之。二年，復以中書左丞召，入覲慈仁殿，敷陳累朝任賢使能、治民足國之道，因以衰老辭，帝未允，明日，即移告去。重紀至元三年卒，年七十八。

思明平生不治產，不畜財，收書三萬七千餘卷；尤明於律，與謝仲和、曹鼎新同稱三絕。贈推忠翊治守義功臣，依前中書左丞、上護軍、清河郡公，諡貞敏。

　　○吳元珪

　　吳元珪，字君璋，廣平人。父鼎，燕南提刑按察副使。元珪簡重，好深沉之思，凡徵謀治法、律令章程，皆得於家庭之所授受。至元十四年，世祖召見，命侍左右，授後衛經歷，佩金符。十七年，從幸上都，受命取禦藥於大都萬歲山，元珪乘傳，未盡一晝夜而至。帝奇其速，擢樞密都事，升經歷。嘗從同知樞密院事俺伯進西蕃鎧甲，帝問其制度，元珪應對詳明，帝益奇之。

初，江南既定，樞密奏裁定官屬，京師五衛、行省、萬戶府設官有差，均俸祿，給醫藥，設學校，置屯田，多元珪所論建。二十六年，參議樞密院事。時繕修宮城，尚書省奏役軍士萬人，留守司主之。元珪亟陳其不便，乃立武衛，繕理宮城，以留守段天祐兼都指揮使，凡有興作，必以聞於樞府。尋升樞密院判官。奏定萬戶用軍士八人，千戶四人，百戶二人，多役者有罰。二十八年，除禮部侍郎，遷左司郎中。三十一年，參議中書省事。大德元年，除吏部尚書。選曹銓注，多有私其鄉里者，元珪曰：「此風不可長，川黨、朔黨之興，宋之所由衰也。」請謁悉皆謝絕。三年，宣撫燕南，劾貪吏若干人。遷工部尚書，河朔連年水旱，五穀不登，元珪言：「《春秋》之義，以養民為本，凡用民力者必書，蓋民力息則生養遂，生養遂則教化行而風俗美。」宰相嘉其言，土木之工稍為之息。六年，僉河南行中書省事，將行，拜江浙行省參知政事。初，硃清、張瑄以財雄江南，遍以金幣連結當路，及伏誅，錄其家，具籍所交諸公貴人，而江浙省臣為尤甚，惟元珪一無所污。

武宗即位，由僉樞密院事拜樞密副使。詔元珪二十餘人議政中書，若惜人力，嚴選舉，節財用，定律令，謹賞罰，建科舉，課農桑，汰冗員，易封贈，皆切於世務者。初，詔發軍萬人屯田稱海以實邊，海都之亂，被俘者眾，至是頗有來歸者，飢寒不能存，至鬻子以活。元珪具其事以聞，詔賜錢贖之。帝在軍中，即聞元珪名，至是，特加平章政事，賜白金二百五十兩、只孫衣四襲。

仁宗即位，詔元珪與十六人議時政。皇慶元年，出拜江浙行省左丞。江淮漕臣言：「江南殷富，蓋由多匿腴田，若再行檢覆之法，當益田畝累萬計。」元珪曰：「江南之平，幾四十年，戶有定籍，田有定畝，一有動搖，其害不細。」執其論固爭，月餘不能止，移疾去。延祐元年，拜甘肅行省左丞。歲餘，召還，俾宣撫遼陽諸郡，復為樞密副使，召見嘉禧殿，帝曰：「卿先朝舊臣，宜在舊服。」特加榮祿大夫，賜鈔五千緡、貂裘二襲。元珪奏曰：「昔世祖限田四百畝，以給軍需，餘田悉貢賦稅。今經理江淮田土，第以增金為能，加以有司頭會箕斂，俾元元之民，困苦日甚，臣恐變生不測，非國之福，惟陛下少加意焉。」帝曰：「凡爾軍士之田，並遵舊制。」

至治元年，英宗即位，元珪與知樞密院事帖木兒不花上軍民之政十餘事，大抵言：諸王近侍，不可干軍政；管軍官吏，不可漁取軍戶；軍官之材者，當遷其職；有司賦役，當務均一，而軍民不可有所偏；軍官襲職，惟傳嫡嗣，而支庶不可有所亂。帝並嘉納，即降旨施行之。元珪以年老致仕，至治二年，起商議中書省事。三年卒。泰定元年，贈光祿大夫、河南等處行省平章政事、柱國，追封趙國公，諡忠簡。三年，復加推誠佐理功臣、光祿大夫、司徒。

　　○張昇

張昇，字伯高，其先定州人，後徙平州。升幼警敏過人，學語時，輒能辨字音，應對異於常兒；既長，力學，工文辭。至元二十九年，用薦者授將仕郎、翰林國史院編修官，預修《世祖實錄》。升應奉翰林文字，尋升修撰，歷興文署令，遷太常博士。成宗崩，大臣承中旨，議奉徽號，饗宗廟，升曰：「在故典，凡有事於宗廟，必書嗣皇帝名，今將何書？」議遂寢。武宗即位，議躬祀禮，升據經引古，參酌時宜以對，帝嘉納之。至大初，改太常寺為太常禮儀院，即除升為判官。

　　久之，外補知汝寧府。民有告寄束書於其家者，逾三年取閱，有禁書一編，且記里中大家姓名於上，升亟呼吏焚其書，曰：「妄言誣民，且再更赦矣，勿論。」同列懼，皆引起。既而事聞，廷議謂升脫姦軌，遣使窮問，卒無跡可指，乃詰以擅焚書狀，升對曰：「事固類姦軌，然升備位郡守，為民父母，今斥誣訴，免冤濫，雖重得罪不避。」乃坐奪俸二月。旁郡移文報吳人侯君遠者言：「歲直壬子六月朔日蝕，其占為兵寇；歲癸丑，其應在吳分野。」同列欲召屬縣為備禦計，升曰：「此訛言，久當自息，毋用惑民聽。」斥其無稽，眾論韙之。部使者舉治行為諸郡最。歷江西行省左右司郎中，除紹興路總管。初，大德、至大間，越大饑，且疫癘，民死者殆半，賦稅鹽課責里胥代納，吏並緣為奸，害富家，升為證於簿籍，白行省蠲之。前守有為江浙行省參知政事者，爭代者祿米，有隙，欲內之罪，移平江歲輸海運糧布囊三萬，俾紹興制如數，民患苦之，不能堪。更數守，謂歲例如此，置弗問。升言：「麻非越土所生，海漕實吳郡事，於越無與。」章上，卒罷之。升既謹於繩吏，又果於去民瘼，故人心悅服。歷湖北道廉訪使、江南行台治書侍御史，召為參議中書省事，改樞密院判官，尋復中書參議。

至治二年，又出為河東道廉訪使，未行，拜治書侍御史。明年，出為淮西道廉訪使。泰定二年，拜陝西行省參知政事，加中奉大夫，尋遷遼東道廉訪使。屬永平大水，民多捐瘠，升請發海道糧十八萬石、鈔五萬緡，以賑饑民，且蠲其歲賦，朝廷從之，民得全活者眾。明年，召拜侍御史。天歷初，出為山東道廉訪使，時方有警，有司請完城以為備，升曰：「民恃吾以生，完城是棄民也。」由是民皆安之。文宗賜尚醖文幣，以賞其功。逾年，召為太禧院副使，兼奉贊神御殿事，除河南省左丞，复遷淮西道廉訪使。升時年六十有九，上書乞致仕。至順二年，復起為集賢侍講學士，文宗眷待之意甚隆。

元統元年，順帝即位，首詔在廷耆艾，訪問治道，升條上時所宜先者十事。尋兼經筵官，廷試進士，特命升讀卷，事已，告省先墓。帝賜金織文袍，以寵其歸。明年，以奎章閣大學士、資善大夫、知經筵事召，賜上尊，趣就職，升以疾辭。帝察其不可強，許之。尋命本郡月給祿半，以終其身。至正元年卒，年八十一。贈資德大夫、河南等處行中書省左丞，諡文憲。

　　臧夢解陸垕

臧夢解，慶元人，宋末中進士第，未官而國亡。至元十三年，從其鄉郡守將內附，授奉訓大夫、婺州路軍民人匠提舉。未幾，例革其所司，而浙東宣慰司舉夢解才兼儒吏，可試州郡，朝廷是之，授息州知州。未行，改知海寧州。時淮東按察副使王慶之按行至其州，見夢解剛直廉慎，而學有淵奧，自任職以來，門無私謁，官署蕭然，凡有差役，皆當其貧富，而吏無所預。於是民以戶計者，新增七百六十有四；田以頃計者，新辟四百四十有三；桑柘榆柳，交廕境內，而政平訟簡，為諸州縣最。乃舉夢解才德兼備，宜擢清要，以展所蘊。而御史臺亦以其廉能，抗章薦之。

二十七年，夢解滿去者至是已五年矣。屬江陰飢，江浙行省委夢解賑之。夢解不為文具，皆躬至其地，而人給以米，所活四萬五千餘人。江南行台治書侍御史苟宗道，聞而韙之，舉其名上聞，除同知桂陽路總管府事。三十年，擢奉議大夫、廣西肅政廉訪副使。故事，煙瘴之地，行部者多不躬至，而夢解咸遍歷焉。遂按問賓州、藤州兩路達魯花赤，與凡貪官姦吏，置於法者無慮八十餘人。又平反邕州黃震被誣贓罪，及藤州唐氏婦被誣殺夫罪，凡兩冤獄。大德元年，遷江西肅政廉訪副使。有臨江路總管李倜，素狡獪，而又附大臣勢，以控持省憲，夢解按其贓罪，而一道澄清。六年，遷浙東肅政廉訪副使。九年，除廣東肅政廉訪使。夢解至是，既老且病，乃納祿退居杭州，以亞中大夫、湖南宣慰副使致仕。後至元元年卒。

夢解博學洽聞，為時名儒，然不少迂腐，而敏於政事，其操守尤為介特。所著書，有《周官考》三卷、《春秋微》一卷。夢解嘗自號魯山大夫，士之稱之者，不以官，皆曰魯山先生云。

　　同時有陸垕者，與夢解齊名。監察御史鄭鵬南嘗以二人並薦於朝。垕字仁重，江陰人也。自幼以孝友聞。至元間，丞相伯顏以師南下，垕是時年未冠，而志強氣銳，率其鄉人見之，論議有合，兵遂不涉其境，鄉人義之。伯顏奏授為同知徽州路總管府事，以廉能擢置台憲，累遷至湖南肅政廉訪副使，升浙西廉訪使。所至以黜贓吏、洗冤獄為己任，且嘗上章奏免儒役，及舉行浙西助役法。年五十卒，賜諡莊簡。

　　陳顥

陳顥，字仲明，其先居盧龍，有名山者，仕金為謀克監軍，太祖得之，以為平陽等路軍民都元帥，子孫徙清州，遂為清州人。顥幼穎悟，日記誦千百言，稍長，遊京師，登翰林承旨王磐、安藏之門。磐熟金典章，安藏通諸國語，顥兼習之。安藏乃薦顥入宿衛，尋為仁宗潛邸說書。於是，仁宗奉母后出居懷慶，顥從行，日開陳以古聖賢居艱貞之道。會成宗崩，仁宗入定內難，以迎武宗，顥皆預謀。及仁宗即位，以推戴舊勳，特拜集賢大學士、榮祿大夫，仍宿衛禁中，政事無不與聞。科舉之行，顥贊助之力尤多。顥時伺帝燕閒，輒取聖經所載大經大法有切治體者陳之，每見嘉納。帝嘗坐便殿，群臣入奏事，望見顥，喜曰：「陳仲明在列，所奏必善事矣。」顥以父年老，力請歸養清州，帝特命顥長子孝伯為知州以就養。顥固辭，乃以孝伯為州判官。帝欲用顥為中書平章政事，顥叩首謝曰：「臣無汗馬之功，又乏經濟之略，一旦置之政途，徒速臣咎。臣願得朝夕左右，獻替可否，庶少裨萬一，亦以全臣愚忠。」帝乃允。

　　仁宗崩，辭祿家居者十年。文宗即位，復起為集賢大學士，上疏勸帝大興文治、增國子學弟子員、蠲儒之徭役，文宗皆嘉納焉。顥先後居集賢，署薦士牘累數百，有訐之者，顥曰：「吾寧以謬舉受罰，蔽賢誠所不忍。」順帝元統初，顥扈蹕行幸上都，至龍虎台，帝命造膝前，而握其手曰：「卿累朝老臣，更事多矣，凡議政事，宜極言無隱。」顥頓首謝不敏。顥每集議，其言無不剴切，後至元四年，致政，命食全俸於家。明年卒，年七十六。至正十四年，贈攄誠秉義佐理功臣、光祿大夫、河南江北等處行中書省平章政事、柱國，追封薊國公，諡文忠。

顥出入禁闥數十年，樂談人善，而惡聞人過。大夫士因其薦拔以至顯列，有終身莫知所自者，是以結知人主，上下無有怨尤。歐陽玄為國子祭酒，與顥同考試國子伴讀，每出一卷，顥必拾而觀之，苟得其片言善，即以置選列，為之色喜。玄歎曰：「陳公之心，蓋篤於仁而逾於厚者，真可使鄙夫寬、薄夫敦矣。」

次子敬伯，至正中仕為中書參知政事，歷左丞、右丞，二十七年，拜中書平章政事。


Chinese text: This work was published before January 1, 1923, and is in the
public domain worldwide because the author died at least 100 years ago.
