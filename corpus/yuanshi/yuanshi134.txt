撒吉思
撒吉思，回鶻人，其國阿大都督多和思之次子也。初為太祖弟斡真必闍赤，領王傅。斡真薨，長子只不干蚤世，嫡孫塔察兒幼，庶兄脫迭狂恣，欲廢嫡自立。撒吉思與火魯和孫馳白皇后，乃授塔察兒以皇太弟寶，襲爵為王。撒吉思以功與火魯和孫分治：黑山以南撒吉思理之，其北火魯和孫理之。

從憲宗攻釣魚山，建言乘勢定江南，帝嘉納焉。憲宗崩，阿里不哥爭立，諸王多附之者，撒吉思馳見塔察兒，力言宜協心推戴世祖，塔察兒從之。及世祖即位，聞撒吉思所言，授北京宣撫，賜宮人甕吉剌氏，及金帛、章服。及至鎮，鋤奸抑強，遼東以寧。會高麗有異志，帝遣使究治，則委罪於其臣洪察忽，械送京師。道遼東，撒吉思訪知洪察忽以直諫迕意，即奏疏為直其事，帝命釋之。

李璮叛，命撒吉思帥師從宗王哈必赤討之。李璮伏誅，哈必赤欲屠城，撒吉思力爭曰：「王者之師，誅止元惡，脅從罔治。」因撫摩其人，衆情大悅。授山東行省都督，遷經略、統軍二使，兼益都路達魯花赤，辭不拜，上言山東重鎮，宜選貴戚臨之，帝不許。賜京城宅一區、益都田千頃，及璮馬群、園林、水磑、海青、銀鼠裘之屬。兵後民乏牛具，為之上聞，驗民丁力，官給之。統軍抄不花田遊無度，害稼病民，元帥野速荅爾據民田為牧地，撒吉思隨事表聞。有旨，杖抄不花一百，令野速荅爾還其田。璮故將毛璋欲率諸部謀執撒吉思以歸宋，璋黨上變，乃襲璋斬之。撒吉思嘗慕古人舉親舉讎之義，叛帥故卒，得與子姓參用，公論多之。山東歲屢歉，為請於朝，發粟賑卹。又奏蠲其田租，山東人刻石頌德。卒年六十六。後贈安邊經遠宣惠功臣，諡襄惠。

月合乃
月合乃字正卿，其先屬雍古部，徙居臨洮之狄道，金略地，盡室遷遼東。曾祖帖木爾越哥，仕金為馬步軍指揮使，官名有馬，因以馬為氏。祖把掃馬野禮屬，徙淨州之天山，以財雄邊。宣宗遷汴，父昔里吉思辟尚書省譯史，試開封判官，改鳳翔府兵馬判官，死國事，贈輔國上將軍、恒州刺史，廟號褒忠。

月合乃好學負氣，父死時年方十七，奮然投冠于地曰：「吾父死國難，吾獨不能紓家難乎！」會國兵破汴，侍母北行，艱關鋒鏑中。北見憲宗，辭容端謹，帝嘉賞之，命贊卜只兒斷事官事，以燕故城為治所。月合乃慨然以治道自任，政事修舉。

歲壬子，料民丁於中原，凡業儒者試通一經，即不同編戶，著為令甲。儒人免丁者，實月合乃始之也。性好施予，嘗建言立常平倉。舉海內賢士楊春卿、張孝純輩，分布諸郡，號稱得人。又羅致名士敬鼎臣，授業館下，薦引馬文玉、牛應之輩為參佐，後皆位至卿相。

歲己未，世祖以親王南征，從行至汴，令專饋饟，運濟南鹽百萬斤，以給公私之費。所過州郡汴、蔡、汝、潁之間，商農安業，軍政修舉，月合乃與有力焉。及即位，降詔褒獎。世祖將親征阿里不哥，月合乃出私財，市馬五百以助軍。帝厚贍其家曰：「當償汝也。」拜禮部尚書，佩金虎符。

四年，南邊不靖，月合乃建言光、潁等處立榷場，歲可得鐵一百三萬七千餘斤，鑄農器二十萬事，用易粟四萬石輸官，不惟官民兩便，因可以鎮服南方。詔以本職兼領已括戶三千，興煽鐵冶，其蒙古、漢軍並聽節制。未行，以疾卒，年四十八。贈推忠宣力翊運功臣、正議大夫、僉書樞密院事、上輕車都尉、梁郡侯，諡忠懿。

子孫登仕籍者甚衆。至仁宗朝，詔行科舉，曾孫祖常，博學能文章，鄉試、會試皆為舉首。由翰林應奉，拜監察御史，直言忤上官意，去居浮光。數年，起為翰林待制，累遷御史中丞，卒諡文貞。

昔班
昔班，畏吾人也。父闕里別斡赤，身長八尺，智勇過人，聞太祖北征，領兵來歸。從征回回國，數立功，將重賞之，自請為本國坤閭城達魯花赤，從之，仍賜種田戶二百，卒。

昔班事世祖潛邸，命長必闍赤。中統元年，以為真定路達魯花赤，改戶部尚書、宗正府札魯花赤。阿里不哥之叛，帝命昔班詣河西，督糧運給軍。還至西京北，聞萬戶阿失鐵木兒等方選士卒，將從阿里不哥。昔班矯制召其軍赴行在，阿失鐵木兒狐疑未決，昔班委曲諭之，且曰：「皇帝兄也，阿里不哥弟也。從兄順事也，又何疑焉。」阿失鐵木兒等請夜議之，期以翌日復命，且以兵圍昔班以待。明日皆至，曰：「從爾之言矣。」即便宜以西京錢糧給其軍，遂率之以行。入見，帝歎曰：「戰陣之間，得一夫之助，猶為有濟。昔班以二萬軍至，其功豈少哉！」

海都叛，世祖大閱兵，將討之。先命昔班使海都，使之罷兵，置驛來朝。昔班至海都，傳旨諭之，海都聽命，既退軍置驛，而丞相安童軍先已克火和大王部曲，盡獲其輜重。海都懼，將逃，謂昔班曰：「我不難於殺汝，念我父嘗受書於汝，姑遣汝歸，以安童之事聞，非我罪也。」昔班以聞，帝曰：「汝言是也。先是來者，亦嘗有此言。」尋命為中書右丞，商議政事，妻以宗王之女不魯真公主。明年，復使海都，諭之來歸，且曰：「苟不從我，爾能敵諸王蕃衛之兵乎！」海都辭以畏死不敢。昔班奉使，奔走三年，風沙翳目，時年已七十矣。命為翰林承旨，給全俸養老，年八十九而卒。

子斡羅思密，至元二十三年，授浙東宣慰使。浙東盜起，偽鑄印璽，僭稱天降大王，斡羅思密討平之。移鎮廣西，峒蠻羅天佑作亂，招諭降之。年六十九卒。子咬住，至大三年，授典用監卿。有盜竊世祖御帶者，懸賞五千錠以購賊，咬住擒獲之，盜伏誅，咬住辭賞，武宗嘉其不伐，予之千錠。官至榮祿大夫、宗正府札魯火赤。

鐵連
鐵連，乃蠻人也，居絳州。祖伯不花，為宗王拔都王傅。鐵連魁偉寡言，有謀略，早歲宿衛王府。拔都分地平陽，以鐵連監隰州。中統初，調平陽馬步站達魯花赤。

至元初，宗王海都叛，廷議欲伐之，世祖曰：「朕以宗室之情，惟當懷之以德，其擇謹密足任大事者往使焉。」左右以鐵連對，遂召見，語及大事，鐵連應對稱旨。帝嘉其辯慧，曰：「此事非汝不可，然必先詣拔都蒙哥鐵木王所，相與計事而後行。」使二人副之。鐵連既奉命，欲直造海都境，視其虛實，然後議于諸王。副者弗從，曰：「上命我輩先議于王，今遽造敵境，不可。」鐵連曰：「親承密旨，汝輩違則當誅。」副者懼而從之行。既至，海都日召宗親宴飲，將伺其隙謀害之。鐵連乃厲聲斥之曰：「且食，勿語！望語言脫口，相摭為罪耶！」良久，海都曰：「直哉！」酒半，鐵連求衣為歡，海都嘉其雄辯，將解與之，其妃止之，以皮服二襲付之。因語其屬曰：「為使者當如是矣。」厚贈以行。既至拔都蒙哥鐵木王所，具告以故，王曰：「祖宗有訓，叛者人得誅之。如通好不從，舉師以行天罰，我即外應掩襲，剿絕不難矣。」鐵連還，悉以事聞，因言於帝曰：「海都兵繁而銳，不宜速戰，來則堅壘待之，去則勿追，自守既固，則無虞矣。」帝深然之。敕所受海都皮服，全飾以金，凡朝會，宜服以表示焉。其賞賜不可勝計。

後屢使拔都王所，道遇海都游兵，副者前行，失對遇害，鐵連後至，曰：「我為天子使，可以非禮犯之耶？」游兵語屈，乃曰：「前者偽使，此真使也。」釋之，遂獨得還。帝嘗謂侍臣曰：「有鐵連，則朕之宗族將不失和矣。」海都覘伺拔都王為備已嚴，意乃帖然。鐵連始終凡四往返，歷十四年，帝謂鐵連曰：「在朝官之要重者，惟汝所擇。」對曰：「臣志在王室，其事未辦，不敢奉命。今臣母在絳州，老且病，得侍朝夕，幸也。」詔從其請，授絳州達魯花赤。

至元十五年，平陽李二謀亂，鐵連捕問，盡得其狀。中書奏進其秩，帝曰：「鐵連豈惟能辦此耶！」加宣武將軍。至元十八年，病卒於官，年六十四。子荅剌帶嗣，官信武將軍、同知大同路緫管府事。

愛薛
愛薛，西域弗林人。通西域諸部語，工星曆、醫藥。初事定宗，直言敢諫。時世祖在藩邸，器之。中統四年，命掌西域星曆、醫藥二司事，後改廣惠司，仍命領之。世祖嘗詔都城大作佛事，集教坊妓樂，及儀仗以迎導。愛薛奏曰：「高麗新附，山東初定，江南未下，天下疲弊，此無益之費，甚無謂也。」帝嘉納之。至元五年，從獵保定，日且久，乃從容於帝前語供給之民曰：「得無妨爾耕乎！」帝為罷獵。

至元十三年，丞相伯顏平江南還，姦臣以飛語讒之，愛薛叩頭諫，得解。尋奉詔使西北宗王阿魯渾所。既還，拜平章政事，固辭。擢祕書監，領崇福使，遷翰林學士承旨，兼修國史。

大德元年，授平章政事。八年，京師地震，上弗豫。中宮召問：「災異殆下民所致耶？」對曰：「天地示警，民何與焉。」成宗崩，內旨索星曆祕文，愛薛厲色拒之。仁宗時，封秦國公。卒，追封太師、開府儀同三司、上柱國、拂林忠獻王。

子五人：也里牙，秦國公、崇福使；腆合，翰林學士承旨；黑冢，光祿卿；闊里吉思，同知泉府院事；魯合，廣惠司提舉。

闊闊
闊闊字子清，本蔑里吉氏部族，世居不里罕哈里敦之地。其俗驍勇，善騎射，諸族頗憚之。國初，舉族內附。世祖居潛邸，選闊闊為近侍。

歲甲辰，世祖聞王鶚賢，避兵居保州，遣使徵至，問以治道，命闊闊與廉希憲皆師事之。既而闊闊出使于外，迨還，而鶚已行，思慕號泣，不食者累日，世祖聞而異之。歲庚戌，憲宗復召鶚至和林，仍命闊闊從之游。每旦起，盛飾其冠服，鶚讓之曰：「聖主好賢樂善，徵天下士，命若從學。若等不能稱主上心，惟誇衒鮮華以益驕貴之氣，恐窒於外而塞於中，道義之言，無自而入，吾所不取也。」闊闊深自悔悟。明日俱純素以進，鶚乃悅。

歲壬子，奉命簽諸路軍籍，以丁壯產多者充之，所至編籍無撓，人皆德之。及還，帝悅，命領燕京匠局。世祖即位，特授中書左丞。未幾，遷大名路宣撫使，以疾卒，年四十。

子堅童，字永叔，少孤，甫十歲，即從王鶚游。既長，奉命入國學，復從許衡游。弱冠入侍禁廷，授中順大夫、侍儀奉御。遷中議大夫、同修起居注。及奉使濟南，見楊桓賢，遂力薦之。至元二十三年，授嘉議大夫、禮部尚書。遷吏部尚書，秩未滿，特授通議大夫、御史臺侍御史。

二十四年，扈從東征，屢戰有功，遷燕南河北道提刑按察使。二十八年，授正議大夫、燕南河北道肅政廉訪使，遂拜河南行省平章政事，驛召赴闕，未拜，以疾卒，年三十九。

禿忽魯
禿忽魯字親臣，康里亦納之孫亞禮達石第九子也。自幼入侍世祖，命與也先鐵木兒、不忽木從許衡學。帝一日問其所學，禿忽魯與不忽木對曰：「三代治平之法也。」帝喜曰：「康秀才，朕初使汝往學，不意汝即知此。」除蒙古學士、奉議大夫、客省使，進兵部郎中，遷僉太史院。嘗宴見世祖，屢開說古今治亂政要，多所裨益。

至元二十年，遷中書右司郎中。未幾，大宗正薛徹干薦掌其府判署閱諸獄文案。嘗暮歸，愀然若有求而未獲者，家人問之，曰：「今日所議，死案也，於我心有疑，欲求所以活之，未得其方耳。」他日歸，喜曰：「我得之矣，於法當流徙邊地。」遷吏部尚書。

時哈剌哈孫為湖廣平章，嘗與禿忽魯同在大宗正，素知其賢，舉以自輔，遂授資德大夫、湖廣右丞。時湖南、北盜賊乘舟縱橫劫掠，哈剌哈孫患之，禿忽魯曰：「樹茂鳥集，樹伐則散，戮一人足矣。」盜首喬大使者，居九江，郡守曳剌馬丹取賂蔽之，遣使擒以來，獄成，殺而令諸市，群盜頓息。湖南宣慰張國紀創徵夏稅，民弗堪，禿忽魯屢請罷之。

至元二十九年，辰州蠻叛，副樞劉國傑、僉院唆木蘭往討之，不利，移文索辰、澧、沅民間弩士三千，哈剌哈孫以民弗習戰，強之徒傷吾民，弗許。禿忽魯曰：「兵貴訓練，乃可用也。漢軍不習弩，因蠻攻蠻，古所利。」遂與之，果以此獲勝。

成宗即位，遷江浙右丞。適歲旱，方至而雨，民心大悅。未幾，平章不忽木卒，帝思之，問近侍曰：「群臣孰有似不忽木者？」賀伯顏對曰：「禿忽魯其人也，且先帝所知。」遂驛召還，賜雕鞍、弓矢，俄遷樞密副使。大德七年卒，年四十八。贈推忠翊亮佐理功臣、榮祿大夫、江浙等處行中書省平章政事、柱國、大司徒、趙國公，諡文肅。

子山僧，仕至晉寧路緫管。

唐仁祖
唐仁祖字壽卿，畏兀人。祖曰唐古直，子孫因以唐為氏。初，畏兀舉國效順，唐古直時年十七，給事太祖，因屬之睿宗，曰：「唐古直可任大事。」睿宗未及用，莊聖皇后擢為札魯火赤。父驥，豪爽好射獵。世祖即位，命驥為裕宗潛邸必闍赤，陞達魯花赤。

仁祖少穎悟，父沒，母教之讀書，通諸方語言，尤邃音律。中統初，詔諸貴冑為質，帝親閱之，見仁祖曰：「是唐古直孫邪？聰明無疑也。」俾習國字。至元六年，中書省選充蒙古掾。十六年，錄囚平陽，平反冤滯免死者凡十七人。十八年，授翰林直學士。時中書奏真定、保定兩路錢穀逋負，屢歲不決，遣仁祖往閱其牘，皆中統舊案，亟還奏罷之。轉工部侍郎，除中書右司郎中，拜參議尚書省事。

時丞相桑哥秉政，威焰方熾，仁祖論議不回，屢忤桑哥，人皆危之，仁祖自若也。遷工部尚書，桑哥以曹務煩劇特重困之，仁祖處之甚安。尋出使雲中，桑哥考工部織課稍緩，怒曰：「誤國家歲用。」亟遣驛騎追還，就見桑哥相府中，遽命直吏拘往督工，且促其期，曰：「違期必致汝於法。」左右皆為之懼。仁祖退，召諸署長從容諭之曰：「丞相怒在我，不在爾也。汝等勿懼，宜力加勉。」衆皆感激，晝夜倍其功，期未及而辦，乃罷。已而桑哥繫獄，有旨命仁祖往籍其家。明日桑哥以左右之援得釋，衆見駭然，目仁祖曰：「怒虎之威，可再犯邪！」悉踰垣以竄，仁祖獨不為之動，桑哥竟敗。

二十八年，除翰林學士承旨、中奉大夫。遼陽饑，奉旨偕近侍速哥、左丞忻都往賑，忻都欲如戶籍口數大小給之，仁祖曰：「不可，昔籍之小口，今已大矣，可偕以大口給之。」忻都曰：「若要善名，而陷我于惡邪！」仁祖笑曰：「吾二人善惡，衆已的知，豈至是而始要名哉！我知為國卹民而已，何卹爾言。」卒以大口給之。俄除通奉大夫、將作院使。

成宗即位，尊大母元妃為皇太后，以仁祖善書，特敕書冊文。復奉詔督工織絲像世祖御容，越三年告成。大德五年，再授翰林學士承旨、資善大夫、知制誥兼修國史，以疾卒，年五十三。贈榮祿大夫、平章政事，追封洹國公，諡文貞。

子恕，初授奉訓大夫、壽武庫提點。至大中，遷翰林待制，後累遷至亞中大夫、侍儀使。

朶兒赤
朶兒赤字道明，西夏寧州人。父斡扎簀，世掌其國史。初守西涼，率父老以城降太祖，有旨副撒都忽為中興路管民官。國兵西征，運餉不絕，無毫髮私，時號曰滿朝清。世祖即位，斡扎簀寢疾卒。遺奏因高智耀以進，請謹名爵、節財用，帝嘉納焉。

朶兒赤年十五，通古注論語、孟子、尚書。帝以西夏子弟多俊逸，欲試用之，召于見香閣，帝曰：「朕聞儒者多嘉言。」朶兒赤奏曰：「陛下聖明仁智，奄有四海，唯當親君子，遠小人爾。自古帝王未有不以小人而亡者，惟陛下察焉。」帝曰：「朕於廷臣有戇直忠言，未嘗不悅而受之；違忤者，亦未嘗加罪。蓋欲養忠直，而退諛佞也。汝言甚合朕意。」因問欲何仕，朶兒赤對曰：「西夏營田，實占正軍，儻有調用，則又妨耕作。土瘠野壙，十未墾一。南軍屯聚以來，子弟蕃息稍衆，若以其成丁者，別編入籍，以實屯力，則地利多而兵有餘矣。請為其緫管，以盡措畫。」帝可之，乃授中興路新民緫管。至官，錄其子弟之壯者墾田，塞黃河九口，開其三流。凡三載，賦額增倍，就轉營田使。秩滿入覲，帝大悅，陞潼川府尹。時公府無祿田，朶兒赤乃以官曠地給民，視秩分畝，而薄其稅。潼川仕者有祿，自此始。

未幾，臺臣奏為雲南廉訪副使。時雲南諸蠻叛，僚佐悉稱故而去，朶兒赤獨居守。又八月，省臣大懼，歸符印欲遁，朶兒赤乃白于梁王，得檄而後出。遷山南廉訪副使，未幾，復調雲南廉訪使。會行省丞相帖木迭兒貪暴擅誅殺，羅織安撫使法花魯丁，將置于極刑，朶兒赤謂之曰：「生殺之柄，繫于天子，汝以方面之臣而專殺，意將何為？小民罹法，且必審覆，況朝廷之臣耶！」法花魯丁竟獲免，尋復其官。夷與蠻相讎殺，時省臣受賄，助其報仇，乃詐奏蠻叛，起兵殺良民。朶兒赤奏劾，竟廢之。年六十二，卒于官。

子仁通，為雲南省理問。天曆二年三月，雲南諸王與萬戶伯忽等叛，仁通率官軍抗之，沒於陣。

和尚
和尚，玉耳別里伯牙吾台氏。祖哈剌察兒，率所部歸太祖。父忽都思，膂力過人。歲壬辰，從睿宗破金大將合達軍于鈞州三峰山，以功賜號拔都魯。甲午，金亡。乙未，授管軍百戶，從攻宋唐、鄧、潁、蔡、襄陽、郢、復、信陽、光等州，屢立戰功。辛亥，賜名馬、文錦、白金、甲冑、弓矢。乙卯，從攻漢上鐵城寨，歿于軍，贈竭忠宣力功臣、資德大夫、中書右丞、上護軍、沇國公，諡武愍。

和尚襲父職。己未，從世祖攻鄂州。中統三年，李璮判，從國兵討之，戰老僧口，斬獲甚衆，陞阿剌罕萬戶府經歷。至元五年，攻襄陽，軍務繁劇，贊畫一有方，都元帥阿朮薦其才可大用。

十一年，從丞相伯顏渡江，與宋軍戰于柳子、魯洑、新灘、沌口，伯顏上其功，世祖嘉獎不已。十二年，從平章阿里海牙攻拔岳州，取沙市。至江陵，宋安撫使高達城守拒戰，和尚直抵城下，諭以禍福，達遂開門出降，以功陞行省郎中。從國兵圍潭州，潭守臣李芾堅守，攻之三月不下。十三年，城破，芾死。諸將利於虜略，欲屠其城，和尚宣言曰：「拒我師者，宋將耳。其民何罪。既受其降，即是吾民，殺之何忍。且今列城多未附，降而殺之，是堅其效死之心也。」左丞崔斌曰：「郎中言是。」平章阿里海牙意亦與合，遂從之。一城之人，賴以全活。由是湖南諸郡，聞風皆下。世祖聞之，賞賜加厚，改行省斷事官。

徇地廣西，督前軍攻破靜江，遂兼行宣撫事。廣西平，授太中大夫、常德路達魯花赤，以治最聞，擢嶺南廣西道提刑按察使。時阿里海牙恃功頗驕恣，和尚劾奏不少貸。遷江南浙西道提刑按察使。浙西，宋故都，民衆事繁，在職惟務鎮靜，人服其知大體。卒于官，年四十九。贈宣忠守正功臣、銀青榮祿大夫、司徒、上柱國，追封沇國公，諡莊肅。子千奴。

千奴以御史大夫月魯那延薦，入見大安閣，世祖念其功臣子，即以其父官授之，拜武德將軍、江南浙西道提刑按察使。時江浙行中書省、行御史臺皆治杭，千奴上言：「行省專控江浙，在杭為宜。行臺緫鎮江南，不宜偏在杭。且兩大府並立，勢偪則事窒，情通則威褻，盍移行臺於要便之所。」後數年，遂移行臺於江東。遷山南湖北道提刑按察使。

二十六年，加明威將軍，遷淮西江北道提刑按察使。時桑哥秉政擅權，勢焰熏灼，人莫敢言。千奴乘間入朝，見帝於柳林，極陳其罪狀，帝為之改容。未幾，桑哥伏誅，又上言其黨猶布中外，宜早處分。改立肅政廉訪司，進廣威將軍，授江北淮東道肅政廉訪使。

三十一年，遷江東建康道肅政廉訪使，丁祖母憂，服闋。東平、大名諸路有諸王牧馬草地，與民田相間，互相侵冒，有司視強弱為予奪，連歲爭訟不能定。乃命起千奴治之，其訟遂息。

大德二年，授太中大夫、建康路緫管，未行，奉詔使淮東、西問民疾苦，察官吏能否。千奴勤于咨訪，興利除害，還奏軍民便宜三十事，多見采用。歷江西湖東、江南湖北兩道廉訪使。時中書平章伯顏等固位日久，黨與衆盛，所任之人，徇情弄法，綱紀漸壞。千奴摭其實，上于憲臺以聞，伯顏等皆被黜。前後七持憲節，剛正不撓，聞朝廷事有不便，必上章極論，未嘗以內外為嫌。

七年，授嘉議大夫、大都路緫管，兼大興府尹。馭吏治民有方，以暇日正街衢，表里巷，國學興工，尤盡其力。俄進通議大夫、同僉樞密院事。上疏言：「蒙古軍在山東、河南者，往戍甘肅，跋涉萬里，裝橐鞍馬之資，皆其自辦，每行必鬻田產，甚則賣妻子。戍者未歸，代者當發，前後相仍，困苦日甚。今邊陲無事，而虛殫兵力，誠為非計，請以近甘肅之兵戍之。而山東、河南前戍者，官為出錢，贖其田產妻子，庶使少有瘳也。」詔從之。未幾，遷參議中書省事，贊決機務，精練明敏。凡干祿之人由他道進者，一切不用，時論翕然稱焉。

成宗崩，迎仁宗於潛邸，奉武宗即位，危疑之際，彌綸補益之功為多。拜榮祿大夫、平章政事、商議樞密院事、左翼萬戶府達魯花赤，提調屯田事。賜玉帶。

延祐五年，乞致仕，帝憫其衰老，從其請，仍給半俸終其身。退居濮上，築先聖宴居祠堂於歷山之下，聚書萬卷，延名師教其鄉里子弟，出私田百畝以給養之。有司以聞，賜額歷山書院。家居七年而卒，年七十一。贈推忠輔治功臣、光祿大夫、河南江北等處行中書省平章政事、上柱國，追封衛國公，諡景憲。

子龍寶，監察御史；壽童，洪澤屯萬戶，早卒；不蘭奚，南臺御史；觀音保，襲洪澤屯萬戶；孛顏忽都，起進士知鄭州，以治行第一，入為翰林國史院經歷。

劉容
劉容字仲寬，其先西寧青海人。高祖阿華，西夏主尚食。西夏平，徙西寧民於雲京。容父海川，在徙中，後遂為雲京人。

容幼穎悟，稍長，喜讀書。其俗素尚武，容亦善騎射，然弗之好也。中統初，以國師薦，入侍皇太子於東宮，命專掌庫藏。每退直，即詣國子祭酒許衡，衡亦與進之。至元七年，世祖駐蹕鎮海，聞容知吏事，召至，命權中書省掾。事畢復前職，以忠直稱。

十五年，奉旨使江西，撫慰新附之民。或勸其頗受送遺，歸賂權貴人，可立致榮寵，容曰：「剝民以自利，吾心何安。」使還，惟載書籍數車，獻之皇太子。忌嫉者從而讒之，由是稍疏容，然容亦終不辯。會立詹事院，容上言曰：「太子天下本，苟不得端人正士左右輔翼之，使傾邪側媚之徒進，必有損令德。」聞者是之。俄命為太子司議，改祕書監。

未幾，出為廣平路緫管。富民有同姓爭財產者，訟連年不決，容至，取籍考二人父祖名字，得其實，立斷之，爭者遂服。皇子雲南王至汴，其達魯花赤某欲厚斂，以通賄于王，容請自往，乃減其費。後以疾卒於官，年五十二。

迦魯納荅思

迦魯納荅思，畏吾兒人，通天竺教及諸國語。翰林學士承旨安藏扎牙荅思薦於世祖，召入朝，命與國師講法。國師西番人，言語不相通。帝因命迦魯納荅思從國師習其法，及言與字，期年皆通。以畏吾字譯西天、西番經論，既成，進其書，帝命鋟版，賜諸王大臣。西南小國星哈剌的威二十餘種來朝，迦魯納荅思於帝前敷奏其表章，諸國驚服。

朝議興兵討暹國、羅斛、馬八兒、俱藍、蘇木都剌諸國，迦魯納荅思奏：「此皆蕞爾之國，縱得之，何益？興兵徒殘民命，莫若遣使諭以禍福，不服而攻，未晚也。」帝納其言。命岳剌也奴、帖滅等往使，降者二十餘國。

至元二十四年，丞相桑哥奏為翰林學士，帝曰：「迦魯納荅思之官，非汝所當奏也。」既而擢翰林學士承旨、中奉大夫，遣侍成宗於潛邸，且俾以節飲致戒。成宗即位，思其忠，遷榮祿大夫、大司徒；憐其老，命乘車入殿。仁宗即位，廷議汰冗官，獨迦魯納荅思為司徒如故，仍加開府儀同三司，賜玉鞍一。是年八月卒。

闊里吉思
闊里吉思，蒙古按赤歹氏。曾祖八思不花，從攻乃蠻、欽察、兀羅思、馬扎兒、回回諸國，常為先鋒破敵，太祖嘉之，賜以虎符。及諭降豐州、雲州，擢充宣撫使。祖忽押忽辛襲職，佩虎符。憲宗嘗語之曰：「汝所佩金符舊矣，何以旌世功。」命改製，以賜之。中統三年，改河中府達魯花赤，卒。父藥失謀，擢襄陽統軍司經歷，改宿州達魯花赤，皆不拜。樞密副使孛羅、御史中丞木八剌引見世祖，奏曰：「此忽押忽辛子也，乞以其祖父虎符授之。」擢中順大夫、金剛臺達魯花赤，繼改光州。屢遷安東州、河中府及溫州、潞州，以建康路達魯花赤致仕。

闊里吉思初以宿衛，充博兒赤。至元二十五年，擢朝列大夫、司農少卿，賜金束帶。遷中議大夫、司農卿。陞資善大夫、司農卿。拜榮祿大夫、行湖廣平章，將兵討海南生黎諸峒寨。又明年，平之。師還，徵入見，賜玉束帶、金銀、幣帛、弓矢、甲冑，及寶鈔、鞍勒，得旨還鎮。

成宗即位，入見，賜海東青鶻、白鶻各一，及衣服有差。大德二年，改福建行省平章。未幾，以福建隸江浙，改福建道宣慰使、都元帥。陞征東省平章政事。高麗刑政無節，官冗民稀，闊里吉思因悉加裁正以聞。有旨，徵入見，俾條析便民事宜。大德五年，復拜湖廣平章，踰年，改陝西，以目疾還京師。加官至金紫光祿大夫、雲南諸路行中書省左丞相，卒年六十六。

子完澤，湖廣右丞，征廣西賊，卒于軍。

小雲石脫忽憐八丹附

小雲石脫忽憐，畏吾人，仕其國為吾魯愛兀赤，猶華言大臣也。太祖時，與其父來歸。從征回回國還，事睿宗於潛邸。真定，睿宗分地，以為本路斷事官。

子八丹，事世祖為寶兒赤，鷹房萬戶。從征哈剌張有功，賜男女各一人、金一鋌，及銀甕等物。征阿里不哥，戰於昔門禿，日三合，殺獲甚衆，賜金一鋌。後以鷹房萬戶從裕宗北征，至鎮海你里溫，賜銀椅及鈔一萬五千貫，命歸守真定。

未幾，命行省揚州，八丹辭曰：「臣自幼未嘗去陛下，願留侍左右。」改隆興府達魯花赤，遙授中書右丞，諭之曰：「是朕舊所居，汝往居之。」八丹又辭，帝不允。居三年，海都叛，奉旨從甘麻剌太子往征之，師還，以功賜金一鋌。卒贈銀青榮祿大夫、司徒。

子阿里，鷹房千戶；石得，安西王相府官；德眼，汝定府達魯花赤；阿散，甘肅行省平章政事；臘真，由會同館使同知通政院，有政蹟，官至榮祿大夫、中書省平章政事，兼翰林學士承旨、通政院使，卒。子察乃，金紫光祿大夫、中書省平章政事。察乃子十人：老章，知樞密院事；撒馬篤，中書省參知政事。

斡羅思
斡羅思，康里氏。曾祖哈失伯要，國初款附，為莊聖太后宮牧官。祖海都，從憲宗征釣魚山，歿于陣。父明里帖木兒，世祖時為必闍赤，後為太府少監。

斡羅思，至元十九年為內府必闍赤。二十一年，拜監察御史。遷雲南行省理問，領雲南王府事。後以忤桑哥被譖，籍其家，唯金玉帶各一、黃金五十兩，皆上所賜者。乃以公用係官孳畜，加之罪，帝曰：「口腹之事，其寢之。」二十六年，置八番羅甸宣慰司，進嘉議大夫、宣慰使。時諸蠻叛服不常，斡羅思平之，乃立安撫等司以守焉。二十八年，平楊都要等。九月，進中奉大夫，錫虎符。明年，為八番順元等處宣慰使、都元帥，賜三珠虎符。

大德六年，授通奉大夫、羅羅思宣慰使，兼管軍萬戶。進正奉大夫。武宗立，召還，授資善大夫、中書左丞，領武衛親軍都指揮使，大都屯田府事。尋進榮祿大夫、中書右丞，兼翰林國史承旨，仍領武衛屯田。屢奉旨賜貲產第宅，固辭。遷四川行省平章政事。至大二年，召還，以瘴癘卧病不起。皇慶二年卒，年五十有六。贈光祿大夫、益國公。

子博羅普化，初直宿衛，為速古兒赤。至大元年，為翰林侍講學士，以父疾歸侍。延祐四年，復入侍為速古兒赤扎撒孫。至治元年，為速古兒赤五十人之長，兼領皇后宮寶兒赤。二年，襲授河南府同知。子察罕不花，領其所掌宿衛。天曆元年，見文宗于汴，入直宿衛，為溫都赤。拜監察御史，繼遷御史臺經歷、中書右司郎中。授中憲大夫、隆禧緫管府副達魯花赤。

朶羅台
朶羅台，唐兀氏。祖小丑，太祖既定西夏，括諸色人匠，小丑以業弓進，賜名怯延兀蘭，命為怯憐口行營弓匠百戶，徙居和林，卒。父塔兒忽台襲職。阿里不哥叛，塔兒忽台從戰于失畝里禿之地，死之。

朶羅台從萬戶也速兒、玉哇赤等累戰有功，授前衛親軍百戶。積官昭信校尉、芍陂屯田千戶所達魯花赤，後以疾退。

朶羅台之弟闊闊出，亦業弓，嘗獻所造弓，帝稱善，問其父何名，闊闊出對曰：「塔兒忽台，臣之父也。」帝見其狀貌魁偉，且問其能射乎？左右對曰：「能。」試之，果然，遂命為近侍。明年，武備寺臣復以其弓獻，且奏用之。帝曰：「孔子言三綱五常。人能自治，而後能治人；能齊家，而後能治國。汝可以此言諭之，而後用之。」俄擢為大同路廣勝庫達魯花赤。廣勝者，貯兵器之所。時緫管唐兀海牙以庫作公署，置甲仗於虛廩中，多被蟲鼠之害，闊闊出言於帝，復之，且責其償兵器之既壞者。使者薛綽不花、納速魯丁以檄取鷹房軍衣甲弓矢若干，闊闊出責其入文書，領去。時憲副速魯蠻令毋入文書，且命有司封鑰其庫，將點視之，闊闊出不從。事聞，帝命笞速魯蠻，罷之。

大德元年，陞大同路武州達魯花赤，兼管本州諸軍奧魯勸農事。又監建州、利州，改僉四川道廉訪司事，拜監察御史，累官中大夫、大寧路緫管，卒于官。

朶羅台之子脫歡，初直宿衛，歷御史臺譯史，拜監察御史。遷四川行省左右司員外郎、四川廉訪司僉事、樞密院都事，陞斷事官。其在四川時，嘗上疏曰：「內外修寺，雖支官錢，而一椽一瓦，皆勞民力，百姓嗟怨，感傷和氣。宜且停罷，仍減省供佛飯僧之費，以紓國用。如此則上應天心，下合民志，不求福而福自至矣。回回戶計，多富商大賈，宜與軍民一體應役，如此則賦役均矣。為國以善為寶，凡子女、玉帛、羽毛、齒革、珍禽、奇獸之類，皆喪德喪志之具。今後回回諸色人等，不許齎寶中賣，以虛國用，違者罪而沒之。如此則富商大賈無所施其奸偽，而國用有畜積矣。」其辭懇直剴切，當時稱之。

也先不花
也先不花，蒙古怯烈氏。祖曰昔剌斡忽勒，兄弟四人，長曰脫不花，次曰怯烈哥，季曰哈剌阿忽剌。方太祖微時，怯烈哥已深自結納，後兄弟四人皆率部屬來歸。太祖以舊好，遇之特異他族，命為必闍赤長，朝會燕饗，使居上列。昔剌斡忽勒早世，其子孛魯歡幼事睿宗，入宿衛。憲宗即位，與蒙哥撒兒密贊謀議，拜中書右丞相，遂專國政。賜真定之束鹿為其食邑。至元元年，以黨附阿里不哥論罪伏誅。子四人：長曰也先不花；次曰木八剌，初立御史臺，為中丞；次曰荅失蠻，累官至銀青榮祿大夫；次曰不花帖木兒，拜榮祿大夫、四川省平章政事。

也先不花初世其職，為必闍赤長。裕宗封燕王，世祖命也先不花為之傅，且謂之曰：「也先不花，吾舊臣子孫，端方明信，閑習典故，爾每事問之，必不使爾為不善也。」

二十三年，拜上柱國、光祿大夫、雲南諸路行中書省平章政事。時阿郎、可馬丁諸種僰夷為變，討平之。遂立登雲等路、府、州、縣六十餘所，得戶二十餘萬，官其酋長，定其貢稅，邊境以寧。

大德二年，遷湖廣行省平章。為政不怒而威，不察而明。大事集議，衆論不齊，徐決一言，切中事理，咸出人意表。會汴梁行省有妖獄，飛語連湖廣平章政事劉國傑、右丞燕公楠，朝廷驛召二人者入。二人與也先不花嘗有違言，也先不花急遣使附奏，明其無他，二人皆得釋。八年，遷平章河南行省，河決落黎堤，勢甚危，督有司先士卒以備之，汴以無患。九年，進拜上柱國、銀青榮祿大夫、湖廣等處行中書省左丞相，賞賜無虛月，方面以安。至大二年卒。天曆二年，贈推忠守正佐運翊戴功臣、太師、開府儀同三司、上柱國、恒陽王，諡文貞。子五人：曰亦憐真，曰禿魯，曰荅思，曰怯烈，曰按攤。

亦憐真，事裕宗於東宮，為家令。累拜銀青榮祿大夫、湖南等處行中書省左丞相。延祐元年卒。天曆元年，贈推誠輔治宣化保德功臣、太傅、開府儀同三司、上柱國，追封武昌王，諡忠定。

禿魯，歷事四朝，起家宗正府也可扎魯花赤，拜開府儀同三司、中書右丞相、御史大夫、太傅、錄軍國重事，薨。天曆二年，贈懷忠秉義昭宣弼亮功臣、太師、開府儀同三司、上柱國，追封廣陽王。

荅思，仕至資德大夫、湖南宣慰使。怯烈，仕至中政使。

按攤，事成宗，襲長宿衛，有旨給七乘傳使，往侍其父也先不花于湖廣。諸道憲司以按攤孝行聞，拜中奉大夫、海北海南道宣慰使、都元帥。海康與安南、占城諸夷接境，海島生黎叛服不常，按攤威望素著，夷人帖服，生黎王高等二十餘洞，皆願輸貢稅。在鎮期年，以省親辭去。至大二年，拜資德大夫、中書右丞，行浙東道宣慰使司都元帥。未幾，奔父喪于武昌，以哀毀致疾卒。天曆二年，贈秉義效忠著節佐治功臣、太保、開府儀同三司、上柱國，追封特進趙國公、中書左丞相，諡貞孝。

子阿榮，由宿衛起家，湖南道宣慰副使，歷拜奎章閣大學士、榮祿大夫、太禧宗禋院使、都典制神御殿事。


Chinese text: This work was published before January 1, 1923, and is in the
public domain worldwide because the author died at least 100 years ago.
