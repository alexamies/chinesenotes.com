延祐元年春正月丁亥，授中書右丞劉正平章政事、商議中書省事。丙申，除四川酒禁。興元、鳳翔、涇州、邠州歲荒，禁酒。庚子，敕各省平章為首者及漢人省臣一員，專意訪求遺逸，茍得其人，先以名聞，而後致之。以江浙行中書省左丞高昉為中書參知政事。丁未，詔改元延祐。釋天下流以下罪囚，免上都、大都差稅二年，其餘被災曾經賑濟人戶，免差稅一年。庚戌，中書省臣禿忽魯等以災變乞罷免，不允。

二月庚申，立印經提舉司。戊辰，大寧路地震。癸酉，熒惑犯東井。甲戌，以侍御史趙世延為中書參知政事。詔免蒙古地差稅二年，商賈勿免。己卯，給鈔六千三百錠，賑濟良鄉諸驛。壬午，以合散為中書右丞相、監修國史。癸未，以中書參政高昉為集賢學士。

三月壬辰，太陰掩熒惑。賜諸王塔失蒙古鈔千錠、衣二襲。戊戌，真定、保定、河間民饑，給糧兩月。己亥，白暈亙天，連環貫日。癸卯，暹國王遣其臣愛耽入貢。改南劍路曰延平，劍浦縣曰南平。乙巳，以僧人作佛事，擇釋獄囚，命中書審察。丙午，封阿魯禿為趙王。戊申，車駕幸上都。己酉，敕：「奸民宮其子為閹宦，謀避徭役者，罪之。」辛亥，命參知政事趙世延綱領國子學。癸丑，中書平章政事察罕致仕。晉寧民侯喜兒昆弟五人，並坐法當死，帝嘆曰：「彼一家不幸而有是事，其擇情輕者一人杖之，俾養父母，毋絕其祀。」

閏三月甲寅朔，敕減樞密知院冗員。辛酉，太陰犯輿鬼。罷咒僧月給俸。遣人視大都至上都駐蹕之地，有侵民田者，計畝給直。丙寅，太陰犯太微東垣。丁丑，畿內及諸衛屯軍饑，賑鈔七千五百錠。汴梁、濟寧、東昌等路，隴州、開州，青城、齊東、渭源、東明、長垣等縣，隕霜殺桑果禾苗，歸州告饑，出糧減價賑糶。馬八兒國主昔剌木丁遣其臣愛思丁貢方物。

夏四月甲申朔，大寧路地震，有聲如雷。丁亥，敕儲稱海、五河屯田粟，以備賑濟。太常寺臣請立北郊，不允。升延慶寺秩正二品。西番諸驛貧乏，給鈔萬錠。曲魯部畜牧斃耗，賑鈔八百七十三錠。己丑，廢真陽、含光二縣，入英德州。壬辰，諸王脫脫薨，以月思別襲位。己酉，敕：「郡縣官勤職者，加賜幣帛。」以鐵木叠兒錄軍國重事，監修國史。立回回國子監。帝以《資治通鑒》載前代興亡治亂，命集賢學士忽都魯都兒迷失及李孟擇其切要者譯寫以進。武昌路饑，命發米減價賑糶。

五月甲寅朔，賜營王也先鐵木兒鈔萬錠。戊午，辰星犯輿鬼。丁卯，賜李孟孝感縣地二十八頃。禁諸王支屬徑取分地租賦擾民。敕嶺北行省瘞陣沒遺骼。乙亥，賑怯魯連地貧乏者米三千石。丁丑，徙滄州治於長蘆鎮。戊寅，京兆為故儒臣許衡立魯齋書院，降璽書旌之。庚辰，盧陽、麻陽二縣以土賊作耗，蠲其地稅賦。營王也先鐵木兒支屬貧乏，賑糧兩月。武陵縣霖雨，水溢，溺死居民，漂沒廬舍禾稼，潭州、漢陽、思州民饑，並發廩減價糶賑之。膚施縣大風、雹，損禾並傷人畜。六月戊子，敕：「內侍今後止授中官，勿畀文階。」置雲南行省儒學提舉司。封河南省丞相卜憐吉帶為河南王。壬辰，增置畿內州縣同知、主簿各一員。諸王察八兒屬戶匱乏，給糧一歲，仍俾屯田以自贍。發軍增墾河南芍陂等處屯田。乙未，熒惑犯右執法。戊申，增置兩浙鹽運司判官一員。甲辰，拘河西僧免輸租賦璽書。敕：「諸王、戚裏入覲者，趁夏時芻牧至上都，毋輒入京師，有事則遣使奏稟。」衡州、郴州、興國、永州路、耒陽州饑，發廩減價賑糶。宣平、仁壽、白登縣雹損稼，傷人畜。

秋七月乙卯，答即乃所部匱乏，戶給糧二石。庚午，命中書省臣議復封贈，賜晉王也孫鐵木兒部鈔十萬錠。詔開下番市舶之禁。賜衛王阿木哥等鈔七千錠。乙亥，會福院越制奏旨除官，敕自今舉人，聽中書可否以聞。申飭私鹽之禁。沅陵、盧溪二縣水，武清縣渾河堤決，淹沒民田，發廩賑之。

八月戊子，車駕至大都。癸卯，升太常寺為太常禮儀院，秩正二品。丁未，冀寧、汴梁及武安、涉縣地震，壞官民廬舍，武安死者十四人，涉縣三百二十六人。臺州、岳州、武岡、常德、道州等路水，發廩減價賑糶。九月壬戌，改提點教坊司事為大使。己巳，復以鐵木叠兒為右丞相，合散為左丞相。罷陜西諸道行御史臺，降儀鳳卿為儀鳳大使。肇慶、武昌、建德、建康、南康、江州、袁州、建昌、贛州、杭州、撫州、安豐等路水，發廩減價賑糶。

冬十月癸巳，升潁州萬戶府為中萬戶府。乙未，敕：「吏人轉官，止從七品，在選者降等註授。」申飭內侍及諸司隔越中書奏請之禁。敕：「下番商販須江浙省給牒以往，歸則征稅如制，私往者沒其物。」遣官括淮民所佃閑田不輸稅者。丙申，復甘肅屯田，置沙瓜等處屯儲總管萬戶府，秩正三品。乙巳，置恩平王塔思不花傅二人。庚戌，辰星犯東咸。監察御史言：「乞命樞密院設法教練士卒，應軍官襲職者，試以武事而後任之。」制曰：「可。」遣張驢經理江南田糧。

十一月壬子，升司天臺為司天監，秩正三品，賜銀印。乙卯，改大同侍衛親軍都指揮使司為中都威衛使司。置保安軍於麻陽縣以禦徭蠻。戊辰，以通政院使蕭拜住為中書右丞。辛未，以翰林學士承旨答失蠻知樞密院事。癸酉，敕：「吏人賊行者黥其面。」大寧路地震，有聲如雷。戊寅，鐵木叠兒言：「比者僚屬及六部諸臣，皆晚至早退，政務廢弛。今後有如此者，視其輕重杖責之。臣或自惰，亦令諸人陳奏。」帝曰：「如更不悛，則罷不敘。」以前中書右丞相禿忽魯知樞密院事。靜安路饑，發糧賑之。詔檢核浙西、江東、江西田稅。

十二月壬午，汴梁、南陽、歸德、汝寧、淮安水，敕禁釀酒，量加賑恤。癸未，賑諸王鐵木兒不花部米五千石，禿滿部二千石。辛卯，禁諸王、駙馬、權勢之人增價鬻鹽。壬辰，詔定官員士庶衣服車輿制度。甲午，太陰犯輿鬼。己亥，敕中書省定議孔子五十三代孫當襲封衍聖公者以名聞。庚子，遣官浚楊州、淮安等處運河，以翰林學士承旨李孟復為中書平章政事。癸卯，太陰犯房。甲辰，太陰犯天江。乙巳，敕經界諸衛屯田。沔陽、歸德、汝寧、安豐等處饑，發米賑之。

二年春正月乙卯，歲星犯輿鬼。戊午，懷孟、衛輝等處饑，發米賑之。己未，太白晝見。癸亥，太陰犯軒轅。丙寅，霖雨壞渾河堤堰，沒民田，發卒補之。禁民煉鐵。發卒浚漷州漕河。丁卯，太陰犯進賢。戊辰，晉寧等處民饑，給鈔賑之。己巳，置大聖壽萬安寺都總管府，秩正三品。庚午，立行用庫於江陰州。敕以江南行臺贓罰鈔賑恤饑民。乙亥，詔遣宣撫使分十二道問民疾苦，黜陟官吏，並給銀印。命中書省臣分領庶務。禁南人典質妻子販買為驅。御史臺臣言：「比年地震水旱，民流盜起，皆風憲顧忌失於糾察，宰臣燮理有所未至，或近侍蒙蔽，賞罰失當，或獄有冤濫，賦役繁重，以致乖和。宜與老成共議所由。」詔明言其事當行者以聞。諸王脫列鐵木兒部闕食，以鈔七千五百錠給之。益都、般陽、晉寧民饑，給鈔、米賑之。

二月己卯朔，會試進士。戊子，太白晝見。癸巳，太白經天。甲午，詔禁民轉鬻養子。丙申，賜諸王納忽答兒金五十兩、銀二百五十兩、鈔五百錠。庚子，詔以公哥羅古羅思監藏班藏卜為帝師，賜玉印，仍詔天下。壬寅，雲南王老的來朝。辰、沅洞蠻吳千道為寇，敕調兵捕之。乙巳，賜諸王月魯鐵木兒鈔萬錠。丙午，太白經天。是月，晉寧、宣德等處饑，給米、鈔賑之。真州揚子縣火，發米減價賑糶。

三月乙卯，廷試進士，賜護都沓兒、張起巖等五十六人及第、出身有差。丙辰，太陰色赤如赭。庚午，帝率諸王、百官奉玉冊、玉寶，加上皇太后尊號，詔天下蠲逋欠稅課。丁丑，以中書平章張驢為江浙行省平章政事。

夏四月戊寅朔，日有食之。辛巳，賜進士恩榮宴於翰林院。癸巳，敕亦思丹等部出征軍，有後期及逃還者，並斬以徇。甲午，諭晉王也孫鐵木兒，以先朝所賜惠州銀礦洞歸還有司。庚子，太陰犯壘壁陣。辛丑，賜會試下第舉人七十以上從七流官致仕，六十以上府、州教授，余並授山長、學正，後勿援例。敕諸王分地仍以流官為達魯花赤，各位所辟為副達魯花赤。命李孟等類集累朝條格，俟成書，聞奏頒行。立規運提點所，秩五品，置官四員；廣貯庫，秩七品，置官三員；並隸壽福院。乙巳，車駕幸上都。宣徽院以供尚膳，遣人獵於歸德，敕以其擾民，特罷之。加授特進上卿、玄教大宗師張留孫開府儀同三司。丙午，封諸王察八兒為汝寧王。潭州、江州、建昌、沅州饑，發廩賑糶。

五月戊申朔，改給各道廉訪司銀印，復立陜西諸道行御史臺。貴赤張小廝等招戶六千，勒還民籍。御史中丞王毅乞歸養親，不許。庚申，賜公主燕海牙鈔千錠。辛酉，太陰犯天江。乙丑，秦州成紀縣山移。是夜，疾風電雹，北山南移至夕河川，次日再移，平地突出土阜，高者二三丈，陷沒民居。敕遣官核驗賑恤。庚午，太白晝見。立海西、遼東鷹坊萬戶府，隸中政院。壬申，諸王撒都失裏薨。甲戌，日赤如赭。加授宦者中尚卿續元暉昭文館大學士。乙亥，日赤如赭。是月，發粟三百石，賑諸王按鐵木兒等部貧民。奉元、龍興、吉安、南康、臨江、袁州、撫州、江州、建昌、贛州、南安、梅州、辰州、興國、潭州、岳州、常德、武昌等路，南豐州、澧州等處饑，並發廩賑糶。六月辛巳，察罕腦兒諸驛乏食，給糧賑之。甲申，太白晝見，是夜太陰犯平道。乙未，徙陜西肅政廉訪司於鳳翔。戊戌，豳王南忽裏等部困乏，給鈔俾買馬羊以濟之。河決鄭州。己亥，置汝寧王察八兒王傅官。辛丑，以濟寧、益都亢旱，汰省宿衛士芻粟。癸卯，太白犯東井。丙午，辰星犯輿鬼。緬國主遣其子脫剌合等來貢方物。

秋七月庚戌，增興和路治中一員。戊申，賜宣寧王鐵木兒不花及其二弟鈔萬錠，並玉具、鞍勒、幣帛。壬子，增尚舍寺官六員為八員，雲需總管府增同知二員。癸丑，復賜晉王也孫鐵木兒惠州銀鐵洞。甲寅，置諸王斡羅溫孫王傅官四員，復陳州商水鎮為南頓縣，省兩淮屯田總管府官四員，並提領所入提舉司，改只合赤八剌合孫總管府為尚供府。乙卯，贛州土賊蔡五九聚眾作亂，敕遣兵捕之。敕阿速衛戶貧乏者，給牛、種、耕具，於連怯烈地屯田。甲子，江南湖廣道奉使溫迪罕言：「廉訪司公田多取民租，宜復舊制。」從之。乙丑，升崇福院秩正二品。癸酉，賜衛王阿木哥鈔萬錠。命鐵木叠兒總宣政院事，詔諭中外。是月，畿內大雨，漷州、昌平、香河、寶坻等縣水，沒民田廬；潭州、全州、永州路、茶陵州霖雨，江漲，沒田稼，出米減價賑糶。

八月丙戌，贛州賊蔡五九陷汀州寧化縣，僭稱王號，詔遣江浙行省平章張驢等率兵討之。己丑，車駕至自上都。乙未，臺臣言：「蔡五九之變，皆由昵匝馬丁經理田糧，與郡縣橫加酷暴，逼抑至此。新豐一縣，撤民廬千九百區，夷墓揚骨，虛張頃畝，流毒居民，乞罷經理及冒括田租。」制曰：「可。」庚子，改遼陽省泰州為泰寧府。壬寅，增國子生百員，歲貢伴讀四員。詔江浙行省印《農桑輯要》萬部，頒降有司遵守勸課。旌表貴州達魯花赤相元孫妻脫脫真死節，仍俾樹碑任所。九月丁未，張驢以括田逼死九人，敕吏部尚書王居仁等鞫之。己酉，太陰犯房。甲寅，日色如赭。辛酉，太白犯左執法。壬戌，蔡五九眾潰伏誅，余黨悉平，敕賞軍士討捕功，並官其死事者子孫。己巳，徙典尤倉於赤斤之地。賜諸王別鐵木兒永昌路及西涼州田租。

冬十月丙子朔，客星見太微垣。丁丑，封脫火赤為威寧郡王，賜金印，忽兒赤鐵木兒不花為趙國公。庚辰，以淮西廉訪使郭貫為中書參知政事。壬午，有事於太廟。給雲南廉訪司公田。乙未，升同知樞密院事鐵木兒脫知樞密院事。授白雲宗主沈明仁榮祿大夫、司空。丁酉，加授鐵木叠兒太師。癸卯，八百媳婦蠻遣使獻馴象二，賜以幣帛。

十一月丙午，客星變為彗，犯紫微垣，歷軫至壁十五宿，明年二月庚寅乃滅。辛未，以星變赦天下，減免各路差稅有差。甲戌，封和世束為周王，賜金印。左丞相合散等言：「彗星之異，由臣等不才所致，願避賢路。」帝曰：「此朕之愆，豈卿等所致？其復乃職，茍政有過差，勿憚於改。凡可以安百姓者，當悉言之，庶上下交修，天變可弭也。」十二月戊寅，賜雲南行省參政汪長安虎符，預軍政。庚寅，增置平江路行用庫。癸巳，給鈔買羊馬，賑北邊諸軍。命省臣定擬封贈通例，俾高下適宜以聞。旌表汀州寧化縣民賴祿孫孝行。

三年春正月乙巳，漢陽路饑，出米賑之。特授昔寶赤八剌合孫達魯花赤脫歡金紫光祿大夫、太尉，仍給印。丙午，封前中書左丞相忽魯答兒壽國公，增置晉王部斷事官四員，都水太監二員，省卿一員。以真定、保定薦饑，禁畋獵。改直沽為海津鎮。辛酉，升同知樞密院事買閭知院事。壬戌，賜上都開元寺江浙田二百頃，華嚴寺百頃，賜趙王阿魯禿部鈔二萬錠。

二月丁丑，調海口屯儲漢軍千人，隸臨清運糧萬戶府，以供轉漕，給鈔二千錠。戊寅，命湖廣行省諭安南，歸占城國主。置安遠王醜漢王傅。河間、濟南、濱棣等處饑，給糧兩月。

三月辛亥，特授高麗王世子王暠開府儀同三司、沈王，加授將作院使呂天麟大司徒。甲寅，敕蕭拜住及陜西、四川省臣各一員護送周王之雲南，置周王常侍府，秩正二品，設常侍七員，中尉四員，諮議、記室各二員。置打捕鷹坊民匠總管府，設官六員，斷事官八員；延福司、飲膳署官各六員；並隸周王常侍府。辛酉，升太史院秩正二品。癸亥，車駕幸上都。壬申，鷹坊孛羅等擾民於大同，敕拘還所奉璽書。禁天下春時畋獵。

夏四月癸酉朔，賜皇姊大長公主鈔五千錠、幣帛二百匹。河南流民群聚渡江，所過擾害，命行臺、廉訪司以見貯贓鈔賑之。橫州徭蠻為寇，命湖廣省發兵討捕。壬午，諭中書省，歲給衛王阿木哥鈔萬錠。敕衛輝、昌平守臣修殷比幹、唐狄仁傑祠，歲時致祭。戊子，升印經提舉司為廣福監。己丑，升會福院秩正二品。癸巳，賜安遠王醜漢金各五百雨、鈔千錠、幣帛二十匹。己亥，增置周王斷事官二員。以淮東廉訪司僉事苗好謙善課民農桑，賜衣一襲。庚子，以上都留守憨剌合兒知樞密院事，升殊祥院秩正二品。命中書省與御史臺、翰林、集賢院集議封贈通制，著為令。遼陽蓋州及南豐州饑，發廩賑之。

五月甲辰至戊申，日赤如赭。辛亥，以江西行省右丞相斡赤為大司徒。庚申，以大都留守伯鐵木兒為中書平章政事，升中書右丞蕭拜住為平章政事，左丞阿卜海牙為右丞，參政郭貫為左丞，參議不花為參知政事。庚午，置甘肅儒學提舉司、遼陽金銀鐵冶提舉司，秩並從五品。賜諸王叠裏哥兒不花等金三百五十兩、銀一千二百兩、鈔三千二百錠、幣帛有差。潭、永、寶慶、桂陽、澧、道、袁等路饑，發米賑糶。六月乙亥，制封孟軻父為邾國公，母為邾國宣獻夫人。改諸王功臣分地郡邑同知、縣丞為副達魯花赤，中、下縣及錄事司增置副達魯花赤一員。丙子，融、賓、柳州徭蠻叛，命湖廣行省遣官督兵捕之。丁丑，敕：「大辟罪，臨刑敢有橫加刲割者，以重罪論。凡鞫囚，非強盜毋加酷刑。」戊寅，吳王朵列納等部乏食，賑糧兩月。己卯，詔諭百司各勤其職，毋隳廢大政。甲申，給安遠王醜漢分樞密院印。丁亥，封床兀兒為句容郡王。丁酉，賜周王從衛鈔四十萬錠。河決汴梁，沒民居，遼陽之蓋州饑，並發糧賑之。

秋七月壬子，命御史大夫伯忽、脫歡答剌罕拯治臺綱，仍降詔宣諭中外。乙卯，封玉龍鐵木兒為保恩王，賜金印。辛酉，賜普慶寺益都田百七十頃。丙寅，復以燕鐵木兒知樞密院事。庚午，發高麗、女直、漢軍千五百人，於濱州、遼河、慶雲、趙州屯田。

八月癸酉，以兵部尚書乞塔為中書參知政事。己卯，車駕至自上都。戊戌，置織佛像工匠提調所，秩七品，設官二員。九月辛丑，復五條河屯田，以中書左丞郭貫為集賢大學士，集賢大學士王毅為中書左丞。庚戌，割上都宣德府奉聖州懷來、縉山二縣隸大都路，改縉山縣為龍慶州，帝生是縣，特命改焉。癸丑，太白晝見。己未，冀寧、晉寧路地震。丙寅，太白經天。

冬十月辛未，以江南行臺侍御史高昉為中書參知政事。壬申，有事於太廟。調四川軍二千人、雲南軍三千人烏蒙等處屯田，置總管萬戶府，秩正三品，設官四員，隸雲南省。壬午，河南路地震。甲申，太白犯鬥。庚寅，敕五臺靈鷲寺置鐵冶提舉司。乙未，賜豳王南忽裏部鈔四萬錠。丁酉，修甘州城。申禁民有父在者，不得私貸人錢及鬻墓木。甘州、肅州等路饑，免田租。

十一月壬寅，命監察御史監治嶺北鉤校錢糧，半歲更代。大萬寧寺住持僧米普雲濟以所佩國公印移文有司，紊亂官政，敕禁止之。乙巳，增集寧、砂井、凈州路同知、府判、提控、案牘各一員。乙卯，改舊運糧提舉司為大都陸運提舉司，新運糧提舉司為京畿運糧提舉司，澧州路安撫司為安定軍民府。

十二月庚午，以知樞密院事禿忽魯為陜西行省左丞相。壬午，授嗣漢三十九代天師張嗣成太玄輔化體仁應道大真人，主領三山符箓，掌江南道教事。丁亥，立皇子碩德八剌為皇太子，兼中書令、樞密使，授以金寶，告天地宗廟。升同知樞密院事床兀兒知樞密院事。諸王按灰部乏食，給米三千一百八十六石濟之。


Chinese text: This work was published before January 1, 1923, and is in the
public domain worldwide because the author died at least 100 years ago.
