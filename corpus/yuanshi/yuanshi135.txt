鐵哥朮
鐵哥朮，高昌人。世居五城，後徙京師。曾祖父達釋，有謀略，為國人所信服。太祖西征，高昌國主懼，以錦衣、白貂帽召達釋與謀。達釋知天命有歸，勸其主執贄稱臣，以安其國，由是號為尚書。太祖班師，諸王言於帝曰：「達釋之子野里朮驍勇善戰，所將部落又強大。聞其人每思率衆效順而未有機便，盍致之乎？」太祖是其議，即詔給驛馬五百，迎與俱來。既至，引見，甚器重之。丙午，太祖西征，野里朮別從親王按只台與敵戰有功，甚見親遇。王方以絳蓋障日而坐，及聞野里朮議事，喜見顏色，稱善久之，既退，撒其蓋送之十里。遂得兼長四環衛之必闍赤。壬辰，從國兵討金，以戰功最多，賞賚優渥。甲午，副忽都虎籍漢戶口，籌其賦役，分諸功臣以地，人服其敏。

鐵哥朮，野里朮長子也，尤沉鷙有才。嘗有擁兵叛者，鐵哥朮率族人與戰于魚兒濼。時軍興，簿檄繁急，鐵哥朮一以其國書識之，無遺失者，帝甚嘉焉。至元中，擢為棣州達魯花赤，遷德安府達魯花赤。適土人蔡知府者以衆叛，鐵哥朮率衆先登，冒矢石，身被數槍，猶戰不已，遂討平之。主將怒，將屠其城。鐵哥朮請曰：「叛者蔡知府數人而已，城中之人何預焉。盍誅其黨與而止，毋令濫及非辜。」主將嘉其誠懇，城遂得全。累官至嘉議大夫、婺州路達魯花赤，所在咸著政蹟。大德己亥卒，成宗敕其孫海壽載其柩歸葬京師，贈榮祿大夫、江浙行省平章政事、柱國，封雲國公，諡簡肅。

子四人：義堅亞禮，幼給事裕宗宮。至元十五年，為中書省宣使。嘗使河南，適汴、鄭大疫，義堅亞禮命所在村郭搆室廬，備醫藥，以畜病者，由是軍民全活者衆。遷直省舍人。承中書檄徵考上都儲偫，及還，帝賜錦衣貂裘一襲，以旌其能。出為湖州路達魯花赤，卒于官。月連朮，同知安陸府事。八扎，同知宣政院事。孫九人，海壽，義堅亞禮子也。由宿衛世祖朝累官至太中大夫、杭州路達魯花赤，招復流民有恩惠。卒，贈翰林直學士，封范陽郡侯，諡惠敏。

塔出
塔出，布兀剌子也。幼孤，長善騎射。至元元年，入侍世祖，占對多稱旨，賜以寶貨衣物。四年，給以察罕食邑賦稅之半，又還其所俘逋戶三十。七年，降金虎符，授昭勇大將軍、山東統軍使，鎮莒、密、膠、沂、郯、邳、宿、即墨等城，設方略，謹斥候，宋人不敢北嚮。九年，詔更統軍司為行樞密院，改僉樞密院事。數將兵攻下瀕淮堡柵，略地漣海，獲人畜萬計。宋人蔣德勝來降，塔出表言宜加賞賚以勸來者，於是賜黃金五十兩，白金倍之。

十年，改僉淮西等處行樞密院事，城正陽以扼淮海諸州兵。宋陳奕率安豐、廬、壽等州兵數撓其役，塔出選精銳日十數戰，奕遁去，卒城正陽。宋人復造戰艦於六安，欲攻正陽，塔出詢知之，率騎兵焚其艦。餽饟久不繼，出兵據險，潛取安豐麥以餉軍，宋兵壁橫河口，塔出將奇兵大破之。

十一年，朝議：「淮上諸郡，宋之北藩，城堅兵精，攻之不可猝下，徒老我師。宜先渡江翦其根本，留兵淮甸絕其救援，則長江可乘虛而渡也。」於是以塔出為鎮國上將軍、淮西行省參知政事，帥師攻安豐、廬、壽等州，俘生口萬餘來獻，賜蒲萄酒二壺，仍以曹州官園為第宅，給城南閑田為牧地。

宋夏貴帥舟師十萬圍正陽，決淮水灌城，幾陷，帝遣塔出往救之。道出潁州，遇宋兵攻潁，戍卒僅數百人，盛暑，塔出即發公庫弓矢，驅市人出戰，預度潁之北關攻易破，乃急徙民入城伏兵以待。是夜，宋人果焚北關，火光屬天，塔出率衆從暗中射之，矢下如雨，宋軍退走至沙河，大破之，溺死者不可勝計。明日，長驅直走正陽，時方霖雨，突圍入城，遂堅壁不出。俄復開霽，與右丞阿塔海分帥銳師以出，渡淮至中流，皆殊死戰，宋軍大潰，追數十里，斬首數千級，奪戰艦五百餘艘，遂解正陽之圍。塔出乃上奏：「方事之殷，宜明賞罰，俾將士有所懲勸。」帝納其言，頒賞有差。秋八月，淮西行省復為行院。塔出引兵渡淮，屯廬、揚間。

十二年，從丞相伯顏以舟師與宋軍戰，宋軍大潰，其臣賈似道奔揚州，遂分兵四出，克池州，取太平，順流東下，至建康、丹徒、江陰、常州，皆望風迎降。時揚州未附，諜告揚州人將夜襲丹徒，守將乞援，塔出設伏以待，揚州軍果夜至，塔出扼西津邀擊之，殺獲溺死者甚衆。入朝，帝賜玉帶旌其功，授淮東左副都元帥，仍佩金虎符。十三年，加通奉大夫、參知政事，領淮西行中書省事。時沿淮諸州新附，塔出禁侵掠，撫瘡痍，練士卒，備姦宄，境內帖然。俄遷江西都元帥，征廣東，塔出宣布恩信，所至溪峒納款，廣東遂平。

十四年，加賜雙虎符，為江西宣慰使。宋益王昰、廣王昺走保嶺海，復改江西宣慰司為行中書省，遷治贛州，授塔出資政大夫、中書右丞，行中書省事。

十五年，以二王事入議。帝命張弘範、李恒緫兵進討，塔出留後，以供軍費。初江西甫定，帝命隳其城，塔出即表言：「豫章諸郡皆瀕江為城，霖潦泛溢，無城必至墊溺，隳之不便。」帝從之。降附之初，有謀畔者，既敗獲矣，塔出謂同僚曰：「撫治乖方之所致也，中間豈無詿誤。」止誅其渠魁，盡釋餘黨。瑞州張公明愬左丞呂師夔謀為不軌，塔出廉知其誣，曰：「狂夫欲脅求貨耳，若以曚昧言遽聞之朝廷，則大獄茲興，連及無辜。且師夔既居相職，詎肯為狂妄之事！若遲疑不決，恐彼驚疑，反生異謀。」乃斬公明而後聞，帝是之。十七年，入覲，賜勞有加，復命行省於江西，尋以疾卒於京師，時年三十七。妻明理氏，以貞節稱，旌其門閭。

二子：長宰牙，襲爵中奉大夫、江西宣慰使；次必宰牙，仕至征東行中書省左丞，妻伯牙倫，泰安郡武穆王孛魯歡之女，亦守義有賢行。

塔里赤
塔里赤，康里人。其父也里里白，太祖時以武功授帳前緫校，奉旨南徵至洛陽，得唐白樂天故址，遂家焉。

塔里赤幼穎異，好讀書，尤善騎射。襲父職，參佐戎幕，調度軍馬，動合事宜。行省奏充斷事官。時南北民戶主客良賤雜糅，蒙古軍牧馬草地互相占據，命塔里赤至其地理之，軍民各得其所，由是世祖知其能。俾領蒙古軍圍樊襄，塔里赤躬冒矢石，所向摧陷，樊城破，襄陽降。從丞相伯顏渡江，駐臨安，尋命平章奧魯赤等分為六路，追襲宋二王。塔里赤領軍至福建，所過秋毫無犯，降者如歸，宋都統陳宗榮率衆來降。以功遷福建招討使。

時諸郡盜起，其最盛者陳吊眼，擁衆五萬，陷漳州。行省承制命塔里赤為閩廣大都督、征南都元帥，緫四省軍，復漳州，生擒陳吊眼戮于市，餘黨悉伏誅。繼從征交趾，擊敗黃聖許等，積功加鎮國上將軍、三珠虎符、廣西兩江道宣慰使都元帥。賀州盜起，塔里赤討平之。改福建宣慰使，又改浙東。金瘡發卒，贈輔國上將軍、浙東道宣慰使都元帥、護軍，追封臨安郡公。

子二人：脫脫木兒，邵武汀州新軍萬戶府達魯花赤；萬奴，廣西宣慰使都元帥。

塔海帖木兒
塔海帖木兒，荅荅里帶人。其先在太祖時事國王木華黎，將左手大萬戶下蒙古軍，鎮太原以西八州。破金將王公佐軍，斬公佐。從攻陝右，征河西，滅金，皆有功，賜種田戶二百七十。曾祖忒木勒哥嗣，從都元帥塔海紺卜征蜀，死於興元。祖扎剌帶嗣。扎剌帶卒，父拜荅兒尚幼，從祖扎里、荅朮相繼襲其職。扎里從都元帥大荅征蜀，以所統軍二百人破宋軍于巴州，斬首三百級，生擒五十餘人。荅朮以西川行樞密院檄領兵三千人救碉門，大敗宋軍，斬首三百餘級，俘百餘人以歸。拜荅兒既長，始以父官從行省也速帶兒征建都，死軍中。

塔海帖木兒襲父職，初從行院忽敦圍嘉定，嘉定降。進圍重慶，守將張珏出師迎敵，塔海帖木兒力戰陷陣，功最多。十五年，又以都魯軍二百人破宋軍於白水江，奪戰船一，俘其衆十三人。陞宣武將軍、管軍緫管。從也速荅兒征亦奚不薛，又從征都掌蠻，皆以為前鋒，殺獲甚衆。

九溪蠻、散貓、大盤蠻尚木的世用等叛，從行省曲立吉思帥師往討，皆擒之，及殺其酋長頭狗等。也速荅兒、藥剌罕率兵萬人會雲南兵討烏蒙蠻，至鬧竈，其酋長阿蒙率五百餘衆奔麻布蠻地，塔海帖木兒以四百人追至山箐中，大敗之，擒阿蒙以歸。二十六年，又從也速荅兒西征，不知所終。

口兒吉
口兒吉，阿速氏。憲宗時，與父福得來賜俱直宿衛，領阿速軍二十戶。世祖時，口兒吉以百戶從元帥阿朮伐宋有功，賜以白金等物。宋平，命充大宗正府也可扎魯花赤，領阿速軍從征海都，以功授上賞。師還，成宗命宣撫湖廣等處，訪求民瘼，還仍舊職。至大元年，武宗命充左衛阿速親軍都指揮使，進階廣威將軍。四年，卒。

子的迷的兒，由玉典赤改百戶，領阿速軍，從指揮玉爪失征叛王乃顏，却金剛奴軍于寶直之地，降哈丹禿魯干，累以功受賞。至大四年，襲父職，授明威將軍、阿速親軍都指揮使。子香山，事武宗、仁宗，直宿衛。天曆元年九月，兵興，從戰宜興，擊殺敵兵七人，自旦至暮，却敵兵凡一十三處。以功賜金帶一，授左阿速衛都指揮使。

忽都
忽都，蒙古兀羅帶氏。父孛罕，事太祖，備宿衛。至太宗時為鎮西行省，領蒙古、漢軍從攻河中、潼關、河南，與拜只思、扎忽歹、阿思蘭攻秦鞏及仁和諸堡，又與拜只思守京兆。歲乙未，授左手萬戶，從都元帥荅海鉗卜出征，卒軍中。

憲宗命忽都將其軍從都元帥大荅攻巴州，又從都元帥紐璘渡馬湖江，破宋敘州兵於老君山下。中統元年，宋將以舟師二千犯成都新津，忽都逆擊敗之，斬首百五十級。至元元年，授蒙古漢軍緫管。二年，從都元帥百家奴敗宋將夏貴於懷安。五年，卒。

子扎忽帶，時在宿衛，弟忽都荅立襲其職。忽都荅立卒，札忽帶嗣，為千戶，從行樞密院圍重慶。重慶守張珏遣勁兵數千出挑戰，札忽帶力戰大破之。回軍圍瀘州，未下，行樞密院遣入朝計事，授宣武將軍、管軍緫管。復還攻瀘，登城，與瀘兵搏戰而死。子阿都赤嗣。

孛兒速
孛兒速，脫脫忒氏。世祖時直宿衛，扈駕征哈剌章還，帝駐蹕高阜，見河北有駕舟而來者，顧謂左右曰：「是賊也，奈何？」孛兒速進曰：「臣請禦之。」即解衣徑渡，揮戈刺死舟尾二人，拏其舟就岸，舟中之人倉惶失措，帝命左右悉擒之。哈剌章平，以功論賞。

子荅荅呵兒，從征孛可有功，由宿衛陞武德將軍、揭只揭烈溫千戶所達魯花赤。從征叛王乃顏、也不干等，奮戈擊死數人，擒也不干，收其所管欽察之民。武宗時，進懷遠大將軍、元帥，卒。

月舉連赤海牙
月舉連赤海牙，畏兀兒人。從憲宗征釣魚山，奉命修麴藥以療師疫，賞白金五十兩。繼從太子滿哥都征雲南，戰數勝。中統三年，火都暨荅離叛，領兵與討平之。至元十二年，佩虎符，為隴右河西道提刑按察使。兀朗孫火石顏謀亂，從皇太子安西王往鎮之，皇太子賜以白金五十兩。

十五年，與伯速帶平土魯，皇子復賜金衣腰帶金碗，且以其功聞。十七年，進官嘉議大夫，仍居舊職。二十年，進中奉大夫、四川等處行中書省參知政事，尋以疾歸秦州。大德八年卒。至順中，贈推忠宣力定遠功臣、資善大夫、陝西行省左丞、護軍，追封威寧郡公，諡襄靖。

阿荅赤
阿荅赤，阿速氏。父昂和思，憲宗時佩虎符為萬戶。

阿荅赤扈從憲宗南征，與敵兵戰于劍州，以功賞白銀。阿里不哥叛，從也兒怯等征之，有功。世祖中統三年，從征李璮，身二十餘戰，累功授金符千戶。丞相伯顏、平章阿朮之平江南也，阿荅赤皆在行中，著戰功，歿于陣，帝憐之，特賜鈔七十錠、白金五百兩，為葬具，仍賜鎮巢之民一千五百三十九戶，命其子伯荅兒襲職。

伯荅兒從別急列迷失北征，與瓮吉剌只兒瓦台戰于牙里伴朶之地，以功受上賞。尋進定遠大將軍、後衛都指揮使，兼右阿速衛事，將阿速軍往征別失八里，與敵兵累戰累捷。樞密臣以其功聞，賞白金、貂裘、弓矢、鞍轡等，尋復以銀坐椅賜之。

子斡羅思，由宿衛陞僉隆鎮衛都指揮使司事，賜一珠虎符。天曆元年，諭降上都軍凡若干數，特賜三珠虎符，陞本衛都指揮使。

明安
明安，康里氏。至元十三年，世祖詔民之蕩析離居及僧道、漏籍諸色人不當差徭者萬餘人充貴赤，令明安領之。明安歲扈駕出入，克勤于事。二十年，授定遠大將軍、中衛親軍都指揮使。明年，賜佩虎符，領貴赤軍北征。又明年，立貴赤親軍都指揮使司，命為本衛達魯花赤。尋奉旨領蒙古軍八千北征，明年，至別失八剌哈思之地，與海都軍戰有功。

二十六年冬十二月，別乞憐叛，劫取官站脫脫火孫塔剌海等，明安率衆追擊之，五戰五捷，悉還之。至杭海，強民闊闊台、撒兒塔台等率衆作亂，奪三站地，劫脫脫火孫，明安引兵又追擊之，却其軍。二十七年秋七月，布四麻、當先別乞失、出春伯駙馬、兀者台、朶羅台、兀兒荅兒、塔里雅赤等掠四怯薛牛馬畜牧，及劫滅烈太子昔博赤并斡脫、布伯各投下民殆盡。明安將兵追擊于汪吉昔博赤之城，賊軍敗走，還所掠之民并獲其牛馬畜牧等以歸。時出伯、伯都所領軍乏食，奉旨以明安所獲畜牧濟之。二十九年，以功陞定遠大將軍、貴赤親軍都指揮使司達魯花赤。時別失八剌哈孫盜起，詔以兵討之，戰于別失八里禿兒古闍，有功，賊軍再合四千人於忽蘭兀孫，明安設方略與戰，大敗之。大德二年，復將兵北征，與海都戰。七年，歿于軍。子曰帖哥台，曰孛蘭奚。

帖哥台，初為昭勇大將軍、貴赤親軍都指揮使司達魯花赤。及改充萬戶，則以其叔父脫迭出代之。帖哥台後以萬戶改中衛親軍都指揮使，進銀青榮祿大夫、平章政事。子曰普顏忽里，曰善住。普顏忽里，懷遠大將軍、貴赤親軍都指揮使司達魯花赤。善住，初直宿衛，歷中書直省舍人、諸色人匠達魯花赤，遷奉議大夫、僉中衛親軍都指揮使司事。天曆元年九月，賜佩一珠虎符，從丞相燕帖木兒禦敵檀州等處，又率其家人那海等一十一人，自出乘馬與遼軍戰，却其軍，俘八十四人以歸。丞相嘉之。

孛蘭奚，昭武大將軍、中衛親軍都指揮使，積官銀青榮祿大夫、太尉。子桑兀孫，中衛親軍都指揮使。桑兀孫卒，弟乞荅海襲職。

忽林失
忽林失，八魯剌氏。曾祖不魯罕罕劄，事太祖，從平諸國，充八魯剌思千戶，以其軍與太赤溫等戰，重傷墜馬，帝親勒兵救之，以功陞萬戶，賜黃金五十兩、白金五百兩，俾直宿衛。祖許兒台，年十五能馳射賊，以勇略稱。從定宗征欽察，為千戶。領兵下西番。從世祖伐宋，至亳州，與宋人迎敵，敗之。父瓮吉剌帶，初為軍器監官，從世祖親征阿里不哥，以功受上賞。俄奉旨使西域，籍地產，悉得其實。帝方欲大用之而卒。

忽林失初直宿衛。後以千戶從征乃顏，馳馬奮戈，衝擊敵營，矢下如雨，身被三十三創。成宗親督左右出其鏃，命醫療之，以其功聞。世祖以克宋所得銀甕及金酒器等賜之，命領太府監。後以千戶從皇子闊闊出出征，還，留鎮軍中。

後從成宗與海都、都瓦等戰有功，成宗嘉之，特命為翰林承旨，俄改萬戶。與叛王斡羅思、察八兒等戰，以功授榮祿大夫、司徒，賜銀印。武宗嘗曰：「群臣中能為國宣力如忽林失者實鮮，其厚賚之。」於是遣使召見。未幾武宗崩，仁宗即位，念其舊勳，賞賚特厚。

子燕不倫，初奉興聖太后旨，充千戶。俄改充萬戶，代其父職。尋罷，歸其父所受司徒印及萬戶符於有司，仍直宿衛。致和元年秋八月，在上都，思武宗之恩，與同志合謀奉迎文宗。會同事者見執，乃率其屬奔還大都。特賜龍衣一襲，命為通政院使。天曆元年九月，同丞相燕帖木兒敗王禪等兵于紅橋，又戰于白浮，又戰于昌平東，又戰于石槽。帝嘉其功，拜榮祿大夫知樞密院事，以世祖常御金帶賜之。

失剌拔都兒
失剌拔都兒，阿速氏。父月魯達某，憲宗時領阿速十人入覲，充阿塔赤，從世祖至哈剌章之地，戰數勝，兀里羊哈台以其功聞，賜所俘人一口以賞之，後以金瘡發卒。

失剌拔都兒至自脫別之地，帝特賜白金、楮幣、牛馬等物。至元二十一年，從丞相伯顏南征有功，仍充阿塔赤。帝嘗命放海青，曰：「能獲新者賞之。」失剌拔都兒即援弓射一兔二禽以獻，賞沙魚皮雜帶及貂裘，且命於尚乘寺為少卿、於阿速為千戶。二十四年，授武略將軍，管阿速軍千戶，賜金符。乃顏叛，從諸王和元魯往征之，力戰有功。乃顏平，帝賞以金腰帶及銀交床等。二十五年，進武德將軍、尚乘寺少卿，兼阿速千戶。征哈荅安等，敗之，獲其駝馬等物。成宗嘉其功，以軍二千益之。討叛王脫脫，擒之，以功受賞。大德六年卒。

子那海產，襲其職。至大二年，進宣武將軍、右衛阿速親軍都指揮使，賜三珠虎符。泰定二年，覃加明威將軍。

徹里
徹里，阿速氏。父別吉八，在憲宗時從攻釣魚山，以功受賞。徹里事世祖，充火兒赤。從征海都，奮戈擊其前鋒，官軍二人陷陣，掖而出之，以功受賞。後從征杭海，獲其牛馬畜牧，悉以給軍食。帝嘉之，賞鈔三千五百錠，仍以分賚士卒。

成宗時，盜據博落脫兒之地，命將兵討之，獲三千餘人，誅其酋長還。奉命同客省使拔都兒等往八兒胡之地，以前所獲人口畜牧悉給其主。軍還，帝特賜鈔一百錠。武宗居潛邸，亦以銀酒器賞之。至大二年，立左阿速衛，授本衛僉事，賜金符。皇慶二年，從湘寧王北征，以功賜一珠虎符。

子失列門，直宿衛。致和元年秋八月，從知院脫脫木兒至潮河川，獲完者八都兒、愛的斤等十二人，戮八人，執四人歸京師。復於宜興遇失剌、乃馬台等，迎戰，奮戈擊死二人，以功賞白金、楮幣。天曆元年，從擊禿滿台兒之兵于兩家店，殺其四人，復以功受賞。從戰薊州，又殺其四人。十一月，又追殺十二人于檀子山，以功授左衛阿速親軍都指揮使司僉事。

曷剌
曷剌，兀速兒吉氏。至元九年，見世祖，詔入太官直。從討叛王乃顏，賜白金、楮幣、甲冑、橐駝、鞍馬。以其才堪使遠，成宗時使高麗，使和林，使江西、福建，不失使指。授忠勇校尉、中書直省舍人。出監息州，遷奉訓大夫。武宗詔曰：「曷剌世祖舊臣，可授奉議大夫、都水監卿。」明年，加嘉議大夫。又明年，佩金虎符，兼直東水韃靼女直萬戶府達魯花赤。延祐元年，特授資善大夫、遼陽等處行中書省左丞，仍監其軍。三年，召還，特授榮祿大夫、大司農。卒，年六十三，贈推誠宣力保德功臣、太師、開府儀同三司、上柱國，追封薊國公，諡安穆。

子不花，宿衛仁宗潛邸。及即位，特授中順大夫、中書直省舍人，改客省副使，遷太中大夫、典瑞太監，改左司員外郎、參議中書省事，拜中奉大夫、中書參知政事，資德大夫、宣徽副使、同知宣徽事，改典瑞院使，兼世其父監軍，佩金虎符，改翰林學士。至治元年，仍翰林學士，監軍，領東蕃諸部奏事。

乞台
乞台，察台氏。至元二十四年為欽察衛百戶，從土土哈征叛王失烈吉及乃顏有功，賜金符，陞千戶。從征忽剌出，戰于阿里台之地。元貞二年，以疾卒。

子哈贊赤襲職，從創兀兒於魁烈兒之地，與哈荅安戰有功。大德五年，從戰杭海。從武宗親征哈剌阿荅。復從創兀兒征不別、八憐，為前鋒，以功受賞賚。皇慶二年，授金符，為千戶。明宗居潛邸，延祐四年命從西征，與禿滿帖木兒戰于失剌塔兒馬失之地，以功復受厚賞，居其地十五年。天曆二年，賜金符，授昭勇大將軍、同知大都督府事。卒。

脫因納
脫因納，荅荅义氏。世祖時從征乃顏，以功受上賞。大德七年，授欽察衛親軍千戶所達魯花赤、武德將軍，賜金符。八年，改太僕少卿。十年，遷阿兒魯軍萬戶府達魯花赤，易金虎符，進階懷遠大將軍。尋改中奉大夫、太僕少卿，仍兼前職。至大二年，拜甘肅行尚書省參知政事、通奉大夫。四年，入為太僕卿，陞正奉大夫。皇慶元年，授阿兒魯萬戶府襄陽漢軍達魯花赤，仍領太僕卿。延祐三年，拜資德大夫、甘肅行中書右丞。至治二年，改通政使，轉會福院使，尋復通政。致和元年，分院上都。秋八月，為倒剌沙所殺。文宗即位，特贈宣力守義功臣、榮祿大夫、上柱國、中書平章政事，追封冀國公，諡忠景。

有子曰定童、只兒哈朗。定童襲父職，阿兒魯萬戶府襄陽萬戶府漢軍達魯花赤，佩金虎符，明威將軍。只兒哈朗，初授欽察親軍千戶所達魯花赤，佩金符，武略將軍。改授朝列大夫、通政院副使，歷同知，陞院使，積官中奉大夫。

和尚
和尚，蒙古乃蠻台氏。祖海速，充昔烈木千戶所蒙古軍百戶。伯父兀魯不花，初充蒙古軍五十戶。至元七年，從昔烈木千戶南征，以功命權百戶，從僉省阿剌海牙攻樊城。十一年，從攻新城，又從攻鄂東門，攻處州，屢立戰功。二十五年，賜銀符，授敦武校尉、後衛親軍百戶。是年秋卒。父怯烈吉襲。怯烈吉卒，和尚襲。

至大三年，進忠翊校尉、後衛親軍副千戶，賜金符。延祐二年，江西寧都寇起，殺守土官吏，從元帥乞住等緫兵討之，生擒賊酋蔡五九誅之，擣其巢穴。致和元年八月，西安王以兵討倒剌沙，命從丞相燕帖木兒擒烏伯都剌，分兵備禦。

天曆元年九月，從戰通州，以功賞名馬。從擊犯紅橋之兵，手戈刺死二人，敗之，奪紅橋。及紐澤大夫等力戰於白浮，殺其四人。和尚白丞相曰：「兩軍相戰，當有辨，今號纓俱黑，無辨，我軍宜易以白。」丞相然之。戰于昌平栗園，殺二人。又與亞失帖木兒戰于石槽，殺三人。十月，從擊禿滿台兒於檀州南桑口，敗之。又從丞相追擊其軍于檀州之北，有功。十一月，命領八衛把緫金鼓都鎮撫司事。


Chinese text: This work was published before January 1, 1923, and is in the
public domain worldwide because the author died at least 100 years ago.
