二十七年春正月戊申，改大都路總管府為都總管府。庚戌，太白犯牛。改儲偫提舉司為軍儲所，秩從三品。以河東山西道宣慰使阿裏火者為尚書右丞，宣慰使如故。癸丑，太陰犯井。敕從臣子弟入國子學。安南國王陳日烜遣其中大夫陳克用來貢方物。乙卯，造祀天幄殿。高麗國王王春遣使來貢方物。丁巳，遣使代祀嶽瀆、海神、后土。戊午，遼陽自乃顏之叛，民甚疲敝，發鈔五千八十錠賑之。己未，賜鎮遠王牙忽都、靖遠王合帶塗金銀印各一。章吉寇甘木裏，諸王術伯、拜答寒、亦憐真擊走之。庚申，賑馬站戶饑。給滕竭兒回回屯田三千戶牛、種。辛酉，營懿州倉。壬戌，造長甲給北征軍。乙丑，伸思、八兒術答兒、移剌四十、石抹蠻忒四人，以謀不軌伏誅。丙寅，合丹余寇未平，命高麗國發耽羅戍兵千人討之。賜河西質子軍五百人馬。丁卯，熒惑犯房。高麗國王王春言：「臣昔宿衛京師，遭林衍之叛，國內大亂，高麗民居大同者皆籍之，臣願復以還高麗為民。」從之。己巳，改西南番總管府為永寧路。辛未，賜也速帶兒所部萬人鈔萬錠。豐閏署田戶饑，給六十日糧。無為路大水，免今年田租。癸酉，忻都所部別笳兒田戶饑，給九十日糧。降臨淮府為盱眙縣，隸泗州。復立興文署，掌經籍板及江南學田錢谷。合丹寇遼東海陽。

二月乙亥朔，立全羅州道萬戶府。江西諸郡盜未平，詔江淮行省分兵一千益之。命太僕寺毋隸宣徽院。丙子，新附屯田戶饑，給六十日糧。順州僧、道士四百九十一人饑，給九十日糧。戊寅，太陰犯畢。開元路寧遠等縣饑，民、站戶逃徙，發鈔二千錠賑之。播州安撫使楊漢英進雨氈千，駙馬鐵別赤進羅羅斯雨氈六十、刀五十、弓二十。己卯，興州興安饑，給九十日糧。庚辰，伯答罕民戶饑，給六十日糧。辛巳，括河間昔寶赤戶口。癸未，泉州地震。乙酉，賑新附民居昌平者。丙戌，改奉先縣為房山縣。泉州地震。己丑，江西群盜鐘明亮等復降，詔徙為首者至京師，而給其餘黨糧。浙東諸郡饑，給糧九十日。庚寅，太陰犯亢。辛卯，復立南康、興國榷茶提舉司，秩從五品。發虎賁更休士二千人赴上都修城。河間路任丘饑，給九十日糧。癸巳，晉陵、無錫二縣霖雨害稼，並免其田租。江西賊華大老、黃大老等掠樂昌諸郡，行樞密院討平之。阇兀所部闌遺戶饑，給六十日糧。常寧州民遭群盜之亂，免其田租。己亥，保定路定興饑，發粟五千二百六十四石賑之。辛丑，唆歡禾稼不登，給九十日糧。

三月乙巳，中山畋戶饑，給六十日糧。戊申，廣濟署饑，給粟二千二百五十石以為種。壬子，熒惑犯鉤鈐。薊州漁陽等處稻戶饑，給三十日糧。戊午，出忙安倉米，賑燕八撒兒所屬四百二十人。己未，改雲南蒙憐甸為蒙憐路軍民總管府，蒙萊甸為蒙萊路。放罷福建獵戶、沙魚皮戶為民，以其事付有司總之。發雲州民夫鑿銀洞。永昌站戶饑，賣子及奴產者甚眾，命甘肅省贖還，給米賑之。並福、泉二州人匠提舉司為一，仍放無役者為民。庚申，升御史臺侍御史正四品，治書侍御史正五品，增蒙古經歷一員，從五品。罷行司農司及各道勸農營田司；增提刑按察司僉事二員，總勸農事。四川行省舊移重慶，成都之民苦於供給，詔復徙治成都。立江南營田提舉司，秩從五品，掌僧寺貲產。放壽、潁屯田軍千九百五十九戶為民，撤江南戍兵代之。凡工匠隸呂合剌、阿尼哥、段貞無役者，皆區別為民。詔風憲之選仍歸御史臺，如舊制。置金竹府大隘等四十二寨蠻夷長官。癸亥，建昌賊丘元等稱大老，集眾千餘人，掠南豐諸郡，建昌副萬戶擒斬之。甲子，楊震龍余眾剽浙東，總兵官討賊者，多俘掠良民，敕行御史臺分揀之，凡為民者千六百九十五人。庚午，以建昌路廣昌縣經鐘明亮之亂，免其田租九千四百四十七石。辛未，太平縣賊葉大五集眾百餘人寇寧國，皆擒斬之。

夏四月癸酉朔，大駕幸上都。婺州螟害稼，雷雨大作，螟盡死。丙子，太陰犯井。辛巳，命大都路以粟六萬二千五百六十四石賑通州、河西務等處流民。芍陂屯田以霖雨河溢，害稼二萬二千四百八十畝有奇，免其租。癸未，罷海道運糧萬戶府。江淮行省言：「近朝廷遣白絜矩來，與沙不丁議，令發兼並戶偕宋宗族赴京，人心必致動搖，江南之民方患增課、料民、括馬之苦，宜俟它日行之。」從之。阿速敦等二百九十五人乏食，命驗其實給糧賑之。改利津海道運糧萬戶府為臨清御河運糧上萬戶府。諸王小薛部曲萬二千六十一戶饑，給六十日糧。發六衛漢軍萬人伐木為修城具。甲申，以薦饑免今歲銀俸鈔，其在上都、大都、保定、河間、平灤者萬一百八十錠，在遼陽省者千三百四十八錠有奇。丙戌，遣桑吉剌失等詣馬八兒國訪求方伎士。壬辰，熒惑守氐十餘日。癸巳，河北十七郡蝗。千戶也先、小闊闊所部民及喜魯、不別等民戶並饑，敕河東諸郡量賑之。千戶也不幹所部乏食，敕發粟賑之。太傅玉呂魯言：「招集斡者所屬亦乞烈，今已得六百二十一人，令與高麗民屯田，宜給其食。」敕遼陽行省驗實給之。平山、真定、棗強二縣旱，靈壽、元氏二縣大雨雹，並免其租。丁酉，以鈔二千五百錠賑昌平至上都站戶貧乏者。定興站戶饑，給三十日糧。己亥，命考大都路貧病之民在籍者二千八百三十七人，發粟二百石賑之。庚子，合丹復寇海陽。復立安和署，從六品。

五月乙巳，罷秦王典藏司，收其印。括江南闌遺人雜畜、錢帛。合丹寇開元。戊申，江西行省管如德、江西行院月的迷失合兵討反寇鐘明亮，明亮降，詔縛致闕下，如德等留不遣，明亮復率眾寇贛州。樞密院以如德等違詔縱賊，請詰之，從之。詔罷江西行樞密院。庚戌，陜西南市屯田隕霜殺稼，免其租。壬子，賜諸王鐵木兒等軍一萬七百人糧，一人一從者五石，二人一從者七石五斗。丙辰，發粟賑御河船戶。敘州等處諸部蠻夷進雨氈八百。戊午，移江西行省於吉州，以便捕盜。尚書省遣人行視雲南銀洞，獲銀四千四十八兩。奏立銀場官，秩從七品。出魯等千一百一十五戶饑，給六十日糧。癸亥，敕：「諸王分地之民有訟，王傅與所置監郡同治，無監郡者，王傅聽之。」平灤民萬五千四百六十五戶饑，賑粟五千石。徽州績溪賊胡發、饒必成伏誅。乙丑，太陰犯填星。丙寅，罷奉宸庫。遷江西行尚書省參政楊文璨為左丞，文璨逾歲不之官，詔以外剌帶代之。外剌帶至，文璨復署事，桑哥乃奏文璨升右丞。江西行省言：「吉、贛、湖南、廣東、福建以禁弓矢，賊益發，乞依內郡例，許尉兵持弓矢。」從之。己巳，立雲南行御史臺。命徹裏鐵木兒所部女直、高麗、契丹、漢軍輸地稅外，並免他徭。江陰大水，免田租萬七百九十石。庚午，復置諸王也只裏王傅，秩正四品。尚珍署廣備等屯大水，免其租。伯要民乏食，命撒的迷失以車五百輛運米千石賑之。婺州永康、東陽，處州縉雲賊呂重二、楊元六等反，浙東宣慰使史弼擒斬之。泉州南安賊陳七師反，討平之。括天下陰陽戶口，仍立各路教官，有精於藝者，歲貢各一人。

六月壬申朔，升閏鹽州為柏興府，降普樂州為閏鹽縣，金州為金縣。河溢太康，沒民田三十一萬九千八百餘畝，免其租八千九百二十八石。納鄰等站戶饑，給九十日糧。甲戌，桑州總管黃布蓬、那州長羅光寨、安郡州長閉光過率蠻民萬餘戶內附。丙子，放保定工匠楚通等三百四十一戶為民。庚辰，從江淮行省請，升廣濟庫為提舉司，秩從五品。用江淮省平章沙不丁言，以參政王巨濟鉤考錢谷有能，賞鈔五百錠。繕寫金字《藏經》，凡糜金三千二百四十四兩。廣州增城、韶州樂昌以遭畬賊之亂，並免其田租。杭州賊唐珍等伏誅。己丑，熒惑犯房。辛卯，敕應昌府以米千二百石給諸王亦只裏部曲。壬辰，別給江西行省印，以便分省討賊。泉州大水。丙申，發侍衛兵萬人完都城。丁酉，大司徒撒裏蠻、翰林學士承旨兀魯帶進《定宗實錄》。己亥，棣州厭次、濟陽大風雹，害稼，免其租。庚子，從江西省請，發各省戍兵討賊。辛丑，免河間、保定、平灤歲賦絲之半。懷孟路武陟縣、汴梁路祥符縣皆大水，蠲田租八千八百二十八石。

秋七月，終南等屯霖雨害稼萬九千六百餘畝，免其租。丙午，禁平地、忙安倉釀酒，犯者死。戊申，江西霖雨，贛、吉、袁、瑞、建昌、撫水皆溢，龍興城幾沒。癸丑，罷緬中行尚書省。江淮省平章沙不丁，以倉庫官盜欺錢糧，請依宋法黥而斷其腕，帝曰：「此回回法也。」不允。免大都路歲賦絲。戊午，貴州貓蠻三十餘人作亂，劫順元路，入其城，遂攻阿牙寨，殺傷官吏，其眾遂盛。湖廣省檄八番蔡州、均州二萬戶府及八番羅甸宣慰司合兵討之。鳳翔屯田霖雨害稼，免其租。建平賊王靜照伏誅。辛酉，熒惑犯天江。壬申，駐蹕老鼠山西。乙丑，蕪湖賊徐汝安、孫惟俊等伏誅。丙寅，雲南阇力白衣甸酋長凡十一甸內附。丁卯，用桑哥言，詔遣慶元路總管毛文豹搜括宋時民間金銀諸物，已而罷之。滄州樂陵旱，免田租三萬三百五十六石。江夏水溢，害稼六千四百七十餘畝，免其租。魏縣御河溢，害稼五千八百餘畝，免其租百七十五石。

八月辛未朔，日有食之。並廣東道真陽、洽光二縣為英德州。沁水溢，害冀氏民田，免其租。禁諸人毋沮平陽、太原、大同宣課。丁丑，廣州清遠大水，免其租。庚辰，免大都、平灤、河間、保定四路流民租賦及酒醋課。丁亥，復徙四川南道宣慰司於重慶府。以南安、贛、建昌、豐州嘗罹鐘明亮之亂，悉免其田租。癸巳，地大震，武平尤甚，壓死按察司官及總管府官王連等及民七千二百二十人，壞倉庫局四百八十間，民居不可勝計。己亥，帝聞武平地震，慮乃顏黨入寇，遣平章政事鐵木兒、樞密院官塔魯忽帶引兵五百人往視。

九月壬寅，河東山西道饑，敕宣慰使阿裏火者炒米賑之。癸卯，歲星犯鬼。申嚴漢人田獵之禁。乙巳，禁諸王遣僧建寺擾民。敕河東山西道宣慰使阿裏火者發大同鈔本二十萬錠，糴米賑饑民。平章政事阇裏鐵木兒帥師與合丹戰於瓦法，大破之。丁未，御河決高唐，沒民田，命有司塞之。戊申，武平地震，盜賊乘隙剽劫，民愈憂恐。平章政事鐵木兒以便宜蠲租賦，罷商稅，弛酒禁，斬為盜者；發鈔八百四十錠，轉海運米萬石以賑之。金竹府知府掃閭貢馬及雨氈，且言：「金竹府雖內附，蠻民多未服。近與趙堅招降竹古弄、古魯花等三十餘寨，乞立縣，設長官、總把，參用土人。」從之。己酉，福建省以管內盜賊蜂起，請益戍兵，命江淮省調下萬戶一軍赴之。發蒙古都萬戶府探馬赤軍五百人戍鄂州。辛亥，修東海廣德王廟。丙辰，赦天下。丁卯，命江淮行省鉤考行教坊司所總江南樂工租賦，置四巡檢司於宿遷之北。以所罷陸運夫為兵，護送會通河上供之物，禁發民挽舟。

冬十月壬申，封皇孫甘麻剌為梁王，賜金印，出鎮雲南。癸酉，享於太廟。甲戌，立會通汶泗河道提舉司，從四品。丁丑，尚書省臣言：「江陰、寧國等路大水，民流移者四十五萬八千四百七十八戶。」帝曰：「此亦何待上聞，當速賑之！」凡出粟五十八萬二千八百八十九石。己卯，增上都留守司副留守、判官各一員。從甘肅行省請，簽管內民千三百人為兵，以戍其境。辛巳，太白犯鬥。只深所部八魯剌思等饑，命寧夏路給米三千石賑之。禁大同路釀酒。乙酉，門答占自行御史臺入覲。梁洞梁宮朝、吳曲洞吳湯暖等凡二十洞，以二千餘戶內附。丁亥，賜北邊幣帛十萬匹。己丑，新作太廟登歌、宮懸樂。以昔寶赤歲取鸕鶿成都擾民，罷之。

十一月辛丑，廣濟署洪濟屯大水，免租萬三千一百四十一石。興、松二州隕霜殺禾，免其租。隆興苦鹽濼等驛饑，發鈔七千錠賑之。丁未，大同路蒙古多冒名支糧，置千戶、百戶十員，以達魯花赤總之，食糧戶以富為貧者，籍家貲之半。戊申，太陰掩鎮星。桑哥言：「向奉詔，內外官受命不赴及受代官居五年不赴銓者，罷不復敘。臣謂茍無大故，不可終棄。」帝復允其請。江淮行省平章不憐吉帶言：「福建盜賊已平，惟浙東一道，地極邊惡，賊所巢穴。復還三萬戶，以合剌帶一軍戍沿海明、臺，亦怯烈一軍戍溫、處，劄忽帶一軍戍紹興、婺。共寧國、徽，初用土兵，後皆與賊通，今以高郵、泰兩萬戶漢軍易地而戍。楊州、建康、鎮江三城，跨據大江，人民繁會，置七萬戶府。杭州行省諸司府庫所在，置四萬戶府。水戰之法，舊止十所，今擇瀕海沿江要害二十二所，分兵閱習，伺察諸盜。錢塘控扼海口，舊置戰船二十艘，故海賊時出，奪船殺人，今增置戰船百艘、海船二十艘，故盜賊不敢發。」從之。庚戌，罷雲南會川路采碧甸子。甲寅，禁上都釀酒。乙卯，貴赤三百三十戶乏食，發粟賑之。己未，禁山後釀酒。庚申，賜伯顏所將兵，幣帛各萬三千四百匹、綿三千四百斤。辛酉，太陰掩左執法。隆興路隕霜殺稼，免其田租五千七百二十三石。壬戌，大司徒撒裏蠻、翰林學士承旨兀魯帶進《太宗實錄》。癸亥，河決祥符義唐灣，太康、通許，陳、潁二州大被其患。甲子，御史臺言：「江南盜起，討賊官利其剽掠，復以生口充贈遺，請給還其家。」帝嘉納之。徙河北河南道提刑按察司治許州。罷大都東西二驛脫脫禾孫，以通政院總之。乙丑，易水溢，雄、莫、任丘、新安田廬漂沒無遺，命有司築堤障之。丙寅，括遼陽馬六千匹，擇肥者給阇裏鐵木兒所部軍。丁卯，立新城榷場、平地脫脫禾孫，遣使鉤考延安屯田。降南雄州為保昌縣，韶州為曲江縣。

十二月辛未，以衛尉院為太僕寺。戊寅，免大都、平灤、保定、河間自至元二十四年至二十六年逋租十三萬五百六十二石。己卯，命樞密院括江南民間兵器及將士習武，如戊子歲詔。甲申，遣兵部侍郎靳榮等閱實安西、鳳翔、延安三道軍戶，元籍四千外，復得三萬三千二百八十丁，樞密院欲以為兵，桑哥不可，帝從之。丙戌，興化路仙遊賊朱三十五集眾寇青山，萬戶李綱討平之。京兆省上屯田所出羊價鈔六百九錠，敕以賜劄散、暗伯民貧乏者。辛卯，太陰犯亢。乙未，初分萬億為四庫，以金銀輸內府，至是立提舉富寧庫，秩從五品，以掌之。大同路民多流移，免其田租二萬一千五百八石。洪贊、灤陽驛饑，給六十日糧。不耳答失所部滅乞裏饑，給九十日糧。詔諸王乃蠻帶、遼陽行省平章政事薛阇幹、右丞洪察忽，摘蒙古軍萬人分戍雙城及婆娑府諸城，以防合丹兵。己亥，省溧陽路為縣，入建康。湖廣省上二年宣課珠九萬五百一十五兩。處州青田賊劉甲乙等集眾萬餘人寇溫州平陽。是歲，賜諸王、公主、駙馬金、銀、鈔、幣如歲例。命帝師西僧遞作佛事坐靜於萬壽山厚載門、茶罕腦兒、聖壽萬安寺、桓州南屏庵、雙泉等所，凡七十二會。斷死罪七十二人。

二十八年春正月壬寅，太白、熒惑、鎮星聚奎。癸卯，給諸王愛牙赤印。命玄教宗師張留孫置醮祠星三日。上都民仰食於官者眾，詔傭民運米十萬石致上都，官價石四十兩，命留守木八剌沙總其事。辛亥，罷汴梁至正陽、杞縣、睢州、中牟、鄭、唐、鄧十二站站戶為民。癸丑，高麗國遣使來貢方物。丁巳，遣貴由赤四百人北征。辛酉，罷江淮漕運司，並於海船萬戶府，由海道漕運。並浙西金玉人匠提舉司入浙西道金玉人匠總管府。降無為、和州二路、六安軍為州，巢州為縣，入無為，並隸廬州路。升安豐府為路，降壽春府、懷遠軍為縣，懷遠入濠州，並隸安豐路。升各處行省理問所為四品。免江淮貧民至元十二年至二十五年所逋田租二百九十七萬六千餘石，及二十六年未輸田租十三萬石、鈔千一百五十錠、絲五千四百斤、綿千四百三十餘斤。罷淘金提舉司，立江東兩浙都轉運使司。壬戌，以劄散、禿禿合總兵於甕古之地，命有司供其軍需，敕大同路發米賑甕古饑民。尚書省臣桑哥等以罪罷。

二月辛未，賜也速帶兒所部兵騬馬萬匹。徙萬億庫金銀入禁中富寧庫。尚書省言：「大同仰食於官者七萬人，歲用米八十萬石，遣使覆驗，不當給者萬三千五百人，乞征還官。」從之。癸酉，以隴西四川總攝輦真術納思為諸路釋教都總統。改福建行省為宣慰司，隸江西行省。詔：「行御史臺勿聽行省節度。」雲南行省言：「敘州、烏蒙水路險惡，舟多破溺，宜自葉稍水站出陸，經中慶，又經鹽井、土老、必撒諸蠻，至敘州慶符，可治為驛路，凡立五站。」從之。也速帶兒、汪總帥言：「近制，和顧和買不及軍家，今一切與民同。」詔自今軍勿輸。丙子，罷征理司。上都、太原饑，免至元十二年至二十六年民間所逋田租三萬八千五百餘石，遣使同按察司賑大同、太原饑民，口給糧兩月或三月。以桑哥黨與，罷楊州路達魯花赤唆羅兀思。遣官覆驗水達達、咸平貧民，賑之。丁丑，以太子右詹事完澤為尚書右丞相，翰林學士承旨不忽木平章政事，詔告天下。以列兀難粳米賑給貧民。己卯，遣官持香詣中嶽、南海、淮瀆致禱。立金齒等處宣慰司都元帥府。以上都虎賁士二千人屯田，官給牛具農器，用鈔二萬錠。以雲南曲靖路宣撫司所轄地廣，民心未安，改立曲靖等處宣慰司、管軍萬戶府以鎮之，辛巳，以湖廣行省八番羅甸司復隸四川省。壬午，以桑哥沮抑臺綱，又箠監察御史，命御史大夫月兒魯辨之。癸未，太陰犯左執法。大駕幸上都，是日次大口，復召御史臺及中書、尚書兩省官辨論桑哥之罪。復以闌遺監隸宣徽院。詔毋沮擾山東轉運使司課程。甲申，太白犯昴。命江淮行省鉤考沙不丁所總詹事院江南錢谷。乙酉，立江淮、湖廣、江西、四川等處行樞密院，詔諭中外，江淮治廣德軍，湖廣治岳州，江西治汀州，四川治嘉定。丙戌，詔：「改提刑按察司為肅政廉訪司，每道仍設官八員，除二使留司以總制一道，余六人分臨所部，如民事、錢谷、官吏奸弊，一切委之，俟歲終，省、臺遣官考其功效。」以集賢大學士何榮祖為尚書右丞，集賢學士賀勝為尚書省參知政事。詔江淮行省遣蒙古軍五百、漢兵千人，從皇子鎮南王鎮楊州。執河間都轉運使張庸，仍遣官鉤考其事。丁亥，營建宮城南面周廬，以居宿衛之士。執湖廣要束木詣京師，戊子，籍要束木家貲，金凡四千兩。辛卯，封諸王鐵木兒不花為肅遠王，賜之印。壬辰，雨壞太廟第一室，奉遷神主別殿。癸巳，籍桑哥家貲。遣行省、行臺官發粟，賑徽之績溪，杭之臨安、余杭、於潛、昌化、新城等縣饑民。命江淮行省參政燕公楠整治鹽法之弊。丁酉，詔加嶽、瀆、四海封號，各遣官詣祠致告。

三月己亥朔，真定、河間、保定、平灤饑，平陽、太原尤甚，民流移就食者六萬七千戶，饑而死者三百七十一人。桑哥妻弟八吉由為燕南宣慰使，以受賂積贓伏誅。仆桑哥輔政碑。太原饑，嚴酒禁。丁未，太陰犯御女。己酉，大陰犯右執法。庚戌，太陰犯太微東垣上相。甲寅，常德路水，免田租二萬三千九百石。乙卯，太白犯五車。乃顏所屬牙兒馬兀等同女直兵五百人追殺內附民余千人，遣塔海將千人平之。辛酉，呂連站木赤五十戶饑，賑三月糧。發侍衛兵營紫檀殿。壬戌，以甘肅行省右丞崔彧為中書右丞。南丹州莫國麟入覲，授國麟安撫使、三珠虎符。杭州、平江等五路饑，發粟賑之，仍弛湖泊蒲、魚之禁。溧陽、太平、徽州、廣德、鎮江五路亦饑，賑之如杭州。武平路饑，百姓困於盜賊軍旅，免其去年田租。凡州郡田嘗被災者，悉免其租，不被災者免十之五。罷甘州轉運司。江淮豪家多行賄權貴，為府縣卒史，容庇門戶，遇有差賦，惟及貧民，詔江淮行省嚴禁之。賑遼陽、武平饑民，仍弛捕獵之禁。

夏四月己巳，禁屠宰牝羊。甲戌，詔各路府、州、司、縣長次官兼管諸軍奧魯。以地震故，免侍衛兵籍武平者今歲徭役。增置欽察衛經歷一員，用漢人為之，余不得為例。庚辰，弛杭州西湖禽魚禁，聽民網罟。丙戌，詔凡負斡脫銀者，入還皆以鈔為則。乙未，歲星犯輿鬼。以沙不丁等米賑江南饑民。召朱清、張瑄詣闕。庚寅，並總制院入宣政院。以鈔法故，召葉李還京師。乙未，徙湖廣行樞密院治鄂州。丙申，以米三千石賑闊裏吉思饑民。

五月戊戌，召江西行樞密院副使阿裏詣闕，升章佩監秩三品。遣脫脫、塔剌海、忽辛三人追究僧官江淮總攝楊璉真伽等盜用官物。以參知政事廉希恕為湖廣等處行省右丞，行海北海南道宣慰使都元帥，瓊州安撫使陳仲達海北海南道宣慰使都元帥，湖廣行省左右司郎中不顏於思、別十八里副元帥王信並同知海北海南道宣慰司事副元帥，並佩虎符，將二千二百人以征黎蠻，僚屬皆從仲達辟置。立左右兩江宣慰司都元帥府。壬寅，太陰犯少民。徙江淮行樞密院治建康。甲辰，中書省臣麥術丁、崔彧言：「桑哥當國四年，諸臣多以賄進，親舊皆授要官，唯以欺蔽九重、朘削百姓為事，宜令兩省嚴加考核，並除名為民。」從之。要束木以桑哥妻黨為湖廣行省平章，至是坐不法者數十事，詔械致湖廣省誅之。辛亥，以太原及杭州饑，免今歲田租。增河東道宣慰使一員。征太子贊善劉因；因前為太子贊善，以繼母病去，至是母亡，以集賢學士征之，不起。罷脫脫、塔剌海、忽辛等理算僧官錢谷。罷江南六提舉司歲輸木綿。鞏昌舊惟總帥府，桑哥特升為宣慰司，以其弟答麻剌答思為使，桑哥敗，懼誅自殺，至是復總帥府。增置異珍、禦帶二庫，秩從五品，並設提點、使、副各一員。減中外冗官三十七員。宮城中建蒲萄酒室及女工室。詔以桑哥罪惡系獄按問，誅其黨要束木、八吉等。發兵塞晃火兒月連地河渠，修城堡，令蒙古戍兵屯田川中以禦寇。癸丑，罷尚書省事皆入中書，改尚書右丞相、右詹事完澤為中書右丞相，平章政事麥術丁、不忽木並中書平章政事，尚書右丞何榮祖中書右丞，尚書左丞馬紹中書左丞，參知政事賀勝、高翥並參知中書政事；征東行尚書省左丞相、駙馬高麗國王王春為征東行中書省左丞相。罷大都燒鈔庫，仍舊制，各路昏鈔令行省官監燒。增置戶部司計、工部司程，正七品。甲寅，太陰犯牛。賑上都、桓州、榆林、昌平、武平、寬河、宣德、西站、女直等站饑民。乙卯，以政事悉委中書，仍遣使布告中外。詔禁失陷錢糧者托故詣京師。丁巳，建白塔二，各高一丈一尺，以居咒師朵四的性吉等七人。何榮祖以公規、治民、禦盜、理財等十事緝為一書，名曰《至元新格》，命刻版頒行，使百司遵守。桑哥嘗以劉秉忠無子，收其田土，其妻竇氏言秉忠嘗鞠猶子蘭章為嗣，敕以地百頃還之。己未，以門答占復為御史大夫，行御史臺事。高麗國王王春乞以其子謜為世子，詔立謜為高麗王世子，授特進上柱國，賜銀印。

六月丁卯朔，禁蒙古人往回回地為商賈者。湖廣饑，敕以剌裏海牙米七萬石賑之。辛巳，洞蠻鎮遠立黃平府。乙酉，以雲南諸路行省參知政事兀難為梁王傅。洗國王洞主、市備什王弟同來朝。益江淮行院兵二萬擊郴州、桂陽、寶慶、武岡四路盜賊。以汴梁逃人男女配偶成家，給農具耕種。丙戌，敕：「屯田官以三歲為滿，互於各屯內調用。」宣諭江淮民恃總統璉真加力不輸租者，依例征輸。辛卯，太陰犯畢。癸巳，以漣、海二州隸山東宣慰司。

秋七月丙申朔，雲南省參政怯剌言：「建都地多產金，可置冶，令旁近民煉之以輸官。」從之。己亥，太白犯井。詔諭尚州等處諸洞蠻夷。庚子，徙江西行樞密院治贛州。乙巳，大都饑，出米二十五萬四千八百石賑之。戊申，揚州路學正李淦上言：「人皆知桑哥用群小之罪，而不知尚書右丞葉李妄舉桑哥之罪，宜斬葉李以謝天下。」有旨驛召淦詣京師，淦至而李卒，除淦江陰路教授，以旌直言。給還行臺監察御史周祚妻子。祚嘗劾行尚書省官，桑哥誣以他罪，流祚於憨答孫，妻子家貲入官，及是還之。禁屠宰馬牛。敕：「江南重囚，依舊制聞奏處決。」罷江南諸省買銀提舉司。遣官招集宋時涅手軍可充兵者八萬三千六百人，以蒙古、漢人、宋人參為萬戶、千戶、百戶領之。遼陽諸路連歲荒，加以軍旅，民苦饑，發米二萬石賑之。己酉，召交趾王弟陳益稷、右丞陳巖、鄭鼎子那懷並詣京師。癸丑，賜師壁洞安撫司、師壁鎮撫所、師羅千戶所印，安撫司從三品，餘皆五品。丁巳，桑哥伏誅。募民耕江南曠土，戶不過五頃，官授之券，俾為永業，三年後征租。遣憨散總兵討平江南盜賊。己未，降江陰路為州，宜興府為縣，並隸常州路。移揚子縣治新城，分華亭之上海為縣，松江府隸行省。罷淘金提舉司、江淮人匠提舉司凡五，以其事並隸有司。雨壞都城，發兵二萬人築之。增置各衛經歷一員，俾漢人為之。壬戌，弛畿內秋耕禁。

八月乙丑朔，平陽地震，壞民廬舍萬有八百二十六區，壓死者百五十人。丙寅，太白犯輿鬼。己巳，置中書省檢校二員，秩正七品，俾考核戶、工部文案疏緩者。罷江西等處行泉府司、大都甲匠總管府、廣州人匠提舉司、廣德路錄事司，罷泉州至杭州海中水站十五所。撫州路饑，免去歲未輸田租四千五百石。馬八兒國遣使進花牛二、水牛土彪各一。丙子，太陰犯牽牛。大名之清河、南樂諸縣霖雨害稼，免田租萬六千六百六十九石。己卯，詔諭思州提省溪洞官楊都要招安叛蠻，悔過來歸者，與免本罪。罷雲南四州，立東川府。癸未，歲星犯軒轅大星。乙酉，遣麻速忽、阿散乘傳詣雲南，捕黑虎。戊子，太白犯軒轅大星，並犯歲星。咀喃藩邦遣馬不剌罕丁進金書、寶塔及黑獅子、番布、藥物。婺州水，免田租四萬一千六百五十石。辛卯，命工部造飛車五輛。癸巳，太陰掩熒惑。

九月辛丑，以平章政事麥術丁商議中書省事，復以咱喜魯丁平章政事代之。乙巳，景州、河間等縣霖雨害稼，免田租五萬六千五百九十五石。丙午，立行宣政院，治杭州。己酉，設安西、延安、鳳翔三路屯田總管府。庚戌，太白犯右執法。襄陽南漳縣民李氏妻黃一產三男。辛亥，安南王陳日烜遣使上表貢方物，且謝不朝之罪。徽州績溪縣賊未平，免二十七年田租。禁宣德府田獵。壬子，酒醋課不兼隸茶鹽運司，仍隸各府縣。立乞裏吉思至外剌等六驛。命海船副萬戶楊祥、合迷、張文虎並為都元帥，將兵征琉求。置左右兩萬戶府，官屬皆從祥選辟。既又用福建吳誌鬥言「祥不可信，宜先招諭之」，乃以祥為宣撫使，佩虎符，阮監兵部員外郎，誌鬥禮部員外郎，並銀符，賫詔往琉求。明年，楊祥、阮監果不能達琉求而還，誌鬥死於行，時人疑為祥所殺，詔福建行省按問，會赦不治。乙卯，以歲荒，免平灤屯田二十七年田租三萬六千石有奇。丙辰，熒惑犯左執法。戊午，太白犯熒惑。徙四川行樞密院治成都。以八忽答兒、禿魯歡、唆不闌、脫兒赤四翼蒙古兵復隸蒙古都萬戶府。庚申，以鐵裏為禮部尚書，佩虎符，阿老瓦丁、不剌並為侍郎，遣使俱藍。辛酉，歲星犯少民。免大都今歲田租。保定、河間、平灤三路大水，被災者全免，收成者半之。以別鐵木兒、亦列失金為禮部侍郎，使馬八兒國；陜西脫西為禮部侍郎，佩金符，使於馬都。尚衣局職無縫衣。

冬十月乙丑朔，賜薛徹溫都兒等九驛貧民三月糧。己巳，修太廟在真定傾壞者。壬申，以前緬中行尚書省平章政事雪雪的斤為中書省平章政事。癸酉，享太廟。遣使發倉，賑大同屯田兵及教化的所部軍士之饑者。江淮行省言：「鹽課不足，由私鬻者多，乞付兵五千巡捕。」從之。塔剌海、張忽辛、崔同知並坐理算錢谷受賕論誅。辛巳，召高麗國王王春、公主忽都魯揭裏迷失詣闕。癸未，羅斛國王遣使上表，以金書字，仍貢黃金、象齒、丹頂鶴、五色鸚鵡、翠毛、犀角、篤縟、龍腦等物。高麗國饑，給以米一十萬斛。罷各處行樞密院，事入行省。割八番洞蠻自四川隸湖廣行省。丙戌，太陰犯軒轅大星並御女。丁亥，洞蠻爛土立定雲府，改陳蒙洞為陳蒙州，合江為合江州。嚴山後酒禁。中書省臣言：「洞蠻請歲進馬五十匹、雨氈五十被、刀五十握，丹砂、雌雄黃等物，率二歲一上。」有詔從其所為。己丑，太陰犯太微東垣上相。敕沒入璉真加、沙不丁、烏馬兒妻，並遣詣京師。召行省轉運司官赴京師，集議治賦法。辛卯，諸王出伯部曲饑，給米賑之。癸巳，武平路饑，免今歲田租。以武平路總管張立道為禮部尚書，使交趾。免衛輝種仙茅戶徭役。從遼陽行省言，以乃顏、合丹相繼叛，詔給蒙古人內附者及開元、南京、水達達等三萬人牛畜、田器。詔嚴益都、般陽、泰安、寧海、東平、濟寧畋獵之禁，犯者沒其家貲之半。

十一月丙申，以甘肅曠土賜昔寶赤合散等，俾耕之。壬寅，遣左吉奉使新合剌的音。甲辰，太白犯房。減太府監冗員三十一人，罷器備、行內藏二庫。詔：「回回以答納珠充獻及求售者還之，留其估以濟貧者。」塔叉兒、塔帶民饑，發米賑之。給按答兒民戶四月糧，罷海道運糧鎮撫司。丙午，熒惑犯亢。丁未，太陰犯畢。耽羅遣使貢東纻百匹。太史院靈臺上修祀事三晝夜。甲寅，太陰犯歲星。郴州路達魯花赤曲列有罪論誅。復置會同館，禁沮擾益都淘金。乙卯，新添葛蠻宋安撫率洞官阿汾、青貴來貢方物。監察御史言：「沙不丁、納速剌丁滅裏、烏裏兒、王巨濟、璉真加、沙的、教化的皆桑哥黨與，受賕肆虐，使江淮之民愁怨載路，今或系獄，或釋之，此臣下所未能喻。」帝曰：「桑哥已誅，納速剌丁滅裏在獄，唯沙不丁朕姑釋之耳。」武平、平灤諸州饑，弛獵禁，其孕字之時勿捕。諭中書議增中外官吏俸。戊午，金齒國遣阿腮入覲。庚申，熒惑犯氐。辛酉，升宣德龍門鎮為望雲縣，割隸雲州，置望雲銀冶。

十二月乙丑，復都水監，秩從三品。遣官迓雲南鴨池所遣使。遼陽洪寬女直部民饑，借高麗粟賑給之。籍探馬赤八忽帶兒等六萬戶成丁者為兵。丁卯，高麗國鴨綠江西十九驛，經乃顏反，掠其馬畜，給以牛各四十。大都饑，下其價糶米二十萬石賑之。己巳，詔罷遣官招集畏兀氏。改辰、沅、靖州轉運司為湖北湖南道轉運司，立葛蠻軍民安撫司。宣政院臣言：「宋全太后、瀛國公母子以為僧、尼，有地三百六十頃，乞如例免征其租。」從之。辛未，以鐵滅為兵部尚書，佩虎符，明思昔答失為兵部侍郎，佩金符，使於羅孛卜兒。御史臺臣言：「鉤考錢谷，自中統初至今余三十年，更阿合馬、桑哥當國，設法已極，而其餘黨公取賄賂，民不堪命，不如罷之。」有旨：「議擬以聞。」壬申，立河南江北行中書省，治汴梁。撒裏蠻、老壽並為大司徒，領太常寺。中書省臣言：「江南在宋時，差徭為名七十有餘，歸附後一切未征，今分隸諸王城邑，歲賜之物，仰給京師，又中外官吏俸少，似宜量添，可令江南依宋時諸名征賦盡輸之。」何榮祖言：「宜召各省官任錢谷者詣京師，集議科取之法以聞。」從之。甲戌，詔：「罷鉤考錢谷，應昔年逋負錢谷文卷，聚置一室，非朕命而視之者有罪。」仍遣使布告中外。庚辰，太陰犯御女。江北州郡割隸河南江北行中書省，改江淮行省為江浙等處行中書省，治杭州。賑闊闊出饑民米。阇裏帶言：「乃顏余黨竄女直之地，臣與月兒魯議，乞益兵千五百人，可平之。」從之。癸未，太陰犯東垣上相。廣濟署大昌等屯水，免田租萬九千五百石。平灤路及豐贍、濟民二署饑，出米萬五千石賑之。別都兒丁前以桑哥專恣，不肯仕，命仍為中書左丞。丙戌，八番洞官吳金叔等以所部二百五十寨民二萬有奇內附，詣闕貢方物。戊子，詔釋天下囚非殺人抵罪者。己丑，熒惑犯房。庚寅，熒惑犯鉤鈐。升營田提舉司為規運提點所，正四品。辛卯，浚運糧壩河，築堤防。授吃剌思八斡節兒為帝師，統領諸國僧尼釋教事。賜親王、公主、駙馬金、銀、鈔、幣如歲例。令僧羅藏等遞作佛事坐靜於聖壽萬安、涿州寺等所，凡五十度。遣真人張誌仙持香詣東北海嶽、濟瀆致禱。戶部上天下戶數，內郡百九十九萬九千四百四十四，江淮、四川一千一百四十三萬八百七十八，口五千九百八十四萬八千九百六十四，遊食者四十二萬九千一百一十八。司農司上諸路所設學校二萬一千三百餘，墾地千九百八十三頃有奇，植桑棗諸樹二千二百五十二萬七千七百餘株，義糧九萬九千九百六十石。宣政院上天下寺宇四萬二千三百一十八區，僧、尼二十一萬三千一百四十八人。斷死刑五十五人。


Chinese text: This work was published before January 1, 1923, and is in the
public domain worldwide because the author died at least 100 years ago.
