曹伯啟

　　曹伯啟，字士開，濟寧碭山人。弱冠，從東平李謙遊，篤於問學。至元中，歷仕為蘭溪主簿，尉獲盜三十，械徇諸市，伯啟以無左驗，未之信；俄得真盜，尉以是黜。累遷常州路推官，豪民黃甲，恃財殺人，賂佃客誣伏，伯啟讞得其情，遂坐甲殺人罪。遷河南省都事、台州路治中，御史潘昂霄、廉訪使王俁交薦，擢拜西台御史，改都事。關陝自許衡倡道學，教多士，伯啟請建祠立學，以表其績，朝議是之。涇陽民誣其尹不法，伯啟核實，抵民罪。四川廉訪僉事闊闊木以苛刻聞，伯啟糾黜之。

延祐元年，升內台都事，遷刑部侍郎。丞相鐵木迭兒專政，一日，召刑曹官屬問曰：「西僧訟某之罪，何為久弗治？」眾莫敢對，伯啟從容言曰：「犯在赦前。 」丞相雖甚怒，莫之奪也。宛平尹盜官錢，鐵木迭兒欲並誅守者，伯啟執不可，杖遣之。八番帥擅殺，起邊釁，朝廷已用帥代之矣，命伯啟往詰其事。次沅州，道梗，伯啟恐兵往則彼驚，將致亂，乃遣令史楊鵬單騎往喻新帥，備得其情，止奏坐前帥擅興罪，邊民以安。大同宣慰使法忽魯丁，撲運嶺北糧，歲數万石，肆為欺罔，累贓巨萬，朝廷遣使督徵，前後受賂，皆反為之遊言，最後伯啟往，其人已死，喻其子弟曰：「負官錢，雖死必徵。與其納賂於人，曷若償之於官。第條汝父所賂之數，官為征之。」諸受賂者皆懼，而潛歸賂於其子，為鈔五百餘萬緡，民之逋負而無可理者，即列上與免之。出為真定路總管，治尚寬簡，民甚安之。

延祐五年，遷司農丞，奉旨至江浙議鹽法，罷檢校官，置六倉於浙東、西，設運鹽官，輸運有期，出納有次，船戶、倉吏盜賣漏失者有罰。歸報，著為令。尋拜南台治書侍御史，因言：「揚清激濁，屬在台憲，諸被枉赴訴者，實則直之，妄則加論可也。今論冤一切不問，豈風紀定制乎？」俄去位。

英宗立，召拜山北廉訪使，時敕建西山佛宇甚亟，御史觀音保等以歲饑請緩之，近臣激怒上聽，遂誅言者。伯啟曰：「主上聰明睿斷，是不可以不諍。」乃劾台臣緘默，使昭代有殺諫臣之名，帝為之悚聽。俄拜集賢學士、御史臺侍御史。有詔同刊定《大元通制》，伯啟言：「五刑者，刑異五等，今黥杖徒役於千里之外，百無一生還者，是一人身備五刑，非五刑各底於人也。法當改易。」丞相是之，會伯啟除浙西廉訪使，不果行。

泰定初，引年北歸，優游鄉社，碭人賢之，表所居為曹公里。伯啟性莊肅，奉身清約，在中台，所獎借名士尤多；為侍讀學士，考試國子，首取呂思誠、姚紱。雲南僉事範震言宰臣欺上罔下，不報，範飲恨死，伯啟具其事，書於太史。真州知州呂世英以剛直獲罪，伯啟白其枉，進擢風憲。其好彰善率類此。天歷中，起伯啟為淮東廉訪使、陝西諸道行御史臺中丞，使驛敦遣，伯啟喟然曰：「吾年且八十，尚忘知止之戒乎！」終不起，一時被命者，因相繼去位，天下之士高之。至順三年，長子震亨卒於毗陵，伯啟往拊之；明年二月，卒於毗陵，年七十九。有詩文十卷，號《漢泉漫稿》，《續集》三卷，行世。子六人，孫十人，皆顯仕。

　　○李元禮

　　李元禮，字庭訓，真定人。資性莊重，燕居不妄言笑。歷易州、大都路儒學教授，遷太常太祝，升博士。定撰世祖聖德神功文武皇帝、昭睿順聖皇后、裕宗文惠明孝皇帝尊諡議，稱頌功德，體制溫雅。請諡圜丘，升祔太室，禮文多其所詳定。

元貞元年，擢拜監察御史，彈劾無所回撓。二年，有旨建五台山佛寺，皇太后將臨幸，元禮上疏曰：

古人有言曰：生民之利害，社稷之大計，惟所見聞而不繫職司者，獨宰相得行之，諫官得言之。今朝廷不設諫官，御史職當言路，即諫官也，烏可坐視得失而無一言，以裨益聖治萬分之一哉！伏見五台創建寺宇，土木既興，工匠夫役，不下數万，附近數路州縣，供億煩重，男女廢耕織，百物踴貴，民有不聊生者矣。伏聞太后親臨五台，布施金幣，廣資福利，其不可行者有五：時當盛夏，禾稼方茂，百姓歲計，全仰秋成，扈從經過，千乘萬騎，不無蹂躪，一也。太后春秋已高，親勞聖體，往復暑途數千里，山川險惡，不避風日，輕冒霧露，萬一調養失宜，悔將何及，二也。今上登寶位以來，遵守祖宗成法，正當兢業持盈之日，上位舉動，必書簡冊，以貽萬世之則，書而不法，將焉用之，三也。夫財不天降，皆出於民，今日支持調度，方之曩時百倍，而又勞民傷財，以奉土木，四也。佛本西方聖人，以慈悲方便為教，不與物競，雖窮天下珍玩奇寶供養不為喜，雖無一物為獻而一心致敬，亦不為怒。今太后為國家、為蒼生崇奉祈福，福未獲昭受，而先勞聖體，聖天子曠定省之禮，軫思親之懷，五也。伏願中路回轅，端居深宮，儉以養德，靜以頤神，上以循先皇后之懿範，次以盡聖天子之孝心，下以慰元元之望。如此，則不祈福而福至矣。

　　台臣不敢以聞。

大德元年，侍御史萬僧與御史中丞崔彧不合，詣架閣庫，取前章封之，入奏曰：「崔中丞私黨漢人李御史，為大言謗佛，不宜建寺。」帝大怒，遣近臣齎其章，敕右丞相完澤、平章政事不忽木等鞫問。不忽木以國語譯而讀之，完澤曰：「其意正與吾同。往吾嘗以此諫，太后曰：'我非喜建此寺，蓋以先皇帝在時，嘗許為之，非汝所知也。'」彧與萬僧面質於完澤，不忽木抗言曰：「他御史懼不肯言，惟一御史敢言，誠可賞也。」完澤等以章上聞。帝沉思良久曰：「御史之言是也。」乃罷萬僧，復元禮職。未幾，改國子司業，以疾卒，贈亞中大夫、翰林直學士、輕車都尉，追封隴西郡侯。子端，仕至禮部尚書。

　　○王壽

　　王壽，字仁卿，涿郡新城人。幼穎敏嗜學，長以通國字，為中書掾。既而用朝臣薦，入侍裕宗，眷遇特異。至元十九年，授兵部員外郎。二十二年，升吏部郎中。二十四年，分置尚書省，遂革。二十八年，罷尚書省歸中書，復任吏部郎中。以婿康里不忽木柄用當道，即自免去。明年，授大司農丞，不赴。元貞二年，出為燕南河北道廉訪副使。大德二年，不忽木為中執法，复棄官歸。三年，授集賢直學士，秩滿，就升侍讀學士，俄擢御史臺侍御史，論事剴切。六年二月，召壽奉香江南，遍祠嶽鎮海瀆。密旨：去歲風水為災，百姓艱食，凡所經過，採聽入對。使還，具奏：「民之利病，係於官吏善惡，在今宜選公廉材幹、存心愛物者專撫字，剛方正大、深識治體者居風憲。天災代有，賑濟以時，無勞聖慮。惟是豪右之家，仍據權要，當罷其職，處之京師，以保全之，此長久之道也。」

初，壽與台臣奏：「宰相內統百官，外均四海，位尊任重，不可輕假非人。三代以降，國之興衰，民之休戚，未有不由相臣之賢否也。世祖初置中書省，以忽魯不花、塔察兒、纟泉真、安童、伯顏等為丞相，史天澤、劉秉忠、廉希憲、許衡、姚樞等實左右之，當時稱治，比唐貞觀之盛。迨至阿合馬、郝禎、耿仁、盧世榮、桑哥、忻都等，壞法黷貨，流毒億兆。近者，阿忽台、伯顏、八都馬辛、阿里等專政，煽惑中禁，幾搖神器。君子小人已試之驗，較然如此。臣願推愛君思治之心，邪正互陳，成敗對舉，庶幾上悟天衷，懲其既往，知所進退，天下之事，可從而理也。」九年，參議中書省事。十年，改吏部尚書。

十一年，武宗即位，首拜御史中丞，未幾，更拜左丞，俄復拜御史中丞。至大二年三月，臥疾求代。三年夏，遷太子賓客、集賢大學士。秋九月卒，年六十。明年，贈銀青榮祿大夫、平章政事、上柱國、薊國公，諡文正。

　　○王倚

　　王倚，字輔臣，其先東萊人也。父永福，金末避地徙燕，為宛平著姓，富雄閭里。倚為人孝友樂易，重然諾；與人交，不苟合；讀書務躬行，不專事章句。世祖選良家子入侍東宮，時倚年弱冠，在眾中儀觀獨偉，太保劉秉忠深器重之，即以充選。倚服勤守恪，遂見信任。有詔皇太子裁決天下事。凡時政所急，民瘼所繫，倚知無不言。是時，官職未備，而湯沐分邑，地廣事繁，當有統屬，乃拜倚工部尚書，行本位下隨路民匠都總管。至元二十一年，詔立東宮官屬，以倚為家丞。又置儲用司，掌貨幣出納，令倚兼之。後以疾辭職，仍給太子家丞祿，以優養之。倚上言：「不事事而苟竊祿食，臣心誠所未安。」不許，力辭再四，方許之。二十六年，皇孫出鎮懷孟，帝為選老成練達舊臣護之，乃以屬倚。陛辭，帝目之良久，謂侍臣曰：「倚，修潔人也，左右皇孫，得人矣。」及行，營幕所在，軍政肅然。未幾，召還。二十八年，授禮部尚書，以疾辭。明年卒，年五十三。贈正議大夫、禮部尚書，追封太原郡侯，諡忠肅。子二人，鵬，異樣總管府總管。

　　○劉正

　　劉正，字清卿，清州人也。年十五，知讀書，習吏事，初辟制國用使司令史，遷尚書戶部令史。至元八年，罷諸路轉運司，立局考核逋欠，正掌其事。大都運司負課銀五百四十七錠，逮系倪運使等四人征之，視本路歲入簿籍，實無所負，辭久不決。正察其冤，遍閱吏牘，得至元五年李介甫關領課銀文契七紙，適合其數，驗其字畫，皆司庫辛德柔所書也。辛貧窘，時已富實，交結權貴，莫敢誰何。正廉得其實，始白尚書捕鞫之，悉得課銀。辛既伏辜，而四人得釋，正由是知名。轉樞密院令史，辟掾中書。

十四年，分省上都，會諸王昔里吉叛，至居庸關，守者告前有警急，使姑退，正曰：「職當進而弗往，後至者益怯矣。」馳出關，至上都。邊將請黃白金符充戰賞，主者告乏，中書檄工部造給之，後帝以為欺罔，欲詰治。正曰：「軍賞貴速，先造符印而後禀命，豈不可乎！」帝釋之。

　　十五年，擢左司都事。時阿合馬當國，與江淮行省阿里伯、崔斌有隙，誣以盜官糧四十萬，命刑部尚書李子忠與正馳驛往按其事，獄弗具。阿合馬復遣北京行省參知政事張澍第四人雜治之，竟置二人於死，正乃移疾還家。十八年，徵為左司員外郎。十九年春，阿合馬併中書左右司為一，遂為左右司員外郎。三月，阿合馬敗，火魯霍孫為右丞相，復為左司員外郎，謁告歸。九月，中書傳旨捕正，與參政咱喜魯丁等偕至帝前，問曰：「汝等皆黨於阿合馬，能無罪乎？」正曰：「臣未嘗阿附，惟法是從耳。」會日暮，車駕還內，俱械係於闕東隙地。逾數日，奸黨多伏誅，复械係正於拱衛司，火魯霍孫曰：「上嘗謂劉正衣白衣行炭穴十年，可謂廉潔者。」乃免歸。

二十年春，樞密院奏為經歷，升參議樞密院事。二十五年，桑哥既立尚書省，擢為戶部侍郎，升戶部尚書。嘗舉核河間鹽運官虧課事，幾陷於罪，乃移疾歸。二十八年，桑哥敗，完澤為丞相，复擢為戶部尚書，升參議。尚書省罷，仍參議中書省事。湖南馬宣慰庶子，因爭廕不得，誣告其兄匿亡宋官金。正知其誣，罪之，仍官其兄。濟南張同知子求為兩淮運使，正知其不稱，弗與。張遂作飛語構其事，帝召正詰之曰：「匿金事在右司，爭廕事在左司，參議乃幕長，寢右而舉左，寧無私乎？」正辨折明，事遂釋。

三十年，御史臺奏為侍御史，中書省奏為吏部尚書，已而復留為侍御史，遷江南行御史臺中丞。大德元年，改同僉樞密院事，尋出為雲南行中書省左丞。右丞忙兀突魯迷失請徵緬，正以為不可，俄俱被徵，又極言其不可，不從，師果無功。雲南民歲輸金銀，近中慶城邑戶口，則詭稱逃亡，甸寨遠者，季秋則遣官領兵往徵，人馬芻糧，往返之費，歲以萬計；所差官必重賂省臣，乃得遣，徵收金銀之數，必十加二，而拆閱之數又如之；其送迎饋贐，亦如納官之數，所遣者又以銅雜銀中納官。正首疏其弊，給官秤，俾土官身詣官輸納，其弊始革。始至官，儲贌二百七十萬索、白銀百錠，比四年，得贌一千七十萬索、金百錠、銀三千錠。

　　七年秋，還清州。八年六月，以左丞行省江西。冬十月，改江浙。武宗即位，召為中書左丞，升右丞。二年，立尚書省，懇辭還家。仁宗即位，召諸老臣入議國事，正詣闕言八事：一曰守成憲，二曰重省台，三曰辨邪正，四曰貴名爵，五曰正官符，六曰開言路，七曰慎賞罰，八曰節財用。會行赦改元，集議行之。仁宗初政，風動天下，正與諸老臣陳讚之力居多。累乞致仕不許，拜榮祿大夫、平章政事、議中書省事。時議經理河南、淮、浙、江西民田，增茶鹽課額，正極言不可，弗從。歲大旱，野無麥谷，種不入土。台臣言，燮理非其人，奸邪蒙蔽，民多冤滯，感傷和氣所致。有旨會議。平章李孟曰：「燮理之責，儒臣獨孟一人，請避賢路。」平章忽都不丁曰：「台臣不能明察奸邪，臧否時政，可還詰之。」正言：「台省一家，當同心獻替，擇善而行，豈容分異耶！」孟搖首，竟如忽都不丁言。右丞相帖木迭兒傳旨：廉訪司權太重，故按事失實，自今不許專決六品以下官。平章忽都不丁、李孟將議行之，正言：「但當擇人，法不可易也。」事遂寢。延祐六年卒，後贈宣力贊治功臣、光祿大夫、司徒、柱國、趙國公，諡忠宣。

子秉德，官秘書監丞，歷兵、工二部侍郎，出為安慶路總管。秉仁，以廕為中書架閣管勾，累官工部尚書，致仕。

　　○謝讓

　　謝讓，字仲和，潁昌人。祖義，有材勇，金貞祐間，為義軍千戶。讓幼穎悟好學，及壯，推擇為吏，補宣慰司令史。國兵取宋，立行中書省於江西，讓以選為令史，調河間等路都轉運鹽司經歷。先是，灶戶在軍籍者，悉除其名，以丁多寡為額輸鹽，其後多顧舊戶代為煮鹽，而顧錢甚薄。讓言：「軍戶既落籍為民，當與舊灶戶均役，既令代役，豈宜复薄其傭，使重困乎？自今顧人，必厚與直，乃聽。」先是，逃亡戶率令見戶包納其鹽，由是豪強者以計免，而貧弱愈困。讓令驗物力多寡，比次甲乙以均之。

擢南台御史，舉湖廣行省平章政事哈剌哈孫答剌罕可為御史大夫，山東廉訪使陳天祥可為御史中丞，右司員外郎高昉可任風憲。劾江浙省臣聽詔不恭及不法事，帝遣使雜問，既款服，詔令讓與俱來，人皆危之，讓恬然若無事者，台綱以之益振。大德間，詔立陝西行御史臺，以讓為都事，凡御史封章及文移，其可否一決於讓。入為中書省右司都事，遷戶部員外郎。時東勝、雲、豐等州民飢，乞糴鄰郡，憲司懼其販鬻為利，閉其糴。事聞於朝，讓設法立禁，閉糴者有罪，三州之民賴以全活者甚眾。

四年，授宗正府郎中，擢監察御史，遷中書省右司員外郎，出為湖廣行省左右司郎中。時廣西兩江岑雄、黃聖許等，屢相讎殺，為邊患。讓謂：「此曹第可懷柔，不宜力競，寬其法以羈縻之，使不至跳梁可也。若乃舍中國有用之民，爭炎荒不毛之地，非長策也。」因書榜招諭，以攜其黨。湖廣宣慰使張國紀建言科江南夏稅，讓極言其非便。遷河南行省左右司郎中。是時，江淮屯戍軍二十餘萬，親王分鎮揚州，皆以兩淮民稅給之，不足，則漕於湖廣、江西。是歲會計兩淮，僅少三十萬石，讓請以淮鹽三十萬引鬻之，收其價鈔以給軍食，不勞遠運，公私便之。

　　至大元年，轉戶部侍郎。時京倉主計吏以倉廩多罅漏，惟久雨米壞，請覆糠粃其上，因揉諸米中，以給內外工人及宿衛者。讓察其奸，以藁秸易之，姦弊悉除。二年，拜西台治書侍御史。三年，拜治書侍御史，未上，改同僉樞密院事，尋拜戶部尚書。仁宗在東宮，以讓先朝舊人，召見賜酒，以示眷注。四年，改刑部尚書。仁宗即位，加讓正議大夫，入謝，賜以卮酒，讓痛飲之。帝曰：「人言老尚書不飲，何飲耶？」讓曰：「君賜，不敢違也。」少頃，醉不能立，命扶出之。翼日，讓謝，帝曰：「老尚書誠不飲也。」初，尚書省柄臣構殺留守鄭阿爾思蘭，籍其家，中外冤之；尚書省罷，未有直其冤者。讓明其事，以所籍貲產給還之。有旨：六部事疑不決者，須讓共議，而後上聞。於是戶部更定鈔法，禮部議正禮文，讓皆與焉。刑部有案，讓未署字，而誤用印，吏懼，遂私效讓署。事覺，度無損於事，且憐吏以罪廢，遂視之曰：「吾署也。」其寬厚多類此。讓上言：「古今有天下者，皆有律以輔治。堂堂聖朝，詎可無法以準之，使吏任其情、民罹其毒乎！」帝嘉納之。乃命中書省纂集典章，以讓精律學，使為校正官，賜青鼠裘一襲、侍宴服六襲。

二年，朝廷以吏多滯事，責曹案不如程者。令下，讓曰：「刑獄非錢穀、銓選之比，寬以歲月，尚慮失實，豈可律以常法乎！」乃入白於宰相，曰：「尚書言是也。」由是刑曹獨得不責稽違。拜陝西行省參知政事。未幾，拜西台侍御史，命甫下，詔罷西台，復立，就拜侍御史。四年十月，卒於官，年六十有六。贈正奉大夫、河南行省參知政事，追封陳留郡公，諡憲穆。子好古，奉政大夫、覆實司提舉。

　　○韓若愚

　　韓若愚，字希賢，保定滿城人。由武衛府史授通惠河道所都事，開河有功，詔賜錦衣一襲。遷留守司都事，尋升經歷，出知薊州，改中書左司都事。時監燒昏鈔者欲取能名，概以所燒鈔為偽鈔，使管庫者誣服。獄既具，若愚知其冤，覆之，得免死者十餘人。遷刑部郎中，提舉諸路寶鈔庫，擢吏部郎中。仁宗即位，故事，凡潛邸官吏，不次遷轉，若愚以歲月定其資品，遂著為令。皇慶元年，遷內台都事，改刑部侍郎，尋擢中書左司郎中。時議禁民田獵，犯者抵死。若愚曰：「昔齊宣王之囿，方四十里，殺其麋鹿者，如殺人之罪，孟子非之。」眾以為然，遂輕其刑。時參政曹鼎新辭職，帝曰：「若效韓若愚廉勤足矣，何用辭為！」繼命若愚參議中書省事。鐵木迭兒為右丞相，以憎愛進退百官，恨若愚不附己，羅織以事。帝知其枉，不聽。拜戶部尚書。延祐六年，命理河間等路囚，輕重各得其情，復拜參議中書省事。丞相鐵木迭兒復入相，以舊憾誣若愚罪，欲殺之，帝不從，復奏奪其官，除名歸鄉里。至治三年，詔雪其冤。泰定元年，命復其官，尋拜刑部尚書，遷湖廣省參知政事，未行，改詹事丞。八月，命宣撫江浙，复留為侍御史。時左丞相倒剌沙擅威福，以事誣侍御亦憐珍等，下樞密獄，無敢言其冤，若愚以計奏左丞相倒剌沙為右大夫，其事遂解。三年，擢浙西廉使，未行，拜河南省左丞。會文宗平內難，若愚畫策中機，帝嘉之，進資政大夫。天曆三年，遷淮西江北道廉訪使。九月，以疾卒，年六十八。贈資德大夫、江浙等處行中書省左丞、上護軍，追封南陽郡公，諡貞肅。

　　○趙師魯

趙師魯，字希顏，霸州文安縣人。父趾，秘書少監，贈禮部尚書。師魯為人風采端莊，在太學，力學如寒士。延祐初，為興文署丞。五年，遷將作院照磨。七年，辟為御史臺掾，後補中書省掾，於朝廷典章故實、律令文法，無不練習。臨事明敏果斷，執政奇之。及典銓選，平允無私，人無不服。擢工部主事，遷中書省檢校官，咸著能名。泰定中，拜監察御史。時大禮未舉，師魯言：「天子親祠郊廟，所以通精誠，迓福釐，生烝民，阜萬物，百王不易之禮也。宜鑑成憲，講求故事，對越以格純嘏。」帝嘉納焉。元夕，令出禁中，命有司張燈山為樂，師魯上言：「燕安怠惰，肇荒淫之基；奇巧珍玩，發奢侈之端。觀燈事雖微，而縱耳目之欲，則上累日月之明。」疏聞，遽命罷之，賜師魯酒一上尊，且命御史大夫傳旨，以嘉忠直。

是時，宰相倒剌沙密專命令，不使中外預知，師魯又上言：「古之人君，將有言也，必先慮之於心，諮之於眾，決之於故老大臣，然後斷然行之，渙若汗不可反，未有獨出柄臣之意，不諮眾謀者也。」不報。倒剌沙雖剛狠，亦服其敢言。有朝士年未及致仕，其子請預廕其官，而執政者為之地，師魯駁其非，事遂止。遷樞密院都事，改本院經歷。致和初，升奉政大夫、參議樞密院事。天歷中，遷樞密院判官，改兵部侍郎。丁父憂，特旨起為同僉樞密院事，師魯固辭不就。服除，復為樞密判官，持節治四川軍馬，諭上威德，大閱於郊，寬簡有法，士卒懷其恩信。未幾，遷中順大夫、刑部侍郎，樞密院復奏為其院判官。久之，出為河間路轉運鹽使，除害興利，法度修飭，絕巡察之姦，省州縣廚傳贈遺之費，灶戶商人，無不便之，歲課遂大增。暇日，又割己俸，率僚吏新孔子廟，命吏往江右制雅樂，聘工師，春秋釋奠，士論稱之。師魯由從官久典金谷，每鬱鬱不樂，疾篤，棄官歸京師，至元三年九月卒，年五十有三。贈嘉議大夫、禮部尚書、天水郡侯，諡文清。

　　○劉德溫

劉德溫，字純甫，大興人，起家中書省宣使。大德十一年，以年勞，授從仕郎、內宰司照磨，監建興聖宮；又調承務郎、掌儀署令；未幾，升奉訓大夫、內宰司丞。奉中旨，徵河南民逋糧，德溫輒平其價，令出鈔以償，民甚便之。复升朝列大夫、延福司丞，奉旨代祠岳瀆。比還，遷中憲大夫、同知大都路都總管府事。輦轂之下，供億浩繁，德溫措置有法，民用不擾。遷甄用少監，升亞中大夫、禮部侍郎，复升嘉議大夫、同知上都留守司事。省檄和糴糧，民以價不時得，遞相觀望，德溫下令曰：「糧入價出，吏有敢為弊者罪之。」於是糧不逾期而集。轉大司農丞。耕籍之儀，取具一時，德溫欲考訂典禮，集為成書，未畢，俄授通議大夫、永平路總管。永平當天歷兵革之餘，野無居民，德溫為政一年，而戶口增，倉廩實，遂興學校以育人材，庶事畢舉。歲大旱，禱而雨，歲以不歉。灤、漆二水為害，有司歲發民築堤。德溫曰：「流亡始集，而又役之，是重困民也。」遂罷其役，而水亦不復至。有豪民武斷於鄉里，前吏莫敢治，德溫按得其罪，論如法，杖之，書其過於門，後竟以不道伏誅。永平，古孤竹國也，國初，郡守楊阿台請於朝，諡伯夷曰清惠，叔齊曰仁惠，為廟以祠之，而祠禮猶未具也。德溫請命有司春秋具牢禮致祭，從之，著為式，賜廟額曰聖清，士論韙之。至順四年卒，年六十九。贈正議大夫、禮部尚書、上輕車都尉、彭城郡侯，諡清惠。

　　○尉遲德誠

　　尉遲德誠，字信甫，絳州人。祖天澤，仕金為庫官，郡王帶孫拔絳州，天澤在俘中，道見兵死者，輒涕泣收瘞之，帶孫令佩金符，授雲州御衣局人匠總管。父鼎，仕至潞州知州。德誠歷官太子率更丞。至大元年，改詹事院都事。二年，遷家令司丞。仁宗以為謹恪，常賜酒帛，得侍左右。數薦士，出則未嘗語人。 事前有粟苗，不種而萌偶出，一莖雙穗，眾以為嘉禾。升家令。四年，選為河東山西道宣慰司同知，擊姦吏，寬稅斂，上計京師。入見，帝方食，賜以馂餘，擢工部尚書，未拜，改陝西行台治書侍御史。延祐元年，遷京畿都漕運使。二年，拜遼東道肅政廉訪使，上疏言事，其略曰勞諸王以懷其心，防出入以嚴宮禁，立諫官以遠讒佞，崇科舉以求人材，立常平以備荒年，汰僧道以寬民力，舉賢良以勵忠孝，抑奢侈以厚風俗，及拯鈔法、裁冗官等事。未報而卒，年五十三。

　　○秦起宗

秦起宗，字元卿，其先上黨人，後徙廣平洺水縣。曾大父當金季兵起，窾山麓為洞，奉其親以居，傍窾大洞，匿其里中百人閉之。具牛酒，出待兵，兵入索，惟見其親屬，曰：「孝士也。」釋之去。里人曰：「秦父生我。」

起宗生長兵間，學書無從得紙，父順削柳為簡，寫以授之；成誦，削去更書。年十七，會立蒙古學，學輒成，辟武衛譯史。御史中丞塔察兒愛其才，遷中台譯史。是時，尚書省專制更張，起宗持文嚴密無所洩。仁宗即位，罷尚書省，轉中書譯史，累遷太子家令司典簿官，上言：「東宮官屬，輔導德義，財​​賦非所治也。」朝廷是之。遷南台御史。建康多水，或實災而有司抑之，或無災而訴災，起宗微行得實，人以為神明。

　　文宗初立，命威順王徵八番。是時，蜀省囊加台拒命未平，起宗極言武昌重鎮，當備上流​​之師，親王不可遠去，力止之。及王入見，帝謂曰：「八番之行，非秦元卿，幾為失計。」其後八番師還，無敢擾於道路者。朝議以起宗治蜀，幕府忘其名，曰秦元卿，帝引筆改曰起宗，其眷注如此。拜中台御史，劾中丞和尚受人婦人、賤買縣官屋，不報。起宗從台官入見，跽辯久之，敕令起，起宗不起，會日暮，出；明日，立太子，有赦，起宗又奏：「不罪和尚，無以正國法。」和尚服辜。帝曰：「為御史，當如是矣。」元會，賜只孫服，令得與大宴。又劾閩憲卜咱耳竊父妾以逃，其父憤死，瀆亂天常，流之嶺南。自是盡言無諱，皆見聽用。有《御史奏議》一卷。

遷都漕運使，帝召諭之曰：「漕輸事多廢闕，賴御史治之爾。」出為撫州路總管，至官，有司供張甚盛，問其費所從出，小吏不敢隱，曰：「借辦於民。」遂亟使歸之，幾席僅給而已。自是官府僚佐有宴集，成禮即止。因諭眾曰：「我素農家，安儉約，務安靜，庶使吾民化之。」居一歲，以老去官。明年，以兵部尚書致仕，居一歲，卒，諡昭肅。

　　子四人：鈞，銓，鐸，鏞。鈞，西台御史；鏞，延徽寺經歷；銓，都省掾；鐸蚤卒。


Chinese text: This work was published before January 1, 1923, and is in the
public domain worldwide because the author died at least 100 years ago.
