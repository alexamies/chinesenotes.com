順帝七

十五年春正月戊午朔，以中書平章政事搠思監提調留守司，宣徽使黑廝為中書平章政事，河南行省左丞許有壬為集賢大學士，遼陽行省左丞奇伯顏不花升本省平章政事。壬戌，以宣政院副使忻都為太子詹事。癸亥，享於太廟。甲子，親王禿堅帖木兒歿於軍中，賜鈔五百錠。江西行省平章政事道童加大司徒。戊辰，太陰犯五車。辛未，太陰犯鬼宿。大斡耳朵儒學教授鄭咺建言：「蒙古乃國家本族，宜教之以禮，而猶循本俗，不行三年之喪，又收繼庶母、叔嬸、兄嫂，恐貽笑後世，必宜改革，繩以禮法。」不報。丙子，上都饑，賑糶米二萬石。丁丑，徐壽輝偽將倪文俊復陷沔陽府，威順王寬徹普化令王子報恩奴等同湖南元帥阿思藍水陸並進討之。至漢川，水淺，文俊用火筏燒船，報恩奴遇害。庚辰，復設仁虞、雲需、尚供三總管府。丙戌，大同路饑，出糧一萬石減價糶之。是月，詔以湖廣行省平章政事乞剌班慢功，削其官爵，令從軍自效。詔安置脫脫於亦集乃路，收所賜田土。命河南行省參知政事洪醜驢守御河南，陜西行省參知政事述律朵兒只守禦潼關，宗王紥牙失裏守禦興元，陜西行省參知政事阿魯溫沙守禦商州，通政院使朵來守禦山東。詔豫王阿剌忒納失裏與陜西行省平章政事搠思監從宜商議軍事。

閏月壬寅，以各衛軍人屯田京畿，人給鈔五錠，以是日入役，日支鈔二兩五錢，仍給牛、種、農器，命司農司令本管萬戶督其勤惰。丙午，太陰犯心宿。丙辰，太白經天。

是月，上都路饑，詔嚴酒禁。命河南行省參知政事塔失帖木爾領元管陜西軍馬，守御河南。二月己未，劉福通等自碭山夾河迎韓林兒至，立為皇帝，又號小明王，建都亳州，國號宋，改元龍鳳。以其母楊氏為皇太后，杜遵道、盛文郁為丞相，羅文素、劉福通為平章，劉六知樞密院事；拆鹿邑縣太清宮材建宮闕，遵道等各遣子入侍。遵道得寵專權，劉福通疾之，命甲士撾殺遵道，福通遂為丞相，後稱太保。丙寅，以中書平章政事黑廝、左丞許有壬並知經筵事。戊辰，命太傅、御史大夫汪家奴為中書右丞相，中書平章政事定住為左丞相，詔天下。庚午，以河南行省平章政事咬咬為遼陽行省左丞相。壬申，立淮東等處宣慰使司都元帥府於天長縣，統濠、泗義兵萬戶府並洪澤等處義兵，聽富民願出丁壯義兵五千名者為萬戶，五百名者為千戶，一百名者為百戶，仍降宣敕牌面。丙子，以達識帖睦邇為中書平章政事，提調留守司；平章政事黑廝兼大司農。是月，命刑部尚書董銓等與江西行省平章政事火你赤專任征討之務，便宜從事，遣使先降曲赦，諭以禍福，如能出降，釋其本罪，執迷不悛，克日進討。三月庚寅，太陰犯五車。癸巳，徐壽輝兵陷襄陽路。甲午，命汪家奴攝太尉，持節授皇太子愛猷識理達臘玉冊，錫以冕服九旒，祗謁太廟。丙申，太陰犯房宿。辛丑，以監察御史言，安置脫脫於雲南鎮西路，也先帖木兒於四川碉門，脫脫長男哈剌章安置肅州，次男三寶奴安置蘭州，仍籍其家產。己酉，命知樞密院事眾家奴知經筵事，知樞密院事捏兀失該提調內史府。癸丑，太白經天。

夏四月壬戌，中書省臣言：「江南因盜賊阻隔，所在闕官，宜遣人與各省及行臺官以廣東、廣西、海北、海南三品以下通行遷調，五品以下先行照會之任，江浙行省三年一次遷調，福建等處闕官亦依前例。」從之。命彰德等處分樞密院添設同知、副使、都事各一員。癸亥，以中書平章政事達識帖睦邇知經筵事，命樞密院添設僉院一員、判官二員，直沽分樞密院添設副使一員、都事一員。以御史中丞紥撒兀孫同知經筵事。乙丑，以中書右丞臧卜、左丞烏古孫良楨分省彰德。辛未，命御史中丞伯家奴同知經筵事，中書參議成遵兼經筵官。癸酉，以左丞相定住為右丞相，平章政事哈麻為左丞相，太子詹事桑哥失裏為中書平章政事，雪雪為御史大夫。丁丑，加知樞密院事眾家奴太傅。辛巳，親王脫脫薨，賜鈔二百錠。是月，車駕時巡上都。詔翰林待制烏馬兒、集賢待制孫撝招安高郵張士誠，仍賫宣命、印信、牌面，與鎮南王孛羅不花及淮南行省、廉訪司等官商議給付之。御史臺劾奏中書左丞呂思誠，罷之。詔四川等處立宣化鎮南軍民府，改四川忠孝軍民府為忠孝軍民安撫司；罷盤順府，改立盤順軍民安撫司；罷四川羊母甲洞、臭南王洞長官司，改立忠義軍民安撫司，立汴梁等處義兵萬戶府。

五月壬辰，復襄陽路。監察御史也裏忽都等劾奏河南行省左丞相太不花慢功虐民，詔削其官職，仍令率領火赤溫，從總兵官、平章政事答失八都魯征進，答失八都魯管領太不花一應軍馬。庚戌，倪文俊自沔陽陷中興路，元帥朵兒只班死之。是月，命淮南行省平章政事咬住、淮東廉訪使王也先叠兒撫諭高郵。六月丙辰，命御史大夫雪雪提調端本堂。癸亥，太白經天。丁卯，監察御史哈林禿劾奏脫脫之師集賢大學士吳直方及其參軍黑漢、長史火裏赤等並宜追奪，從之。監察御史歪哥等辯明中書左丞呂思誠，給付元追所授宣命、玉帶。戊辰，命中書平章政事搠思監兼大司農，桑哥失裏知經筵事。己巳，靖安王闊不花薨，無後，命其侄襲封靖安王。癸酉，以四川行省平章政事答失八都魯為河南行省平章政事。乙亥，命將作院判官烏馬兒招安濠、泗等處，章佩監丞普顏帖木兒招安沔陽等處。諸王倒吾沒於軍中，賻鈔二百錠。丁丑，保德州地震。己卯，陜西行省平章政事禿禿加答剌罕。庚辰，征徽州隱士鄭玉為翰林待制，不至。江浙省臣言：「至正十五年稅課等鈔，內除詔書已免稅糧等鈔，較之年例，海運糧並所支鈔不敷，乞減海運，以蘇民力。」戶部定擬本年稅糧，除免之外，其寺觀並撥賜田糧，十月開倉，盡行拘收；其不敷糧，撥至元折中統鈔一百五十萬錠，於產米處糴一百五十萬石，貯瀕河之倉，以聽撥運，從之。癸未，中書參知政事實理門言：「舊立蒙古國子監，專教四怯薛並各愛馬官員子弟，今宜諭之，依先例入學，俾嚴為訓誨。」從之。是月，大明皇帝起兵，自和州渡江，取太平路。自紅巾妖寇倡亂之後，南北郡縣多陷沒，故大明從而取之。荊州大水。命湖廣行省平章政事阿魯灰領軍，與淮南行省平章政事蠻子海牙、淮西道宣慰使完者不花以兵攻和州等處。命郡王只兒啖伯、湖廣行省右丞卜蘭奚攻討河南。以湖廣行省平章政事咬住為總兵官，領本省軍馬並江州楊完者、黃州李勝等軍，守禦湖廣。江浙行省參知政事納麟哈剌統領水軍萬戶等軍，會本省平章政事定定，進攻常州、鎮江等處。命將作院判官烏馬兒、利用監丞八十奴招諭濠、泗，淮南行省左丞相太平助之；章佩監丞普顏帖木兒、翰林修撰烈瞻招諭沔陽，四川行省平章政事玉樞虎兒吐華等助之。以怯薛丹潑皮等六十名從江南行御史臺大夫福壽守御集慶路。國王朵兒只薨於揚州軍中，命郡王只兒啖伯管領其所部軍馬。

秋七月辛卯，享於太廟。壬寅，倪文俊復陷武昌、漢陽等處。是月，命親王失裏門以兵守曹州，山東宣慰馬某火者以兵分府沂州、莒州等處。命知樞密院事答兒麻監藏及四川行省左丞沙剌班、湖南同知宣慰使劉答兒麻失裏，以兵屯中興，招諭諸處，有不降者，與親王禿魯及玉樞虎兒吐華討之。命湖廣行省平章政事桑哥、亦禿渾及禿禿守禦襄陽，參知政事哈林禿及王塔失帖木爾守禦沔陽，如賊徒不降，即進兵討之。升臺州海道巡防千戶所為海道防禦運糧萬戶府。

八月庚申，命南陽等處義兵萬戶府召募毛胡蘆義兵萬人，進攻南陽。戊辰，以中書平章政事達識帖睦邇為江浙行省左丞相，便宜行事，賜鈔一千錠。甲戌，以大宗正府紥魯忽赤叠裏迷失為甘肅行省平章政事。戊寅，太白經天。雲南死可伐等降，令其子莽三以方物來貢，乃立平緬宣撫司。四川向思勝降，以安定州改立安定軍民安撫司。是月，車駕還自上都。詔淮南行省左丞相太平統淮南諸軍討所陷郡邑，仍命湖廣行省平章政事阿魯灰以所部苗軍聽其節制。立吾者野人乞列迷等處諸軍萬戶府於哈兒分之地。命親王寬徹班守興元，永昌宣慰使完者帖木兒討西番賊。以淮南行省平章政事蠻子海牙與同知樞密院事絆住馬等，自蕪湖至鎮江南岸守禦，同阿魯灰所部軍馬協力衛護江南行臺。命答失八都魯從便調度湖廣行省左丞卜蘭奚所領苗軍，江浙行省平章政事卜顏帖木兒守禦蘄、黃、蘭溪等處。九月癸未，命搠思監提調武衛。以知嶺北行樞密院事紐的該為中書平章政事。乙酉，立分海道防禦運糧萬戶府於平江路。己丑，太白犯太微垣。辛卯，命秘書卿答蘭提調別吉太后影堂祭祀，知樞密院事野仙帖木兒提調世祖影堂祭祀，宣政院使蠻子提調裕宗、英宗影堂祭祀。己亥，倪文俊圍岳州路。壬子，命桑哥失裏提調宣文閣，呂思誠知經筵事，集賢大學士許有壬兼太子諭德。是月，移置脫脫於阿輕乞之地，命答失八都魯移軍住陳留。

冬十月丁巳，立淮南行樞密院於揚州。己未，太陰犯壘壁陣。甲子，命兵、工二部尚書撒八兒、王安童，以金銀牌一百六十五面，給淮東宣慰使司等處義兵官員。命哈麻領大司農司。帝謂右丞相定住等曰：「敬天地，尊祖宗，重事也。近年以來，闕於舉行，當選吉日，朕將親祀郊廟，務盡誠敬，不必繁文，卿等其議典禮，從其簡者行之。」遂命右丞斡欒、左丞呂思誠領其事。以中書右丞拜住為平章政事。庚午，以襲封衍聖公孔克堅同知太常禮儀院事，以克堅子希學為襲封衍聖公。癸酉，太陰犯軒轅。哈麻奏言：「郊祀之禮，以太祖配。皇帝出宮，至郊祀所，便服乘馬，不設內外儀仗、教坊隊子，齋戒七日，內散齋四日於別殿，致齋三日，二日於大明殿西幄殿，一日在南郊祀所。」丙子，以郊祀，命皇太子愛猷識理達臘祭告太廟。己卯，以翰林學士承旨慶童為淮南行省平章政事。立黃河水軍萬戶府於小清口。

十一月甲申，熒惑犯氐宿。庚寅，填星犯井宿。壬辰，親祀上帝於南郊，以皇太子愛猷識理達臘為亞獻，攝太尉、右丞相定住為終獻。甲午，以太不花為湖廣行省左丞相，總兵招捕湖廣、沔陽等處，湖廣、荊襄諸軍悉聽節制，給還元追奪河南行省丞相宣命，仍給以功賞宣敕、金銀牌面。戊戌，介休縣桃杏花。己亥，太陰犯鬼宿。戊申，右丞相定住以病辭職，命以太保就第治病。庚戌，賊陷饒州路。辛亥，賜高麗國王伯顏帖木兒為親仁輔義宣忠奉國彰惠靖遠功臣。是月，答失八都魯攻夾河賊，大破之。賊陷懷慶，命河南行省右丞不花討之。以湖廣歸州改隸四川行省。

十二月壬子朔，熒惑犯房宿。給湖廣行省分省印。丁巳，命中書參知政事月倫失不花、陳敬伯分省彰德。癸亥，立忠義、忠勤萬戶府於宿州、武安州。己巳，以諸郡軍儲供餉繁浩，命戶部印造明年鈔本六百萬錠給之。壬申，以平章政事帖裏帖木兒、右丞斡欒並知經筵事，參議丁好禮兼經筵官。乙亥，以天下兵起，下詔罪己，大赦天下。是月，答失八都魯大敗劉福通等於太康，遂圍亳州，偽宋主遁於安豐。立興元等處宣慰使司都元帥府於興元路。是歲，薊州雨血。詔：「凡有水田之處，設大兵農司，招集人夫，有警乘機進討，無事栽植播種。」詔浚大內河道，以宦官同知留守野先帖木兒董其役。野先帖木兒言：「自十一年以來，天下多事，不宜興作。」帝怒，命往使高麗，改命宦官答失蠻董之。以中書平章政事拜住分省濟寧，設四部。是歲，察罕帖木兒與賊戰於河南北，屢有功，除中書刑部侍郎。

十六年春正月壬午，改福建宣慰使司都元帥府為福建行中書省。戊子，親享太廟。命中書平章政事帖裏帖木兒提調國子監。己丑，太陰犯昴宿。丁酉，太保定住以病辭職，太尉、太宗正府紥魯忽赤月闊察兒以出軍中傷辭職，皆不允。乙亥，詔命太尉阿吉剌開府設官屬。乙巳，以遼陽行省左丞相咬咬為太子詹事，翰林學士承旨朵列帖木兒同知詹事院事。丙子，以知樞密院事實理門兼大府監卿。戊申，雲南土官阿蘆降，遣侄腮斡以方物來貢。庚戌，左丞相哈麻罷。辛亥，御史大夫雪雪亦罷，以搠思監為御史大夫。復以定住為右丞相。是月，薊州地震。倪文俊建偽都於漢陽，迎徐壽輝據之。

二月癸酉，禿魯帖木兒辭職，不允。搠思監糾言哈麻及其弟雪雪等罪惡，帝曰：「哈麻兄弟雖有罪，然侍朕日久，與朕弟懿璘質班皇帝實同乳，且緩其罰，令之出征自效。」甲寅，命右丞相定住依前太保，中書一切機務，悉聽總裁，詔天下。丙辰，以鎮南王孛羅不花自兵興以來率怯薛丹討賊，累立戰功，賜鈔一萬錠。定住及平章政事桑哥失裏等復奏哈麻兄弟罪惡，遂命貶哈麻惠州安置，雪雪肇州安置，尋杖殺之。壬戌，詹事伯撒裏辭職。乙丑，禁銷毀、販賣銅錢。丙寅，命翰林國史院、太常禮儀院定擬皇后奇氏三代功臣謚號、王爵。甲戌，命六部、大司農司、集賢翰林國史兩院、太常禮儀院、秘書、崇文、國子、都水監、侍儀司等正官，各舉才堪守令者一人，不拘蒙古、色目、漢、南人，從中書省斟酌用之，或任內害民受贓者，舉官量事輕重降職。命蠻蠻為靖安王，賜金印，置王傅等官。己卯，命集賢直學士楊俊民致祭曲阜孔子廟，仍葺其廟宇。詔諭：「山東鹽法，軍民毋得沮壞。」賜定住篤憐赤、怯薛丹三十名，給衣糧、馬匹、草料。是月，高郵張士誠陷平江路，據之，改平江路為隆平府，遂陷湖州、松江、常州。

月辛巳，復立酒課提舉司。命中書平章政事帖裏帖木兒、參知政事成遵等議鈔法。壬午，徐壽輝復寇襄陽。癸未，臺臣言：「系官牧馬草地，俱為權豪所占。今後除規運總管府見種外，余盡取勘，令大司農召募耕墾，歲收租課以資國用。」從之。丁亥，以今秋出師，詔和買馬六萬匹。戊子，命宣讓王帖木兒不花、威順王寬徹普化以兵鎮遏懷慶路，各賜金一錠、銀五錠、幣帛九匹、鈔二千錠。庚寅，大明兵取集慶路，江南行臺御史大夫福壽死之。丙申，倪文俊陷常德路，總兵官俺都剌遁。命搠思監提調承徽寺。丁酉，立行樞密院於杭州。命江浙行省左丞相達識帖睦邇兼知行樞密院事，節制諸軍，省、院等官並聽調遣，凡賞功、罰罪、招降、討逆，許以便宜行事。大明兵取鎮江路。戊申，方國珍復降，以為海道運糧漕運萬戶，兼防禦海道運糧萬戶。其兄方國璋為衢州路總管，兼防禦海道事。是月，有兩日相蕩。

夏四月辛亥，以搠思監為中書左丞相。丙辰，以資正院使普化為御史大夫。丁巳，命左丞相搠思監領經筵事，中書平章政事悟良哈臺、御史大夫普化並知經筵事。庚申，以河南行省左丞卜蘭奚為湖廣行省平章政事，答失八都魯加金紫光祿大夫。丙寅，命阿因班太子與陜西行省官同討均、房、南陽。遼陽行省平章政事奇伯顏不花加大司徒。丁卯，以陜西行臺御史大夫朵朵為陜西行省左丞相，大司農咬咬為遼陽行省左丞相。以知樞密院事實理門分院濟寧，翰林學士承旨脫脫同知詹事院事。壬申，命豫王阿剌忒納失裏與陜西行省官商議軍機，從宜攻討。己卯，命悟良哈臺兼太子諭德。是月，車駕時巡上都。

五月壬辰，太白犯鬼宿，癸巳，亦如之。甲午，太陰入斗宿。丙申，倪文俊陷澧州路。丁酉，太陰犯壘壁陣。乙巳，賊寇辰州，守將和尚以鄉兵擊敗之。六月甲寅，江浙行省平章政事三旦八、參知政事楊完者以兵守嘉興路，禦張士誠。乙丑，大明兵取廣德路。

秋七月癸未，以翰林學士禿魯帖木兒為侍御史。丁酉，太陰犯壘壁陣。是月，張士誠遣兵陷杭州，江浙行省平章政事左答納失裏戰死，丞相達識帖睦邇遁，楊完者及萬戶普賢奴擊敗之，復其城。

八月丙辰，奉元路判官王淵等以義兵復商州，升淵同知關商襄鄧等處宣慰司事。己未，賊侵河南府路，參知政事洪醜驢以兵敗之。丁卯，太陰犯昴宿。庚午，倪文俊陷衡州路，元帥甄崇福戰死。甲戌，彗星見張宿，色青白，彗指西南，長尺餘，至十二月戊午始滅。是月，車駕還自上都。黃河決，山東大水。九月庚辰，汝、潁賊李武、崔德等破潼關，參知政事述律傑戰死。壬午，豫王阿剌忒納失裏、同知樞密院事定住引兵復潼關，河南行省平章政事伯家奴以兵守之。丙申，潼關復陷，伯家奴兵潰，豫王阿剌忒納失裏復以兵取之，李武、崔德敗走。戊戌，賊陷陜州及虢州。詔以太尉納麟復為江南行臺御史大夫，遷行臺治紹興。是月，察罕帖木兒復陜州及虢州，復襲敗賊兵於平陸、安邑，以功由兵部尚書升僉河北行樞密院事。

冬十月丁未，大名路有星如火，從東南流，芒尾如曳篲，墮地有聲，火焰蓬勃，久之乃息，化為石，青黑色，光瑩，形如狗頭，其斷處如新割者，命藏於庫。壬辰，太陰犯井宿。是月，詔罷太尉也先帖木兒。

十一月丙戌，以老的沙、答裏麻失裏並為詹事。丁亥，流星大如酒杯，色青白，尾跡約長五尺餘，光明燭地，起自東北，東南行，沒於近濁，有聲如雷。壬辰，太陰犯井宿。

是月，河南陷，河南廉訪副使俺普遁。置河南廉訪司於沂州，又於沂州設分樞密院，以兵馬指揮使司隸之。

十二月，倪文俊陷岳州路，殺威順王子歹帖木兒。湖廣參知政事也先帖木兒與左江義兵萬戶鄧祖勝合兵復衡州。是歲，詔：「沿海州縣為賊所殘掠者，免田租三年。賜高年帛。」河南行省左丞相太不花駐軍於南陽嵩、汝等州，叛民皆降，軍勢大振。陜西行臺監察御史李尚絅上《關中形勝急論》，凡十有二事。命大司農司屯種雄、霸二州以給京師，號京糧。


Chinese text: This work was published before January 1, 1923, and is in the
public domain worldwide because the author died at least 100 years ago.
