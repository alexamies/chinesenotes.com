三年春正月丙午朔，征東行省左丞相、高麗國王王章，遣使奉方物，賀正旦。播州宣慰使楊燕裏不花招諭蠻酋黎平慶等來降。戊申，元江路總管普雙叛，命雲南行省招捕之。諸王薛徹禿、晃火帖木兒來朝，賜金、銀、鈔、幣有差。壬子，封諸王寬徹不花為威順王，鎮湖廣；買奴為宣靖王，鎮益都；各賜鈔三千錠。以山東、湖廣官田賜民耕墾，人三頃，仍給牛具。諸王不賽因遣使獻西馬。征前翰林學士吳澄，不起。置都水庸田司於松江，掌江南河渠水利。己未，賜武平王帖古思不花部軍民鈔，人十五錠。以湘寧王八剌失裏鎮兀魯思部。辛酉，太白犯外屏。癸亥，封朵列捏為國公，以知樞密院事撒忒迷失為嶺北行中書省平章政事。戊辰，緬國亂，其主答裏也伯遣使來乞師，獻馴象方物。安南國阮叩寇思明路，命湖廣行省督兵備之。大都路屬縣饑，賑糧六萬石。恩州水，以糧賑之。

二月丁丑，購能首告謀逆厭魅者給賞，立賞格，諭中外。庚辰，賑魯王阿兒加失裏部甕吉剌貧民鈔六萬錠，命諸王魯賓為大宗正。壬午，廣西全茗州土官許文傑率諸徭以叛，寇茗盈州，殺知州事李德卿等，命湖廣行省督兵捕之。以乃馬臺知樞密院事。甲申，祭太祖、太宗、睿宗御容於翰林國史院。丁亥，中書請罷征徭，敕斡耳朵罕等班師，其鎮戍者如故。己丑，禁汴梁路釀酒。甲午，葺真定玉華宮。乙未，修佛事厭雷於崇天門。丙申，建顯宗神御殿於盧師寺，賜額曰大天源延聖寺。敕以金書西番字《藏經》。甲戌，建殊祥寺於五臺山，賜田三百頃。爪哇國遣使貢方物。庚子，以通政院使察乃為中書平章政事。甲辰，車駕幸上都。命諸王也忒古不花及中書省臣兀伯都剌、察乃、善僧、許師敬、朵朵居守。立典醫署，秩從五品，隸詹事院。歸德府屬縣河決，民饑，賑糧五萬六千石。河間、保定、真定三路饑，賑糧四月。建昌路饑，賑糶米三萬石。三月乙巳朔，帝以不雨自責，命審決重囚，遣使分祀五嶽四瀆、名山大川及京城寺觀。安南國宮為龍州萬戶趙雄飛等所侵，乞諭還所掠，詔廣西道遣官究之。丙午，填星犯井宿鉞星。丁未，敕百官集議急務。中書省臣等請汰衛士，節濫賞，罷營繕，防徭寇，諸寺官署坑冶等事歸中書，並從之。壬子，翙星於司天監。癸丑，八番巖霞洞蠻來降，願歲輸布二千五百匹，設蠻夷官鎮撫之。乙卯，申禁民間金龍文織幣。丁巳，遣諸王失剌鎮北邊。戊午，詔安撫緬國，賜其主金幣。甲子，命功德使司簡歲修佛事一百二十七。丙寅，翰林承旨阿憐帖木兒、許師敬譯《帝訓》成，更名曰《皇圖大訓》，敕授皇太子。考試國子生。遣僧修佛事於臨洮、鳳翔、星吉兒宗山等處。賜諸王孛羅鐵木兒、阿剌忒納各鈔二千錠。戊辰，熒惑犯壘壁陣，填星犯井。庚午，填星、太白、歲星聚於井。辛未，泉州民阮鳳子作亂，寇陷城邑，軍民官以失討坐罪。永平、衛輝、中山、順德諸路饑，賑鈔六萬六千餘錠。寧夏、奉元、建昌諸路饑，賑糧二月。大都、河間、保定、永平、濟南、常德諸路饑，免其田租之半。

四月丙戌，鎮安路總管岑修廣為弟修仁所攻，來告，命湖廣行省辨治之。戊戌，太白犯鬼。壬寅，熒惑犯壘壁陣。容米洞蠻田先什用等結十二洞蠻寇長陽縣，湖廣行省遣九姓長官彭忽都不花招之，田先什用等五洞降，余發兵討之。修夏津、武城河堤三十三所，役丁萬七千五百人。五月甲辰朔，藩王怯別遣使來獻豹。乙巳，修鎮雷佛事三十一所。甘肅行省臣言：「赤斤儲粟，軍士度川遠給不便，請復徙於曲尤之地。」從之。修上都復仁門。涇州饑，禁釀酒。罷造福建歲供蔗餳。以西僧馳驛擾民，禁之。甲寅，八百媳婦蠻招南道遣其子招三聽奉方物來朝。乙卯，以帝師兄鎖南藏卜領西番三道宣慰司事，尚公主，錫王爵。給壽寧公主印，仍賜田百頃、鈔三萬錠。甲子，中書會歲鈔出納之數，請節用以補不足，從之。監察御史劾宣撫使朵兒只班，學士李塔剌海、劉紹祖庸鄙不勝任。中書議：「三人皆勛舊子孫，罪無實狀，乞復其職，仍敕憲臺勿以空言妄劾。」從之。丁卯，岑世興及鎮安路岑修文合山獠、角蠻六萬餘人為寇，命湖廣、雲南行省招諭之。遣指揮使兀都蠻鐫西番咒語於居庸關崖石。庚午，乞住招諭永明縣五洞徭來降。河西加木籠四部來降，以答兒麻班藏卜領卜剌麻沙朔部，公哥班領古籠羅烏公遠宗蘭宗孛兒間沙加堅部，唆南監藏卜領蘭宗古卜剌卜吉裏昔吉林亦木石威石部，朵兒只本剌領籠答吃列八里阿卜魯答思阿答藏部。雄州饑，太平、興化屬縣水，並賑之。廬州、郁林州及洪澤屯田旱，揚州路屬縣財賦官田水，並免其租。六月癸酉朔，賜藩王怯別七寶束帶。以禿哈帖木兒為四川行省平章政事；請終母喪，從之。癸未，播州蠻黎平愛復叛，合謝烏窮為寇，宣撫使楊燕禮不花招平愛出降。烏窮不附，命湖廣行省討之。丁亥，命湘寧王八剌失裏出鎮阿難答之地。戊子，諸王脫脫等來朝，賜金、銀、鈔、幣有差。乙未，命梁王王禪及諸王徹徹禿鎮撫北軍，賜王禪鈔五千錠、幣帛各二百匹。丁酉，遣道士吳全節修醮事於龍虎、三茆、閣皂三山。戊戌，遣使祀解州鹽池神。中書省臣言：「比郡縣旱蝗，由臣等不能調燮，故災異降戒。今當恐懼儆省，力行善政，亦冀陛下敬慎修德，憫恤生民。」帝嘉納之。賑昌王八剌失裏部鈔四萬錠，賜吳王潑皮鈔萬錠。己亥，納皇姊壽寧公主女撒答八剌於中宮。道州路櫟所源徭為寇，命乞住督兵捕之。奉元、鞏昌屬縣大雨雹，峽州旱，東平屬縣蝗，大同屬縣大水，萊蕪等處冶戶饑，賑鈔三萬錠。光州水，中山安喜縣雨雹傷稼，大昌屯河決，大寧、廬州、德安、梧州、中慶諸路屬縣水旱，並蠲其租。

秋七月甲辰，車駕發上都，禁車騎踐民禾。遼王脫脫請復太母月也倫宮守兵及女直屯戶，不允。增給太祖四大斡耳朵歲賜銀二百錠、鈔八千錠。遣使祀海神天妃。造豢豹氈車三十輛。乙巳，怯憐口屯田霜，賑糧二月。丙午，享太廟。丁未，紹慶酉陽寨冉世昌及何惹洞蠻為寇。詔行宮駝馬及宗戚將校駐冬北邊者，毋輒至京師。辛亥，封阿都赤為綏寧王，賜鈔四千錠，給金印。壬子，皇后受牙蠻答哥戒於水晶殿。甲寅，幸大乾元寺，敕鑄五方佛銅像。乙卯，詔翰林侍講學士阿魯威、直學士燕赤譯《世祖聖訓》，以備經筵進講。戊午，諸王不賽因獻駝馬。遣日本僧瑞興等四十人還國。作別殿於潛邸。敕：「入粟拜官者，準致仕銓格。」己未，禁諸部王妃入京告饑。以月魯帖木兒嗣齊王，給金印。八百媳婦蠻招南通遣使來獻馴象方物。乙丑，發兵修野狐、色澤、桑乾三嶺道。戊辰，太白經天。己巳，大理土官你囊來獻方物。庚申，廣西宣慰副使王瑞請益戍兵，及以土民屯田備蠻，仍置南寧安撫司。河決鄭州、陽武縣，漂民萬六千五百餘家，賑之。永平、大都諸屬縣水，大風，雨雹。龍興、辰州二路火，大名、永平、奉元諸路屬縣旱，汴梁路水，大名、順德、衛輝、淮安等路，睢、趙、涿、霸等州及諸位屯田蝗，大同渾源河溢，檀、順等州兩河決，溫榆水溢，賑永平、奉元鈔七萬錠。賑糶濠州饑民麥三萬九千餘石。命瘞京城外棄骸，死狀不白者，有司究之。

八月甲戌，兀伯都剌、許師敬並以災變饑歉乞解政柄，不允。乙亥，遣乃馬臺簡閱邊兵，賜鈔千錠。大天源延聖寺神御殿成。戊寅，修澄清石閘。甲申，享太廟。長春宮道士藍道元以罪被黜。詔：「道士有妻者，悉給徭役。」遷黃羊坡民二百五十戶於韃靼部。寧遠州洞蠻刁用為寇，命雲南行省備之。丁亥，遣梁王王禪整飭斡耳朵思邊事。辛卯，雲南行省丞相亦兒吉<角┦>、廉訪副使散只兀臺，以使酒相詆，狀聞，詔兩釋之。甲午，以災變罷獵。賑河南探馬赤軍，籍其餘丁。罷行宣政院及功德使司，免武備寺逋負兵器。丁酉，藩王不賽因遣使獻玉及獨峰駝。是夜，太白犯軒轅御女。以星變，下詔恤民。辛丑，次中都，畋於汪火察禿之地。賜太師按攤出鈔二千八百錠。鹿頂殿成。罷甘肅劄渾倉，徙其軍儲於汪古剌倉。戶部尚書郭良坐贓免。作天妃宮於海津鎮。西番土官撒加布來獻方物，海寇黎三來附。詔諭廉州蜒戶使復業。鹽官州大風，海溢，壞堤防三十餘里，遣使祭海神，不止，徙居民千二百五十家。大都昌平大風，壞民居九百家。龍慶路雨雹一尺，大風損稼。真定蠡州、奉元蒲城等縣及無為州諸處水，河中府、永平、建昌印都、中慶、太平諸路及廣西兩江饑，並發粟賑之。揚州崇明州大風雨，海水溢，溺死者給棺斂之。杭州火，賑糧一月。九月丁未，增置上都留守判官一員，兼推官。辛亥，命帝師還京，修灑凈佛事於大明、興聖、隆福三宮。丁巳，弛大都、上都、興和酒禁。庚申，車駕至大都。壬戌，以察乃領度支事。癸亥，太白犯太微垣右執法。賜大車裏新附蠻官七十五人裘帽靴襪。戊辰，命歡赤等使於諸王怯別、月思別、不賽因三部。賑潛邸貧民鈔二十萬錠。湖廣行省太平路總管郭扶、雲南行省威楚路禿剌寨長哀培、景東寨長阿只弄男阿吾、大阿哀寨主弟你刀、木羅寨長哀卜利、茫施路土官阿利、鎮康路土官泥囊弟陀金客、木粘路土官丘羅、大車裏昭哀侄哀用、孟隆甸土官吾仲，並奉方物來獻。以昭哀地置木朵路一、木來州一、甸三，以吾仲地置孟隆路一、甸一，以哀培地置甸一，並降金符、銅印，仍賜幣帛、鞍勒有差。中書省臣言：「今國用不繼，陛下當法世祖之勤儉以為永圖。臣等在職，茍有濫承恩賞者，必當回奏。」帝嘉納之。揚州、寧國、建德諸屬縣水，南恩州旱，民饑，並賑之。汾州平遙縣汾水溢，廬州、懷慶二路蝗。

冬十月辛未朔，發卒四千治通州道，給鈔千六百錠。甲戌，紐澤升右御史大夫。庚辰，享太廟。奉安顯宗御容於大天源延聖寺。辛巳，太白犯進賢。天壽節，遣道士祠衛輝太一萬壽官。壬午，帝師以疾還撒思加之地，賜金、銀、鈔、幣萬計，敕中書省遣官從行，備供億。癸酉，河水溢，汴梁路樂利堤壞，役丁夫六萬四千人築之。京師饑，發粟八十萬石，減價糶之。賜大天源延聖寺鈔二萬錠，吉安、臨江二路田千頃。中書省臣言：「養給軍民，必藉地利。世祖建大宣文弘教等寺，賜永業，當時已號虛費，而成宗復構天壽萬寧寺，較之世祖，用增倍半。若武宗之崇恩福元、仁宗之承華普慶，租榷所入，益又甚焉。英宗鑿山開寺，損兵傷農，而卒無益。夫土地祖宗所有，子孫當共惜之。臣恐茲後藉為口實，妄興工役，僥福利以逞私欲，惟陛下察之。」帝嘉納焉。庚子，陜西行臺中丞姚煒請集世祖嘉言善行，以時省覽，從之。沈陽、遼陽、大寧等路及金、復州水，民饑，賑鈔五萬錠。懷慶修武縣旱，免其租。寧夏路萬戶府、慶遠安撫司饑，並賑之。弛寧夏路酒禁。宣撫使馬合某、李讓劾浙西廉訪使完者不花受賂，簿對不服，詔遣刑部郎中唆住鞫其侵辱使者，笞之。藩王不賽因遣使來獻虎。

十一月癸卯，中書省臣言：「西僧每假元辰疏釋重囚，有乖政典，請罷之。」有旨：「自今當釋者，敕宗正府審覆。」乙巳，梁王王禪往北邊，賜鈔二千錠。己酉，作鹿頂棕樓。辛亥，追復前平章政事李孟官。賜湘寧王八剌失裏鈔三千錠。諸王不賽因遣使來獻馬。乙卯，太白犯鍵閉。廣西透江團徭為寇，宣慰使買奴諭降之。扶靈、青溪、櫟頭等源蠻為寇，湖南道宣慰司遣使諭降之。戊午，造中統、至元鈔各十萬錠。封諸王鐵木兒不花為鎮南王，鎮揚州。辛酉，加御史大夫紐澤開府儀同三司。加封廬陵江神曰顯應。弛成都酒禁。播州蠻宋王保來降。己巳，徙上都清寧殿於伯亦兒行宮。弛永平路山澤之禁。階州土蕃為寇，武靖王遣臨洮路元帥盞盞諭降之。廣寧路屬縣霖雨傷稼，賑鈔三萬錠。沔陽府旱，免其稅。永平路大水，免其租，仍賑糧四月。汴梁、建康、太平、池州諸路及甘肅亦集乃路饑，並賑之。錦州水溢，壞田千頃，漂死者百人，人給鈔一錠。崇明州海溢，漂民舍五百家，賑糧一月，給死者鈔二十貫。

十二月丁丑，諸王月思別獻文豹，賜金、銀、鈔、幣有差。御史哈剌那海請擇正人傅太子，帝嘉納之。壬午，御史賈垕請祔武宗皇后於太廟，不報。敕以來年元夕構燈山於內廷，御史趙師魯以水旱請罷其事，從之。甲申，師魯又請親祀郊廟，帝嘉納之。丙戌，以回回陰陽家言天變，給鈔二千錠，施有道行者及乞人，系囚，以禳之。丁亥，寧夏路地震，有聲如雷，連震者四。庚寅，赦天下。召江浙行省右丞趙簡為集賢大學士，領經筵事。壬辰，賜梁王王禪宴器金銀。以皇子小薛夜啼，賜高年鈔。癸巳，作鹿頂殿。己亥，命帝師修佛事，釋重囚三人。置大承華普慶寺總管府，罷規運提點所。御史言：「比年營繕，以衛軍供役，廢武事不講。請遵世祖舊制，教習五衛親軍，以備扈從。」不報。湖廣屯戍千戶只幹不花招諭扶靈洞蠻劉季等來降。保定路饑，賑米八萬一千五百石。懷慶路饑，賑鈔四萬錠。亳州河溢，漂民舍八百餘家，壞田二千三百頃，免其租。廣西靜江、象州諸路及遼陽路饑，並賑之。大寧路大水，壞田五千五百頃，漂民舍八百餘家，溺死者人給鈔一錠。

四年春正月甲辰，諸王買奴來朝，賜金一錠、銀十錠、鈔二千錠、幣帛各四十匹。乙巳，御史臺臣請親祀郊廟，帝曰：「朕遵世祖舊制，其命大臣攝之。」己酉，太白犯牛。庚戌，置紹慶路石門十寨巡檢司，御史辛鈞言：「西商鬻寶，動以數十萬錠，今水旱民貧，請節其費。」不報。壬子，以中政院金銀鐵冶歸中書。靖安王闊不花出鎮陜西，賜鈔二千錠。癸丑，賜諸王阿剌忒納失裏等鈔六千錠。甲寅，鷹師脫脫病，賜鈔千錠。戊午，命市珠寶首飾。庚申，皇子允丹藏卜受佛戒於智泉寺。鹽官州海水溢，壞捍海堤二千餘步。甲子，武龍洞蠻寇武緣縣諸堡。丁卯，燕南廉訪司請立真定常平倉，不報。浚會通河，築漷州護倉堤，役丁夫三萬人。初置雲南行省檢校官。遼陽行省諸郡饑，賑鈔十八萬錠。彰德、淮安、揚州諸路饑，並賑之。大寧路水，給溺死者人鈔一錠。二月辛未，祀先農。甲戌，祭太祖、太宗、睿宗御容於大承華普慶寺，以翰林院官執事。乙亥，親王也先鐵木兒出鎮北邊，賜金一錠、銀五錠、鈔五百錠、幣帛各十匹。丙子，命亦烈赤領仁宗神御殿事，大司徒亦憐真乞剌思為大承華普慶寺總管府達魯花赤，仍大司徒。壬午，狩於漷州。諸王火沙、河榮、答裏出鎮北邊，賜金、銀、鈔、幣有差。帝師參馬亦思吉思卜長出亦思宅卜卒，命塔失鐵木兒、紐澤監修佛事。丙戌，詔同僉樞密院事燕帖木兒教閱諸衛軍。戊子，進襲封衍聖公孔思晦階嘉議大夫。以馬思忽為雲南行省平章政事，提調烏蒙屯田。庚寅，八百媳婦蠻酋招南通來獻方物。辛卯，白虹貫日，以尚供總管府及雲需總管府隸上都留守司。奉元、廬州、淮安諸路及白登部饑，賑糧有差。永平路饑，賑鈔三萬錠、糧二月。

三月辛丑，皇子允丹藏卜出鎮北邊。以那海赤為惠國公，商議內史府事。癸卯，和寧地震，有聲如雷。丙午，廷試進士阿察赤、李黼等八十五人，賜進士及第、出身有差。命西僧作止風佛事。潮州路判官錢珍，挑推官梁楫妻劉氏，不從，誣楫下獄殺之。事覺，珍飲藥死，詔戮屍傳首。海北廉訪副使劉安仁，坐受珍賂除名。辛亥，諸王槊思班、不賽亦等，以文豹、西馬、佩刀、珠寶等物來獻，賜金、鈔萬計。庚申，遣使往江南求奇花異果。辛酉，以太傅朵臺為太師，太保禿忽魯為太傅，也可紥魯忽赤伯達沙為太保。敕前太師伯忽與議大事，食其俸終身。召翰林學士承旨蔡國公張珪、集賢大學士廉恂、太子賓客王毅，悉復舊職，陜西行臺中丞敬儼為集賢大學士，並商議中書省事，珪仍預經筵事。賜諸王火沙部鈔四千錠。郡王朵來、兀魯兀等部畜牧災，賑鈔三萬五千錠。中書省臣請酬哈散等累朝售寶價鈔十萬二千錠，從之。壬戌，車駕幸上都。復設武備寺同判六員。命親王八剌失裏出鎮察罕腦兒。封寬徹為國公，以阿散火者知樞密院事。渾河決，發軍民萬人塞之。丁卯，熒惑犯井。復置衛候直都指揮使司，秩正四品。諸王不賽因遣使獻文豹、獅子，賜鈔八千錠。大寧、廣平二路屬縣饑，賑鈔二萬八千錠。河南行省諸州縣及建康屬縣饑，賑糧有差。

夏四月辛未，盜入太廟，竊武宗金主及祭器。大理鹿甸酋阿你為寇。壬甲，作武宗主。甲戌，作棕毛鹿頂樓。己卯，道州永明縣徭為寇。癸未，鹽官州海水溢，侵地十九里，命都水少監張仲仁及行省官發工匠二萬餘人，以竹落木柵實石塞之，不止。癸巳，高州徭寇電白縣，千戶張恒力戰，死之，邑人立祠，敕賜額曰「旌義」。甲午，以西僧公哥列思巴沖納思監藏班藏卜為帝師，賜玉印，仍詔諭天下僧。乙未，以武備寺卿阿昔兒答剌罕為御史大夫。翙星於回回司天臺。湖廣徭寇全州、義寧屬縣，命守將捕之。河南、奉元二路及通、順、檀、薊等州，漁陽、寶坻、香河等縣饑，賜糧兩月。河間、揚州、建康、太平、衢州、常州諸路屬縣及雲南烏撒、武定二路饑，賜糧、鈔有差。永平路饑，免其租，仍賑糧兩月。

五月辛丑，太尉醜驢卒。癸卯，以鹽官州海溢，命天師張嗣成修醮禳之。乙巳，作成宗神御殿於天壽萬寧寺。己未，占城國遣使貢方物。甲子，以典守宗廟不嚴，罷太常禮儀院官。丁卯，修佛事於賀蘭山及諸行宮。罷諸王分地州縣長官世襲，俾如常調官，以三載為考。元江路總管普雙坐贓免，遂結蠻兵作亂，敕復其舊職。德慶路徭來降，歸所掠男女，悉給其親。河南、江陵屬縣饑，賑糧有差。汴梁屬縣饑，免其租。常州、淮安二路，寧海州大雨雹，睢州河溢，大都、南陽、汝寧、廬州等路屬縣旱蝗，衛輝路大風九日，木盡偃。河南路洛陽縣有蝗可五畝，群烏食之既，數日蝗再集，又食之。六月辛未，翰林侍講學士阿魯威、直學士燕赤等進講，仍命譯《資治通鑒》以進。參知政事史惟良請解職歸養，不允。丁丑，倒剌沙等以災變乞罷，不允。罷兩都營繕工役，錄諸郡系囚。己卯，永興屯被災，免其租。辛巳，造象輿六乘。癸未，遣察乃、伯顏赴大都銓選。甲申，廣西花角蠻為寇，命所部討之。乙未，紹慶路四洞酋阿者等降，並命為蠻夷長官，仍設巡檢司以撫之。發義倉粟，賑鹽官州民。廬州路饑，賑糧七萬九千石。鎮江、興國二路饑，賑糶有差。中山府雨雹，汴梁路河決，汝寧府旱，大都、河間、濟南、大名、峽州屬縣蝗。

秋七月丁酉，元江路普雙復叛。戊戌，諸王燕只吉臺襲位，遣使來朝。己亥，八兒忽部晃忽來獻方物。御史臺臣言，內郡、江南，旱、蝗薦至，非國細故，丞相塔失帖木兒、倒剌沙，參知政事不花、史惟良，參議買奴，並乞解職。有旨：「毋多辭，朕當自儆，卿等亦宜各欽厥職。」修大明殿。占城國獻馴象二。建橫渠書院於郿縣，祠宋儒張載。辛丑，賜齊王月月魯帖木兒鈔二萬錠。甲辰，播州蠻謝烏窮來獻方物。丙午，享太廟。丁未，敕：「經筵講讀官，非有代不得去職。」詔諭宗正府，決獄遵世祖舊制。戊戌，遣翰林侍讀學士阿魯威還大都，譯《世祖聖訓》。壬子，賜諸王火兒灰、月魯帖木兒、八剌失裏及駙馬買住罕鈔一萬五千錠，金、銀、幣、帛有差。甲寅，遣使市旄牛於西域。丁巳，給齊王月魯帖木兒印。伯顏察兒、兀伯都剌以疾乞解政，優詔諭之。戊午，謀粘路土官賽丘羅招諭八百媳婦蠻招三斤來降，銀沙羅土官散怯遮殺賽丘羅，敕雲南王遣人諭之。癸亥，賜壽寧公主鈔五千錠。岐王鎖南管卜訴荊王也速也不幹侵其分地，命甘肅行省閱籍歸之。乙丑，周王和世束及諸王燕只哥臺等來貢，賜金、銀、鈔、幣有差。遣使祀海神天妃。丙寅，籍僧、道有妻者為民。塞保安鎮渠，役民丁六千人。是月，籍田蝗，雲州黑河水溢。衢州大雨水，發廩賑饑者，給漂死者棺。延安屬縣旱，免其租稅。遼陽遼河、老撒加河溢，右衛率部饑，並賑之。

八月戊辰，給累朝斡耳朵鈔有差。癸酉，給別乞烈失寧國公印。度支監卿孛羅請辭職奉母，不允。賜皇后乳母鈔千七百錠。滹沱河水溢，發丁浚治河以殺其勢。奉元路治中單鵠言，令民采捕珍禽異獸不便，請罷之，敕：「應獵者其捕以進。」乙亥，賜公主不答昔你媵戶鈔四千錠。苗人祭伯秧寇李陀寨，命湖廣行省捕之。庚辰，運粟十萬石貯瀕河諸倉，備內郡饑。田州洞徭為寇，遣湖廣行省捕之。癸未，賜營王也先帖木兒鈔三千錠。乙酉，伯亦斡耳朵作欽明殿成。壬辰，御史李昌言：「河南行省平章政事童童，世官河南，大為奸利，請徙他鎮。」不報。癸巳，謚武宗皇后曰宣慈惠聖，英宗皇后曰莊靜懿聖，升祔太廟。發衛軍八千，修白浮、甕山河堤。是月，揚州路崇明州、海門縣海水溢，汴梁路扶溝、蘭陽縣河溢，沒民田廬，並賑之。建德、杭州、衢州屬縣水，真定、晉寧、延安、河南等路屯田旱，大都、河間、奉元、懷慶等路蝗，鞏昌府通渭縣山崩。碉門地震，有聲如雷，晝晦。天全道山崩，飛石斃人。鳳翔、興元、成都、峽州、江陵同日地震。九月丙申朔，日有食之。阿察赤的斤獻木綿大行帳。敕：「國子監仍舊制歲貢生員業成者六人。」禁僧道買民田，違者坐罪，沒其直。壬寅，寧夏路地震。壬子，太白犯房。甲寅，湖廣土官宋王保來獻方物。壬戌，遣歡赤等使諸王怯別等部。甲子，御史言：「廣海古流放之地，請以職官贓汙者處之，以示懲戒。」從之。保定、真定二路饑，賑糧三萬石、鈔萬五千錠。閏月丁卯，賜諸王徹徹禿、渾都帖木兒鈔各五千錠。己巳，太白經天。車駕至大都。壬申，以災變赦天下。廣西兩江徭為寇，命所部捕之。甲戌，命祀天地，享太廟，致祭五嶽四瀆、名山大川。甲午，八百媳婦蠻請官守，置蒙慶宣慰司都元帥府及木安、孟傑二府於其地，以同知烏撒宣慰司事你出公、土官招南通並為宣慰司都元帥，招諭人米德為同知宣慰司事副元帥，南通之子招三斤知木安府，侄混盆知孟傑府，仍賜鈔、幣各有差。建昌、贛州、惠州諸路饑，賑米四萬四千石。土番階州饑，賑鈔千五百錠。奉元、慶遠、延安諸路饑，賑糶有差。

冬十月丙申，享太廟。戊戌，諸王脫別帖木兒、哈兒蠻等獻玉及蒲萄酒，賜鈔六千錠。己亥，御史德住請擇東宮官。癸卯，命帝師作佛事於大天源延聖寺。甲辰，改封建德路烏龍山神曰忠顯靈澤普佑孚惠王。乙巳，晝有流星。己酉，以治書侍御史王士熙為參知政事。辛亥，監察御史亦怯列臺卜答言，都水庸田使司擾民，請罷之。癸丑，江浙行省左丞相脫歡答剌罕、平章政事高昉，以海溢病民，請解職，不允。雲南沙木寨土官馬愚等來朝。丁巳，以御史中丞趙世延為中書右丞，以中書參議傅巖起為吏部尚書。御史韓鏞言：「尚書三品秩，巖起由吏累官四品，於法不得升。」制可。安南遣使來獻方物。戊午，辰星犯東咸。監察御史馮思忠請命太常纂修累朝禮儀。壬戌，開南州土官阿只弄率蠻兵為寇，雲南行省招捕之。增置肅州、沙州、亦集乃三路推官。大都路諸州縣霖雨，水溢，壞民田廬，賑糧二十四萬九千石。衛輝獲嘉等縣饑，賑鈔六千錠，仍蠲丁地稅。龍興路屬縣旱，免其租。大名、河間二路屬縣饑，並賑之。

十一月庚午，禁晉寧路釀酒。減價糶京倉米十萬石，以賑貧民。以思州土官田仁為思州宣慰使，召雲南王帖木兒不花赴上都。癸酉，太白犯壘壁陣。乙亥，熒惑犯天江。丙子，賜公主不答昔你鈔千錠。平樂府徭為寇，湖廣行省督兵捕之。辛卯，以降蠻謝烏窮為蠻夷官。雲南蒲蠻來附，置順寧府、寶通州、慶甸縣。緬國主答裏必牙請復立行省於迷郎崇城，不允。孛斯來附。給伯亦斡耳朵駝、牛。以歲饑，開內郡山澤之禁。永平路水旱，民饑，蠲其賦三年。諸王塔思不花部衛士饑，賑糧千石。冀寧路陽曲縣地震。

十二月庚子，發米三十萬石，賑京師饑。絳州太平縣趙氏婦一產三子。定捕盜令，限內不獲者，償其贓。辛丑，敕塔失鐵木兒、倒剌沙領內史府四斡耳朵事。癸卯，安南遣使來貢方物。甲辰，梧州徭為寇，湖廣行省督兵捕之。戊申，諸王孛羅遣使貢碙砂，賜鈔二千錠。癸丑，命趙世延及中書參議韓讓、左司郎中姚庸提調國子監。乙卯，爪哇遣使獻金文豹、白猴、白鸚鵡各一。蔡國公張珪卒。植萬歲山花木八百七十本。丙辰，賜諸王孛羅帖木兒等鈔四千錠。己未，歲星退犯太微西垣上將。靜江路徭兵為寇，湖廣行省督兵捕之。右江諸寨土官岑世忠等來獻方物。大都、保定、真定、東平、濟南、懷慶諸路旱，免田租之半。河南、河間、延安、鳳翔屬縣饑，並賑之。是歲，汴梁、延安、汝寧、峽州旱，濟南、衛輝、濟寧、南陽八路屬縣蝗。汴梁諸屬縣霖雨，河決。揚州路通州、崇明州大風，海溢。

致和元年春正月乙丑朔，高麗王遣使來朝賀，獻方物。甲戌，享太廟。命繪《蠶麥圖》。乙亥，詔諭百司：「凡不赴任及擅離職者，奪其官；避差遣者，笞之。」御史鄒惟亨言：「時享太廟，三獻官舊皆勛戚大臣，而近以戶部尚書為亞獻，人既疏遠，禮難嚴肅。請仍舊制，以省、臺、樞密、宿衛重臣為之。」丁丑，頒《農桑舊制》十四條於天下，仍詔勵有司以察勤惰。己卯，帝將畋柳林，御史王獻等以歲饑諫，帝曰：「其禁衛士毋擾民家，命御史二人巡察之。諸王星吉班部饑，賑鈔萬錠、米五千石。占城遣使來貢方物，且言為交趾所侵，詔諭解之。禁僧、道匿商稅，給宗仁衛蒙古子女糧六月。辛巳，靜江徭寇靈川、臨桂二縣，命廣西招捕之。甲申，遣使祀海神天妃。戊子，詔優護爪哇國主劄牙納哥，仍賜衣物弓矢。罷河南鐵冶提舉司，歸有司。命帝師修佛事於禁中。免陜西撈鹽一年，發卒修京城，罷益都諸屬縣食鹽。加封幸淵龍神福應昭惠公。河間、真定、順德諸路饑，賑鈔萬一千錠。大都路東安州、大名路白馬縣饑，並賑之。

二月癸卯，弛汴梁路酒禁。乙卯，牙即遣使藏古來貢方物。庚申，詔天下改元致和。免河南自實田糧一年，被災州郡稅糧一年，流民復業者差稅三年，疑獄系三歲不決者咸釋之。賜遼王脫脫鈔五千錠，梁王王禪鈔二千錠。壬戌，太白晝見。癸亥，解州鹽池黑龍堰壞，調番休鹽丁修之。陜西諸路饑，賑鈔五萬錠。河間、汴梁二路屬縣及開城、乾州蒙古軍饑，並賑之。

三月庚午，阿速衛兵出戍者千人，人給鈔四十錠；貧乏者六千一百人，人給米五石。雲南安隆寨土官岑世忠與其兄世興相攻，籍其民三萬二千戶來附，歲輸布三千匹，請立宣撫司以總之，不允。置州一，以世興知州事，置縣二，聽世忠舉人用之，仍諭其兄弟共處。立萬戶府二，領征西紅胖襖軍。塔失帖木兒、倒剌沙言：「災異未弭，由官吏以罪黜罷者怨誹所致，請量才敘用。」從之。辛未，大天源延聖寺顯宗神御殿成，置總管府以司財賦。壬申，雨霾。甲戌，雅濟國遣使獻方物。乙卯，帝御興聖殿受無量壽佛戒於帝師。庚辰，命僧千人修佛事於鎮國寺。辛巳，賜壽寧公主鹽價鈔萬引。甲申，遣戶部尚書李家奴往鹽官祀海神，仍集議修海岸。丙戌，詔帝師命僧修佛事於鹽官州，仍造浮屠二百一十六，以厭海溢。戊子，車駕幸上都。己丑，以趙世延知經筵事，趙簡預經筵事，阿魯威同知經筵事，曹元用、吳秉道、虞集、段輔、馬祖常、燕赤、孛術魯翀並兼經筵官。雲南土官撒加布降，奉方物來獻，置州一，以撒加布知州事，隸羅羅宣慰司，征其租賦。壬辰，太平路當塗縣楊氏婦一產三子。晉寧、衛輝二路及泰安州饑，賑鈔四萬八千三百錠。冀寧路平定州饑，賑糶米三萬石。陜西、四川及河南府等處饑，並賑之。

夏四月丙申，欽州徭黃焱等為寇，命湖廣行省備之。己亥，塔失帖木兒、倒剌沙請凡蒙古、色目人效漢法丁憂者除其名，從之。壬寅，李家奴以作石囤捍海議聞。己酉，御史楊倬等以民饑，請分僧道儲粟濟之，不報。甲寅，改封蒙山神曰嘉惠昭應王，鹽池神曰靈富公，洞庭廟神曰忠惠順利靈濟昭佑王，唐柳州刺史柳宗元曰文惠昭靈公。戊午，禁偽造金銀器皿。大都、東昌、大寧、汴梁、懷慶之屬州縣饑，發粟賑之。保定、冠州、德州、般陽、彰德、濟南屬州縣饑，發鈔賑之。是月，靈州、浚州大雨雹。薊州及岐山、石城二縣蝗。廣寧路大水，崇明州大風，海溢。

五月甲子，遣官分護流民還鄉，仍禁聚至千人者杖一百。丙寅，廣西普寧縣僧陳慶安作亂，僭建國，改元。己巳，八百媳婦蠻遣子哀招獻馴象。癸酉，籍在京流民廢疾者，給糧遣還。大理怒江甸土官阿哀你寇樂辰諸寨，命雲南行省督兵捕之。庚辰，有流星大如缶，其光燭地。甲申，安南國及八洞蠻酋遣使獻方物。戊子，以嶺北行省平章政事塔失帖木兒為中書平章政事。是月，燕南、山東東道及奉元、大同、河間、河南、東平、濮州等處饑，賑鈔十四萬三千餘錠。峽州屬縣饑，賑糶糧五千石。冀寧、廣平、真定諸路屬縣大雨雹，汝寧府潁州、衛輝路汲縣蝗，涇州靈臺縣旱。六月，高麗世子完者禿訴取其印，遣平章政事買閭往諭高麗王，俾還之。丙午，遣使祀世祖神御殿。是月，諸王喃答失、徹徹禿、火沙、乃馬臺諸郡風雪斃畜牧，士卒饑，賑糧五萬石、鈔四十萬錠。奉元、延安二路饑，賑鈔四千八百九十錠。彰德屬縣大雨雹，南寧、開元、永平諸路水，江陵路屬縣旱，河南德安屯蠖食桑。

秋七月辛酉朔，寧夏地震。庚午，帝崩，壽三十六，葬起輦谷。己卯，大寧路地震。癸未，修佛事於欽明殿。乙酉，皇后、皇太子降旨諭安百姓。丙戌，太白犯軒轅大星。

九月，倒剌沙立皇太子為皇帝，改元天順，詔天下。

泰定之世，災異數見，君臣之間，亦未見其引咎責躬之實，然能知守祖宗之法以行，天下無事，號稱治平，茲其所以為足稱也。


Chinese text: This work was published before January 1, 1923, and is in the
public domain worldwide because the author died at least 100 years ago.
