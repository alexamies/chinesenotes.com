賀胜

賀胜，仁杰子也，字貞卿，一字舉安，小字伯顏，以小字行。嘗從許衡學，通經傳大義。年十六，入宿衛，凝重寡言，世祖甚器重之。大臣有密奏，輒屏左右，獨留勝，許聽之。出則參乘輿，入則侍帷幄，非休沐不得至家。至元二十四年，乃顏叛，帝親征，勝直武帳中，雖親王不得輒至。勝傳旨飭諸將，詰旦合戰，還侍帝側，矢交帳前，勝立侍不動。乃顏既敗，帝還都，乘輿夜行，足苦寒，勝解衣，以身溫之。帝一日獵還，勝參乘，伶人蒙採毳作獅子舞以迎駕，輿象驚，奔逸不可製，勝投身當象前，後至者斷靷縱象，乘輿乃安。勝退，創甚，帝親撫之，遣尚醫、尚食視護。拜集賢學士，領太史院事，詔賜一品服。盧世榮、桑哥秉政，勢焰熏灼，勝父仁傑留守上都，不肯為之下，桑哥欲陰中之，累數十奏，帝皆不聽。

至元二十八年，桑哥敗，罷尚書省，政歸中書。帝問誰可相者，胜對曰：「天下公論，皆屬完澤。」遂相完澤，而以勝參知政事。三十年，僉樞密院事，遷大都護。大德九年，勝父仁傑請老，以勝代為上都留守，兼本路都總管、開平府尹、虎賁親軍都指揮使。既至，通商賈，抑豪縱，出納有法，裁量有度，供億不匱，民賴以安。諸權貴子弟奴隸有暴橫驕縱者，悉繩以法。至大三年，進光祿大夫、左丞相，行上都留守，兼本路總管府達魯花赤。尋又加開府儀同三司、上柱國。奉聖州民高氏，籍虎賁，以貲雄鄉里，身死子幼。有達官利其財，使其部曲強娶高氏婦。勝白帝，斥之，高氏以全。歲大饑，輒發倉廩賑民，乃自劾待罪。帝報曰：「祖宗以上都之民付卿父子，欲安之也。卿能如此，朕復何憂，卿其視事。」民德之，為立祠上都西門外。帝聞之，復命工寫其像以賜，俾傳示子孫。未幾，以足疾請老，不許，曰：「卿臥護足矣。」賜小車，出入禁闥。

　　初，開平人張弼，家富。弼死，其奴索錢民家，弗得，毆負錢者至死。有治其獄者，教奴引弼子，並下之獄。丞相鐵木迭兒受其賂六萬緡，終不為直。勝素惡鐵木迭兒貪暴，居同巷，不與往來。聞弼事，以語御史中丞楊朵兒只。楊朵兒只以語監察御史玉龍帖木兒、徐元素。遂劾奏丞相，逮治其左右，得所賂事實以聞。帝亦素惡鐵木迭兒，欲誅之。鐵木迭兒走匿太后宮中，太后為言，僅奪其印綬而罷之。及英宗即位，在諒暗中，鐵木迭兒遂復出據相位，乃執楊朵兒隻及中書平章政事蕭拜住，同日戮於市。且復誣勝乘賜車迎詔，不敬，並殺之。勝死之日，百姓爭持紙錢，哭於屍傍甚哀。泰定初，詔雪其冤，贈推忠宣力保德功臣、太傅、開府儀同三司、上柱國，追封秦國公，諡惠愍。至正三年，加贈推忠亮節同德翊戴功臣、太師、開府儀同三司、上柱國，追封涇陽王，改諡忠宣。

子二人：惟一，開府儀同三司、中書左丞相、監修國史；惟賢，太中大夫、同知上都留守司事。孫均，太子詹事。

　　楊朵兒只

　　楊朵兒只，河西寧夏人。少孤，與其兄皆幼，即知自立，語言儀度如成人。事仁宗於籓邸，甚見倚重。大德丁未，從遷懷孟。仁宗聞朝廷有變，將北還，命朵兒只與李孟先之京師，與右丞相哈剌哈孫定議，迎武宗於北籓。仁宗還京師，朵兒只譏察禁衛，密致警備，仁宗嘉賴焉，親解所服帶以賜。既佐定內難，仁宗居東宮，論功以為太中大夫、家令丞，日夕侍側，雖休沐不至家，眾敬憚之。會兄卒，涕泣不勝哀，仁宗憐之，存問優厚。事寡嫂有禮，待兄子不異己子，家人化之。進正奉大夫、延慶使。武宗聞其賢，召見之，仁宗曰：「此人誠可任大事，然剛直寡合。」武宗顧視之，曰：「然。」

仁宗始總大政，執誤國者，將盡按誅之，朵兒只曰：「為政而尚殺，非帝王治也。」帝感其言，特誅其尤者，民大悅服。帝他日與中書平章李孟論元從人材，孟以朵兒只為第一，帝然之，拜禮部尚書。初，尚書省改作至大銀鈔，視中統一當其二十五，又鑄銅為至大錢，至是議罷之。朵兒只曰：「法有便否，不當視立法之人為廢置。銀鈔固當廢，銅錢與楮幣相權而用之，昔之道也。國無棄寶，民無失利，錢未可遽廢也。」言雖不盡用，時論是之。遷宣徽副使，御史請遷為台官，帝以宣徽膳用，素不會計，特以委之，未之許也。有言近臣受賄者，帝怒其非所當言，將誅之，時張珪為御史中丞，叩頭諫，不聽。朵兒只言於帝曰：「誅告者失刑，違諫者失誼。世無諍臣久矣，張珪真中丞也。」帝喜，竟用珪言，拜朵兒只為侍御史。帝宴閒時，群臣侍坐者，或言笑逾度，帝見其正色，為之改容，有犯法者，雖貴幸無所容貸。怨者因共譖之，帝知之深，譖不得行。拜資德大夫、御史中丞。中書平章政事張閭以妻病，謁告歸江南，奪民河渡地，朵兒只以失大體，劾罷之。江東、西奉使斡來不稱職，權臣匿其奸，冀不問，朵兒只劾而杖之，斡來愧死。御史納璘言事忤旨，帝怒叵測，朵兒只救之，一日至八九奏，曰：「臣非愛納璘，誠不願陛下有殺御史之名。」帝曰： 「為卿宥之，可左遷為昌平令。」昌平，畿內劇縣，欲以是困納璘。朵兒只又言曰：「以御史宰京邑，無不可者。但以言事而得左遷，恐後之來者用是為戒，不肯復言矣。」帝不允。後數日，帝讀《貞觀政要》，朵兒只侍側，帝顧謂曰：「魏徵古之遺直也，朕安得用之。」對曰：「直由太宗，太宗不聽，徵雖直，將焉用之。」帝笑曰：「卿意在納璘耶？當赦之，以成爾直名也。」有上書論朝政闕失，面觸宰相，宰相怒，將取旨殺之。朵兒只曰：「詔書云：言雖不當，無罪。今若此，何以示信天下！果誅之，臣亦負其職矣。」帝悟，釋之。於是特加昭文館大學士、榮祿大夫，以獎其直言。

時位一品者，多乘間邀王爵、贈先世。或謂朵兒只眷倚方重，苟言之，當可得也，朵兒只曰：「家世寒微，幸際遇至此，已懼弗稱，尚敢求多乎！且我為之，何以風厲僥倖者！」遷中政院使。未幾，復為中丞，遷集賢大學士，為權臣鐵木迭兒所害而死，年四十二。

初，武宗崩，皇太后在興聖宮，鐵木迭兒為丞相，踰月，仁宗即位，因遂相之。居兩歲，得罪斥罷，更自結徽政近臣，复再入相，恃勢貪虐，凶穢愈甚，中外切齒，群臣不知所為。御史中丞蕭拜住拜中書右丞，又拜平章政事，稍牽制之。朵兒只自侍御史拜御史中丞，慨然以糾正其罪為己任。上都富民張弼殺人繫獄，鐵木迭兒使大奴脅留守賀伯顏出之，及強以他姦利事，不能得。一日，坐都堂，盛怒，以官事召留守，將罪之，留守昌言：「大奴所干非法，不敢從，他實無罪。」鐵木迭兒語詘，得解去。朵兒只廉得其所受弼贓巨萬萬，大奴猶數千，使御史徐元素按得實，入奏。而御史亦輦真又發其私罪二十餘事。帝震怒，有詔逮問，鐵木迭兒逃匿，帝為不御酒數日，以待決獄，盡誅其大奴同惡數人，鐵木迭兒終不能得。朵兒只持之急，徽政近臣以太后旨，召朵兒隻至宮門，責以違旨意者。對曰：「待罪御史，奉行祖宗法，必得罪人，非敢違太后旨也。」帝仁孝，恐誠出太后意，不忍重傷咈之，但罷其相位，而遷朵兒只為集賢學士。帝猶數以台事問之，對曰：「非臣職事，臣不敢與聞。所念者，鐵木迭兒雖去君側，反得為東宮師傅，在太子左右，恐售其姦，則禍有不可勝言者。」

仁宗崩，英宗猶在東宮，鐵木迭兒復相，乃宣太后旨，召蕭拜住、朵兒隻至徽政院，與徽政使失里門、御史大夫禿忒哈雜問之，責以前違太后旨之罪。朵兒只曰：「中丞之職，恨不即斬汝，以謝天下。果違太后旨，汝豈有今日耶！」鐵木迭兒又引同時為御史者二人，證成其獄。朵兒只顧二人唾之曰：「汝等嘗得備風憲，乃為是犬彘事耶！」坐者皆慚俯首，即起入奏。未幾，稱旨執朵兒只，載諸國門之外，與蕭拜住俱見殺。是日，風沙晦冥，都人洶懼，道路相視以目。

英宗即位，詔書遂加以誣罔大臣之罪。鐵木迭兒權勢既成，毫髮之怨，無不報者，太后驚悔，而帝亦覺其所譖毀者皆先帝舊臣。未及論治，而鐵木迭兒以病死。會有天災，求直言，會議廷中，集賢大學士張珪、中書參議回回，皆稱蕭、楊等死甚冤，是致不雨。聞者失色，言終不得達。及珪拜平章，即告丞相拜住曰：「賞罰不當，枉抑不伸，不可以為治。若蕭、楊等冤，何可不亟昭雪也！」丞相善之，遂請於帝，詔昭雪其冤，特贈思順佐理功臣、金紫光祿大夫、司徒、上柱國、夏國公，諡襄愍。朵兒隻死時，權臣欲奪其妻劉氏與人，劉氏剪髮毀容以自誓，乃免。子不花。

不花幼有才氣，能以禮自持，好讀書，善書。初，仁宗聞而召之，應對稱旨，欲以為翰林直學士，力辭。後遭家難，益自勵節為學，以廕補武備司提點，轉僉河東廉訪司事。嘗出按部民，有殺子以誣怨者，獄成，不花讞之，曰：「以十歲兒，受十一創，且彼以斧殺怨，必盡其力，何創痕之淺，反不入膚耶！」遂得其情，平反出之。河東民飢，先捐己貲以賑，請未得命，即發公廩繼之，民遂賴不死。天歷初，文宗入繼大統，除通政院判，將行，值陝西諸軍拒詔，郡邑守吏率民逃之。不花獨率眾出禦，呼西人諭之曰：「民者，祖宗艱難所致，國家大事，何與於民。汝等既昧逆順，又欲殘此無辜，吾有為民死爾，不汝從也。」陣潰，遂見殺。二僕亦見執，曰：「吾主既為國死，吾縱為人奴，今苟得生，他日何以見吾主於地下，不若死從吾主。」欲起殺仇，仇要斬之。至順二年，贈嘉議大夫、禮部尚書，以褒其忠。

　　○蕭拜住

　　蕭拜住，契丹石抹氏也。曾祖醜奴，有膂力，善騎射，識見明敏，仕金為古北口屯戍千戶。歲庚午，國兵南下，金將招燈必舍遁，醜奴於暮夜潛領兵三千人力戰，不克，矢中其胸，遂開關，遣使納降。太祖命醜奴襲招燈必舍，追及平、灤，降之。因攻取平、灤、檀、順、深、冀等州，及昌平紅螺、平頂諸寨，又兩敗金兵於邦君甸，授檀州軍民元帥。太祖方西征，醜奴驛送竹箭弓弩弦各一萬，擢檀順昌平萬戶，仍管打捕鷹房人匠，卒於官。後追封順國公，諡忠毅。弟老瓦，始以楊城漁寨來降，為醜奴弟充質子，多立戰功，襲檀州。節度使言安以水柵未下，陰誘湯河川人叛去，老瓦追之不克，死焉。醜奴子青山，中統元年襲萬戶。至元十一年，從丞相伯顏平宋。還，授湖北提刑按察使。追封順國公，諡武定。青山子哈剌帖木兒，少事裕宗於東宮，典宿衛，仕為檀州知州。追封順國公，諡康惠。

　　拜住，乃哈剌帖木兒之子也。嘗從成宗北征，特授檀州知州，入為禮部郎中，擢同知大都路總管府事，出知中山府，以憂去官。屬仁宗過中山，有同官者譖於近侍曰：「知府去官，實憚迎候煩勞耳。」帝頷之。適行田野間，見老嫗，問之曰：「府中官孰賢？」嫗對曰：「有蕭知府，餘不知也。」復過神祠，有數老人焚香羅拜，遣問之曰：「汝輩何所禱？」合辭對曰：「蕭知府奔喪還，欲速其來，是以禱也。」帝意遂釋。武宗即位，起復為中書左司郎中，出為河間路總管，召為右衛率使，遷戶部尚書，遂拜御史中丞。皇慶元年，遷陝西行中書省右丞。延祐三年，進中書平章政事，除典瑞院使，超授銀青榮祿大夫、崇祥院使。

英宗即位之十有九日，右丞相鐵木迭兒怨拜住在省中牽制其所為，又發其奸贓、專制等事，遂請依皇太后旨，並前御史中丞楊朵兒只皆殺之。帝曰：「人命至重，刑殺非輕，不宜倉卒。二人罪狀未明，當白太后，使詳讞之，若果無冤，誅之未晚。」竟殺之，並籍其家，語見楊朵兒隻及鐵木迭兒傳。泰定間，贈守正佐治功臣、太保、儀同三司、柱國，追封薊國公，諡忠愍。拜住之死，有吳仲者，潛守其屍，三日不去，竟收葬之。


Chinese text: This work was published before January 1, 1923, and is in the
public domain worldwide because the author died at least 100 years ago.
