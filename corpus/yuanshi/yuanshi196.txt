　　普顏不花，字希古，蒙古氏。倜儻有大志。至正五年，由國子生登右榜進士第一人，授翰林修撰，調河南行省員外郎。十一年，遷江西行省左右司郎中。蘄黃徐壽輝來寇，普顏不花戰守之功為多，語在《道童傳》。十六年，除江西廉訪副使。頃之，召還，授益都路達魯花赤，遷山東廉訪使，再轉為中書參知政事。十八年，詔與治書侍御史李國鳳同經略江南。至建寧，江西陳友諒遣鄧克明來寇，而平章政事阿魯溫沙等皆夜遁。國鳳時分鎮延平，城陷，遁去。普顏不花曰：「我承制來此，去將何之？誓與此城同存亡耳。」命築各門甕城，前後拒戰六十四日，既而大敗賊眾。明年，召還，授山東宣慰使，再轉知樞密院事、平章山東行省，守禦益都。大明兵壓境，普顏不花捍城力戰。城陷，而平章政事保保出降。普顏不花還告其母曰：「兒忠孝不能兩全，有二弟，當為終養。」拜母，趨官舍，坐堂上。主將素聞其賢，召之再三，不往。既而面縛之，普顏不花曰：「我元朝進士，官至極品，臣各為其主。」不屈，死之。

先是，其妻阿魯真，歷呼家人告之曰：「我夫受國恩，我亦封齊國夫人，今事至此，唯有死耳。」家人莫不嘆息泣下。已而普顏不花二弟之妻，各抱幼子，及婢妾，溺舍南井死。比阿魯真欲下，而井填咽不可容，遂抱子投舍北井。其女及妾女、孫女，皆隨溺焉。

是時有申榮者，平章山東行省，守東昌，榮見列郡皆降，告其父曰：「人生世間，不能全忠孝者，兒也。」父曰：「何為？」榮曰：「城中兵少不敵，戰則萬人之命由兒而廢，但有一死報國耳。」遂自經。

　　閔本，字宗先，河內人。性剛正敏給，而刻志於學。早歲得推擇為禮部令史，御史大夫不花奇本之才，辟以為掾，平反冤獄，甚有聲。擢御史臺照磨。頃之，遷樞密院都事，拜監察御史，遷中書左司都事，五轉為吏部尚書，移刑、戶二部，皆以能見稱。本素貧，且有目疾，嘗上章乞謝事，不允，詔授集賢侍講學士。大明兵薄京師，本謂其妻程氏曰：「國事至此，吾知之久矣。愧不能立功補報，敢愛六尺軀苟活哉！」程氏曰：「君能死忠，我尚有愛於君乎！」本乃朝服，與程氏北向再拜，大​​書於屋壁曰：「元中奉大夫、集賢侍講學士閔本死。」遂各縊焉。二女：長真真，次女女，見本死，呼天號泣，亦自縊於其傍。

　　有拜住者，康里人也，字聞善。以材累官至翰林國史院都事，為太子司經。兵至，拜住謂家人曰：「吾始祖海藍伯封河東公者，與太祖同事王可汗，太祖取王可汗，收諸部落，吾祖引數十騎馳西北方，太祖使人追問之，曰：'昔者與皇帝同事王可汗，王可汗今已滅，欲為之報仇，則帝乃天命；欲改事帝，則吾心有所不忍，故避之於遠地，以沒吾生耳。'此吾祖之言也。且吾祖生朔漠，其言尚如此，今吾生長中原，讀書國學，而可不知大義乎！況吾上世受國厚恩，至吾又食祿，今其國破，尚忍見之！與其苟生，不如死。」遂赴井死。其家人瘞之舍東，悉以其書籍焚之為殉云。

　　趙弘毅，字仁卿，真定晉州人。少好學，家貧無書，傭於巨室，晝則為役，夜則藉書讀之。或閔其志，但使總其事而不役焉。嘗受經於臨川吳澄。始辟翰林書寫，再轉為國史院編修官，調大樂署令。大明兵入京城，弘毅嘆息曰；「忠臣不二君，烈女不二夫，此古語也。我今力不能救社稷，但有一死報國耳。」乃與妻解氏皆自縊。

其子恭，中書管勾，與妻子訣曰：「今乘輿北奔，我父子食祿，不能效尺寸力，吾父母已死，尚何敢愛死乎！」或止之曰：「我曹官卑，何自苦如此。」恭叱曰：「爾非我徒也。古者，忠義人各儘自心，豈問職之崇卑乎！」遂公服北向再拜，亦縊死。

恭女官奴，年十七，見恭死，方大泣，適鄰嫗數輩來，相率出避，曰：「我未適人，避將何之？」不聽，嫗欲力挽之，女曰：「人生在世，便百歲亦須一死。」乃潛入中堂，解衣帶自經。

　　鄭玉，字子美，徽州歙縣人。幼敏悟嗜學，既長，覃思《六經》，尤邃於《春秋》，絕意仕進，而勤於教。學者門人受業者眾，所居至不能容。學者相與即其地構師山書院以處焉。玉為文章，不事雕刻煅煉，流傳京師，揭徯斯、歐陽玄咸加稱賞。至正十四年，朝廷除玉翰林待制、奉議大夫，遣使者賜以御酒名幣，浮海征之。玉辭疾不起，而為表以進曰：「名爵者，祖宗之所以遺陛下，​​使與天下賢者共之者，陛下不得私予人。待制之職，臣非其才，不敢受。酒與幣，天下所以奉陛下，陛下得以私與人，酒與幣，臣不敢辭也。」玉既不仕，則家居，日以著書為事，所著有《周易纂注》。十七年，大明兵入徽州，守將將要致之，玉曰：「吾豈事二姓者耶！」因被拘囚。久之，親戚朋友攜具餉之，則從容為之盡歡，且告以必死狀。其妻聞之，使語之曰：「君苟死，吾其相從地下矣。」玉使謂之曰：「若果從吾死，吾其無憾矣。」明日，具衣冠，北向再拜，自縊而死。

　　黃冔，字殷士，撫州金溪人。博學明經，善屬文，尤長於詩。至正十七年，用左丞相太平奏，授淮南行省照磨，未行，除國子助教，遷太常博士，轉國子博士，升監丞，擢翰林待制，兼國史院編修官。二十八年，京城既破，冔歎曰：「我以儒致身，累蒙國恩，為冑子師，代言禁林。今縱無我戮，何面目見天下士乎！」遂赴井而死，年六十一。有詩文傳於世。

　　柏帖穆爾，字君壽，蒙古人。家世歷履無所考。居官所至，以廉能著聲。至正中，累遷為福建行省左右司郎中。行省治福州。二十七年，大明以騎兵出杉關，取邵武，以舟師由海道趣閩，奄至城下。柏帖穆爾知城不可守，引妻妾坐樓上，慷慨謂曰：「丈夫死國，婦人死夫，義也。今城且陷，吾必死於是，若等能吾從乎？」皆泣曰：「有死而已，無他志也。」縊而死者六人。

有十歲女，度其不能自死，則紿之曰：「汝稽顙拜佛，庶保我無恙也。」甫拜，即挈米囊壓之死。乳媼抱其幼子，旁立以泣，柏帖穆爾熟視之，歎曰：「父死國，母死夫，妾與女，從父者也，皆當死。汝三歲兒，於義何所從乎？為宗祀計可也。」乃命媼抱匿旁近民舍，而斂金珠畀之曰：「即有緩急，可以此贖兒命。」有頃，兵入城，即舉燈自燃，四圍窗火大發，遂自焚死。

　　迭裡彌實，字子初，回回人。性剛介，事母至孝。年四十，猶不仕，或問之，曰：「吾不忍舍吾母以去也。」以宿衛年勞，授行宣政院崇教，三遷為漳州路達魯花赤，居三年，居甚安之。時陳有定據全閩，八郡之政，皆用其私人以總制之。朝廷命官，不得有所與。大明兵既取福州，興化、泉州皆納款。或以告，迭裡彌實仰天歎曰：「吾不材，位三品，國恩厚矣，其何以報乎！報國恩者，有死而已。」亡何，吏走白招諭使者至，請出城迓之，迭裡彌實從容語之曰：「爾第往，吾行出矣。」乃詣廳事，具公服，北面再拜畢，引斧斫其印文，又大書手版曰「大元臣子」。即入位端坐，拔所佩刀，剚喉中以死。既死，猶手執刀按膝坐，儼然如生時。郡民相聚哭庭中，斂其屍，葬東門外。

　　時又有獲獨步丁者，回回人，舊進士，累官僉廣東廉訪司事；有呂复者，為江西行省左右司都事。皆閒居，寓福州。而復以行省命，攝長樂縣尹。福州既下，獲獨步丁曰：「吾兄弟三人，皆忝進士，受國恩四十年，今雖無官守，然大節所在，其可辱乎！」以石自係其腰，投井死。复亦曰：「吾世食君祿，今雖攝官，若不以死報國，則無以見先人於地下。」引繩自經死。獲獨步丁兄曰穆魯丁者，官建康；曰海魯丁者，官信州。先是，亦皆死國難云。

　　樸賽因不花，字德中，肅良合台人。有膂力，善騎射。由速古兒赤授利器庫提點，再轉為資正院判官，累遷同知樞密院事，遷翰林學士，尋升承旨，賜虎符，兼巡軍合浦全羅等處軍民萬戶都元帥，除大司農，出為嶺北行省右丞，昇平章政事。至正二十四年，甘肅行省以孛羅帖木兒矯弒皇后、皇孫，遣人白事，平章政事也速答兒即欲署諭眾榜，樸賽因不花持不可曰： 「此大事，何得輕​​信，況非符驗公文。」卒不署榜。既而果妄傳。會皇太子撫軍冀寧，承製拜樸賽因不花翰林學士承旨，遷集賢大學士，又為宣政院使，遂拜中書平章政事。大明兵逼京師，詔樸賽因不花以兵守順承門，其所領兵僅數百羸卒而已。乃嘆息謂左右曰：「國事至此，吾但知與此門同存亡也。」城陷被執，以見主將，唯請速死，不少屈。主將命留營中，終不屈，殺之。

　　是時有張庸者，字存中，溫州人。性豪爽，精太乙數，會世亂，以策幹經略使李國鳳，承製授庸福建行省員外郎，治兵杉關。頃之，計事赴京師，因進《太乙數圖》，順帝喜之，擢秘書少監。皇太子立大撫軍院，命庸團結房山，遷同僉將作院事，又除刑部尚書，仍領團結。會諸寨既降，庸守駱駝谷，遣從事段禎請援於擴廓帖木兒，不報。庸獨堅守拒戰，眾將潰，庸無去志。已而寨民李世傑執庸出降，以見主將，庸不屈，與禎同被殺。

　　丁好禮，字敬可，真定蠡州人。精律算，初試吏於戶部，辟中書掾，授戶部主事，擢江南行台監察御史，復入戶部為員外郎，拜監察御史，又入戶部為郎中，升侍郎。除京畿漕運使，建議置司於通州，重講究漕運利病，著為成法，人皆便之。除戶部尚書。時國家多故，財用空乏，好禮能撙節浮費，國家用度，賴之以給。拜參議中書省事，遷治書侍御史，出為遼陽行省左丞，未行，留為樞密副使。至正二十年，遂拜中書參知政事。時京師大饑，天壽節，廟堂欲用故事大宴會，好禮言：「今民父子有相食者，君臣當修省，以弭大患，燕會宜減常度。」不聽，乞謝事，乃以集賢大學士致仕，給全俸家居。擴廓帖木兒扈從皇太子還京，輸山東粟以遺朝貴，饋好禮麥百石，好禮不受。二十七年，復起為中書平章政事，尋以論議不合，謝政去，特封趙國公。大明兵入京城，或勉其謁大將，好禮叱之曰：「我以小吏致位極品，爵上公，今老矣，恨無以報國，所欠惟一死耳。」後數日，大將召好禮，不肯行，舁至齊化門，抗辭不屈而死，年七十五。

　　是日，中書參知政事郭庸亦舁至齊化門，眾叱之拜，庸曰：「臣各為其主，死自吾分，何拜之有！」語不少屈而死。庸字允中，蒙古氏，由國學生釋褐出身，累遷為陝西行台監察御史，與同列劾知樞密院事也先帖木兒喪師，左遷中興總管府判官。其後也先帖木兒以罪黜，召拜監察御史，累轉參政中書，其節義與好禮並云。


Chinese text: This work was published before January 1, 1923, and is in the
public domain worldwide because the author died at least 100 years ago.
