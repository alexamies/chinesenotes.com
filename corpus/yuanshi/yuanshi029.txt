泰定皇帝，諱也孫鐵木兒，顯宗甘麻剌之長子，裕宗之嫡孫也。初，世祖以第四子那木罕為北安王，鎮北邊。北安王薨，顯宗以長孫封晉王代之，統領太祖四大斡耳朵及軍馬、達達國土。至元十三年十月二十九日，帝生於晉邸。大德六年，晉王薨，帝襲封，是為嗣晉王，仍鎮北邊。成宗、武宗、仁宗之立，咸與翊戴之謀，有盟書焉。王府內史倒剌沙得幸於帝，常偵伺朝廷事機，以其子哈散事丞相拜住，且入宿衛。久之，哈散歸，言御史大夫鐵失與拜住意相忤，欲傾害之。至治三年三月，宣徽使探忒來王邸，為倒剌沙言：「主上將不容於晉王，汝盍思之。」於是倒剌沙與探忒深相要結。

八月二日，晉王獵於禿剌之地，鐵失密遣斡羅思來告曰：「我與哈散、也先鐵木兒、失禿兒謀已定，事成，推立王為皇帝。」又命斡羅思以其事告倒剌沙，且言：「汝與馬速忽知之，勿令旭邁傑得聞也。」於是王命囚斡羅思，遣別烈迷失等赴上都，以逆謀告，未至。癸亥，英宗南還，駐蹕南坡。是夕，鐵失等矯殺拜住，英宗遂遇弒於幄殿。諸王按梯不花及也先鐵木兒奉皇帝璽綬，北迎帝於鎮所。九月癸巳，即皇帝位於龍居河，大赦天下。詔曰：

薛禪皇帝可憐見嫡孫、裕宗皇帝長子、我仁慈甘麻剌爺爺根底，封授晉王，統領成吉思皇帝四個大斡耳朵，及軍馬、達達國土都付來。依著薛禪皇帝聖旨，小心謹慎，但凡軍馬人民的不揀甚麽勾當裏，遵守正道行來的上頭，數年之間，百姓得安業。在後，完澤篤皇帝教我繼承位次，大斡耳朵裏委付了來。已委付了的大營盤看守著，扶立了兩個哥哥曲律皇帝、普顏篤皇帝，侄碩德八剌皇帝。我累朝皇帝根底，不謀異心，不圖位次，依本分與國家出氣力行來；諸王哥哥兄弟每，眾百姓每，也都理會的也者。今我的侄皇帝生天了也麽道，迤南諸王大臣、軍士的諸王駙馬臣僚、達達百姓每，眾人商量著：大位次不宜久虛，惟我是薛禪皇帝嫡派，裕宗皇帝長孫，大位次裏合坐地的體例有，其餘爭立的哥哥兄弟也無有；這般，晏駕其間，比及整治以來，人心難測，宜安撫百姓，使天下人心得寧，早就這裏即位提說上頭，從著眾人的心，九月初四日，於成吉思皇帝的大斡耳朵裏，大位次裏坐了也。交眾百姓每心安的上頭，赦書行有。

是日，以知樞密院事淇陽王也先鐵木兒為中書右丞相，諸王月魯鐵木兒襲封安西王。甲午，以內史倒剌沙為中書平章政事，乃馬臺為中書右丞，鐵失知樞密院事，馬思忽同知樞密院事，孛羅為宣徽院使，旭邁傑為宣政院使。乙未，大理護子羅蠻為寇。以樞密副使阿散為御史中丞，內史善僧為中書左丞。丁酉，以完澤知樞密院事，禿滿同僉樞密院事。戊戌，以撒的迷失知樞密院事，章臺同知樞密院事。己亥，敕諭百司：「凡銓授官，遵世祖舊制，惟樞密院、御史臺、宣政院、宣徽院得自奏聞，余悉由中書。」辛丑，以馬某沙知樞密院事，失禿兒為大司農。召諸王官屬流徙遠地及還元籍者二十四人還京師。是歲，大寧蒙古大千戶部風雪斃畜牧，賑米十五萬石。南康、漳州二路水，淮安、揚州屬縣饑，賑之。

冬十月癸亥，修佛事於大明殿。甲子，遣使至大都，以即位告天地、宗廟、社稷，誅逆賊也先鐵木兒、完者、鎖南、禿滿等於行在所。以旭邁傑為中書右丞相，陜西行中書左丞相禿忽魯、通政院使紐澤並為御史大夫，速速為御史中丞。遣旭邁傑、紐澤誅逆賊鐵失、失禿兒、赤斤鐵木兒、脫火赤、章臺等於大都，並戮其子孫，籍入家產。己巳，太白犯亢。戊辰，召亦都護高昌王鐵木兒補化。壬申，以內史按答出為太師、知樞密院事。丙子，太白犯氐。詔百司遵守世祖成憲。癸未，以旭邁傑兼阿速衛達魯花赤。丙戌，以江浙行省平章政事兀伯都剌為中書平章政事。八番順元及靜江、大理、威楚諸路徭兵為寇，敕湖廣、雲南二省招諭之。揚州江都縣火，雲南王、西平王二部衛士饑，皆賑之。

十一月己丑朔，熒惑犯亢。車駕次於中都，修佛事於昆剛殿。庚寅，太白犯鉤鈐。丙申，次於祖媯。乙未，太白犯東咸。辛丑，車駕至大都。壬寅，熒惑犯氐。諸王怯別遣使來朝。丁未，禦大明殿，受諸王、百官朝賀。庚戌，詔百司朝夕視事毋怠。辛亥，御史中丞董守庸，坐黨鐵失免官。壬子，敕營繕不急者罷之。癸丑，遣使詣曲阜，以太牢祀孔子。敕會福院奉北安王那木罕像於高良河寺，祭遁甲五福神。甲寅，諸王怯別遣使來朝。乙卯，翙星於司天監。丙辰，御史中丞速速坐貪淫免官。丁巳，廣州路新會縣民汜長弟作亂，廣東副元帥烏馬兒率兵捕之。雲南開南州大阿哀、阿三木、臺龍買六千餘人寇哀卜白鹽井。詔：「凡有罪自首者，原其罪。」袁州路宜春縣、鎮江路丹徒縣饑，賑糶米四萬九千石。沅州黔陽縣饑，芍陂屯田旱，並賑之。

十二月己未，御史臺經歷朵兒只班、御史撒兒塔罕、兀都蠻、郭也先忽都，並坐黨鐵失免官。御史言：「曩者鐵木叠兒專政，誣殺楊朵兒只、蕭拜住、賀伯顏、觀音保、鎖咬兒哈的迷失，黥竄李謙亨、成珪，罷免王毅、高昉、張誌弼，天下咸知其冤，請昭雪之。」詔存者召還錄用，死者贈官有差。授諸王薛徹幹以其父故金印。庚申，以宦者剛答裏為中政院使。壬戌，賜潛邸衛士鈔，人六十錠。浚鎮江路漕河及練湖，役丁萬三千五百人。給諸王八剌失裏印。戊辰，請皇考、皇妣謚於南郊，皇考晉王曰光聖仁孝皇帝，廟號顯宗，皇妣晉王妃曰宣懿淑聖皇后。己巳，辰星犯壘壁陣。庚午，以即位，大賚后妃、諸王、百官，金七百餘錠、銀三萬三千錠，錢及幣帛稱是。遣使祀海神天妃。盜入太廟，竊仁宗及莊懿慈聖皇后金主。辛未，熒惑犯房。壬申，作仁宗主，仍督有司捕盜。翙星於司天監。癸酉，德慶路瀧水縣徭劉寅等降。甲戌，命道士吳全節修醮事。乙亥，征東夷民奉獸皮來附。太常院臣言：「世祖以來，太廟歲惟一享，先帝始復古制，一歲四祭，請裁擇之。」帝曰：「祭祀，盛事也，朕何敢簡其禮。」命仍四祭。監察御史脫脫、趙成慶等言：「鐵木叠兒在先朝，包藏禍心，離間親藩，誅戮大臣，使先帝孤立，卒罹大禍。其子鎖南，親與逆謀，久逭天憲，乞正其罪，以快元元之心。月魯、禿禿哈、速敦皆鐵失之黨，不宜寬宥。」遂並伏誅。丙子，命嶺北守邊諸王徹徹禿，月修佛事，以卻寇兵。己卯，命僧作佛事於大內以厭雷。增諸王薛徹幹、駙馬哈伯等歲賜金、銀、幣、帛有差。辛巳，熒惑犯東咸。壬午，諸王月思別遣怯烈來朝，賜以金、幣。癸未，廣西右江來安路總管岑世興遣其弟世元入貢。流諸王月魯鐵木兒於雲南，按梯不花於海南，曲呂不花於奴兒幹，孛羅及兀魯思不花於海島，並坐與鐵失等逆謀。乙酉，雲南車裏於孟為寇，詔招諭之。諭百司借名器，各遵世祖定制。丙戌，旭邁傑言：「近也先鐵木兒之變，諸王買奴逃赴潛邸，願效死力，且言不除元凶，則陛下美名不著，天下後世何從而知。上契聖衷，嘗蒙獎諭。今臣等議，宗戚之中，能自拔逆黨，盡忠朝廷者，惟有買奴，請加封賞，以示激勸。」遂以泰寧縣五千戶封買奴為泰寧王。知樞密院事、大司徒闊徹伯授開府儀同三司，以前太師拜忽商議軍國重事。丁亥，議賞討逆功，賜旭邁傑金十錠、銀三十錠、鈔七千錠，倒剌沙為中書左丞相，知樞密院事馬某沙、御史大夫紐澤、宣政院使鎖禿並加授光祿大夫，仍賜金、銀、鈔有差。塑馬哈吃剌佛像於延春閣之徽清亭。下詔改元，詔曰：「朕荷天鴻禧，嗣大歷服，側躬圖治，夙夜祗畏，惟祖訓是遵，乃開歲甲子，景運伊始，思與天下更新。稽諸典禮，逾年改元，可以明年為泰定元年。」免大都、興和差稅三年，八番、思、播、兩廣洞寨差稅一年，江淮創科包銀三年，四川、雲南、甘肅秋糧三分，河南、陜西、遼陽絲鈔三分。除虛增田稅，免斡脫逋錢，賑恤雲南、廣海、八番等處戍軍。求直言，賜高年帛，禁獻山場湖泊之利。定吏員出身者秩正四品。以追尊皇考、皇妣，詔天下。雲南花腳蠻為寇，詔招諭之。平江嘉定州饑，遼陽答陽失蠻、闊闊部風、雹，並賑之。澧州、歸州饑，賑糶米二萬石。是歲，夏，諸衛屯田及大都、河間、保定、濟南、濟寧五路屬縣霖雨傷稼。秋，忻州定襄縣及忠翊侍衛屯田所營田、象食屯田所隕霜殺禾。土番岷州春疫，夏旱。西番寇鞏昌府。

泰定元年春正月乙未，以乃馬臺為平章政事，善僧為右丞。敕諸王哈剌還本部，召江西行省平章政事也兒吉你赴闕。己亥，以誅逆臣也先鐵木兒等詔天下。辛丑，諸王、大臣請立皇太子。賜諸王徹徹禿金一錠、銀六十錠、幣帛各百匹，塔思不花金一錠、銀四十錠、幣帛二百匹，阿忽鐵木兒等金銀各有差。壬寅，以故丞相拜住子答兒麻失裏為宗仁衛親軍都指揮使，徹裏哈為左右衛阿速親軍都指揮使。命僧諷西番經於光天殿。甲辰，敕譯《列聖制詔》及《大元通制》，刊本賜百官。丁未，以稱海屯田萬戶府達魯花赤帖陳假嶺北行中書省參知政事，近侍忽都帖木兒假禮部尚書，使西域諸王不賽因部。戊申，八番生蠻韋光正等及楊、黃五種人，以其戶二萬七千來附，請歲輸布二千五百匹，置長官司以撫之。己酉，命諸王遠徙者悉還其部。召親王圖帖睦爾於瓊州，阿木哥於大同。定怯薛臺歲給鈔，人八十錠。甲寅，賜諸王太平、忽剌臺、別失帖木兒等金印。敕高麗王還國，仍歸其印。糶米二十萬石，賑京師貧民。丙辰，賜故監察御史觀音保、鎖咬兒哈的迷失妻、子鈔各千錠。賜司徒道住印。敕封解州鹽池神曰靈富公。廣德、信州、岳州、惠州、南恩州民饑，發粟賑之。

二月丁巳朔，作顯宗影堂。己未，修西番佛事於壽安山寺，曰星吉思吃剌，曰闊兒魯弗卜，曰水朵兒麻，曰颯間卜裏喃家，經僧四十人，三年乃罷。庚申，監察御史傅巖起、李嘉賓言：「遼王脫脫乘國有隙，誅屠骨肉，其惡已彰，恐懷疑貳，如令歸藩，譬之縱虎出柙。請廢之，別立近族以襲其位。」不報。甲子，作佛事，命僧百八人及倡優百戲，導帝師遊京城。庚午，選守令、推官。舊制，臺憲歲舉守令、推官二人，有罪連坐，至是言其不便，復命中書於常選擇人用之。壬申，請上大行皇帝謚於南郊，曰睿聖文孝皇帝，廟號英宗。甲戌，江浙行省左丞趙簡，請開經筵及擇師傅，令太子及諸王大臣子孫受學，遂命平章政事張珪、翰林學士承旨忽都魯都兒迷失、學士吳澄、集賢直學士鄧文原，以《帝範》、《資治通鑒》、《大學衍義》、《貞觀政要》等書進講，復敕右丞相也先鐵木兒領之。諸王怯別、孛羅各遣使來貢。高昌王亦都護帖木兒補化遣使進蒲萄酒。丁丑，監察御史宋本、趙成慶、李嘉賓言：「盜竊太廟神主，由太常守衛不謹，請罪之。」不報。戊寅，御史李嘉賓劾逆黨左阿速衛指揮使脫帖木兒，罷之。癸未，宣諭也裏可溫各如教具戒。加封廣德路祠山神張真君曰普濟，寧國路廣惠王曰福祐。紹興、慶元、延安、岳州、潮州五路及鎮遠府、河州、集州饑，發粟賑之。

三月丁亥朔，罷徽政院，立詹事院，以太傅朵臺、宣徽使禿滿叠兒、桓國公拾得驢、太尉醜驢答剌罕，並為太子詹事；中書參知政事王居仁為太子副詹事，以同知宣政院事楊廷玉為中書參知政事，罷大同路黃華嶺及崇慶屯田。賜壽寧公主金十錠、銀五十錠、鈔二萬錠。乙未，以江西行省平章政事也兒吉你知樞密院事。置定王薛徹幹總管府。給蒙古流民糧、鈔，遣還所部，敕擅徙者斬，藏匿者杖之。賜諸王徹徹禿永福縣戶萬三千六百為食邑，仍置王傅。戊戌，廷試進士，賜八剌、張益等八十四人及第、出身有差；會試下第者，亦賜教官有差。中書省臣請禁橫奏賞賚及逾越奏事者，從之。庚子，欽察罷為陜西行臺御史大夫。以四川行中書省平章政事囊加臺兼宣政院使，往征西番寇參卜郎。癸卯，命中書平章政事乃馬臺攝祭南郊，知樞密院事闊徹伯攝祭太廟，以冊皇后、皇太子告。丙午，禦大明殿，冊八八罕氏為皇后，皇子阿速吉八為皇太子。己酉，以皇子八的麻亦兒間卜嗣封晉王。泰寧王買奴卒，以其子亦憐真朵兒赤嗣。遣湘寧王八剌失裏出鎮察罕腦兒，罷宣慰司，立王傅府。以知樞密院事也兒吉你為雲南行省右丞相。召流人還京師。庚戌，月直延民真只海、阿答罕來獻大珠。監察御史宋本、李嘉賓、傅巖起言：「太尉、司徒、司空，三公之職，濫假僧人，及會福、殊祥二院，並辱名爵，請罷之。」不報。癸丑，諸王不賽因遣使朝貢。臨洮狄道縣，冀寧石州、離石、寧鄉縣旱，饑，賑米兩月。廣西橫州徭寇永淳縣。

夏四月戊午，廉恂罷為集賢大學士，食其祿終身。賜乳母李氏鈔千錠，賜征參卜郎軍千人鈔四萬七千錠。太尉不花、平章政事即烈，坐矯制以寡婦古哈強配撒梯，被鞫，詔以世祖舊臣，原其罪。己未，以珠字詔賜帝師所居撒思加部。庚申，詔整飭御史臺。作昭獻元聖皇后御容殿於普慶寺。辛酉，命昌王八剌失裏往鎮阿難答昔所居地。親王圖帖睦爾至自潭州，及王禪，皆賜車帳、駝馬。癸亥，以國言上英宗廟號曰格堅皇帝。修佛事於壽昌殿。甲子，車駕幸上都。以諸王寬徹不花、失剌，平章政事兀伯都剌，右丞善僧等居守。以嶺北行中書省左丞潑皮為中書左丞，江南行臺中丞朵朵為中書參知政事，馬剌罷為太史院使，罷衛士四百人還宗仁衛。賜北庭的撒兒兀魯軍羊馬。諸王不賽因遣使來貢。發兵民築渾河堤。丙寅，賜昌王八剌失裏牛馬橐駝。稅僧、道邸舍積貨。丁卯，遣諸王捏古伯等還和林。封八剌失裏繼母買的為皇妹昌國大長公主，給銀印。以忽咱某丁為哈贊忽咱，主西域戶籍。辛未，月食既。癸酉，以太子詹事禿滿叠兒為中書平章政事。甲戌，命咒師作佛事厭雷。庚辰，以風烈、月食、地震，手詔戒飭百官。辛巳，太廟新殿成。木憐撒兒蠻部及北邊蒙古戶饑，賑糧、鈔有差。江陵路屬縣饑，雲南中慶、昆明屯田水。

五月丁亥，監察御史董鵬南、劉潛、邊笥、慕完、沙班以災異上言：「平章乃蠻臺、宣徽院使帖木兒不花、詹事禿滿答兒黨附逆徒，身虧臣節，太常守廟不謹，遼王擅殺宗親，不花、即裏矯制亂法，皆蒙寬宥，甚為失刑，乞定其罪，以銷天變。」不允。己丑，帝諭倒剌沙曰：「朕即位以來，無一人能執成法為朕言者。知而不言則不忠，且陷人於罪。繼自今，凡有所知，宜悉以聞，使朕明知法度，斷不敢自縱。非獨朕身，天下一切政務，能守法以行，則眾皆乂安，反是，則天下罹於憂苦。」又曰：「凡事防之於小則易，救之於大則難，爾其以朕言明告於眾，俾知所慎。」壬辰，御史臺臣禿忽魯、紐澤以御史言：「災異屢見，宰相宜避位以應天變，可否仰自聖裁。顧惟臣等為陛下耳目，有徇私違法者，不能糾察，慢官失守，宜先退避以授賢能。」帝曰：「御史所言，其失在朕，卿等何必遽爾！」禿忽魯又言：「臣已老病，恐誤大事，乞先退。」於是中書省臣兀伯都剌、張珪、楊廷玉皆抗疏乞罷。丞相旭邁傑、倒剌沙言：「比者災異，陛下以憂天下為心，反躬自責，謹遵祖宗聖訓，修德慎行，敕臣等各勤乃職，手詔至大都，居守省臣皆引罪自劾。臣等為左右相，才下識昏，當國大任，無所襄贊，以致災祲，罪在臣等，所當退黜，諸臣何罪。」帝曰：「卿若皆辭避而去，國家大事，朕孰與圖之？宜各相諭，以勉乃職。」戊戌，遷列聖神主於太廟新殿。辛丑，循州徭寇長樂縣。甲辰，赦上都囚笞罪以下者。丙午，太白犯鬼。侍御史高奎上書，請求直言，辨邪正，明賞罰，帝善其言，賜以銀幣。丁未，太白犯鬼積屍氣。己酉，賓州民方二等為寇，有司捕擒之。癸丑，命司天監翙星。中書平章政事禿滿叠兒、領宣徽使詹事丞回回，請如裕宗故事，擇名儒輔太子，敕中書省臣訪求以聞。袁州火，龍慶、延安、吉安、杭州、大都諸路屬縣水，民饑，賑糧有差。六月乙卯朔，遣諸王闊闊出鎮畏兀，賜金、銀、鈔千計。戊午，雲南蒙化州高蘭神場寨主照明羅九等寇威楚。庚申，張珪自大都至，以守臣集議事言：「逆黨未討，奸惡未除，忠憤未雪，冤枉未理，政令不信，賞罰不公，賦役不均，財用不節，請裁擇之。」不允。諸王阿木哥薨，賻鈔千錠。諸王寬徹、亦裏吉赤來朝。賜駙馬鐵木兒等部鈔一萬三千錠，北邊戍兵鈔萬六千八十錠。賑蒙古饑民，遣還所部。延安路饑，禁酒。癸亥，作禮拜寺於上都及大同路，給鈔四萬錠。丙寅，遣使招諭參卜郎。遣闊闊出等詣高麗，取女子三十人。廣西左右兩江黃勝許、岑世興乞遣其子弟朝貢，許之。丁卯，大幄殿成，作鎮雷坐靜佛寺。庚午，置海剌禿屯田總管府。辛未，修黑牙蠻答哥佛事於水晶殿。癸酉，帝受佛戒於帝師。己卯，諸王怯別等遣其宗親鐵木兒不花等，奉馴豹、西馬來朝貢。詔：「疏決系囚，存恤軍士，免天下和買雜役三年，蜒戶差稅一年。百官四品以下，普覃散官一等，三品遞進一階。遠仕瘴地，身故不得歸葬，妻子流落者，有司資給遣還，仍著為令。」雲南大理路你囊為寇。大都，真定晉州、深州，奉元諸路及甘肅河渠營田等處，雨傷稼，賑糧二月。大司農屯田、諸衛屯田、彰德、汴梁等路雨傷稼，順德、大名、河間、東平等二十一郡蝗，晉寧、鞏昌、常德、龍興等處饑，皆發粟賑之。大同渾源河，真定滹沱河，陜西渭水、黑水，渠州江水皆溢，並漂民廬舍。宣德府、鞏昌路及八番金石番等處雨雹。河間、晉寧、涇州、揚州、壽春等路，湖廣、河南諸屯田皆旱。

秋七月丙戌，思州平茶楊大車、酉陽州冉世昌寇小石耶、凱江等寨，調兵捕之。諸王阿馬薨，賻鈔五千錠。賜雲南王王禪鈔二千錠，諸王阿都赤鈔三千錠。作楠木殿。招諭船領、義寧、靈川等處徭。庚寅，遣使代祀嶽瀆。丙申，以諸王薛徹禿襲統其父完者所部，仍給故印。己亥，賑蒙古流民，給鈔二十九萬錠，遣還，仍禁毋擅離所部，違者斬。庚子，諸王伯顏帖木兒出鎮闊連東部，阿剌忒納失裏出鎮沙州，各賜鈔三千錠。撒忒迷失率衛士佐太師按塔出行邊，賜鈔千錠。癸卯，罷廣州、福建等處采珠蜒戶為民，仍免差稅一年。丙午，以畏兀字譯西番經。丁未，翙星於上都司天監。以山東鹽運司判官馬合謨為吏部尚書，佩虎符，翰林修撰揚宗瑞為禮部郎中，佩金符，奉即位詔往諭安南。置長慶寺，以宦者阿亦伯為寺卿。罷中瑞司。中書省臣言：「東宮衛士，先朝止三千人，今增至萬七千，請命詹事院汰去，仍依舊制。」從之。戊申，以籍入鐵木叠兒及子班丹、觀音奴貲產給還其家。奉元路朝邑縣、曹州楚丘縣、大名路開州濮陽縣河溢，大都路固安州清河溢，順德路任縣沙、灃、洺水溢，真定、廣平、廬州等十一郡雨傷稼，龍慶州雨雹大如雞子，平地深三尺，定州屯河溢、山崩，免河渠營田租。大都、鞏昌、延安、冀寧、龍興等處饑，賑糶有差。廣西慶遠徭酋潘父絹等率眾來降，署為簿、尉等官有差。加封溫州故平陽侯曰英烈侯。

八月甲寅，徹徹兒、火兒火思之地五千貧乏，賑糧二月。乙卯，敕以刑獄復隸宗正府，依世祖舊制，刑部勿與。丙辰，享太廟。丁巳，賜諸王八里臺、黃頭鈔各千五百錠。禁言赦前事。庚申，市牝馬萬匹取湩酒。賑帖列幹、木倫等驛戶糧、鈔有差。辛亥，遣翰林學士承旨斡赤祀太祖、太宗、睿宗御容於普慶寺。賜親王圖帖睦爾鈔三千錠。庚午，作中宮金脊殿。辛未，繪帝師八思巴像十一頒各行省，俾塑祀之。敕武官坐罪制授者以聞，敕授者從行省處決。以金泉館酒課賜公主壽寧。丁丑，罷浚玉泉山河役。車駕至大都。癸未，敕樞密役軍凡三百人以上奏聞。詔諭雲南大車裏、小車裏。秦州成紀縣大雨，山崩，水溢，壅土至來谷河成丘阜。汴梁、濟南屬縣雨水傷稼，賑之。延安、冀寧、杭州、潭州等十二郡及諸王哈伯等部饑，賑糧有差。九月乙酉，封也速不堅為荊王，賜金印。以宣德府復隸上都留守司。辛卯，罷哈思的結魯思伴卜總統所，更置臨洮總管府。賜潛邸衛士鈔萬錠。丙申，葺太祖神御殿。乙巳，昭獻元聖皇后忌日修佛事飯僧萬萬人，敕存恤武衛軍一年。癸丑，以籍入阿散家貲給其子脫列。改邕州為南寧路。岑世興遣其弟興元來朝貢。奉元路長安縣大雨，灃水溢，延安路洛水溢，濮州館陶縣及諸衛屯田水，建昌、紹興二路饑，賑糧有差。

冬十月乙卯，秦州成紀縣趙氏婦一產三男。成都嘉谷生一莖九穗。丁巳，監察御史王士元請早諭教太子，帝嘉納之。戊午，享太廟。立壽福總管府，秩正三品，典累朝神御殿祭祀及錢谷事，降大天源延聖寺總管府為提點所以隸之。庚申，命左、右相日直禁中，有事則赴中書。丙寅，太白犯鬥。己巳，太白入鬥，太陰犯填星。雲南車裏蠻為寇，遣斡耳朵奉詔招諭之。其酋塞賽子尼而雁、構木子刁零出降。庚午，太白犯鬥。壬申，安南國世子陳日爌遣其臣莫節夫等來朝貢。真州珠金沙河，松江府、吳江州諸河淤塞，詔所在有司傭民丁浚之。丙子，命帝師作佛事於延春閣。丁丑，緬國王子吾者那等爭立，歲貢不入，命雲南行省諭之。徙封雲南王王禪為梁王，食邑益陽州六萬五千戶，仍以其子帖木兒不花襲封雲南王。封親王圖帖睦爾為懷王，食邑瑞州六萬五千戶，增歲賜幣帛千匹，並賜金印。壬午，熒惑犯壘壁陣。肇慶徭黃寶才等降。延安路饑，發義倉粟賑之，仍給鈔四千錠。廣東道及武昌路江夏縣饑，賑糶有差。河南廉訪使買奴坐多征公田租免官。以魯國大長公主女適懷王。

十一月己丑，命道士修醮事。癸巳，遣兵部員外郎宋本，吏部員外郎鄭立、阿魯灰，工部主事張成，太史院都事費著，分調閩海、兩廣、四川、雲南選。諸王不賽因言其臣出班有功，請官之，以出班為開府儀同三司、翊國公，給銀印、金符。賜諸王散術臺、也速速兒鈔各千五百錠，斡耳朵罕鈔千二百錠，魯賓鈔千五百錠。甲午，禜星於回回司天監。己亥，以術溫臺知樞密院事。辛丑，造金寶蓋，飾以七寶，貯佛舍利。甲辰，作歇山鹿頂樓於上都。丁未，釋笞四十七以下囚及輕罪流人，給鈔二千錠散與貧者。印明年鈔本至元鈔四十萬錠、中統鈔十萬錠。己酉，詔免也裏可溫、答失蠻差役。庚戌，招諭融州徭般領、大、小木龍等百七十五團。河間路饑，賑糧二月。汴梁、信州、泉州、南安、贛州等路饑，賑糶有差。嘉定路龍興縣饑，賑糧一月。大都、上都、興和等路十三驛饑，賑鈔八千五百錠。

十二月癸丑朔，以岑世興為懷遠大將軍，遙授沿邊溪洞軍民安撫使，佩虎符，仍來安路總管；黃勝許為懷遠大將軍，遙授沿邊溪洞軍民安撫使，佩虎符，致仕，其子誌熟襲為上思州知州。降詔宣諭，仍各賜幣帛二。乙卯，雲南徭阿吾及歪鬧為寇，行省督兵捕之。庚申，同州地震，有聲如雷。癸亥，鹽官州海水溢，屢壞堤障，侵城郭，遣使祀海神，仍與有司視形勢所便，還請疊石為塘，詔曰：「築塘是重勞吾民也，其增石囤扞禦，庶天其相之。」乙丑，給蒙古子女孳畜。丙寅，命翰林國史院修纂《英宗》、《顯宗實錄》。敕：「內外百官凡行朝賀等禮，雨雪免朝服。」庚午，熒惑犯外屏。辛未，新作棕殿成。諸王鎖思的薨，賻鈔五百錠。乙亥，太白經天。曲赦重囚三十八人，以為三宮祈福。夔路容米洞蠻田先什用等九洞為寇，四川行省遣使諭降五洞，余發兵捕之。陜西行省以兵討階州土蕃。察罕腦兒千戶部饑，賑糧一月。延安路雹災，賑糧一月。溫州路樂清縣鹽場水，民饑，發義倉粟賑之。兩浙及江東諸郡水、旱，壞田六萬四千三百餘頃。

二年春正月丙戌，辰星犯天雞。乙未，以畿甸不登，罷春畋。禁后妃、諸王、駙馬毋通星術之士，非司天官不得妄言禍福。敕：「御史臺選舉，與中書合議以聞。」中書省臣言：「江南民貧僧富，諸寺觀田土，非宋舊置並累朝所賜者，請仍舊制與民均役。」從之，以籍八思吉思地賜故監察御史觀音寶、鎖咬兒哈的迷失妻子，各十頃。戊戌，造象輦。參卜郎來降，賜其酋班術兒銀、鈔、幣、帛。辛丑，懷王圖帖睦爾出居於建康。壬寅，太白犯建星。甲辰，奉安顯宗像於永福寺，給祭田百頃。廣西山獠為寇，命所在有司捕之。江浙行省平章政事脫歡答剌罕升為左丞相。諸王怯別遣使貢方物，賜鈔四萬錠。戊申，以乞剌失思八班藏卜為土蕃等路宣慰使都元帥，兼管長河西、奔不兒亦思剛、察沙加兒、朵甘思、朵思麻等管軍達魯花赤，與其屬往鎮撫參卜郎。庚戌，詔諭宰臣曰：「向者卓兒罕察苦魯及山後皆地震，內郡大小民饑。朕自即位以來，惟太祖開創之艱，世祖混一之盛，期與人民共享安樂，常懷祗懼，災沴之至，莫測其由。豈朕思慮有所不及而事或僭差，天故以此示儆？卿等其與諸司集議便民之事，其思自死罪始，議定以聞。朕將肆赦，以詔天下。」肇慶、鞏昌、延安、贛州、南安、英德、新州、梅州等處饑，賑糶有差。

閏月壬子朔，詔赦天下，除江淮創科包銀，免被災地差稅一年。庚申，修野狐嶺、色澤、桑乾嶺道。乙丑，命整治屯田。河南行省左丞姚煒請禁屯田吏蠶食屯戶，及勿務羨增以廢裕民之意，不報。丁卯，中書省臣言：「國用不足，請罷不急之費。」從之。置惠遠倉、永需庫於海剌禿總管府。己巳，修滹沱河堰。壬申，罷永興銀場，聽民采煉，以十分之二輸官。罷松江都水庸田使司，命州縣正官領之，仍加兼知渠堰事。癸酉，作棕毛殿。丙子，浙西道廉訪司言：「四方代祀之使，棄公營私，多不誠潔，以是神不歆格，請慎擇之。」山南廉訪使帖木哥請削降鐵失所用驟升官。戊寅，諸王忽塔梯迷失等來朝，賜金、銀、鈔、帛有差。己卯，河間、真定、保定、瑞州四路饑，禁釀酒。階州土蕃為寇，鞏昌總帥府調兵禦之。站八兒監藏叛於兀敦。保定路饑，賑鈔四萬錠、糧萬五千石。雄州歸信諸縣大雨，河溢，被災者萬一千六百五十戶，賑鈔三萬錠。南賓州、棣州等處水，民饑，賑糧二萬石，死者給鈔以葬。五花城宿滅禿、拙只幹、麻兀三驛饑，賑糧二千石。衡州衡陽縣民饑，瑞州蒙山銀場丁饑，賑粟有差。山東廉訪使許師敬請頒族葬制，禁用陰陽相地邪說。

二月甲申，祭先農。丙戌，頒《道經》於天下名山宮觀。丁亥，平伐苗酋的娘率其戶十萬來降，土官三百六十人請朝。湖廣行省請汰其眾還部，令的娘等四十六人入覲，從之。己丑，加嗣漢三十九代天師張嗣成太玄輔化體仁應道大真人。庚寅，熒惑、歲星、填星聚於畢。辛卯，賑安定王朵兒只班部軍糧三月。爪哇國遣其臣昔剌僧迦裏也奉表及方物來朝貢。廣西徭潘寶陷柳城縣。丁酉，翙星於回回司天監。己亥，命西僧作燒壇佛事於延華閣。封阿裏迷失為和國公、張珪為蔡國公，仍知經筵事。以中書右丞善僧為平章政事，參知政事潑皮為右丞；御史大夫禿忽魯加太保，仍御史大夫。庚子，姚煒以河水屢決，請立行都水監於汴梁，仿古法備捍，仍命瀕河州縣正官皆兼知河防事，從之。丙午，造玉御床。戊申，命道士祭五福太一神。庚戌，通、漷二州饑，發粟賑糶。薊州、寶坻縣、慶元路象山諸縣饑，賑糧二月。甘州蒙古驛戶饑，賑糧三月。大都、鳳翔、寶慶、衡州、潭州、全州諸路饑，賑糶有差。三月癸丑，修曹州濟陰縣河堤，役民丁一萬八千五百人。甲寅，禁捕天鵝。丁巳，賜諸王帖木兒不花等鈔有差。辛酉，咸平府清河、寇河合流，失故道，壞堤堰，敕蒙古軍千人及民丁修之。乙丑，車駕幸上都。諸王搠思班部戰士四百人征參卜郎有功，人賞鈔四千錠。乙亥，安南國世子陳日爌遣使貢方物。荊門州旱，漷州、薊州、鳳州、延安、歸德等處民及山東蒙古軍饑，賑糧、鈔有差。肇慶、富州、惠州、袁州、江州諸路及南恩州、梅州饑，賑糶有差。

夏四月丁亥，作吾殿。癸巳，和市牝馬有駒者萬匹。敕宿衛駝馬散牧民間者，歸官廄飼之。丁酉，濮州鄄城縣言城西堯冢上有佛寺，請徙之，不報。辛丑，加公主壽寧為皇姊大長公主。禁山東諸路酒。丙午，僰夷及蒐雁遮殺雲南行省所遣諭蠻使者，敕追捕之。丁未，封後父火裏兀察兒為威靖王。戊申，以許師敬為中書左丞；中政使馮亨為中書參知政事，仍中政使。奉元路白水縣雹。鞏昌路伏羌縣大雨，山崩。鎮江、寧國、瑞州、桂州、南安、寧海、南豐、潭州、涿州等處饑，賑糧五萬餘石。隴西、漢中、秦州饑，賑鈔三萬錠。

五月壬子，車裏陶剌孟及大阿哀蠻兵萬人乘象寇陷朵剌等十四寨，木邦路蠻八廟率僰夷萬人寇陷倒八漢寨，督邊將嚴備之。癸丑，龍牙門蠻遣使奉表貢方物。辛未，罷京師官鬻鹽肆十五。改河間鹽運司為大都河間等路都轉運鹽使司。遣察乃使於周王和世束。癸酉，融州否泉洞、吉龍洞、洞村山、黑江諸徭為寇，廣西元帥府發兵討之。丙子，旭邁傑等以國用不足，請減廄馬，汰衛士，及節諸王濫賜，從之。賜潛邸怯憐口千人鈔三萬錠。浙西諸郡霖雨，江湖水溢，命江浙行省及都水庸田司興役疏泄之。置諫議書院於昌平縣，祀唐劉蕡。大都路檀州大水，平地深丈有五尺，汴梁路十五縣河溢，江陵路江溢，洮州、臨洮府雨雹，潭州、興國屬縣旱，彰德路蝗，龍興、平江等十二郡饑，賑糶米三十二萬五千餘石。鞏昌路臨洮府饑，賑鈔五萬五千錠。六月己卯朔，皇子生，命巫祓除於宮。葺萬歲山殿。靜江徭為寇，遣廣西宣慰司發兵捕之。辛巳，柳州徭為寇，戍兵討斬之。癸未，潯州平甫縣徭為寇，達魯花赤都堅、都監姚泰亨死之。甲申，改封嘉王晃火帖木兒為並王。丙戌，填星犯井鉞星。丙申，中書參知政事左塔不臺言：「大臣兼領軍務，前古所無。鐵失以御史大夫，也先帖木兒以知樞密院事，皆領衛兵，如虎而翼，故成逆謀。今軍衛之職，乞勿以大臣領之，庶勛舊之家得以保全。」從之，仍賜幣帛以旌其直。丁酉，靜江義寧縣及慶遠安撫司蠻徭為寇，敕守將捕之。息州民趙醜廝、郭菩薩，妖言彌勒佛當有天下，有司以聞，命宗正府、刑部、樞密院、御史臺及河南行省官雜鞫之。辛丑，柳州馬平縣徭為寇，湖廣行省督所屬追捕之。丙午，填星犯井。丁未，立都水庸田使司，浚吳、松二江。敕營造毋役五衛軍士，止以武衛、虎賁二衛給之。開南州阿只弄、哀培蠻兵為寇，命雲南行省督所屬兵捕之。通州三河縣大雨，水丈餘，潼川府綿江、中江水溢入城郭，冀寧路汾河溢。秦州秦安山移。新州路旱，濟南、河間、東昌等九郡蝗，奉元、衛輝路及永平屯田豐贍、昌國、濟民等署雨傷稼，蠲其租。濟寧、興元、寧夏、南康、歸州等十二郡饑，賑糶米七萬餘石。鎮西武靖王部及遼陽水達達路饑，賑糧一月。

秋七月戊申朔，大、小車裏蠻來獻馴象。己酉，賜諸王燕大等金、鈔有差。庚戌，遣阿失伯祀宅神於北部行幄。甲寅，遣使奉詔分諭徭蠻，鎮康路土官你囊、謀粘路土官賽丘羅出降；木邦路土官八廟既降復叛。翙星於上都司天監。紐澤、許師敬編類《帝訓》成，請於經筵進講，仍俾皇太子觀覽，有旨譯其書以進。丙辰，享太廟。播州蠻黎平愛等集群夷為寇，湖廣行省請兵討之，不許，詔播州宣撫使楊也裏不花招諭之。戊午，遣使代祀龍虎、武當二山。己未，置車裏軍民總管府，以土人寒賽為總管，佩金虎符。中書省臣言：「往歲征徭，廉訪司劾其濫殺，今凡出師，請廉訪司官一員蒞軍糾正。」從之。庚申，以宮人二賜藩王怯別。癸亥，修大乾元寺。以許師敬及郎中買驢兼經筵官。廣西諸徭寇城邑，遣湖廣行省左丞乞住、兵部尚書李大成、中書舍人買驢將兵二萬二千人討之，仍以諸王斡耳朵罕監其軍。海北徭酋盤吉祥寇陽春縣，命江西行省督兵捕之。庚午，以國用不足，罷書金字《藏經》。威楚、大理諸蠻為寇，雲南行省請出師，不允，遣亦剌馬丹等使大理，普顏實立等使威楚，招諭之。思州洞蠻楊銀千等來獻方物。封駙馬孛羅帖木兒、知樞密院事火沙並為郡王。辛未，立河南行都水監。申禁漢人藏執兵仗，有軍籍者，出征則給之，還，復歸於官。壬申，御史臺臣言：「廉訪司蒞軍，非世祖舊制。賈胡鬻寶，西僧修佛事，所費不支，於國無益，並宜除罷。」從之。敕太傅朵臺、太保禿忽魯日至禁中集議國事。徭蠻潘寶寇鐔津、義寧、來賓諸縣，命廣西守將捕之。慶遠溪洞民饑，發米二萬五百石，平價糶之。敕山東州縣收養流民遺棄子女。延安、鄜州、綏德、鞏昌等處雨雹，般陽新城縣蝗，宗仁衛屯田隕霜殺禾，睢州河決，順德、汴梁、德安、汝寧諸路旱，免其租。梅州、饒州、鎮江、邠州諸路饑，賑糶米三萬餘石。八月戊子，修上都香殿。辛卯，雲南白夷寇雲龍州。癸巳，歲星犯天樽。辛丑，遣使代祀嶽瀆名山大川。敕：「諸王私入京者，勿供其所用；諸部曲宿衛私入京者，罪之。」命度支監汰阿塔赤所掌駝馬，於外郡飼之。大都路檀州、鞏昌府靜寧縣、延安路安塞縣雨雹，衛輝路汲縣河溢。南恩州、瓊州饑，賑糧一月。臨江路、歸德府饑，賑糧二月。衡州、建昌、岳州饑，賑糶米一萬三千石。

九月戊申朔，分天下為十八道，遣使宣撫。詔曰：「朕祗承洪業，夙夜惟寅，凡所以圖治者，悉遵祖宗成憲。曩屢詔中外百司，宣布德澤，蠲賦詳刑，賑恤貧民，思與黎元共享有生之樂。尚慮有司未體朕意，庶政或闕，惠澤未洽，承宣者失於撫綏，司憲者怠於糾察，俾吾民重困，朕甚憫焉。今遣奉使宣撫，分行諸道，按問官吏不法，詢民疾苦，審理冤滯，凡可以興利除害，從宜舉行。有罪者，四品以上停職申請，五品以下就便處決。其有政績尤異，暨晦跡丘園，才堪輔治者，具以名聞。」以湖廣行省參知政事馬合某、河東宣慰使李處恭之兩浙江東道，江東道廉訪使朵列禿、太史院使齊履謙之江西福建道，都功德使舉林伯、荊湖宣慰使蒙弼之江南湖廣道，禮部尚書李家奴、工部尚書朱蕡之河南江北道，同知樞密院事阿吉剌、御史中丞曹立之燕南山東道，太子詹事別帖木兒、宣徽院判韓讓之河東陜西道，吏部尚書納哈出、董訥之山北遼東道，陜西鹽運使眾家奴、中書斷事官韓庭茂之雲南省，湖南宣慰使寒食、冀寧路總管劉文之甘肅省，山東宣慰使禿思帖木兒、陜西行省左丞廉惇之四川省，翰林侍講學士帖木兒不花、秘書卿吳秉道之京畿道。以郡縣饑，詔運粟十五萬石貯瀕河諸倉，以備賑救，仍敕有司治義倉。禁大都、順德、衛輝等十郡釀酒。募富民入粟拜官，二千石從七品，千石正八品，五百石從八品，三百石正九品，不願仕者旌其門。諸王斡即遣使貢金浮圖。己酉，海運江南糧百七十萬石至京師。庚戌，復尚乘寺、光祿寺為正三品，給銀印。癸丑，車駕至大都。遣使祀海神天妃。甲寅，禁饑民結扁擔社，傷人者杖一百，著為令。乙卯，享太廟。己未，岑世興上言，自明不反，請置蒙古、漢人監貳官，詔優從之。壬戌，諸王牙即貢馬。丁丑，浚河間陳玉帶河。廣西徭寇賓州。禮部員外郎元永貞言：「鐵失弒逆，皆由鐵木叠兒始禍，請明其罪，仍錄付史館，以為人臣之戒。」漢中道文州霖雨，山崩。檀州雨雹，開元路三河溢，瓊州、南安、德慶諸路饑，賑糧、鈔有差。

冬十月戊寅朔，張珪歸保定上冢，以病辭祿，不允。岑世興及子鐵木兒率眾寇上林等州，命撫諭之。壬午，禁成都路釀酒。癸未，以倒剌沙為御史大夫。丁亥，享太廟。己丑，賜恩平王塔思不花部鈔五千錠。壬辰，熒惑犯氐。癸巳，填星退犯井。播州凱黎苗率諸寨苗、獠為寇。乙未，皇后亦憐真八剌受佛戒於帝師。丁酉，廣西徭酋何童降，請防邊自效，從之。乙巳，寧遠知州添插言，安南國土官押那攻掠其木末諸寨，請治之，敕安南世子諭押那歸其俘。丙辰，寧夏路、曹州屬縣水，霸州、衢州路饑，賑糧二月。

十一月戊申，周王和世束遣使以豹來獻。改長寧軍為州。庚戌，旭邁傑以歲饑請罷皇后上都營繕，從之。紐澤以病乞罷，不允。丙辰，郭菩薩等伏誅，杖流其黨。丁巳，幸大承華普慶寺，祀昭獻元聖皇后於影堂，賜僧鈔千錠。岑世興結八番蠻班光金等合兵攻石頭等寨，敕調兵禦之。八番宣慰司官失備坐罪。戊午，填星退犯井宿鉞星。己未，詔整飭臺綱。庚申，倭舶來互市。廣西道宣慰使獲徭酋潘寶下獄，其弟潘見遂寇柳州，命湖廣行省左丞乞住捕之。壬戌，敕軍民官蔭襲者，由本貫圖宗支，申請銓授。丙寅，倒剌沙復為中書左丞相，加開府儀同三司、錄軍國重事。丁卯，罷蒙山銀冶提舉司，命瑞州路領之。壬申，賜諸王不賽因鈔二萬錠、帛百匹。諸王斡耳朵罕遣使以追捕廣西徭寇上聞，帝曰：「朕自即位，累詔天下憫恤黎元，惟廣徭屢叛，殺掠良民，故命斡耳朵罕等討之。今聞迎降者甚眾，宜更以恩撫之。若果不悛，嚴兵追捕。」京師饑，賑糶米四十萬石。內郡饑，賑鈔十萬錠、米五萬石。河間諸郡流民就食通、漷二州，命有司存恤之。杭州路火，賑貧民糧一月。常德路水，民饑，賑糧萬一千六百石。

十二月戊寅，以塔失帖木兒為中書右丞相。癸未，加塔失帖木兒開府儀同三司、上柱國、錄軍國重事、監修國史，封薊國公。諸王不賽因遣使貢珠，賜鈔二萬錠。乙酉，帝復受佛戒於帝師。熒惑犯天江，辰星犯建星。丁亥，修鹿頂殿。鎮南王脫不花薨，遣中書平章政事乃馬歹攝鎮其地。中書省臣言山東、陜西、湖廣地接戎夷，請議選宗室往鎮，從之。申禁圖讖，私藏不獻者罪之。癸巳，京師多盜，塔失帖木兒請處決重囚，增調邏卒，仍立捕盜賞格，從之。甲午，太白犯壘壁陣。召張珪於保定。丁酉，加紐澤知樞密院事，與馬某沙並開府儀同三司。弛瑞州路酒禁。左丞乞住、諸王斡耳朵罕征徭賊，敗之。元江路土官普山為寇，命戍兵捕之。壬寅，大寧路鳳翔府饑，禁釀酒。右丞趙簡請行區田法於內地，以宋董煟所編《救荒活民書》頒州縣。濟南、延川二路饑，賑鈔三千五百錠。惠州、杭州等處饑，賑糶有差。是歲，陜西府雨雹，御河水溢。以故翰林學士不花、中政使普顏篤、指揮使卜顏忽裏為鐵失等所系死，贈功臣號及階勛爵謚。


Chinese text: This work was published before January 1, 1923, and is in the
public domain worldwide because the author died at least 100 years ago.
