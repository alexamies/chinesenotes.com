張立道

　　張立道，字顯卿。其先陳留人，後徙大名。父善，登金進土第。歲壬辰，國兵下河南，善以策幹太第拖雷，命為必阇赤。立道年十七，以父任備宿衛。世祖即位，立道從北征，未嘗去左右。至元四年，命立道使西夏，給所部軍儲，以乾敏稱。皇子忽哥赤封雲南王，往鎮其地，詔以立道為王府文學。立道勸王務農以厚民，即署立道大理等處勸農官，兼領屯田事，佩銀符。尋與侍郎寧端甫使安南，定歲貢之禮。雲南三十七部都元帥寶合丁專制歲久，有竊據之志，忌忽哥赤來為王，設宴置毒酒中，且賂王相府官無洩其事。立道聞之，趨入見，守門者拒之，立道怒與爭。王聞其聲，使人召立道，乃得入，為王言之。王引其手，使探口中，肉已腐矣。是夕，王薨。寶合丁遂據王座，使人諷王妃索王印。立道潛結義士，得十三人，約共討賊，刺臂血和金屑飲之，推一人走京師告變。事頗露，寶合丁乃囚立道，將殺之。人匠提舉張忠者，燕人也，於立道為族兄，結壯士夜劫諸獄，出之，共亡至土蕃界，遇帝所遣御史大夫博羅歡、王傅別怗與告變人俱來。二人者遂與立道俱還，按寶合丁及王府官嘗受賂者，皆伏誅。有旨召立道等入朝，問王薨時狀。帝聞立道言，泣數行下，歔欷久之，曰：「汝等為我家事甚勞苦，今欲事朕乎，事太子乎，事安西王乎？惟妝意所向。」立道等奏願留事陛下，於是賜立道金五十兩，以​​旌其忠，張忠等亦皆授官有差。

　　八年，復使安南，宣建國號詔。立道並黑水，跨雲南，以至其國，歲貢之禮遂定。十年三月，領大司農事，中書以立道熟於雲南，奏授大理等處巡行勸農使，佩金符。其地有昆明池，介碧雞、金馬之間，環五百餘里，夏潦暴至，必冒城郭。立道求泉源所自出，役丁夫二千人治之，洩其水，得壞地萬餘頃，皆為良田。爨、僰之人雖知蠶桑，而未得其法，立道始教之飼養，收利十倍於舊，雲南之人由是益富庶。羅羅諸山蠻慕之，相率來降，收其地悉為郡縣。十五年，除中慶路總管，佩虎符。先是雲南未知尊孔子，祀王逸少為先師。立道首建孔子廟，置學舍，勸士人子弟以學，擇蜀士之賢者，迎以為弟子師，歲時率諸生行釋菜禮，人習禮讓，風俗稍變矣。行省平章賽典赤表言於朝，有旨進官以褒之。

十七年，入朝，力請於帝以雲南王子也先帖木兒襲王爵，帝從之。遂命立道為臨安廣西道宣撫使，兼管軍招討使，仍佩虎符，陛辭，賜以弓矢、衣服、鞍馬。始赴任，會禾泥路大首領必思反，扇動諸蠻夷。及發兵討之，拔其城邑，鼓行而前，徇金齒甸七十城，越麻甸，抵可蒲，皆下之。有遺以馴象、金鳳異物者，悉獻諸朝。二十二年，又籍兩江儂士貴、岑從毅、李維屏所部戶二十五萬有奇，以其籍歸有司。遷臨安廣西道軍民​​宣撫使。复創廟學於建水路，書清白之訓於公廨，以警貪墨，風化大行。入朝，值權臣用事，遂退居散地。條陳十二策，皆切當之務，帝嘉納焉。

二十七年，北京地陷，人民震驚，命立道為本路總管。未行，安南世子陳日燇遣其臣嚴仲維、陳子良等詣京師告襲爵。先是，其國主陳日烜累召不至，權遣其族父遺愛入貢，朝廷因封為安南王。遺愛還，日烜陰害之。遣使問罪，日烜拒使者不受命，遂遣將討之，失利而還。帝怒，欲再發兵，丞相完澤、平章不忽木言：「蠻夷小邦，不足以勞中國。張立道嘗再使安南有功，今復使往，宜無不奉命。」帝招至香殿，諭之曰：「小國不恭，今遣汝往諭朕意，宜盡乃心。」立道對曰：「君父之命，雖蹈水火不敢辭，臣愚恐不足專任，乞重臣一人與俱，臣為之副。」帝曰：「卿朕腹心臣，使一人居卿上，必敗卿謀。」遂授禮部尚書，佩三珠虎符，賜衣段、金鞍、弓矢以行。至安南界，謂郊勞者曰：「語爾​​世子，當出郭迎詔。」日燇乃率其屬，焚香伏謁道左。既抵府，日燇拜跪，聽詔如禮。立道傳上命，數其罪，為書曉之。日燇曰：「比三世辱公使，公大國之卿，小國之師也，何以教我？」立道曰：「昔鎮南王奉詞致討，汝非能勝之也，由其不用嚮導，率眾深入，不見一人，遲疑而還​​，曾未出險，風雨驟至，弓矢盡壞，眾不戰而自潰，天子亦既知之。汝所恃者，山海之險、瘴癘之惡耳。且雲南與嶺南之人，習俗同，技力等，今發而用之，繼以北方之勁卒，汝復能抗哉？汝戰不利，不過遁入海中，島夷乘釁，必來寇抄汝，汝食少不能支，必為彼屈，汝為其臣，孰若為天子臣乎？今海上諸夷，歲貢於汝者，亦畏我大國之爾與也。聖天子有德於汝甚厚。前年之師，殊非上意，邊將讒汝爾。汝曾不悟，不能遣一介之使，謝罪請命，輒稱兵抗拒，逐我使人，以怒我大國之師，今禍且至矣，惟世子計之。」日燇拜，且泣涕而言曰​​：「公之言良是也，為我計者，皆不知出此。前日之戰，救死而已，寧不知懼！天子使公來，必能活我。」北面再拜，誓死不敢忘天子之德。遂迎立道入，出奇寶為賄，立道一無所受，但要日燇入朝。日燇曰：「貪生畏死，人之常情，誠有詔貸以不死，臣將何辭。」乃先遣其臣阮代之、何惟岩等隨立道上表謝罪，修歲貢之禮如初，且言所以願朝之意。廷臣有害其功者，以為必先朝而後赦。日燇懼，卒不敢至，議者惜之。

二十八年，遣立道奉使按行兩浙，尋以為四川南道宣慰使，遷陝西漢中道肅政廉訪使。三十年，皇曾孫松山封梁王，出鎮雲南。大德二年，廷議求舊臣可為梁王輔行者，立道遂以陝西行台侍御史拜雲南行省參政。視事期月，卒於官。

立道凡三使安南，官雲南最久，頗得土人之心，為之立祠於鄯善城西。立道所著詩文，有《效古集》、《平蜀總論》、《安南錄》、《雲南風土記》、《六昭通說》若干卷。子元，雲南行省左右司郎中。

　　○張庭珍庭瑞

　　張庭珍，字國寶，臨潢全州人。父楫，金商州南倉使。歲壬辰，籍其民數千來降，太宗命監榷北京等路賦課，俄改北京都轉運使，因家北京。歲辛亥，憲宗即位，以庭珍為必阇赤。高麗不請命，擅徙居海中江華島，遣庭珍往問之。其王言：「臣事本朝未嘗不謹，而大軍歲入侵掠，避而走險，不得已也。」且賂庭珍金銀數千兩。庭珍卻之而歸，以狀聞。帝為禁戍兵無擅入其地，高麗以安。帝伐宋，至閬州，授安撫使。

世祖即位，自將北伐，以庭珍熟知西京入漠南路，遣立沙井諸驛，兼給糧運，俄授同僉土蕃經略使。至元六年，安南入貢不時，以庭珍為朝列大夫、安南國達魯花赤，佩金符，由吐蕃、大理諸蠻至於安南。世子光昞立受昭，庭珍責之曰：「皇帝不欲以汝土地為郡縣，而聽汝稱籓，遣使喻旨，德至厚也。王猶與宋為脣齒，妄自尊大。今百萬之師圍襄陽，拔在旦夕，席捲渡江，則宋亡矣，王將何恃？且雲南之兵不兩月可至汝境，覆汝宗祀有不難者，其審謀之。 」光昞惶恐，下拜受詔，既而語庭珍曰：「聖天子憐我，而使者來多無禮，汝官朝列，我王也，相與抗禮，古有之乎？」庭珍曰：「有之。王人雖微，序於諸侯之上。」光昞曰：「汝過益州，見雲南王拜否？」庭珍曰：「雲南王，天子之子，汝蠻夷小邦，特假以王號，豈得比雲南王？況天子命我為安南之長，位居汝上耶！」光昞曰：「既稱大國，何索吾犀象？」庭珍曰： 「貢獻方物，籓臣職也。」光

昞無以對，益慚憤，使衛兵露刃環立以恐庭珍。庭珍解所佩弓刀，坦臥室中曰：「聽汝何為！」光昞及群下皆服。明年，遣使隨庭珍入貢。庭珍見帝，以所對光昞之言聞，帝大悅，命付翰​​林承旨王磐紀之。

　　授襄陽行省郎中。與阿里海牙從數騎抵襄陽南門，呼宋將呂文煥語曰：「我師所攻，無不取者，汝孤城路絕，外無一兵之援，而欲以死守求空名，如闔郡之人何！汝宜早圖之。」文煥帳前將田世英、曹彪執其總管武榮來降，文煥益孤，明日，遣黑楊都統來議納款。將遣之還報，庭珍曰：「彼來，或以計覘我，未能必其果降。此人呂氏腹心，不如留之，以伐其謀。」元帥阿術然之，乃留不遣。又明日，文煥舉城降。以功遷中順大夫、遙授知歸德府行樞密院經歷。諸軍南渡，復為行省郎中，俄授金虎符、襄陽總管，兼府尹，改郢、复二州達魯花赤。宋平，遷平江路達魯花赤，改同知浙東宣慰使司事。未行，拜大司農卿。連居親憂，起復南京路總管，兼開封府尹。開封有控鶴軍士十餘人，賃大宅聚居，縱橫街陌。庭珍始至，察其必為盜，急捕之，得寶玩、器服、子女滿室，窮索其黨，俱殺之，民以為神。河決，灌太康，漂溺千里，庭珍括商人漁子船及縛木為筏，載糗糧四出救之，全活甚眾。水入善利門，庭珍親督夫運薪土捍之，不能止，乃頹城為堰。水既退，即發民增外防百三十里，人免水憂。俄卒於官。

庭珍性清慎，丞相伯顏嘗語人曰：「諸將渡江，無不荒貪，唯我與國寶始終自守。」聞者以為知言。弟庭瑞。

庭瑞字天表，幼以功業自許，兵法、地志、星曆、卜筮無不推究，以宿衛從憲宗伐蜀為先鋒。中統二年，授元帥府參議，留戍青居。諸軍攻開州、達州，庭端將兵築城虎嘯山，扼二州路。宋將夏貴以師數万圍之，城當砲，皆穿，築柵守之，柵壞，乃依大樹張牛馬皮以拒砲。貴以城中人飲於澗，外絕其水。庭瑞取人畜溲沸煮之，瀉土中以洩臭，人日飲數合，脣皆瘡裂。堅守踰月，援兵不敢進。庭瑞度宋兵稍懈，三分其兵，夜劫貴營，宋兵驚潰，殺都統欒俊、雍貴、胡世雄等五人，斬千餘級，庭瑞亦被傷數處。以功授奉議大夫、知高唐州，改濮州尹，遷陝西四川道按察副使。政過於猛，上官弗便，陷以罪，徙四川屯田經略副使。東西川行樞密院發兵圍重慶，朝廷知庭瑞練習軍事，換成都總管，佩虎符，舟楫兵仗糧儲皆倚以辦。

蜀平，升諸蠻夷部宣慰使，甚得蠻夷心。碉門羌與婦人老幼入市，爭價殺人，碉門魚通司擊其人。羌酋怒，斷繩橋，謀入劫之。魚通司來告急，左丞汪惟正問計，庭瑞曰：「羌俗暴悍，以鬥殺為勇。今如蜂毒一人，而即以門牆之寇待之，不可。宜遣使往諭禍福，彼悟，當自回矣。」惟正曰：「使者無過於君。」遂從數騎，抵羌界。羌陳兵以待，庭瑞進前語之曰：「殺人償死，羌與中國之法同，有司擊諸人，欲以為見證耳。而汝即肆無禮，如行省聞於朝，召近郡兵，空汝巢穴矣。」其酋長棄槍弩羅拜曰：「我近者生裂羊脾卜之，視肉之文理何如，則吉其兆，曰：'有白馬將軍來，可不勞兵而罷。'今公馬果白，敢不從命。」乃論殺人者，餘盡縱遣之。遂與約，自今交市者，以碉門為界，無相出入。官買蜀茶，增價鬻於羌，人以為患。庭瑞更變引法，使每引納二緡，而付文券與民，聽其自市於羌，羌、蜀便之。先時，運糧由楊山溯江，往往覆陷，庭瑞始立屯田，人得免患。都掌蠻叛，蠻善飛槍，聯松枝為牌自蔽，行省命庭瑞討之。庭瑞所射矢，出其牌半竿，蠻驚曰：「何物弓矢如此之力！」即請服。惟斬其酋德蘭酉等十餘人，而招復其餘民。

授敘州等處蠻夷部宣撫使，改潭州路總管。時湖廣省臣方剝民為功，庭瑞知不可拒，乃辭歸關中。三年，思成都，遂從漢中分家奴往居焉。以疾卒。

庭瑞初屯青居，其土多橘，時中州艱得蜀藥，其價倍常。庭瑞課閒卒，日入橘皮若干升儲之，人莫曉也。賈人有喪其資不能歸者，人給橘皮一石，得錢以濟，莫不感之。家有愛妾，一日見老人與之語，乃其父也，妾以告庭瑞。召視之，其貌甚似，問：「欲得汝女歸耶？」其人以為幸侍左右，非敢求與歸。庭瑞曰：「汝女居吾家，不過群婢，歸嫁則良人矣。」盡取奩裝書券還之，時人以為難。

　　○張惠

張惠，字廷傑，成都新繁人，宋尚書右僕射商英之裔孫也。其先徙居青河，後徙蜀。歲丙申，惠年十四，兵入蜀，被俘至杭海。居數年，盡通諸國語，丞相蒙速速愛而薦之，入侍世祖籓邸。以謹敏稱，賜名兀魯忽訥特。世祖即位，授燕京宣慰副使。為政寬簡，奏免分數錢，罷硝鹼局。俄遷侍中。至元元年冬，拜參知政事，行省山東。以銀贖俘囚二百餘家為民，其不能歸者，使為僧，建寺居之。李璮之亂，山東民被軍士虜掠者甚眾，惠至，大括軍中，悉縱之。又奏選良吏，去冗官，以蘇民瘼。遷制國用司副使。會改制國用司為尚書省，拜參知政事，遷中書左丞，進右丞。伯顏帥師伐宋，十二年夏，詔惠主其饋餉，凡江淮錢穀皆領之。十三年春，宋降，伯顏命惠與參知政事阿剌罕等入城，按閱府庫版籍，收其太廟及景靈宮禮樂器物、冊寶、郊天儀仗。籍江南民為工匠凡三十萬戶，惠選有藝業者僅十餘萬戶，餘悉奏還為民。伯顏以宋主北還，俾惠居守。惠不待命，輒啟府庫封鑰，伯顏以聞，詔左丞相阿術、平章政事阿塔海詰之，徵還京師。二十年，拜榮祿大夫、平章政事，行省揚州。二十二年，入朝，復命以平章政事行省杭州。至無錫卒，年六十二。惠所至有能聲，及老，頗以沉浮取譏。子遵誨。

　　○劉好禮

　　劉好禮，字敬之，汴梁祥符人。父仲澤，金大理評事，遙授同知許州，徙家保定之完州。好禮幼有志，知讀書，通國言，憲宗時廉訪府辟為參議。歲乙卯，改永興府達魯花赤。至元元年，以侍儀廉希逸薦召見，言舉人材數事，稱旨。五年，應詔建言：「凡有司奏請，宜先啟皇太子，俾得閱習庶政，以為社稷生民之福。陝西重地，宜封皇子諸王以鎮之。創築都城，宜給直以市民地。選格不宜以中統三年為限，後是者不錄。」帝是其言，敕中書施行。七年，遷益蘭州等五部斷事官，以比古之都護，治益蘭。其地距京師九千餘里，民俗不知陶冶，水無舟航。好禮請工匠於朝，以教其民，迄今稱便。或言榷鹽酒可以佐經費，好禮曰：「朝廷設官要荒，務以綏遠，寧欲奪其利耶！」言者慚服。

十年，北方諸王叛，執好禮軍中，幾死，其大將以好禮善應對，釋之。十六年春，叛王召好禮至欠欠州曰：「皇帝疑我，致有今日。」好禮曰：「不疑。果疑王，召王至京師，肯還之耶？」十七年春，好禮率眾走別部，守厄以待兵至。遇叛王軍，迫好禮西逾雪峨嶺。好禮自度，逾是則無望其還，遂以衣服賂叛王千戶，始獲東出鐵壁山口，間道南走數日，從者繼至且千人。中道糧絕，捕獵以為食。七月，至菊海，始與戍兵接，得乘傳至昌州。入見，帝賜之食與鈔。十八年，授嘉議大夫、澧州路總管。十九年，入為刑部尚書，俄改禮部，又改吏部。好禮建言中書：「像力最巨，上往還兩都，乘輿象駕，萬一有變，從者雖多，力何能及。」未幾，象驚，幾傷從者。二十一年，出為北京路總管。再入為戶部尚書。二十五年六月，卒，年六十二。

子晸，為河西隴右道肅政廉訪使。

　　○王國昌

　　王國昌，膠州高密人。初為膠州千戶，中統元年，入覲，世祖察其能，遷左武衛親軍千戶，佩金符，召問軍旅之事，國昌奏對甚悉，帝嘉之，賜白金、錦袍。至元五年，人有上書言高麗境內黑山海道至宋境為近，帝命國昌往視之。泛海千餘里，風濤洶湧，從者恐，勸還，國昌神色自若，徐曰：「奉天子威命，未畢事而遽返，可乎？」遂至黑山乃還，帝延見慰勞。而東夷皆內屬，惟日本不受正朔，帝知隋時曾與中國通，遣使諭以威德，令國昌率兵護送，道經高麗。時高麗有叛臣據珍島城，帝因命國昌與經略使印突、史樞等攻拔之。八年，復遣使入日本，乃命國昌屯於高麗之義安郡以為援。冬十月，卒於軍。子通嗣。

通，初襲爵為左衛親軍千戶，十二年，從諸軍伐宋，渡江，鎮鄂州。時潭州不下，兵薄其城，通以所將千人破其柵，宋兵遁去，通縱兵追擊，殺獲甚眾，以功進武節將軍。從攻靜江，下之。十四年，改侍衛親軍千戶。明年，通上書，言今南方已定，而北陲未安，請屯田於和林，率所部自效，帝慰勞遣之。從破敵兵於金山，俘獲生口及馬羊牛駝不可勝計，進顯武將軍，賜金虎符，升僉左衛親軍都指揮使。從討叛王乃顏，遷副都指揮使。明年，屯田瓜、沙諸州，進階明威將軍。武宗即位，命總京城衛兵。樞密院復奏通攝左丞，領諸衛屯田兵。尋遷屯儲衛親軍都指揮使，鎮海口。以疾卒。

子燕出不花，襲武德將軍、左衛親軍副都指揮使。

　　○姜彧

　　姜彧，字文卿，萊州萊陽人也。父椿，避亂往依濟南張榮，因家焉。彧幼穎悟好學，榮守濟南，辟為掾，升左右司知事，尋遷郎中，進參議官。中統二年，彧與榮孫宏入朝，因言益都李璮反狀已露，宜先其未發製之，未報。明年春，璮果反。時諸郡不為兵備，璮即襲據濟南。彧棄家從榮，招集散亡。迎諸王哈必赤進兵討之。秋七月，捕得生口，言城中糧盡勢蹙，彧乃昏夜請見王曰：「聞王陛辭時，面受詔曰：'發兵誅璮耳，毋及無辜。'今旦夕城且破，王宜早諭諸將分守城門，勿令縱兵，不然城中無噍類矣。」王曰：「汝言城破，解陰陽耶？」彧曰：「以人事知之，若待城破言於王，晚矣。」王悟。明日，賊眾開門出降，王下令諸軍，敢入城者論以軍法，璮就擒，城中按堵如故。彧以功授大都督府參議，改知濱州。時行營軍士多佔民田為牧地，縱牛馬壞民禾稼桑棗，彧言於中書，遣官分畫疆畔，捕其強猾不法者置之法。乃課民種桑，歲餘，新桑遍野，人名為太守桑。及遷東平府判官，民遮請留，馬為之不行。至元五年，召拜治書侍御史，出為河北河南道提刑按察使，賜金虎符，改信州路總管。後累遷陝西漢中、河東山西道提刑按察使，拜行台御史中丞。後以老病歸濟南，尋擢燕南河北道提刑按察使。三十年二月，以疾卒，年七十六。子迪吉。

　　○張礎

張礎，字可用，其先渤海人，金末，曾祖琛徙燕之通州。祖伯達，從忽都忽那顏略地燕、薊，金守蒲察七斤以城降。忽都忽承製以伯達為通州節度判官，遂知通州。父範，為真定勸農官，因家焉。礎業儒，丙辰歲，平章廉希憲薦於世祖潛邸。時真定為諸王阿里不哥分地，阿里不哥以礎不附己，銜之，遣使言於世祖曰：「張礎，我分地中人，當以歸我。」世祖命使者復曰：「兄弟至親，寧有彼此之間，且我方有事於宋，如礎者，實所倚任，待天下平定，當遣還也。」己未，從世祖伐宋，凡徵發軍旅文檄，悉出其手。中統元年，立中書省，以礎權左右司事，尋出為彰德路拘榷官，復入為三部員外郎，賜金符，為平陽路同知轉運使，改知獻州，同知東平府事，又改知威州。有婦人乘驢過市者，投下官暗赤之奴引鳴鏑射婦人墜地，奴匿暗赤家。礎將以其事聞，暗赤懼，乃出其奴，論如法。至元十四年，立諸道提刑按察司，以礎為江南浙西道提刑按察副使，佩金符。宣慰使失裡貪暴，掠良民為奴，礎劾黜之。遂安縣民聚眾負險為亂，命礎與同知浙西道宣慰使劉宣領兵捕之。宣即欲進兵，礎曰：「江南新附，守吏或失撫字，宜遣人招諭，以全眾命。」宣不可，礎曰：「諭之不來，加誅未晚。」遂遣人諭之，逆黨果自縛請罪，礎釋之，宣乃嘆服。遷嶺南廣西道提刑按察使。廣西宣慰使也裡脫強奪民財，礎按其罪。遷嶺北湖南道提刑按察副使，授賓州路總管，不赴，拜國子祭酒，尋出為安豐路總管。三十一年，卒於官，年六十三。贈昭文館大學士、正奉大夫，封清河郡公，諡文敏。子淑，衛輝路推官。

　　○呂掞

　　呂掞字，伯充，河內人。七世祖公緒，與宋丞相公著為從昆弟。祖庭，金末避亂，去鄉里。父佑，歸附，初隸兵籍，轉徙北郡，復至關中，家焉。廉希憲宣撫京兆，聘許衡教授生徒，掞從衡學。衡為國子祭酒，舉掞為伴讀，輔成教養，掞之功為多。至元十三年，擢陝西道按察司知事。未行，會宋降者言襄、漢新附，民情未安，有呂子開者，向為襄陽制置司參謀官，今退居鄂，其人悉知宋事，宜徵用之，朝廷議遣使而難其人。或言子開舊名偉，金亂入宋，更名文蔚，字子開，於掞為從叔父，宜遣掞行。時江淮兵猶未戢，掞聞之，慨然請行。子開既入覲，陳安撫襄、漢便宜，詔以子開為翰林直學士，辭不就。十四年，授掞四川行樞密院都事。時宋制置使張珏守重慶，安撫使王立守合州，詔樞府分兵取之。李德輝行西院事於成都，獲立偵卒張郃等數人，將殺之，掞曰：「彼不即降者，以昔嘗抗命，城降懼誅耳。今宜釋郃等，俾歸諭立。」未幾，立果遣郃等齎蠟書至成都，德輝請與東院同受降。後期不至，德輝承製授立仍為安撫使，知合州，開倉賑民，禁戢剽掠。而瀘、敘、崇慶、播、夔、萬等郡聞之，相繼送款。巴、黔民感掞與德輝之惠，並祠事之。東院恥其無功，誣德輝越境邀功，械立於長安獄，將誅之。掞適以事至京師，言於許衡。衡白留守賀仁傑，遂奏釋立，賜金虎符，仍舊官。掞亦以平定四川功，詔賜金織衣、弓刀、鞍勒、白金，升奉訓大夫、四川行省左右司郎中。十九年，調同知順慶路總管府事，以疾辭。二十年，徵為國子司業，以未終喪辭。三十年，改華州知州，勸農興學，具有成效，及代，民爭留之。

大德中，河東、關隴地震，月餘不止，掞與集賢學士蕭渼，各設問答數千言，以究其理，且移書廟堂，陳救災弭患之道。仁宗即位，召拜翰林侍讀學士。時方議行科舉，掞曰：「經明行修，質而少華，非惟士有實學，國家當得真才，以登治平。」未幾致仕。延祐元年，遣使給驛送還關中。十二月，以疾卒，年七十八。贈陝西行省參知政事，追封東平郡公，諡文穆。

　　子三人：杲、果、楨，皆顯仕。孫魯，濟寧路總管。

　　○譚資榮

　　譚資榮，字茂卿，德興懷來人。敦厚寡言，頗知讀書，仕金為縣令。歲己卯，河朔歸版圖，資榮率眾款附，主帥稔聞其名，即日以金符授元帥左都監，為縣令如故。後從征，以功賜金虎符，升行元帥府事，復以其弟資用代充元帥左監軍。歲壬辰，資榮從攻汴梁有功。既而舉資用自代，退而耕田讀書，以為逸老計，時年四十。子二人：曰澄，曰山阜。

澄好讀書，又習國語，為監縣，多善政。世祖在潛邸時，澄入見，世祖嘉其容止安詳，留居籓府，稱其官而不名，以其弟山阜代為縣。遣邇臣出使，必以澄偕。中統元年，制書褒美，以為懷孟路總管。明年，入覲，賜金符。四年，易虎符。居官時，訟至立決，教民力田務本。歷彰德同知，遷河南路總管，兼府尹。明年，奔父喪。中書不聽其終制，奏起復蒞職。後歷司農少卿，遷陝西四川提刑按察使。逾年，西南夷羅羅斯內附，帝以澄文武兼資，可使鎮撫新國，以為副都元帥、同知宣慰使司事。至其境，諭之曰：「皇元一視同仁，不間遠近，特置大帥，安集招懷，以捍外侮，非利徵求於汝也。」夷人大悅。尋以疾卒。

子克修，事裕宗於東宮，出為江南湖北、河北河南、陝西漢中三道提刑按察使。孫男三人：曰忠，曰質，曰文。

　　○王惲

　　王惲，字仲謀，衛州汲縣人。曾祖經。祖宇，仕金，官敦武校尉。父天鐸，金正大初，以律學中首選，仕至戶部主事。惲有材幹，操履端方，好學善屬文，與東魯王博文、渤海王旭齊名。史天澤將兵攻宋，過衛，一見接以賓禮。中統元年，左丞姚樞宣撫東平，辟為詳議官。時省部初建，令諸路各上儒吏之能理財者一人，惲以選至京師，上書論時政，與渤海周正並擢為中書省詳定官。二年春，轉翰林修撰、同知制誥，兼國史院編修官，尋兼中書省左右司都事。治錢穀，擢材能，議典禮，考制度，咸究所長，同僚服之。

至元五年，建御史臺，首拜監察御史，知無不言，論列凡百五十餘章。時都水劉晸交結權勢，任用頗專，陷沒官糧四十餘萬石，惲劾之，暴其奸利，權貴側目。又言：「晸監修太廟畢功，特轉官錫賞，今才數年，梁柱摧朽，事涉不敬，宜論如法。」晸竟以憂卒。秩滿，陳天祐、雷膺交薦於朝。九年，授承​​直郎、平陽路總管府判官。初，絳之太平縣民有陳氏者殺其兄，行賂緩獄，蔓引逮系者三百餘人，至五年不決。朝廷委惲鞫之，一訊即得其實，乃盡出所逮系者。時絳久旱，一夕大雨。十三年，奉命試儒人於河南。十四年，除翰林待制，拜朝列大夫、河南北道提刑按察副使，尋改置諸道製下，遷燕南河北道，按部諸郡，贓吏多所罷黜。十八年，拜中議大夫、行御史臺治書侍御史，不赴。

裕宗在東宮，惲進《承華事略》，其目曰廣孝、立愛、端本、進學、擇術、謹習、聽政、達聰、撫軍、崇儒、親賢、去邪、納誨、幾諫、從諫、推恩、尚儉、戒逸、知賢、審官，凡二十篇。裕宗覽之，至漢成帝不絕馳道，唐肅宗改服絳紗為硃明服，心甚喜，曰：「我若遇是禮，亦當如是。」又至邢峙止齊太子食邪蒿，顧侍臣曰：「一菜之名，遽能邪人耶？」詹事丞張九思從旁對曰：「正臣防微，理固當然。」太子善其說，賜酒慰喻之。令諸皇孫傳觀，稱其書弘益居多。

十九年春，改山東西道提刑按察副使，在官一年，以疾還衛。二十二年春，以左司郎中召。時右丞盧世榮以聚斂進用，屢趣之不赴。或問其故，惲曰：「力小任大，剝眾利己，未聞能全者。遠之尚恐見浼，況可近乎！」既而果敗，眾服其識。二十六年，授少中大夫、福建閩海道提刑按察使。黜官吏貪污不法者凡數十人；察系囚之冤滯者，決而遣之；戒戍兵無得寓民家，而創營屋以居之。每謂為治之本在於得人，乃進言於朝曰：「福建所轄郡縣五十餘，連山距海，實為邊徼重地。而民情輕詭，由平定以來官吏貪殘，故山寇往往嘯聚，愚民因而蟻附，剽掠村落，官兵致討，复蹂踐之甚，非朝廷一視同仁之意也。今雖不能一一擇任守令，而行省官僚如平章、左丞尚缺，宜特選清望素著、簡在帝心、文足以撫綏黎庶、武足以折衝外侮者，使鎮靜之，庶幾治安可期矣。」時行省討劇賊鐘明亮無功，惲复條陳列利害曰：「福建歸附之民戶幾百萬，黃華一變，十去四五。今劇賊猖獗，又酷於華，其可以尋常草竊視之？況其地有溪山之險，東擊西走，出沒難測，招之不降，攻之不克，宜選精兵，申明號令，專命重臣節制，以計討之，使彼勢窮力竭，庶可取也。」

　　二十八年，召至京師。二十九年春，見帝於柳林行宮，遂上萬言書，極陳時政。授翰林學士、嘉議大夫。成宗即位，獻《守成書鑑》一十五篇，所論悉本諸經旨。元貞元年，加通議大夫、知制誥同修國史，奉旨纂修《世祖實錄》，因集《聖訓》六卷上之。大德元年，進中奉大夫。二年，賜鈔萬貫。乞致仕，不許。五年，再上章求退，遂授其子公孺為衛州推官，以便養，仍官其孫笴秘書郎。大德八年六月卒。贈翰林學士承旨、資善大夫，追封太原郡公，諡文定。其著述有《相鑑》五十卷、《汲郡志》十五卷、《承華事略》、《中堂事記》、《烏台筆補》、《玉堂嘉話》，並雜著詩文，合為一百卷。


Chinese text: This work was published before January 1, 1923, and is in the
public domain worldwide because the author died at least 100 years ago.
