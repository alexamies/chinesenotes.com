輿服三 ○儀衛殿上執事

挈壺郎二人，掌直漏刻，冠學士帽，服紫羅窄袖衫，塗金束帶，烏靴。漏刻直禦榻南。

司香二人，掌侍香，以主服御者〈（國語曰速古兒赤。）〉攝之，冠服同挈壺。香案二，在漏刻東西稍南。司香侍案側，東西相向立。

酒人，凡六十人，主酒〈（國語曰答剌赤。）〉二十人，主湩〈（國語曰郃剌赤。）〉二十人，主膳〈（國語曰博兒赤。）〉二十人。冠唐帽，服同司香。酒海直漏南，酒人北面立酒海南。

護尉四十人，以質子在宿衛者攝之。〈（質子，國語曰睹魯花。）〉冠交角襆頭，紫梅花羅窄袖衫，塗金束帶，白錦汗胯，帶弓矢，佩刀，執骨朵，分立東西宇下。

警蹕三人，以控鶴衛士為之。冠交角襆頭，服紫羅窄袖衫，塗金束帶，烏靴，捧立於露階。每乘輿出入，則鳴其鞭以警眾。殿下執事

司香二人，亦以主服御者攝之，冠服同殿上司香。香案直露階南，司香東西相向立。

護尉，凡四十人，以戶郎〈（國語曰玉典赤。）〉二十人、質子二十人攝之，服同宇下護尉，夾立階。

右階之下，伍長凡六人，都點檢一人，右點檢一人，左點檢一人。凡宿衛之人及諸門者、戶者，皆屬焉。〈（如怯薛歹、八剌哈赤、玉典赤之類是也。）〉殿內將軍一人，凡殿內佩弓矢者、佩刀者、諸司禦者皆屬焉。〈（如火兒赤、溫都赤之類是也。）〉殿外將軍一人，宇下護尉屬焉。宿直將軍一人，黃麾立仗及殿下護尉屬焉。右無常官，凡朝會，則以近侍重臣攝之。服白帽，白衲襖，行縢，履襪，或服其品之公服，恭事則侍立。舍人授以骨朵而易笏，都點檢以玉，右點檢以瑪瑙，左點檢以水精，殿內將軍以瑪瑙，殿外將軍以水精，宿直將軍以金。

左階之下，伍長凡三人，殿內將軍一人，殿外將軍一人，宿直將軍一人，冠服同右，恭事則侍立。舍人授以骨朵而易笏，殿內將軍以瑪瑙，殿外將軍以水精，宿直將軍以金。

司辰郎二人，一人立左樓上，服視六品，候時，北面而雞唱；一人立樓下，服視八品，候時，捧牙牌趨丹墀跪報。露階之下，左黃麾仗內，設表案一，禮物案一，輿士凡八人，每案四人。前二人冠縷金額交角襆頭，緋錦寶相花窄袖襖，塗金束帶，行縢，鞋襪。後二人冠服同前，惟襖色青。

圉人十人，〈（國語曰阿塔赤。）〉冠唐巾，紫羅窄袖衫，青錦緣白錦汗胯，銅束帶，烏靴，馭立仗馬十，覆以青錦緣緋錦鞍復，分左右，立黃麾仗南。

侍儀使二人，引進使一人，通班舍人一人，尚引舍人一人，閱仗舍人一人，奉引舍人一人，先輿舍人一人。糾儀官凡四人，尚書一人，侍郎一人，監察御史二人。知班三人，視班內失儀者，白糾儀官而行罰焉。皆東向，立右仗之東，以北為上。

侍儀使二人，引進使一人，承奉班都知一人，宣表目舍人一人，宣表修撰一人，宣禮物舍人一人，奉表舍人一人，奉幣舍人一人，尚引舍人一人，閱仗舍人一人，奉引舍人一人，先輿舍人一人。押禮物官凡二人，工部侍郎一人，禮部侍郎一人。糾儀官凡四人，尚書一人，侍郎一人，監察御史二人。知班三人，視班內如左右輦路。宣贊舍人一人，通贊舍人一人，戶郎二人，承傳贊席前，皆西向，立左仗之西，以北為上。凡侍儀使、引進使、尚書、侍郎、御史，各服其本品之服。承奉班都知、舍人，借四品服。知班，冠展角襆頭，服紫羅窄袖衫，塗金束帶，烏靴。

護尉三十人，以質子在宿衛者攝之，立大明門闑外，冠服同宇下護尉。

承傳二人，控鶴衛士為之，立大明門楹間，以承傳於外仗。冠服同警蹕，執金柄小骨朵。殿下黃麾仗〈（黃麾仗凡四百四十有八人，分布於丹墀左右，各五行。）〉

右前列，執大蓋二人，執華蓋二人，執紫方蓋二人，執紅方蓋二人，執曲蓋二人，冠展角襆頭，服緋絁生色寶相花袍，勒帛，烏靴。

次二列，執朱團扇八人，執大雉扇八人，執中雉扇八人，執小雉扇八人，執朱團扇八人，冠武弁，服同前執蓋者。

次三列，執黃麾幡十人，武弁，青絁生色寶相花袍，青勒帛，烏靴。執絳引幡十人，武弁，緋絁生色寶相花袍，緋勒帛，烏靴。執信幡十人，冠服同上，其色黃。執傳教幡十人，冠服同上，其色白。執告止幡十人，冠服同上，其色紫。

次四列以下，執葆蓋四十人，武弁，服緋絁生色寶相花袍，勒帛，烏靴。執儀锽斧四十人，冠服同上，其色黃。執小戟蛟龍掌四十人，冠服同上，其色青。左列亦如之。皆以北為上。押仗四人，行視仗內而檢校之，冠服同警蹕者。

殿下旗仗〈（旗仗執護引屏，凡五百二十有八人，分左右以列。）〉

左前列，建天下太平旗第一，牙門旗第二，每旗執者一人，護者四人，皆五色緋巾，五色絁生色寶相花袍，勒帛，雲頭靴，執人佩劍，護人加弓矢；後屏五人，執槊，朱兜鍪，朱甲，雲頭靴。

左二列，日旗第三，龍君旗第四，每旗執者一人，護者四人，後屏五人，巾服執佩同前列。

右前列，建皇帝萬歲旗第一，牙門旗第二，每旗執者一人，護者四人，後屏五人，巾服執佩同左前列。

右二列，月旗第三，虎君旗第四，每旗執者一人，護者四人，後屏五人，巾服執佩同前列。

左次三列，青龍旗第五，執者一人，黃絁巾，黃絁生色寶相花袍，勒帛，花靴，佩劍；護者二人，朱白二色絁巾，二色絁生色寶相花袍，勒帛，花靴，佩劍，加弓矢。天王旗第六，執者一人，巾服同上；護者二人，青白二色絁巾，二色生色寶相花袍，勒帛，花靴，佩劍，加弓矢。後屏五人，執槊，朱兜鍪，朱甲，雲頭靴。風伯旗第七，執者一人，護者二人，後屏五人，巾服佩執同天王旗。雨師旗第八，執者一人，護者二人，後屏五人，巾服佩執同青龍旗。雷公旗第九，執者一人，巾服佩同上；護者二人，青紫二色絁巾，二色絁生色寶相花袍，勒帛，花靴，佩劍，加弓矢；後屏五人，執槊，白兜鍪，白甲，雲頭靴。電母旗第十，執者一人，護者二人，後屏五人，巾服執佩同風伯旗。吏兵旗第十一，執者一人，護者二人，巾服佩同雷公旗；後屏五人，執槊，黃兜鍪，黃甲，雲頭靴。

右次三列，白虎旗第五，執者一人，黃絁巾，黃絁生色寶相花袍，勒帛，花靴，佩劍；護者二人，青朱二色絁巾，二色絁生色寶相花袍，勒帛，花靴，佩劍，加弓矢。後屏五人，執槊，朱兜鍪，朱甲，雲頭靴。江瀆旗第七，執者一人，護者二人，後屏五人，巾服執佩同天王旗。河瀆旗第八，執者一人，巾服佩同上；護者二人，青紫二色絁巾，二色絁生色寶相花袍，勒帛，花靴，佩劍，加弓矢；後屏五人，執槊，黃兜鍪，黃甲，雲頭靴。淮瀆旗第九，執者一人，巾服佩同上；護者二人，青朱二色絁巾，二色絁生色寶相花袍，勒帛，花靴，佩劍，加弓矢；後屏五人，巾服執佩同白虎旗。濟瀆旗第十，執者一人，巾服佩同上；護者二人，朱白二色絁巾，二色絁生色寶相花袍，勒帛，花靴，佩劍，加弓矢；後屏五人，執槊，青兜鍪，青甲，雲頭靴。力士旗第十一，執者一人，護者二人，後屏五人，巾服佩執同河瀆旗。二十二旗內，拱衛直指揮使二人，分左右立，服本品朝服，執玉斧。次臥瓜一列，次立瓜一列，次列絲一列，冠縷金額交角襆頭，緋錦寶相花窄袖襖，塗金荔枝束帶，行縢，履襪。次鐙仗一列，次吾仗一列，次班劍一列，並分左右立，冠縷金額交角襆頭，青錦寶相花窄袖襖，塗金荔枝束帶，行縢，履襪。

左次四列，朱雀旗第十二，執者一人，黃絁巾，黃絁生色寶相花袍，勒帛，花靴，佩劍，護者二人，青白二色絁巾，二色絁生色寶相花袍，勒帛，花靴，佩劍，加弓矢；後屏五人，執槊，朱兜鍪，朱甲，雲頭靴。木星旗第十三，執者一人，巾服佩同上；護者二人，青朱二色絁巾，二色絁生色寶相花袍，勒帛，花靴，佩劍，加弓矢，後屏五人，執槊，青兜鍪，青甲，雲頭靴。熒惑旗第十四，執者一人，巾服佩同上；護者二人，青紫二色絁巾，二色絁生色寶相花袍，勒帛，花靴，佩劍，加弓矢；後屏五人，巾服執佩同朱雀旗。土星旗第十五，執者一人，護者二人，巾服佩同熒惑旗；後屏五人，執槊，黃兜鍪，黃甲，雲頭靴。太白旗第十六，執者一人，護者二人，巾服佩同木星旗；後屏五人，執槊，白兜鍪，白甲，雲頭靴。水星旗第十七，執者一人，護者二人，巾服佩同太白旗；後屏五人，執槊，紫兜鍪，紫甲，雲頭靴。鸞旗第十八，執者一人，巾服佩同上；護者二人，朱白二色絁巾，二色絁生色寶相花袍，勒帛，花靴，佩劍，加弓矢；後屏五人，巾服執同木星旗。

右次四列，玄武旗第十二，執者一人，黃絁巾，黃絁生色寶相花袍，勒帛，花靴，佩劍，護者二人，朱白二色絁巾，二色絁生色寶相花袍，勒帛，花靴，佩劍，加弓矢；後屏五人，紫兜鍪，紫甲，雲頭靴，執槊。東嶽旗第十三，執者一人，護者二人，巾服佩同玄武旗；後屏五人，執槊，青兜鍪，青甲，雲頭靴。南嶽旗第十四，執者一人，巾服佩同上；護者二人，青白二色絁巾，二色絁生色寶相花袍，勒帛，花靴，佩劍，加弓矢；後屏五人，執槊，朱兜鍪，朱甲。中嶽旗第十五，執者一人，巾服佩同上；護者二人，紫青二色絁巾，二色絁生色寶相花袍，勒帛，花靴，佩劍，加弓矢；後屏五人，執槊，黃兜鍪，黃甲，雲頭靴。西嶽旗第十六，執者一人，巾服佩同上；護者二人，朱青二色絁巾，二色絁生色寶相花袍，勒帛，花靴，佩劍，加弓矢；後屏五人，執槊，白兜鍪，白甲。北嶽旗第十七，執者一人，護者二人，巾服佩同南嶽旗；後屏五人，巾服執同玄武旗。麟旗第十八，執者一人，護者二人，後屏五人，巾服執佩同西嶽旗。

左次五列，角宿旗第十九，亢宿旗第二十，氐宿旗第二十一，房宿旗第二十二，心宿旗第二十三，尾宿旗第二十四，箕宿旗第二十五。每旗，執者一人，黃絁巾，黃絁生色寶相花袍，勒帛，花靴，佩劍；護者二人，青朱二色絁巾，二色絁生色寶相花袍，勒帛，花靴，佩劍，加弓矢；後屏五人，青兜鍪，青甲，執槊。

右次五列，奎宿旗第十九，婁宿旗第二十，胃宿旗第二十一，昴宿旗第二十二，畢宿旗第二十三，觜宿旗第二十四，參宿旗第二十五。每旗，執者一人，黃絁巾，黃絁生色寶相花袍，勒帛，花靴，佩劍；護者二人，青朱二色絁巾，二色絁生色寶相花袍，勒帛，花靴，佩劍，加弓矢；後屏五人，執槊，白兜鍪，白甲。

左次六列，斗宿旗第二十六，牛宿旗第二十七，女宿旗第二十八，虛宿旗第二十九，危宿旗第三十，室宿旗第三十一，壁宿旗第三十二。每旗，執者一人，黃絁巾，黃絁生色寶相花袍，勒帛，花靴，佩劍；護者二人，朱白二色絁巾，二色絁生色寶相花袍，勒帛，花靴，佩劍，加弓矢；後屏五人，執槊，紫兜鍪，紫甲。

右次六列，井宿旗第二十六，鬼宿旗第二十七，柳宿旗第二十八，星宿旗第二十九，張宿旗第三十，翼宿旗第三十一，軫宿旗第三十二。每旗，執者一人，黃絁巾，黃絁生色寶相花袍，勒帛，花靴，佩劍；護者二人，朱白二色絁巾，二色絁生色寶相花袍，勒帛，花靴，佩劍，加弓矢；後屏五人，執槊，朱兜鍪，朱甲。

宮內導從

警蹕三人，以控鶴衛士為之，並列而前行，掌鳴其鞭以警眾。〈（服見前。）〉天武二人，執金鉞，分左右行，金兜鍪，金甲，蹙金素汗胯，金束帶，綠雲靴。

舍人二人，服視四品。

主服御者凡三十人，〈（速古兒赤也。）〉執骨朵二人，執幢二人，執節二人，皆分左右行。攜金盆一人，由左；負金椅一人，由右。攜金水瓶、鹿盧一人，由左；執巾一人，由右。捧金香球二人，捧金香合二人，皆分左右行。捧金唾壺一人，由左；捧金唾盂一人，由右。執金拂四人，執升龍扇十人，皆分左右行。冠交角襆頭，服紫羅窄袖衫，塗金束帶，烏靴。

劈正斧官一人，由中道，近侍重臣攝之。侍儀使四人，分左右行。

佩弓矢十人，〈（國語曰火兒赤。）〉分左右，由外道行，服如主服御者。

佩寶刀十人，〈（國語曰溫都赤。）〉分左右行，冠鳳翅唐巾，服紫羅辮線襖，金束帶，烏靴。中宮導從

舍人二人，引進使二人，中政院判二人，同僉中政院事二人，僉中政院事二人，中政院副使二人，同知中政院事二人，中政院使二人，皆分左右行，各服其本品公服。內侍二人，分左右行，服視四品。

押直二人，冠交角襆頭，紫羅窄袖衫，塗金束帶，烏靴。小內侍凡九人，執骨朵二人，執葆蓋四人，皆分左右行；執傘一人，由中道行；攜金盆二人由左，負金椅二人由右。服紫羅團花窄袖衫，冠、帶、靴如押直。

中政使一人，由中道，捧外辦象牌，服本品朝服。

宮人，凡二十二人。攜水瓶、金鹿盧一人，由右；執銷金凈巾一人，由左。捧金香球二人，捧金香合二人，分左右。捧金唾壺一人，由左；捧金唾盂一人，由右。執金拂四人，執雉扇十人，各分左右行。冠鳳翅縷金帽，銷金緋羅襖，銷金緋羅結子，銷金緋羅系腰，紫羅衫，五色嵌金黃雲扇，瓘玉束帶。

進發冊寶清道官二人，警蹕二人，並分左右，皆攝官，服本品朝服。

雲和樂一部，署令二人，分左右。次前行戲竹二，次排簫四，次簫管四，次板二，次歌四，並分左右。前行內琵琶二十，次箏十六，次箜篌十六，次緌十六，次方響八，次頭管二十八，次龍笛二十八，為三十三重。〈（重四人。）〉次杖鼓三十，為八重。次板八，為四重。板內大鼓二，工二人，舁八人。本工服並與鹵簿同。法物庫使二人，服本品服。次朱團扇八，為二重。次小雉扇八，次中雉扇八，次大雉扇八，分左右，為十二重。次朱團扇八，為二重。次大傘二，次華蓋二，次紫方傘二，次紅方傘二，次曲蓋二，並分左右。執傘扇所服，並同立仗。

圍子頭一人，中道。次圍子八人，分左右。服與鹵簿內同。

安和樂一部，署令二人，服本品服。劄鼓六，為二重，前四，後二。次和鼓一，中道。次板二，分左右。次龍笛四，次頭管四，並為二重。次羌管二，次笙二，並分左右。次雲敖一，中道。次緌二，分左右。樂工服與鹵簿內同。

傘一，中道，椅左，踏右，執人皂巾，大團花緋錦襖，金塗銅束帶，行縢，鞋襪。拱衛使一人，服本品服。舍人二人，次引寶官二人，並分左右，服四品服。

香案，中道，輿士控鶴八人，服同立仗內表案輿士。侍香二人，分左右，服四品服。

寶案，中道，輿士控鶴十有六人，服同香案輿士。方輿官三十人，夾香案寶案，分左右而趨，至殿門，則控鶴退，方輿官舁案以升。唐巾，紫羅窄袖衫，金塗銅束帶，烏靴。

引冊二人，四品服。

香案，中道，輿士控鶴八人，服同寶案輿士。侍香二人，分左右，服四品服。

冊案，中道，輿士控鶴十有六人，服同寶案輿士。方輿官三十人，夾香案冊案，分左右而趨，至殿門，則控鶴退，方輿官舁案以升。巾服與寶案方輿官同。

葆蓋四十人，次閱仗舍人二人，服四品服。次小戟四十人，次儀锽四十人，夾雲和樂傘扇，分左右行，服同立仗。

拱衛使二人，服本品朝服。次班劍十，次吾仗十二，次斧十二，次鐙仗二十，次列絲十，皆分左右。次水瓶左，金盆右。次列絲十，次立瓜十。次金杌左，鞭桶右；蒙鞍左，傘手右。次立瓜十，次臥瓜三十。並夾葆蓋、小戟、儀锽，分左右行。服並同鹵簿內。

拱衛外舍人二人，服四品服，引導冊諸官。次從九品以上，次從七品以上，次從五品以上，並本品朝服。

金吾折沖二人，牙門旗二，每旗引執五人。次青槊四十人，赤槊四十人，黃槊四十人，白槊四十人，紫槊四十人，並兜鍪甲靴，各隨槊之色，行導冊官外。

冊案後，舍人二人，服四品服。次太尉右，司徒左。次禮儀使二人，分左右。次舉冊官四人右，舉寶官四人左；次讀冊官二人右，讀寶官二人左。次閣門使四人，分左右。並本品服。

知班六人，分左右，服同立仗，往來視諸官之失儀者而行罰焉。冊寶攝官

上尊號冊寶，凡攝官二百五十有六人，奉冊官四人，奉寶官四人，捧寶官二人，讀冊官二人，讀寶官二人，引冊官五人，引寶官五人，典瑞官三人，糾儀官四人，殿中侍御史二人，監察御史四人，閣門使三人，清道官四人，點試儀衛五人，司香四人，備顧問七人，代禮三十人，拱衛使二人，押仗二人，方輿一百六十人。

上皇太后冊寶，凡攝官二百五十人，攝太尉一人，攝司徒一人，禮儀使四人，奉冊官二人，奉寶官二人，引冊官二人，引寶官二人，舉冊官二人，舉寶官二人，讀冊官二人，讀寶官二人，捧冊官二人，捧寶官二人，奏中嚴一人，主當內侍十人，閣門使六人，充內臣十三人，糾儀官四人，代禮官四十二人，掌謁四人，司香十二人，折沖都尉二人，拱衛使二人，清道官四人，警蹕官四人，方輿官百二十人。

太皇太后冊寶，攝官同前。

授皇后冊寶，凡攝官百八十人，攝太尉一人，攝司徒一人，主節官二人，禮儀使四人，奉冊官二人，奉寶官二人，引冊官二人，引寶官二人，舉冊官二人，舉寶官二人，讀冊官二人，讀寶官二人，內臣職掌十人，宣徽使二人，閤門使四人，代禮官三十七人，侍香二人，清道官四人，折沖都尉二人，警蹕官四人，中宮內臣九人，糾儀官四人，接冊內臣二人，接寶內臣二人，方輿官七十四人。

授皇太子冊，凡攝官四十有九人，攝太尉一人，奉冊官二人，持節官一人，捧冊官二人，讀冊官二人，引冊官二人，攝禮儀使二人，主當內侍六人，副持節官五人，侍從官十一人，代禮官十六人。

班序先期，侍儀使糾庀陳設。殿內兩楹北，香案二。

殿門內，殿內將軍板位二。其外，殿外將軍板位二。宇下，斜界護尉板位二。軒溜前斜外出畫白蓮六，右點檢板位三，左宣徽板位三。蓮南一步，橫列鳴鞭板位三。左右階南兩隅，天武板位二。宇下左右第一第三重，敘界導從板位二。

殿東門兩磌斜界出導從二道三層，各圈十五，先扇锜各五，寶蓋锜各二。殿東階下各圈十，直至東門階下，為回倒導從位。

正階下二十四甓，香案一。護尉席內各迤內第四螭首取直，邊北，左右護尉第五席相向布席，北二席宿直。次殿中，次典瑞，次起居，每席函丈五尺。設殿前板位八，各以左右道內邊丹墀迤內第五甓縱直，北空路五丈五尺，東西走路各違四丈九尺，中布席四十，席函九尺，設護尉板位二。

輦路東西各五道，袤二丈一仞五寸。南北兩道，廣丈有奇。北至道當中，第一北三南一，自兩端各函六丈。第二北起十一，各函丈咫，南起九，各函丈三尺。第三北起十三，各函丈五尺，南起十二，各函丈五寸。第四北起十六，各函丈二尺，南起十四，各函九尺。第五北起，同上南起，各函八尺，北頭曲尺路內，各函九尺，設黃麾仗锜二百二十。仗南畫闌約丈許，左右同，中央置席，設尚廄板位二。仗內丹墀橫界一十八道，道函五尺，縱引橫引三丈，中設九品板位一十八。尚廄南左右縱畫各一十八道，道函仞，左右向，設起居旁折板位三十六，以內為上。

大明門中兩楹外，斜界二道，護尉板位二，外設管旗板位二。門下左右闕邊各六丈，南北各畫一道，廣一引七丈一仞六寸，空各二丈一仞，內橫二引二丈五寸，空各三丈五尺。每锜後丈五尺屏風渠一道，長五尺，坐各違四壁丈五尺，設牙旗锜七十四。闕下兩觀內各六丈，縱各界一十八道，道違仞，左右設外序班板位三十六。自序班北入闕左右門邊兩外仗往北折，西至月華門，東至日精門，道中央入至起居旁折界一道導引。


Chinese text: This work was published before January 1, 1923, and is in the
public domain worldwide because the author died at least 100 years ago.
