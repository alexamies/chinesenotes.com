刑法三 ○食貨

諸犯私鹽者，杖七十，徒二年，財產一半沒官，於沒物內一半付告人充賞。鹽貨犯界者，減私鹽罪一等。提點官禁治不嚴，初犯笞四十，再犯杖八十，本司官與總管府官一同歸斷，三犯聞奏定罪。如監臨官及竈戶私賣鹽者，同私鹽法。諸偽造鹽引者斬，家產付告人充賞。失覺察者，鄰佑不首告，杖一百。商賈販鹽，到處不呈引發賣，及鹽引數外夾帶，鹽引不相隨，並同私鹽法。鹽已賣，五日內不赴司縣批納引目，杖六十，徒一年，因而轉用者同賣私鹽法。犯私鹽及犯罪斷後，發鹽場充鹽夫，帶鐐居役，役滿放還。諸給散煎鹽竈戶工本，官吏通同克減者，計贓論罪。諸大都南北兩城關廂，設立鹽局，官為發賣，其餘州縣鄉村並聽鹽商興販。諸賣鹽局官、煎鹽竈戶、販鹽客旅行鋪之家，輒插和灰土硝鹼者，笞五十七。諸蒙古人私煮鹽者，依常法。諸犯私鹽，會赦，家產未入官者，革撥。諸私鹽再犯，加等斷徒如初犯，三犯杖斷同再犯，流遠，婦人免徒，其博易諸物，不論巨細，科全罪。諸轉買私鹽食用者，笞五十七，不用斷沒之令。諸捕獲私鹽，止理見發之家，勿聽攀指平民。有榷貨，無犯人，以榷貨解官；無榷貨，有犯人，勿問。諸巡捕私鹽，非承告報明白，不得輒入人家搜檢。諸犯私鹽，被獲拒捕者，斷罪流遠，因而傷人者處死。諸巡鹽軍官，輒受財脫放鹽徒者，以枉法計贓論罪，奪所佩符及所受命，罷職不敘。

諸茶法，客旅納課買茶，隨處驗引發賣畢，三日內不赴所在官司批納引目者，杖六十；因而轉用，或改抹字號，或增添夾帶斤重，及引不隨茶者，並同私茶法。但犯私茶，杖七十，茶一半沒官，一半付告人充賞，應捕人同。若茶園磨戶犯者，及運茶船主知情夾帶，同罪。有司禁治不嚴，致有私茶生發，罪及官吏。茶過批驗去處不批驗者，杖七十。其偽造茶引者斬，家產付告人充賞。諸私茶，非私自入山采者，不從斷沒法。

諸產金之地，有司歲征金課，正官監視人戶，自執權衡，兩平收受。其有巧立名色，廣取用錢，及多秤金數，克除火耗，為民害者，從監察御史廉訪司糾之。

諸出銅之地，民間敢私煉者禁之。

諸鐵法，無引私販者，比私鹽減一等，杖六十，錢沒官，內一半折價付告人充賞。偽造鐵引者，同偽造省部印信論罪，官給賞鈔二錠付告人。監臨正官禁治私鐵不嚴，致有私鐵生發者，初犯笞三十，再犯加一等，三犯別議黜降。客旅赴冶支鐵引後，不批月日出給，引鐵不相隨，引外夾帶，鐵沒官。鐵已賣，十日內不赴有司批納引目，笞四十；因而轉用，同私鐵法。凡私鐵農器鍋釜刀鐮斧杖及破壞生熟鐵器，不在禁限。江南鐵貨及生熟鐵器，不得於淮、漢以北販賣，違者以私鐵論。

諸衛輝等處販賣私竹者，竹及價錢並沒官，首告得實者，於沒官物約量給賞。犯界私賣者，減私竹罪一等。若民間住宅內外並闌檻竹不成畝，本主自用外貨賣者，依例抽分。有司禁治不嚴者罪之，仍於解由內開寫。

諸私造唆魯麻酒者，同私酒法，杖七十，徒二年，財產一半沒官，有首告者，於沒官物內一半給賞。諸蒙古、漢軍輒醞造私酒醋曲者，依常法。諸犯禁飲私酒者，笞三十七。諸犯界酒，十瓶以下，罰中統鈔一十兩，笞二十，七十瓶以上，罰鈔四十兩，笞四十七，酒給元主。酒雖多，罰止五十兩，罪止六十。

諸匿稅者，物貨一半沒官，於沒官物內一半付告人充賞，但犯笞五十，入門不吊引，同匿稅法。諸辦課官，估物收稅而輒抽分本色者，禁之。其監臨官吏輒於稅課務求索什物者，以盜官物論，取與同坐。諸辦課官所掌應稅之物，並三十分中取一，輒冒估直，多收稅錢，別立名色，巧取分例，及不應收稅而收稅者，各以其罪罪之，廉訪司常加體察。諸在城及鄉村有市集之處，課稅有常法。其在城稅務官吏，輒於鄉村妄執經過商賈匿稅者，禁之。諸辦課官，侵用增余稅課者，以不枉法贓論罪。諸職官，印契不納稅錢者，計應納稅錢，以不枉法論。

諸市舶金銀銅錢鐵貨、男女人口、絲綿段匹、銷金綾羅、米糧軍器等，不得私販下海，違者舶商、船主、綱首、事頭、火長各杖一百七，船物沒官，有首告者，以沒官物內一半充賞，廉訪司常加糾察。諸市舶司於回帆物內，三十分抽稅一分，輒以非理受財者，計贓，以枉法論。諸舶商、大船給公驗，小船給公憑，每大船一，帶柴水船、八櫓船各一，驗憑隨船而行。或有驗無憑，及數外夾帶，即同私販，犯人杖一百七，船物並沒官，內一半付告人充賞。公驗內批寫物貨不實，及轉變滲泄作弊，同漏舶法，杖一百七，財物沒官；舶司官吏容隱，斷罪不敘。諸番國遣使奉貢，仍具貢物，報市舶司稱驗，若有夾帶，不與抽分者，以漏舶論。諸海門鎮守軍官，輒與番邦回舶頭目等人，通情滲泄舶貨者，杖一百七，除名不敘。諸中賣寶貨，耗蠹國財者，禁之。諸雲南行使<貝卜>法，官司商賈輒以他<貝卜>入境者，禁之。

○大惡

諸大臣謀危社稷者誅。諸無故議論謀逆，為倡者處死，和者流。諸潛謀反亂者處死，宅主及兩鄰知而不首者同罪，內能悔過自首者免罪給賞，不應捕人首告者官之。諸謀反已有反狀，為首及同情者淩遲處死，為從者處死，知情不首者減為從一等流遠，並沒入其家。其相須連坐者，各以其罪罪之。諸父謀反，子異籍不坐。諸謀反事覺，捕治得實，行省不得擅行誅殺，結案待報。諸匿反叛不首者，處死。諸妖言惑眾，嘯聚為亂，為首及同謀者處死，沒入其家；為所誘惑相連而起者，杖一百七。諸假托神異，狂謀犯上者，處死。諸亂言犯上者處死，仍沒其家。諸指斥乘輿者，非特恩，必坐之。諸妄撰詞曲，誣人以犯上惡言者，處死。諸職官輒指斥詔旨亂言者，雖會赦，仍除名不敘。

諸子孫弒其祖父母、父母者，陵遲處死，因風狂者處死。諸醉後毆其父母，父母無他子，告乞免死養老者，杖一百七，居役百日。諸子弒其繼母者，與嫡母同。諸部內有犯惡逆，而鄰佑、社長知而不首，有司承告而不問，皆罪之。諸子弒其父母，雖瘐死獄中，仍支解其屍以徇。諸毆傷祖父母、父母者，處死。諸謀殺已改嫁祖母者，仍以惡逆論。諸挾仇毆死義父，及殺傷幸獲生免者，皆處死。諸圖財殺傷義母者，處死。諸為人子孫，或因貧困，或信巫覡說誘，發掘祖宗墳墓，盜其財物，賣其塋地者，驗輕重斷罪：移棄屍骸，不為祭祀者，同惡逆結案。買者知情，減犯人罪二等，價錢沒官；不知情，臨事詳審，有司仍不得出給賣墳地公據。諸為人子孫，為首同他盜發掘祖宗墳墓，盜取財物者，以惡逆論，雖遇大赦原免，仍刺字徙遠方屯種。諸婦毆舅姑者，處死。諸因奸毆死其夫及其舅姑者，陵遲處死。諸弟殺其兄者，處死。諸父子同謀殺其兄，欲圖其財而收其嫂者，父子並淩遲處死。諸兄因爭，毆其弟，弟還毆其兄，邂逅致死，會赦，仍以故殺論。諸嫂叔爭，殺死其嫂者，處死。諸因爭虐殺其兄者，雖死仍戮其屍。諸因爭移怒，戳傷其兄者，於市曹杖一百七，流遠。諸挾仇毆死其伯叔母者，處死。諸因爭兄弟同謀毆死諸父者，皆處死。諸挾仇故殺其從父，偶獲生免者，罪與已死同。諸妻因爭殺其夫者，處死。諸婦人問醫人買毒藥殺其夫者，醫人同處死。諸妻殺傷其夫，幸獲生免者，同殺死論。諸婿因醉殺其婦翁，偶獲生免者，罪與已死同。

諸奴殺傷本主者，處死。諸奴詬詈其主不遜者，杖一百七，居役二年，役滿日歸其主。諸奴故殺其主者，淩遲處死。諸奴毆死主婿者，處死。

諸挾仇殺傷人一家，俱獲生免者，與已死同。其同謀悔過不至者，減等論。諸以奸盡殺其母黨一家者，淩遲處死。諸兄挾仇，與子同謀殺其弟一家者，皆處死。

諸支解人，煮以為食者，以不道論，雖瘐死，仍征燒埋銀給苦主。諸魘魅大臣者，處死。諸妻魘魅其夫，子魘魅其父，會大赦者，子流遠，妻從其夫嫁賣。諸造蠱毒中人者，處死。諸采生人支解以祭鬼者，陵遲處死，仍沒其家產。其同居家口，雖不知情，並徙遠方。已行而不曾殺人者，比強盜不曾傷人、不得財，杖一百七，徒三年。謀而未行者，九十七，徒二年半。其應死之人，能自首，或捕獲同罪者，給犯人家產，應捕者減半。

○奸非

諸和奸者，杖七十七；有夫者，八十七。誘奸婦逃者，加一等，男女罪同，婦人去衣受刑。未成者，減四等。強奸有夫婦人者死，無夫者杖一百七，未成者減一等，婦人不坐。其媒合及容止者，各減奸罪三等，止理見發之家，私和者減四等。諸指奸不坐。諸無夫婦人有孕，稱與某人奸，即同指奸，罪止本婦。諸宿衛士與宮女奸者，出軍。諸翁欺奸男婦，已成者處死，未成者杖一百七，男婦歸宗。和奸者皆處死。男婦虛執翁奸已成，有司已加翁拷掠，男婦招虛者，處死；虛執翁奸未成，已加翁拷掠，男婦招虛者，杖一百七，發付夫家從其嫁賣。婦告或翁告同。若男婦告翁強奸已成，卻問得翁欲欺奸未成，男婦妄告重事，笞三十七，歸宗。諸欺奸義男婦，杖一百七，欺奸不成，杖八十七，婦並不坐。婦及其夫異居當差，雖會赦，仍異居。諸男婦與奸夫謀誣翁欺奸，買休出離者，杖一百七，從夫嫁賣，奸夫減一等，買休錢沒官。諸與弟妻奸者，各杖一百七，奸夫流遠，奸婦從夫所欲。諸嫂寡守志，叔強奸者，杖九十七。諸與同居侄婦奸，各杖一百七，有官者除名。諸強奸侄婦未成者，杖一百七。諸與兄弟之女奸，皆處死；與從兄弟之女奸，減一等；與族兄弟之女奸，減二等。諸居父母喪欺奸父妾者，各杖九十七，婦人歸宗。諸奸私再犯者，罪加二等，婦人聽其夫嫁賣。諸因奸偷遞家財，止以奸論。諸雇人之妻為妾，年滿而歸，雇主復與通，即以奸論。因又與殺其夫者，皆處死。諸子犯奸，父出首，仍坐之，諸奸不理首原。諸奸生男女，男隨父，女隨母。諸僧尼道士女冠犯奸，斷後並勒還俗，諸強奸人幼女者處死，雖和同強，女不坐。凡稱幼女，止十歲以下。諸年老奸人幼女，杖一百七，不聽贖。諸十五歲未成丁男，和奸十歲以下女，雖和同強，減死，杖一百七，女不坐。諸強奸十歲以上女者，杖一百七。諸強奸妻前夫男婦未成，及強奸妻前夫女已成，並杖一百七，妻離之。諸三男強奸一婦者，皆處死，婦人不坐。

諸職官犯奸者，如常律，仍除名，但有祿人犯者同。諸職官求奸未成者，笞五十七，解見任，雜職敘。諸職官因謔部民妻，致其夫棄妻者，杖六十七，罷職，降二等雜職敘，記過。諸職官強奸部民妻未成，杖一百七，除名不敘。諸職官因奸，買部民妾，奸非奸所捕獲，止以買部民妾論，笞三十七，解職別敘。諸監臨官與所監臨囚人妻奸者，杖九十七，除名。諸職官與倡優之妻奸，因娶為妾者，杖七十七，罷職不敘。諸監臨令人奸汙所部寡婦者，杖八十七，除名。諸蠻夷官擅以籍沒婦人為妻者，杖八十七，罷職記過，婦人笞四十七。

諸主奸奴妻者，不坐。諸奴有女，已許嫁為良人妻，即為良人，其主輒欺奸者，杖一百七，其妻縱之者，笞五十七，其女夫家仍願為婚者，減元議財錢之半，不願者，追還元下聘財，令父收管，為良改嫁。諸奴奸主女者，處死。諸以傔從與命婦奸，以命婦從奸夫逃者，皆處死。諸強奸主妻者，處死。諸奴與主妾奸者，各杖九十七。諸良民竊奴婢生子，子隨母還主，奴竊良民生子，子隨母為良，仍異籍當差。諸奴婢相奸，笞四十七。

諸夫受財，縱妻為倡者，夫及奸婦、奸夫各杖八十七，離之。若夫受財，勒妻妾為倡者，妻量情論罪。諸和奸，同謀以財買休，卻娶為妻者，各杖九十七，奸婦歸其夫。諸夫妻不睦，夫以威虐，逼其妻指與人奸者，杖七十七，妻不坐，離之。諸婿誣妻父與女奸者，杖九十七，妻離之。諸夫指奸而棄其妻，所指奸夫輒停妻而娶之者，兩離之。

諸奸夫奸婦同謀殺其夫者，皆處死，仍於奸夫家屬征燒埋銀。諸因奸殺其本夫，奸婦不知情，以減死論。諸妻與人奸，同謀藥死其夫，偶獲生免者，罪與已死同，依例結案。諸婦人為首，與眾奸夫同謀，親殺其夫者，陵遲處死，奸夫同謀者如常法。諸夫獲妻奸，妻拒捕，殺之無罪。諸與無夫婦奸，約為妻，卻毆死正妻者，處死。諸與奸婦同謀藥死其正妻者，皆處死。諸妻妾與人奸，夫於奸所殺其奸夫及其妻妾，及為人妻殺其強奸之夫，並不坐。若於奸所殺其奸夫，而妻妾獲免，殺其妻妾，而奸夫獲免者，杖一百七。諸奸夫殺死奸婦者，與故殺常人同。諸求奸不從，毆死其婦，以強盜持仗殺人論。諸兩奸夫與一奸婦皆有宿約，其先至者因鬥殺其後至者，以故殺論。

○盜賊

諸盜賊共盜者，並贓論，仍以造意之人為首，隨從者各減一等。或二罪以上俱發，從其重得論之。諸竊盜初犯，刺左臂，謂已得財者。再犯刺右臂，三犯刺項。強盜初犯刺項，並充警跡人，官司以法拘檢關防之。其蒙古人有犯，及婦人犯者，不在刺字之例。諸評盜贓者，皆以至元鈔為則，除正贓外，仍追倍贓。其有未獲賊人，及雖獲無可追償，並於有者名下追征。諸犯徒者，徒一年，杖六十七；一年半，杖七十七；二年，杖八十七；二年半，杖九十七；三年，杖一百七。皆先決訖，然後發遣合屬，帶鐐居役。應配役人，隨有金銀銅鐵洞冶、屯田、堤岸、橋道一切等處就作，令人監視，日計工程，滿日放還，充警跡人。諸盜未發而自首者，原其罪；能捕獲同伴者，仍依例給賞。其於事主有所損傷，及準首再犯，不在原免之例。諸杖罪以下，府州追勘明白，即聽斷決。徒罪，總管府決配，仍申合幹上司照驗。流罪以上，須牒廉訪司官，審覆無冤，方得結案，依例待報。其徒伴有未獲，追會有不完者，如復審既定，贓驗明白，理無可疑，亦聽依上歸結。

諸強盜持仗但傷人者，雖不得財，皆死。不曾傷人，不得財，徒二年半；但得財，徒三年；至二十貫，為首者死，余人流遠。不持仗傷人者，惟造意及下手者死。不曾傷人，不得財徒一年半，十貫以下徒二年；每十貫加一等，至四十貫，為首者死，余人各徒三年。若因盜而奸，同傷人之坐，其同行人止依本法，謀而未行者，於不得財罪上，各減一等坐之。

諸竊盜始謀而未行者，笞四十七；已行而不得財者，五十七；得財十貫以下，六十七；至二十貫，七十七。每二十貫加一等，一百貫，徒一年，每一百貫加一等，罪止徒三年。諸盜庫藏錢物者，比常盜加一等，贓滿至五百貫以上者流。

諸盜駝馬牛驢騾，一陪九。盜駱駝者，初犯為首九十七，徒二年半，為從八十七，徒二年；再犯加等；三犯不分首從，一百七，出軍。盜馬者，初犯為首八十七，徒二年，為從七十七，徒一年半；再犯加等，罪止一百七，出軍。盜牛者，初犯為首七十七，徒一年半，為從六十七，徒一年；再犯加等，罪止一百七，出軍。盜驢騾者，初犯為首六十七，徒一年，為從五十七，刺放；再犯加等，罪止徒三年。盜羊豬者，初犯為首五十七，刺放，為從四十七，刺放；再犯加等，罪止徒三年。盜系官駝馬牛者，比常盜加一等。

諸劇賊既款附得官，復以捕賊為由，虐取民財者，計贓論罪，流遠。諸強盜再犯，仍刺。

諸強盜殺傷事主，不分首從，皆處死。諸強奪人財，以強盜論。諸以藥迷瞀人，取其財者，以強盜論。諸白晝持仗，剽掠得財，毆傷事主；若得財，不曾傷事主，並以強盜論。諸官民行船，遭風著淺，輒有搶虜財物者，比同強盜科斷。若會赦，仍不與真盜同論，征贓免罪。諸強盜出外國，其邊臣執以來獻者，賜金帛以旌之。諸盜乘輿服御器物者，不分首從，皆處死。知情領賣，克除價錢者，減一等。

諸盜官錢，追征未盡，到官禁系既久，實無可折償者，除之。諸守庫軍，但盜庫中財物者，處死，會赦者仍刺之。諸內藏典守，輒盜庫中財物者，處死。諸造鈔庫工匠，私藏合毀之鈔出庫者，杖一百七。監臨失關防者，笞三十七。諸盜印鈔庫鈔者，處死。諸檢昏鈔行人，盜取昏鈔，為監臨搜獲，不得財者，以盜庫藏錢物不得財加等論，杖七十七。諸燒鈔庫合幹檢鈔行人，輒盜昏鈔出庫分使者，刺斷。諸盜局院官物，雖贓不滿貫，仍加等，杖七十七，刺字。諸工匠已關出庫物料，成造及額余外，不曾還官，因盜出局者，斷罪，免刺。諸盜已到倉官糧，而未離倉事覺者，以不得財論，免刺。諸盜官員符節，比常盜加一等，計贓坐罪。諸盜官府文卷作故紙變賣者，杖七十七，同竊盜，刺字；買卷人笞四十七。

諸圖財謀故殺人多者，淩遲處死，仍驗各賊所殺人數，於家屬均征燒埋銀。諸圖財陷溺人於死，幸獲生免者，罪與已死同。諸圖財殺死他人奴婢，即以圖財殺人論。諸奴盜主財而逃，送其逃者，輒殺其奴而取其財，即以強盜殺人論。

諸發冢，已開冢者同竊盜，開棺槨者同強盜，毀屍骸者同傷人，仍於犯人家屬征燒埋銀。諸挾仇發冢，盜棄其屍者，處死。諸發冢得財不傷屍，杖一百七，刺配。諸盜發諸王駙馬墳寢者，不分首從，皆處死。看守禁地人，杖一百七，三分家產，一分沒官，同看守人杖六十七。

諸事主殺死盜者，不坐。諸寅夜潛入人家，被毆傷而死者，勿論。

諸於迥野盜伐人材木者，免刺，計贓科斷。諸被脅眾上盜，至盜所，復逃去，不以為從論。諸竊盜贓不滿貫，斷罪，免刺。諸子為盜，父殺之，不坐。諸為盜，初經刺斷，再犯奸私，止以奸為坐，不以為盜再犯論。諸奴婢數為盜，應識過於門者，其主不知情，不得輒書於其主之門。諸被誘脅上盜，不曾分贓，而容隱不首者，杖六十七，免刺。諸先盜親屬財，免刺，再盜他人財，止作初犯論。諸先犯誘奸婦人在逃，後犯竊盜，二事俱發，以誘奸為重，杖從奸，刺從盜。諸瘖啞為盜，不論瘖啞。諸詐稱搜稅，攔頭剽奪行李財物者，以盜論，刺斷，充警跡人。諸盜米糧，非因饑饉者，仍刺斷。諸盜塔廟神像服飾，無人看守者，斷罪，免刺。諸事主及盜私相休和者，同罪；所盜錢物頭匹、倍贓等，沒官。諸竊盜應徒，若有祖父母、父母年老，無兼丁侍養者，刺斷免徒；再犯而親尚存者，候親終日，發遣居役。諸女直人為盜，刺斷同漢人。諸年饑民窮，見物而盜，計贓斷罪，免刺配及征倍贓。諸竊盜，一歲之中頻犯者，從一重，論刺斷。諸為盜為所得贓與人博不勝，失所得贓，事覺追正贓，仍坐博者罪。諸父以子同盜，子年未出幼，不曾分贓，免罪。諸年饑，迫其子若婿同持仗行劫，子若婿減死一等，坐免刺，充警跡人。諸父為人誘為盜，疾不能往，命其子從之，而分其贓者，父減為從一等，免刺，子以為從論。諸兄逼未成丁弟同上盜，減為從一等論，仍罰贖。諸兄弟同盜，罪皆至死，父母老而乏養者，內以一人情罪可逭者，免死養親。諸兄弟同盜，皆刺。諸父子兄弟頻同上盜，從凡盜首從論。諸父子兄弟同為強盜者，皆處死。諸夫謀為強盜，妻不諫，反從之盜者，減為從一等論罪。

諸親屬相盜，謂本服緦麻以上親，及大功以上共為婚姻之家，犯盜止坐其罪，並不在刺字、倍贓、再犯之限。其別居尊長於卑幼家竊盜，若強盜及卑幼於尊長家行竊盜者，緦麻小功減凡人一等，大功減二等，期親減三等，強盜者準凡盜論，殺傷者各依故殺傷法。若同居卑幼將人盜己家財物者，五十貫以下，笞二十七，每五十貫加一等，罪止五十七，他人依常盜減一等。諸姑表侄盜姑夫財，同親屬相盜論。諸女在室，喪其父，不能自存，有祖父母而不之恤，因盜祖父母錢者，不坐。諸弟為首強劫從兄財，即以強盜論。諸嘗過房他人子孫以為子孫，輒盜所過房之家財物者，即以親屬相盜論。

諸奴盜主財，應流遠，而主求免者聽。諸奴盜主財，斷罪，免刺。諸盜雇主財者，免刺，不追倍贓。盜先雇主財者，同常盜論。諸佃客盜地主財，同常盜論。諸同主奴相盜，斷罪，免刺配，不追倍贓。諸盜同受雇人財，不以同居論。諸賃屋與房主同居，而盜房主財者，與常盜論。諸盜同本財者，笞五十七，不以真盜計贓論。

諸巡捕軍兵因自為盜者，比常盜加一等論罪；若自相覺察，告捕到官，或曾共為盜，首獲同伴者，免罪給賞。諸軍人為盜，刺斷，免充警跡人，仍追賞錢給告者。諸守庫藏軍人，輒為首誘引外人偷盜官物，但經二次三次入庫為盜，又提鈴把門軍人，受贓縱賊者，皆處死。為從者杖一百七，刺字流遠。諸見役軍人在逃，因為竊盜得財，杖一百七，仍刺字，杖從逃軍，刺從盜。諸軍人在路奪人財物，又迫逐人致死非命者，為首杖一百七，為從七十七，征燒埋銀給苦主。

諸婦人為盜，斷罪，免刺配及充警跡人，免征倍贓，再犯並坐其夫。諸婦人寡居與人奸，盜舅姑財與奸夫，令娶己為妻者，奸非奸所捕獲，止以同居卑幼盜尊長財為坐，笞五十七，歸宗，奸夫杖六十七。

諸偽僧竊取佛像腹中裝者，以盜論。諸僧道為盜，同常盜，刺斷，征倍贓，還俗充警跡人。諸僧道盜其親師祖、師父及同師兄弟財者，免刺，不追倍贓，斷罪還俗。

諸幼小為盜，事發長大，以幼小論。未老疾為盜，事發老疾，以老疾論。其所當罪，聽贖，仍免刺配，諸犯罪亦如之。諸年未出幼，再犯竊盜者，仍免刺贖罪，發充警跡人。諸竊盜年幼者為首，年長者為從，為首仍聽贖免刺配，為從依常律。諸掏摸人身上錢物者，初犯、再犯、三犯，刺斷徒流，並同竊盜法，仍以赦後為坐。諸以七十二局欺誘良家子弟、富商大賈，博塞錢物者，以竊盜論，計贓斷配。諸夜發同舟橐中裝，取其財者，與竊盜真犯同論。

諸略賣良人為奴婢者，略賣一人，杖一百七，流遠；二人以上，處死；為妻妾子孫者，一百七，徒三年；因而殺傷人者，同強盜法。若略而未賣者，減一等，和誘者又各減一等，及和同相賣為奴婢者，各一百七。略誘奴婢，貨賣為奴婢者，各減誘略良人罪一等；為妻妾子孫者，七十七，徒一年半；知情娶買及藏匿受錢者，各遞減犯人罪一等。假以過房乞養為名，因而貨賣為奴婢者，九十七，引領牙保知情，減二等，價沒官，人給親。如無元買契券，有司輒給公據者，及承告不即追捕者，並笞四十七。關津主司知而受財縱放者，減犯人罪三等，除名不敘，失檢察者笞二十七。如能告獲者，略人每人給賞三十貫，和誘每人二十貫，以至元鈔為則，於犯人名下追征，無財者征及知情安主，牙保應捕人減半。其事未發而自首者，若同黨能悔過自首，擒獲其徒黨者，並原其罪，仍給賞之半。再犯及因略傷人者，不在首原之例。諸婦人誘賣良人，罪應徒者，免徒。諸職官誘略良人為奴，革後不首，仍除名不敘，所誘略人給親。

諸兄盜牛，脅其弟同宰殺者，弟不坐。諸白晝剽奪驛馬，為首者處死，為從減一等流遠。諸盜親屬馬牛，事未覺自首，願償價，不從，既送官，仍以自首論免刺。諸強盜行劫，為主所逐，分散奔走，為首者殺傷鄰人，為從者不知，不以殺傷事主不分首從論，為首者處死，為從者杖一百七，刺配。諸竊盜棄財拒捕，毆傷事主者，杖一百七，免刺。諸為盜先竊後強，會赦，其下手殺傷事主者，不赦，余仍刺而釋之。諸盜賊分贓不均，從賊欲首，為首賊所殺者，仍以謀故殺人論。諸盜賊聞赦，故殺捕盜之人者，不赦。

諸藏匿強竊盜賊，有主謀糾合，指引上盜，分受贓物者，身雖不行，合以為首論。若未行盜，及行盜之後，知情藏匿之家，各減強竊從賊一等科斷，免刺，其已經斷，怙終不改者，與從賊同。諸謀欲圖人所質之田，輒遣人強劫贖田之價者，主謀、下手一體刺斷，其卑幼為尊長驅役者免刺。

諸盜賊應徵正贓及燒埋銀，貧無以備，令其折庸。凡折庸，視各處庸價而會之。庸滿發元籍，充警跡人。婦人日準男子工價三分之二，官錢役於旁近之處，私錢役於事主之家。諸盜賊得財，用於酒肆倡優之家，不知情，止於本盜追征。其所盜即官錢，雖不知情，於所用之家追征。若用買貨物，還其貨物，征元贓。諸奴婢盜人牛馬，既斷罪，其贓無可征者，以其人給物主，其主願贖者聽。諸盜官錢，追征未盡，到官禁系既久，實無可折償者，除之。諸系官人口盜人牛馬，免征倍贓。諸盜賊正贓已征給主，倍贓無可追理者，免征。諸盜賊正贓，或曲質於人，典主不知情，而歸其贓，仍征還元價。諸遐荒盜賊，盜駝馬牛驢羊，倍贓無可征者，就發配役出軍。

諸盜先犯後發，與後犯先發罪同者，勿論。諸先犯強盜刺斷，再犯竊盜，止依再犯竊盜刺配。諸出軍賊徒在逃，初犯杖六十七，再犯加二等，罪止一百七，仍發元流所出軍。

諸強竊盜充警跡人者，五年不犯，除其籍。其能告發，及捕獲強盜一名，減二年，二名比五年，竊盜一名減一半，應除籍之外，所獲多者，依常人獲盜理賞，不及數者，給憑通理。籍既除，再犯，終身拘籍之。凡警跡人緝捕之外，有司毋差遣出入，妨其理生。諸警跡人，有不告知鄰佑輒離家經宿，及遊惰不事生產作業者，有司究之，鄰佑有失覺察者，亦罪之。諸警跡人受命捕盜，既獲其盜，卻挾恨殺其盜而取其財，不以平人殺有罪賊人論。諸色目人犯盜，免刺科斷，發本管官司設法拘檢，限內改過者，除其籍。無本管官司發付者，從有司收充警跡人。

諸為盜經刺，自除其字，再犯非理者，補刺。五年不再犯，已除籍者，不補刺，年未滿者仍補刺。諸盜賊赦前擅去所刺字，不再犯，赦後不補刺。諸應刺左右臂，而臂有雕青者，隨上下空歇之處刺之。諸犯竊盜已經刺臂，卻遍文其身，覆蓋元刺，再犯竊盜，於手背刺之。諸累犯竊盜，左右項臂刺遍，而再犯者，於項上空處刺之。

諸子盜父首、弟盜兄首、婿盜翁首，並同自首者免罪。諸奴盜主首者，斷罪免刺，不征倍贓，仍付其主為奴。諸脅從上盜，而不受贓者，止以不首之罪罪之，杖六十七，不刺。諸為盜悔過，以所盜贓還主者免罪。諸為盜得財者，聞有涉疑根捕，卻以贓還主者，減二等論罪，免徒刺及倍贓。諸竊盜因事主盤詰，而自首服，其贓未還主者，計贓減二等論罪，刺字。諸盜贓，為首者自首，免罪，為從不首仍全科。諸無服之親，相首為盜，止科其罪，免刺配倍贓。諸竊盜悔過，以贓還主不盡，其餘贓猶及刺罪者，仍刺之。


Chinese text: This work was published before January 1, 1923, and is in the
public domain worldwide because the author died at least 100 years ago.
