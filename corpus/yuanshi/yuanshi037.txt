寧宗

寧宗沖聖嗣孝皇帝，諱懿璘質班，明宗第二子也。母曰八不沙皇后，乃蠻真氏。初，武宗有子二人，長明宗，次文宗。延祐中，明宗封周王，出居朔漠。泰定之際，正統遂偏。天歷元年，文宗入紹大統，內難既平，即遣使奉皇帝璽綬，北迎明宗。明宗崩，文宗復即皇帝位。明宗有子二人，長妥歡帖木耳，次即帝也。天歷三年二月乙巳，封帝為鄜王。

至順三年八月己酉，文宗崩於上都，皇后導揚末命，申固讓初誌，傳位於明宗之子。時妥歡帖木耳出居靜江，帝以文宗眷愛之篤，留京師。太師、太平王、右丞相燕鐵木兒，請立帝以繼大統。於是遣使征諸王會京師，中書百司政務，咸啟中宮取進止。甲寅，中書省臣奉中宮旨，預備大朝會賞賜金銀幣帛等物。乙卯，燕鐵木兒奉中宮旨，賜駙馬也不幹子歡忒哈赤、太尉孛蘭奚、句容郡王答鄰答裏、僉事小薛、呵麻剌臺之子禿帖木兒、公主本答裏、諸王醜漢妃公主臺忽都魯、諸王卯澤妃公主完者臺及公主本答裏、徹裏帖木兒等金、銀、幣、鈔有差。是月，渾源、雲內二州隕霜殺禾，冀寧路之陽曲、河曲二縣及荊門州皆旱，江水又溢，高郵府之寶應、興化二縣，德安府之雲夢、應城二縣大雨，水。

九月丁丑，填星犯太微垣左執法。辛巳，修皇太后儀仗。是夜，地震有聲來自北。是月，益都路之莒、沂二州，泰安州之奉符縣，濟寧路之魚臺、豐縣，曹州之楚丘縣，平江、常州、鎮江三路，松江府、江陰州，中興路之江陵縣，皆大水。河南府之洛陽縣旱。

十月庚子，帝即位於大明殿，大赦天下，詔曰：

洪惟太祖皇帝，啟辟疆宇；世祖皇帝，統一萬方；列聖相承，法度明著。我曲律皇帝入纂大統，修舉庶政，動合成法，授大寶位於普顏篤皇帝以及格堅皇帝。歷數之歸，實當在我忽都篤皇帝、紥牙篤皇帝，而各播越遼遠。時則有若燕鐵木兒，建義效忠，戢平內難，以定邦國，協恭推戴紥牙篤皇帝。登極之始，即以讓兄之詔明告天下。隨奉璽紱，遠迓忽都篤皇帝，朔方言還，奄棄臣庶。紥牙篤皇帝，薦正宸極，仁義之至，視民如傷，恩澤旁被，無間遠邇。顧育眇躬，尤篤慈愛。賓天之日，皇后傳顧命於太師、太平王、右丞相、答剌罕燕帖木兒，太保、浚寧王、知樞密院事伯顏等，謂聖體彌留，益推固讓之初誌，以宗社之重，屬諸大兄忽都篤皇帝之世嫡。乃遣使召諸王宗親，以十月一日來會於大都，與宗王、大臣同奉遺詔。揆諸成憲，宜禦神器，以至順三年十月初四日，即皇帝位於大明殿，可大赦天下。自至順三年十月初四日昧爽以前，除謀反大逆、謀殺祖父母父母、妻妾殺夫、奴婢殺主、謀故殺人、但犯強盜、印造偽鈔、蠱毒魘魅犯上者不赦外，其餘一切罪犯，咸赦除之。大都、上都、興和三路，差稅免三年。腹裏差發並其餘諸郡不納差發去處，稅糧十分為率，免二分。江淮以南，夏稅亦免二分。土木工役，除倉庫必合修理外，毋復創造，以紓民力。民間在前應有逋欠差稅課程，盡行蠲免。監察御史、肅政廉訪司官並內外三品以上正官，歲舉才堪守令者一人，申達省部，先行錄用。如果稱職，舉官優加旌擢。一任之內，或犯贓私者，量其輕重黜罰。其不該原免重囚，淹禁三年以上、疑不能決者，申達省部，詳讞釋放。學校農桑、孝義貞節、科舉取士、國學貢試，並依舊制。廣海、雲南梗化之民，詔書到日，限六十日內出官，與免本罪，許以自新。於戲！肆予沖人，托於天下臣民之上，任大守重，若涉淵冰。尚賴宗王大臣、百司庶府，交修乃職，思盡厥忠。嘉與億兆之民，共保承平之治。咨爾多方，體予至意！故茲詔示，想知悉。

辛丑，以知樞密院事撒敦為御史大夫，中書右丞撒迪為中書平章政事，宣政使闊裏吉思為中書左丞，中書平章政事禿兒哈鐵木兒知樞密院事。乙巳，造皇太后玉冊、玉寶。丁未，皇太后命作兩宮幄殿、車乘、供帳。戊申，賞賚諸王金、幣，其數如文宗即位之制。立徽政、中政二院。己酉，太白犯斗宿。敕：「諸王、駙馬、勛舊大臣及中書省、樞密院、御史臺秩正二品，百司庶府秩至一品者，闕門之內，得施繩床以坐，餘皆禁之。」庚戌，修郊祀法服。以宦者鐵古思、哈裏兀答兒、黑狗者、闊闊出並為中政院使。辛亥，以江浙歲比不登，其海運糧不及數，俟來歲補運。壬子，定婦人犯私鹽罪，著為令。甲寅，諸王不賽因遣使貢塔裏牙八十八斤、佩刀八十，賜鈔三千三百錠。乙卯，以即位告祭南郊。丙辰，給宿衛士、蒙古、漢軍三萬人禦寒衣。命江浙行省範銅造和寧宣聖廟祭器，凡百三十有五事。己未，告祭太廟。庚申，告祭社稷。以伯顏為徽政使，依前開府儀同三司、浚寧王、太保、錄軍國重事、知樞密院事。提調忠翊侍衛親軍都指揮使司事伯撒裏、右都威衛都指揮使常不蘭奚，並為徽政使。賜諸妃後大朝會賞賚有差。甲子，以諸王忽剌臺貧乏，賜鈔五百錠。皇弟燕帖古思受戒於西僧加兒麻哇。敕：「百官及宿衛士有只孫衣者，凡與宴饗，皆服以侍。其或質諸人者，罪之。」丙寅，楚丘縣河堤壞，發民丁二千三百五十人修之。

十一月己巳，詔翰林國史、集賢院、奎章閣學士院集議先皇帝廟號、神主、升祔武宗皇后及改元事。庚午，賜郯王徹徹禿以海寧州朐山、贛榆、沭陽三縣。壬申，命郯王徹徹禿鎮遼陽。甲戌，遣宿衛官阿察赤以上皇太后玉冊告祭南郊，中書平章政事伯撒裏告祭太廟。戊寅，奉玉冊、玉寶尊皇后曰皇太后，皇太后禦興聖殿受朝賀。己卯，帝御大明殿受朝賀。庚寅，賜諸王寬徹幣帛各二千匹，以周其貧。左欽察衛士饑，賑糧二月。壬辰，帝崩，年七歲。甲午，葬起輦谷，從諸陵。明年六月己巳，明宗長子妥歡帖木耳即位。至元四年三月辛酉，謚曰沖聖嗣孝，廟號寧宗。四月乙酉，祔於太廟。


Chinese text: This work was published before January 1, 1923, and is in the
public domain worldwide because the author died at least 100 years ago.
