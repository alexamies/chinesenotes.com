呂思誠

　　呂思誠，字仲實，平定州人。六世祖宗禮，金進士，遼州司戶。宗禮生仲堪，亦舉進士。仲堪生時敏，時敏生釗，為千夫長，死國事。釗生德成，德成生允，卒平定知州致仕，思誠父也。母馮氏，夢一丈夫，烏巾、白襴衫、紅鞓束帶，趨而揖曰：「我文昌星也。」及寤，思誠生，目有神光，見者異之。及長，從蕭學治經。已而入國子學為陪堂生，試國子伴讀，中其選。擢泰定元年進士第，授同知遼州事，未赴。丁內艱。改景州蓚縣尹。差民戶為三等，均其徭役；刻孔子像，令社學祀事；每歲春行田，樹畜勤敏者，賞以農器，人爭趨事，地無遺力。民石安兒等，流離積年，至是，聞風復業。印識文簿，畀社長藏之，季月報縣，不孝弟、不事生業者，悉書之，罰其輸作。胥吏至社者，何人用飲食若干，多者責償其直。豪猾者竄名職田戶，思誠盡祛其弊。天歷兵興，豫貸鈔於富民，令下造軍器，事皆先集，民用不擾。於後得官價，亟以還民。翟彝自其大父因河南亂，被掠為人奴，歲納丁粟以免作。思誠知彝力學，如其主與之約，終彝身粟三十石，仍代之輸，彝得為良民。他日買羊，劉智社民李，持酒來見，訴其弟匿羊，思誠叱之退。王青兄弟四人，友愛彌篤，思誠至其家，取酒勸酬，歡同骨肉。李之兄弟相謂曰：「我等終不敢見尹矣。」各具酒食相切責，悔前過，析居三十年，復還同爨。鎮民張復，叔母孀居，且瞽，丐食以活，恐思誠聞之，即日迎養。思誠憐其貧，令為媒互人以養之。天旱，道士持青蛇，曰盧師谷小青，謂龍也，禱之即雨。思誠以其惑人，殺蛇，逐道士，雨亦隨至，遂有年。縣多淫祠，動以百餘計，刑牲以祭者無虛日，思誠悉命毀之，唯存江都相董仲舒祠。

擢翰林國史院檢閱官，俄升編修。文宗在奎章閣，有旨取國史閱之，左右舁匱以往，院長貳無敢言。思誠在末僚，獨跪閣下爭曰：「國史紀當代人君善惡，自古天子無觀閱之者。」事遂寢。尋擢國子監丞，升司業，拜監察御史。與斡玉倫徒等劾中書平章政事徹里帖木兒變亂朝政，章上，留中不下，思誠納印綬殿前，遂出僉廣西廉訪司事。巡行郡縣，土官有於元帥者，恃勢魚肉人，恐事覺，陰遣其子迓思誠於道。思誠縛之，悉發其陰私，痛懲其罪，一道震肅。移浙西。達識帖睦邇時為南台御史大夫，與江浙省臣有隙，嗾思誠劾之，思誠曰：「吾為天子耳目，不為台臣鷹犬也。」不聽。已而聞行省平章左吉貪墨，浙民多怨之，思誠奏疏其罪，流之海南。

復召為國子司業，遷中書左司員外郎。盜殺河南省臣，以偽檄呼廉訪使段輔入行省事，及事敗，詿誤者三十餘人，將置於法，思誠言於朝，皆釋之。升左司郎中。思誠素剛直，人多嫉之，遂以言罷。起為右司郎中，拜刑部尚書。科舉復行，與僉書樞密院事韓鏞為御試讀卷官。改禮部尚書，御史臺奏為治書侍御史，總裁遼、金、宋三史，升侍御史，樞密院奏為副使，御史臺留為侍御史。會平章政事鞏卜班不法，監察御史劾之，御史大夫也先帖木兒曰：「姑徐之。」思誠趣入奏，鞏卜班罷。大夫銜思誠，將謀擠之，思誠即謁告。朝廷知思誠無他，遷河東廉訪使。未幾，召為集賢侍講學士，兼國子祭酒，出為湖廣行省參知政事，諸生抗疏留之，不可。道中授湖北廉訪使，入拜中書參知政事，升左丞，轉御史中丞。劾奏清道官不盡職，罷之。再任左丞、知經筵事，提調國子監，兼翰林學士承旨、知制誥兼修國史，加榮祿大夫，總裁后妃、功臣傳，會粹《六條政類》，帝賜玉帶，眷顧彌篤。又為樞密副使，仍知經筵事，復為中書左丞。御史大夫納麟，誣參政孔思立受賕事，或欲連中思誠，納麟曰：「呂左丞素有廉聲，難以及之。」遂止。

　　拜集賢學士，仍兼國子祭酒。吏部尚書契哲篤、左司都事武祺等，建言更鈔法，以楮幣一貫文省權銅錢一千文為母，銅錢為子，命廷臣集議。思誠曰：「中統、至元自有母子，上料為母，下料為子，譬之蒙古人以漢人子為後，皆人類也，尚終為漢人之子，豈有故紙為父而立銅為子者乎？」一座咸笑。思誠又曰：「錢鈔用法，見為一致，以虛換實也。今歷代錢、至正錢、中統鈔、至元鈔、交鈔分為五項，慮下民知之，藏其實而棄其虛，恐不利於國家也。」契哲篤曰：「至元鈔多偽，故更之爾。」思誠曰：「至元鈔非偽，人為偽爾。交鈔若出，亦為偽者矣。且至元鈔猶故戚也，家之童奴且識之；交鈔猶新戚也，雖不敢不親，人未識也，其偽反滋多爾。況祖宗之成憲，其可輕改哉！」契哲篤曰：「祖宗法弊，亦可改矣。」思誠曰：「汝輩更法，又欲上誣世皇，是汝與世皇爭高下也。且自世皇以來，諸帝皆諡曰孝，改其成憲，可謂孝乎？」契哲篤曰：「錢鈔兼行何如？」思誠曰：「錢鈔兼行，輕重不倫，何者為母，何者為子？汝不通古今，道聽而途說，何足行哉！」契哲篤忿曰：「我等策既不可行，公有何策？」思誠曰：「我有三字策曰：行不得！行不得！」丞相脫脫見思誠言直，頗狐疑未決。御史大夫也先帖木兒獨曰：「呂祭酒之言亦有是者，但不當在廟堂上大聲歷色爾。」已而監察御史承望風旨，劾思誠狂妄，奪其誥命並所賜玉帶，复左遷湖廣行省左丞，遣太醫院宣使秦初即其家迫遣之。初窘辱之，不遺餘力，思誠不為動。貽書參議龔伯遂曰：「去年許可用為河南左丞，今年呂思誠為湖廣左丞，世事至此，足下得無動心乎？」

抵武昌城下，語諸將曰：「賊據城與諸君相持經久，必不知吾為此來，出其不意，可以入城。」遂行。諸將不獲已，隨其後，竟不煩轉鬥而入。詢其故，賊倉卒無備。盡驚走。思誠乃大會軍民官吏告之曰：「賊去，示吾弱也，規將復來。」於是申號令，戒職事，修器械，葺城郭，明部伍，先謀自守，徐議出征。苗軍暴橫，侵辱省憲，思誠正色叱之曰：「若等能殺呂左丞乎？」自是無敢復至。曾未數日，召還，復為中書左丞。思誠去二日，城复陷。移光祿大夫、大司農。俄得疾，以至正十七年三月十七日卒，年六十有五。

思誠氣宇凝定，素以勁拔聞，不為勢利所屈。三為祭酒，一法許衡之舊，諸生從化，後多為名士。嘗病古注疏太繁，魏了翁刪之太簡，將約其中以成書，不果。有文集若干卷、《兩漢通紀》若干卷。諡忠肅。

　　○汪澤民

汪澤民，字叔志，徽之婺源州人，宋端明殿學士藻之七世孫也。少警悟，家貧力學，既長，遂通諸經。延祐初，以《春秋》中鄉貢，上禮部，下第，授寧國路儒學正。五年，遂登進士第，授承事郎、同知岳州路平江州事。以母年八十，上書願奪所授官一等或二等，得近地以便養，不允。南歸奉母之官。州民李氏，以貲雄，其弟死，妻誓不他適，兄利其財，嗾族人誣婦以姦事。獄成而澤民至，察知其枉，為直之。會朝廷徵江南包銀，府檄澤民分辨，民不擾而事​​集。尋遷南安路總管府推官。鎮守萬戶朵兒赤，持官府短長，郡吏王甲，毆傷屬縣長官，訴郡，同僚畏朵兒赤，托故不視事，澤民獨捕甲，系之獄。朵兒赤賂巡按御史，受甲家人訴，欲出之，澤民正色與辨，御史沮怍，夜竟去，乃卒罪王甲。潮州府判官錢珍，以姦淫事殺推官梁楫，事連廣東廉訪副使劉珍，坐系者二百餘人，省府官凡六委官鞫問，皆顧忌淹延弗能白，复檄澤民讞之，獄立具，人服其明。遷信州路總管府推官。丁母憂，服除，授平江路總管府推官。有僧淨廣，與他僧有憾，久絕往來，一日，邀廣飲，廣弟子急欲得師財，且苦其棰楚，潛往它僧所殺之。明日訴官，它僧不勝考掠，乃誣服，三經審錄，詞無異，結案等報。澤民取行凶刀視之，刀上有鐵工姓名，召工問之，乃其弟子刀也，一訊吐實，即械之而出他僧，人驚以為神。調濟寧路兗州知州，孔子後衍聖公襲封職三品，澤民建議，以謂宜升其品秩，以示褒崇宣聖之意，廷議從之。

至正三年，朝廷修遼、金、宋史，召澤民赴闕，除國子司業，與修史。書成，遷集賢直學士，階太中大夫。未兩月，即移書告老。大學士和尚曰：「集賢、翰林，實養老尊賢之地，先生何為遽去？願少留，以副上意。」澤民曰：「以布衣叨榮三品，志願足矣。」遂以嘉議大夫、禮部尚書致仕。既歸田裡，與門生故人相往返嬉遊，超然若忘世者。

十五年，蘄黃賊陷徽州，時澤民居宣州。已而賊來犯宣州，江東廉訪使道童雅重澤民，日就之詢守禦計，城得無虞。明年，長槍軍瑣南班等叛，來寇城，或勸澤民去，澤民曰：「我雖無官守，故受國厚恩，臨危愛死，非臣子節。」留不去，凡戰鬥籌畫，多澤民參決之，累敗賊兵。既而寇益眾，城陷，澤民為所執。使之降，大罵不屈，遂遇害，年七十。事聞，贈資善大夫、江浙行中書省左丞，追封譙國郡公，諡文節。

　　○幹文傳

　　幹文傳，字壽道，平江人。祖宗顯，宋承信郎。父雷龍，鄉貢進士。宗顯之先世以武弁入官，而力教其子以文易武，故雷龍兩舉進士，宋亡，不及仕。及生文傳，乃名今名以期之。文傳少嗜學，十歲能屬文，未冠，已有聲譽，用舉者為吳及金壇兩縣學教諭、饒州慈湖書院山長。仁守詔舉進士，文傳首登延祐二年乙科，授同知昌國州事，累遷長洲、烏程兩縣尹，升婺源知州，又知吳江州。

　　文傳長於治劇，所至俱有善政。自其始至昌國，即能柔之以恩信，於是海島之民，雖頑獷不易治，至有剽掠海中若化外然者，亦為之變俗。初，長官強愎自恣，文傳推誠以待之，久乃自屈服。鹽場官方倚轉運司勢，虐使州民，家業破盪，文傳語同列曰：「吾屬受天子命，以牧此民，可坐視而弗之救乎！」乃亟為陳理，上官莫能奪，民賴以免。長洲為文傳鄉邑，文傳徙榻公署，無事未嘗輒出，而親舊莫敢通私謁。會創行助役法，凡民田百畝，令以三畝入官，為受役者之助。文傳既專任其縣事，而行省又以無錫州及華亭、上海兩縣之事諉焉。文傳諭豪家大姓，以腴田來歸，而中人之家，自是不病於役。其在烏程，有富民張甲之妻王，無子，張納一妾於外，生子，未晬，王誘妾以兒來，尋逐妾，殺兒焚之。文傳聞而發其事，得死兒餘骨，王厚賄妾之父母，買鄰家兒為妾所生，兒初不死。文傳令妾抱兒乳之，兒啼不就乳，妾之父母吐實，乃呼鄰婦至，兒見之，躍入其懷，乳之即飲，王遂伏辜。丹徒縣民有二弟共殺其姊者，獄久不決，浙西廉訪司俾文傳鞫之，既得其情，其母乞貸二子命，為終養計，文傳謂二人所承有輕重，以首從論，則為首者當死，司官從之。婺源之俗，男女婚聘後，富則渝其約，有育其女至老死不嫁者；親喪，貧則不舉，有停其柩累數世不葬者。文傳下車，即召其耆老，使以禮訓告之，閱三月而婚喪俱畢。宋大儒硃熹，上世居婺源，故業為豪民所佔，子孫訴於有司，莫能直，文傳諭其民以理，不煩窮治而悉歸之。复募好義者，即其故宅基建祠，俾硃氏世守焉。有富民江丙，出遊京師，娶娼女張為婦，江既客死，張走數千里，返其柩以葬，前妻之子因苦之，既而殺之，瘞其屍山谷間。官司知之，利其賄不問，文傳乃發其事，而論如法。文傳蒞官，其所設施多此類，故其治行往往為諸州縣最。韓鏞時僉浙西廉訪司事，作《烏程謠》以紀其績，論者謂其有古循吏之風。

至正三年，召赴闕，承詔預修《宋史》，書成，賞賚優渥，仍有旨四品以下各進一官。擢文傳集賢待制。亡何，以嘉議大夫、禮部尚書致仕。卒，年七十八。

文傳氣貌充偉，識度凝遠，喜接引後進，考試江浙、江西鄉闈，所取士後多知名。為文務雅正，不事浮藻，其於政事為尤長云。

　　○韓鏞

　　韓鏞，字伯高，濟南人。延祐五年中進士第，授將仕郎、翰林國史院編修官，尋遷集賢都事。泰定四年，轉國子博士，俄拜監察御史。當時由進士入官者僅百之一，由吏致位顯要者常十之九。帝乃欲以中書參議傅巖起為吏部尚書，鏞上言：「吏部掌天下銓衡，岩起從吏入官，烏足盡知天下賢才。況尚書秩三品，岩起累官四品耳，於法亦不得升。」制可其奏。

天曆元年，除僉浙西廉訪司事，擊姦暴，黜貪墨，而特舉烏程縣尹幹文傳治行為諸縣最，所至郡縣，為之肅然。二年，轉江浙財賦副總管。至順元年，除國子司業，尋遷南行台治書侍御史。順帝初，歷僉宣徽及樞密院事。至正二年，除翰林侍講學士，既而拜侍御史，以剛介為時所忌，言事者誣劾其贓私，乃罷去。五年，台臣辨其誣，遂復起參議中書省事。

七年，朝廷慎選​​守令，參知政事魏中立言於帝：「當今必欲得賢守令，無加鏞者。」帝乃特署鏞姓名，授饒州路總管。饒之為俗尚鬼，有覺山廟者，自昔為妖以禍福人，為盜賊者事之尤至，將為盜，必卜之。鏞至，即撤其祠宇，沉土偶人於江。凡境內淫祠有不合祀典者，皆毀之。人初大駭，已而皆嘆服。鏞知民可教，俾俊秀入學宮，求宿儒學行俱尊者，列為《五經》師，旦望必幅巾深衣以謁先聖，月必考訂課試，以示勸勵。每治政之暇，必延見其師生，與之講討經義，由是人人自力於學，而饒之以科第進者，視他郡為多。鏞居官廨，自奉淡泊，僚屬亦皆化之。先是，朝使至外郡者，官府奉之甚侈，一不厭其所欲，即銜之，往往騰謗於朝，其出使於饒者，鏞延見郡舍中，供以糲飯，退皆無有後言。其後有旨以織幣脆薄，遣使笞行省臣及諸郡長吏。獨鏞無預。鏞治政，雖細事，其詳密多類此。

　　十年，拜中書參知政事。十一年，丞相脫脫在位，而龔伯璲輩方用事，朝廷悉議更張，鏞有言，不見聽。人或以鏞優於治郡，而執政非其所長，遂出為甘肅行省參知政事。及脫脫罷，用事者悉誅，而鏞又獨免禍。乃遷西行台中丞，歿於官。

　　○李稷

　　李稷，字孟豳，滕州人。稷幼穎敏，八歲能記誦經史。從其父官袁州，師夏鎮，又從官鉛山，師方回孫。鎮、回孫皆名進士，長於《春秋》，稷兼得其傳。泰定四年，中進士第，授淇州判官。淇當要衝，稷至，能理其劇。歲大饑，告於朝堂以賑之，民獲以蘇。遊民尚安兒，飲博亡賴，稷疑其為非，督弓兵擒之，果盜鄰村王甲家財，與其黨五人俱伏辜。調海陵縣丞，亦有能聲。入為翰林國史院編修官，擢御史臺照磨。

至正初，出為江南行台監察御史，遷都事，又入為監察御史。劾奏閹宦高龍卜恃賴恩私，侵撓朝政，擅作威福，交通時相，請謁公行，為國基禍，乞加竄逐，以正邦刑。章上，流高龍卜於征東。又言：「御史封事，須至御前開拆，以防壅蔽之患。言事官須優加擢用，以開諫諍之路。殿中侍御史、給事中、起居注，須任端人直士，書百司奏請，及帝所可否，月達省台，付史館，以備纂修之實。」承天護聖寺火，有旨更作，乃上言：「水旱相仍，公私俱乏，不宜妄興大役。」議遂寢。會朝廷方注意守令，因言：「下縣尹多從吏部銓注，或非其才，宜並歸省選。茶鹽鐵課，責備長吏，動受刑譴，何以臨民，宜分委佐貳。投下達魯花赤，蠹政害民，宜為佐貳。」帝悉可其奏。遷中書左司都事，又四遷為戶部尚書。十一年，廷議以中原租稅不實，將履畝起稅，稷詣都堂言曰：「方今妖寇竊發，民庶流亡，此政一行，是驅民為盜也。」相臣是之。尋參議中書省事，俄遷治書侍御史。

十二年，從丞相脫脫出師徵徐州，徐既平，謁告歸滕州，遷曾祖父以下十七喪，序昭穆以葬，敕賜碑樹焉。既而召為詹事丞，除侍御史，俄遷中書參知政事。皇太子受冊，攝大禮使，遂除樞密副使。帝躬祀郊廟，攝太常少卿，尋復為侍御史，又為中書參知政事，俄升資善大夫、御史中丞，尋特加榮祿大夫。至正十九年，丁母憂，兩起復，為陝西行省左丞、樞密副使，乞終制，不起。服闋，命為大都路總管，兼大興府尹，除副詹事。二十四年，出為陝西行台中丞，未行，改山東廉訪使。得疾，上章致仕，還京師。卒，年六十一。贈推忠贊理正憲功臣、集賢大學士、榮祿大夫、柱國，追封齊國公，諡文穆。

稷為人孝友恭儉，廉慎忠勤，處家嚴而有則，與人交，一以誠恪，尤篤於鄉黨朋友之誼。中丞任擇善、陳思謙既沒，皆撫其遺孤，人以是多之。出入台省者二十年，始卒無疵，為時名卿雲。

　　○蓋苗

　　蓋苗，字耘夫，大名元城人。幼聰敏好學，善記誦，及弱冠，遊學四方，藝業大進。延祐五年，登進士第，授濟寧路單州判官。州多系囚，苗請疏決之。知州以為囚數已上，部使者未報，不可決。苗曰：「設使者有問，請身任其責。」知州乃勉從之，使者果閱牘而去。歲饑，白郡府，未有以應。會他邑亦以告，郡府遣苗至戶部以請，戶部難之，苗伏中書堂下，出糠餅以示曰：「濟寧民率食此，況不得此食者尤多，豈可坐視不救乎！」因泣下，時宰大悟，凡被災者，咸獲賑焉。有官粟五百石陳腐，以藉諸民，期秋熟還官。及秋，郡責償甚急，部使者將責知州，苗曰：「官粟實苗所貰，今民飢不能償，苗請代還。」使者乃已其責。單州稅糧，歲輸館陶倉，距單五百餘里，載馱擔負，民甚苦之，春猶未足。是秋，館陶大熟，苗先期令民糴粟倉下，十月初，倉券已至，省民力什之五。

辟御史臺掾，除山東廉訪司經歷，歷禮部主事，擢江南行台監察御史。建言嚴武備以備不虞，簡兵卒以壯國勢，全功臣以隆大體，惜官爵以清銓選，考實行以抑奔競，明賞罰以杜姦欺，計利害以孚民情，去民賊以崇禮節。皆切於時務，公論韙之。天歷初，文宗詔以建康潛邸為佛寺，務窮壯麗，毀民居七十餘家，仍以御史大夫督其役。苗上封事曰：「臣聞使民以時，使臣以禮，自古未有不由斯道而致隆平者。陛下龍潛建業之時，居民困於供給，幸而獲睹今日之運，百姓跂足舉首，以望非常之恩。今奪農時以創佛寺，又廢民居，使之家破產盪，豈聖人禦天下之道乎？昔漢高帝興於豐、沛，為復兩縣，光武中興南陽，免稅三年，既不務此，而隆重佛氏，何以滿斯民之望哉！且佛以慈悲為心，方便為教，今尊佛氏而害生民，無乃違其方便之教乎？台臣職專糾察，表正百司，今乃委以修繕之役，豈其禮哉？」書奏，御史大夫果免督役。入為監察御史。文宗幸護國仁王寺，泛舟玉泉，苗進曰：「今頻年不登，邊隅不靖，政當恐懼修省，何暇逸遊，以臨不測之淵乎？」帝嘉納之，賜以對衣上尊，即日還宮。台臣擬苗僉淮東廉訪司事，以聞，帝曰：「仍留蓋御史，朕欲聞其讜言也。」以丁外艱去，免喪，除太禧宗禋院都事。中書檄苗行視河道，還言：「河口淤塞，今苟不治，後日必為中原大患。」都水難之，事遂寢。

至正初，用薦者知亳州，修學宮，完州廨。有豪強佔民田為己業，民五十餘人訴於苗，苗訊治之，豪民咸自引服。苗曰：「爾等罪甚重，然吾觀皆有改過意。」遂從輕議。至元四年，起為左司都事，在左司僅十八日，凡決數百事。丁內憂，宰相惜其去，重賻之。至正二年，起為戶部郎中，俄擢御史臺都事，御史大夫欲以故人居言路，苗曰：「非其才也。」大夫不悅而起，其晚，邀至私第以謝，人兩賢之。出為山東廉訪副使。益都、淄、萊地舊稱產金，朝廷建一府六所綜其事，民歲買金以輸官，至是六十年矣。民有忤其官長意，輒謂所居地有金礦，掘地及泉而後止。猾吏為奸利，莫敢誰何。苗建言罷之。三年，入為戶部侍郎。四年，由都水監遷刑部尚書。初，盜殺河南省憲官，延坐五百餘家，已有詔除首罪外，餘從原宥。至是，宰臣追复欲盡誅戮，苗堅持不可。御史趣具獄，苗曰：「肆赦复殺，在法所無，御史獨宜劾​​苗，其敢累朝廷之寬仁乎！」卒用苗議，罷之。出為山東廉訪使，民飢為盜，所在群聚，乃上救荒弭盜十二事，劾宣慰使骫骳不法者。有司援例欲徵苗所得職田，苗曰：「年荒民困，吾無以救，尚忍徵斂以肥己耶！」輒命已之。同僚皆無敢取。召參議中書省事。

五年，出為陝西行台侍御史，遷陝西行省參知政事。六年，復入為治書侍御史，升侍御史，尋拜中書參知政事、同知經筵事。大臣以兩京馳道狹隘，奏毀民田廬廣之，已遣使督有司治之矣，苗執曰：「馳道創自至元初，何今日獨為隘乎！」力辯，乃罷。又欲宿衛士悉出為郡長官，俾以養貧，苗議曰：「郡長所以牧民，豈養貧之地哉？果有不能自存，賜之錢可也。若任郡寄，必擇賢才而後可。」議遂寢。又欲以鈔萬貫與角牴者，苗曰：「諸處告飢，不蒙賑恤，力戲何功，獲此重賞乎？」又，僉四川廉訪司事家人違例收職田，奉使宣撫，直坐其主，宰臣命奉使即行遣，苗請付法司詳議，勿使憲司以為口實。於是時相顧謂僚佐曰：「所以引蓋君至樞機者，欲其相助也，乃每事相抗，何耶？今後有公務，毋白參政。」苗歎曰：「猥以非才，待罪執政，中書之事，皆當與聞，今宰相言若此，不退何俟？」將引去，而適有旨拜江南行台御史中丞。然宰臣怒苗終不解，比至，即除甘肅行省左丞，時苗已致仕歸田裡矣。時宰復奏旨趣赴任，苗舁疾就道。至鎮，即上言：「西土諸王，為國籓屏，賜賚雖有常制，而有司牽於文法，遂使恩澤不以時及，有匱乏之憂，大非隆親厚本之意。」又言：「甘肅每歲中糧，姦弊百端，請以糧鈔兼給，則軍民咸利矣。」朝廷從之。遷陝西行御史臺中丞。到官數日，即上疏乞骸骨，還鄉里。明年卒，年五十八。贈攄誠贊治功臣、中書左丞、上護軍，追封魏國公，諡文獻。

苗學術淳正，性孝友，喜施與，置義田以贍宗族。平居恂恂謙謹，及至​​遇事，張目敢言，雖經挫折，無少回撓，有古遺直之風焉。


Chinese text: This work was published before January 1, 1923, and is in the
public domain worldwide because the author died at least 100 years ago.
