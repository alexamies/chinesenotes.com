順帝二

二年春正月壬戌，太陰犯右執法。甲子，太陰犯角宿。乙丑，宿松縣地震，山裂。丁卯，太陰犯房宿。是月，置都水庸田使司於平江。

二月戊寅朔，祭社稷。辛巳，太陰犯昴宿。甲申，太白經天。戊子，詔以世祖所賜王積翁田八十頃還其子都中。初，積翁賫詔諭日本，死於王事，嘗受賜，後收入官，故復賜之。己丑，立穆陵關巡檢司。壬辰，日赤如赭，乙未、丙申，復如之。丁酉，追尊帝生母邁來迪為貞裕徽聖皇后。庚子，分衡州路衡陽縣，立新城縣。進封宣靖王買奴為益王。甲辰，宗王也可劄魯忽赤添孫薨，賜鈔一百錠以葬。乙巳，詔賞勞廣海征徭將卒，有官者升散階，歿於王事者優加褒贈，金山甘肅兵士在逃者，聽復業，免其罪。

三月戊申，以阿裏海牙家藏書畫賜伯顏。甲寅，以按灰為大宗正府也可劄魯忽赤，總掌天下奸盜詐偽。丁巳，以累朝御服朱衣、七寶項牌賜伯顏。庚申，日赤如赭，壬戌，復如之。賜征東元帥府軍士冬衣及甲。諸軍討廣西徭，久無功，敕行省、行臺、廉訪司官共督之。順州民饑，以鈔四千錠賑之。夜，太陰犯心宿。癸亥，日赤如赭。甲子，太陰犯箕宿。乙丑，太陰犯南斗。賜宗王火兒灰母答裏鈔一千錠。以撒敦上都居第賜太保定住，仍敕有司籍撒敦家財。甲戌，復四川鹽井之禁。以按答木兒家人田宅賜太保定住。以汪家奴為宣政院使，加金紫光祿大夫。造武宗、英宗、明宗三朝皇后玉冊、玉寶。是月，陜西暴風，旱，無麥。

夏四月丁丑朔，日赤如赭。禁民間私造格例。戊寅，封駙馬孛羅帖木兒為毓德王。丙戌，太陰犯角宿。丁亥，禁服麒麟、鸞鳳、白兔、靈芝、雙角五爪龍、八龍、九龍、萬壽、福壽字、赭黃等服。庚寅，以知樞密院事帖木兒不華為中書平章政事，撒迪為御史大夫。甲午，遣使以香、幣賜武當、龍虎二山。詔以太平路為郯王徹徹禿食邑；以集慶、廬州、饒州禿禿哈民戶賜伯顏，仍於句容縣設長官所領之。戊戌，車駕時巡上都。拜中書左丞耿煥為侍御史，王懋德為中書左丞。賜宗室灰裏王金一錠、鈔一千錠，毓德王孛羅帖木兒鈔三千錠，公主八八鈔二千錠。

五月丙午朔，黃河復於故道。庚戌，太陰犯靈臺。乙卯，南陽、鄧州大霖雨，自是日至於六月甲申，湍河、白河大溢，水為災。丙辰，太白晝見，丁巳，亦如之。壬申，秦州山崩。是月，婺州不雨，至於六月。

六月丁丑，禁諸王、駙馬從衛服只孫衣，系絳環。贈宗王忽都答兒為雲安王，謚忠武；羅羅歹為保寧王，謚昭勇。庚辰，命中書平章政事阿吉剌知經筵事。戊子，以鐵木兒補化為江浙行省左丞相。太白犯井宿。辛卯，以汴梁、大名諸路脫別臺地土賜伯顏。禮部侍郎忽裏臺請復科舉取士之制，不聽。庚子，涇水溢。辛丑，以鈔五千錠賜吳王搠失江。

秋七月丙午，詔以公主奴倫引者思之地五千頃賜伯顏。以衛輝路賜衛王寬徹哥為食邑。己酉，太白犯鬼宿。庚戌，以定住、鎖南參議中書省事。壬子，發阿魯哈、不蘭奚駱駝一百一十上供太皇太后乘輿之用。乙卯，太白犯熒惑。庚申，禁隔越中書口傳敕旨，冒支錢糧。甲子，命有司以所籍撒敦寶器分賜伯顏及太保定住。乙丑，中書平章政事孛羅徙宅，賜金二錠、銀十錠。庚午，敕賜上都孔子廟碑，載累朝尊崇之意。省諸王、公主、駙馬從衛糧賜之數。癸酉，命宗王不蘭奚，駙馬月魯不花、帖古思、教化鎮薛連可、怯魯連之地，各賜鈔六百錠及銀牌遣之。是月，黃州蝗，督民捕之，人日五斗。以鈔二千錠賑新收阿速軍扈從車駕者，每戶鈔二錠，死者人一錠。

八月甲戌朔，日有食之。高郵大雨雹。詔：「雲南、廣海、八番及甘肅、四川邊遠官死而不能歸葬者，有司給糧食舟車護送還鄉。去鄉遠者，加鈔二十錠；無親屬者，官為瘞之。」命威順王寬徹不花還鎮湖廣。先是，伯顏矯制召之至京，至是帝遣歸藩。戊寅，祭社稷。大都至通州霖雨，大水，敕軍人修道。己卯，太陰犯心宿。辛巳，太陰犯箕宿。辛卯，以徽政院、中政院財賦府田租六萬三千三百石補本年海運未敷之數，令有司歸其直。壬辰，立屯衛於馬劄罕之地。庚子，詔：「強盜皆死，盜牛馬者劓，盜驢騾者黥額，再犯劓，盜羊豕者墨項，再犯黥，三犯劓；劓後再犯者死。盜諸物者，照其數估價。省、院、臺、五府官三年一次審決。著為令。」辛丑，減馬湖路泥溪、平夷、蠻夷、夷都、沐川、雷坡六長官司，並為三。九月庚戌，熒惑犯太微垣。癸亥，弛鞏昌總帥府漢人軍器之禁。戊辰，車駕還自上都。海運糧至京，遣官致祭天妃。是月，臺州路饑，發義倉、募富人出粟賑之。沅州路盧陽縣饑，賑糶米六千石。

冬十月丙子，熒惑犯左執法。己卯，享於太廟。丙申，命參知政事納麟監繪明宗皇帝御容。丁酉，太陰犯昴宿。己亥，詔：「每日，右丞相伯顏，太保定住，中書平章政事孛羅、阿吉剌聚議於內廷。平章政事塔失海牙，右丞鞏卜班，參知政事納麟、許有壬等聚議於中書。」太陰犯進賢。是月，撫州、袁州、瑞州諸路饑，發米六萬石賑糶之。

十一月己酉，太陰犯壘壁陣。壬子，以那海為湖廣行省平章政事，討廣西叛徭。武宗、英宗、明宗三朝皇后升祔入廟，命官致祭。丁巳，遣河南行省平章政事月珞普華於西番為僧。己未，太陰犯壘壁陣。辛酉，賜宣讓王帖木兒不花市宅錢四千錠，詔帖木兒不花王府官屬，朝賀班次列於有司之右。壬戌，命同知樞密院事者燕不花兼宮相都總管府達魯花赤，領隆鎮衛、左阿速衛諸軍。癸亥，安置宗王不蘭奚於梧州。丁卯，太陰犯房宿。辛未，禁彈弓、弩箭、袖箭。壬申，國公買住卒，賜鈔三百錠。印造至元三年鈔本一百五十萬錠。是月，松江府上海縣饑，發義倉糧及募富人出粟賑之。安豐路饑，賑糶麥四萬二千四百石。

十二月甲戌，日赤如赭。丙子，命興元府鳳州留壩鎮及晉寧路遼山縣十八盤各立巡檢司。宗王也孫帖木兒進西馬三匹。賜文濟王蠻子金印、驛券及從衛者衣並糧五千石。詔省、院、臺、翰林、集賢、奎章閣、太常禮儀院、禮部官定議寧宗皇帝尊謚、廟號。是月，江州諸縣饑，總管王大中貸富人粟以賑貧民，而免富人雜徭以為息，約年豐還之，民不病饑。慶元慈溪縣饑，遣官賑之。是歲，詔整治驛傳。以甘肅行省白城子屯田之地賜宗王喃忽裏。以燕鐵木兒居第賜灌頂國師曩哥星吉，號大覺海寺，塑千佛於其內。江浙旱，自春至於八月不雨，民大饑。

三年春正月癸卯，廣州增城縣民朱光卿反，其黨石昆山、鐘大明率眾從之，偽稱大金國，改元赤符。命指揮狗劄裏、江西行省左丞沙的討之。戊申，大都南北兩城設賑糶米鋪二十處。辛亥，升祔懿璘只班皇帝於廟，謚沖聖嗣孝皇帝，廟號寧宗。豫王阿剌忒納失裏買池州銅陵產銀地一所，請用私財煆煉，輸納官課，從之。癸丑，立宣鎮侍衛屯田萬戶府於寧夏。丙辰，月食。丁巳，日有交暈，左右珥上有白虹貫之。戊午，帝獵於柳林，凡三十五日。監察御史醜的、宋紹明進諫，帝嘉納之，賜金、幣。醜的等固辭，帝曰：「昔魏征進諫，唐太宗未嘗不賞，汝其受之。」是月，臨江路新淦州、新喻州，瑞州民饑，賑糶米二萬石。封晉郭璞為靈應侯。

二月壬申朔，日有食之。棒胡反於汝寧信陽州。棒胡本陳州人，名閏兒，以燒香惑眾，妄造妖言作亂，破歸德府鹿邑，焚陳州，屯營於杏岡，命河南行省左丞慶童領兵討之。紹興路大水。丙子，立船戶提舉司十處，提領二十處。定船戶科差，船一千料之上者，歲納鈔六錠，以下遞減。壬午，以上太皇太后玉冊、玉寶，恭謝太廟。甲申，定服色、器皿、輿馬之制。己丑，汝寧獻所獲棒胡彌勒佛、小旗、偽宣敕並紫金印、量天尺。辛卯，發鈔四十萬錠，賑江浙等處饑民四十萬戶，開所在山場、河泊之禁，聽民樵采。廣西徭賊復反，命湖廣行省平章那海、江西行省平章禿兒迷失海牙總兵捕之。丙申，太保定住薨，給賜殯葬諸物。庚子，中書參知政事納麟等請立采珠提舉司。先是，嘗立提舉司，泰定間以其煩擾罷去，至是納麟請復立之，且以采珠戶四萬賜伯顏。是月，發義倉米賑蘄州及紹興饑民。

三月辛亥，太陰犯靈臺。發鈔一萬錠，賑大都寶坻饑民。戊午，以玉寶、玉冊立弘吉剌氏伯顏忽都為皇后，因雨輟賀。詔以完者帖木兒蘇州之田二百頃賜郯王徹徹禿。己未，大都饑，命於南北兩城賑糶糙米。癸亥，加封晉周處為英義武惠正應王。己丑，命宗王燕帖木兒為大宗正府劄魯忽赤。是月，天雨線。發義倉糧賑溧陽州饑民六萬九千二百人。

夏四月壬申，遣使降香於龍虎、三茅、閣皂諸山。癸酉，禁漢人、南人、高麗人不得執持軍器，凡有馬者拘入官。甲戌，有星孛於王良，至七月壬寅沒於貫索。皇后以受玉冊、玉寶，恭謝太廟。命伯顏領宣鎮侍衛軍，賜鈔三千錠，建宣鎮侍衛府。以太皇太后受冊、寶詔天下。己卯，車駕時巡上都。壬午，高麗王阿剌忒納失裏朝賀還國，賜金一錠、鈔二千錠，從官賜與有差。辛卯，合州大足縣民韓法師反，自稱南朝趙王。太陰犯壘壁陣。丁酉，謚唐杜甫為文貞。己亥，惠州歸善縣民聶秀卿、譚景山等造軍器，拜戴甲為定光佛，與朱光卿相結為亂，命江西行省左丞沙的捕之。庚子，太白晝見。是月，詔：「省、院、臺、部、宣慰司、廉訪司及部府幕官之長，並用蒙古、色目人。禁漢人、南人不得習學蒙古、色目文字。」以米八千石、鈔二千八百錠賑哈剌奴兒饑民。龍興路南昌、新建縣饑，太皇太后發徽政院糧三萬六千七百七十石賑糶之。

五月辛丑，民間訛言朝廷拘刷童男、童女，一時嫁娶殆盡。壬寅，太白犯鬼宿。癸卯，給平伐、都雲定雲二處安撫司達魯花赤暗都剌等虎符。乙巳，以興州、松州民饑，禁上都、興和造酒。太陰犯軒轅。戊申，詔：「汝寧棒胡，廣東朱光卿、聶秀卿等，皆系漢人。漢人有官於省、臺、院及翰林、集賢者，可講求誅捕之法以聞。」太白晝見。壬子，太陰犯心宿。甲寅，詔哈八兒禿及禿堅帖木兒為太尉，各設僚屬幕官。西番賊起，殺鎮西王子黨兀班，立行宣政院，以也先帖木兒為院使，往討之。戊午，太白晝見。己未，太陰犯壘壁陣。辛酉，太白晝見。壬戌，命四川行省參知政事舉理等捕反賊韓法師。丁卯，彗星見於東北，大如天船星，色白，約長尺餘，彗指西南，至八月庚午始滅。六月庚午，太白經天，辛未、甲戌，復如之。乙亥，太白犯靈臺。戊寅，贈丞相安童推忠佐運開國元勛、東平忠憲王，於所封城內建立祠廟，官為致祭。己卯，太白經天。夜，太白犯太微垣。辛巳，大霖雨，自是日至癸巳不止。京師、河南、北水溢，御河、黃河、沁河、渾河水溢，沒人畜、廬舍甚眾。壬午，太白晝見，太陰犯斗宿。癸未，設醮長春宮。丁亥，太白犯太微垣。戊子，加封文始尹真人為無上太初博文文始真君，徐甲為垂玄感聖慈化應禦真君，庚桑子洞靈感化超蹈混然真君，文子通玄光暢升元敏誘真君，列子沖虛至德遁世遊樂真君，莊子南華至極雄文弘道真君。己丑，太白晝見，庚寅，復如之，至七月辛酉方息。壬辰，彰德大水，深一丈。立高密縣濰川鄉景芝社巡檢司。

秋七月己亥，漳河泛溢至廣平城下。賜鞏卜班西平王印。癸卯，車駕出獵。太白經天。乙巳，復如之。丙午，車駕幸失剌斡耳朵。太白復經天。丁未，車駕幸龍岡，灑馬乳以祭。戊申，召朵兒只國王入朝。庚戌，太白晝見。河南武陟縣禾將熟，有蝗自東來，縣尹張寬仰天祝曰：「寧殺縣尹，毋傷百姓。」俄有魚鷹群飛啄食之。壬子，車駕幸乾元寺。甲寅，太白經天。乙卯，懷慶水。庚申，詔：「除人命重事之外，凡盜賊諸罪，不須候五府官審錄，有司依例決之。」辛酉，太白晝見。壬戌，賜宗王桑哥八剌七寶系腰。太白經天。癸亥、甲子，復如之。是月，狗劄裏、沙的擒朱光卿，尋追擒石昆山、鐘大明。

八月戊辰，祭社稷。遣使賑濟南饑民九萬戶。庚午，彗星不見，自五月丁卯始見，至是凡六十三日，自昴至房，凡歷一十五宿而滅。甲戌，太陰犯心宿。辛巳，京畿盜起。壬午，京師地大震，太廟梁柱裂，各室墻壁皆壞，壓損儀物，文宗神主及御床盡碎；西湖寺神御殿壁仆，壓損祭器。自是累震，至丁亥方止，所損人民甚眾。癸未，日有交暈，左右珥白虹貫之。河南地震。弛高麗執持軍器之禁，仍令乘馬。戊子，漢人鎮遏生番處，亦開軍器之禁。修理文宗神主並廟中諸物。是月，車駕至自上都。九月己亥，熒惑犯斗宿。甲辰，太陰犯斗宿。丁未，太陰犯壘壁陣。己酉，立皮貨所於寧夏，設提領使、副主之。立四川、湖廣江西、江浙行樞密院。文宗新主、玉冊及一切神御之物皆成，詔依典禮祭告。太陰犯壘壁陣。辛亥，太陰犯軒轅。丙寅，大都南北兩城添設賑糶米鋪五所。

冬十月庚午，太白晝見。癸酉，日赤如赭。乙亥，命江浙行省丞相搠思監提調海運。丙子，太陰犯壘壁陣。壬午，太陰犯昴宿。丁亥，太白晝見，太陰犯鬼宿。庚寅，太白晝見，辛卯，亦如之，丙申，復如之。

十一月丁酉，太白經天。戊戌，太白犯亢宿。己亥，太白經天。壬寅，太陰犯熒惑。癸卯，太陰犯壘壁陣。丙午，立屯田於雄州。丁未，填星犯鍵閉。辛亥，太陰犯五車。甲寅，太陰犯鬼宿。丙辰，太陰犯軒轅。丁巳，太白經天，太陰犯太微垣。詔脫脫木兒襲脫火赤荊王位，仍命其妃忽剌灰同治兀魯思事。戊午，太白經天。癸亥，發鈔萬五千錠，賑宣德等處地震死傷者。太白經天。甲子、乙丑，復如之。

十二月己巳，享於太廟。歲星退犯天樽，填星犯罰星。甲戌，熒惑犯壘壁陣，太白犯東咸。乙亥，吏部仍設考功郎中、員外郎、主事各一員。庚辰，命阿魯圖襲廣平王爵。壬午，集賢大學士羊歸等言：「太上皇、唐妃影堂在真定玉華宮，每年宜於正月二十日致祭。」從之。丙戌，命阿速衛探馬赤軍屯田。是月，以馬劄兒臺為太保，分樞密院鎮北邊。是歲，詔賜孝子靳昺碑。伯顏請殺張、王、劉、李、趙五姓漢人，帝不從。征西域僧伽剌麻至京師，號灌頂國師，賜玉印。

四年春正月丙申，以地震，赦天下。詔：「內外廉能官，父母年七十無侍丁者，附近銓註，以便侍養。」以宣政院使不蘭奚年七十致仕，授大司徒，給全俸終身。癸卯，太白犯建星，甲辰，復如之。丙午，太陰犯五車。辛亥，太陰犯軒轅。己未，填星犯東咸。江浙海運糧數不足，撥江西、河南五十萬石補之。庚申，太陰入南斗，太白犯牛宿。辛酉，分命宗王乃馬歹為知行樞密院事。癸亥，印造鈔本百二十萬錠。是月，詔修曲阜孔子廟。

二月丁卯，罷河南、江浙、湖廣江西、四川等處行樞密院。戊辰，祭社稷。庚午，車駕獵於柳林。戊寅，太陰犯軒轅。己卯，太陰犯靈臺。乙酉，奉聖州地震。是月，賑京師、河南、北被水災者。龍興路南昌州饑，以江西海運糧賑糶之。

三月戊申，填星退犯東咸。辛酉，命中書平章政事阿吉剌監修《至正條格》。告祭南郊。以國王朵兒只為遼陽行省左丞相，宗王玉裏不花為知樞密院事，賜鈔一千錠、金一錠、銀十錠。

夏四月辛未，京師天雨紅沙，晝晦。以探馬赤、只兒瓦歹為中書平章政事。癸酉，以脫脫為御史大夫。乙亥，命阿吉剌為奎章大學士兼知經筵事。己卯，車駕時巡上都。河南執棒胡至京師，誅之。癸巳，車駕薄暮至八里塘，雨雹，大如拳，其狀有小兒、環玦、獅、象、龜、卵之形。

五月乙未，立五臺山等處巡檢司。庚戌，升兩淮屯田打捕總管府為正三品。甲寅，贈湖廣行省平章政事燕赤推誠翊戴安邊制勝功臣、太傅、開府儀同三司、上柱國，追封永平王，謚忠襄。辛酉，詔：「土番宣慰司軍士，許令乘馬，執兵器。」湖廣行省元領新化洞、古州、潭溪、龍裏、洪州諸洞三百餘處，洞民六萬餘戶，分隸靖州，立敘南、橫江巡檢司。是月，命佛家閭為考功郎中，喬林為考功員外郎，魏宗道為考功主事，考較天下郡縣官屬功過。命阿剌吉復為中書平章政事。彰德獻瑞麥，一莖三穗。臨沂、費縣水，發米三萬石賑糶之。六月庚午，廣東廉訪司僉事恩莫綽言：「處決重囚，宜命五府官斟酌地裏遠近，預選官分行各道，比到秋分時畢事。」從之。辛巳，袁州民周子旺反，僭稱周王，偽改年號，尋擒獲，伏誅。填星退犯鍵閉。壬午，立重慶路墊江縣。己丑，邵武路大雨，水入城郭，平地一丈。是月，信州路靈山裂。漳州路南勝縣民李誌甫反，圍漳城，守將搠思監與戰，失利。詔江浙行省平章別不花，總浙閩、江西、廣東軍討之。

秋七月壬寅，詔以伯顏有功，立生祠於涿州、汴梁。己酉，奉聖州地大震，損壞人民廬舍。丙辰，鞏昌府山崩，壓死人民。戊午，為伯顏立打捕鷹房諸色人戶總管府。

八月癸亥朔，日有食之。戊辰，祭社稷。己巳，申取高麗女子及閹人之禁。贈伯顏察兒守誠佐治安惠世美功臣、太師、開府儀同三司、上柱國，追封奉元王，謚忠宣。辛未，宣德府地大震。癸酉，山東鹽運司於濟南歷城立濱洛鹽倉東西二場。丙子，京師地震，日二三次，至乙酉乃止。丁酉，白虹貫天。癸未，改宣德府為順寧府，奉聖州為保安州。贈太保曲出推忠翊運保寧一德功臣、太師、開府儀同三司、上柱國，追封廣陽王，謚忠惠。贈平章伯帖木兒宣忠濟美協誠正德功臣、太傅、開府儀同三司、上柱國，追封文安王，謚忠憲。甲申，雲南老告土官八那遣侄那賽賫象馬來朝，為立老告軍民總管府。是月，車駕還自上都。

閏八月戊戌，日赤如赭，己亥，復如之。填星犯罰星，太陰犯斗宿。壬寅，日赤如赭。庚戌，太陰犯斗宿。乙卯，太陰犯鬼宿。

九月丙寅，太陰犯斗宿。戊辰，太白犯東咸。癸酉，奔星如杯大，色白，起自右旗之下，西南行，沒於近濁。甲申，太陰犯軒轅。乙酉，太陰犯靈臺。庚寅，日赤如赭，太白犯斗宿。

冬十月辛卯，享於太廟。辛亥，太陰犯酒旗。

十一月丙寅，改英宗殿名昭融。丁卯，立紹熙府軍民宣撫都總使司，命御史大夫脫脫兼都總使，治書侍御史吉當普為副都總使，世襲其職。本府元領六州、二十縣、一百五十二鎮，國初，以其地荒而廢之；至是居民二十餘萬，故立府治之。乙巳，命平章政事孛羅領太常禮儀院使。熒惑犯氐宿。丁丑，太陰犯鬼宿。戊寅，太白犯壘壁陣。壬午，四川散毛洞蠻反，遣使賑被寇人民。

十二月甲午，大都南城等處設米鋪二十，每鋪日糶米五十石，以濟貧民，俟秋成乃罷。戊戌，立邦牙等處宣慰司都元帥府並總管府。先是，世祖既定緬地，以其處雲南極邊，就立其酋長為帥，令三年一入貢，至是來貢，故立官府。庚子，熒惑犯房宿。壬寅，以宣徽使別兒怯不花為御史大夫。癸卯，太白經天，己酉，復如之。庚戌，加荊王脫脫木兒元德上輔廣中宣義正節振武佐運功臣之號。太白經天。辛亥，復如之。壬子，熒惑犯東咸。乙卯，太白犯外屏，太陰犯斗宿。丙辰，太白經天。


Chinese text: This work was published before January 1, 1923, and is in the
public domain worldwide because the author died at least 100 years ago.
