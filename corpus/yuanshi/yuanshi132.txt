杭忽思

杭忽思，阿速氏，主阿速國。太宗兵至其境，杭忽思率衆來降，賜名拔都兒，錫以金符，命領其土民。尋奉旨選阿速軍千人，及其長子阿塔赤扈駕親征。既還，阿塔赤入直宿衛。杭忽思還國，道遇敵人，戰歿，敕其妻外麻思領兵守其國。外麻思躬擐甲冑，平叛亂，後以次子按法普代之。

阿塔赤從憲宗征西川軍于釣魚山，與宋兵戰有功，帝親飲以酒，賞以白金。阿里不哥叛，從也里可征之，至寧夏，與阿藍荅兒、渾都海戰，率先赴敵，矢中其腹，不懼，世祖聞而嘉之，賞以白金，召入宿衛。中統二年，扈駕親征阿里不哥，追至失木里禿之地，以功復賞白金。三年，從征李璮，平之。至元五年，奉旨同不荅台領兵南征，攻破金剛臺。六年，從攻安慶府，戰有功。七年，從下五河口。十一年，從下沿江諸郡，戍鎮巢，民不堪命，宋降將洪福以計乘醉而殺之。世祖憫其死，賜其家白金五百兩、鈔三千五百貫，併鎮巢降民一千五百三十九戶，且命其子伯荅兒襲千戶，佩金符。

時失烈吉叛，詔伯荅兒領阿速軍一千往征之，與甕吉剌只兒瓦台軍戰于押里，復與藥木忽兒軍戰于禿剌及斡魯歡之地。十五年春，至伯牙之地，與赤憐軍合戰。五月，駐兵呵剌牙，與外剌台、寬赤哥思等軍合戰。其大將塔思不花樹木為柵，積石為城，以拒大軍。伯荅兒督勇士先登，拔之，伯荅兒矢中右股，別吉里迷失以其功聞，賞白金。二十年，授虎符、定遠大將軍、後衛親軍都指揮使，兼領阿速軍，充阿速拔都達魯花赤。

二十二年，征別失八里，軍于亦里渾察罕兒之地，與禿呵、不早麻軍戰，有功。二十六年，征杭海，敵勢甚盛，大軍乏食，其母乃咬真輸己帑及畜牧等給軍食，世祖聞而嘉之，賜予甚厚。大德四年，伯荅兒卒。

長子斡羅思，由宿衛仕至隆鎮衛都指揮使；次子福定，襲職，官懷遠大將軍，尋改右阿速衛達魯花赤，兼管後衛軍。至大四年，兄都丹充右阿速衛都指揮使；福定復職後衛，陞樞密同僉，命領軍一千守遷民鎮，尋授定遠大將軍、僉樞密院事、後衛親軍都指揮使，提調右衛阿速達魯花赤。二年，進資善大夫、同知樞密院事。後至元間，進知樞密院事。

步魯合荅

步魯合荅，蒙古弘吉剌氏。祖按主奴，太宗時率蒙古軍千人從諸王察合台征河西，至山丹。攻下定、會、階、文諸州，以功為元帥，佩金符，駐軍漢陽禮店，戍守西和、階、文南界，及西蕃邊境。換金虎符，真除元帥。父車里，襲職。從都元帥紐璘攻成都，宋將劉整以重兵守雲頂山，車里擊敗之，進圍其城，整遣裨校出戰，敗走，追至簡州斬之，殺三百餘人，遂拔其城。攻重慶，車里將兵千人為先鋒，渡馬湖江，敗宋兵于馬老山，俘獲百餘人。戊午，諸軍還屯灰山，宋兵夜來劫營，車里擊敗之，斬首三百級。世祖即位，賜金符，為奧魯元帥，又改征行元帥。

至元二年，車里以老疾，不任事，諸王阿只吉命步魯合荅代領其軍。至元八年，制授管軍千戶，佩金符。宋將昝萬壽攻成都，僉省嚴忠範遣步魯合荅將兵七百人禦之于沙坎，流矢中右頰，拔矢，戰愈力，大敗其軍。十一年，行院汪田哥以兵圍嘉定，步魯合荅即率其衆攻九頂山，破之，嘉定降。進攻重慶，宋軍突圍出走銅鑼峽，行院忽敦遣步魯合荅追之，至廣羊埧，斬首二百級。瀘州叛，還軍討之，步魯合荅以所部兵攻寶子寨，歲餘不下，乃造雲梯先登，急擊，遂破之，殺虜殆盡。十六年，取重慶，以功遷武略將軍、征行元帥。

二十一年，命統蒙古探馬赤軍千人從征金齒蠻，平之。都元帥蒙古歹征羅必甸，步魯合荅率游兵先行，江水暴溢，率衆泅水而渡，去城三百步而營。居七日，諸軍會城下，乃進攻之，步魯合荅先登，拔其城，遂屠之。又從征八百媳婦國，至車厘，車厘者，其酋長所居也。諸王闊闊命步魯合荅將游騎三百往招之降，不聽，進兵攻之，都鎮撫侯正死焉。步魯合荅毀其北門木，遂入其寨，其地悉平。賜金虎符，授懷遠大將軍、雲南萬戶府達魯花赤，卒。子忙古不花，襲管軍千戶。

初，按主奴三子：長車里，次黑子，次帖木兒。黑子別賜金符，為奧魯元帥，兼文州吐蕃達魯花赤，卒。其子那懷幼，以帖木兒攝其官。那懷長，解職授之，遂改授帖木兒隨路拔都萬戶，後移鎮重慶，卒。

玉哇失

玉哇失，阿速人。父也烈拔都兒，從其國主來歸，太宗命充宿衛。歲戊午，從憲宗征蜀，為游兵，前行至重慶，戰數有功。嘗出獵遇虎於隘，下馬搏虎，虎張吻欲噬之，以手探虎口，抉其舌，拔所佩刀刺而殺之。帝壯其勇，賞黃金五十兩，別立阿速一軍，使領其衆。從世祖征阿里不哥，又從親王哈必失征李璮，俱有功，賜金符，授本軍千戶。從下襄陽，又從下沿江諸城，宋洪安撫既降復叛，誘其入城宴，乘醉殺之。長子也速歹兒代領其軍，從攻揚州，中流矢卒。

玉哇失襲父職，為阿速軍千戶。從丞相伯顏平宋，賜巢縣二千五十二戶。只兒瓦歹叛，率所部兵擊之，至懷魯哈都，擒其將失剌察兒，斬于軍，其衆悉平。諸王和林及失剌等叛，從皇子北安王討之，至斡耳罕河，無舟，躍馬涉流而渡，俘獲甚衆。時北安王方戰失利，陷敵陣中，玉哇失從諸王藥木忽兒追至金山，王乃得脫歸。賞白金五十兩、鈔二千五百貫，改賜金虎符，進定遠大將軍、前衛親軍都指揮使。

諸王乃顏叛，世祖親征，玉哇失為前鋒。乃顏遣哈丹領兵萬人來拒，擊敗之。追至不里古都伯塔哈之地，乃顏兵號十萬，玉哇失陷陣力戰，又敗之，追至失列門林，遂擒乃顏。帝嘉其功，賜金帶、只孫、錢幣甚厚。乃顏餘黨塔不歹、金家奴聚兵滅捏該，從大軍討平之。既而哈丹復叛於曲連江，追擊其軍，渡河而遁。又與海都將八憐、帖里哥歹、必里察等戰於亦必兒失必兒之地，戰屢捷。

成宗時在潛邸，帝以海都連年犯邊，命出鎮金山，玉哇失率所部在行。從皇子闊闊出、丞相朶兒朶懷擊海都軍，突陣而入，大破之。復從諸王藥木忽兒、丞相朶兒朶懷擊海都將八憐，八憐敗。海都復以禿苦馬領精兵三萬人直趨撒剌思河，欲據險以襲我師。玉哇失率善射者三百人守其隘，注矢以射，竟全軍而歸。帝嘉之，賜鈔萬五千緡、金織段三十匹。海都、朶哇以兵來襲，擊走之。

武宗鎮北邊，海都復入寇，至兀兒禿，玉哇失敗之，獲其駝馬器仗以獻。時扎魯花赤孛羅帖木兒所將兵為海都困於小谷，帝命玉哇失援出之。帝喜，謂諸將曰：「今日大丈夫之事，舍玉哇失其誰能之，縱以黃金包其身，猶未足以厭朕志。」武宗南還，命玉哇失後從，敵懼莫敢近，因留之戍邊。賜以金察剌二，玉束帶、渾金段各一，仍賜秫米七十石，使為酒以犒其軍。後海都子察八兒等遣人詣闕請和，朝廷許之，遂撤邊備，玉哇失乃還。帝錄其功，賜鈔五萬貫，進鎮國上將軍，仍舊職。

大德十年五月，晝寢于衛舍，不疾而卒。子亦乞里歹襲。亦乞里歹卒，子拜住襲。

麥里

麥里，徹兀臺氏。祖雪里堅那顏，從太祖與王罕戰，同飲班真河水，以功授千戶，領徹里臺部，征討諸國，卒于河西。父麥吉襲職，從太宗定中原，以疾卒。麥里襲職，從定宗略定欽察、阿速、斡魯思諸國。從憲宗伐宋，有功。

世祖即位，諸王霍忽叛，掠河西諸城。麥里以為帝初即位，而王為首亂，此不可長，與其弟桑忽荅兒率所部擊之，一月八戰，奪其所掠扎剌亦兒、脫脫憐諸部民以還。已而桑忽荅兒為霍忽所殺，帝聞而憐之，遣使者以銀鈔羊馬迎致麥里，賜號曰荅剌罕，尋卒。子禿忽魯。

探馬赤

探馬赤，禿立不帶人。從諸王沒赤征蜀，後以兵從塔海紺卜、火魯赤、紐璘諸大帥。歲戊午，紐璘攻涪州，還至馬湖江，宋兵連艦絕江不得進，探馬赤率精兵二千擊之，奪其舟以濟。又於橫江、嘉定、宣化三縣造浮橋，以達成都，紐璘以為能，命將千人，從萬戶昔力荅略地碉門、黎、雅、土蕃。昔力荅死，行院帖赤以探馬赤為萬戶，領其軍。中統四年，授蒙古漢軍萬戶。

至元九年，從行省也速帶兒征建都，獨以銳卒千五百人，與建都兵戰于梅子嶺，大敗之，夜馳與速哥會，直擣其營，斬首數十級，生擒百餘人，獲其輜重以歸。復益兵三千人，與左丞曲立吉思乘勝進擊，建都勢蹙，請降。又從行院汪田哥、忽敦等，攻嘉定、重慶、瀘、敘諸州，以功兼崇慶府達魯花赤。十九年卒。子拜延，襲蒙古軍萬戶，戍甘州。

拔都兒

拔都兒，阿速氏，世居上都宜興。憲宗在潛邸，與兄兀作兒不罕及馬塔兒沙帥衆來歸。馬塔兒沙從憲宗征麥各思城，為前鋒將，身中二矢，奮戰拔其城。又從征蜀，至釣魚山，歿于軍。

拔都兒從征李璮，圍濟南，身二十餘戰，世祖嘉其能，賞納失思段九，命領阿速軍一千，常居左右。尋於阿塔赤內充怯薛百戶。後從塔不台南征，與敵軍戰于金剛臺，又以功受賞。師還，言於帝曰：「臣願從軍，為國效死。」世祖留之，仍命充孛可孫，兼領阿速軍，御馬必令鞚引。

至元二十三年，授廣威將軍、後衛親軍副都指揮使，賜虎符。明年夏，從征乃顏于亦迷河，擒僉家奴、塔不台以歸，賞鈔及衣段，加定遠大將軍。大德元年卒。

子別吉連襲。至大四年，河東、陝西、鞏昌、延安、燕南、河北、遼陽、河南、山東諸翼衛探馬赤爭草地訟者二百餘起，命往究之，悉正其罪，積官懷遠大將軍。致和元年，從丞相燕鐵木兒擒倒剌沙黨烏伯都剌等，領諸衛軍守居庸關及諸要害地。天曆元年十月，王禪兵掩至羊頭山，攻破隘口，勢甚張，別吉連從丞相擁衆奮擊之，突入其軍，王禪敗走，文宗賜御衣二襲、三珠虎符，及弓矢、甲冑、金帛等物，以旌其功。尋以疾辭，子也連的襲。

昂吉兒

昂吉兒，張掖人，姓野蒲氏，世為西夏將家。歲辛巳，父甘卜率所部歸太祖，以其軍隸蒙古軍籍，仍以甘卜為千戶主之。從木華黎出征，病卒。

昂吉兒領其父軍，從征諸國有功。至元六年，授本軍千戶，佩金符。俄略地淮南，所向無前。時國兵初南，塞馬當暑，往往疥癘，昂吉兒以所部馬入太行療之，所病良已。由是軍中馬病者，率以屬焉，歲療馬以萬數。宋輸糧金剛臺，意將深入，昂吉兒將兵馳往，斷其輸道，因上言：「河南邊郡與宋對境，宋兵時為邊患，唐州東南皆大山，信陽在蔡州南，南直九里、武陽、平靖、五水等關，宋兵必經諸關以入，信陽實其咽喉，守禦莫急焉。往年金亡，朝廷得壽、泗、襄、郢，而不留兵守，卒使宋得之，請城信陽，以扼宋。」得旨，令率河西軍一千三百人城之，城成。

九年，加明威將軍、信陽軍萬戶，佩虎符，分木華黎及阿朮所將河西兵俾將之。加懷遠大將軍。丞相伯顏渡江，留阿朮定淮南東道，其西道則屬之昂吉兒，駐兵和州。宋淮西制置夏貴遣侯都統將兵四萬來攻，有謀內應者悉誅之，潛兵出千秋澗，塞其歸路，因出城奮擊，大敗之，獲人馬千計。鎮巢軍降，阿速軍戍之，人不堪其橫，都統洪福盡殺戍者以叛。昂吉兒攻拔其城，擒福及董統制、譚正將。遂攻廬州，夏貴使人來言曰：「公毋吾攻為也，吾主降，吾即降矣。」宋亡，貴舉所部納款。昂吉兒入廬州，民按堵無所犯，遷鎮國上將軍、淮西宣慰使。

宋丞相文天祥復起兵海道，舒民張德興應之，襲破興國、德安諸郡，還據司空山。詔昂吉兒攻之，一戰而定，殺張德興，執其三子以獻。

江左初平，官制草創，權臣阿合馬納賂鬻爵，江南官僚冗濫為甚，郡守而下佩金符者多至三四人，由行省官舉薦超授宣慰使者甚衆，民不堪命。昂吉兒入朝，具為帝言之，且枚舉不循資歷而驟陞者數人。帝驚曰：「有是哉！」因謂姚樞等曰：「此卿輩所知，而不為朕言，昂吉兒顧言之邪。」即命偕平章哈伯、左丞崔斌、翰林承旨和魯火孫、符寶奉御董文忠減汰之，選曹以清。仍詔諭江淮軍民，俾通知之。

時兩淮兵革之餘，荊榛蔽野，昂吉兒請立屯田，以給軍餉，帝從之。既而阿塔海言：「屯田所用人牛農具甚衆，今方有事日本，若復調發民兵，將不勝動搖矣。」議遂寢。未幾，宣慰使燕公楠復以為言，帝乃遣數千人，即芍陂、洪澤試之，果如昂吉兒所言，乃以二萬兵屯之，歲得米數十萬斛。加輔國上將軍、河南行省參知政事、淮西宣慰使都元帥，進驃騎衛上將軍、行中書省左丞，加龍虎衛上將軍、行尚書省右丞，兩官皆兼淮西使、帥。

日本不庭，帝命阿塔海等領卒十萬征之。昂吉兒上疏，其略曰：「臣聞兵以氣為主，而上下同欲者勝。比者連事外夷，三軍屢衂，不可以言氣，海內騷然，一遇調發，上下愁怨，非所謂同欲也，請罷兵息民。」不從。既而師果無功。

昂吉兒屢為直言，雖帝怒甚，其辭不少屈。臺臣慮昂吉兒難制，以牙以迷失不畏強禦，奏為本道按察使以察之。牙以迷失時捃摭昂吉兒細故以聞，及廷辨，帝察其無他，輒遷其官，後竟以微過罪之。元貞元年卒。

子五人，其顯者曰昂阿禿，廬州蒙古漢軍萬戶府達魯花赤；曰暗普，海北海南道肅政廉訪使。孫教化的，世襲千戶。

哈剌

哈剌，哈魯氏。初從軍攻襄樊，蒙古四萬戶府辟為水軍鎮撫。至元十二年，從丞相伯顏渡江，改管軍百戶，賞甲冑、銀鞘刀。十二年秋，從丞相阿朮與宋兵戰焦山，敗之，獲海舟二。阿朮與王世強招討造白鷂海船百艘，就四十一萬戶翼摘遣漢軍三千五百、新附軍一千五百，俾哈剌、王世強并統之。攻宋江陰、許浦、金山、上海、崇明、金浦皆下之，獲海船三百餘艘，遂戍澉浦海口。

十三年春，行省檄充沿海招討副使。宋將張世傑舟師至慶元朐山東門海界，哈剌追之，獲船四艘，上其功，行省增撥軍七百并舊所領士卒，守定海港口。秋七月，宋昌國州、朐山、秀山戍兵舟師千餘艘，攻奪定海港口，哈剌迎擊，虜其裨將并海船三艘。八月，宋兵復攻定海港口，哈剌擊退之，行省檄充蒙古漢軍招討使。十月，哈剌引兵至溫州青門，遇宋兵，奪船五艘，遣使諭溫州守臣家之柄以城降。十一月，至福州，奪宋海船二十艘，擒毛監丞等。

十四年，賜金符，宣武將軍、沿海招討副使，行省檄充沿海經略副使，俾與劉萬戶行元帥府事於慶元，鎮守沿海上下，南至福建，北趾許浦。六月，行省檄充沿海經略使，兼左副都元帥，督造海船千艘。八月，有旨：江西省右丞塔出等進兵攻廣南，哈剌以兵從。十月，進昭勇大將軍、沿海招討使。時宋處州兵復溫州，哈剌歹率兵復取之。進至潮陽縣，宋都統陳懿等兄弟五人以畬兵七千人降。塔出兵攻廣州，踰月未下，哈剌引兵繼至，諭宋安撫張鎮孫、侍郎譚應斗以城降。從攻張世傑于大洋，獲其軍資器械不可勝計。諭南恩州，宋閤門宣贊、舍人梁國傑以畬軍萬人降。

十五年，還軍慶元。秋八月，入覲，帝問曰：「汝何氏族？」對曰：「臣哈魯人。」賜金織文衣、鞍勒，擢昭武大將軍、沿海左副都元帥、慶元路緫管府達魯花赤，將所部軍戍海口。十六年，日本商船四艘，篙師二千餘人至慶元港口，哈剌歹諜知其無他，言于行省，與交易而遣之。海賊賀文達、顧潤等寇掠海島，哈剌歹諭降之，得舟六十餘艘。十八年，擢輔國上將軍、都元帥，從國兵征日本，值颶風，舟回。明年二月，還戍慶元。二十二年，罷都元帥，改沿海上萬戶府達魯花赤。

二十四年，入朝，帝問日本事宜，哈剌歹應對甚悉，令還戍海道。授浙東宣慰使，賜金織文段、玉束帶、鞍勒、弓矢有差。二十五年，樞密以水軍乏帥，奏兼前職。冬，徵入見。明年，拜金吾衛上將軍、中書左丞，行浙東道宣慰使，領軍職如故。

大德五年，徵入見。擢資德大夫、雲南行省右丞，偕劉深征八百媳婦國。至順元年，宋龍濟等叛，喪師而還，深誅，哈剌歹亦以罪廢。十一年，以疾卒于汝州。皇慶元年，贈榮祿大夫、平章政事、鞏國公，諡武惠。子哈剌不花，襲沿海萬戶府達魯花赤。

沙全

沙全，哈剌魯氏。父沙的，世居沙漠，從太祖平金，戍河南柳泉，家焉。全初名抄兒赤，甫五歲，為宋軍所虜，年十八，留劉整幕下，宋人以其父名沙的，使以沙為姓，而名曰全。全久居宋，險固備知之。

中統二年，整以瀘州來歸，全與之同行，宋軍追之，全力戰得脫，授管軍百戶。至元三年，整出兵雲頂山，與宋將夏貴兵遇，全擊殺甚衆。五年，命整領都元帥事，出師圍襄樊，以全為鎮撫。整遣全率軍攻仙人山、陳家洞諸寨，破之，陞千戶，賜銀符。敗宋將張貴，拔樊城，與劉整軍會。修正陽城，引兵渡淮，與宋將陳安撫戰，敗之。十二年，從丞相阿朮與宋將張世傑、孫虎臣大戰于焦山，水陸並進，宋人不能支，盡棄鼓旗走，獲其將士三十三人。從攻常州，克之，乘勝下沿海諸城。至華亭，戒士卒毋殺掠，遂傾城出降，以功授華亭軍民達魯花赤。

時民心未定，有未附鹽徒聚衆數萬掠華亭，全擊破之，籍其名得六千人，請于行省，遣屯田于淮之芍陂。行省以邑人新附，時有叛側，委萬戶忽都忽等體察，欲屠其城，全言：「鹽卒多非其土人，若屠之，枉死者衆。」以死保其不叛，遂止。賜金符，加武略將軍，兼領鹽場，職如舊。尋陞華亭為府，以全為達魯花赤，賜虎符。時盜賊蜂起，其最盛者有衆數千人，全悉招來之，境內得安。改松江萬戶府達魯花赤，始專領軍政。

二十二年，召見，遷隆興萬戶府達魯花赤，得請，復舊名曰抄兒赤。未幾，帝以為松江瀕海重地，復命鎮之，賜三珠虎符，卒于官。

帖木兒不花

帖木兒不花，荅荅里帶人。父帖赤，歲乙未，同都元帥塔海紺卜將兵入蜀，并將蒙古也可明安、和少馬賴及砲手諸軍，攻下興元、利、劍、成都諸郡，所降宋將小王太尉之衆，悉隸麾下。中統二年，賜虎符，授西川便宜都元帥。俄進行樞密院，率諸軍略定西川未下郡邑。至元元年，遷益都等路統軍使，死軍中。

帖木兒不花，中統初入備宿衛。至元七年，授虎符，代張馬哥為淄萊水軍萬戶，將其衆赴襄陽，與宋將范文虎戰于灌子灘，手殺四十餘人，奪其戰艦，追至雲勝洲，大敗之。行省上其功，賜白金五十兩、衣一襲、鞍轡一副。九年，授益都新軍萬戶。十一年，改益都、淄萊新軍萬戶。

從丞相伯顏伐宋，敗其大將夏貴於陽羅堡。大軍渡江，論其功最多，賜白金五百兩。又從下鄂、蘄、黃、江、建康、常、秀、蘇、杭諸郡，累加昭武大將軍。從參知政事阿剌罕略定紹興、溫、台、福建諸郡，授台州路緫管府達魯花赤，遷廣東宣慰使。

十六年，加都元帥。追宋將張世傑於香山島，世傑死，降其衆數千人。廣東諸郡及海島盡平，領諸降臣及將校之有功者，入見於大安閣，命太府監視其身，製銀鼠裘成，親賜予之，授中書左丞，行省江西，其餘爵賞有差。二十五年，拜四川等處行尚書省平章政事，兼緫軍務，改行中書省平章政事。

其兄帖木脫斡，初以蒙古軍千戶從伐蜀有功，行樞密院承制授萬戶。并將列別朮、塔海帖木兒、也速帶兒、匣剌撒兒四千戶軍，從大軍攻重慶。重慶降，收其衆，徇下流諸城，留鎮夔門，兼本路安撫司達魯花赤。進懷遠大將軍、蒙古軍萬戶。遷定遠大將軍，兼嘉定守鎮萬戶、本路緫管府達魯花赤。尋陞鎮國上將軍、諸蠻夷部宣慰使，加都元帥。亦奚不薛蠻畔，與岳剌海會雲南兵討平之。改征緬都元帥，死于軍。子忽都荅兒嗣。


Chinese text: This work was published before January 1, 1923, and is in the
public domain worldwide because the author died at least 100 years ago.
