劉秉忠

劉秉忠，字仲晦，初名侃，因從釋氏，又名子聰，拜官後始更今名。其先瑞州人也，世仕遼，為官族。曾大父仕金，為邢州節度副使，因家焉，故自大父澤而下，遂為邢人。庚辰歲，木華黎取邢州，立都元帥府，以其父潤為都統。事定，改署州錄事，歷鉅鹿、內丘兩縣提領，所至皆有惠愛。秉忠生而風骨秀異，志氣英爽不羈。八歲入學，日誦數百言。年十三，為質子於帥府。十七，為邢台節度使府令史，以養其親。居常鬱鬱不樂，一日，投筆歎曰：「吾家累世衣冠，乃汨沒為刀筆吏乎！丈夫不遇於世，當隱居以求志耳。」即棄去，​​隱武安山中。久之，天寧虛照禪師遣徒招致為僧，以其能文詞，使掌書記。後遊雲中，留居南堂寺。世祖在潛邸，海雲禪師被召，過雲中，聞其博學多材藝，邀與俱行。既入見，應對稱旨，屢承顧問。秉忠於書無所不讀，尤邃於《易》及邵氏《經世書》，至於天文、地理、律曆、三式六壬遁甲之屬，無不精通。論天下事如指諸掌。世祖大愛之，海雲南還，秉忠遂留籓邸。後數歲，奔父喪，賜金百兩為葬具，仍遣使送至邢州。服除，復被召，奉旨還和林。上書數千百言，其略曰：

典章、禮樂、法度、三綱五常之教​​，備於堯、舜，三王因之，五霸敗之。漢興以來，至於五代，一千三百餘年，由此道者，漢文、景、光武，唐太宗、玄宗五君，而玄宗不無疵也。然治亂之道，系乎天而由乎人。天生成吉思皇帝，起一旅，降諸國，不數年而取天下。勤勞憂苦，遺大寶於子孫，庶傳萬祀，永保無疆之福。

愚聞之曰：「以馬上取天下，不可以馬上治。」昔武王，兄也；周公，弟也。周公思天下善事，夜以繼日，每得一事，坐以待旦，以匡周室，以保周天下八百餘年，周公之力也。君上，兄也；大王，弟也。思周公之故事而行之，在乎今日。千載一時，不可失也。

君之所任，在內莫大乎相，相以領百官，化萬民；在外莫大乎將，將以統三軍，安四域。內外相濟，國之急務，必先之也。然天下之大，非一人之可及；萬事之細，非一心之可察。當擇開國功臣之子孫，分為京府州郡監守，督責舊官，以遵王法；仍差按察官守，治者升，否者黜。天下不勞力而定也。

天下戶過百萬，自忽都那演斷事之後，差徭甚大，加以軍馬調發，使臣煩擾，官吏乞取，民不能當，是以逃竄。宜比舊減半，或三分去一，就見在之民以定差稅，招逃者復業，再行定奪。官無定次，清潔者無以遷，污濫者無以降。可比附古例，定百官爵祿儀仗，使家足身貴。有犯於民，設條定罪。威福者君之權，奉命者臣之職。今百官自行威福，進退生殺惟意之從，宜從禁治。

天下之民未聞教化，見在囚人宜從赦免，明施教令，使之知畏，則犯者自少也。教令既設，則不宜繁，因大朝舊例，增益民間所宜設者十數條足矣。教令既施，罪不至死者皆提察然後決，犯死刑者覆奏然後聽斷，不致刑及無辜。

天子以天下為家，兆民為子，國不足，取於民，民不足，取於國，相須如魚水。有國家者，置府庫，設倉廩，亦為助民；民有身者，營產業，辟田野，亦為資國用也。今宜打算官民所欠債負，若實為應當差發所借，宜依合罕皇帝聖旨，一本一利，官司歸還。凡陪償無名，虛契所負，及還過元本者，並行赦免。

納糧就遠倉，有一廢十者，宜從近倉以輸為便。當驛路州城，飲食祗待偏重，宜計所費以準差發。關市津梁正稅十五分取一，宜從舊制。禁橫取，減稅法，以利百姓。倉庫加耗甚重，宜令權量度均為一法，使錙銖圭撮尺寸皆平，以存信去詐。珍貝金銀之所出，淘沙煉石，實不易為，一旦以纏絲縷，飾皮革，塗木石，妝器仗，取一時之華麗，廢為塵而無濟，甚可惜也，宜從禁治。除帝冑功臣大官以下章服有制外，無職之人不得僭越。今地廣民微，賦斂繁重，民不聊生，何力耕耨以厚產業？宜差勸農官一員，率天下百姓務農桑，營產業，實國之大益。

古者庠序學校未嘗廢，今郡縣雖有學，並非官置。宜從舊制，修建三學，設教授，開選擇才，以經義為上，詞賦論策次之。兼科舉之設，已奉合罕皇帝聖旨，因而言之，易行也。開設學校，宜擇開國功臣子孫受教，選達才任用之。

天下莫大於朝省，親民莫近於縣宰。雖朝省有法，縣宰宜擇，縣宰正，民自安矣。關西、河南地廣土沃，以軍馬之所出入，治而未豐。宜設官招撫，不數年民歸土辟，以資軍馬之用，實國之大事。移刺中丞拘榷鹽鐵諸產、商賈酒醋貨殖諸事，以定宣課，雖使從實恢辦，不足亦取於民，拖兌不辦，已不為輕。奧魯合蠻奏請於舊額加倍榷之，往往科取民間。科榷並行，民無所措手足。宜從舊例辦榷，更或減輕，罷繁碎，止科徵，無從獻利之徒削民害國。鰥寡孤獨廢疾者，宜設孤老院，給衣糧以為養。使臣到州郡，宜設館，不得於官衙民家安下。

孔子為百王師，立萬世法，今​​廟堂雖廢，存者尚多，宜令州郡祭祀，釋奠如舊儀。近代禮樂器具靡散，宜令刷會，徵太常舊人教引後學，使器備人存，漸以修之，實太平之基，王道之本。今天下廣遠，雖成吉思皇帝威福之致，亦天地神明陰所祐也。宜訪名儒，循舊禮，尊祭上下神祇，和天地之氣，順時序之行，使神享民依，德極於幽明，天下賴一人之慶。

見行遼歷，日月交食頗差，聞司天台改成新歷，未見施行。宜因新君即位，頒歷改元。令京府州郡置更漏，使民知時。國滅史存，古之常道，宜撰修《金史》，令一代君臣事業不墜於後世​​，甚有勵也。

國家廣大如天，萬中取一，以養天下名士宿儒之無營運產業者，使不致困窮。或有營運產業者，會前聖旨種養應輸差稅，其餘大小雜泛並行蠲免，使自給養，實國家養才勵人之大也。明君用人，如大匠用材，隨其鉅細長短，以施規矩繩墨。孔子曰：「君子不可小知而可大受，小人不可大受而可小知。」蓋君子所存者大，不能盡小人之事，或有一短；小人所拘者狹，不能同君子之量，或有一長。盡其才而用之，成功之道也。

　　君子不以言廢人，不以人廢言。大開言路，所以成天下、安兆民也。天地之大，日月之明，而或有所蔽。且蔽天之明者，雲霧也；蔽人之明者，私慾佞說也。常人有之，蔽一心也；人君有之，蔽天下也。常選左右諫臣，使諷諭於未形，忖畫於至密也。君子之心，一於理義，懷於忠良；小人之心，一於利欲，懷於讒佞。君子得位，有容於小人；小人得勢，必排於君子。明君在上，不可不辨也。孔子曰「遠佞人」，又曰「惡利口之覆邦家者」，此之謂也。

今言利者眾，非圖以利國害民，實欲殘民而自利也。宜將國中人民必用場冶，付各路課稅所，以定榷辦，其餘言利者並行罷去。古者明王不寶遠物，所寶惟賢，如使賢者在位，能者在職，此皆一人之睿知，賢王之輔成也。古者治世均民產業，自廢井田為阡陌，後世因之不能復。今窮乏者益損，富盛者增加。宜禁行利之人勿恃官勢，居官在位者勿侵民利，商賈與民和好交易，不生擅奪欺罔之害，真國家之利也。

笞箠之制，宜會古酌今，均為一法，使無敢過越。禁私置牢獄，淫民無辜。鞭背之刑宜禁治，以彰愛生之德。立朝省以統百官，分有司以御眾事，以至京府州郡親民之職無不備，紀綱正於上，法度行於下，是故天下不勞而治也。今新君即位之後，可立朝省，以為政本。其餘百官，不在員多，惟在得人焉耳。

　　世祖嘉納焉。又言：「邢州舊萬餘戶，兵興以來不滿數百，凋壞日甚，得良牧守如真定張耕、洺水劉肅者治之，猶可完复。」朝廷即以耕為邢州安撫使，肅為副使。由是流民復業，升邢為順德府。

　　癸丑，從世祖徵大理。明年，徵雲南。每贊以天地之好生，王者之神武不殺，故克城之日，不妄戮一人。己未，從伐宋，復以雲南所言力贊於上，所至全活不可勝計。

中統元年，世祖即位，問以治天下之大經、養民之良法，秉忠採祖宗舊典，參以古制之宜於今者，條列以聞。於是下詔建元紀歲，立中書省、宣撫司。朝廷舊臣、山林遺逸之士，咸見錄用，文物粲然一新。

秉忠雖居左右，而猶不改舊服，時人稱之為聰書記。至元元年，翰林學士承旨王鶚奏言：「秉忠久侍籓邸，積有歲年，參帷幄之密謀，定社稷之大計，忠勤勞績，宜被褒崇。聖明御極，萬物惟新，而秉忠猶仍其野服散號，深所未安，宜正其衣冠，崇以顯秩。」帝覽奏，即日拜光祿大夫，位太保，參領中書省事。詔以翰林侍讀學士竇默之女妻之，賜第奉先坊，且以少府宮籍監戶給之。秉忠既受命，以天下為己任，事無鉅細，凡有關於國家大體者，知無不言，言無不聽，帝寵任愈隆。燕閒顧問，輒推薦人物可備器使者，凡所甄拔，後悉為名臣。

初，帝命秉忠相地於桓州東灤水北，建城郭於龍岡，三年而畢，名曰開平。繼升為上都，而以燕為中都。四年，又命秉忠築中都城，始建宗廟宮室。八年，奏建國號曰大元，而以中都為大都。他如頒章服，舉朝儀，給俸祿，定官制，皆自秉忠發之，為一代成憲。

十一年，扈從至上都，其地有南屏山，嘗築精舍居之。秋八月，秉忠無疾端坐而卒，年五十九。帝聞驚悼，謂群臣曰：「秉忠事朕三十餘年，小心慎密，不避艱險，言無隱情。其陰陽術數之精，佔事知來，若合符契，惟朕知之，他人莫得聞也。」出內府錢具棺斂，遣禮部侍郎趙秉溫護其喪還葬大都。十二年，贈太傅，封趙國公，諡文貞。成宗時，贈太師，諡文正。仁宗時，又進封常山王。

秉忠自幼好學，至老不衰，雖位極人臣，而齋居蔬食，終日淡然，不異平昔。自號藏春散人。每以吟詠自適，其詩蕭散閒淡，類其為人。有文集十卷。無子，以弟秉恕子蘭璋後。

　　秉恕字長卿。好讀書，年弱冠，受《易》於劉肅，遂明理學。兄秉忠，事世祖，以薦士自任，嫌於私親，獨不及秉恕。左右以聞，召見，遂同侍潛邸。世祖嘗賜秉忠白金千兩，辭曰：「臣山野鄙人，僥倖遭際，服器悉出尚方，金無所用。」世祖曰：「卿獨無親故遺之邪？」辭不允，乃受而散之。以二百兩與秉恕，秉恕曰：「兄勤勞有年，宜蒙茲賞，秉恕無功，可冒恩乎？」終不受。中統元年，擢禮部侍郎、邢州安撫副使。二年，賜金符，遷吏部侍郎。三年，升邢為順德府，賜金虎符，為順德安撫使。至元元年，轉官法行，改嘉議大夫，歷彰德、懷孟、淄萊、順天、太原五路總管。淄萊府有死囚六人，獄已具。秉恕疑之，詳讞得其實，六人賴以不死。他所至，皆有惠政。召除禮部尚書。出為淮西宣慰使，會省宣慰司，歷湖州、平陽兩路總管。平陽歲荒，民艱食，輒開倉以賑之，全活者眾。年六十，卒於官。

　　○張文謙

　　張文謙，字仲謙，邢州沙河人。幼聰敏，善記誦，與太保劉秉忠同學。世祖居潛邸，受邢州分地，秉忠薦文謙可用。歲丁未，召見，應對稱旨，命掌王府書記，日見信任。邢州當要衝，初分二千戶為勳臣食邑，歲遣人監領，皆不知撫治，徵求百出，民弗堪命，或訴於王府。文謙與秉忠言於世祖曰：「今民生困弊，莫邢為甚。盍擇人往治之，責其成效，使四方取法，則天下均受賜矣。」於是乃選近侍脫兀脫、尚書劉肅、侍郎李簡往。三人至邢，協心為治，洗滌蠹敝，革去貪暴，流亡復歸，不期月，戶增十倍。由是世祖益重儒士，任之以政，皆自文謙發之。

　　歲辛亥，憲宗即位。文謙與秉忠數以時務所當先者言於世祖，悉施行之。世祖徵大理，國主高祥拒命，殺信使遁去。世祖怒，將屠其城。文謙與秉忠、姚樞諫曰：「殺使拒命者高祥爾，非民之罪，請宥之。」由是大理之民賴以全活。己未，世祖帥師伐宋，文謙與秉忠言：「王者之師，有征無戰，當一視同仁，不可嗜殺。」世祖曰：「期與卿等守此言。」既入宋境，分命諸將毋妄殺，毋焚人室廬，所獲生口悉縱之。

中統元年，世祖即位，立中書省，首命王文統為平章政事，文謙為左丞。建立綱紀，講明利病，以安國便民為務。詔令一出，天下有太平之望。而文統素忌克，謨謀之際，屢相可否，積不能平，文謙遽求出，詔以本官行大名等路宣撫司事。臨發，語文統曰：「民困日久，況當大旱，不量減稅賦，何以慰來甦之望？」文統曰：「上新即位，國家經費止仰稅賦，苟复減損，何以供給？」文謙曰：「百姓足，君孰與不足！俟時和歲豐，取之未晚也。」於是蠲常賦什之四，商酒稅什之二。二年春，來朝，复留居政府。始立左右部，講行庶務，鉅細畢舉，文謙之力為多。三年，阿合馬領左右部，總司財用，欲專奏請，不關白中書，詔廷臣議之，文謙曰：「分制財用，古有是理，中書不預，無是理也。若中書弗問，天子將親蒞之乎？」帝曰：「仲謙言是也。」

至元元年，詔文謙以中書左丞行省西夏中興等路。羌俗素鄙野，事無統紀，文謙得蜀士陷於俘虜者五六人，理而出之，使習吏事，旬月間簿書有品式，子弟亦知讀書，俗為一變。浚唐來、漢延二渠，溉田十數万頃，人蒙其利。三年，還朝。諸勢家言有戶數千，當役屬為私奴者，議久不決。文謙謂以乙未歲戶帳為斷，奴之未佔籍者，歸之勢家可也，其餘良民無為奴之理。議遂定，守以為法。五年，淄州妖人胡王惑眾，事覺，逮捕百餘人。丞相安童以文謙言奏曰：「愚民無知，為所誑誘，誅其首惡足矣。」詔即命文謙往決其獄，惟三人坐棄市，餘皆釋之。

七年，拜大司農卿，奏立諸道勸農司，巡行勸課，請開籍田，行祭先農先蠶等禮。復與竇默請立國子學。詔以許衡為國子祭酒，選貴冑子弟教育之。時阿合馬議拘民間鐵，官鑄農器，高其價以配民，創立行戶部於東平、大名以造鈔，及諸路轉運司，干政害民，文謙悉於帝前極論罷之。十三年，遷御史中丞。阿合馬慮憲台發其奸，乃奏罷諸道按察司以撼之，文謙奏復其舊。然自知為奸臣所忌，力求去。會世祖以《大明曆》歲久浸差，命許衡等造新歷，乃授文謙昭文館大學士，領太史院，以總其事。十九年，拜樞密副使。歲餘，以疾薨於位，年六十八。

文謙蚤從劉秉忠，洞究術數；晚交許衡，尤粹於義理之學。為人剛明簡重，凡所陳於上前，莫非堯、舜仁義之道。數忤權幸，而是非得喪，一不以經意。家惟藏書數万卷。尤以引薦人材為己任，時論益以是多之。累贈推誠同德佐運功臣、太師、開府儀同三司、上柱國，追封魏國公，諡忠宣。

長子晏，仕至御史中丞，贈陝西行省平章政事，封魏國公，諡文靖。

　　○郝經

郝經，字伯常，其先潞州人，徙澤州之陵川，家世業儒。祖天挺，元裕嘗從之學。金末，父思溫辟地河南之魯山。河南亂，居民匿窖中，亂兵以火熏灼之，民多死，經母許亦死。經以蜜和寒菹汁，決母齒飲之，即蘇。時經九歲，人皆異之。金亡，徙順天。家貧，晝則負薪米為養，暮則讀書。居五年，為守帥張柔、賈輔所知，延為上客。二家藏書皆萬卷，經博覽無不通。往來燕、趙間，元裕每語之曰：「子貌類汝祖，才器非常，勉之。」憲宗二年，世祖以皇弟開邸金蓮川，召經，諮以經國安民之道，條上數十事，大悅，遂留王府。是時，連兵於宋，憲宗入蜀，命世祖總統東師，經從至濮。會有得宋國奏議以獻，其言謹邊防，守衝要，凡七道，遂下諸將議。經曰：「古之一天下者，以德不以力。彼今未有敗亡之釁，我乃空國而出，諸侯窺伺於內，小民凋弊於外。經見其危，未見其利也。王不如修德布惠，敦族簡賢，綏懷遠人，控制諸道，結盟飭備，以待西師。上應天心，下係人望，順時而動，宋不足圖也。」世祖以經儒生，愕然曰：「汝與張拔都議邪？」經對曰：「經少館張柔家，嘗聞其論議。此則經臆說耳，柔不知也。」進七道議七千餘言。乃以楊惟中為江淮荊湖南北等路宣撫使，經為副，將歸德軍，先至江上，宣布恩信，納降附。惟中欲私還汴，經曰：「我與公同受命南征，不聞受命還汴也。」惟中怒，弗聽。經率麾下揚旌而南，惟中懼謝，乃與經俱行。

經聞憲宗在蜀，師久無功，進《東師議》，其略曰：

經聞圖天下之事於未然則易，救天下之事於已然則難。已然之中復有未然者，使往者不失而來者得遂，是尤難也。國家以一旅之眾，奮起朔漠，斡鬥極以圖天下，馬首所向，無不摧破。滅金源，並西夏，蹂荊、襄，克成都，平大理，躪轢諸夷，奄徵四海，有天下十八，盡元魏、金源故地而加多，廓然莫與侔大也。惟宋不下，未能混一，連兵構禍逾二十年。何曩時掇取之易，而今日圖惟之難也？

夫取天下，有可以力並，有可以術圖。並之以力則不可久，久則頓弊而不振；圖之以術則不可急，急則僥倖而難成。故自漢、唐以來，樹立攻取，或五六年，未有逾十年者，是以其力不弊，而卒能保大定功。晉之取吳，隋之取陳，皆經營比佽十有餘年，是以其術得成，而卒能混一。或久或近，要之成功各當其可，不妄為而已。

國家建極開統垂五十年，而一之以兵，遺黎殘姓，遊氣驚魂，虔劉劘盪，殆欲殲盡。自古用兵，未有如是之久且多也，其力安得不弊乎！且括兵率賦，朝下令而夕出師，躬擐甲胄，跋履山川，闔國大舉，以之伐宋而圖混一。以志則銳，以力則強，以土則大，而其術則未盡也。苟於諸國既平之後，息師撫民，致治成化，創法立制，敷布條綱，上下井井，不撓不紊，任老成為輔相，起英特為將帥，選賢能為任使，鳩智計為機衡，平賦以足用，屯農以足食，內治既舉，外禦亦備。如其不服，姑以文誥，拒而不從，而後伺隙觀釁，以正天伐。自東海至於襄、鄧，重兵數道，聯幟接武，以為正兵。自漢中至於大理，輕兵捷出，批亢抵脅，以為奇兵。帥臣得人，師出以律，高拱九重之內，而海外有截矣。是而不為，乃於間歲遽為大舉，上下震動，兵連禍結，底安於危，是已然而莫可止者也。東師未出，大王仁明，則猶有未然者，可不議乎！

國家用兵，一以國俗為製，而不師古。不計師之眾寡，地之險易，敵之強弱，必合圍把槊，獵取之若禽獸然。聚如丘山，散如風雨，迅如雷電，捷如鷹鶻，鞭弭所屬，指期約日，萬里不忒，得兵家之詭道，而長於用奇。自澮河之戰，乘勝下燕、雲，遂遺兵而去，似無意於取者。既破回鶻，滅西夏，乃下兵關陝以敗金師，然後知所以深取之，是長於用奇也。既而為斡腹之舉，由金、房繞出潼關之背以攻汴；為搗虛之計，自西和徑入石泉、威、茂以取蜀；為示遠之謀，自臨洮、吐番穿徹西南以平大理。皆用奇也。夫攻其無備，出其不意，而後可以用奇。豈有連百萬之眾，首尾萬餘里，六飛雷動，乘輿親出，竭天下，倒四海，騰擲宇宙，軒豁天地，大極於遐徼之土，細窮於委巷之民，撞其鐘而掩其耳，囓其臍而蔽其目，如是用奇乎？是執千金之璧而投瓦石也。

其初以奇勝也，關隴、江淮之北，平原曠野之多，而吾長於騎，故所向不能禦。兵鋒新銳，民物稠夥，擁而擠之，郡邑自潰，而吾長於攻，故所擊無不破。是以用其奇而驟勝。今限以大山深谷，厄以重險薦阻，迂以危途繚徑，我之乘險以用奇則難，彼之因險以製奇則易。況於客主勢懸，蘊蓄情露，無虜掠以為資，無俘獲以備役，以有限之力，冒無限之險，雖有奇謀秘略，無所用之。力無所用與無力同，勇無所施與不勇同，計不能行與無計同。泰山壓卵之勢，河海濯爇之舉，擁遏頓滯，盤桓而不得進，所謂強弩之末不能射魯縞者也。

為今之計，則宜救已然之失，防未然之變而已。西師既構，猝不可解，如兩虎相鬥，猝入於岩阻，見之者辟易不暇，又焉能以理相喻，使之逡巡自退？彼知其危，竭國以並命，我必其取，無由以自悔，兵連禍結，何時而已。殿下宜遣人禀命於行在所，大軍壓境，遣使喻宋，示以大信，令降名進幣，割地納質。彼必受命，姑為之和，偃兵息民，以全吾力，而圖後舉，天地人神之福也。禀命不從，殿下之義盡，而後進吾師，重慎詳審，不為躁輕飄忽，為前定之謀，而一之以正大，假西師以為奇而用吾正。比師南轅，先示恩信，申其文移，喻以禍福，使知殿下仁而不殺，非好攻戰辟土地，不得已而用兵之意。誠意昭著，恩信流行，然後閱實精勇，別為一軍，為帳下之卒，舉老成知兵者俾為將帥，更直宿衛，以備不虞。其餘師眾，各畀侯伯，使吾府大官元臣分師總統，為戰攻之卒。其新入部曲，瞢不知兵，雖名為兵，其實役徒者，使沿邊進築，與敵郡邑犬牙相制，為屯戍之卒。推擇單弱，究竟逃匿，編葺部伍，使聞望重臣為之撫育，總押近裡故屯，為鎮守之卒。使掣肘之計不行，妄意之徒屏息，內外備禦無有缺綻，則制節以進。既入其境，敦陳固列，緩為之行。彼善於守而吾不攻，彼恃城壁以不戰老吾，吾合長圍以不攻困彼，吾用吾之所長，彼不能用其長。選出入便利之地為久駐之基，示必取之勢。毋焚廬舍，毋傷人民，開其生路，以攜其心，亟肄以疲，多方以誤，以弊其力。兵勢既振，蘊蓄既見，則以輕兵掠兩淮，杜其樵採而遏其糧路，使血脈斷絕，各守孤城，示不足取。即進大兵，直抵於江，沿江上下，列屯萬灶，號令明肅，部曲嚴整，首尾締構，各具舟楫，聲言徑渡。彼必震壘，自起變故。蓋彼之精銳盡在兩淮，江面闊越，恃其岩阻，兵皆柔脆，用兵以來未嘗一戰，焉能當我百戰之銳！一處崩壞，則望風皆潰，肱髀不續，外內限絕，勇​​者不能用而怯者不能敵，背者不能返而面者不能禦，水陸相擠，必為我乘。是兵家所謂避堅攻瑕，避實擊虛者也。

如欲存養兵力，漸次以進，以圖萬全，則先荊後淮，先淮後江。彼之素論，謂「有荊、襄則可以保淮甸，有淮甸則可以保江南」。先是，我嘗有荊、襄，有淮甸，有上流，皆自失之。今當從彼所保以為吾攻，命一軍出襄、鄧，直渡漢水，造舟為梁，水陸濟師。以輕兵掇襄陽，絕其糧路，重兵皆趨漢陽，出其不意，以伺江隙。不然，則重兵臨襄陽，輕兵捷出，穿徹均、房，遠叩歸、峽，以應西師。如交、廣、施、黔選鋒透出，夔門不守，大勢順流，即並兵大出，摧拉荊、郢，橫潰湘、潭，以成犄角。一軍出壽春，乘其銳氣，並取荊山。駕淮為梁，以通南北。輕兵抄壽春，而重兵支佈於鍾離、合淝之間，掇拾湖濼，奪取關隘，據濡須，塞皖口，南入舒、和，西及於蘄、黃，徜徉恣肆，以覘江口。烏江、採石廣布戍邏，偵江渡之險易，測備御之疏密，徐為之謀，而後進師。所謂潰兩淮之腹心，抉長江之襟要也。一軍出維揚，連楚蟠亙，蹈跨長淮，鄰我強對，通、泰、海門，揚子江面，密彼京畿，必皆備禦堅厚，若遽攻擊，則必老師費財。當以重兵臨維揚，合為長圍，示以必取。而以輕兵出通、泰，直塞海門、瓜步、金山、柴墟河口，遊騎上下，吞江吸海，並著威信，遲以月時，以觀其變。是所謂圖緩持久之勢也。三道並出，東西連衡，殿下或處一軍，為之節制，使我兵力常有餘裕，如是則未來之變或可弭，已然之失一日或可救也。

議者必曰：三道並進，則兵分勢弱，不若並力一向，則莫我當也。會不知取國之術與爭地之術異：並力一向，爭地之術也；諸道並進，取國之術也。昔之混一者，皆若是矣。晉取吳，則六道進；隋取陳，則九道進；宋之於南唐，則三面皆進。未聞以一旅之眾而能克國者，或者有之，僥倖之舉也。豈有堂堂大國，師徒百萬，而為僥倖之舉乎？況彼渡江立國，百有餘年，紀​​綱修明，風俗完厚，君臣輯睦，內無禍釁，東西南北，輪廣萬里，亦未可小。自敗盟以來，無日不討軍實而申警之，徬徨百折，當我強對，未嘗大敗，不可謂弱。豈可蔑視，謂秦無人，直欲一軍幸而取勝乎？秦王問王翦以伐荊，翦曰：「非六十萬不可。」秦王曰：「將軍老矣。」命李信將二十萬往，不克，卒畀翦以兵六十萬而後舉楚。蓋眾有所必用，事勢有不可懸料而幸取者。故王者之舉必萬全，其幸舉者，崛起無賴之人也。

　　嗚呼！西師之出，已及瓜戍，而猶未即功。國家全盛之力，在於東左，若亦直前振迅，銳而圖功，一舉而下金陵、舉臨安則可也。如兵力耗弊，役成遷延，進退不可，反為敵人所乘，悔可及乎！固宜重慎詳審，圖之以術。若前所陳，以全吾力，是所謂坐勝也。雖然，猶有可憂者。國家掇取諸國，飄忽凌厲，本以力勝。今乃無故而為大舉，若又措置失宜，無以挫英雄之氣，服天下之心，則稔惡懷姦之流，得以窺其隙而投其間，國內空虛，易為搖盪。臣愚所以諄諄於東師，反覆致論，謂不在於已然而在於未然者，此也。

遂會兵渡江，圍鄂州，聞憲宗崩，召諸將屬議，經復進議曰：

《易》言：「知進退存亡而不失其正者，其惟聖人乎！」殿下聰明睿知，足以有臨；發強剛毅，足以有斷。進退存亡之正，知之久矣。向在沙陀，命經曰：「時未可也。」又曰：「時之一字最當整理。」又曰：「可行之時，爾自知之。」大哉王言，「時乘六龍」之道，知之久矣。自出師以來，進而不退，經有所未解者，故言於真定，於曹、濮，於唐、鄧。亟言不已，未賜開允，乃今事急，故復進狂言。

國家自平金以來，惟務進取，不遵養時晦，老師費財，卒無成功，三十年矣。蒙哥罕立，政當安靜以圖寧謐，忽無故大舉，進而不退，畀王東師，則不當亦進也而遽進。以為有命，不敢自逸，至於汝南，既聞凶訃，即當遣使，遍告諸帥，各以次退，修好於宋，歸定大事，不當復進也而遽進。以有師期，會於江濱，遣使喻宋，息兵安民，振旅而歸，不當復進也而又進。既不宜渡淮，又豈宜渡江？既不宜妄進，又豈宜攻城？若以機不可失，敵不可縱，亦既渡江，不能中止，便當乘虛取鄂，分兵四出，直造臨安，疾雷不及掩耳，則宋亦可圖。如其不可，知難而退，不失為金兀术也。師不當進而進，江不當渡而渡，城不當攻而攻，當速退而不退，當速進而不進，役成遷延，盤桓江渚，情見勢屈，舉天下兵力不能取一城，則我竭彼盈，又何俟乎？且諸軍疾疫已十四五，又延引月日，冬春之交，疫必大作，恐欲還不能。

彼既上流無虞，呂文德已並兵拒守，知我國疵，鬥氣自倍。兩淮之兵盡集白鷺，江西之兵盡集隆興，嶺廣之兵盡集長沙，閩、越沿海巨舶大艦以次而至，伺隙而進。如遏截於江、黃津渡，邀遮於大城關口，塞漢東之石門，限郢、復之湖濼，則我將安歸？無已則突入江、浙，搗其心腹。聞臨安、海門已具龍舟，則已徒往；還抵金山，並命求出，豈無韓世忠之儔？且鄂與漢陽分據大別，中挾巨浸，號為活城，肉薄骨並而拔之，則彼委破壁孤城而去，溯流而上，則入洞庭，保荊、襄，順流而下，則精兵健櫓突過滸、黃，未易遏也，則亦徒費人命，我安所得哉！區區一城，勝之不武，不勝則大損威望，復何俟乎！

雖然，以王本心，不欲渡江，既渡江，不欲攻城，既攻城，不欲並命，不焚廬舍，不傷人民，不易其衣冠，不毀其墳墓，三百里外不使侵掠。或勸徑趨臨安，曰其民人稠夥，若往，雖不殺戮，亦被踐蹂，吾所不忍。若天與我，不必殺人；若天弗與，殺人何益，而竟不往。諸將歸罪士人，謂不可用，以不殺人故不得城。曰彼守城者只一士人賈制置，汝十萬眾不能勝，殺人數月不能拔，汝輩之罪也，豈士人之罪乎！益禁殺人。巋然一仁，上通於天，久有歸志，不能遂行耳。然今事急，不可不斷也。

宋人方懼大敵，自救之師雖則畢集，未暇謀我。第吾國內空虛，塔察國王與李行省肱髀相依，在於背脅；西域諸胡窺覘關隴，隔絕旭烈大王；病民諸姦各持兩端，觀望所立，莫不覬覦神器，染指垂涎。一有狡焉，或啟戎心，先人舉事，腹背受敵，大事去矣。且阿里不哥已行赦令，令脫里赤為斷事官、行尚書省，據燕都，按圖籍，號令諸道，行皇帝事矣。雖大王素有人望，且握重兵，獨不見金世宗、海陵之事乎！若彼果決，稱受遺詔，便正位號，下詔中原，行赦江上，欲歸得乎？

昨奉命與張仲一觀新月城，自西南隅抵東北隅，萬人敵，上可並行大車，排槎ＯＣ樓，締構重覆，必不可攻，只有許和而歸耳。斷然班師，亟定大計，銷禍於未然。先命勁兵把截江面，與宋議和，許割淮南、漢上、梓夔兩路，定疆界歲幣。置輜重，以輕騎歸，渡淮乘驛，直造燕都，則從天而下，彼之奸謀僭志，冰釋瓦解。遣一軍逆蒙哥罕靈輿，收皇帝璽。遣使召旭烈、阿里不哥、摩哥及諸王駙馬，會喪和林。差官於汴京、京兆、成都、西涼、東平、西京、北京，撫慰安輯，召真金太子鎮燕都，示以形勢。則大寶有歸，而社稷安矣。

會宋守帥賈似道亦遣間使請和，乃班師。明年，世祖既位，以經為翰林侍讀學士，佩金虎符，充國信使使宋，告即位，且定和議，仍敕沿邊諸將毋鈔掠。經入辭，賜蒲萄酒，詔曰：「朕初即位，庶事草創，卿當遠行，凡可輔朕者，亟以聞。」經奏便宜十六事，皆立政大要，辭多不載。

　　時經有重名，平章王文統忌之。既行，文統陰屬李璮潛師侵宋，欲假手害經。經至濟南，璮以書止經，經以璮書聞於朝而行。宋敗璮軍於淮安，經至宿州，遣副使劉仁傑、參議高翿請入國日期，不報。遺書宰相及淮帥李庭芝，庭芝復書果疑經，而賈似道方以卻敵為功，恐經至謀洩，竟館經真州。經乃上表宋主曰：「願附魯連之義，排難解紛；豈知唐儉之徒，款兵誤國。」又數上書宋主及宰執，極陳戰和利害，且請入見及歸國，皆不報。驛吏棘垣鑰戶，晝夜守邏，欲以動經，經不屈。經待下素嚴，又久羈困，下多怨者。經諭曰：「向受命不進，我之罪也。一入宋境，死生進退，聽其在彼，我終不能屈身辱命。汝等不幸，宜忍以待之，我觀宋祚將不久矣。」居七年，從者怒鬥，死者數人，經獨與六人處別館。又九年，丞相伯顏奉詔南伐，帝遣禮部尚書中都海牙及經弟行樞密院都事郝庸入宋，問執行人之罪，宋懼，遣總管段佑以禮送經歸。賈似道之謀既洩，尋亦竄死。經歸，道病，帝敕樞密院及尚醫近侍迎勞，所過父老瞻望流涕。明年夏，至闕，錫燕大庭，諮以政事，賞賚有差。秋七月，卒，年五十三，官為護喪還葬，諡文忠。明年，宋平。

　　經為人尚氣節，為學務有用。及被留，思託言垂後，撰《續後漢書》、《易春秋外傳》、《太極演》、《原古錄》、《通鑑書法》、《玉衡貞觀》等書及文集，凡數百卷。其文豐蔚豪宕，善議論。詩多奇崛。拘宋十六年，從者皆通於學。書佐苟宗道，後官至國子祭酒。經還之歲，汴中民射雁金明池，得系帛，書詩云：「霜落風高恣所如，歸期回首是春初。上林天子援弓繳，窮海累臣有帛書。 」後題曰：「至元五年九月一日放雁，獲者勿殺，國信大使郝經書於真州忠勇軍營新館。」其忠誠如此。

　　二弟彝、庸，皆有名。彝字仲常，隱居以壽終；庸字季常，終潁州守。子採麟，亦賢，起家知林州，仕至山南江北道肅政廉訪使。


Chinese text: This work was published before January 1, 1923, and is in the
public domain worldwide because the author died at least 100 years ago.
