輿服一〈（儀衛附）〉

若稽往古，黃帝、堯、舜垂衣裳而天下治，蓋取諸乾坤；服牛乘馬，引重致遠，蓋取諸大壯。冕服車輿之制，其來尚矣。《虞書》舜作十二章，五服以命有德，車服以賞有功。《禮記》虞鸞車，夏鉤車，商大輅。至周，損益前代，弁師掌王之五冕，巾車掌王之五輅，而儀文始備。然孔子論治天下之大法，於殷輅取其質而得中，周冕取其文而得中也。至秦並天下，兼收六國車旗服御，窮極侈靡，有大駕、法駕以及鹵簿。漢承秦後，多因其舊。由唐及宋，亦效秦法，以為盛典。於文質適中之義，君子或得而議焉。

元初立國，庶事草創，冠服車輿，並從舊俗。世祖混一天下，近取金、宋，遠法漢、唐。至英宗親祀太廟，復置鹵簿。今考之當時，上而天子之冕服，皇太子冠服，天子之質孫，天子之五輅與腰輿、象轎，以及儀衛隊仗，下而百官祭服、朝服，與百官之質孫，以及於士庶人之服色，粲然其有章，秩然其有序。大抵參酌古今，隨時損益，兼存國制，用備儀文。於是朝廷之盛，宗廟之美，百官之富，有以成一代之制作矣。作《輿服志》，而儀衛附見於後云。

○冕服

天子冕服：袞冕，制以漆紗，上覆曰綖，青表朱裏。綖之四周，匝以雲龍。冠之口圍，縈以珍珠。綖之前後，旒各十二，以珍珠為之。綖之左右，系黈纊二，系以玄紞，承以玉瑱，纊色黃，絡以珠。冠之周圍，珠雲龍網結，通翠柳調珠。綖上橫天河帶一，左右至地。珠鈿窠網結，翠柳朱絲組二，屬諸笄，為纓絡，以翠柳調珠。簪以玉為之，橫貫於冠。

袞龍服，制以青羅，飾以生色銷金帝星一、日一、月一、升龍四、復身龍四、山三十八、火四十八、華蟲四十八、虎蜼四十八。

裳，制以緋羅，其狀如裙，飾以文繡，凡一十六行，每行藻二、粉米一、黼二、黻二。中單，制以白紗，絳緣，黃勒帛副之。

蔽膝，制以緋羅，有褾。緋絹為裏，其形如襜，袍上著之，繡復身龍。

玉佩，珩一、琚一、瑀一、沖牙一、璜二。沖牙以系璜，珩下有銀獸面，塗以黃金，雙璜夾之。次又有衡，下有沖牙。傍別施雙的以鳴，用玉。大帶，制以緋白二色羅，合縫為之。

玉環綬，制以納石失。〈（金錦也。）〉上有三小玉環，下有青絲織網。紅羅靴，制以紅羅為之，高靿。履，制以納石失，有雙耳二，帶鉤，飾以珠。

襪，制以紅綾。

右按《太常集禮》，至元十二年十一月，博士議擬：冕天版長一尺六寸，廣八寸，前高八寸五分，後高九寸五分，身圍一尺八寸三分，並納言，用青羅為表，紅羅為裏，周回緣以黃金。天版下四面，珠網結子，花素墜子，前後共二十有四旒，以珍珠為之。青碧線織天河帶，兩頭各有珍珠金翠旒三節，玉滴子節花全。紅線組帶二，上有珍珠金翠旒，玉滴子，下有金鐸二。梅紅繡款幔帶一，黈纊二，珍珠垂系，上用金萼子二。簪窠款幔組帶鈿窠各二，內組帶窠四，並鏤玉為之。玉簪一，頂面鏤雲龍。袞衣，用青羅夾制，五采間金，繪日、月、星辰、山、龍、華蟲、宗彜。正面日一，月一，升龍四，山十二，上下襟華蟲、火各六對，虎蜼各（闕）對，背星一，升龍四，山十二，華蟲、火各十二對，虎蜼各六對。中單，用白羅單制，羅領褾襈。裳一，帶褾襈全，紅羅八幅夾造。上繡藻、粉米、黼、黻，藻三十二，粉米十六，黼三十二，黻三十二。蔽膝一，帶褾襈，紅羅夾造八幅，上繡升龍二。綬一幅，六采織造，紅羅托裏。小綬三，色同大綬，銷金黃羅綬頭全，上間施二玉環，並碾雲龍。緋白大帶一，銷金黃帶頭，鈿窠二十有四。紅羅勒帛一，青羅抹帶一。佩二，玉上、中、下璜各一，半月各二，並碾玉為雲龍文。玉滴子各二，並珍珠穿造。金篦鉤，獸面，水葉環釘全。涼帶一，紅羅裏，鏤金為之；上為玉鵝七，撻尾束各一，金攀龍口，玳瑁襯釘。舄一，重底，紅羅面，白綾托裏，如意頭，銷金黃羅緣口，玉鼻，純飾以珍珠。金緋羅錦襪一兩。

大德十一年九月，博士議：唐制，天子袞冕，垂白珠十有二旒，以組為纓，色如其綬，黈纊充耳，玉簪導。玄衣纁裳，凡十二章。八章在衣，日、月、星辰、山、龍、華蟲、火、宗彜；四章在裳，藻、粉米、黼、黻。褾領為升龍，皆織成之。龍章以下，每章一行，每行十二。白紗中單，黼領，青褾襈裾，黻加龍、山、火三章。毳冕以上，火、山二章。絺冕，山一章。玄冕無章。革帶、大帶、玉佩、綬、襪，與上同。舄加金飾。享廟、謁廟及朝遣上將、征還飲至、踐阼加元服、納後、元日受朝及臨軒冊拜王公則服之。又宋制，天子服有袞冕，廣尺二寸，長二尺四寸，前後十有二旒，二纊，並貫珍珠。又有翠旒十二，碧鳳銜之，在珠旒外。冕板，以龍鱗錦表，上綴玉為七星，傍施琥珀瓶、犀瓶各二十四，周綴金絲網鈿，以珍珠雜寶玉，加紫雲白鶴錦裏。四柱飾以七寶，紅綾裏。金飾玉簪導，紅絲絳組帶。亦謂之平天冠。袞服青色，日、月、星、山、龍、雉、虎蜼七章。紅裙，藻、火、粉米、黼、黻五章。紅蔽膝，升龍二，並織成，間以雲彩，飾以金钑花鈿窠，裝以珍珠、琥珀、雜寶玉。紅羅襦裙，繡五章，青褾襈裾。六采綬一，小綬三，結三，玉環三。素大帶，朱裏。青羅四神帶二，繡四神盤結。〈（綬帶飾並同袞服。）〉白羅中單，青羅抹帶，紅羅勒帛，鹿盧玉具劍，玉鏢首鏤白玉雙佩，金飾，貫珍珠。金龍鳳革帶，紅襪赤舄，金钑花，四神玉鼻。祭天地宗廟、受冊尊號、元日受朝、冊皇太子則服之。事未果行。

至延祐七年七月，英宗命禮儀院使八思吉斯傳旨，令省臣與太常禮儀院速制法服。八月，中書省會集翰林、集賢、太常禮儀院官講議，依秘書監所藏前代帝王袞冕法服圖本，命有司制如其式。

鎮圭，制以玉，長一尺二寸，有袋副之。

皇太子冠服：袞冕，玄衣，纁裳，中單，蔽膝，玉佩，大綬，朱襪，赤舄。

按《太常集禮》，至元十二年，博士擬袞冕制，用白珠九旒，紅絲組為纓，青纊充耳，犀簪導。青衣、朱裳，九章。五章在衣，山、龍、華蟲、火、宗彜；四章在裳，藻、粉米、黼、黻。白紗中單，青礻票襈裾。革帶，塗金銀鉤飖。蔽膝，隨裳色，為火、山二章。瑜玉雙佩，四采織成大綬，間施玉環三。白襪朱舄，舄加金塗銀扣。

大德十一年九月，照擬前代制度。唐制，皇太子袞冕，垂白珠九旒，紅絲組為纓，青纊充耳，犀簪導。玄衣、纁裳，九章。五章在衣，山、龍、華蟲、火、宗彜；四章在裳，藻、粉米、黼、黻，織成之，每行一章，黼、黻重以為等，每行九。白紗中單，黼領，青褾襈裾。革帶，金鉤飖，大帶。蔽膝，隨裳色，火、山二章。玉具劍，金寶飾玉鏢首，瑜玉雙佩。朱組帶大綬，四采赤白縹紺，純朱質，長丈八尺，首廣九寸。小雙綬，長二尺六寸，色同大綬，而首半之，間施玉環三。朱襪赤舄，加金飾。侍從祭祀及謁廟、加元服、納妃服之。宋制，皇太子袞冕，垂白珠九旒，紅絲組為纓，青纊充耳，犀簪導。青衣、朱裳，九章。五章在衣，山、龍、華蟲、火、宗彜；四章在裳，藻、粉米、黼、黻。白紗中單，青褾襈裾。革帶，塗金銀鉤飖。蔽膝，隨裳色，火、山二章。瑜玉雙佩，四采織成大綬，間施玉環三。白襪、朱舄，舄加塗金銀飾。加元服、從祀、受冊、謁廟、朝會服之。已擬其制，未果造。

三獻官及司徒、大禮使祭服：籠巾貂蟬冠五，青羅服五，〈（領、袖、襕俱用皂綾。）〉紅羅裙五，〈（皂綾為襕。）〉紅羅蔽膝五，〈（其羅花樣俱系牡丹。）〉白紗中單五，〈（黃綾帶。）〉紅組金綬紳五，〈（紅組金譯語言納石失，各佩玉環二。）〉象笏五，銀束帶五，玉佩五，白羅方心曲領五，赤革履五對，白綾襪五對。

助奠以下諸執事官冠服：貂蟬冠、獬豸冠、七梁冠、六梁冠、五梁冠、四梁冠、三梁冠、二梁冠二百，青羅服二百，〈（領、袖、襕俱用皂綾。）〉紅綾裙二百，〈（皂綾為襕。）〉紅羅蔽膝二百，紫羅公服二百，〈（用梅花羅。）〉白紗中單二百，〈（黃綾帶。）〉織金綬紳二百，〈（紅一百九十八，青二，各佩銅環二。）〉銅束帶二百，白羅方心曲領二百，銅佩二百，展角襆頭二百，塗金荔枝帶三十，烏角帶一百七十，皂靴二百對，赤革履二百對，白綾襪二百對，象笏三十，銀杏木笏一百七十。

凡獻官諸執事行禮，俱衣法服。惟監察御史二，冠獬豸，服青綬。凡迎香、讀祝及祀日遇陰雨，俱衣紫羅公服。六品以下，皆得借紫。

都監庫、祠祭局、儀鸞局、神廚局頭目長行人等：交角襆頭五十，窄袖紫羅服五十，塗金束帶五十，皂靴五十對。

初憲宗壬子年秋八月，祭天於日月山，用冕服自此始。成宗大德六年春三月，祭天於麗正門外丙地，命獻官以下諸執事，各具公服行禮。是時，大都未有郊壇，大禮用公服自此始。九年冬至祭享，用冠服，依宗廟見用者制。其後節次祭祀，或合祀天地，增配位從祀，獻攝職事，續置冠服，於法服庫收掌。法服二百九十有九，公服二百八十，窄紫二百九十有五。至大間，太常博士李之紹、王天祐疏陳，親祀冕無旒，服大裘而加袞，裘以黑羔皮為之。臣下從祀冠服，歷代所尚，其制不同。集議得依宗廟見用冠服制度。

社稷祭服：青羅袍一百二十三，白紗中單一百三十三，紅梅花羅裙一百二十三，藍織錦銅環綬紳二，紅織錦銅環綬紳一百一十七，紅織錦玉環綬紳四，紅梅花羅蔽膝一百二十三，革履一百二十三，白綾襪一百二十三，白羅方心曲領一百二十三，黃綾帶一百二十三，佩一百二十三，銅珩璜者一百一十九，玉珩璜者四，藍素纻絲帶一百二十三，銀帶四，銅帶一百一十九，冠一百二十三，水角簪金梁冠一百七，紗冠一十，獬豸冠二，籠巾紗冠四，木笏一百二十三，紫羅公服一百二十三，黑漆襆頭一百二十三，展角全二色羅插領一百二十三，鍍金銅荔枝帶一十，角帶一百一十三，象笏一十三枝，木笏一百一十枝，黃絹單包復一百二十三，紫纻絲抹口青氈襪一百一十三，皂靴一百二十三，窄紫羅衫三十，黑漆襆頭三十，銅束帶三十，黃絹單包復三十，皂靴三十，紫纻絲抹口青氈襪三十。

宣聖廟祭服：獻官法服，七梁冠三，〈（簪全。）〉鴉青袍三，絨錦綬紳三，〈（各帶青絨網並銅環二。）〉方心曲領三，藍結帶三，銅佩三，紅羅裙三，白絹中單三，紅羅蔽膝三，革履三。〈（白絹襪全。）〉

執事儒服，軟角唐巾，白襕插領，黃靴角帶，皂靴，各九十有八。

曲阜祭服，連蟬冠四十有三，七梁冠三，五梁冠三十有六，三梁冠四，皂纻絲鞋三十有六兩，舒角襆頭二，軟角唐巾四十，角簪四十有三，冠纓四十有三副，〈（凡八十有六條。）〉象牙笏七，木笏三十有八，玉佩七，〈（凡十有四系。）〉銅佩三十有六，〈（凡七十有二系。）〉帶八十有五，藍鞓帶七，紅鞋帶三十有六，烏角帶二，黃鞓帶、烏角偏帶四十，大紅金綬結帶七，〈（上用玉環十有四。）〉青羅大袖夾衣七，紫羅公服二，褐羅大袖衣三十有六，白羅衫四十，白絹中單三十有六，白紗中單七，大紅羅夾蔽膝七，大紅夾裳、緋紅羅夾蔽膝三十有六，緋紅夾裳四，黃羅夾裳三十有六，黃羅大帶七，白羅方心曲領七，紅羅綬帶七，黃絹大帶三十有六，皂靴、白羊毳襪各四十有二對，大紅羅鞋七兩，白絹夾襪四十有三兩。

質孫，漢言一色服也，內庭大宴則服之。冬夏之服不同，然無定制。凡勛戚大臣近侍，賜則服之。下至於樂工衛士，皆有其服。精粗之制，上下之別，雖不同，總謂之質孫云。

天子質孫，冬之服凡十有一等，服納石失、〈（金錦也。）〉怯綿裏，〈（翦茸也。）〉則冠金錦暖帽。服大紅、桃紅、紫藍、綠寶裏，〈（寶裏，服之有襕者也。）〉則冠七寶重頂冠。服紅黃粉皮，則冠紅金答子暖帽。服白粉皮，則冠白金褡子暖帽。服銀鼠，則冠銀鼠暖帽，其上並加銀鼠比肩。〈（俗稱曰襻子答忽。）〉夏之服凡十有五等，服答納都納石失，〈（綴大珠於金錦。）〉則冠寶頂金鳳鈸笠。服速不都納石失，〈（綴小珠於金錦。）〉則冠珠子卷雲冠。服納石失，則帽亦如之。服大紅珠寶裏紅毛子答納，則冠珠緣邊鈸笠。服白毛子金絲寶裏，則冠白藤寶貝帽。服駝褐毛子，則帽亦如之。服大紅、綠、藍、銀褐、棗褐、金繡龍五色羅，則冠金鳳頂笠，各隨其服之色。服金龍青羅，則冠金鳳頂漆紗冠。服珠子褐七寶珠龍褡子，則冠黃牙忽寶貝珠子帶後檐帽。服青速夫金絲襕子，〈（速夫，回回毛布之精者也。）〉則冠七寶漆紗帶後檐帽。

百官質孫，冬之服凡九等，大紅納石失一，大紅怯綿裏一，大紅冠素一，桃紅、藍、綠官素各一，紫、黃、鴉青各一。夏之服凡十有四等，素納石失一，聚線寶裏納石失一，棗褐渾金間絲蛤珠一，大紅官素帶寶裏一，大紅明珠答子一，桃紅、藍、綠、銀褐各一，高麗鴉青雲袖羅一，駝褐、茜紅、白毛子各一，鴉青官素帶寶裏一。

百官公服：

公服，制以羅，大袖，盤領，俱右衽。一品紫，大獨科花，徑五寸。二品小獨科花，徑三寸。三品散答花，徑二寸，無枝葉。四品、五品小雜花，徑一寸五分。六品、七品緋羅小雜花，徑一寸。八品、九品綠羅，無文。

襆頭，漆紗為之，展其角。笏，制以牙，上圓下方。或以銀杏木為之。

偏帶，正從一品以玉，或花，或素。二品以花犀。三品、四品以黃金為荔枝。五品以下以烏犀。並八胯，鞓用朱革。靴，以皂皮為之。

儀衛服色：交角襆頭，其制，巾後交折其角。

鳳翅襆頭，制如唐巾，兩角上曲，而作雲頭，兩旁覆以兩金鳳翅。學士帽，制如唐巾，兩角如匙頭下垂。唐巾，制如襆頭，而撱其角，兩角上曲作雲頭。

控鶴襆頭，制如交角，金鏤其額。花角襆頭，制如控鶴襆頭，兩角及額上，簇象生雜花。

錦帽，制以漆紗，後幅兩旁，前拱而高，中下，後畫連錢錦，前額作聚文。平巾幘，黑漆革為之，形如進賢冠之籠巾，或以青，或以白。武弁，制以皮，加漆。

甲騎冠，制以皮，加黑漆，雌黃為緣。抹額，制以緋羅，繡寶花。巾，制以絁，五色，畫寶相花。兜鍪，制以皮，金塗五色，各隨其甲。

襯甲，制如雲肩，青錦質，緣以白錦，衷以氈，裏以白絹。雲肩，制如四垂雲，青緣，黃羅五色，嵌金為之。裲襠，制如衫。襯袍，制用緋錦，武士所以衤易裲襠。

士卒袍，制以絹絁，繪寶相花。窄袖袍，制以羅或絁。辮線襖，制如窄袖衫，腰作辮線細折。控鶴襖，制以青緋二色錦，圓答寶相花。

窄袖襖，長行輿士所服，紺緅色。樂工襖，制以緋錦，明珠琵琶窄袖，辮線細折。

甲，覆膊、掩心、扞背、扞股，制以皮，或為虎文、獅子文，或施金鎧銷子文。臂鞲，制以錦，綠絹為裏，有雙帶。錦螣蛇，束麻長一丈一尺，裹以紅錦。

束帶，紅鞓雙獺尾，黃金塗銅胯，余同腰帶而狹小。絳環，制以銅，黃金塗之。汗胯，制以青錦，緣以銀褐錦，或繡撲獸，間以雲氣。行縢，以絹為之。

鞋，制以麻。翁鞋，制以皮為履，而長其靿，縛於行縢之內。雲頭靴，制以皮，幫嵌雲朵，頭作雲象，翁束於脛。

服色等第：仁宗延祐元年冬十有二月，定服色等第，詔曰：「比年以來，所在士民，靡麗相尚，尊卑混淆，僭禮費財，朕所不取。貴賤有章，益明國制，儉奢中節，可阜民財。」命中書省定立服色等第於後。

一，蒙古人不在禁限，及見當怯薛諸色人等，亦不在禁限，惟不許服龍鳳文。〈（龍謂五爪二角者。）〉

一，職官除龍鳳文外，一品、二品服渾金花，三品服金答子，四品、五品服雲袖帶襕，六品、七品服六花，八品、九品服四花。〈（職事散官從一高。）〉系腰，五品以下許用銀，並減鐵。

一，命婦衣服，一品至三品服渾金，四品、五品服金褡子，六品以下惟服銷金，並金紗褡子。首飾，一品至三品許用金珠寶玉，四品、五品用金玉珍珠，六品以下用金，惟耳環用珠玉。〈（同籍不限親疏，期親雖別籍，並出嫁同。）〉

一，器皿，〈（謂茶酒器。）〉除钑造龍鳳文不得使用外，一品至三品許用金玉，四品、五品惟臺盞用金，六品以下臺盞用鍍金，余並用銀。

一，帳幕，除不得用赭黃龍鳳文外，一品至三品許用金花刺繡紗羅，四品、五品用刺繡紗羅，六品以下用素紗羅。

一，車輿，除不得用龍鳳文外，一品至三品許用間金妝飾銀螭頭、繡帶，青幔，四品、五品用素獅頭、繡帶、青幔，六品至九品用素雲頭、素帶、青幔。

一，鞍轡，一品許飾以金玉，二品、三品飾以金，四品、五品飾以銀，六品以下並飾以鍮石銅鐵。一，內外有出身，考滿應入流，見役人員服用，與九品同。

一，授各投下令旨、鈞旨，有印信，見任勾當人員，亦與九品同。

一，庶人除不得服赭黃，惟許服暗花纻絲綾羅毛毳，帽笠不許飾用金玉，靴不得裁制花樣。首飾許用翠花，並金釵錍各一事，惟耳環用金珠碧甸，余並用銀。酒器許用銀壺瓶臺盞盂鏇，余並禁止。帳幕用紗絹，不得赭黃，車輿黑油，齊頭平頂皂幔。

一，諸色目人，除行營帳外，其餘並與庶人同。

一，諸職官致仕，與見任同。解降者，依應得品級，不敘者，與庶人同。

一，父祖有官，既沒年深，非犯除名不敘之限，其命婦及子孫與見任同。一，諸樂藝人等服用，與庶人同。凡承應妝扮之物，不拘上例。一，皂隸公使人，惟許服絹。

一，娼家出入，止服皂褙子，不得乘坐車馬，余依舊例。一，今後漢人、高麗、南人等投充怯薛者，並在禁限。

一，服色等第，上得兼下，下不得僭上。違者，職官解見任，期年後降一等敘，余人決五十七下。違禁之物，付告捉人充賞。有司禁治不嚴，從監察御史、廉訪司究治。

禦賜之物，不在禁限。○輿輅

玉輅。青質，金裝，青綠藻井，栲栳輪蓋。外施金裝雕木雲龍，內盤碾玉福海圓龍一，頂上匝以金塗鍮石耀葉八十一。上圍九者二，中圍九者三，下圍九者四。頂輪衣三重，上二重青繡雲龍瑞草，下一重無文。輪衣內黃屋一，黃素纻絲瀝水，下周垂朱絲結網，青纻絲繡小帶四十八，帶頭綴金塗小銅鈴，青纻絲繡絡帶二。頂輪平素面夾用青纻絲。蓋四周垂流蘇八，飾以五色茸線結網五重，金塗銅鈸五，金塗木珠二十有五。又系玉雜佩八，珩璜沖瑀全，金塗

鍮石鉤掛十六，黃茸貫頂天心直下十字繩二，各長三丈。蓋下立朱漆柱四。柱下直平盤，虛櫃，中欞三十，下外桄二。漆繪犀、象、鸚鵡、錦雉、孔雀，隔窠嵌裝花板。櫃周朱漆勾闌，雲拱地霞葉百七十有九，下垂牙護泥虛板，並朱漆畫瑞草。勾闌上玉行龍十，碾玉蹲龍十，孔雀羽臺九，水精面火珠七，金圈焰銅照八。輿下周垂朱絲結網，飾以金塗鍮石鐸三百，彩畫鍮石梅萼嵌網眼中。輿之長轅三，界轅勾心各三，上下龍頭六。前轅引手玉螭頭三，並系以蹲龍。後轅方罨頭三，桄頭十六，絟以蹲龍三。轅頭衡一，兩端玉龍頭二，上列金塗銅鳳十二，含以金塗銅鈴。輿之軸一，輪二。軸之挲羅二，明轄蹲龍絟，並青漆。輪之輻各二十四，轂首壓貼金塗銅轂葉八十一，金塗鍮石擎耳戀攀四。櫃之前，朱漆金裝雲龍輅牌一，牌字以玉裝綴。輅之箱，四壁雕鎪漆畫填心隔窠龜文華板。上層左畫青龍，右畫白虎，前畫朱雀，後畫玄武。輅之前額，玉行龍二，奉一水精珠，後額如之。前兩柱青茸鈴索五，貼金鸞和大響銅鈴十，金塗鍮石雙魚五。下朱漆軾櫃一，櫃上金香球、金香寶、金香合、銀灰盤各一，並黃絲綬帶。輅之後，朱漆後對一，金塗曲戌，黃纻絲銷金雲龍門簾一，緋纻絲繡雲龍帶二。輅之中，金塗鍮石鉸碾玉龍椅一，靠背上金塗圈焰玉明珠一。右建太常旗，十有二斿，青羅繡日、月、五星、升龍。右建阘戟一，九斿，青羅繡雲龍。中央黃羅繡青黑黼文兩旗，綢杠，並青羅，旗首金塗鍮石龍頭二，金塗銅鈴二，金塗鍮石鈸青纓緌十二重，金塗木珠流蘇十二重。龍椅上，方坐一，綠褥一，皆錦。銷金黃羅夾帕一，方輿地褥二，勾闌內褥八，皆用雜錦綺。青漆金塗鍮石鉸葉踏道一，小褥五重。青漆雕木塗金龍頭行馬一，小青漆梯一，青漆柄金塗長托叉二，短托叉二，金塗首青漆推竿一，青茸引輅索二，各長六丈餘，金塗銅環二，黃茸綏一。輅馬、誕馬，並青色。鞍轡鞦勒纓拂靷，並青韋，金飾。誕馬青織金纻絲屜四副。青羅銷金絹裏籠鞍六。蓋輅黃絹大蒙帕一，黃油絹帕一。駕士平巾大袖，並青繪纻絲為之。

至治元年，英宗親祀太廟，詔中書及太常禮儀院、禮部定擬制鹵簿五輅。以平章政事張珪、留守王伯勝、將作院使明裏董阿、侍儀使乙剌徒滿董其事。是年，玉輅成。明年，親祀禦之。後復命造四輅，工未成而罷。

金輅。赤質，金妝，青綠藻井，栲栳輪蓋。外施金妝雕木雲龍，內盤真金福海圓龍一，頂上匝以金塗鍮石耀葉八十一。上圍九者二，中圍九者三，下圍九者四。頂輪衣三重，上二重大紅繡雲龍瑞草，下一重無文。輪衣內黃屋一，黃素纻絲瀝水，下垂朱絲結網一周，大紅纻絲繡小帶四十八，帶頭綴金塗小銅鈴三百，大紅纻絲繡絡帶二。頂輪平素面夾用緋纻絲。蓋之四周垂流蘇八，飾以五色茸線結網五重，金塗鍮石雜佩八，珩璜沖瑀全，金塗鍮石鉤掛十有六，黃絨貫頂天心直下十字繩二。蓋下立朱漆柱四，柱下直平盤，虛櫃，中欞三十，其下外桄二，漆繪犀、象、鸚鵡、錦雉、孔雀，隔窠嵌妝花板。櫃上周遭朱漆勾闌，雲拱地霞葉一百七十有九，下垂牙護泥虛板，並朱漆畫瑞草。勾闌上金塗鍮石行龍十二，金塗鍮石蹲龍十，孔雀羽臺九，水精面火珠七，金圈焰銅照八。輿下垂朱絲結網一遭，飾以金塗鍮石鐸子三百，彩畫鍮石梅萼嵌網眼中。輿之長轅三，界轅勾心各三，上下龍頭六。前轅引手金塗鍮石螭頭三，並系以蹲龍。後轅方罨頭三，桄頭十六，系以蹲龍三。轅頭衡一，兩端金塗鍮石龍頭二，上列金塗銅鳳十二，含以金塗銅鈴。輿之軸一，輪二。軸之挲羅二，明轄蹲龍絟，並漆以赤。輪之輻各二十有四，轂首壓貼金塗銅轂葉八十有一，金塗鍮石擎耳戀攀四。櫃之前，朱漆金妝雲龍輅牌一，金塗鐵曲戌。輅之箱，四壁雕鎪漆畫填心隔窠龜文花板，上層左畫青龍，右畫白虎，前畫朱雀，後畫玄武。輅之前額，金行龍二，奉一水精珠，後額亦如之。前兩柱緋絨鈴索五，貼金鸞和大響銅鈴十，金塗鍮石雙魚五。下朱漆軾櫃一，櫃上金香球一，金香寶一，金香合，銀灰盤一，並黃纻絲綬帶。輅之後，朱漆後對一，金塗曲戌，黃纻絲銷金雲龍門簾一，緋纻絲繡雲龍帶二。輅之中，黃金妝鉸龍椅一，靠背上金塗圈焰玉明珠一。左建太常斿，十有二斿，緋羅繡日、月、五星、升龍。右建阘戟一，九斿，緋羅繡雲龍。中央黃羅繡青黑黼文兩旗，綢杠，並大紅羅。旗首金塗鍮石龍頭二，金塗銅鈴二，金塗鍮石鈸朱纓緌十二重，金塗木珠流蘇十二重。龍椅上，金錦方坐子一，綠可貼〈（金錦也。）〉褥一，銷金黃羅夾帕一，方輿地金錦褥一，綠可貼褥一。勾闌內，可貼條褥四，藍纻絲條褥四，朱漆金塗鍮石鉸葉踏道一，小可貼條褥五重。朱漆雕木塗金龍頭行馬一，小朱漆梯一，朱漆柄金塗長托叉二，短托叉二，金塗首朱漆推竿一，紅絨引輅索二，金塗銅環二，黃絨執綏一。輅馬、誕馬，並赤色。鞍轡鞦勒纓拂套項，並赤韋，金妝。誕馬紅織金纻絲屜四副，紅羅銷金紅絹裏籠鞍六。蓋輅黃絹大蒙帕一，黃油絹帕一。駕士平巾大袖，並緋繡纻絲為之。

象輅。黃質，金妝，青綠藻井，栲栳輪蓋。外施金妝雕木雲龍，內盤描金象牙雕福海圓龍一，頂上匝以金塗鍮石耀葉八十有一。上圍九者二，中圍九者三，下圍九者四。頂輪衣三重，上二重黃繡雲龍瑞草，下一重無文。輪衣內黃屋一，黃素纻絲瀝水，下垂朱絲結網一遭，黃纻絲繡小帶四十有八，帶頭綴金塗小銅鈴三百，黃纻絲繡絡帶二。頂輪平素面夾用黃纻絲。蓋之四周垂流蘇八，飾以五色茸線結網五重，金塗銅鈸五，金塗木珠二十有五。又系金塗鍮石雜佩八，珩璜沖瑀全，金塗鍮石鉤掛十有六，黃絨貫頂天心直下十字繩二。蓋下立朱漆柱四，柱下直平盤，虛櫃，中欞三十，下外桄二，漆繪犀、象、鸚鵡、錦雉、孔雀，隔窠嵌妝花板。櫃上周遭朱漆勾闌，雲拱地霞葉百七十有九，下垂牙護泥虛板，並朱漆畫瑞草。勾闌上描金象牙雕行龍十，蹲龍十，孔雀羽臺九，水精面火珠七，金圈焰銅照八。輿下垂朱絲結網一遭，飾以金塗鍮石鐸子三百，采畫鍮石梅萼嵌網眼中。輿之長轅三，界轅勾心各三，上下龍頭六。前轅引手描金象牙雕螭頭三，並系以蹲龍。後轅方罨頭三，桄頭十有六，系以蹲龍三。轅頭衡一，兩端描金象牙雕龍頭二，上列金塗銅鳳十二，含以金塗銅鈴。輿之軸一，輪二。軸之挲羅二，明轄蹲龍絟，並漆以黃。輪之輻各二十有四，轂首壓貼金塗銅轂葉八十有一，金塗鍮石擎耳戀攀四。櫃之前，朱漆金妝雲龍輅牌一，金塗鐵曲戌。輅之箱，四傍雕鎪漆畫填心隔窠龜文花板，上層左畫青龍，右畫白虎，前畫朱雀，後畫玄武。輅之前額，描金象牙雕行龍二，奉一水精珠，後額如之。前兩柱黃絨鈴索五，貼金鸞和大響銅鈴十，金塗鍮石雙魚五。下朱漆軾櫃一，櫃上金香球一，金香寶一，金香合一，銀灰盤一，並黃纻絲綬帶。輅之後，朱漆後對一，金塗曲戌，黃纻絲銷金雲龍門簾一，緋纻絲繡雲龍帶二。輅之中，黃金妝鉸描金象牙雕龍椅一，靠背上金塗圈焰玉明珠一。左建太常旗一，十有二斿，黃羅繡日、月、五星、升龍。右建阘戟一，九斿，黃羅繡雲龍。中央黃羅繡青黑黼文兩旗，綢杠，並黃羅。旗首金塗鍮石龍頭二，金塗銅鈴二，金塗鍮石鈸黃纓緌十二重，金塗木珠流蘇十二重。龍椅上，金錦方坐一，綠可貼褥一。勾闌內，可貼條褥四，藍纻絲條褥四，黃漆金塗鍮石鉸葉踏道一，小可貼條褥五重。黃漆木塗金龍頭行馬一，小黃漆梯一，黃漆柄金塗長托叉二，短托叉二，金塗首黃漆推竿一，黃絨引輅索二，金塗銅環二，黃絨執綏一。輅馬、誕馬，皆黃色。鞍轡鞦勒纓拂套項，並金妝，黃韋。誕馬銀褐織金纻絲屜四副，黃羅銷金黃絹裏籠鞍六。蓋輅黃絹大蒙帕一，黃油絹帕一。駕士平巾大袖，並黃繡纻絲為之。

革輅。白質，金妝，青綠藻井，栲栳輪蓋。外施金妝雕木雲龍，內盤描金白檀雕福海圓龍一，頂上匝以金塗鍮石耀葉八十有一。上圍九者二，中圍九者三，下圍九者四。頂輪衣三重，上二重素白繡雲龍瑞草，下一重無文。輪衣內黃屋一，黃素纻絲瀝水，下垂朱絲結網一遭，素白纻絲繡小帶四十有八，帶頭綴金塗小銅鈴三百，素白纻絲繡絡帶二。頂輪平素面夾用白素纻絲。蓋之四周垂流蘇八，飾以五色絨線結網五重，金塗銅鈸五，金塗木珠二十有五。又系金塗鍮石雜佩八，珩璜沖瑀全，金塗鍮石鉤掛十有六，黃絨貫頂天心直下十字繩二。蓋下立朱漆柱四，柱下直平盤，虛櫃，中欞三十，下外桄二，漆繪革鞔犀、象、鸚鵡、錦雉、孔雀，隔窠嵌妝花板。櫃上周遭朱漆勾闌，雲拱地霞葉百七十有九，下垂牙護泥虛板，並朱漆畫瑞草。勾闌上描金白檀行龍十，擺白蹲龍十，孔雀羽臺九，水精面火珠七，金圈焰銅照八。輿下垂朱絲結網一遭，飾以金塗鍮石鐸子三百，彩畫鍮石梅萼嵌網眼中。輿之長轅三，界轅勾心各三，上下龍頭六。前轅引手擺白螭頭三，並系以蹲龍。後轅方罨頭三，桄頭十有六，系以蹲龍三。轅頭衡一，兩端擺白龍頭二，上列金塗銅鳳十二，含以金塗銅鈴。輿之軸一，輪二。軸之挲羅二，明轄蹲龍絟，皆漆以白。其輪之輻各二十有四，轂首壓貼金塗銅轂葉八十有一，金塗鍮石擎耳戀攀四。櫃之前，朱漆金妝雲龍輅牌一，金塗鐵曲戌。輅箱之四傍，雕鎪革鞔漆畫填心，隔窠龜文花板，上層左畫青龍，右畫白虎，前畫朱雀，後畫玄武。輅之前額，白檀行龍二，奉一水精珠，後額如之。前兩柱素白絨鈴索五，帖金鸞和大響銅鈴十，金塗鍮石雙魚五。下朱漆革鞔軾櫃一，櫃上金香球一，金香寶一，金香合一，銀灰盤一，皆黃纻絲綬帶。輅之後，朱漆革鞔後對一，金塗曲戌，黃纻絲銷金雲龍門簾一，緋纻絲繡雲龍帶二。輅之中，金妝鉸白檀雕龍椅一，靠背上金塗圈焰玉明珠一。右建太常旗一，十有二斿，白羅繡日、月、五星、升龍。右建阘戟一，九斿，素白羅繡雲龍。中央黃羅繡青黑黼文兩旗，綢杠，並素白羅，旗首金塗鍮石龍頭二，金塗銅鈴二，金塗鍮石鈸素白纓緌十有二重，金塗木珠流蘇十有二重。龍椅上，金錦方座一，綠可貼褥一，銷金黃羅夾帕一，方輿地金錦褥一，綠可貼褥一。勾闌內，可貼條褥五重。素白漆雕木塗金龍頭行馬一，小白漆梯一，白漆柄金塗長托叉二，短托叉二，金塗首白漆推竿一，白絨引輅索二，金塗銅環二，黃絨執綏一。輅馬、誕馬，皆白色。鞍轡鞦勒纓拂套項，皆白圍，金妝。誕馬白織金纻絲屜四副，白羅銷金白絹裏籠鞍六。蓋輅黃絹大蒙帕一，黃油絹帕一。駕士平巾大袖，皆白繡纻絲為之。

木輅。黑質，金妝，青綠藻井，栲栳輪蓋。外施金妝雕木雲龍，內盤描金紫檀雕福海圓龍一，頂上匝以金塗鍮石耀葉八十有一。上圍九者二，中圍九者三，下圍九者四。頂輪衣三重，上二重皂繡雲龍瑞草，下一重無文。輪衣內黃屋一，黃素纻絲瀝水，下垂朱絲結網一遭，皂纻絲繡小帶四十有八，帶頭綴金塗小銅鈴三百，皂纻絲繡絡帶二。頂輪平素面夾用檀褐纻絲。蓋之四周垂流蘇八，飾以五色絨線結網五重，金塗銅鈸五，金塗木珠二十五。又系金塗鍮石雜佩八，珩璜沖瑀全，金塗鍮石鉤掛十有六，黃絨貫頂天心直下十字繩二。蓋下立朱漆柱四，柱下直平盤，虛櫃，中欞三十，下外桄二，漆繪犀、象、鸚鵡、錦雉、孔雀，隔窠嵌妝花板，櫃上周遭朱漆勾闌，雲拱地霞葉百七十有九，下垂牙護泥虛板，皆朱漆畫瑞草。勾闌上金嵌鑌鐵行龍十，蹲龍十，孔雀羽臺九，水精面火珠七，金圈焰銅照八。輿下垂朱絲結網一遭，飾以金塗鍮石鐸子三百，彩畫鍮石梅萼嵌網眼中。輿之長轅三，界轅勾心各三，上下龍頭六。前轅引手金嵌鑌鐵螭頭三，皆絟以蹲龍。後轅方罨頭三，桄頭十有六，系以蹲龍三。轅頭衡一，兩端金嵌鑌鐵龍頭二，上列金塗銅鳳十二，含以金塗銅鈴。輿之軸一，輪二。軸之挲羅二，明轄蹲龍絟，並漆以黑。輪之輻各二十有四，轂首壓貼金塗銅轂葉八十有一，金塗鍮石擎耳戀攀四。櫃之前，朱漆金妝雲龍輅牌一，金塗鐵曲戌。輅之箱，四傍雕鎪漆畫填心，隔窠龜文花板，上層左畫青龍，右畫白虎，前畫朱雀，後畫玄武。輅之前額，金嵌鑌鐵行龍二，奉一水精珠，後額如之。前兩柱皂絨鈴索五，貼金鸞和大響銅鈴十，金塗鍮石雙魚五。下朱漆軾櫃一，櫃上金香球一，金香寶一，金香合一，銀灰盤一，皆黃纻絲綬帶。輅之後，朱漆後對一，金塗曲戌，黃纻絲銷金雲龍門簾一，緋纻絲繡雲龍帶二。輅之中，金妝烏木雕龍椅一，靠背上金塗圈焰玉明珠一。左建太常旗一，十有二斿，皂羅繡日、月、五星、升龍。右建阘戟一，九斿，皂羅繡雲龍。中央黃羅繡青黑黼文兩旗，綢杠，並皂羅，旗首金塗鍮石鈸紫纓緌十有二重，金塗流蘇十有二重。龍椅上，金錦方座一，綠可貼褥一，銷金黃罷夾帕一，方輿地金錦褥一，綠可貼褥一。勾闌內，可貼條褥四，藍纻絲條褥四，黑漆金塗鍮石鉸葉踏道一，小可貼條褥五重。黑漆雕木塗金龍頭行馬一，小黑漆梯一，黑漆柄金塗長托叉二，短托叉二，金塗首黑漆推竿一，皂絨引輅索二，金塗銅環二，黃絨執綏一。輅馬、誕馬，並黑色。鞍轡鞦勒纓拂套項，皆以淺黑韋，金妝。誕馬紫織金纻絲屜四副，紫羅銷金紫絹裏籠鞍六。蓋輅黃絹大蒙帕一，黃油絹帕一。駕士平巾大袖，皆紫繡纻絲為之。

腰輿。制以香木，後背作山字牙，嵌七寶妝雲龍屏風，上施金圈焰明珠，兩傍引手。屏風下施雕鏤雲龍床。坐前有踏床，可貼錦褥一。坐上貂鼠緣金錦條褥，綠可貼方坐。

象轎。駕以象，凡巡幸則禦之。


Chinese text: This work was published before January 1, 1923, and is in the
public domain worldwide because the author died at least 100 years ago.
