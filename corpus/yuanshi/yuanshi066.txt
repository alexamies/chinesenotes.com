河渠三 ○黃河

至正四年夏五月，大雨二十餘日，黃河暴溢，水平地深二丈許，北決白茅堤。六月，又北決金堤，並河郡邑濟寧、單州、虞城、碭山、金鄉、魚臺、豐、沛、定陶、楚丘、武城，以至曹州、東明、鉅野、鄆城、嘉祥、汶上、任城等處皆罹水患，民老弱昏墊，壯者流離四方。水勢北侵安山，沿入會通、運河，延袤濟南、河間，將壞兩漕司鹽場，妨國計甚重。省臣以聞，朝廷患之，遣使體量，仍督大臣訪求治河方略。

九年冬，脫脫既復為丞相，慨然有志於事功，論及河決，即言於帝，請躬任其事，帝嘉納之。乃命集群臣議廷中，而言人人殊，唯都漕運使賈魯，昌言必當治。先是，魯嘗為山東道奉使宣撫首領官，循行被水郡邑，具得修捍成策；後又為都水使者，奉旨詣河上相視，驗狀為圖，以二策進獻：一議修築北堤以制橫潰，其用功省；一議疏塞並舉，挽河使東行以復故道，其功費甚大。至是復以二策封，脫脫韙其後策。議定，乃薦魯於帝，大稱旨。

十一年四月初四日，下詔中外，命魯以工部尚書為總治河防使，進秩二品，授以銀印。發汴梁、大名十有三路民十五萬人，廬州等戍十有八翼軍二萬人供役，一切從事大小軍民，咸稟節度，便宜興繕。是月二十二日鳩工，七月疏鑿成，八月決水故河，九月舟楫通行，十一月水土工畢，諸掃諸堤成。河乃復故道，南匯於淮，又東入於海。帝遣貴臣報祭河伯，召魯還京師，論功超拜榮祿大夫、集賢大學士，其宣力諸臣遷賞有差，賜丞相脫脫世襲答剌罕之號，特命翰林學士承旨歐陽玄制河平碑文，以旌勞績。

玄既為河平之碑，又自以為司馬遷、班固記河渠溝洫，僅載治水之道，不言其方，使後世任斯事者無所考則，乃從魯訪問方略，及詢過客，質吏牘，作《至正河防記》，欲使來世罹河患者按而求之。其言曰：

治河一也，有疏、有浚、有塞，三者異焉。釃河之流，因而導之，謂之疏。去河之淤，因而深之，謂之浚。抑河之暴，因而扼之，謂之塞。疏浚之別有四：曰生地，曰故道，曰河身，曰減水河。生地有直有紆，因直而鑿之，可就故道。故道有高有卑，高者平之以趨卑，高卑相就，則高不壅，卑不瀦，慮夫壅生潰，瀦生堙也。河身者，水雖通行，身有廣狹，狹難受水，水益悍，故狹者以計辟之；廣難為岸，岸善崩，故廣者以計禦之。減水河者，水放曠則以制其狂，水隳突則以殺其怒。

治堤一也，有創築、修築、補築之名，有剌水堤，有截河堤，有護岸堤，有縷水堤，有石船堤。

治掃一也，有岸掃、水掃，有龍尾、欄頭、馬頭等掃。其為掃臺及推卷、牽制、珣掛之法，有用土、用石、用鐵、用草、用木、用杙、用縆之方。

塞河一也，有缺口，有豁口，有龍口。缺口者，已成川。豁口者，舊常為水所豁，水退則口下於堤，水漲則溢出於口。龍口者，水之所會，自新河入故道之潀也。

此外不能悉書，因其用功之次第，而就述於其下焉。

其浚故道，深廣不等，通長二百八十里百五十四步而強。功始自白茅，長百八十二里。繼自黃陵岡至南白茅，辟生地十里。口初受，廣百八十步，深二丈有二尺，已下停廣百步，高下不等，相折深二丈及泉。曰停、曰折者，用古算法，因此推彼，知其勢之低昂，相準折而取勻停也。南白茅至劉莊村，接入故道十里，通折墾廣八十步，深九尺。劉莊至專固，百有二里二百八十步，通折停廣六十步，深五尺。專固至黃固，墾生地八里，面廣百步，底廣九十步，高下相折，深丈有五尺。黃固至哈只口，長五十一里八十步，相折停廣墾六十步，深五尺。乃浚凹裏減水河，通長九十八里百五十四步。凹裏村缺河口生地，長三里四十步，面廣六十步，底廣四十步，深一丈四尺。自凹裏生地以下舊河身至張贊店，長八十二里五十四步。上三十六里，墾廣二十步，深五尺；中三十五里，墾廣二十八步，深五尺；下十里二百四十步，墾廣二十六步，深五尺。張贊店至楊青村，接入故道，墾生地十有三里六十步，面廣六十步，底廣四十步，深一丈四尺。

其塞專固缺口，修堤三重，並補築凹裏減水河南岸豁口，通長二十里三百十有七步。其創築河口前第一重西堤，南北長三百三十步，面廣二十五步，底廣三十三步，樹置樁橛，實以土牛、草葦、雜梢相兼，高丈有三尺，堤前置龍尾大掃。言龍尾者，伐大樹連梢系之堤旁，隨水上下，以破嚙岸浪者也。築第二重正堤，並補兩端舊堤，通長十有一里三百步。缺口正堤長四里，兩堤相接舊堤，置樁堵閉河身，長百四十五步，用土牛、草葦、梢土相兼修築，底廣三十步，修高二丈。其岸上土工修築者，長三里二百十有五步有奇，高廣不等，通高一丈五尺。補築舊堤者，長七里三百步，表裏倍薄七步，增卑六尺，計高一丈。築第三重東後堤，並接修舊堤，高廣不等，通長八里。補築凹裏減水河南岸豁口四處，置樁木，草土相兼，長四十七步。

於是塞黃陵全河，水中及岸上修堤長三十六里百三十六步。其修大堤刺水者二，長十有四里七十步。其西復作大堤刺水者一，長十有二里百三十步。內創築岸上土堤，西北起李八宅西堤，東南至舊河岸，長十里百五十步，顛廣四步，趾廣三之，高丈有五尺。仍築舊河岸至入水堤，長四百三十步，趾廣三十步，顛殺其六之一，接修入水。

兩岸掃堤並行。作西掃者夏人水工，征自靈武；作東掃者漢人水工，征自近畿。其法以竹絡實以小石，每掃不等，以蒲葦綿腰索徑寸許者從鋪，廣可一二十步，長可二三十步。又以曳掃索徑三寸或四寸、長二百餘尺者衡鋪之。相間復以竹葦麻釭大繂，長三百尺者為管心索，就系綿腰索之端於其上，以草數千束，多至萬餘，勻布厚鋪於綿腰索之上，袴而納之，丁夫數千，以足蹈實，推卷稍高，即以水工二人立其上，而號於眾，眾聲力舉，用小大推梯，推卷成掃，高下長短不等，大者高二丈，小者不下丈餘。又用大索或互為腰索，轉致河濱，選健丁操管心索，順掃臺立踏，或掛之臺中鐵貓大橛之上，以漸縋之下水。掃後掘地為渠，陷管心索渠中，以散草厚覆，築之以土，其上復以土牛、雜草、小掃梢土，多寡厚薄，先後隨宜。修疊為掃臺，務使牽制上下，縝密堅壯，互為掎角，掃不動搖。日力不足，火以繼之。積累既畢，復施前法，卷掃以壓先下之掃，量水淺深，制掃厚薄，疊之多至四掃而止。兩掃之間置竹絡，高二丈或三丈，圍四丈五尺，實以小石、土牛。既滿，系以竹纜，其兩旁並掃，密下大樁，就以竹絡上大竹腰索系於樁上。東西兩掃及其中竹絡之上，以草土等物築為掃臺，約長五十步或百步，再下掃，即以竹索或麻索長八百尺或五百尺者一二，雜廁其餘管心索之間，俟掃入水之後，其餘管心索如前珣掛，隨以管心長索，遠置五七十步之外，或鐵貓，或大樁，曳而系之，通管束累日所下之掃，再以草土等物通修成堤，又以龍尾大掃密掛於護堤大樁，分析水勢。其堤長二百七十步，北廣四十二步，中廣五十五步，南廣四十二步，自顛至趾，通高三丈八尺。

其截河大堤，高廣不等，長十有九里百七十七步。其在黃陵北岸者，長十里四十一步。築岸上土堤，西北起東西故堤，東南至河口，長七里九十七步，顛廣六步，趾倍之而強二步，高丈有五尺，接修入水。施土牛、小掃梢草雜土，多寡厚薄隨宜修疊，及下竹絡，安大樁，系龍尾掃，如前兩堤法。唯修疊掃臺，增用白闌小石。並掃上及前幾修掃堤一，長百餘步，直抵龍口。稍北，欄頭三掃並行，掃大堤廣與刺水二堤不同，通前列四掃，間以竹絡，成一大堤，長二百八十步，北廣百一十步，其顛至水面高丈有五尺，水面至澤腹高二丈五尺，通高三丈五尺；中流廣八十步，其顛至水面高丈有五尺，水面至澤腹高五丈五尺，通高七丈。並創築縷水橫堤一，東起北截河大堤，西抵西刺水大堤。又一堤東起中刺水大堤，西抵西刺水大堤，通長二里四十二步，亦顛廣四步，趾三之，高丈有二尺。修黃陵南岸，長九里百六十步，內創岸土堤，東北起新補白茅故堤，西南至舊河口，高廣不等，長八里二百五十步。

乃入水作石船大堤，蓋由是秋八月二十九日乙巳道故河流，先所修北岸西中刺水及截河三堤猶短，約水尚少，力未足恃。決河勢大，南北廣四百餘步，中流深三丈餘，益以秋漲，水多故河十之八。兩河爭流，近故河口，水刷岸北行，洄漩湍激，難以下掃。且掃行或遲，恐水盡湧入決河，因淤故河，前功遂隳。魯乃精思障水入故河之方，以九月七日癸丑，逆流排大船二十七艘，前後連以大桅或長樁，用大麻索、竹縆絞縛，綴為方舟。又用大麻索、竹縆用船身繳繞上下，令牢不可破，乃以鐵貓於上流垂之水中。又以竹縆絕長七八百尺者，系兩岸大橛上，每縆或垂二舟或三舟，使不得下，船腹略鋪散草，滿貯小石，以合子板釘合之，復以掃密布合子板上，或二重，或三重，以大麻索縛之急，復縛橫木三道於頭桅，皆以索維之，用竹編笆，夾以草石，立之桅前，約長丈餘，名曰水簾桅。復以木榰拄，使簾不偃仆，然後選水工便捷者，每船各二人，執斧鑿，立船首尾，岸上搥鼓為號，鼓鳴，一時齊鑿，須臾舟穴，水入，舟沈，遏決河。水怒溢，故河水暴增，即重樹水簾，令後復布小掃土牛白闌長梢，雜以草土等物，隨以填垛以繼之。石船下詣實地，出水基趾漸高，復卷大掃以壓之。前船勢略定，尋用前法，沈余船以竟後功。昏曉百刻，役夫分番甚勞，無少間斷。船堤之後，草掃三道並舉，中置竹絡盛石，並掃置樁，系纜四掃及絡，一如修北截水堤之法。第以中流水深數丈，用物之多，施功之大，數倍他堤。船堤距北岸才四五十步，勢迫東河，流峻若自天降，深淺叵測。於是先卷下大掃約高二丈者，或四或五，始出水面。修至河口一二十步，用工尤艱。薄龍口，喧豗猛疾，勢撼掃基，陷裂欹傾，俄遠故所，觀者股弁，眾議騰沸，以為難合，然勢不容已。魯神色不動，機解捷出，進官吏工徒十餘萬人，日加獎諭，辭旨懇至，眾皆感激赴功。十一月十一日丁巳，龍口遂合，決河絕流，故道復通。又於堤前通卷欄頭掃各一道，多者或三或四，前掃出水，管心大索系前掃，垂後闌頭掃之後，後掃管心大索亦系小掃，垂前闌頭掃之前，後先羈縻，以錮其勢。又於所交索上及兩掃之間，壓以小石白闌土牛，草土相半，厚薄多寡，相勢措置。

掃堤之後，自南岸復修一堤，抵已閉之龍口，長二百七十步。船堤四道成堤，用農家場圃之具曰轆軸者，穴石立木如比櫛，珣前掃之旁，每步置一轆軸，以橫木貫其後，又穴石，以徑二寸余麻索貫之，系橫木上，密掛龍尾大掃，使夏秋潦水、冬春淩筼，不得肆力於岸。此堤接北岸截河大堤，長二百七十步，南廣百二十步，顛至水面高丈有七尺，水面至澤腹高四丈二尺；中流廣八十步，顛至水面高丈有五尺，水面至澤腹高五丈五尺；通高七丈。仍治南岸護堤掃一道，通長百三十步，南岸護岸馬頭掃三道，通長九十五步。修築北岸堤防，高廣不等，通長二百五十四里七十一步。白茅河口至板城，補築舊堤，長二十五里二百八十五步。曹州板城至英賢村等處，高廣不等，長一百三十三里二百步。梢岡至碭山縣，增培舊堤，長八十五里二十步。歸德府哈只口至徐州路三百餘里，修完缺口一百七處，高廣不等，積修計三里二百五十六步。亦思剌店縷水月堤，高廣不等，長六里三十步。

其用物之凡，樁木大者二萬七千，榆柳雜梢六十六萬六千，帶梢連根株者三千六百，槁稭蒲葦雜草以束計者七百三十三萬五千有奇，竹竿六十二萬五千，葦席十有七萬二千，小石二千艘，繩索小大不等五萬七千，所沈大船百有二十，鐵纜三十有二，鐵貓三百三十有四，竹篾以斤計者十有五萬，垂石三千塊，鐵鉆萬四千二百有奇，大釘三萬三千二百三十有二。其餘若木龍、蠶椽木、麥稭、扶樁、鐵叉、鐵吊、枝麻、搭火鉤、汲水、貯水等具皆有成數。官吏俸給，軍民衣糧工錢，醫藥、祭祀、賑恤、驛置馬乘及運竹木、沈船、渡船、下樁等工，鐵、石、竹、木、繩索等匠傭貲，兼以和買民地為河，並應用雜物等價，通計中統鈔百八十四萬五千六百三十六錠有奇。

魯嘗有言：「水工之功，視土工之功為難；中流之功，視河濱之功為難；決河口視中流又難；北岸之功視南岸為難。用物之效，草雖至柔，柔能狎水，水漬之生泥，泥與草並，力重如碇。然維持夾輔，纜索之功實多。」蓋由魯習知河事，故其功之所就如此。

玄之言曰：「是役也，朝廷不惜重費，不吝高爵，為民辟害。脫脫能體上意，不憚焦勞，不恤浮議，為國拯民。魯能竭其心思智計之巧，乘其精神膽氣之壯，不惜劬瘁，不畏譏評，以報君相知人之明。宜悉書之，使職史氏者有所考證也。」

先是歲庚寅，河南北童謠云：「石人一隻眼，挑動黃河天下反。」及魯治河，果於黃陵岡得石人一眼，而汝、潁之妖寇乘時而起。議者往往以謂天下之亂，皆由賈魯治河之役，勞民動眾之所致。殊不知元之所以亡者，實基於上下因循，狃於宴安之習，紀綱廢弛，風俗偷薄，其致亂之階，非一朝一夕之故，所由來久矣。不此之察，乃獨歸咎於是役，是徒以成敗論事，非通論也。設使賈魯不興是役，天下之亂，詎無從而起乎？今故具錄玄所記，庶來者得以詳焉。

○蜀堰

江水出蜀西南僥外，東至於岷山，而禹導之。秦昭王時，蜀太守李冰鑿離堆，分其江以灌川蜀，民用以饒。歷千數百年，所過沖薄蕩嚙，又大為民患。有司以故事，歲治堤防，凡一百三十有三所，役兵民多者萬餘人，少者千人，其下猶數百人。役凡七十日，不及七十日，雖事治，不得休息。不役者，日出三緡為庸錢。由是富者屈於貲，貧者屈於力，上下交病，會其費，歲不下七萬緡。大抵出於民者，十九藏於吏，而利之所及，不足以償其費矣。

元統二年，僉四川肅政廉訪司事吉當普巡行周視，得要害之處三十有二，余悉罷之。召灌州判官張弘，計曰：「若甃之以石，則歲役可罷，民力可蘇矣。」弘曰：「公慮及此，生民之福，國家之幸，萬世之利也。」弘遂出私錢，試為小堰，堰成，水暴漲而堰不動。乃具文書，會行省及蒙古軍七翼之長、郡縣守宰，下及鄉里之老，各陳利害，咸以為便。復禱於冰祠，卜之吉。於是征工發徒，以仍改至元元年十有一月朔日，肇事於都江堰，即禹鑿之處，分水之源也。鹽井關限其西北，水西關據其西南，江南北皆東行。北舊無江，冰鑿以辟沫水之害，中為都江堰，少東為大、小釣魚，又東跨二江為石門，以節北江之水，又東為利民臺，臺之東南為侍郎、楊柳二堰，其水自離堆分流入於南江。

南江東至鹿角，又東至金馬口，又東道大安橋，入於成都，俗稱大皂江，江之正源也。北江少東為虎頭山，為鬥雞臺。臺有水則，以尺畫之，凡十有一。水及其九，其民喜，過則憂，沒其則則困。又書「深淘灘，高作堰」六字其旁，為治水之法，皆冰所為也。又東為離堆，又東過淩虛、步雲二橋，又東至三石洞，釃為二渠。其一自上馬騎東流，過郫，入於成都，古謂之內江，今府江是也；其一自三石洞北流，過將軍橋，又北過四石洞，折而東流，過新繁，入於成都，古謂之外江。此冰所穿二江也。

南江自利民臺有支流，東南出萬工堰，又東為駱駝，又東為碓口，繞青城而東，鹿角之北涯，有渠曰馬壩，東流至成都，入於南江。渠東行二十餘里，水決其南涯四十有九，每歲疲民力以塞之。乃自其北涯鑿二渠，與楊柳渠合，東行數十里，復與馬壩渠會，而渠成安流。自金馬口之西鑿二渠，合金馬渠，東南入於新津江，罷藍澱、黃水、千金、白水、新興至三利十二堰。

北江三石洞之東為外應、顏上、五斗諸堰，外應、顏上之水皆東北流，入於外江。五斗之水，南入馬壩渠，皆內江之支流也。外江東至崇寧，亦為萬工堰。堰之支流，自北而東，為三十六洞，過清白堰東入於彭、漢之間。而清白堰水潰其南涯，延袤三里餘，有司因潰以為堰。堰輒壞，乃疏其北涯舊渠，直流而東，罷其堰及三十六洞之役。

嘉定之青神，有堰曰鴻化，則授成其長吏，應期而功畢。若成都之九里堤，崇寧之萬工堰，彰之堋口、豐潤、千江、石洞、濟民、羅江、馬腳諸堰，工未及施，則召長吏勉諭，使及農隙為之。諸堰都江及利民臺之役最大，侍郎、楊柳、外應、顏上、五斗次之，鹿角、萬工、駱駝、碓口、三利又次之。而都江又居大江中流，故以鐵萬六千斤，鑄為大龜，貫以鐵柱，而鎮其源，然後即工。

諸堰皆甃以石，範鐵以關其中，取桐實之油，和石灰，雜麻絲，而搗之使熟，以苴罅漏。岸善崩者，密築江石以護之，上植楊柳，旁種蔓荊，櫛比鱗次，賴以為固，蓋以數百萬計。所至或疏舊渠以導其流，或鑿新渠以殺其勢。遇水之會，則為石門，以時啟閉而泄蓄之，用以節民力而資民利，凡智力所及，無不為也。初，郡縣及兵家共掌都江之政，延祐七年，其兵官奏請獨任郡縣，民不堪其役‖至是復合焉。常歲獲水之利僅數月，堰輒壞，至是，雖緣渠所置碓硙紡績之處以千萬計，四時流轉而無窮。

其始至都江，水深廣莫可測，忽有大洲湧出其西南，方可數里，人得用事其間。入山伐石，崩石已滿，隨取而足。蜀故多雨，自初役至工畢，無雨雪，故力省而功倍，若有相之者。五越月，功告成，而吉當普以監察御史召，省臺上其功，詔揭扌奚斯制文立碑以旌之。

是役也，凡石工、金工皆七百人，木工二百五十人，役徒三千九百人，而蒙古軍居其二千。糧為石千有奇，石之材取於山者百萬有奇，石之灰以斤計者六萬有奇，油半之，鐵六萬五千斤，麻五千斤。撮其工之直、物之價，以緡計者四萬九千有奇，皆出於民之庸，而在官之積者，尚余二十萬一千八百緡，責灌守以貸於民，歲取其息，以備祭祀及淘灘修堰之費。仍蠲灌之兵民所常徭役，俾專其力於堰事。

○涇渠

涇渠者，在秦時韓使水工鄭國說秦，鑿涇水，自仲山西抵瓠口為渠，並北山，東註於洛三百餘里以溉田，蓋欲以罷秦之力，使無東伐。秦覺其謀，欲殺之，鄭曰：「臣為韓延數年之命，而為秦建萬世之利。」秦以為然，使迄成之，號鄭渠。漢時有白公者，奏穿渠引涇水，起谷口，入櫟陽，註渭中，袤二百里，溉田四千五百餘頃，因名曰白渠。歷代因之，皆享其利。至宋時，水沖嚙，失其故跡。熙寧間，詔賜常平息錢，助民興作，自仲山旁開鑿石渠，從高瀉水，名豐利渠。

元至元間，立屯田府督治之。大統八年，涇水暴漲，毀堰塞渠，陜西行省命屯田府總管夾谷伯顏帖木兒及涇陽尹王琚疏道之，起涇陽、高陵、三原、櫟陽用水人戶及渭南、櫟陽、涇陽三屯所人夫，共三千餘人興作，水通流如舊。其制編荊為囤，貯之以石，復填以草以土為堰，歲時葺理，未嘗廢止。

至大元年，王琚為西臺御史，建言於豐利渠上更開石渠五十一丈，闊一丈，深五尺，積一十五萬三千工，每方一尺為一工。自延祐元年興工，至五年渠成。是年秋，改堰至新口。泰定間，言者謂石渠歲久，水流漸穿逾下，去岸益高。至正三年，御史宋秉亮相視其堰，謂渠積年坎取淤土，疊壘於岸，極為高崇，力難送土於上，因請就岸高處開通鹿巷，以便夫行，廷議允可。四年，屯田同知牙八胡、涇尹李克忠發丁夫開鹿巷八十四處，削平土壘四百五十餘步。二十年，陜西行省左丞相帖裏帖木兒遣都事楊欽修治，凡溉農田四萬五千餘頃。

○金口河

至正二年正月，中書參議孛羅帖木兒、都水傅佐建言，起自通州南高麗莊，直至西山石峽鐵板開水古金口一百二十餘里，創開新河一道，深五丈，廣二十丈，放西山金口水東流至高麗莊，合御河，接引海運至大都城內輸納。是時，脫脫為中書右丞相，以其言奏而行之。廷臣多言其不可，而左丞許有壬言尤力，脫脫排群議不納，務於必行。有壬因條陳其利害，略曰：

大德二年，渾河水發為民害，大都路都水監將金口下閉閘板。五年間，渾河水勢浩大，郭太史恐沖沒田薛二村、南北二城，又將金口已上河身，用砂石雜土盡行堵閉。至順元年，因行都水監郭道壽言，金口引水過京城至通州，其利無窮，工部官並河道提舉司、大都路及合屬官員耆老等相視議擬，水由二城中間窒礙。又盧溝河自橋至合流處，自來未嘗有漁舟上下，此乃不可行船之明驗也。且通州去京城四十里，盧溝止二十里，此時若可行船，當時何不於盧溝立馬頭，百事近便，卻於四十里外通州為之？又西山水勢高峻，亡金時，在都城之北流入郊野，縱有沖決，為害亦輕。今則在都城西南，與昔不同。此水性本湍急，若加以夏秋霖潦漲溢，則不敢必其無虞，宗廟社稷之所在，豈容僥幸於萬一？若一時成功，亦不能保其永無沖決之患。且亡金時此河未必通行，今所有河道遺跡，安知非作而復輟之地乎？又地形高下不同，若不作閘，必致走水淺澀，若作閘以節之，則沙泥渾濁，必致淤塞，每年每月專人挑洗，蓋無窮盡之時也。且郭太史初作通惠河時，何不用此水，而遠取白浮之水，引入都城，以供閘壩之用？蓋白浮之水澄清，而此水渾濁不可用也。此議方興，傳聞於外，萬口一辭，以為不可。若以為成大功者不謀於眾，人言不足聽，則是商鞅、王安石之法，當今不宜有此。

議既上，丞相終不從，遂以正月興工，至四月功畢。起閘放金口水，流湍勢急，沙泥壅塞，船不可行，而開挑之際，毀民廬舍墳塋，夫丁死傷甚眾，又費用不貲，卒以無功。繼而御史糾劾建言者，孛羅帖木兒、傅佐俱伏誅。今附載其事於此，用為妄言水利者之戒。


Chinese text: This work was published before January 1, 1923, and is in the
public domain worldwide because the author died at least 100 years ago.
