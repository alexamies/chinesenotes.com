順帝九

二十一年春正月癸丑朔，詔赦天下。命中書參知政事七十往諭孛羅帖木兒罷兵還鎮，復遣使往諭察罕帖木兒，亦令罷兵。孛羅帖木兒縱兵掠冀寧等處，察罕帖木兒以兵拒之，故有是命。庚申，太陰犯歲星。乙丑，河南賊犯杞縣，察罕帖木兒討平之。丁卯，李思齊進兵平伏羌縣等處。癸酉，石州大風拔木，六畜俱鳴，民所持槍，忽生火焰，抹之即無，搖之即有。

二月癸未朔，填星退犯太微垣。甲申，同僉樞密院事叠裏帖木兒復永平、灤州等處。己丑，察罕帖木兒駐兵霍州，攻孛羅帖木兒。壬寅，太陰犯天江。是月，江南行臺侍御史八撒剌不花殺廣東廉訪使完者篤、副使李思誠、僉事叠麥赤，以兵自衛，據廣州。時八撒剌不花以廉訪使久居廣東，專恣自用，詔乃以完者篤等為廉訪司官，而除八撒剌不花侍御史。八撒剌不花不受命，怒完者篤等代己，即誣以罪，盡殺之，惟廉訪使董鑰哀請得免。

三月丙辰，太陰犯井宿。癸酉，察罕帖木兒調兵討永城縣，又駐兵宿州，擒賊將梁綿住。庚辰，熒惑犯鬼宿。是月，張士誠海運糧一十一萬石至京師。孛羅帖木兒罷兵還，遣脫列伯等引兵據延安，以謀入陜。張良弼出南山義谷，駐藍田，受節制於察罕帖木兒。良弼又陰結陜西行省平章政事定住，聽丞相帖裏帖木兒調遣，營於鹿臺。

夏四月辛巳朔，日有食之。是月，以張良弼為陜西行省參知政事。察罕帖木兒遣其子副詹事擴廓帖木兒貢糧至京師，皇太子親與定約，遂不復疑。

五月癸丑，四川明玉珍陷嘉定等路，李思齊遣兵擊敗之。壬戌，太陰犯房宿。癸酉，太白犯軒轅。甲戌，熒惑犯太白。乙亥，察罕帖木兒以兵侵孛羅帖木兒所守之地。是月，李思齊受李武、崔德等降。六月乙未，熒惑、歲星、太白聚於翼宿。丙申，察罕帖木兒總兵討山東，發晉軍，下井陘，出邯鄲，過磁、相、懷、衛，逾白馬津，發其軍之在汴梁者繼之，水陸並進。戊戌，太陰犯雲雨。甲辰，太白晝見。

秋七月辛亥，察罕帖木兒平東昌。己巳，沂州西北有赤氣蔽天如血。

是月，察罕帖木兒進兵復冠州。八月乙酉，大同路北方夜有赤氣蔽天，移時方散。庚子，以福建行省平章政事普化帖木兒為江南行臺御史大夫。癸卯，大明兵取江州路。時偽漢陳友諒據江州為都，至是退都武昌。是月，察罕帖木兒遣其子擴廓帖木兒、閻思孝等，會關保、虎林赤等，將兵由東河造浮橋以濟，賊以二萬餘眾奪之，關保、虎林赤且戰且渡，拔長清，討東平，東平偽丞相田豐遣崔世英等出戰，大破之。乃遣使招諭田豐，豐降，東平平，令豐為前鋒，從大軍東討。棣州俞寶降，東平王士誠、東昌楊誠等皆降，魯地悉定。進兵濟南，劉珪降，遂圍益都。九月戊午，陽翟王阿魯輝帖木兒伏誅。阿魯輝帖木兒以宗親，見天下盜賊並起，遂乘間隙，肆為異圖，詔少保、知樞密院事老章率諸軍討之。老章遂敗其眾，尋為部將同知太常禮儀院事脫歡所擒，送闕下，詔誅之。於是詔加老章太傅、和寧王，以阿魯輝帖木兒之弟忽都帖木兒襲封陽翟王。宗王囊加、玉樞虎兒吐華與脫歡悉議加封。壬戌，四川賊兵陷東川郡縣，李思齊調兵擊之。壬申，命孛羅帖木兒於保定以東，河間以南，從便屯種。是月，命兵部尚書徹徹不花、侍郎韓祺征海運糧於張士誠。大明取建昌、饒州二路。

冬十月癸巳，絳州有赤氣見北方如火。以察罕帖木兒為中書平章政事，兼知河南、山東等處行樞密院事、陜西行御史臺中丞。察罕帖木兒調參知政事陳秉直、劉珪等守御河南。

十一月戊申朔，溫州樂清縣雷。庚戌，太陰犯建星。癸亥，太陰犯井宿。戊辰，黃河自平陸三門磧下至孟津，五百餘里皆清，凡七日。命秘書少監程徐祀之。壬申，太陰犯氐宿。是月，察罕帖木兒、李思齊遣兵圍鹿臺，攻張良弼，詔和解之，俾各還信地，兵乃解。是歲，京師大饑，屯田成，收糧四十萬石。賜司農丞胡秉彜尚尊、金幣，以旌其功。

二十二年春正月戊申朔，太白犯建星。甲寅，詔李思齊討四川，張良弼平襄漢。時兩軍不和，故有是命。乙卯，填星退犯左執法。庚申，大明取江西龍興諸路。時江西諸路皆陳友諒所據。丁卯，詔以太尉完者帖木兒為陜西行省左丞相。仍命察罕帖木兒屯種於陜西。申諭李思齊、張良弼等各以兵自效。以也先不花為中書右丞。

二月丁丑朔，盜殺陜西行省右丞塔不歹。己卯，太白犯壘壁陣。乙酉，彗星見於危宿，光芒長丈餘，色青白。丁酉，彗星犯離宮西星，至二月終，光芒長二丈餘。是月，知樞密院事禿堅帖木兒奉詔諭李思齊討四川。時思齊退保鳳翔，使至，思齊進兵益門鎮；使還，思齊復歸鳳翔。

三月戊申，彗星不見星形，惟有白氣，形曲竟天，西指掃大角。壬子，彗星行過太陽前，惟有星形，無芒，在昴宿，至戊午始滅。甲寅，四川明玉珍陷雲南省治，屯金馬山，陜西行省參知政事車力帖木兒等擊敗之，擒明玉珍弟明二。己未，御史大夫老的沙辭職，不許。是月，命孛羅帖木兒為中書平章政事，位第一，加太尉。張良弼受節制於孛羅帖木兒。李思齊遣兵攻良弼，至於武功，良弼以伏兵大破之。

夏四月丙子朔，長星見，其形如練，長數十丈，在虛、危之間，後四十餘日乃滅。丁亥，熒惑離太陽三十九度，不見，當出不出。己丑，詔諸王、駙馬、御史臺各衙門，不許占匿人民不當差役。乙未，賊新橋張陷安州，孛羅帖木兒來請援兵。是月，紹興路大疫。

五月乙巳朔，泉州賽甫丁據福州路，福建行省平章政事燕只不花擊敗之，余眾航海還據泉州。福建行省參知政事陳有定復汀州路。己未，中書參知政事陳祖仁上章，乞罷修上都宮闕。辛酉，太陰犯建星。辛未，明玉珍據成都，自稱隴蜀王，遣偽將楊尚書守重慶，分兵寇龍州、青州，犯興元、鞏昌等路。是月，張士誠海運糧一十三萬石至京師。六月辛巳，彗星見紫微垣，光芒長尺餘，東南指，西南行。戊子，彗星光芒掃上宰。田豐及王士誠刺殺察罕帖木兒，遂走入益都城，眾乃推察罕帖木兒之子擴廓帖木兒為總兵官，復圍益都。詔贈察罕帖木兒推誠定遠宣忠亮節功臣、開府儀同三司、上柱國、河南行省左丞相，追封忠襄王，謚獻武，食邑沈丘縣；令河南、山東等處立廟，長吏歲時致祭。其父司徒阿都溫賜良田二百頃；其子擴廓帖木兒授光祿大夫、中書平章政事，兼知河南山東等處行樞密院事、同知詹事院事，一應軍馬，並聽節制。仍詔諭其將士曰：「凡爾將佐，久為察罕帖木兒從事，惟恩與義，實同骨肉，視彼逆黨，不共戴天，當力圖報復，以伸大義。」己亥，益都賊兵出戰，擴廓帖木兒生擒六百餘人，斬首八百餘級。

秋七月乙卯，彗星滅跡。丙辰，熒惑見西方，須臾，成白氣如長蛇，光炯有文，橫亙中天，移時乃滅。是月，河決范陽縣，漂民居。八月己亥，擴廓帖木兒言：「孛羅帖木兒、張良弼據延安，掠黃河上下，欲東渡以奪晉寧，乞賜詔諭。」癸巳，太陰犯畢宿。九月癸卯朔，劉福通以兵援田豐，至火星埠，擴廓帖木兒遣關保邀擊，大破之。甲辰，以山北廉訪司權置於惠州。丁未，太白犯亢宿。己酉，太陰犯斗宿。癸亥，歲星犯軒轅。丙寅，熒惑犯鬼宿。戊辰，以也速為遼陽行省左丞相，依前總兵，撫安迤東郡縣。己巳，有流星如酒杯，色青白，光明燭地。熒惑犯鬼宿積屍氣。

冬十月壬申朔，江西行省平章朵列不花移檄討八撒剌不花。時朵列不花分省廣州，適邵宗愚陷廣州，執八撒剌不花，殺之。甲戌，孛羅帖木兒南侵擴廓帖木兒所守之地，遂據真定路。己卯，太陰犯牛宿。丁亥，辰星犯亢宿。戊子，太陰犯畢宿。

十一月乙巳，擴廓帖木兒復益都，田豐等伏誅。自擴廓帖木兒既襲父職，身率將士，誓必復仇，人心亦思自奮，圍城益急。賊悉力拒守，乃以壯士穴地通道而入，遂克之，盡誅其黨，取田豐、王士誠之心以祭察罕帖木兒。庚戌，擴廓帖木兒遣關保復莒州，山東悉平。庚申，詔授擴廓帖木兒太尉、銀青榮祿大夫、中書平章政事、知樞密院事、太子詹事，便宜行事，襲總其父兵；將校、士卒，論賞有差；察罕帖木兒父阿魯溫進封汝陽王，察罕帖木兒改贈宣忠興運弘仁效節功臣，追封潁川王，改謚忠襄。癸亥，四川賊兵陷清州。

十二月壬辰，太陰犯角宿。庚子，以中書平章政事佛家奴為御史大夫。是歲，樞密副使李士瞻上疏極言時政，凡二十條：一曰悔己過，以詔天下；二曰罷造作，以快人心；三曰禦經筵，以講聖學；四曰延老成，以詢治道；五曰去姑息，以振乾剛；六曰開言路，以求得失；七曰明賞罰，以厲百司；八曰公選舉，以息奔競；九曰察近幸，以杜奸弊；十曰嚴宿衛，以備非常；十一曰省佛事，以節浮費；十二曰絕濫賞，以足國用；十三曰罷各宮屯種，俾有司經理；十四曰減常歲計置，為諸宮用度；十五曰招集散亡，以實八衛之兵；十六曰廣給牛具，以備屯田之用；十七曰獎勵守令，以勸農務本；十八曰開誠布公，以禮待藩鎮；十九曰分遣大將，急保山東；二十曰依唐廣寧故事，分道進取。先是薊國公脫火赤上言乞罷三宮造作，帝為減軍匠之半，還隸宿衛，而造作如故，故士瞻疏首及之。皇太子嘗坐清寧殿，分布長席，列坐西番、高麗諸僧。皇太子曰：「李好文先生教我儒書多年，尚不省其義。今聽佛法，一夜即能曉焉。」於是頗崇尚佛學。帝以讒廢高麗王伯顏帖木兒，立塔思帖木兒為王。國人上書言舊王不當廢、新王不當立之故。初，皇后奇氏宗族在高麗，恃寵驕橫，伯顏帖木兒屢戒飭不悛，高麗王遂盡殺奇氏族。皇后謂太子曰：「爾年已長，何不為我報仇！」時高麗王昆弟有留京師者，乃議立塔思帖木兒為王，而以奇族子三寶奴為元子，以將作同知崔帖木兒為丞相，以兵萬人送之國，至鴨綠江，為高麗兵所敗，僅余十七騎還京師。詔加封唐撫州刺史南庭王危全諷為南庭忠烈靈惠王。

二十三年春正月壬寅朔，四川明玉珍僭稱皇帝，建國號曰大夏，紀元曰天統。乙巳，大寧陷。庚戌，歲星犯軒轅。

二月戊戌，太白晝見。庚子，亦如之。是月，擴廓帖木兒自益都領兵還河南，留鎖住以兵守益都，以山東州縣立屯田萬戶府。

三月辛丑朔，彗星見東方，經月乃滅。詔中書平章政事愛不花分省冀寧，擴廓帖木兒遣兵據之。丙午，大赦天下。丁未，親試進士六十二人，賜寶寶、楊牴進士及第，余出身有差。丙辰，太陰犯氐宿。壬戌，大同路夜有赤氣亙天，中侵北斗。是月，立廣西行中書省，以廉訪使也兒吉尼為平章政事。時南方郡縣多陷沒，惟也兒吉尼獨保廣西者十五年。立膠東行中書省及行樞密院，總制東方事。以袁宏為參知政事。是春，關先生余黨復自高麗還寇上都，孛羅帖木兒擊降之。

夏四月辛丑，熒惑犯歲星。孛羅帖木兒、李思齊互相交兵。庚申，歲星犯軒轅。是月，擴廓帖木兒遣貊高等以兵擊張良弼。

五月己巳朔，張士誠海運糧十三萬石至京師。壬午，太白晝見。甲午，亦如之。乙未，熒惑犯右執法。是月，爪哇遣使淡濛加加殿進金表，貢方物。六月戊戌朔，孛羅帖木兒遣方脫脫迎匡福於彰德，擴廓帖木兒遣兵追之，敗還。匡福遂據保定路。己亥，擴廓帖木兒部將歹驢等駐兵藍田、七盤，李思齊攻圍興平，遂據盩厔。孛羅帖木兒時奉詔進討襄漢，而歹驢阻道於前，思齊踵襲於後，乃請催督擴廓帖木兒東出潼關，道路既通，即便南討。戊申，孛羅帖木兒遣竹貞等入陜西，據其省治。時陜西行省右丞答失鐵木兒與行臺有隙，且恐陜西為擴廓帖木兒所據，陰結於孛羅帖木兒，請竹貞入城，劫御史大夫完者帖木兒及監察御史張可遵等印。其後屢使召完者帖木兒，貞拘留不遣。擴廓帖木兒遣部將貊高與李思齊合兵攻之，竹貞出降，遂從擴廓帖木兒。庚戌，星隕於濟南龍山，入地五尺。甲寅，詔授江南下第及後期舉人為路、府、州儒學教授。乙卯，太白犯井宿。丁巳，絳州有白虹二道，沖斗牛間。庚申，平陽路有白氣三道，一貫北極，一貫北斗，一貫天漢，至夜分乃滅。壬戌，太白晝見，夜犯井宿。

秋七月戊辰朔，京師大雹，傷禾稼。丁丑，以馬良為中書參知政事。乙酉，太白晝見。有星墜於慶元路西北，聲如雷，光芒數十丈，久之乃滅。

八月丁酉朔，倭人寇蓬州，守將劉暹擊敗之。自十八年以來，倭人連寇瀕海郡縣，至是海隅遂安。辛丑，擴廓帖木兒遣兵侵孛羅帖木兒所守之境。壬寅，太白犯軒轅。乙巳，太陰犯建星。丁未，太白犯軒轅。己酉，太白晝見。丙辰，太陰犯畢宿。沂州有赤氣亙天，中有白色如蛇形，徐徐西行，至夜分乃滅。戊午，孛羅帖木兒言：「擴廓帖木兒踵襲父惡，有不臣之罪，乞賜處置。」己未，太白晝見。辛酉，太白犯歲星。乙丑，太白犯右執法。是月，大明兵與偽漢兵大戰於鄱陽湖，陳友諒敗績而死。其子理自立，仍據武昌為都，改元德壽，大明兵遂進圍武昌。九月丁卯朔，遣爪哇使淡蒙加加殿還國，詔賜其國主三珠金虎符及織金紋幣。辛未，太白犯左執法。乙亥，歲星犯右執法。丁丑，辰星犯填星，丁亥，太白犯填星。辰星犯亢宿。是月，張士誠自稱吳王，來請命，不報。遣戶部侍郎博羅帖木兒等征海運於張士誠，士誠不與。

冬十月丙申朔，青齊一方赤氣千里。癸卯，太白犯氐宿。甲辰，湖廣偽姚平章、張知院陰遣人言於擴廓帖木兒，設計擒殺偽漢主陳理及偽夏主明玉珍，不果。己酉，監察御史米只兒海牙劾奏太傅太平罪狀，詔安置太平於陜西之西，仍拘收宣命並禦賜等物。戊午，太白犯房宿。是月，擴廓帖木兒遣僉樞密院事任亮復安陸府。孛羅帖木兒遣兵攻冀寧，至石嶺關，擴廓帖木兒大破走之，擒其將烏馬兒、殷興祖。孛羅帖木兒軍由是不振。

十一月壬申，御史臺臣言：「故右丞相脫脫有大臣之體，向在中書，政務修舉，深懼滿盈，自求引退，加封鄭王，固辭不受。再秉鈞軸，克濟艱危，統軍進征，平徐州，收六合，大功垂成，浮言構難，奉詔謝兵，就貶以沒。已蒙錄用其子，還所籍田宅，更乞憫其勛舊，還其所授宣命。」從之。癸未，太陰犯軒轅，歲星犯左執法。是歲，御史大夫老的沙與知樞密院事禿堅帖木兒，得罪於皇太子，皆奔大同，孛羅帖木兒匿之營中。

二十四年春正月戊寅，太陰犯軒轅。庚辰，保德州民家產豬一頭兩身。

二月壬子，歲星犯右執法。癸丑，太陰犯西咸池。是月，大明滅偽漢，其所據湖南北、江西諸郡皆降於大明。

三月乙亥，監察御史王朵列禿、崔卜顏帖木兒等諫皇太子勿親征。辛卯，詔以孛羅帖木兒匿老的沙，謀為悖逆，解其兵權，削其官爵，候道路開通，許還四川田里。孛羅帖木兒拒命不受。

夏四月甲午朔，命擴廓帖木兒討孛羅帖木兒。乙未，太陰犯西咸池。孛羅帖木兒悉知詔令調遣之事非出帝意，皆右丞相搠思監所為，遂令禿堅帖木兒舉兵向闕。壬寅，禿堅帖木兒兵入居庸關。癸卯，知樞密院事也速、詹事不蘭奚迎戰於皇后店。不蘭奚力戰，也速不援而退，不蘭奚幾為所獲，脫身東走。甲辰，皇太子率侍衛兵出光熙門，東走古北口，趨興、松。乙巳，禿堅帖木兒兵至清河列營。時都城無備，城中大震，令百官吏卒分守京城，使達達國師至其軍問故，以必得搠思監及宦官樸不花為對，詔慰解之，不聽。丁未，詔屏搠思監於嶺北，竄樸不花於甘肅，執而與之。復孛羅帖木兒前官，仍總兵。以也速為左丞相。庚戌，禿堅帖木兒陳兵自健德門入，覲帝於延春閣，慟哭請罪，帝就宴賚之。加孛羅帖木兒太保，依前守禦大同，禿堅帖木兒為中書平章政事。辛亥，禿堅帖木兒軍還。皇太子至路兒嶺。詔追及之，還宮。癸丑，太白犯井宿。

五月甲子朔，黃河清。戊辰，擴廓帖木兒奉命討孛羅帖木兒，屯兵冀寧，其東道以白鎖住領兵三萬，守禦京師，中道以貊高、竹貞領兵四萬，西道以關保領軍五萬，合擊之。關保等兵逼大同，孛羅帖木兒留兵守大同，而自率兵與禿堅帖木兒、老的沙復大舉向闕。甲戌，太白犯鬼宿。乙亥，又犯積屍氣，歲星犯右執法。六月癸卯，三星晝見，白氣橫突其中。甲辰，河南府有大星夜見南方，光如晝。丁未，大星隕，照夜如晝，及旦，黑氣晦暗如夜。甲寅，白鎖住以兵至京師，請皇太子西行。丁巳，太白犯右執法。是月，保德州黃龍見井中。

秋七月癸亥，太白與歲星合於翼宿。甲子，歲星犯左執法。丙戌，孛羅帖木兒前鋒軍入居庸關，皇太子親率軍禦於清河，也速軍於昌平，軍士皆無鬥志。皇太子馳還都城，白鎖住引兵入平則門。丁亥，白鎖住扈從皇太子出順承門，由雄、霸、河間，取道往冀寧。戊子，孛羅帖木兒駐兵健德門外，與禿堅帖木兒、老的沙入見帝於宣文閣，訴其非罪，皆泣，帝亦泣，乃賜宴。孛羅帖木兒欲追襲皇太子，老的沙止之。庚寅，詔以孛羅帖木兒為中書左丞相，老的沙為中書平章政事，禿堅帖木兒為御史大夫，其部屬布列省臺百司。以也速知樞密院事。詔諭：「孛羅帖木兒、擴廓帖木兒俱朕股肱，視同心膂，自今各棄宿忿，弼成大勛。」是月，大明兵取廬州路。

八月壬辰朔，日有食之。乙未，熒惑犯鬼宿。壬寅，詔以孛羅帖木兒為中書右丞相、監修國史，節制天下軍馬。乙巳，皇太子至冀寧。乙卯，張士誠自以其弟士信代達識帖睦邇為江浙行省左丞相。是月，孛羅帖木兒請誅狎臣禿魯帖木兒、波迪哇兒祃，罷三宮不急造作，沙汰宦官，減省錢糧，禁止西番僧人好事。九月辛酉朔，宦官思龍宜潛送宮女伯忽都出自順承門，以達於皇太子。乙丑，太白晝見。癸酉，夜，天西北有紅光，至東而散。甲申，太陰犯軒轅。是月，大明兵取中興及歸、峽、潭、衡等路。

冬十月丙午，太陰犯畢宿。己酉，太陰犯井宿。己未，詔皇太子還京師。命也速、老的沙分道總兵。十二月乙卯，太陰犯太白。

二十五年春正月癸亥，封李思齊為許國公。丙寅，太白晝見。戊辰，亦如之。己巳，大明兵取寶慶路，守將唐隆道遁走。偽漢守將熊天瑞以贛州及韶州、南雄降於大明。甲戌，太白犯建星。壬午，監察御史孛羅帖木兒、賈彬等辯明哈麻、雪雪之罪。

二月辛丑，汴梁路見日傍有一月一星。丙午，太陰犯填星。戊午，皇太子在冀寧，命甘肅行省平章政事朵兒只班以岐王阿剌乞兒軍馬，會平章政事臧卜、李思齊，各以兵守寧夏。

三月庚申，皇太子下令於擴廓帖木兒軍中曰：「孛羅帖木兒襲據京師，余既受命總督天下諸軍，恭行顯罰，少保、中書平章政事擴廓帖木兒，躬勒將士，分道進兵，諸王、駙馬及陜西平章政事李思齊等，各統軍馬，尚其奮義戮力，克期恢復。」丙寅，孛羅帖木兒幽置皇后奇氏於諸色總管府。丁卯，命老的沙、別帖木兒並為御史大夫。戊辰，太白犯壘壁陣。

夏四月庚寅，孛羅帖木兒至諸色總管府見皇后奇氏，令還宮取印章，作書遺皇太子，遣內侍官完者禿持往冀寧，復出皇后，幽之。乙巳，關保等兵進圍大同。壬子，熒惑犯靈臺。乙卯，關保入大同。

五月辛酉，熒惑犯太微垣。甲子，京師天雨氂，長尺許，或言於帝曰：「龍絲也。」命拾而祀之。乙亥，大明兵破安陸府，守將任亮迎戰，被執。己卯，大明兵破襄陽路。是月，侯卜延答失奉威順王自雲南經蜀轉戰而出，至成州，欲之京師，李思齊俾屯田於成州。六月戊子朔，以黎安道為中書參知政事。辛丑，湖廣行省左丞周文貴復寶慶路。乙巳，皇后奇氏自幽所還宮。乙卯，以太尉火你赤為御史大夫。是月，皇太子加李思齊銀青榮祿大夫、邠國公、中書平章政事、皇太子詹事，兼四川行樞密院事、虎符招討使。分中書四部。

秋七月丁丑，填星、歲星、熒惑聚於角、亢。己卯，太陰犯畢宿。乙酉，孛羅帖木兒伏誅，禿堅帖木兒、老的沙皆遁走。丙戌，遣使函孛羅帖木兒首往冀寧，召皇太子還京師。大赦天下。黎安道、方脫脫、雷一聲皆伏誅。是月，京師大水。河決小流口，達於清河。八月丁亥朔，京城門至是不開者三日。竹貞、貊高軍至城外，命軍士緣城而上，碎平則門鍵，悉以軍入，占民居，奪民財。乙未，太陰犯建星。己亥，太陰犯壘壁陣。癸卯，詔命皇太子分調將帥，戡定未復郡邑，即還京師，行事之際，承制用人，並準正授。丁未，皇后弘吉剌氏崩。壬子，以洪寶寶、帖古思不花、捏烈禿並為中書平章政事。九月，擴廓帖木兒扈從皇太子至京師。丁丑，太陰犯井宿。壬午，詔以伯撒裏為太師、中書右丞相、監修國史；擴廓帖木兒為太尉、中書左丞相、錄軍國重事、同監修國史、知樞密院事，兼太子詹事。是月，以方國珍為淮南行省左丞相，分省慶元。

冬十月辛卯，熒惑犯天江。壬寅，以哈剌章為知樞密院事。丁未，益王渾都帖木兒、樞密副使觀音奴擒老的沙，誅之。禿堅帖木兒以余兵往八兒思之地，命嶺北行省左丞相山僧及知樞密院事魏賽因不花同討之。戊申，以資政院使禿魯為御史大夫。己酉，熒惑犯斗宿。太陰犯右執法。庚戌，太陰犯太微垣。閏月庚申，以賓國公五十八為知樞密院事。詔張良弼、俞寶、孔興等悉聽調於擴廓帖木兒。戊辰，太白、辰星、熒惑聚於斗宿。太陰犯畢宿。辛未，詔封擴廓帖木兒河南王，代皇太子親征，總制關陜、晉冀、山東等處並迤南一應軍馬，諸王各愛馬應該總兵、統兵、領兵等官，凡軍民一切機務、錢糧、名爵、黜陟、予奪，悉聽便宜行事。壬申，太白犯辰星。辛巳，以脫脫木兒為中書右丞，達識帖木兒為參知政事。

十一月己丑，太白犯熒惑，太陰犯壘壁陣。丙申，太陰犯畢宿。癸卯，太陰犯太微垣。是月，大明兵取泰州。時泰州、通州、高郵、淮安、徐州、宿州、泗州、濠州、安豐諸郡，皆張士誠所據。

十二月乙卯，詔立次皇后奇氏為皇后，改奇氏為肅良合氏，詔天下，仍封奇氏父以上三世皆為王爵。癸亥，太陰犯畢宿。以帖林沙為中書參知政事。庚午，歲星掩房宿。辛未，太陰犯右執法。是月，禿堅帖木兒伏誅。


Chinese text: This work was published before January 1, 1923, and is in the
public domain worldwide because the author died at least 100 years ago.
