河渠二 ○黃河

黃河之水，其源遠而高，其流大而疾，其為患於中國者莫甚焉，前史載河決之患詳矣。

世祖至元九年七月，衛輝路新鄉縣廣盈倉南河北岸決五十餘步。八月，又崩一百八十三步，其勢未已，去倉止三十步。於是委都水監丞馬良弼與本路官同詣相視，差丁夫並力修完之。二十五年，汴梁路陽武縣諸處河決二十二所，漂蕩麥禾房舍，委宣慰司督本路差夫修治。

成宗大德三年五月，河南省言：「河決蒲口兒等處，浸歸德府數郡，百姓被災，差官修築計料，合修七堤二十五處，共長三萬九千九十二步，總用葦四十萬四千束，徑尺樁二萬四千七百二十株，役夫七千九百二人。」

武宗至大三年十一月，河北河南道廉訪司言：

黃河決溢，千里蒙害，浸城郭，漂室廬壞禾稼，百姓已罹其毒。然後訪求修治之方，而且眾議紛紜，互陳利害，當事者疑惑不決，必須上請朝省，比至議定，其害滋大，所謂不預已然之弊。大抵黃河伏槽之時，水勢似緩，觀之不足為害，一遇霖潦，湍浪迅猛。自孟津以東，土性疏薄，兼帶沙滷，又失導泄之方，崩潰決溢，可翅足而待。

近歲亳、潁之民，幸河北徙，有司不能遠慮，失於規畫，使陂濼悉為陸地。東至杞縣三汊口，播河為三，分殺其勢，蓋亦有年。往歲歸德、大康建言，相次湮塞南北二汊，遂使三河之水合而為一，下流既不通暢，自然上溢為災。由是觀之，是自奪分泄之利，故其上下決溢，至今莫除。即今水勢趨下，有復鉅野、梁山之意，蓋河性遷徙無常，茍不為遠計預防，不出數年，曹、濮、濟、鄆蒙害必矣。

今之所謂治水者，徒爾議論紛紜，咸無良策，水監之官，既非精選，知河之利害者百無一二。雖每年累驛而至，名為巡河，徒應故事，問地形之高下，則懵不知；訪水勢之利病，則非所習。既無實才，又不經練。乃或妄興事端，勞民動眾，阻逆水性，翻為後患。為今之計，莫若於汴梁置都水分監，妙選廉幹、深知水利之人，專職其任，量存員數，頻為巡視，謹其防護，可疏者疏之，可堙者堙之，可防者防之。職掌既專，則事功可立。較之河已決溢，民已被害，然後鹵莽修治以勞民者，烏可同日而語哉？

於是省令都水監議，檢照大德十年正月省臣奏準，昨都水監升正三品，添官二員，鑄分監印，巡視御河，修缺潰，疏淺澀，禁民船越次亂行者，今擬就令分巡提點修治。本監議：「黃河泛漲，止是一事，難與會通河有壩闡漕運分監守治為比。先為御河添官降印，兼提點黃河，若使專一，分監在彼，則有妨御河公事。況黃河已有拘該有司正官提調，自今莫若分監官吏以十月往，與各處官司巡視缺破，會計工物督治，比年終完，來春分監新官至，則一一交割，然後代還，庶不相誤。」

工部照大德九年黃河決徙，逼近汴梁，幾至浸沒。本處官司權宜開闢董盆口，分入巴河，以殺其勢，遂使正河水緩，並趨支流。緣巴河舊隘不足吞伏，明年急遣蕭都水等閉塞，而其勢愈大，卒無成功，致連年為害，南至歸德諸處，北至濟寧地分，至今不息。本部議：「黃河為害，難同余水，欲為經遠之計，非用通知古今水利之人專任其事，終無補益。河南憲司所言詳悉，今都水監別無他見，止依舊例議擬未當。如量設官，精選廉幹奉公、深知地形水勢者，專任河防之職，往來巡視，以時疏塞，庶可除害。」省準令都水分監官專治河患，任滿交代。

仁宗延祐元年八月，河南等處行中書省言：「黃河涸露舊水泊汙池，多為勢家所據，忽遇泛溢，水無所歸，遂致為害。由此觀之，非河犯人，人自犯之。擬差知水利都水監官，與行省廉訪司同相視，可以疏辟堤障，比至泛溢，先加修治，用力少而成功多。又汴梁路睢州諸處，決破河口數十，內開封縣小黃村計會月堤一道，都水分監修築障水堤堰，所擬不一。宜委請行省官與本道憲司、汴梁路都水分監官及州縣正官，親歷按驗，從長講議。」由是委太常丞郭奉政、前都水監丞邊承務、都水監卿朵兒只、河南行省石右丞、本道廉訪副使站木赤、汴梁判官張承直，上自河陰，下至陳州，與拘該州縣官一同沿河相視。開封縣小黃村河口，測量比舊淺減六尺。陳留、通許、太康舊有蒲葦之地，後因閉塞西河、塔河諸水口，以便種蒔，故他處連年潰決。各官公議：「治水之道，惟當順其性之自然。嘗聞大河自陽武、胙城由白馬河間東北入海，歷年既久，遷徙不常。每歲泛溢兩岸，時有沖決，強為閉塞，正及農忙，科樁梢，發丁夫，動至數萬，所費不可勝紀，其弊多端，郡縣嗷嗷，民不聊生。蓋黃河善遷徙，惟宜順下疏泄。今相視上自河陰，下抵歸德，經夏水漲，甚於常年，以小黃口分泄之故，並無沖決，此其明驗也。詳視陳州，最為低窪，瀕河之地，今歲麥禾不收，民饑特甚，欲為拯救，奈下流無可疏之處。若將小黃村河口閉塞，必移患鄰郡；決上流南岸，則汴梁被害；決下流北岸，則山東可憂。事難兩全，當遺小就大。如免陳村差稅，賑其饑民，陳留、通許、太康縣被災之家，依例取勘賑恤，其小黃村河口仍舊通流外，據修築月堤，並障水堤，閉河口，別難擬議。」於是凡汴梁所轄州縣河堤，或已修治，及當疏通與補築者，條列具備。

至五年正月，河北河南道廉訪副使奧屯言：「近年河決杞縣小黃村口，滔滔南流，莫能禦遏，陳、潁瀕河膏腴之地浸沒，百姓流散。今水迫汴城，遠無數里，儻值霖雨水溢，倉卒何以防禦！方今農隙，宜為講究，使水歸故道，達於江、淮，不惟陳、潁之民得遂其生，竊恐將來浸灌汴城，其害匪輕。」於是大司農司下都水監移文汴梁分監修治，自六年二月十一日興工，至三月九日工畢，總計北至槐疙疸兩舊堤，南至窯務汴堤，通長二十里二百四十三步。創修護城堤一道，長七千四百四十三步，下地修堤，下廣十六步，上廣四步，高一丈，六十尺為一工。堤東二十步外取土，內河溝七處，深淺高下闊狹不一，計工二十五萬三千六百八十，用夫八千四百五十三，除風雨妨工，三十日畢。內流水河溝，南北闊二十步，水深五尺。河內修堤，底闊二十四步，上廣八步，高一丈五尺，積十二萬尺，取土稍遠，四十尺為一工，計三萬工，用夫百人。每步用大樁二，計四十，各長一丈二尺，徑四寸。每步雜草千束，計二萬。每步簽樁四，計八十，各長八尺，徑三寸。水手二十，木匠二，大船二艘，梯一副，繩索畢備。

七年七月，汴梁路言：「滎澤縣六月十一日河決塔海莊東堤十步余，橫堤兩重，又缺數處。二十三日夜，開封縣蘇村及七里寺復決二處。」本省平章站馬赤親率本路及都水監官，並工修築，於至治元年正月興工，修堤岸四十六處，該役一百二十五萬六千四百九十四工，凡用夫三萬一千四百一十三人。

文宗至順元年六月，曹州濟陰縣河防官本縣尹郝承務言：「六月五日，魏家道口黃河舊堤將決，不可修築，以此差募民夫，創修護水月堤，東西長三百九步，下闊六步，高一丈。又緣水勢瀚漫，復於近北築月堤，東西長一千餘步，下廣九步，其功未竟。至二十一日，水忽泛溢，新舊三堤一時咸決，明日外堤復壞，急率民閉塞，而湍流迅猛，有蛇時出沒於中，所下樁土，一掃無遺。又舊堤歲久，多有缺壞，差夫並工築成二十餘步。其魏家道口缺堤，東西五百餘步，深二丈餘，外堤缺口，東西長四百餘步。又磨子口護水堤，低薄不足禦水，東西長一千五百步。魏家道口卒未易修，先差夫補築。磨子口七月十六日興工，二十八日工畢。二十二日，按視至朱從馬頭西，舊堤缺壞，東西長一百七十餘步，計料堤外貼築五步，增高一丈二尺，與舊堤等，上廣二步。於磨子口修堤夫內，摘差三百一十人，於是月二十三日入役，至閏七月四日工畢。」郝承務又言：「魏家道口磚堌等村，缺破堤堰，累下樁土，沖洗不存，若復閉築，緣缺堤周回皆泥淖，人不可居，兼無取土之處。又沛郡安樂等保，去歲旱災，今復水澇，漂禾稼，壞室廬，民皆缺食，難於差倩。其不經水害村保民人，先已遍差補築黃家橋、磨子口諸處堤堰，似難重役。如候秋涼水退，倩夫修理，庶蘇民力。今沖破新舊堤七處，共長一萬二千二百二十八步，下廣十二步，上廣四步，高一丈二尺，計用夫六千三百四人，樁九百九十，葦箔一千三百二十，草一萬六千五束。六十尺為一工，無風雨妨工，度五十日可畢。」本縣準言，至八月三十日差夫二千四百二十，關請郝承務督役。郝承務又言：「九月三日興工修築，至十八日大風，十九日雨，二十四日復雨，緣此辛馬頭、孫家道口障水堤堰又壞，計工役倍於元數，移文本縣，添差二千人同築。二十六日，元與成武定、陶二縣分築魏家道口八百二十步修完。十月二日，至辛馬頭、孫家道口，從實又量元缺堤，南北闊一百四十步，內水地五十步，深者至二丈，淺者不下八九尺，依元料用樁箔補築，至七日完。又於本處創築月堤一道，西北東南斜長一千六百二十七步，內成武、定陶分築一百五十步，實築一千四百七十七步，外有元料堌頭魏家道口外堤未築。即欲興工，緣冬寒土凍，擬候來春，並工修理，官民兩便。

濟州河

濟州河者，新開以通漕運也。世祖至元十七年七月，耿參政、阿裏尚書奏：「為姚演言開河事，令阿合馬與耆舊臣集議，以鈔萬錠為傭直，仍給糧食。」世祖從之。十八年九月，中書丞相火魯火孫等奏：「姚總管等言，請免益都、淄萊、寧海三州一歲賦，入折傭直，以為開河之用。平章阿合馬與諸老臣議，以為一歲民賦雖多，較之官給傭直，行之甚便。」遂從之。十月，火魯火孫等奏：「阿八失所開河，經濟州，而其地又有一河，傍有民田，開之甚便。臣等議，若開此河，阿八失所管一方屯田，宜移之他處，不阻水勢。」世祖令移之。十二月，差奧魯赤、劉都水及精算數者一人，給宣差印，往濟州，定開河夫役，令大名、衛州新附軍亦往助工。

三十一年，御史臺言：「膠、萊海道淺澀，不能行舟。」臺官玉速帖木兒奏：「阿八失所開河，省遣牙亦速失來，謂漕船泛河則失少，泛海則損多。」既而漕臣囊加<角┦>、萬戶孫偉又言：「漕海舟疾且便。」右丞麥術丁又奏：「斡奴兀奴<角┦>凡三移文，言阿八失所開河，益少損多，不便轉漕。水手軍人二萬，舟千艘，見閑不用，如得之，可歲漕百萬石。昨奉旨，候忙古<角┦>來共議，海道便，則阿八失河可廢。今忙古<角┦>已自海道運糧回，有一二南人自願運糧萬石，已許之。」囊加<角┦>、孫萬戶復請用軍驗試海運，省院官暨眾議：「阿八失河揚用水手五千、軍五千、船千艘，畀揚州省教習漕運。今擬以此水手軍人，就用平灤船，從利津海漕運。」世祖從之。阿八失所開河遂廢。

滏河滏河者，引滏水以通洺州城濠者也。

至元五年十月，洺磁路言：「洺州城中，井泉鹹苦，居民食用，多作疾，且死者眾。請疏滌舊渠，置壩閘，引滏水分灌洺州城濠，以濟民用。計會河渠東西長九百步，闊六尺，深三尺，二尺為工，役工四百七十五，民自備用器，歲二次放閘，且不妨漕事。」中書省準其言。

廣濟渠

廣濟渠在懷孟路，引沁水以達於河。世祖中統二年，提舉王允中、大使楊端仁奉詔開河渠，凡募夫千六百五十一人，內有相合為夫者，通計使水之家六千七百餘戶，一百三十餘日工畢。所修石堰，長一百餘步，闊三十餘步，高一丈三尺。石斗門橋，高二丈，長十步，闊六步。渠四道，長闊不一，計六百七十七里，經濟源、河內、河陽、溫、武陟五縣，村坊計四百六十三處，渠成甚益於民，名曰廣濟。三年八月，中書省臣忽魯不花等奏：「廣濟渠司言，沁水渠成，今已驗工分水，恐久遠權豪侵奪。」乃下詔依本司所定水分，已後諸人毋得侵奪。

至文宗天歷三年三月，懷慶路同知阿合馬言：「天久亢旱，夏麥枯槁，秋谷種不入土，民匱於食。近因訪問耆老，咸稱丹水澆溉近山田土，居民深得其利，有沁水亦可溉田，中統間王學土亦為天旱，奉詔開此渠，募自願人戶，於太行山下沁口古跡，置分水渠口，開浚大河四道，歷溫、陟入黃河，約五百餘里，渠成名曰廣濟。設官提調，遇旱則官為斟酌，驗工多寡，分水澆溉，濟源、河內、河陽、溫、武陟五縣民田三千餘頃咸受其賜。二十餘年後，因豪家截河起堰，立碾磨，壅遏水勢，又經霖雨，渠口淤塞，堤堰頹圮。河渠司尋亦革罷，有司不為整治，因致廢壞。今五十餘年，分水渠口及舊渠跡，俱有可考，若蒙依前浚治，引水溉田，於民大便。可令河陽、河內、濟源、溫、武陟五縣，使水人戶自備工力，疏通分水渠口，立閘起堰，仍委諳知水利之人，多方區畫。遇旱，視水緩急，撤閘通流，驗工分水以灌溉；若霖雨泛漲，閉閘退還正流。禁治不得截水置碾磨，栽種稻田。如此，則澇旱有備，民樂趨利。請移文孟州、河內、武陟縣委官講議。」尋據孟州等處申，親詣沁口，咨詢耆老，言舊日沁水正河內築土堰，遮水入廣濟渠，岸北雖有減水河道，不能吞伏，後值霖雨，蕩沒田禾，以此堵閉。今若枋口上連土岸，及於沁水正河置立石堰，與枋口相平，如遇水溢，閉塞閘口，使水漫流石堰，復還本河，又從減水河分殺其勢，如此庶不為害。約會河陽、武陟縣尹與耆老等議，若將舊廣濟渠依前開浚，減水河亦增開深闊，禁安磨碾，設立閘堰，自下使水，遇旱放閘澆田，值澇閉閘退水，公私便益。懷慶路備申工部牒，都水監回文本路，委官相視施行。

三白渠

京兆舊有三白渠，自元伐金以來，渠堰缺壞，土地荒蕪。陜西之人雖欲種蒔，不獲水利，賦稅不足，軍興乏用。太宗之十二年，梁泰奏：「請差撥人戶牛具一切種蒔等物，修成渠堰，比之旱地，其收數倍，所得糧米，可以供軍。」太宗準奏，就令梁泰佩元降金牌，充宣差規措三白渠使，郭時中副之，直隸朝廷，置司於雲陽縣；所用種田戶及牛畜，別降旨，付塔海紺不於軍前應副。是月，敕喻塔海紺不：「近梁泰奏修三白渠事，可於汝軍前所獲有妻少壯新民，量撥二千戶，及木工二十人，官牛內選肥腯齒小者一千頭，內乳牛三百，以畀梁泰等。如不敷，於各千戶、百戶內貼補，限今歲十一月內交付數足，趁十二月入工。其耕種之人，所收之米，正為接濟軍糧。如發遣人戶之時，或闕少衣裝，於各千戶、百戶內約量支給，差軍護送出境，沿途經過之處，亦為防送，毋致在逃走逸，驗路程給以行糧，大口一升，小者半之。」

洪口渠洪口渠在奉元路。英宗至治元年十月，陜西屯田府言：

自秦、漢至唐、宋，年例八月差使水戶，自涇陽縣西仲山下截河築洪堰，改涇水入白渠，下至涇陽縣北白公斗門，分為三限，並平石限，蓋五縣分水之要所。北限入三原、櫟陽、雲陽，中限入高陵，南限入涇陽，澆溉官民田七萬餘畝。近至大三年，陜西行臺御史王承德言，涇陽洪口展修石渠，為萬世之利。由是會集奉元路三原、涇陽、臨潼、高陵諸縣，洎涇陽、渭南、櫟陽諸屯官及耆老議，如準所言，展修石渠八十五步，計四百二十五尺，深二丈，廣一丈五尺，計用石十二萬七千五百尺，人日采石積方一尺，工價二兩五錢，石工二百，丁夫三百，金火匠二，用火焚水淬，日可鑿石五百尺，二百五十五日工畢。官給其糧食用具，丁夫就役使水之家，顧匠傭直使水戶均出。陜西省議，計所用錢糧，不及二年之費，可謂一勞永逸，準所言便。都省準委屯田府達魯花赤只裏赤督工，自延祐元年二月十日發夫匠入役，至六月十九日委官言，石性堅厚，鑿僅一丈，水泉湧出，近前續展一十七步，石積二萬五千五百尺，添夫匠百人，日鑿六百尺，二百四十二日可畢。

文宗天歷二年三月，屯田總管兼管河渠司事郭嘉議言：「去歲六月三日驟雨，涇水泛漲，無修洪堰及小龍口盡圮，水歸涇，白渠內水淺，為此計用十四萬九千五百十一工，役丁夫一千六百，度九十三日畢。於使水戶內差撥，每夫就持麻一斤，鐵一斤，系囤取泥索各一，長四十尺，草苫一，長七尺，厚二寸。」陜西省準屯田府照，洪口自秦至宋一百二十激，經由三限，自涇陽下至臨潼五縣，分流澆溉民田七萬餘頃，驗田出夫千六百人，自八月一日修堰，至十月放水溉田，以為年例。近因奉元亢旱，五載失稔，人皆相食，流移疫死者十七八。今差夫又令就出用物，實不能辦集。竊詳涇陽水利，雖分三限引水溉田，緣三原等縣地理遙遠，不能依時周遍，涇陽北近，俱在上限，並南限中限，用水最便。今次修堰，除見在戶依例差役，其逃亡之家合出夫數，宜令涇陽縣近限水利戶添差一人，官日給米一升，並工修治。省準出鈔八百錠，委耀州同知李承事，洎本府總管郭嘉議及各處正官，計工役照時直糴米給散。李承事督夫修築，至十一月十六日畢。

揚州運河

運河在揚州之北，宋時嘗設軍疏滌，世祖取宋之後，河漸壅塞。至元末年，江淮行省嘗以為言，雖有旨浚治，有司奉行，未見實效。

仁宗延祐四年十一月，兩淮運司言：「鹽課甚重，運河淺澀無源，止仰天雨，請加修治。」明年二月，中書移文河南省，選官洎運司有司官相視，會計工程費用。於是河南行省委都事張奉政及淮東道宣慰司官、運司官，會州縣倉場官，遍歷巡視，集議：河長二千三百五十里，有司差瀕河有田之家，顧倩丁夫，開修一千八百六十九里；倉場鹽司不妨辦課，協濟有司，開修四百八十二里。運司言：「近歲課額增多，而船竈戶日益貧苦，宜令有司通行修治，省減官錢。」省臣奏準：諸色戶內顧募丁夫萬人，日支鹽糧錢二兩，計用鈔二萬錠，於運司鹽課及減駁船錢內支用。差官與都水監、河南行省、淮東宣慰司官專董其事，廉訪司體察，樞密院遣官鎮遏，乘農隙並工疏治。

練湖

練湖在鎮江。元有江南之後，豪勢之家於湖中築堤圍田耕種，侵占既廣，不足受水，遂致泛溢。世祖末年，參政暗都剌奏請依宋例，委人提調疏治，其侵占者驗畝加賦。

至治三年十二月，省臣奏：「江浙行省言，鎮江運河全藉練湖之水為上源，官司漕運，供億京師，及商賈販載，農民來往，其舟楫莫不由此。宋時專設人夫，以時修浚。練湖瀦蓄潦水，若運河淺阻，開放湖水一寸，則可添河水一尺。近年淤淺，舟楫不通，凡有官物，差民運遞，甚為不便。委官相視，疏治運河，自鎮江路至呂城壩，長百三十一里，計役夫萬五百十三人，六十日可畢。又用三千餘人浚滌練湖，九十日可完，人日支糧三升、中統鈔一兩。行省、行臺分官監督。所用船物，今歲預備，來春興工。合行事宜，依江浙行省所擬。」既得旨，都省移文江浙行省，委參政董中奉率合屬正官親臨督役。於是董中奉言：「所委前都水少監崇明州知州任奉政、鎮江路總管毛中議等議：練湖、運河此非一事，宜依假山諸湖農民取泥之法，用船千艘，船三人，用竹褷撈取淤泥，日可三載，月計九萬載，三月之間，通取二十七萬載，就用所取泥增築湖岸。自鎮江在城程公壩，至常州武進縣呂城壩，河長百三十一里一百四十六步，擬開河面闊五丈，底闊三丈，深四尺，與見有水二尺，可積深六尺。所役夫於平江、鎮江、常州、江陰州及建康路所轄溧陽州田多上戶內差倩。若浚湖開河，二役並興，卒難辦集。宜趁農隙，先開運河，工畢就浚練湖。」省準所言，與都事王徵事等於泰定元年正月至鎮江丹陽縣，洎各監工官沿湖相視，上湖沙岡黃土，下湖茭根叢雜，泥亦堅硬，不可褷取。又議兩役並興，相離三百餘里，往來監督，供給為難，願以所督夫一萬三千五百十二人，先開運河，期四十七日畢，次浚練湖，二十日可完。繼有江南行臺侍御史及浙西廉訪司副使俱至，乃議首事運河，備文咨稟，遂於是月十七日入役。

二月十八日，省臣奏：「開浚運河、練湖，重役也，宜依行省所議，仍令便宜從事。」後各監工官言：「已分運河作三壩，依元料深闊丈尺開浚，至三月四日工畢。數內平江昆山、嘉定二州，實役二十六日，常熟、吳江二州，長洲、吳縣，實役二十八日，餘皆役三十日，已於三月七日積水行舟。」又監修練湖官言：「任奉議指劃元料，增築堤堰及舊有土基，共增闊一丈二尺，平面至高底灘腳，增築共量斜高二丈五尺。依中堰西石達東舊堤臥羊灘修築，如舊堤高闊已及所料之上者，遇有崩缺，修築令完。中堰西石達至五百婆堤西上增高土一尺，有缺亦補之。五百婆堤至馬林橋堤水勢稍緩，不須修治，其堤底間有滲漏者，窒塞之。三月六日破土，九日入役，至十一日工畢，實役三日。歸勘任少監元料，開運河夫萬五百十三人，六十日畢，浚練湖夫三千人，九十日畢，人日支鈔一兩、米三升，共該鈔萬八千一十四錠二十兩，米二萬七千二十一石六斗，實征夫萬三千五百十二人，共役三十三日，支鈔八千六百七十九錠三十六兩，糧萬三千十九石五斗八升。比附元料，省鈔九千三百三十四錠三十四兩，糧萬四千二石二升。其練湖未畢，相視地形水勢再議。」

參政董中奉又言：「練湖舊有湖兵四十三人，添補五十七名，共百人，於本路州縣苗糧三石之下、二石之上差充，專任修築湖岸，設提領二員、壕寨二人、司吏三人，於有出身人內選用。」工部議：「練湖所設提領人等印信，即同湖兵，宜咨本省遍行議擬。」又鎮江路言：「河、練湖今已開浚，若不設法關防，徒勞民力。除關本路達魯花赤兀魯失海牙總治其事，同知哈散、知事程郇專管啟閉斗門。」行省從之。

吳松江

浙西諸山之水受之太湖，下為吳松江，東匯澱山湖以入海，而潮汐來往，逆湧濁沙，上涇河口，是以宋時設置撩洗軍人，專掌修治。元既平宋，軍士罷散，有司不以為務，勢豪租占為蕩為田，州縣不得其人，輒行許準，以致湮塞不通，公私俱失其利久矣。

至治三年，江浙省臣方以為言，就委嘉興路治中高朝列、湖州路知事丁將仕同本處正官，體究舊曾疏浚通海故道，及新生沙漲礙水處所，商度開滌圖呈。據丁知事等官按視講究，合開浚河道五十五處。內常熟州九處，十三段，該工百三十二萬一千五百六十二，昆山州十一處，九十五里，用工二萬七千四百，役夫四百五十六，宜於本州有田一頃之上戶內，驗田多寡，算量裏步均派，自備糧赴功疏浚。正月上旬興工，限六十日工畢，二年一次舉行。嘉定州三十五處，五百三十八里，該工百二十六萬七千五十九，日支糧一升，計米萬二千六百七十石五斗九升，日役夫二萬一千一百一十七，六十日畢。工程浩大，米糧數多，乞依年例，勸率附河有田用水之家，自備口糧，佃戶傭力開浚。奈本州連年被災，今歲尤甚，力有不逮，宜從上司區處。高治中會集松江府各州縣官按視，議合浚河渠，華亭縣九處，計五百二十八里，該工九百六十八萬四千八百八十二，役夫十六萬一千四百一十四，人日支糧二升，計米十九萬三千六百九十七石六斗四升。上海縣十四處，計四百七十一里，該工千二百三十六萬八千五十二，日役夫二萬六千一百三十四，人日支糧二升，計二十四萬七千三百六十一石四升，六十日工畢。官給之糧，傭民疏治。如下年豐稔，勸率有田之家，五十畝出夫一人，十畝之上驗數合出，止於本保開浚。其權勢之家，置立魚斷並沙塗栽葦者，依上出夫。

其上海、嘉定連年旱澇，皆緣河口湮塞，旱則無以灌溉，澇則不能疏泄，累致凶歉，官民俱病。至元三十年以後，兩經疏辟，稍得豐稔。比年又復壅閉，勢家愈加租占，雖得征賦，實失大利。上海縣歲收官糧一十七萬石，民糧三萬餘石，略舉似延祐七年災傷五萬八千七百餘石，至治元年災傷四萬九千餘石，二年十萬七千餘石，水旱連年，殆無虛歲，不惟虧欠官糧，復有賑貸之費。近委官相視地形，講議疏浚，其通海大江，未易遽治；舊有河港聯絡官民田土之間、藉以灌溉者，今皆填塞，必須疏通，以利耕種。欲令有田人戶自為開浚，而工役浩繁，民力不能獨成。由是議，上海、嘉定河港，宜令本處所管軍民站竈僧道諸色有田者，以多寡出夫，自備糧修治，州縣正官督役。其豪勢租占蕩田、妨水利者，並與除辟。本處民田稅糧全免一年，官租減半。今秋收成，下年農隙舉行，行省、行臺、廉訪司官巡鎮。外據華亭、昆山、常熟州河港，比上海、嘉定緩急不同，難為一體，從各處勸農正官督有田之家，備糧並工修治。若遽興工，陰陽家言癸亥年動土有忌，預為咨稟可否。

至泰定元年十月十九日，右丞相旭邁傑等奏：「江浙省言，吳松江等處河道壅塞，宜為疏滌，仍立閘以節水勢。計用四萬餘人，今歲十二月為始，至正月終，六十日可畢，用二萬餘人，二年可畢。其丁夫於旁郡諸色戶內均差，依練湖例，給傭直糧食，行省、行臺、廉訪司並有司官同提調。臣等議，此事官民兩便，宜從其請。若丁夫有餘，止令一年畢。命脫歡答剌罕諸臣同提調，專委左丞朵兒只班及前都水任少監董役。」得旨，移文行省，準擬疏治。江浙省下各路發夫入役，至二年閏正月四日工畢。

澱山湖

太湖為浙西巨浸，上受杭、湖諸山之水，瀦蓄之余，分匯為澱山湖，東流入海。

世祖末年，參政暗都剌言：「此湖在宋時委官差軍守之，湖旁余地，不許侵占，常疏其壅塞，以泄水勢。今既無人管領，遂為勢豪絕水築堤，繞湖為田，湖狹不足瀦蓄，每遇霖潦，泛溢為害。昨本省官忙古<角┦>等興言疏治，因受曹總管金而止。張參議、潘應武等相繼建言，識者咸以為便。臣等議，此事可行無疑。然雖軍民相參，選委廉幹官提督，行省山住子、行院董八都見子、行臺哈剌<角┦>令親詣相視，會計合用軍夫擬稟。」世祖曰：「利益美事，舉行已晚，其行之。」既而平章鐵哥言：「委官相視，計用夫十二萬，百日可畢。昨奏軍民共役，今民丁數多，不須調軍。」世祖曰：「有損有益，咸令均齊，毋自疑惑，其均科之。」

至元三十一年，世祖崩，成宗即位。平章鐵哥奏：「太湖、澱山湖昨嘗奏過先帝，差倩民夫二十萬疏掘已畢。今諸河日受兩潮，漸致沙漲，若不依舊宋例，令軍屯守，必致坐隳成功。臣等議，常時工役撥軍，樞府猶且吝惜，屯守河道用軍八千，必辭不遣。澱山湖圍田賦糧二萬石，就以募民夫四千，調軍士四千與同屯守。立都水防田使司，職掌收捕海賊，修治河渠圍田。」命伯顏察兒暨樞密院議畢聞奏。於是樞府言：「嘗奏澱山湖在宋時設軍屯守，範殿帥、朱、張輩必知其故，擬與省官集議定稟奏，有旨從之。乃集樞府官及範殿帥等共議，朱、張言：『宋時屯守河道，用手號軍，大處千人，小處不下三四百，隸巡檢司管領。』範殿帥言：『差夫四千，非動搖四十萬戶不可，若令五千軍屯守，就委萬戶一員提調，事或可行。』臣等亦以為然，與都水巡防萬戶府職名，俾隸行院。」樞府官又言：「若與知源委之人詢其詳，候至都定議。」從之。

鹽官州海塘

鹽官州去海岸三十里，舊有捍海塘二，後又添築咸塘，在宋時亦嘗崩陷。成宗大德三年，塘岸崩，都省委禮部郎中遊中順，洎本省官相視，虛沙復漲，難於施力。至仁宗延祐己未、庚申間，海汛失度，累壞民居，陷地三十餘里。其時省憲官共議，宜於州後北門添築土塘，然後築石塘，東西長四十三里，後以潮汐沙漲而止。

至泰定即位之四年二月間，風潮大作，沖捍海小塘，壞州郭四里。杭州路言：「與都水庸田司議，欲於北地築塘四十餘里，而工費浩大，莫若先修咸塘，增其高闊，填塞溝港，且浚深近北備塘濠塹，用樁密釘，庶可護禦。」江浙省準下本路修治。都水庸田司又言：「宜速差丁夫，當水入沖堵閉，其不敷工役，於仁和、錢塘及嘉興附近州縣諸色人戶內斟酌差倩，即目淪沒不已，旦夕誠為可慮。」工部議：「海岸崩摧重事也，宜移文江浙行省，督催庸田使司、鹽運司及有司發丁夫修治，毋致侵犯城郭，貽害居民。」五月五日，平章禿滿叠兒、茶乃、史參政等奏：「江浙省四月內，潮水沖破鹽官州海岸，令庸田司官征夫修堵，又令僧人誦經，復差人令天師致祭。臣等集議，世祖時海岸嘗崩，遣使命天師祈祀，潮即退，今可令直省舍人伯顏奉御香，令天師依前例祈祀。」制曰：「可。」既而杭州路又言：「八月以來，秋潮洶湧，水勢愈大，見築沙地塘岸，東西八十餘步，造木櫃石囤以塞其要處。本省左丞相脫歡等議，安置石囤四千九百六十，抵禦鎪嚙，以救其急，擬比浙江立石塘，可為久遠。計工物，用鈔七十九萬四千餘錠，糧四萬六千三百餘石，接續興修。」

致和元年三月，省臣奏：「江浙省並庸田司官修築海塘，作竹蘧篨，內實以石，鱗次壘疊以禦潮勢，今又淪陷入海，見圖修治，倘得堅久之策，移文具報。臣等集議，此重事也，旦夕駕幸上都，分官扈從，不得圓議。今差戶部尚書李家奴、工部尚書李嘉賓、樞密院屬衛指揮青山、副使洪灝、宣政僉院南哥班與行省左丞相脫歡及行臺、行宣政院、庸田使司諸臣，會議修治之方。合用軍夫，除戍守州縣關津外，酌量差撥，從便添支口糧。合役丁力，附近有田之民，及僧、道、也裏可溫、答失蠻等戶內點倩。凡工役之時，諸人毋或沮壞，違者罪之。合行事務，提調官移文稟奏施行。」有旨從之。四月二十八日，朝廷所委官，洎行省臺院及庸田司等官議：「大德、延祐欲建石塘未就。泰定四年春，潮水異常，增築土塘，不能抵禦，議置板塘，以水湧難施工，遂作蘧篨木櫃，間有漂沈，欲踵前議，疊石塘以圖久遠。為地脈虛浮，比定海、浙江、海鹽地形水勢不同，由是造石囤於其壞處疊之，以救目前之急。已置石囤二十九里餘，不曾崩陷，略見成效。」庸田司與各路官同議，東西接壘石囤十里，其六十里塘下舊河，就取土築塘，鑿東山之石以備崩損。

文宗天歷元年十一月，都水庸田司言：「八月十日至十九日，正當大汛，潮勢不高，風平水穩。十四日，祈請天妃入廟，自本州嶽廟東海北護岸鱗鱗相接。十五日至十九日，海岸沙漲，東西長七里餘，南北廣或三十步，或數十百步，漸見南北相接。西至石囤，已及五都，修築捍海塘與鹽塘相連，直抵巖門，障禦石囤。東至十一都六十里塘，東至東大尖山嘉興、平湖三路所修處海口。自八月一日至二日，探海二丈五尺；至十九日、二十日探之，先二丈者今一丈五尺，先一丈五尺者今一丈。西自六都仁和縣界赭山、雷山為首，添漲沙塗，已過五都四都，鹽官州廊東西二都，沙土流行，水勢俱淺。二十日，復巡視自東至西岸腳漲沙，比之八月十七日漸增高闊。二十七日至九月四日大汛，本州嶽廟東西，水勢俱淺，漲沙東過錢家橋海岸，元下石囤木植，並無頹圮，水息民安。」於是改鹽官州曰海寧州。

龍山河道

龍山河在杭州城外，歲久淤塞。武宗至大元年，江浙省令史裴堅言：「杭州錢塘江，近年以來為沙塗壅漲，潮水遠去，離北岸十五里，舟楫不能到岸。商旅往來，募夫搬運十七八里，使諸物翔湧，生民失所，遞運官物，甚為煩擾。訪問宋時並江岸有南北古河一道，名龍山河，今浙江亭南至龍山閘約一十五里，糞壞填塞，兩岸居民間有侵占。跡其形勢，宜改修運河，開掘沙土，封閘搬載，直抵浙江，轉入兩處市河，免擔負之勞，生民獲惠。」省下杭州路相視，錢塘縣城南上隅龍山河至橫河橋，委系舊河，居民侵占，起建房屋，若疏通以接運河，公私大便。計工十五萬七千五百六十六，日役夫五千二百五十二，度可三十日畢。所役夫於本路錄事司、仁和、錢塘縣富實之家差倩，就持筐檐鍬應役。人日支官糧二升，該米三千一百五十一石三斗二升。河長九里三百六十二步，造石橋八，立上下二閘，計用鈔一百六十三錠二十三兩四錢七分七厘。省準咨請丞相脫脫總治其事，於仁宗延祐三年三月七日興工，至四月十八日工畢。


Chinese text: This work was published before January 1, 1923, and is in the
public domain worldwide because the author died at least 100 years ago.
