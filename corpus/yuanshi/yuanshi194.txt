　　張桓，字彥威，真定藁城人。父木，知汝寧府，因家焉。桓以國子生釋褐，授滑之白馬丞，入補中書掾，擢國子典簿。拜陝西行台監察御史，以言事不合去。未幾，汝寧盜起，桓避之確山。賊久知桓名，襲獲之，羅拜請為帥，弗聽。囚六日，擁至渠魁前，桓直趨據榻坐，與之抗論逆順。其徒捽桓起跪，桓仰天大呼，詈叱彌厲，且屢唾賊面。賊猶不忍殺，謂桓曰：「汝但一揖，亦恕汝死。」桓真目曰：「吾恨不能手斬逆首，肯聽汝誘脅而折腰哉！」賊知終不可屈，遂刺之。年四十八。賊後語人曰：「張御史真鐵漢，害之可惜！」事聞，贈禮部尚書，諡忠潔。

　　李黼，字子威，潁人也。工部尚書守中之子，守中性卞急，遇諸子極嚴，每一飲酒，輒半月醉不解，黼百計承順，求寧親心，終不可得，跪而自訟，往往達旦，無幾微厭怠之意。初補國學生。泰定四年，遂以明經魁多士，授翰林修撰。明年，代祠西嶽，省臣謂黼曰：「敕使每後我，今可易邪？」黼曰：「王人雖微，《春秋》序於諸侯之上，尊君也，奈何後乎！」省臣不敢對。改河南行省檢校官，遷禮部主事，拜監察御史。首言：「禴祠烝嘗，古今大祭，今太廟唯二祭，而日享佛祠、神御，非禮也，宜據經行之。成均，教化之基，不當隸集賢，宜屬省臣兼領。諸侯王歲賜有定額，分封易代之際，陳請恩例，世系戚疏，無成書可考，宜仿先代，修正玉牒。」皆不報。轉江西行省郎中，入為國子監丞，遷宣文閣監書博士，兼經筵官。數與勸講，每以聖賢心法為帝言之。俄中書命黼巡視河渠，黼上言曰：「蔡河源出京西，宋以轉輸之故，平地作堤，今河底填淤，高出地面，秋霖一至，橫潰為災，宜按故跡修浚。他日東河或有不測之阻，江、淮運物，當由此分道達京，萬世之利也。」亦不報。升秘書太監，拜禮部侍郎。奉旨詳定中外所上封事。已而廷議內外官通調，授黼江州路總管。

至正十一年夏五月，盜起河南，北據徐、蔡，南陷蘄、黃，焚掠數千里，造船北岸，銳意南攻。九江居下流，實江東、西襟喉之地，黼治城壕，修器械，募丁壯，分守要害，且上攻守之策於江西行省，請兵屯江北，以扼賊衝，庶幾大江之險，賊不得共之，不報。黼歎曰：「吾不知死所矣。」乃獨椎牛饗士，激忠義以作士氣，數日之間，紀綱粗立。十二年正月己未，賊渡江，陷武昌，威順王及省臣相繼遁，舳艫蔽江而下，江西大震。賊乘勝破瑞昌，右丞孛羅帖木兒方軍於江，聞之，遁。黼雖孤立，辭氣愈奮厲。時黃梅縣主簿也孫帖木兒，願出擊賊，黼大喜，向天瀝酒與之誓。言始脫口，賊遊兵已至境，急檄諸鄉落聚木石於險塞處，遏賊歸路。倉卒無號，乃墨士卒面，統之出戰，黼身先士卒，大呼陷陣，也孫帖木兒繼進，賊大敗，逐北六十里。鄉丁依險阻，乘高下木石，橫屍蔽路，殺獲二萬餘。黼還，謂左右曰：「賊不利於陸，必由水道以舟薄我，苟失備禦，吾屬無唯類矣。」乃以長木數千，冒鐵椎於杪，暗植沿岸水中，逆刺賊舟，謂之七星樁。會西南風急，賊舟數千，果揚帆順流鼓譟而至，舟遇樁不得動，進退無措，黼帥將士奮擊，發火翎箭射之，焚溺死者無算，餘舟散走。行省上黼功，請拜江西行省參政，行江州、南康等路軍民都總管，便宜行事。已而賊勢更熾，西自荊湖，東際淮甸，守臣往往棄城遁，黼守孤城，提孱旅，斬馘扶傷，無日不戰，中外援絕。二月甲申，賊將薄城，分省平章政事禿堅不花自北門遁。黼引兵登陴，布戰具，賊已至甘棠湖，焚西門，乃張弩箭射之。賊趑趄未敢進，轉攻東門。黼救東門，賊已入，與之巷戰，知力不敵，揮劍叱賊曰：「殺我！毋殺百姓！」賊自巷背來，刺黼墮馬，黼與從子秉昭俱罵賊而死。郡民聞黼死，器聲震天，相率具棺，葬於東門外。黼死踰月，參政之命始下，年五十五。

　　黼兄冕居潁，亦死於賊。秉昭，冕季子也。事聞，贈黼攄忠秉義效節功臣、資德大夫、淮南江北等處行中書省左丞、上護軍，追封隴西郡公，諡忠文。詔立廟江州，賜額曰崇烈。官其子秉方集賢待制。

　　李齊，字公平，廣平人。家甚貧，客於江南，工辭章。元統元年進士第一。歷僉河南淮西廉訪司事，移知高郵府，有政聲。至正十年，盜突入府驛，取十二馬去，齊躬追謝長等殺之。十一年，州人秦觀保造兵仗，將圖劫掠，复獲而行誅。十三年，泰州白駒場亭民張士誠為亂，破泰州。河南行省遣齊往招降，被拘。久之，賊酋自相殺，始縱齊來歸。泰州平，賊徒尚蜂聚，士誠复鼓變，殺參知政事趙璉，掠官庫民財，走入得勝湖，俄陷興化縣。行省以左丞偰哲篤偕宗王鎮高郵，使齊出守甓社湖。夏五月乙未，數賊入城，一噪呼而省憲官皆遁。齊急還救城，賊已閉門拒我，遂連興化接得勝湖，舟艦四塞，蔓延入寶應縣。已而有詔：凡叛逆者赦之。詔至高郵，不得入，賊紿曰：「請李知府來，乃受命。」行省強齊往，至則下齊獄中，齊益辯說，士誠本無降意，特遷延為繕飭計耳。官軍諜知之，乃進攻城，士誠呼齊使跪，齊叱曰：「吾膝如鐵，豈肯為賊屈！」士誠怒，扼之跪，齊立而詬之，乃曳倒，搥碎其膝而呙之。

論者謂大科三魁，若泰不華沒海上，李黼隕九江，洎齊之死，皆不負所學云。

褚不華，字君實，隰州石樓人，沉默有器局。泰定初，補中瑞司譯史，授海道副千戶，轉嘉興路治中，連拜南台、西台監察御史，遷河西道廉訪僉事，移淮東。未幾，升副使。汝、潁盜發，勢張甚。不華行郡至淮安，極力為守禦計。賊至，多所斬獲。且請知樞密院老章、判官劉甲守韓信城，相掎角為聲援。复上章，劾總兵及諸將逗撓之罪。朝廷錄其功，升廉訪使，階中奉大夫。甲有智勇，與賊戰輒勝，賊憚之，號曰劉鐵頭，不華頗賴之。總兵者聞不華劾己，益恚嫉，乃檄甲別將兵擊賊，冀以困不華。甲去，韓信城陷，賊乃掘塹相銜，揵水寨以圍我。既而天長青軍叛，普顏帖木爾所統黃軍复叛，賊皆挾之來攻​​不華知事危，退入哈剌章營。賊稍引去，乃出，抵楊村橋，賊奄至，殺廉訪副使不達失裡，啖其屍。不華以餘兵入淮安。時城之東、西、南三面皆賊，惟北門通沭陽，阻赤鯉湖，指揮使魏岳、楊暹駐兵沭陽，淮安倚其芻餉，而赤鯉湖為賊據，沭陽之路又絕。賊計孤城可取，進柵南瑣橋。不華與元帥張存義出大西門，會僉事忽都不花兵突賊柵，殊死戰，賊敗走，追北二十餘里。城中食且絕，元帥吳德琇運糧萬斛入河，竟為賊所掠，德琇僅以身免。賊與青軍攻圍，日益急，總兵者屯下邳，相去五百里，按兵不出，凡遣使十九輩告急，皆不聽。城中餓者僕道上，即取噉之，一切草木、螺蛤、魚蛙、燕烏，及靴皮、鞍韂、革箱、敗弓之筋皆盡，而後父子夫婦老稚更相食，撤屋為薪，人多露處，坊陌生荊棘。力既盡，城陷，不華猶據西門力鬥，中傷見執，為賊所臠。次子伴哥，冒刃護之，亦見殺。時至正十六年十月乙丑也。

不華守淮安五年，殆數十百戰，精忠大節，人比之張巡云。朝廷聞之，贈翰林學士承旨、榮祿大夫、柱國，追封衛國公，諡曰忠肅，賻鈔二百錠，以卹其家。

　　郭嘉，字元禮，濮陽人。祖昂，父惠，俱以戰功顯。嘉慷慨有大志，始由國子生登泰定三年進士第，授彰德路林州判官，累遷翰林國史院編修官，除廣東道宣慰使司都元帥府經歷。未幾，入為京畿漕運使司副使，尋拜監察御史。會朝廷以海寇起，欲於浙東溫、台、慶元等路立水軍萬戶鎮之，眾論紛紜莫定。擢嘉禮部員外郎，乘驛至慶元，與江浙行省會議可否。嘉至，首詢父老，知其弗便，請罷之。會方擇守令綏靖遼東，乃授嘉廣寧路總管，兼諸奧魯勸農防禦。屬盜起，軍旅數興，供餉無虛日。民苦和糴轉輸，而吏胥得因時為奸。嘉設法計其戶口，第其甲乙，民甚便之。有詔團結義兵，嘉招集民數千，教以坐作進退，萬、千、百夫各統以長，號令齊一，賞罰明信。故東方諸郡，錢糧之富，甲兵之精，稱嘉為最。

十八年，寇陷上京，嘉聞之，躬率義兵出禦。既而遼陽陷，嘉將眾巡邏，去城十五里，遇青號隊伍百餘人，始言官軍，嘉疑其詐，俄果脫青衣變紅。嘉出馬射賊，分兵兩隊而夾攻之，生擒賊數百，死者無算。嘉見賊勢日熾，孤城無援，乃集同官議攻守之計，眾皆失措，嘉曰：「吾計決矣。」因竭家所有衣服財物犒義士，以勵其勇敢，且曰： 「自我祖宗，有勳王室，今之盡忠，吾分內事也。況身守此土，當生死以之，餘不足卹矣。」頃之，賊至，圍城亙數十里，有大呼者曰：「遼陽我得矣，何不出降！」嘉挽弓射呼者，中其左頰，墮馬死，賊稍引退，嘉遂開西門逐之，賊大至，力戰以死。事聞，贈崇化宣力效忠功臣、資善大夫、河南江北等處行省左丞、上護軍，封太原郡公，諡忠烈。

　　喜同，周姓，河西人。初為后宮衛士，眾稱其才，選充承徽寺經歷，再調南陽縣達魯花赤。居二歲，妖賊起，陷鄧州，人情洶洶。俄而賊鋒抵南陽，南陽無城無兵，賊入之若虛邑。喜同以計獲數賊，詰之，雲賊將大至。悉斬之，以安眾心，晝夜督丁壯巡邏守備。時大司農錢木爾，以兵駐於諸葛庵，為賊所襲，死之。賊遂乘銳取南陽。喜同守西門，望見賊勢盛，即以死自許，與家人訣曰：「吾與汝等不能相顧矣，但各逃生，吾分死此，以報國也。」已而城中皆哭，喜同策厲義兵，奮力與賊搏，賊退去。明日復至，與戰甚力，殺賊凡數百。賊知無後援，戰愈急，南陽遂陷。喜同突圍將自拔，賊橫刺其馬，馬蹶，喜同鞭馬躍而起，手斬刺馬者。俄而為他賊所追，身被數創，不能鬥，遂見執，為所殺。妻邢氏，聞喜​​同力戰死，帥家僮數人出走，遇賊，奪賊刀斫之，且罵且前，亦見殺。一家死者二十餘人。贈南陽路判官。

時襄陽錄事司達魯花赤塔不台字彥暉者，元統元年進士。魏王軍汝、毫，塔不台來供餉。王嗜酒，輕戰備。一夕，賊劫王，王臥未能起，為所執。塔不台馳騎奪王，亦為賊所得。比明，見賊酋，王拜乞活，塔不台以足蹴王曰：「猶欲生乎！」賊复屈其拜，塔不台拒而詬之，且與縛者角，遂支解。

　　韓因，字可宗，汴梁人。少習舉子業，負氣不群。盜據汝寧，官軍討之，久不下。會朝廷詔赦叛逆，募可持詔入賊者，即藉以官。因應命，乃借因以唐州判官，使焉。賊渠恐其黨心搖，導因止於外，納詔不讀，詰問再三，因答以「恩宥寬大，禍福所繫」，甚切。不聽，乃縱因歸報。因出，乘馬周賊屯，大言曰：「汝輩好百姓，何不出降歸田裡，而甘從逆賊驅使耶！」眾愕眙相顧。或以告賊渠，渠追因，責其所言。因極口肆詈，賊怒，寸割因。

　　卞琛，大名人。世為農夫，早遊學京師，得補國子生，既而丁母憂，治農於家。至正十二年，鄰郡盜起。未幾，來剽掠，琛與從子小十、府史李仲亨等協謀，統丁壯數百人擊賊。丁壯皆民兵，無弓矢之備，直以鉤鋤白鋌當賊。賊矢雨集，琛眾潰散，被擒。仲亨、小十皆死。賊素知琛，諭之曰：「汝從我，解汝縛；不從，殺汝。」琛唾罵曰：「我國子生也。視汝逆賊，真狗彘也。吾寧義死，不從賊生！」罵不止。賊屢脅不聽，殺之。

　　喬彝，字仲常，晉寧人。性高介有守，一時名稱籍甚。至正十八年，賊由絳州垣曲縣襲晉寧。城陷，城中死者十二三。彝整冠衣，聚妻子，家有大井，彝坐井上，令妻子婢輩循次投井中，而己隨赴之。彝既死，賊首王士誠使人即彝家邀致之，至則彝已死矣。賊平，朝廷贈彝臨汾縣尹，賜諡純潔。

有張岩起、王佐者，皆士人也，並以不屈賊而死。岩起字傅霖，汾州人。累舉不中，嘗用薦者徵為國子助教。居一歲，免歸。盜既去晉寧，复陷汾州，岩起與妻赴井​​死。王佐字元輔，晉寧人。從父居上都，教授里巷，不與時俯仰。會賊至，倉卒不能避，為所獲，欲降之。佐傲岸自如，詬賊不輟，因見害。又有吳德新者，字止善，建昌人。工醫，留京師，久之，嘗往寧夏。會盜至，德新見執，脅使降，德新厲聲曰：「我生為皇元人，死作皇元鬼，誓不從爾賊！」賊乃縛其兩手，加白刃頸上，迫其畏屈，德新罵不已。乃曳之井上，陽欲擠之。德新偶得寬，即自投井中，仰罵賊。賊下射，矢貫其頂，罵益力。賊怒，以長槍刺之。然亦壯其志，憐其死，曰：「此真丈夫也！」以土埋井而去。

顏瑜，字德潤，兗州曲阜人，兗國复聖公五十七代孫也。以行誼用舉者，為鄒及陽曲兩縣教諭。至正十八年，田豐起山東，瑜攜家走鄆城，道遇賊，以刃來脅瑜曰：「爾何人？」瑜曰：「我東魯書生也。」賊執瑜曰： 「爾書生，吾不爾殺，可從我見主帥。」瑜罵曰：「爾賊，何主帥邪！」賊怒，欲殺瑜，瑜無懼色。復使之寫旗，瑜大詬曰：「爾大元百姓，天下亂，募爾為兵，而反為叛逆。我腕可斷，豈能為爾寫旗從逆乎！」賊以槍刺瑜，至死罵不絕口。其妻子皆為所害。

　　又有曹彥可者，亳州人。會妖寇起里中，多田野無賴子，目不知書者。既破亳，揭帛於竿，皆群趨彥可家劫之，使寫旗。彥可力辭，乃迫以刀斧。彥可唾之曰：「我儒者，知有君父，寧死耳，豈為汝寫旗者耶！」賊怒，遂見害，年七十矣。其家素貧，又死於亂，藁殯其屍。賊既定，有司具以事聞，中書為給貲以葬，賜諡節愍。

　　王士元，字堯佐，恩州人。泰定四年進士，由棣州判官累遷知磁州。值軍興，饋餉需索日繁，民不堪命。士元心念其民，力為區畫，至為將士陵辱訶責，弗避也。改知浚州。州濱黃河，嘗經盜賊，城堞不完，市井空荒，士元邑邑不得志，而臨事未嘗易其素。至正十七年，賊复迫浚州，州兵悉潰散，士元坐堂上，顧其子致微使避賊，曰：「吾守臣，居此，職也。若可逃生。」子侍立，不忍去。賊前問曰：「爾為誰？」士元叱曰：「我王知州也。強賊識我否？」賊欲縛士元，士元奮拳毆賊，賊怒，併其子殺之。

　　楊朴，字文素，河南人。早以文學得推擇為吏，任至滁州全椒縣尹。滁界廬江，廬江陷於寇，滁人震動。行省參政也先總兵於滁，不理軍事，唯縱飲，至暮，城門不鑰，寇入縱火，猶張燭揮杯，急逾城出走。樸度必死，乃盡殺其妻女，朝服坐堂上。盜欲降之，樸指妻女示曰：「我已戕我屬，政欲死官守耳，尚何云雲！」乃連唾之。賊縶樸，倒懸樹上，而割其肉至盡，猶大罵弗絕。

　　趙璉，字伯器，宏偉之孫也。至治元年，登進士第，授嵩州判官。再調汴梁路祥符縣尹。入為國子助教。累遷湖廣行省左右司郎中。除杭州路總管。杭於東南為劇郡，地大民夥，長吏多不稱其職。璉為人強毅開敏，精力絕人，吏莫不服其明決，而不敢欺。浙右病於徭役，民充坊里正者，皆破其家。朝廷令行省召八郡守集議便民之法，璉獻議以屬縣坊正為僱役，里正用田賦以均之，民咸以為便。有盜誘其同惡，持刃出市，斫人以索金，市民乃戶斂以予之，人無敢言者。璉曰：「此不可長也。」遣卒掩捕之，盡戮諸市。逾年，召拜吏部侍郎。杭人思之，刻其政績於碑。歷中書左司郎中，除禮部尚書。尋遷戶部，拜參議中書省事。出為山北遼東道廉訪使。是時河南兵起，湖廣、荊襄皆陷，而兩淮亦騷動。朝廷乃析河南地，立淮南江北行省於揚州，以璉參知政事。璉方病水腫，即輿疾而行。既至，分省鎮淮安，又移鎮真州。

會張士誠為亂，突起海濱，陷泰州。興化，行省遣兵討之，不克。乃命高郵知府李齊往招諭之。士誠因請降，行省授以民職，且乞從征討以自效。遂移璉鎮泰州，璉乃趣士誠治戈船，趨濠、泗。士誠疑憚不肯發，又覘知璉無備，遂復反。夜四鼓，縱火登城。璉力疾捫佩刀上馬，與賊鬥市衢。賊圍璉，邀至其船，璉詰之曰：「汝輩罪在不赦，今既宥爾誅戮，又錫以名爵，朝廷何負于汝，乃既降復反邪！汝棄信逆天，滅不旋踵。我執政大臣，豈為汝賊輩屈乎！」即馳騎奮擊賊，賊以槊撞璉墜地，欲舁登其舟，璉真目大罵，遂死之。其僕揚兒以身蔽璉，亦俱死。及亂定，州民收其屍，歸殯於真州。事聞，賻鈔三百錠，仍官其子錡。

弟琬，字仲德，仕至台州路總管。至正二十七年，方國瑛以舟挾琬至黃岩。琬潛登白龍奧，舍於民家，絕粒不食。人勸之食，輒瞑目卻之，七日而死。

　　孫捴，字自謙，曹州人。至正二年進士，授濟寧路錄事。張士誠據高郵叛，或謂其有降意，朝廷擇烏馬兒為使，招諭士誠，而用捴輔行。捴家居，不知也。中書借捴集賢待制，給驛，就其家起之。捴強行抵高郵，士誠不迓詔使。捴等既入城，反覆開諭，士誠等皆竦然以聽。已而拘之他室，或日一饋食，或間日一饋食，欲以降捴，捴唯詬斥而已。乃令其黨捶捴，肆其陵辱，捴不恤也。及士誠徙平江，捴與士誠部將張茂先謀，將捴所授站馬劄子，遣壯士浦四、許誠赴鎮南王府，約日進兵復高郵。謀洩，執捴訊問，捴罵聲不絕，竟為所害。後賊中見失節者，輒自相嗤曰：「此豈孫待制耶！」事聞，贈翰林侍讀學士、中奉大夫、護軍，追封曹南郡公，諡忠烈。賜田三頃卹其家。

　　石普，字元周，徐州人。至正五年進士，授國史院編修官，改經正監經歷。淮東、西盜起，朝廷方用兵，普以將略稱，同僉樞密院事董鑰嘗薦其材，會丞相脫脫討徐州，以普從行。徐平錄功，遷兵部主事，尋升樞密院都事，從樞密院官守淮安。時張士誠據高郵，普詣丞相，面陳破賊之策，且曰：「高郵負重湖之險，地皆沮洳，騎兵卒莫能前，與普步兵三萬，保取之。高郵既平，則濠、泗易破，普請先驅，為天下忠義倡。」丞相壯之，命權山東義兵萬戶府事，招民義萬人以行。而汝中柏者方用事，陰沮之，減其軍半。初令普便宜行事，及行，又使聽淮南行省節制。普行次範水寨，日未夕，普令軍中具食，夜漏三刻，下令銜枚趨寶應，其營中更鼓如平時。抵縣，即登城，樹幟城上，賊大驚潰，因撫安其民。由是諸將疾普功，水陸進兵，乘勝拔十餘寨，斬賊數百。將抵高郵城，分兵三隊：一趨城東，備水戰；一為奪兵，虞後；一普自將，攻北門。遇賊與戰，賊不能支，遁入城。普先士卒躡之，縱火燒關門，賊懼，謀棄城走。而援軍望之，按不進。且忌普成功，總兵者遣蒙古軍千騎，突出普軍前，欲收先入之功。而賊以死捍，蒙古軍恇怯，即馳回，普止之不可，遂為賊所蹂踐，率墜水中。普軍亂，賊乘之。普勒餘兵，血戰良久，仗劍大呼曰：「大丈夫當為國死，有不進前者，斬！」奮擊，直入賊陣中，從者僅三十人。至日西，援絕，被創墮馬，复步戰數合。賊益至，賊指曰：「此必頭目，不可使逸，須生致之。」普叱曰：「死賊奴，我即石都事，何云頭目！」左脅為賊槍所中，猶手握其槍，斫賊死。賊眾攢槍以刺普，普與從者皆力戰，俱死之。

　　盛昭，字克明，歸德人。由儒學官累遷淮南行省照磨。會詔使往高郵，不得達而還，謬稱賊已迎拜，但乞名爵耳。行省不虞其欺，乃遣昭入高郵，授所與士誠官。士誠拒不聽，拘諸舟中。昭語所從吏曰：「吾之止此，有死而已。」既而官軍逼高郵，士誠授昭以兵，使出拒官軍，昭叱曰：「吾奉命招諭汝，汝拘留詔使，罪不容斬，又欲吾從汝為賊耶！」大罵不絕口。賊怒，先剜其臂肉，而後磔之。

　　楊乘，字文載，濱州渤海人。至正初，為介休縣尹，民飢散為盜，乘立法招之，使自新，皆棄兵頓首，願為良民。其後累官江浙行省左右司員外郎，坐海寇掠漕糧舟免官，寓居松江。張士誠入平江，其徒郭良弼、董綬言乘於士誠，士誠遣張經招乘，乘曰：「良弼、綬皆名臣，今已失節，顧欲引我，以濟其惡邪！」且讓經平日讀書云何，經俯首不能對。乘日與客痛飲，竟日不言。客問：「盍行乎？」乘曰：「乘以一小吏致身顯官，有死而已，尚何行之有！」經促其行愈急，乘乃整衣冠，自經死，年六十四。

納速剌丁，字士瞻，其父馬合木，從征襄陽，以勞擢浚州達魯花赤，因家大名。納速剌丁起身鄉貢進士，補淮東廉訪司書吏。丁母憂，服闋，補兩浙鹽運司掾，復辟掾淮東宣慰司。

至正十年，賊發真州，納速剌丁以民兵往襲之，獲賊四十二人。已而泰州賊大起，鎮南王府宣慰司請參議軍事，納速剌丁建議築四城，立外寨，揵堤穿河，募兵與賊抗。行省檄其提戰艦六十、海舟十四，上下巡捕，以固江面。且護蒙古軍五百往江寧，道遇賊，斬擊二百餘級，生獲十八人，遂抵龍潭而還。未幾，出邏江上，賊突至，馳船來鬥，納速剌丁手射死三十賊，奪其放火小船二百，賊因遁走。俄复據龍潭口，又擊走之，追斬三百餘級。其子寶童擒首賊陳亞虎等及其號旗。捷聞，賞賚良渥，且召納速剌丁還真州。而賊犯蕪湖，南行台檄使來援，乃以兵赴。及至，賊船已薄岸，遂三分戰艦，縱擊之，賊奔潰，俘斬甚眾。賊不得渡江者，多納速剌丁之功也，因留守蕪湖江口。泰州李二起，行省移之捍高郵得勝湖。賊船七十餘柁，乘風而來，即前擊之，焚其二十餘船，賊潰去。李二失援，遂降。其黨張士誠殺李二，復為亂，戕參政趙璉，入據興化，而水陸襲高郵，屯兵東門。納速剌丁以舟師會諸軍討之。距三垛鎮，賊眾猝至，納速剌丁麾兵挫其鋒。後賊鼓譟而前，乃發火筒火鏃射之，死者蔽流而下。賊繚船於背，盡力來攻，而阿速衛軍及真、滁萬戶府等官，見賊勢熾，皆遁走。納速剌丁顧必死，謂其三子寶童、海魯丁、西山驢曰：「汝輩可脫走。」寶童等不肯去，遂皆死之。省憲為賻其家。事聞，贈納速剌丁淮西元帥府經歷。


Chinese text: This work was published before January 1, 1923, and is in the
public domain worldwide because the author died at least 100 years ago.
