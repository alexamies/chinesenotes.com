　　世言先王沒，民無善俗。元有天下，其教化未必古若也，而民以孝義聞者，蓋不乏焉。豈非天理民彝之存於人心者，終不可泯歟！上之人苟能因其所不泯者，復加勸獎而興起之，則三代之治，亦可以漸復矣。

今觀史氏之所載，其事親篤孝者，則有臨江劉良臣，汴梁陳善，同官強安，沈州高守質，安豐高澤，鞏昌王欽，修武員思忠，榆縣王士寧，河南硃友諒，泉州葉森，寧陵呂德，汲縣劉淇，建昌鄭佛生，堂邑張復亨，保定邢政，寧夏趙那海，臨潼任居敬，隴西周慶、徐德興，汝寧李從善，華州要敬，色目氏沙的。其居喪廬墓者，則有太原王構，萊州任梓，平灤王振，北京張洪範，登封王佐，下蔡許從政、張鐩，富平王賈僧，鄭州段好仁、趙璧、薛明善、張齊，汴梁韓榮、劉斌、張裕、何泰、史恪、高成、鄧孝祖、李文淵、杜天麟、張顯祖，涇陽張國祥，延安王旻，東昌張翬，永平梁訥，高唐鄭榮、劉居敬，同州趙良，南陽周郁、陳介、劉權，大同高著、江鬱、毛翔，歸德葛祥、張德成、張遜、王珪、劉弼，汲縣徐昌祖，真定宋貞、王世賢，晉寧史貴，保定耿德溫、張行一、賈秉實、張勗，河南王宗道、孫裔、夾谷天祐，趙州趙德隆，安豐王德新、石思讓、翼寧、何溥，大都王麟、李簡，華陰李寧、屈秀，懷慶侯榮、丁用、郭天一，耀州王思，中牟閻讓，曹州鄧淵、呂政，徐州胡居仁、張允中，衛輝王慶，福建硃虞龍，隨州高可燾，濟寧魏鐸，武康王子中，淮安翟諟，汶上趙恆，須城許時中，衡山歐陽誠复，江陵穆堅，蘇州王欽，定陶元顯祖，絳州姚好智，宿州孫克忠，集慶傅霖，濟南宋懷忠、牟克孝，汝寧張郁，泉州黃道賢、谷城王福，解州靖與曾，般陽戴貞，兗州王治，沔陽徐勝祖，興中石抹昌齡，峽州秦桂華，蒙古、色目氏納魯丁、赤思馬、改住、阿合馬、拜住、木八剌、玉龍帖木兒、鎖住、唐兀歹、晏只哥、李朵羅歹、塔塔思歹。其累世同居者，則有休寧硃震雷，池州方時發，河南李福，真定杜良，華州王顯政，建寧王貴甫，句容王榮、周成，鄢陵夏全，保定成珪，開平溫義，大同王瑞之，平江湯文英，鄜州員從政，江州范士奇，涇州李子才，宿州王珍。其散財周急者，則有河南高顏和，台州程遠大，潭州湯居恭、李孔英，建康湯大有，吉州劉如翁、嚴用父，高唐孟恭，松江管仲德、章夢賢、夏椿，江陵陳一寧，中興傅文鼎，永州唐必榮，濟南李恭，寧夏何惠月。天子皆嘗表其門閭，或復其家。故援《唐史》之例，具列姓名於篇端。擇其事蹟尤彰著者，复別為之傳云。

　　王閏，東平須城人。父素多資，既老，盡廢之，不甘淡薄，每食必需魚肉，閏朝夕勤苦入市，營奉無闕。父性復乖戾，閏左右承順，甚得其歡心，鄉里稱焉。父嘗臥疾，夜燃長明燈室中，火延籬壁間。閏聞火聲，驚起馳救，火已熾，煙焰蔽寢戶。閏突入火中，解衣蒙父，抱而出，肌體灼爛，而父無少傷。一女不能救，遂焚死。中統二年，復其役。

　　郭道卿，興化莆田人。四世祖義重至孝，宋紹興間有詔旌之，鄉里為立孝子祠。至元初內附。閩盜起，居人竄匿，道卿與弟佐卿獨守孝子祠不忍去，遂俱被執。盜將殺佐卿，道卿泣告曰：「吾有兒已長，弟弱子幼，請代弟死。」佐卿亦泣告曰：「吾家事賴兄以理，請殺我。」道卿固引頸請刃。盜相顧曰：「汝孝門兄弟若此，吾何忍害。」兩釋之。

道卿年八十，子廷煒為建寧路平準行用庫使，辭歸侍養。道卿嘗病疝，危甚，廷煒憂瘁扶護，一夕發盡白。有司言狀，旌之。

　　蕭道壽，京兆興平人。家貧，鬻巉以自給。母年八十餘，道壽事養盡禮。每旦，候母起，夫婦親侍盥櫛。日三飯，必待母食，然後退就食。至夕，必待母寢，然後退就寢。出外必以告，母許乃敢出。母或怒，欲罰之，道壽自進杖，伏地以受。杖足，母命起，乃起。起復再拜，謝違教，拱立左右，俟色喜乃退。母嘗有疾，醫累歲不能療，道壽割股肉噉之而愈。至元八年，賜羊酒，表其門。

　　郭狗狗，平陽翼城人。父寧，為欽察先鋒使首領官，戍大良平。宋將史太尉來攻，夜陷大良平，寧全家被俘。史將殺寧，狗狗年五歲，告史曰：「勿殺我父，當殺我。」史驚問寧曰：「是兒幾歲耶？」寧曰：「五歲。」史曰：「五歲兒能為是言，吾當全汝家。」即以騎送寧等往合州。道遇國兵，騎驚散，寧傢俱得還。御史以事聞。命旌之。

　　張閏，延安延長縣人，隸軍籍。八世不異爨，家人百餘口，無間言。日使諸女諸婦各聚一室為女功，工畢，斂貯一庫，室無私藏。幼稚啼泣，諸母見者即抱哺。一婦歸寧，留其子，眾婦共乳，不問孰為己兒，兒亦不知孰為己母也。閏兄顯卒，即以家事付侄聚，聚辭曰：「叔，父行也，叔宜主之。」閏曰：「侄，宗子也，侄宜主之。」相讓既久，卒以付聚。縉紳之家，自謂不如。至元二十八年，旌表其門。

又有蕪湖芮世通，十世同居；峽州向存義、汴梁丁煦，八世同居。州縣請於朝，並加旌美。

　　田改住，汶上人。父病不能愈，禱於天，去衣臥冰上一月。

同縣王住兒，母病，臥冰上半月。

　　寧豬狗，山丹州人。母年七十餘，患風疾，藥餌不效，豬狗割股肉進啖，遂愈。歲餘復作，不能行，豬狗手滌溷穢，護視甚周，造板輿載母，夫婦共舁，行園田以娛之。後卒，居喪有禮，鄉閭稱焉。

潭州萬戶移剌瓊子李家奴，九歲，母病，醫言不可治，李家奴割股肉，煮糜以進，病乃痊。撫州路總管管如林、渾州民硃天祥，並以母疾刲割股，旌其家。

　　畢也速答立，迷里氏，家秦州。父喪，廬墓次，晝夜悲號，有飛鳥翔集，墳土踴起。

　　又有尹夢龍，中興人。母喪，負土為墳，結廬居其側。手書《孝經》千餘卷，散鄉人讀之。有群烏集其塚樹。

　　樊淵，建康句容人。幼失父，事母篤孝。至元十二年，奉母避兵茅山。兵至，欲殺其母。淵抱母號哭，以身代死，兵兩釋之。三十年，江東廉訪使者辟為吏。母亡，奔喪，哀感行路。服闋，奉神主事之，起居飲食，十年如平生。台憲交薦，淵不忍去墳墓，終不起。

延祐間，汀州寧化人賴祿孫，母病，值蔡五九作亂，負母從邑人避南山。盜至，眾散走，祿孫守母不去。盜將刃其母，祿孫以身翼蔽曰：「勿傷吾母，寧殺我。」母渴，不得水，祿孫含唾煦之。盜相顧駭嘆，不忍害，反取水與之。有掠其妻去者，眾責之曰：「奈何辱孝子婦！」使歸之。

　　事聞，並賜褒表。

　　劉德泉，汴梁杞縣人。早喪母，父榮再娶王氏，生二子居敬、居元，俱幼，德泉甚撫之。及王氏病卒，乃益相友愛。至元末，歲饑，父欲使析居，德泉泣止不能得，乃各受其業以去。久之，父卒，兄弟相約同爨，和好如初。

至治三年，真定硃顯，自至元間其祖父已分財。至顯，念侄彥昉等年幼無恃，謂弟耀曰：「父子兄弟，本同一氣，可異處乎！」乃會拜祖墓下，取分券焚之，復與同居。

延祐間，蔚州吳思达兄弟六人，嘗以父命析居。思达為開平縣主簿，父卒，還家。治葬畢，會宗族，泣告其母曰：「吾兄弟別處十餘年矣，今多破產，以一母所生，忍使兄弟苦樂不均耶！」即以家財代償其逋，更復共居。母卒，哀毀甚。宅後柳連理，人以為友義所感。

　　又有硃汝諧，濮州人。父子明嘗命與兄汝弼別產。子明卒，汝弼家盡廢，汝諧泣請共居。仲父子昭、子玉貧病，汝諧迎至家，奉湯藥甘旨甚謹。後卒，喪葬盡禮。鄉人賢之。

　　州縣各以名聞，表其閭。

　　郭回，邵武人。素貧，年六十無妻，奉母寄宿神祠中，營養甚艱。母年九十八卒，回傭身得錢葬之。每旦詣墳哭祭，十四年不輟。州上狀，命給衣糧贍濟，仍表異之。

　　孔全，亳州鹿邑人。父成病，刲股肉噉之，愈。後卒，居喪盡哀。廬墓左，負土為墳，日六十肩，風雨有虧，俟霽則補之。三年，起墳廣一畝，高三丈餘。

　　張子夔，安西人。父喪，每夜半，以背負土，肘膝行地，匍匐至葬所，篩細土為墳。

　　陳乞兒，歸德夏邑人。年九歲，母喪，衣毀，親負土為墳，高一丈，廣十六步。人憫其幼，欲助之，則泣拜而辭。

又有峨眉趙國安、解州張琛、南陽李庭瑞、息州移剌伯顏、南陽怯烈歹，皆居喪有至行，廬墓次，負土為墳。並以有司所請，表異之。

　　楊一，懷孟人。至元間，憐其叔清家貧，密以分契詣神祠焚之，與清同居者三十年，無間言。

　　張本，東昌茌平人。篤孝，事伯父、叔父皆甚謹。伯父嘗病，本晝夜不去側。复載以巾車，步挽詣岱岳禱之。

　　張慶，真定人。善事繼母。伯父泰異居河南，慶聞其貧，迎歸養之。供膳豐備，過於所生。

　　元善，大名人。父有昆弟五人，因貧流散江淮。久之，遂客死。至大四年，善往尋其骸骨，並迎弟侄等一十五喪而歸，改葬祖父母，以諸喪序列祔於塋次。

　　州縣以聞，並​​旌其家。

　　趙毓，唐州人。父福遷鄭之管城。其先，三世同爨。毓官福州司獄，滿歸，以母老不復仕。一日，會諸弟，泣申遺訓，願世世無異處，且祝天歃血以盟。自是大小百口，略無間言，同力合作，家道以殷。毓長兄瑞早世，嫂劉氏守志，毓率家人事之甚恭。次兄選繼歿，嫂王氏，毓母以其少，許歸改嫁，王氏曰：「婦無再嫁之義，願終事姑。」毓妹贅王佑，佑亡，妹念佑母無子，乞歸硃氏養之。人謂孝友節義，萃毓一家。元貞初，旌之。

　　胡光遠，太平人。母喪廬墓。一夕，夢母欲食魚，晨起號天，將求魚以祭，見生魚五尾列墓前，俱有囓痕。鄰里驚異，方共聚觀，有獺出草中，浮水去。眾知是獺所獻。以狀聞於官，表其閭。

至順間，永平龐遵，母病腫，三年不能起。忽思食魚，遵求於市不得。歸途嘆恨，忽有鯉躍入其舟。作羹以獻，母悅，病瘥。

　　陳韶孫，廣州番禺人。父瀏以罪流肇州。韶孫年十歲，不忍父遠謫，朝夕號泣願從。父不能奪，遂與俱往。跋涉萬里，不憚勞苦。道過遼陽，平章塔出見而憫焉，語之曰：「天子寬仁，罰不及嗣。邊地苦寒，非汝所堪。吾返汝故鄉，汝願之乎？」韶孫曰： 「既不能以身代父，當死生以之，歸非所願也。」塔出驚異，以錢賞之。大德六年，瀏死，韶孫哀慟，見者皆為之泣下。肇州萬戶府以聞，命遣還鄉里，仍旌異之。

　　李忠，晉寧人。幼孤，事母至孝。大德七年，地大震，郇保山移，所過居民廬舍，皆摧壓傾圮。將近忠家，分為二，行五十餘步復合，忠家獨完。

　　吳國寶，雷州人。性孝友，父喪廬墓。大德八年，境內蝗害稼，惟國寶田無損。人皆以為孝感所致云。

　　李茂，大名人，徙家揚州。父興壽臨卒，語茂曰：「吾病且死，爾善事母。」茂泣受命，奉母孟氏益謹。母嘗病目失明，茂禱於泰安山，三年復明。又願母壽，每夕祝天，乞損己年益母。孟氏竟年八十四而歿，居喪哀慟，聞者傷之。大德九年，揚州再火，延燒千餘家，火及茂廬，皆風返而滅。事聞，旌之。

　　羊仁，廬州廬江人。至元初，阿術兵南下，仁家為所掠，父被殺，母及兄弟皆散去。仁年七歲，賣為汴人李子安家奴，力作二十餘年，子安憐之，縱為良。仁踪跡得母於潁州蒙古軍塔海家，兄於睢州蒙古軍岳納家，弟於邯鄲連大家，皆為役，尚無恙。乃遍懇親故，貸得鈔百錠，歷詣諸家求贖之。經營百計，更六年，乃得遂。大小二十餘口，复聚居為良，孝友甚篤，鄉里美之。大德十二年，旌其家。

　　又有黃覺經，建昌人。五歲，因亂失母。稍長，誓天誦佛書，願求母所在。乃渡江涉淮，行乞而往，衝冒風雨，備歷艱苦，至汝州梁縣春店，得其母以歸。

　　章卿孫，蜀人，本劉氏。幼為章提刑養子，與母富氏相失三十八年，遍訪於江西諸郡，迎歸養之。

　　俞全，杭州人。幼被掠賣為劉餻家奴。後獲為良，自汴步歸杭，尋其母及姊，得之，事母以孝聞。

　　李鵬飛，池州人。生母姚氏，為嫡母不容，改嫁為硃氏妻。鵬飛幼，不知也。年十九，思慕哀痛，誓學醫以濟人，願早見母。行求三歲，至蘄州羅田縣得焉。時硃氏家方疫，鵬飛起之，遂迎還奉養。久之，復歸硃氏，時渡江省覲。既卒，歲時攜子孫往祭墓，終其身。

　　並以有司所請，旌其閭。

　　趙一德，龍興新建人。至元十二年，國兵南伐，被俘至燕，為鄭留守家奴。歷事三世，號忠幹。至大元年，一日，拜請於其主鄭阿思蘭及其母澤國太夫人曰：「一德自去父母，得全生依門下者，三十餘年矣，故鄉萬里，未獲歸省，雖思慕刻骨，未嘗敢言。今父母已老，脫有不幸，則永為天地間罪人矣。」因伏地涕泣，不能起。阿思蘭母子皆感動，許之歸，期一歲而返。一德至家，父兄已沒，惟母在，年八十餘。一德卜地葬二柩畢，欲少留事母，懼得罪，如期還燕。阿思蘭母子歎曰：「彼賤隸，乃能是，吾可不成其孝乎！」即裂券縱為良。一德將辭歸，會阿思蘭以冤被誅，詔簿錄其家。群奴各亡去，一德獨奮曰：「主家有禍，吾忍同路人耶！」即留不去，與張錦童詣中書，訴枉狀，得昭雪，還其所籍。太夫人勞一德曰：「當吏籍吾家時，親戚不相顧，汝獨冒險以白吾枉，疾風勁草，於汝見之。令吾家業既喪而復存者，皆汝力也，吾何以報汝？」因分美田廬遺之。一德謝曰：「一德雖鄙人，非有利於是也。重哀吾主無罪而受戮，故留以報主。今老母八十餘，得歸侍養，主之賜已厚矣，何以田廬為！」遂不受而去。皇慶元年，旌其門。

　　王思聰，延安安塞人。素力田，農隙則教諸生，得束脩以養親。母喪，盡哀。父繼娶楊氏，事之如所生。以家多幼稚，侵父食，別築室曰養老堂奉之，朝夕定省，愈久不怠。父嘗病劇，思聰憂甚，拜祈於天，額膝皆成瘡，得神泉飲之，愈。後復失明，思聰舐之，即能視。縣上狀，命表異之。

　　徹徹，捏古思氏。幼喪父，事母篤孝。稍壯，母歿，慟哭頓絕，水漿不入口者三日。既葬，居喪有禮，每節序祭祀，哭泣常如袒括時。年四十餘，思慕猶如孩童。每見人父母，則嗚咽流涕。人問其故，曰：「人皆有父母，我獨無，是以泣耳。」至大三年，褒異。

　　王初應，漳州長泰人。至大四年二月，從父義士樵劉嶺山，有虎出叢棘中，搏義士，傷右肩，初應赴救，抽鐮刀刺虎鼻殺之，義士得生。

泰定二年，同縣施合德，父真祐嘗出耘，為虎扼於田，合德與從弟發仔持斧前殺虎，父得生。

　　並旌其門。

　　鄭文嗣，婺州浦江人。其家十世同居，凡二百四十餘年，一錢尺帛無敢私。至大間表其門。

文嗣歿，從弟大和繼主家事，益嚴而有恩，家庭中凜如公府，子弟稍有過，頒白者猶鞭之。每遇歲時，大和坐堂上，群從子皆盛衣冠，雁行立左序下，以次進。拜跪奉觴上壽畢，皆肅容拱手，自右趨出，足武相銜，無敢參差者。見者嗟慕，謂有三代遺風。狀聞，復其家。部使者餘闕為書「東浙第一家」以褒之。大和方正，不奉浮屠、老子教，冠昏喪葬，必稽硃熹《家禮》而行執。親喪，哀甚，三年不御酒肉，子孫從化，皆孝謹。雖嘗仕宦，不敢一毫有違家法。諸婦唯事女工，不使預家政。宗族里閭，皆懷之以恩。家畜兩馬，一出，則一為之不食，人以為孝義所感。有《家範》三卷，傳於世。

　　王薦，福寧人。性孝而好義。父嘗疾甚，薦夜禱於天，願減己年益父壽。父絕而復蘇，告其友曰：「適有神人，黃衣紅帕首，恍惚語我曰：'汝子孝，上帝命錫汝十二齡。'疾遂愈，後果十二年而卒。母沈氏病渴，語薦曰：「得瓜以啖我，渴可止。」時冬月，求於鄉不得，行至深奧嶺，值大雪，薦避雪樹下，思母病，仰天而哭。忽見岩石間青蔓離披，有二瓜焉，因摘歸奉母。母食之，渴頓止。兄孟韐早世，嫂林氏更適劉仲山。仲山嘗以田鬻於薦，及死，不能葬，且無子，族以其貧，莫肯為之後。薦即以田還之，使置後，且治葬焉。州禁民死不葬者，時民貧未葬者眾，畏令，悉焚柩，棄骨野中。薦哀之，以地為義阡收瘞之。有死不能斂者，复買棺以贈，人皆感焉。至大四年，其鄉旱，民艱糴，薦盡出儲粟賑之。有施福等十一家，飢欲死，薦聞，惻然欲濟之，家粟已竭，即以己田易谷百石分給之。福等德其活己，每月朔，會佛祠為祈福。福建宣慰司上狀旌之。

　　郭全，遼陽人。幼喪母，哀戚如成人。及壯，父庭玉又卒，居廬三載，啜粥面墨。事繼母唐古氏甚孝。唐古氏生四子，皆幼，全躬耕以養。既長娶婦，各求分財異居，全不能止，凡田廬器物，悉自取朽弊者，奉唐古氏以居，甘旨無乏。唐古氏卒，全年六十餘，哀痛毀瘠，廬其墓終喪。

　　又有劉德，奉元人。父娶後妻何氏，德事之如所生。家貧，傭工取直，寸錢尺帛皆上之。四弟並何出，德撫愛尤篤。年五十未娶，稱貸得錢先為弟求婦，諸弟亦化其德，一門藹然。鄉里稱為劉佛子。

　　馬押忽，也裡可溫氏。素貧，事繼母張氏、庶母呂氏，克盡子職。

　　劉居敬，大都人。年十歲，繼母郝氏病，居敬憂之，懇天以求代。

　　狀聞，並褒表之。

　　楊皞，扶風人。父清，母牛氏。牛氏嘗病劇，皞叩天求代，遂痊，如是者再。後牛氏失明，皞登太白山取神泉洗之，復如故。牛氏歿，哀毀特甚。葬之日，大雨，獨皞墓前後數里，密雲蔽之，雨不沾土，送者大悅。葬畢，令妻衛氏家居養清，皞獨廬墓上，負土為墳，蔬食水飲，終其喪。清卒，亦如之。

　　丁文忠，許州偃城人，業鼓冶。母和氏疾，與弟文孝竭力調侍。母卒，文忠廬墓側，不與妻面者三年。父貴又疾，醫不能療，文忠造車一輛，兄弟共御之，載父禱於嵩山、五台、泰安、河瀆諸祠，途遇異僧遺藥而愈。延祐七年，旌之。

　　邵敬祖，宛丘人。父喪廬墓。母繼歿，河決，不克葬，殯於城西。敬祖露宿依其側，風雨不去。友人哀之，為縛草舍庇之，前後居廬六年，兩髀俱成濕疾。至治三年，旌其家。

其後又有永平李彥忠，父喪廬墓，八年不至家。

茶陵譚景星，幼失父，追念之，廬其墓十年。

亳州郭成，年七十一，母喪，食粥廬墓一年，朝夕哭臨。人哀其老而能孝。

　　扈鐸，汴梁蘭陽人。蚤孤，育於伯父。及壯，事伯父如所生。伯父老無子，鐸為買妾，歲餘，產一女。其妾性頗不慧，熟寐，壓女死。久之，伯父卒，鐸喪之甚哀。遺腹生一男，鐸懲前失，告其母及妻妹護視之，己复廬戶外，中夜審察，不敢安寢。弟能食，常自抱哺，與同臥起，十年不少怠。弟有疾，鐸夜稽顙星斗哀禱曰：「天不伐餘家，鐸父子間可去一人，勿喪吾弟，使伯父無後也。」明旦，弟愈。母卒，哀毀逾禮，廬於墓側，不理家事，宗族勸之歸，鐸曰：「今歲凶多盜，吾家雖貧，安知墓中無可欲乎！倘驚吾親之靈，雖生何為！」卒守廬不去。

　　孫秀實，大寧人。性剛毅，喜周人急​​。里人王仲和嘗托秀實貸富人鈔二千錠，貧不能償，棄其親逃去。數年，其親思之，疾，秀實日饋薪米存問，終不樂。秀實哀之，悉為代償，取券還其親，復命奴控馬齎金，訪仲和使歸，父子歡聚，聞者莫不嗟美。又李懷玉等貸秀實鈔一千五百錠，度無以償，盡還其券不徵。

　　復有賈進，大同人。大德九年，地震，民居多傷，且乏食，進給酒藥炭米濟之。每歲冬，制木綿裘數百襲衣寒者。買地為義阡，使無墓者葬之。

　　李子敬，陝西三原人。嫁不能嫁者五十餘人，葬不能葬者五十餘喪，焚逋券四萬餘貫。

　　有司以名聞，並旌之。

　　宗杞，大都人。年十九，父內宰卒，擗踴號泣，絕而復蘇，水漿不入口者三日。哀氣傷心，遂成疾。伏臥床榻，猶哭不止，淚盡，繼之以血。既葬，疾轉甚。杞有繼母，無他兄弟，度不能自起，作遺書囑其妻楊氏曰：「汝善守志，以事吾母。」遂卒。楊氏遺腹生一男，人以為孝感，天不絕其嗣云。泰定三年，旌其門。

　　趙榮，扶風人。母強氏有疾，榮割股肉噉之者三。复負母登太白山，禱於神，得聖水飲之，乃痊。後年七十五卒，榮號痛不食，三日方飲水，七日乃食粥。葬之日，白雲庇其墓前後十五里，葬畢而散。榮負土成墳，廬其側終喪。

　　吳好直，華州蒲城人。父歿，事繼母孝，兄弟嘗求分財，好直勸諭不能止，即以己所當得，悉推與之。出從師學，淡泊三十年，無少悔。又有甄城柴鬱、陳舜諮，皆能孝友，以己產分讓兄弟。縣令言狀，並表美之。

　　餘丙，建德遂安人。幼喪母，泣血成疾。父亡，不忍葬，結廬古山下，殯其中，日閉戶守視。有牧童遺火，延殯廬，丙與子慈亟撲不止，欲投身火中，與柩俱焚。俄暴雨，火滅。

　　徐鈺，鎮江人。始冠，侍父鎮，將之婺源，過丹陽小溪，鎮乘橋失足，墮水中。同行者立岸上，不能救。鈺投溪擁鎮出，鎮得挽行舟以升。鈺力憊，且水勢湍急，遂溺死，屍流四十五里，得於灘。江浙行省言狀，表異之。

　　尹莘，汴梁洧川人。至治初，遊學於京師，忽夢母疾，心怪之。馳歸，母已亡。居廬蔬食，哀毀骨立。每雞鳴而起，手治祭饌，詣墓所哭奠之，風雪不廢。父輔臣嘗病疫，莘侍奉湯藥，衣不解帶，嘗其糞以驗差劇，夜則禱於天曰：「莘母亡不能見，父病不能治，為人子若此，何以自立於世，願死以代父命。」數日愈，鄉里嗟異之。

又有高唐孫希賢，母病痢，希賢閱方書，有曰」血溫身熱者死，血冷身涼者生」。希賢嘗之，其血溫，乃號泣祈天，求身代之，母遂愈。

高郵卜勝榮，母痢，不能藥，日嘗痢以求愈。兄疾，禮北辰，乞減己年延之。並痊。

　　劉廷讓，大寧武平人。至順初，北方兵起，民被殺掠。廷讓挈家避山中，有幼弟方乳，母王氏置於懷，兵急，廷讓乃棄己子，一手抱幼弟，一手扶母，疾驅得免。事聞，旌之。

　　劉通，亳州譙縣人。家貧業農。母卜氏，好聲樂，每眩技者以簫鼓至門，必令娛侍，或自歌舞，以悅母心。卜氏目失明，通誓斷酒肉，禱之三十年不懈。卜氏年八十五，忽復明。

至大間鄱陽黃鎰，皇慶間諸暨丁祥一，皆以親喪明，以舌舐之，復能視。並命褒表。

　　張旺舅，安豐霍丘人。幼失父，母陳氏居貧守志。旺舅九歲，賣錫以養。及長，母病，伏枕數月，旺舅無貲命醫，惟日夜痛哭，禮天求代，未幾遂愈。又自以生業微不能多給，竟不娶，以終母年。縣令言於朝，旌之。

　　張思孝，華州人。母喪，以孝聞。父疾，調護甚至，不愈，以父涕洟半器，垂泣盡飲之，复潔齋致禱，乞以身代，未幾，遂痊。至順三年，表其門。

　　杜佑，邳州人。河南行省署為三叉口水、馬站提領。父成病於家，佑忽心驚，舉體沾汗，即棄職歸。父病始三日，遂禱神求代，且嘗糞以驗疾。父卒，廬墓盡哀，有馴兔之瑞。

長壽，父帖住，官平章政事，生五子。長山壽早世，次即長壽，次永壽、福壽、忙古海牙。元統間，帖住歿，長壽哀毀盡禮。服闋，當廕敘，與弟羅拜母前曰：「吾父廉貧，諸弟未有所立，願以職讓永壽。」永壽讓福壽，福壽曰：「二兄能讓，福壽獨不能耶！」以讓忙古海牙，母從之。忙古海牙遂告廕，為太禧宗禋院神御殿侍禮佐郎，階奉議大夫。兄弟奉母尤篤，邦閭美之。

至大間，河中梁外僧，親喪廬墓，兄那海為奧魯官，自以嘗遠仕，不得養其親，即棄職，舉外僧代之。人稱外僧能孝，那海能義。又有畏吾氏秋秋，及濠州高中、嘉定武進，皆以侍親不願仕，以祖父廕讓叔父昆弟云。

　　孫瑾，鎮江丹徒人。父喪，哀毀，嚴冬跣足而步，停柩四載，衣不解帶，常食粥，誦佛書。及葬，載柩渡江，潮波方湧，俄順風翼帆，如履平地。事繼母唐氏尤孝，嘗患癰，瑾親吮之；又喪目，瑾舐之復明。唐氏卒，卜日將葬，時春苦雨，瑾夜號天乞霽，至旦，雲日開朗。甫掩壙，陰氣復合，雨注數日不止。

　　又有吳希曾，睢寧人。父卒，葬之日大雨，希曾跪柩前，炷艾燃腕，火熾，雨止。既葬，廬於墓左。

　　縣上狀，並旌之。

　　張恭，河南偃師人。以兵部符署鷹房府案牘，親老，辭歸侍養，墾理先墓，身負水灌松柏。父喪，過哀。侍母馮氏尤謹。歲凶，恭夫婦採野菜為食，而營奉甘旨無乏。母有疾，恭手除溷穢，餵哺飲食，且嘗糞以驗疾勢。天歷初，西兵至河南，居民悉竄。恭守視母病，項中一劍，不去。母驚悸而歿，恭居喪盡禮，人稱孝焉。有詔旌其閭。

　　訾汝道，德州齊河人。父興卒，居喪，以孝聞。母高氏治家嚴，汝道承順甚恭。母嘗寢疾，晝夜不去側。一日，母屏人授以金珠若干曰：「汝素孝，室無私蓄，我一旦不諱，此物非汝有矣，可善藏之，毋令他兄弟知也。」汝道泣拜曰：「吾父母起艱難，成家業，今田宅牛羊已多，汝道恨無以報大恩，尚敢受此，以重不孝之罪乎！」竟辭之。母卒，哀毀，終喪不御酒肉。

性尤友愛，二弟將析居，汝道悉以美田廬讓之；二弟早世，撫諸孤如己子。鄉人劉顯等貧無以為生，汝道割己田各畀之，使食其租終身。里中嘗大疫，有食瓜得汗而癒者，汝道即多市瓜及攜米，歷戶饋之。或曰：「癘氣能染人，勿入也。」不聽，益周行問所苦，然卒無恙。有死者，复贈以槥櫝，人咸感之。嘗出麥粟貸人，至秋，蝗食稼，人無以償，汝道聚其券焚之。縣令李讓為請旌其家。


Chinese text: This work was published before January 1, 1923, and is in the
public domain worldwide because the author died at least 100 years ago.
