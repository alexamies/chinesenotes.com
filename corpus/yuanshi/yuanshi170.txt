尚文

尚文，字周卿，世為祁州深澤人，後徙保定，遂佔籍焉。文幼穎悟，負奇志。張文謙宣撫河東，參政王椅薦其才，遂辟掌書記。未幾，西夏行中書省復辟之。至元六年，始立朝儀，太保劉秉忠言於世祖，詔文與諸儒，採唐《開元禮》及近代禮儀之可行於今者，斟酌損益，凡文武儀仗、服色差等，皆文掌焉。七年春二月，朝儀成，百官肄習，帝臨觀之，大悅，遂為定制。冬十一月，立侍儀司，擢右直侍儀使，轉司農都事。十七年，出守輝州。時河朔大旱，輝獨以禱得雨，境內大稔。懷孟民馬氏、宋氏，誣伏殺人，積歲獄不能決，提刑使者命文讞以論報。文推跡究情，得獄吏、獄卒羅織狀，兩獄皆釋。十九年，進戶部郎中，奏罷懷、衛竹稅提舉司，民便之。

　　二十二年，除御史臺都事。行台御史上封事，言上春秋高，宜禪位皇太子。太子聞之懼，中台秘其章不發。答即古阿散等知之，請收內外百司吏案，大索天下埋沒錢糧，而實欲發其事，乃悉拘封御史臺吏案。文拘留秘章不與，答即古聞於帝，命宗正薛徹幹取其章。文曰：「事急矣！」即白御史大夫曰：「是欲上危太子，下陷大臣，流毒天下之民，其謀至姦也。且答即古乃阿合馬餘黨，贓罪狼籍，宜先發以奪其謀。」大夫遂與丞相相議，即入言狀，帝震怒曰：「汝等無罪耶？」丞相進曰：「臣等無所逃罪，但此輩名載刑書，此舉動搖人心，宜選重臣為之長，庶靖紛擾。」帝怒稍解，可其奏。既而答即古受人金，與其黨竟坐姦贓論死，其機實自文發之。升大司農丞，轉少卿，遷吏部侍郎，改江南湖北道肅政廉訪使。三十一年，召為刑部尚書。元貞初，拜中台侍御史。時行台御史及浙西憲司劾江浙行省平章不法者十七事，制遣文往詰之。左驗明著，猶力爭不服，文以上聞，平章乃言御史違制取會防鎮軍數。成宗命省台大臣雜議，咸曰：「平章勳臣之後，所犯者輕，事宜宥；御史取會軍數，法當死。」文抗言：「平章罪狀明白，不受簿責，無人臣禮，其罪非輕。御史糾事之官，因兵卒爭訴，責其帥如籍均役，情無害法，即有罪亦輕。」廷辯數四，與省台入奏，帝意始悟，平章、御史各杖遣之。其守正不阿類如此。

元貞二年，建言：「治平之世，不宜數赦；不急之役，宜且停罷。」咸為成宗所嘉納，授河北河南肅政廉訪使。大德元年，河決蒲口，台檄令文按視防河之策。文建言：

長河萬里西來，其勢湍猛，至盟津而下，地平土疏，移徙不常，失禹故道，為中國患，不知幾千百年矣。自古治河，處得其當，則用力少而患遲；事失其宜，則用力多而患速。此不易之定論也。今陳留抵睢，東西百有餘里，南岸舊河口十一，已塞者二，自涸者六，通川者三，岸高於水，計六七尺，或四五尺；北岸故堤，其水比田高三四尺，或高下等，大概南高於北，約八九尺，堤安得不壞，水安得不北也！蒲口今決千有餘步，迅疾東行，得河舊瀆，行二百里，至歸德橫堤之下，復合正流。或強湮遏，上決下潰，功不可成。揆今之計，河北郡縣，順水之性，遠築長垣，以御氾濫；歸德、徐、邳，民避衝潰，聽從安便。被患之家，宜於河南退灘地內，給付頃畝，以為永業；異時河決他所者，亦如之。信能行此，亦一時救荒之良策也。蒲口不塞便。

　　朝廷從之。會河朔郡縣、山東憲部爭言：「不塞則河北桑田盡為魚鱉之區，塞之便。」帝復從之。明年，蒲口復決。塞河之役，無歲無之。是後水北入复河故道，竟如文言。

三年，調山東憲使，歷行省參知政事、行御史臺中丞。七年，召拜資善大夫、中書左丞。浙西飢，發廩不足，募民入粟補官以賑之。山東歲凶，盜賊竊發，出鈔八百五十餘萬貫以弭之。選十道使者，奏請巡行天下，問民疾苦。又奏斥罷南方白雲宗，與民均事賦役。西域賈人有奉珍寶進售者，其價六十萬錠，省臣平章顧謂文曰：「此所謂押忽大珠也，六十萬酬之不為過矣。」一坐傳玩，文問何所用之，平章曰：「含之可不渴，熨面可使目有光。」文曰：「一人含之，千萬人不渴，則誠寶也；若一寶止濟一人，則用已微矣。吾之所謂寶者，米粟是也，一日不食則飢，三日則疾，七日則死；有則百姓安，無則天下亂。以功用較之，豈不愈於彼乎！」平章固請觀之，文竟不為動。年六十九，因疾告老而歸。十年，拜昭文館大學士、中書右丞、商議中書省事，召不起。武宗、仁宗之世，屢延致，訪以國事，賜燕及金帛有加，進階自光祿大夫轉銀青榮祿大夫，仍中書左丞，丐還田裡。延祐六年，拜太子詹事，使三往，乃起。仁宗命盡言以教太子，待以殊禮。泰定三年，以中書平章政事致仕。明年，卒於家，年九十二。

　　○申屠致遠

　　申屠致遠，字大用，其先汴人。金末從其父義徙居東平之壽張。致遠肄業府學，與李謙、孟祺等齊名。世祖南征，駐兵小濮，荊湖經略使乞寔力台薦為經略司知事，軍中機務，多所謨畫。師還，至隨州，所俘男女，致遠悉縱遣之。至元七年，崔斌守東平，聘為學官。十年，御史臺辟為掾，不就，授太常太祝，兼奉禮郎。帝遣太常卿孛羅問毛血之薦，致遠對曰：「毛以告純，血以告新，禮也。」宋平，焦友直、楊居寬宣慰兩浙，舉為都事，首言：「宋圖籍宜上之朝；江南學田，當仍以贍學。」行省從之。轉臨安府安撫司經歷。臨安改為杭州，遷總管府推官。宋駙馬楊鎮從子玠節，家富於貲，守藏吏姚溶竊其銀，懼事覺，誣玠節陰與宋廣、益二王通，有司榜笞，誣服，獄具。致遠讞之，得其情，溶服辜，玠節以賄為謝，致遠怒絕之。杭人金淵者，欲冒籍為儒，儒學教授彭宏不從，淵誣宏作詩有異志，揭書於市，邏者以上。致遠察其情，執淵窮詰，罪之。屬縣械反者十七人，訊之，蓋因寇作，以兵自衛，實非反者，皆得釋。西僧楊璉真加，作浮圖於宋故宮，欲取高宗所書《九經》石刻以築基，致遠力拒之，乃止。改壽昌府判官。時寇盜竊發，加​​之造徵日本戰船，遠近騷然，致遠設施有方，眾賴以安。

　　二十年，拜江南行台監察御史。江淮行省宣使郄顯、李兼訴平章忙兀台不法，有詔勿問，仍以顯等付忙兀台鞫之，係於獄，必抵以死。致遠慮囚浙西，知其冤狀，將縱之，忙兀台脅之以勢，致遠不為動，親脫顯等械，使從軍自贖。桑哥當國，治書侍御史陳天祥使至湖廣，劾平章要束木，桑哥摘其疏中語，誣以不道，奏遣使往訊之，天祥就逮。時行台遣御史按部湖廣，咸憚之，莫敢往，致遠慨然請行。比至，累章極論之。桑哥方促定天祥罪，會致遠章上，桑哥氣沮。江西行省平章馬合謀於商稅外橫加徵取，忽辛籍鄉民為匠戶，轉運使盧世榮榷茶牟利，致遠並劾之。又言占城、日本不可涉海遠征，徒費中國；銓選限以南北，優苦不均，宜考其殿最，量地遠近，定為立制，則銓衡平而吏弊革。他如罷香莎米，弛竹課禁，設司獄官醫學職員，皆致遠發之。

二十八年，丁父憂，起復江南行台都事，以終制辭。二十九年，僉江東建康道肅政廉訪司事，未至，移疾還。元貞元年，纂修《世祖實錄》，召為翰林待制，不赴。大德二年，僉淮西江北道肅政廉訪司事，行部至和州，得疾卒。

致遠清修苦節，恥事權貴，聚書萬卷，名曰墨莊。家無餘產，教諸子如師友。所著《忍齋行稿》四十卷，《釋奠通禮》三卷，《杜詩纂例》十卷，《集驗方》十二卷，《集古印章》三卷。

子七人：伯騏，徵事郎、嶺北湖南道肅政廉訪司知事；驥，驪，俱為學官；駉，奉政大夫、兵部員外郎。

　　○雷膺

　　雷膺，字彥正，渾源人。父淵，金監察御史。膺生七歲而孤，金末，母侯氏挈膺北歸渾源，艱險備嘗，織紝為業，課膺讀書。膺篤志於學，事母以孝聞。太宗時，詔郡國設科選試，凡佔儒籍者復其家，膺年甫弱冠，得與其選，愈自砥礪，遂以文學稱。丞相史天澤鎮真定，辟為萬戶府掌書記。世祖即位，初置十路宣撫司，詔選耆舊使副子弟為僚屬，授膺大名路宣撫司員外郎。中統二年，斡林承旨王鶚、王磐薦膺為翰林修撰、同知制誥，兼國史院編修官。五年，調陝西西蜀四川按察司參議。至元二年，改陝西五路轉運司諮議。四年，用兵於蜀，佩金符，參議左壁總帥府事，師還，升承務郎、同知恩州事。憲府表薦其能，遂入拜監察御史，首以「正君心、正朝廷百官」為言，又斥聚斂之臣不宜作相。十一年，加奉議大夫，僉河東山西道提刑按察司事，以稱職聞。十四年，進朝列大夫、山南湖北道提刑按察副使。是時，江南新附，諸將市功，且利俘獲，往往濫及無辜，或強籍新民以為奴隸。膺出令，得還為民者以數千計。十八年，轉淮西江北道提刑按察副使，以母老辭。二十年，遷行台侍御史，奉母之官，分司湖廣、江西，奏劾按察使二人及行省官吏之不法者。二十二年，丁母憂，去官。明年，起復，授中議大夫、江南浙西道提刑按察使。時蘇、湖多雨傷稼，百姓艱食，膺請於朝，發廩米二十萬石賑之。江淮行省以發米太多，議存三之一，膺曰：「布宣皇澤，惠養困窮，行省臣職耳，豈可效有司出納之吝耶！」行省不能奪，悉給之。時年六十二，即致仕，歸老於山陽。二十九年，徵拜集賢學士。成宗即位，朝會上都，召諸故老，諮詢國政，膺為稱首，多所建白。一日，延見便殿，奏對稱旨，賜白玉帶環一。明年，賜鈔五千貫，進秩二品。大德元年夏六月，以疾卒於京師，年七十三。贈通奉大夫、河南江北等處行中書省參知政事、護軍，追封馮翊郡公，諡文穆。

　　子肇，順德路總管府判官。孫豫，南陽府穰縣尹。

　　○胡祗皞

　　胡祗遹，字紹聞，磁州武安人。少孤，既長讀書，見知於名流。中統初，張文謙宣撫大名，辟員外郎。明年，入為中書詳定官。至元元年，授應奉翰林文字，尋兼太常博士，調戶部員外郎，轉右司員外郎，尋兼左司。時阿合馬當國，進用群下，官冗事煩，祗遹建言：「省官莫如省吏，省吏莫如省事。」以是忤權奸，出為太原路治中，兼提舉本路鐵冶，將以歲賦不辦責之。及其蒞職，乃以最聞。改河東山西道提刑按察副使。宋平，為荊湖北道宣慰副使。有佃民訴其田主謀為不軌者，祗遹察其冤，坐告者。十九年，為濟寧路總管，上八事於樞府言軍政：曰役重，曰逃戶，曰貧難，曰正身入役，曰偽署文牒，曰官吏保結，曰有名無實，曰合併偏頗。樞府是之，以其言著為定法。濟寧移治鉅野縣，自國初經兵戈，其廢已久，民居未集，風俗樸野。祗遹選郡子弟，擇師教之，親為講論，期變其俗，久之，治效以最稱。升山東東西道提刑按察使，所至抑豪右，扶寡弱，以敦教化，以厲士風。民有父子兄弟相訟者，必懇切諭以天倫之重，不獲已，則繩以法。召拜翰林學士，不赴，改江南浙西道提刑按察使，未幾，以疾歸。二十九年，朝廷徵耆德者十人，祗遹為之首，以疾辭。三十年，卒，年六十七。延祐年，贈禮部尚書，諡文靖。子持，太常博士。

　　○王利用

　　王利用，字國賓，通州潞縣人。遼贈中書令、太原郡公籍之七世孫，高祖以下皆仕金。利用幼穎悟，弱冠與魏初同學，遂齊名，諸名公交口稱譽之。初事世祖於潛邸，中書辟為掾，辭不就。中統初，命監鑄百司印章，歷太府內藏官，出為山東經略司詳議官，遷北京奧魯同知，歷安肅、汝、蠡、趙四州知州，入拜監察御史。薊州有禁地，民不得射獵其中，邏者誣州民冒禁，籍其家，利用糾之，邏者訴於上，利用辨愈力，得以所沒入悉歸之民。擢翰林待制，兼興文署，奉旨程試上都、隆興等路儒士。升直學士，與耶律鑄同修實錄。出為河東、陝西、燕南三道提刑按察副使、四川提刑按察使。四川土豪有持官府長短者，問得其實，而當以罪，民賴以安。都元帥塔海，抑巫山縣民數百口為奴，民屢訴不決，利用承檄核問，盡出為民。大德二年，改安西、興元兩路總管。其在興元，減職田租額，站戶之役於他郡者悉除之，民甚便焉。有婦毒殺其夫，問藥所從來，吏教婦指為富商所貨。獄上，利用曰：「家富而貨毒藥，豈人情哉？」訊之，果冤也。未幾，致仕，居漢中。

成宗朝，起為太子賓客，首以切於時政者疏上十七事：曰謹畏天戒，取法祖宗，孝事母后，敬奉至尊，撫愛百姓，敦本抑末，清心聽政，寡欲養身，酒宜節飲，財宜節用，有功必賞，有罪必罰，杜絕讒言，求納直諫，官職量材而授，工役相時而動，俾近侍時赴經筵講讀經史。帝及太子嘉納之。皇后聞之，命錄別本以進。利用以老病不能朝，帝遣醫診視之，利用謂弟利貞、利亨曰：「吾受國厚恩，愧不能報，死生有命，藥不能為也。」遂卒，年七十七。

利用每自言，平生讀書，於恕字有得焉。廉希憲當時名相，簡重慎許可，嘗語人曰：「方今文章政事兼備者，王國賓其人也。」武宗即位，以官僚舊臣，制贈榮祿大夫、柱國、中書平章政事，封潞國公，諡文貞。

　　○暢師文

　　暢師文，字純甫，南陽人。祖淵，贈中順大夫、上騎都尉、魏郡伯。父訥，有詩名，注《地理指掌圖》，仕為汴幕官，贈太中大夫、上輕車都尉、魏郡侯。師文幼警悟，家貧無書，手錄口誦，過目輒不忘。弱冠，謁許衡，與衡門人姚燧、高凝皆相友善。至元五年，陳時政十六策，丞相安童奇其才，辟為右三部令史。十二年，丞相伯顏攻宋，選為掾屬，從定江南，及歸，舟中惟載書籍而已。十三年，編《平宋事蹟》上之。十四年，除東川行樞密院都事，盡心贊畫，多所裨益。十六年，安西王承製改四川北道宣慰司經歷，尋除承直郎、潼川路治中。修府舍，發地得銀五十錠，同僚分師文十錠，不受，用以修廟學及傳舍，餘作酒器給公用。十九年，承製改同知保寧路事，治尚平簡，反側以安。二十二年，僉西蜀四川道提刑按察司事。二十三年，拜監察御史，糾劾不避權貴，上所纂《農桑輯要》書。二十四年，遷陝西漢中道巡行勸農副使，置義倉，教民種藝法。二十八年，改僉陝西漢中道提刑按察司事。時更提刑按察司為肅政廉訪司，就僉本道肅政廉訪司事，黜姦舉才，咸服其公。三十一年，徙山南道。松滋、枝江有水患，歲發民防水，往返數百里，苦於供給，師文以江水安流，悉罷其役。駙馬亦都護家人怙勢不法，師文治其甚惡者，流之。大德二年，改山東道，入為國子司業。七年，出為陝西行中書省理問官，決滯獄，不少阿徇。頃之，以疾家居。九年，擢陝西漢中道肅政廉訪副使，又以疾不赴。十年，改太常少卿，轉翰林侍讀學士、朝請大夫、知制誥同修國史。至大元年，修《成宗實錄》，賜鈔壹百錠，不受。時製作多出其手。二年，加少中大夫。三年，請補外任，除太平路總管。時大旱，師文捐俸致禱，不數日，澍雨大降，遂為豐年。當塗人坐殺牛祈雨，囚系者六十餘人，師文憫而出之。公田米積之盈屋，曰：「我家幾人，能盡食此乎！」呼貧士及細民，恣其取去。廉訪分司官前後至者，必先謁師文，稱為先生。師文在任未久，境內晏然。皇慶二年，復召為翰林侍讀學士、中奉大夫、知制誥同修國史，奉旨撰《王勃成道記序》等文，賜銀貳鋌，不受。除燕南河北道肅政廉訪使，以病去官。延祐元年，徵拜翰林學士、資德大夫，行至河南，復以病歸襄陽。四年秋八月，考河南鄉試歸，次襄縣，卒於傳舍，年七十一，葬襄陽峴山。泰定二年，贈資政大夫、河南江北等處行中書省左丞、上護軍，追封魏郡公，諡文肅。後至元八年，加贈推忠守正亮節功臣。

三子，長曰篤，仕至太中大夫、江東道肅政廉訪副使。

　　○張炤

　　張炤，字彥明，濟南人。父信，以商賈起家，貲雄於鄉。壬辰歲饑，出粟賑貸，鄉人賴以全活。炤，幼穎悟力學，始補吏濟南，上計壽陽，行省有積年勾考未輸銀一十萬五千兩，炤條陳利害切至，遂獲免徵，民得無擾。中統元年，辟為中書省掾，俄遷右司提控案牘。四年，出為山東東路大都督府員外郎。至元四年，轉陝西五路西蜀四川行中書省左右司員外郎。八年，進階奉訓大夫、知兗州事。時州境亢旱，吏民懇禱不雨，炤始至，甘雨沾足。聞屬邑有桀黠吏，挾官府肆為暴橫，炤繩之以法，杖出境外，民害遂息。十一年，改授淮西等路行中書省左右司郎中。丞相阿塔海領軍進攻瓜洲、鎮江，炤運糧儲，給戰具，凡二年，贊畫之力居多。十三年，揚州未下，丞相阿術提兵攻之。五月，宋將李庭芝棄城遁泰州，炤領兵迫揚州城下，躬往招諭，制置硃煥以城降，庭芝亦就擒。炤傳檄未下州郡，皆望風款附。從阿術入覲，世祖賜錦衣、鞍勒。十三年，升太中大夫、揚州路總管府達魯花赤，商議行中書省事，佩金虎符。時行省在揚州，據南北要津，炤撫綏勞來，上下安之。十六年，改鎮江路總管府達魯花赤，謝病歸，購書八萬卷，以萬卷送濟南府學資教育。二十一年，起為東昌路總管，蒞政二年，吏民畏服，以治最稱。二十五年卒，年六十四。延祐五年，贈太中大夫、東昌路總管，追封清河郡侯，諡敬惠。子用中，沂州山場同提舉。

　　○袁裕

　　袁裕，字仲寬，洛陽人。幼孤，從兄避難聊城，因家焉。稍長嗜學。中統初，由聊城縣丞辟中書右司掾，始建言「給重囚衣糧醫藥，免籍其孥、產，止令出焚瘞錢」，後著為令。順天路民王住兒，因鬥誤殺人，其母年七十，言於朝曰：「妾寡且老，恃此兒以為生，兒死，則妾亦死矣。」裕言於執政曰：「囚誤殺人，情非故犯，當矜其母，乞宥之。」執政以聞，帝從之，囚得免死。南京總管劉克興掠良民為奴隸，後以矯制獲罪，當籍孥、產之半，裕言於中書，止籍其家，奴隸得復為民者數百。至元六年，遷開封府判官。洧川縣達魯花赤貪暴，盛夏役民捕蝗，禁不得飲水，民不勝忿，擊之而斃，有司當以大逆置極刑者七人，連坐者五十餘人。裕曰：「達魯花赤自犯眾怒而死，安可悉歸罪於民！」議誅首惡者一人，餘各杖之有差。部使者錄囚至縣，疑其太寬，裕辨之益力，遂陳其事狀於中書，刑曹竟從裕議。八年，拜監察御史，俄有旨授西夏中興等路新民安撫副使，兼本道巡行勸農副使、奉直大夫，佩金符。時徙鄂民萬餘於西夏，有司雖與廩食，而流離顛沛猶多。裕與安撫使獨吉請於朝，計丁給地，立三屯，使耕以自養，官民便之。又言：「西夏羌、渾雜居，驅良莫辨，宜驗已有從良書者，則為良民。」從之，得八千餘人，官給牛具，使力田為農。十三年，進甘州等路宣撫副使，兼西夏中興等路新民安撫副使。明年，移鎮甘州。十八年，調南陽知府。明年，召拜刑部侍郎，出為順德路總管。郡有鐵冶提舉張鑑，無子，買妾，其妻妒而殺之。裕捕其妻，訊之服辜。裕用法平允，而疾惡不少貸如此。二十一年，卒於官，年五十九。裕以其兄有鞠育之恩，令其子師愈推廕兄子仁，師癒後仕至侍御史。

　　○張昉

　　張昉，字顯卿，東平汶上人。父汝明，金大安元年經義進士，官至治書侍御史。昉性縝密，遇事敢言，確然有守，以任子試補吏部令史。金亡，還鄉里。嚴實行台東平，辟為掾。鄉人有執左道惑眾謀不軌者，事覺逮捕，詿誤甚眾，諸僚佐莫敢言，昉獨別白出數百人，實才之，進幕職。時兵後，吏曹雜進，不習文法，東平轄郡邑五十四，民眾事繁，簿書填委，漫無統紀。昉坐曹，躬閱案牘，左酬右答，咸得其當，事無留滯。初，有將校死事，以弟襲其職者，至是革去，昉辨明，復之，持金夜饋昉，昉卻之，慚謝而去。同里張氏，以絲五萬兩寄昉家而他適，俄而昉家被火，家人惶駭走避，貲用悉焚，惟力完所寄絲，付張氏。乙卯，權知東平府事，以疾辭，家居養母。中統四年，參知中書省事。商挺鎮巴蜀，表為四川等處行樞密院參議。至元元年，入為中書省左右司郎中，甄別能否，公其黜陟，人無怨言。三年，遷制國用使司郎中。制司專職財賦，時宰領之，倚任集事，尤號煩重，昉竭誠贊畫，出納惟謹，賦不加斂，而國用以饒。四年，丁內憂，哀毀踰制。尋詔起復，錄囚東平，多所平反。七年，轉尚書省左右司郎中。九年，改中書省左右司郎中。昉有識慮，損益古今，裁定典憲，時皆宜之，名為稱職。十一年，拜兵刑部尚書，上疏乞骸骨，致其事，卒。贈中奉大夫、參知政事，追封東平郡公，諡莊憲。

　　子克遹，平陰縣尹。孫振，秘書著作郎；揆，中書省左司都事；拱，常德路蒙古學教授。

　　○郝彬

　　郝彬，字景文，霸州信安人也。世祖初，年十六，充太子宿衛，擢揚州路治中。宋末，鄞縣顧閏，聚眾海島，時出攻剽，宋羈縻以官，內附後益橫，侵揚州境，彬討禽之。泰興人有被殺二年而捕賊不獲者，吏誣平人，獄已具。彬疑其誣，讞之，果得真賊。御史薦彬同知淮西道宣慰司事，核戶版，理屯田，諸廢修舉。江淮財賦總管府掌東宮田賦，其官屬皆從詹事院奏授，不隸中書，往往為奸利，誅求無厭。彬為總管，入見，請受憲司糾察以革私弊，罷所隸六提舉司以蘇民瘼。從之，遂罷​​其四。國家經費，鹽利居十之八，而兩淮鹽獨當天下之半，法日以壞，以彬行戶部尚書經理之。彬請度舟楫所通、道里所均，建六倉，煮鹽於場，運積之倉；歲首，聽群商於轉運司探倉籌定其所，乃買券，又定河商、江商市易之不如法者，著為法。入為工部尚書，改戶部尚書，拜中書參知政事，俄免歸。尚書省立，拜參知政事，辭不獲命。同列務生事要功，殺無罪之人，彬積誠意開引，或從或違，橫不可製。命兼大司徒，不拜。仁宗在東宮，彬懇辭至力，因稱疾篤。時相強起之，至奏重賜以餌之，彬不為動。議罪之，罪無從得，彬堅臥一榻至數月，尚書省臣皆得罪，彬不與焉。家居七年，足跡未嘗一出門外。仁宗思之，以為大司農卿，未幾，謝病。延祐七年三月卒。

　　○高源

　　高源，字仲淵，晉州人。高祖揖，為州法吏，用法公平。父汝霖，為真定廉訪司照磨，使東平，道高唐，遇盜死。源幼力學，事母孝，補縣吏。中統初，擢衛輝路知事，累升齊河縣尹，有遺愛，去官十年，民猶立碑頌之。遷行台都事，僉江南浙西道提刑按察司事。劾常州路達魯花赤馬恕奪民田及他不法事。恕懼，走賂權臣阿合馬，以他事誣源。既係獄，一日，忽釋之，莫知所由。先時，源所居鄰里，多阿合馬姻戚，素知源事母至孝。至是，聞源坐非辜，悉詣阿合馬曰：「源，孝子也，非但我知之，天必知之。況媒孽之罪非實，若妄殺源，悖天不祥。」阿合馬感悟，得不死。尋除河間等路都轉運副使，撫治有條，灶戶逃者皆復業，常賦外，羨餘幾十萬緡。至元二十四年，為江東道勸農營田使。二十八年，遷都水監。開通惠河，由文明門東七十里，與會通河接，置閘七、橋十二，人蒙其利。授同知湖南道宣慰司事。卒，年七十七。子夢弼、良弼、公弼。

　　○楊湜

　　楊湜，字彥清，真定藁城人。習章程學，工書算，始以府吏遷檢法。中統元年，辟為中書掾，與中山楊珍、無極楊卞齊名，時人以三楊目之。中書省初立，國用不足，湜論鈔法宜以榷貨制國用，朝廷從之，因俾掌其條製。四年，授益都路宣慰司諮議，遷左司提控掾，請嚴贓吏法。至元二年，除河南大名諸處行中書省都事。三年，立制國用司，總天下錢穀，以湜為員外郎，佩金符。改宣徽院參議。湜計帑立籍，具其出入之算，每月終上之，遂定為令。加諸路交鈔都提舉，上鈔法便宜事，謂平準行用庫白金出入，有偷濫之弊，請以五十兩鑄為錠，文以元寶，用之便。七年，改制國用司為尚書省，拜戶部侍郎，仍兼交鈔提舉。時用壬子舊籍定民賦役之高下，湜言：「貧富不常，歲久浸易，其可以昔時之籍，而定今之賦役哉！」廷議善之，因俾第其輕重，人以為平。湜心計精析，時論經費者，咸推其能焉。

　　子克忠，安豐路總管。孫貞。

　　○吳鼎

　　吳鼎，字鼎臣，燕人。至元十七年，見裕宗於東宮，命入宿衛。二十五年，授織染雜造局總管府副總管，後積官至禮部尚書、宣徽副使。太德十一年，山東諸郡飢，詔鼎往賑之。朝廷議發米四萬石，鈔折米一萬石，鼎謂同使者曰：「民得鈔，將何從易米？」同使者曰：「朝議已定，恐不可復得。」鼎曰：「人命豈不重於米耶！」言於朝，卒從所請。至大元年，改正奉大夫、保定路總管。時皇太后欲幸五台，言者請開保定西五回嶺，以取捷徑。遣使即鼎，使視地形，計工費，鼎言：「荒山斗入，人跡久絕，非乘輿所宜往。」還報，太后喜，為寢其役。三年，召授資善大夫、同知中政院事。兩浙財賦隸中政者巨萬計，前往者率多取其贏，鼎治之，一無私焉。浙有兩富豪，曰硃、張家，多貸與民錢，其後兩家誅沒，而券之已償者，亦入於官，官唯驗券徵理，民不能堪。鼎力為辨白，始獲免。四年，改京畿澧運使。皇慶二年，特旨复僉宣徵院事；四月，進資政大夫、崇祥院使。延祐三年卒，年五十有三。贈榮祿大夫、平章政事、柱國，追封薊國公，諡孝敏。

　　○梁德圭

　　梁德圭，字伯溫，大興良鄉人。初給事昭睿順聖皇后宮，令習國語，通奏對。年十一，見世祖。至元十六年，為中書左司員外郎，俄升郎中，六遷至參議尚書省事。至元三十一年，執政入奏事，帝詢其曲折，不能對，德圭從旁辯析，明白通暢，帝大悅，拜參知政事。在省日久，凡錢穀出納之制，銓選進退之宜，諸籓賜予之節，命有驟至，不暇閱簡牘，同列莫知措辭，德圭數語即定；間遇疑事，則曰某事當如某律，某年嘗有此旨，驗之皆然。北京地震，帝閱州郡報囚之數，怪其過多，德圭方在右司，詔問焉。對曰：「當國者急於徵索，蔓延收系，以致此爾。」帝感悟，為大赦中外逋負，民賴以蘇。大德間，成宗即位，一遵祖武，廟堂以安靜為治，求進者不得逞其志，朋聚興怨，摭事中傷德圭。會帝有疾，言者盛氣致詰，德圭以位居執政，不受凌轢，慷慨引咎，遂安置湖廣。帝疾愈，問知之，召使復位。既至，帝問：「卿安在？」德圭涕泣不能語。賜酒饌，使往拜其母，因以氣疾，乞骸骨歸。大德八年九月，卒於家，年四十有六。


Chinese text: This work was published before January 1, 1923, and is in the
public domain worldwide because the author died at least 100 years ago.
