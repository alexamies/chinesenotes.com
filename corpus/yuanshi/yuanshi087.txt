百官三

大宗正府，秩從一品。國初未有官制，首置斷事官，曰劄魯忽赤，會決庶務。凡諸王駙馬投下蒙古、色目人等，應犯一切公事，及漢人奸盜詐偽、蠱毒厭魅、誘掠逃驅、輕重罪囚，及邊遠出征官吏、每歲從駕分司上都存留住冬諸事，悉掌之。至元二年，置十員。三年，置八員。九年，降從一品銀印，止理蒙古公事。以諸王為府長，余悉御位下及諸王之有國封者。又有怯薛人員，奉旨署事，別無頒受宣命。十四年，置十四員。十五年，置十三員。二十一年，置二十一員。二十二年，增至三十四員。二十八年，增至四十六員。大德四年，省五員。十一年，四十一員。皇慶元年，省二員，以漢人刑名歸刑部。泰定元年，復命兼理，置劄魯忽赤四十二員，令史改為掾史。致和元年，以上都、大都所屬蒙古人並怯薛軍站色目與漢人相犯者，歸宗正府處斷，其餘路府州縣漢人、蒙古、色目詞訟，悉歸有司刑部掌管。正官劄魯忽赤四十二員，從一品；郎中二員，從五品；員外郎二員，從六品；都事二員，從七品；承發架閣庫管勾一員，從八品；掾史十人，蒙古必阇赤十三人，通事、知印各三人，宣使十人，蒙古書寫一人，典吏三人，庫子一人，醫人一人，司獄二員。

大司農司，秩正二品，凡農桑、水利、學校、饑荒之事，悉掌之。至元七年始立，置官五員。十四年罷，以按察司兼領勸農事。十八年，改立農政院，置官六員。二十年，又改立務農司，秩從三品，置達魯花赤一員、務農使一員、同知二員。是年，又改司農寺，達魯花赤一員，司農卿二員，司丞一員。二十三年，仍為大司農司，秩仍正二品。大德元年，增領大司農事一員。皇慶二年，升從一品，增大司農一員。定置大司農四員，從一品；大司農卿二員，正二品；少卿二員，從二品；大司農丞二員，從三品；經歷一員，從五品；都事二員，從七品；架閣庫管勾一員，照磨一員，並正八品；掾史十二人，蒙古必阇赤二人，回回掾史一人，知印二人，通事一人，宣使一人，典吏五人。

籍田署，秩從六品，掌耕種籍田，以奉宗廟祭祀。至元七年始立，隸大司農。十四年，罷司農，隸太常寺。二十三年，復立大司農司，仍隸焉。署令一員，從六品；署丞一員，從七品；司吏一人。

供膳司，秩從五品。掌供給應需，貨買百色生料，並桑哥籍入貲產。至元二十二年始置，隸司農。置達魯花赤一員，提點一員，並從五品；司令一員，正六品；丞一員，正七品；吏一人。

輔用庫，秩正九品。掌規運息錢，以給供需。大使一員，副使一員。

興中州等處油戶提領所，秩從九品。提領一員，大使一員，副使一員。歲辦油十萬斤，以供內庖。至元二十九年始置。

蔚州面戶提領所，提領一員，副使一員。掌辦白面蔥菜，以給應辦，歲計十餘萬斤。右屬供膳。

永平屯田總管府，秩從三品。達魯花赤一員，總管一員，同知一員，知事一員，司吏四人。至元二十四年，始立於永平路南馬城縣，以北京采木三千人隸之。所轄昌國、濟民、豐贍三署，各置署令一員、署丞一員、直長一人、吏目二人、吏二人。

翰林兼國史院，秩正二品。中統初，以王鶚為翰林學士承旨，未立官署。至元元年始置，秩正三品。六年，置承旨三員、學士二員、侍讀學士二員、侍講學士二員、直學士二員。八年，升從二品。十四年，增承旨一員。十六年，增侍讀學士一員。十七年，增承旨二員。二十年，省並集賢院為翰林國史集賢院。二十一年，增學士二員。二十二年，復分立集賢院。二十三年，增侍講學士一員。二十六年，置官吏五員，掌管教習亦思替非文字。二十七年，增承旨一員。大德九年，升正二品，改典簿為司直，置都事一員。至大元年，置承旨九員。皇慶元年，升從一品，改司直為經歷。延祐元年，別置回回國子監學，以掌亦思替非官屬歸之。五年，置承旨八員。後定置承旨六員，從一品；學士二員，正二品；侍讀學士二員，從二品；侍講學士二員，從二品；直學士二員，從三品。屬官：待制五員，正五品；修撰三員，從六品；應奉翰林文字五員，從七品；編修官十員，正八品；檢閱四員，正八品；典籍二員，正八品；經歷一員，從五品；都事一員，從七品；掾史四人，譯史、通事、知印各二人，蒙古書寫五人，書寫十人，接手書寫十人，典吏三人，典書二人。

蒙古翰林院，秩從二品，掌譯寫一切文字，及頒降璽書，並用蒙古新字，仍各以其國字副之。至元八年，始立新字學士於國史院。十二年，別立翰林院，置承旨一員、直學士一員、待制二員、修撰一員、應奉四員、寫聖旨必阇赤十有一人、令史一人、知印一人。十八年，增承旨一員、學士三員，省漢兒令史，置蒙古必阇赤四人。二十九年，增承旨一員、侍讀學士一員、知印一人。三十年，增管勾一員。大德五年，升正二品。九年，置司直一員、都事一員。皇慶元年，改升從一品，設官二十有八，吏屬二十有四。延祐二年，改司直為經歷。後定置承旨七員、學士二員、侍讀學士二員、侍講學士二員、直學士二員、待制四員、修撰二員、應奉五員、經歷一員、都事一員，品秩並同翰林國史院。承發架閣庫管勾一員，正九品；必阇赤一十四人，掾史三人，通事一人，譯史一人，知印二人，書寫一人，典吏三人。

蒙古國子監，秩從三品。至元十四年始立，置司業一員。二十九年，準漢人國學例，置祭酒、司業、監丞。延祐四年，升正三品。七年，復降為從三品。後定置祭酒一員，從三品；司業二員，正五品；監丞一員，正六品；令史一人，必阇赤一人，知印一人。

蒙古國子學，秩正七品，博士二員，助教二員，教授二員，學正、學錄各二員，掌教習諸生。於隨朝百官、怯薛臺、蒙古、漢兒官員家，選子弟俊秀者入學。至元八年，置官五員。後以每歲從駕上都，教習事繁，設官員少，增學正二員、學錄二員。三十一年，增助教一員、典給一人。後定置博士二員，正七品；助教二員，教授二員，並正八品；學正、學錄各二員，典書一人，典給一人。

內八府宰相，掌諸王朝覲儐介之事。遇有詔令，則與蒙古翰林院官同譯寫而潤色之。謂之宰相雲者，其貴似侍中，其近似門下，故特寵之以是名。雖有是名，而無授受宣命，品秩則視二品焉。大德九年，以滅怯禿等八人為之。天歷元年，為內八府宰之職，故附見於此云。

集賢院，秩從二品，掌提調學校、征求隱逸、召集賢良，凡國子監、玄門道教、陰陽祭祀、占卜祭遁之事，悉隸焉。國初，集賢與翰林國史院同一官署。至元二十二年，分置兩院，置大學士三員、學士一員、直學士二員、典簿一員、吏屬七人。二十四年，增置學士一員、侍讀學士一員、待制一員。尋升正二品，置院使一員，正二品；大學士二員，從二品；學士三員，從二品；侍讀學士一員，從三品；侍講學士一員，從三品；直學士二員，從四品；司直一員，從五品；待制一員，正五品。二十五年，增都事一員，從七品；修撰一員，從六品。元貞元年，增院使一員。大德十一年，升從一品，置院使六員、經歷二員。至大四年，省院使六員。皇慶二年，省漢人經歷一員。後定置大學士五員，從一品；學士二員，正二品；侍讀學士二員，侍講學士二員，並從二品；直學士二員，從三品；經歷一員，從五品；都事二員，從七品；待制一員，正五品；修撰一員，從六品；兼管勾承發架閣庫一員，正八品；掾史六人，譯史、知印各二人，通事一人，宣使七人，典吏三人。

國子監。至元初，以許衡為集賢館大學士、國子祭酒，教國子與蒙古大姓四怯薛人員。選七品以上朝官子孫為國子生，隨朝三品以上官得舉凡民之俊秀者入學，為陪堂生伴讀。至元二十四年，始置監祭酒一員，從三品，司業二員，正五品，掌國之教令，皆德尊望重者為之。監丞一員，正六品，專領監務。典簿一員，令史二人，譯史、知印、典吏各一人。

國子學，秩正七品。置博士二員，掌教授生徒、考較儒人著述、教官所業文字。助教四員，分教各齋生員。大德八年，為分職上都，增置助教二員、學正二員、學錄二員，督習課業。典給一員，掌生員膳食。至元二十四年，定置生員額二百人、伴讀二十人。至大四年，生員三百人。延祐二年，增置生員一百人、伴讀二十人。

興文署，秩從六品。署令一員，以翰林修撰兼之。署丞一員，以翰林應奉兼之。至治二年罷，置典簿一員，從七品，掌提調諸生飲膳，與凡文牘簿書之事。仍置典吏一人。

宣政院，秩從一品，掌釋教僧徒及吐蕃之境而隸治之。遇吐蕃有事，則為分院往鎮，亦別有印。如大征伐，則會樞府議。其用人則自為選。其為選則軍民通攝，僧俗並用。至元初，立總制院，而領以國師。二十五年，因唐制吐蕃來朝見於宣政殿之故，更名宣政院。置院使二員、同知二員、副使二員、參議二員、經歷二員、都事四員、管勾一員、照磨一員。二十六年，置斷事官四員。二十八年，增僉院、同僉各一員。元貞元年，增院判一員。大德四年，罷斷事官。至大初，省院使一員。至治三年，置院使六員。天歷二年，罷功德使司歸宣政，定置院使一十員，從一品；同知二員，正二品；副使二員，從二品；僉院二員，正三品；同僉三員，正四品；院判三員，正五品；參議二員，正五品；經歷二員，從五品；都事三員，從七品；照磨一員，管勾一員，並正八品；掾史十五人，蒙古必阇赤二人，回回掾史二人，怯裏馬赤四人，知印二人，宣使十五人，典吏有差。

斷事官四員，從三品，經歷、知事各一員，令史五人，知印、奏差、譯史、通事各一人。至元二十五年始置。客省使，秩從五品，大使二員，副使一員。至元二十五年置。

大都規運提點所，秩正四品，達魯花赤一員，提點一員，大使一員，副使一員。至元二十八年置。

上都規運提點所，秩正四品，達魯花赤一員，提點一員，大使一員，副使一員，知事一員。至元二十八年置。

大都提舉資善庫，秩從五品，達魯花赤一員，提舉一員，同提舉一員，副提舉一員，掌錢帛之事。至元二十六年置。

上都利貞庫，秩從七品，提領一員，副使一員，掌飲膳好事金銀諸物。元貞元年置。大濟倉，監支納一員，大使一員。興教寺，管房提領一員。

吐蕃等處宣慰司都元帥府，秩從二品，宣慰使五員，經歷二員，都事二員，照磨一員，捕盜官二員，儒學教授一員，鎮撫二員。其屬二：

脫思麻路軍民萬戶府，秩正三品，達魯花赤一員，萬戶一員，副達魯花赤一員，副萬戶一員，經歷一員，知事一員，鎮撫一員。

西夏中興河州等處軍民總管府，秩正三品，達魯花赤一員，總管一員，同知一員，治中一員，府判一員，經歷一員，知事一員。屬官：稅務提領，寧河縣官，寧河脫脫禾孫五員，寧河弓甲匠達魯花赤。

洮州元帥府，秩從三品，達魯花赤一員，元帥二員，知事一員。

十八族元帥府，秩從三品，達魯花赤一員，元帥一員，同知一員，知事一員。

積石州元帥府，達魯花赤一員，元帥一員，同知一員，知事一員，脫脫禾孫一員。

禮店文州蒙古漢軍西番軍民元帥府，秩正三品，達魯花赤一員，元帥一員，同知一員，經歷、知事各一員，鎮撫二員，蒙古奧魯官一員，蒙古奧魯相副官一員。

禮店文州蒙古漢軍奧魯軍民千戶所，秩從五品，達魯花赤一員，千戶一員，副千戶一員，總把五員，百戶八員。

禮店文州蒙古漢軍西番軍民上千戶所，秩正四品，達魯花赤一員，千戶一員，百戶一員，新附千戶二員。禮店階州西水蒙古漢軍西番軍民總把二員。

吐蕃等處招討使司，秩正三品，招討使二員，知事一員，鎮撫一員。其屬附：

脫思麻探馬軍四萬戶府，秩正三品，萬戶五員，千戶八員，經歷一員，鎮撫一員。

脫思麻路新附軍千戶所，秩從五品，達魯花赤一員，千戶一員，副千戶一員。

文扶州西路南路底牙等處萬戶府，秩從三品，達魯花赤一員，萬戶二員。

鳳翔等處千戶所，秩從五品，達魯花赤一員，千戶一員，百戶二員。慶陽寧環等處管軍總把一員。文州課程倉糧官一員。岷州十八族周回捕盜官二員。

常陽貼城阿不籠等處萬戶府，秩從三品，達魯花赤一員，千戶一員。

階文扶州等處番漢軍上千戶所，秩正五品，達魯花赤一員，千戶二員。

貴德州，達魯花赤、知州各一員，同知、州判各一員，脫脫禾孫一員，捕盜官一員。必呈萬戶府，達魯花赤二員，萬戶四員。

松潘宕疊威茂州等處軍民安撫使司，秩正三品，達魯花赤一員，安撫使一員，同知一員，僉事一員，經歷、知事、照磨各一員，鎮撫一員。威州保寧縣，茂州汶山縣、汶川縣皆隸焉。

靜州茶上必裏溪安鄉等二十六族軍民千戶所，達魯花赤一員，千戶一員。龍木頭都留等二十二族軍民千戶所，達魯花赤一員，千戶一員。

嶽希蓬蘿蔔村等處二十二族軍民千戶所，達魯花赤一員，千戶一員。折藏萬戶府，達魯花赤一員，萬戶一員。

吐蕃等路宣慰使司都元帥府，宣慰使四員，同知二員，副使一員，經歷、都事各二員，捕盜官三員，鎮撫二員。

朵甘思田地裏管軍民都元帥府，都元帥一員，經歷一員，鎮撫一員。

剌馬兒剛等處招討使司，達魯花赤一員，招討使一員，經歷一員。奔不田地裏招討使司，招討使一員，經歷一員，鎮撫一員。奔不兒亦思剛百姓，達魯花赤一員。

碉門魚通黎雅長河西寧遠等處軍民安撫使司，秩正三品，達魯花赤一員，安撫使一員，同知一員，副使一員，僉事一員，經歷、知事、照磨各一員，鎮撫二員。

六番招討使司，達魯花赤一員，招討使一員，經歷一員，知事一員。雅州嚴道縣、名山縣隸之。天全招討使司，達魯花赤一員，招討一員，經歷、知事各一員。

魚通路萬戶府，達魯花赤一員，萬戶一員，經歷、知事各一員。黎州隸之。

碉門魚通等處管軍守鎮萬戶府，達魯花赤一員，萬戶二員，經歷、知事各一員，鎮撫二員，千戶八員，百戶二十員，彈壓四員。長河西管軍萬戶府，達魯花赤一員，萬戶二員。

長河西裏管軍招討使司，招討使二員，經歷一員。朵甘思招討使一員。

朵甘思哈答李唐魚通等處錢糧總管府，達魯花赤一員，總管一員，副總管一員，答剌答脫脫禾孫一員，哈裏脫脫禾孫一員，朵甘思甕吉剌滅吉思千戶一員。

亦思馬兒甘萬戶府，達魯花赤一員，萬戶二員。

烏思藏納裏速古魯孫等三路宣慰使司都元帥府，宣慰使五員，同知二員，副使一員，經歷一員，鎮撫一員，捕盜司官一員。其屬附見：納裏速古兒孫元帥二員。

烏思藏管蒙古軍都元帥二員。擔裏管軍招討使一員。烏思藏等處轉運一員。沙魯思地裏管民萬戶一員。

搽裏八田地裏管民萬戶一員。烏思藏田地裏管民萬戶一員。速兒麻加瓦田地裏管民官一員。撒剌田地裏管民官一員。

出蜜萬戶一員。禋籠答剌萬戶一員。思答籠剌萬戶一員。伯木古魯萬戶一員。

湯卜赤八千戶四員。加麻瓦萬戶一員。劄由瓦萬戶一員。

牙裏不藏思八萬戶府，達魯花赤一員，萬戶一員，千戶一員，擔裏脫脫禾孫一員。

迷兒軍萬戶府，達魯花赤一員，萬戶一員，初厚江八千戶一員，卜兒八官一員。

宣徽院，秩正三品，掌供玉食。凡稻粱牲牢酒醴蔬果庶品之物，燕享宗戚賓客之事，及諸王宿衛、怯憐口糧食，蒙古萬戶、千戶合納差發，系官抽分，牧養孳畜，歲支芻草粟菽，羊馬價直，收受闌遺等事，與尚食、尚藥、尚醞三局，皆隸焉。所轄內外司屬，用人則自為選。至元十五年置院使一員，同知、同僉各二員，主事二員，照磨一員。二十年，升從二品，增院使一員，置經歷二員、典簿三員。二十三年，升正二品，置院判二員，省典簿，置都事三員。三十一年，院使四員。大德二年，增同知二員。三年，升從一品。四年，置副使二員。皇慶元年，增院使三員，始定怯薛丹一萬人，本院掌其給授。後定置院使六員，從一品；同知二員，正二品；副使二員，從二品；僉院二員，正三品；同僉二員，正四品；院判二員，正五品；經歷二員，從五品；都事三員，從七品；照磨一員，承發架閣庫一員，並正八品；掾史二十人，蒙古必阇赤六人，回回掾史二人，怯裏馬赤二人，知印二人，典吏六人，蒙古書寫二人。其屬附見：

光祿寺，秩正三品，掌起運米曲諸事，領尚飲、尚醞局，沿路酒坊，各路布種事。至元十五年，罷都提點，置寺，設卿一員、少卿三員、主事一員、照磨一員、管勾一員。二十年，改尚醞監，正四品。二十三年，復為光祿寺，卿二員，少卿、丞各一員。二十四年，增少卿一員。二十五年，撥隸省部。三十一年，復隸宣徽。延祐七年，降從三品。後復正三品。定置卿四員，正三品；少卿二員，從四品；丞二員，從五品；主事二員，從七品；令史八人，譯史、知印各二人，通事一人，奏差二十四人，典吏三人，蒙古書寫一人。

大都尚飲局，秩從六品。中統四年始置，設大使、副使各一員，俱帶金符，掌醞造上用細酒。至元十二年，增副使二員。十五年，升從五品，置提點一員。後定置提點一員，從五品；大使一員，正六品；副使二員，正七品。

上都尚飲局，秩正五品。皇慶中始置，提點一員，大使、副使各一員，品秩同上。

大都尚醞局，秩從六品，掌醞造諸王百官酒醴。中統四年，立禦酒庫，設金符宣差。至元十一年，始設提點。十六年，改尚醞局，從五品。置提點一員，從五品；大使一員，正六品；副使二員，正七品；直長一員，正八品。

上都尚醞局，秩從五品。至元二十九年始置，設提點一員，大使一員，副使、直長各一員，品秩同上。

大都醴源倉，秩從六品，掌受香莎蘇門等酒材糯米，鄉貢曲藥，以供上醞及歲賜諸王百官者。至元二十五年始置，設提舉一員，從六品；大使一員，從七品；副使一員，正八品。

上都醴源倉，秩從九品，掌受大都轉輸米麹，並醞造車駕臨幸次舍供給之酒。至元二十五年始置，設大使一員，直長一員。

尚珍署，秩從五品。掌收濟寧等處田土子粒，以供酒材。至元十三年始立。十五年，罷入有司。二十三年復置。設達魯花赤一員，令一員，並從五品；丞二員，正七品；吏目二員。

安豐懷遠等處稻田提領所，秩從九品，掌稻田布種，歲收子粒，轉輸醴源倉。定置提領二員。

尚舍寺，秩正四品，掌行在帷幕帳房陳設之事，牧養駱駝，供進愛蘭乳酪。至元三十一年始置監。至大元年，改為寺，升正三品。四年，仍為監，尋復為寺。延祐三年，復降為正四品。定置太監二員、少監二員、監丞二員、知事二員。

諸物庫，秩從七品，掌出納。大德四年置，設提領一員、大使一員、副使一員。

闌遺監，秩正四品，掌不闌奚人口、頭匹諸物。至元二十年，初立闌遺所，秩九品。二十五年，改為監，正四品。二十八年，升正三品。至大四年，復正四品，尋復正三品。延祐七年，復為正四品。定置太監一員，正四品；少監二員，正五品；監丞二員，正六品；知事一員，從八品；提控案牘一員，從九品；令史五人，譯史一人，知印兼通事一人，奏差五人。

尚食局，秩從五品，掌供禦膳，及出納油面酥蜜諸物。至元二年置提點，領進納百色生料。二十年，省並尚藥局為尚食局，別置生料庫。本局定置提點一員，從五品；大使一員，正六品；副使二員，正七品；直長一員，正八品。

大都生料庫，秩從五品。至元十一年，置生料野物庫，隸尚食局。二十年，別置庫，擬內藏庫例，置提點二員，從五品；大使二員，正六品；副使三員，正七品。

上都生料庫，秩從五品，掌受弘州、大同虎賁、司農等歲辦油面，大都起運諸物，供奉內府，放支宮人宦者飲膳。提點一員，大使一員，副使二員，品秩同上；直長一員，正八品。

大都大倉、上都大倉，秩正六品，掌內府支持米豆，及酒材米曲藥物。至元五年初立，設官三員，俱受制國用使司劄付。十二年，改立提舉大倉，設官三員，隸宣徽。二十五年，升正六品。定置二倉各設提舉一員，正六品；大使一員，從六品；副使一員，從七品。

大都、上都柴炭局各一，至元十二年置，秩從六品。十六年，改提舉司，升五品。大德八年，仍為局，降正七品。置達魯花赤各一員，正七品；大都大使一員，上都大使三員，各正七品；副使各二員，正八品；直長各一人，掌葦場；典吏各一人。

尚牧所，秩從五品。至大四年始置，設提舉二員，從五品；同提舉一員，從六品；副提舉一員，從七品；吏目一員。

沙糖局，秩從五品，掌沙糖、蜂蜜煎造，及方貢果木。至元十三年始置，秩從六品。十七年，置提點一員。十九年，升從五品，置達魯花赤一員，從五品；提點一員，從五品；大使一員，正六品；副使一員，正七品。

永備倉，秩從五品。至元十四年始置，給從九品印，掌受兩都倉庫起運省部計置油面諸物，及雲需府所辦羊物，以備車駕行幸膳羞。二十四年，升從五品，置提點一員，從五品；大使一員，正六品；副使一員，正七品。

豐儲倉，秩從九品，大使一員，掌出納車駕行幸支持膳羞。

淮東淮西屯田打捕總管府，秩正三品，掌獻田歲入，以供內府，及湖泊山場漁獵，以供內膳。至元十四年，始立總管府，並管連海高郵河泊提舉司、沂州等處提舉司事。十六年，置揚州鷹房打捕達魯花赤總管府。二十二年，省並為淮東淮西屯田打捕總管府。二十五年，以兩淮新附手號軍千戶所隸本府，及分置提舉司一十處。定置達魯花赤一員，正三品；總管一員，正三品；同知一員，正五品；府判一員，正六品；經歷一員，從七品；知事一員，從八品；提控案牘一員，從九品；司吏六人。

淮安州屯田打捕提舉司，高郵屯田打捕提舉司，招泗屯田打捕提舉司，安東海州屯田打捕提舉司，揚州通泰屯田打捕提舉司，安豐廬州等處打捕提舉司，鎮巢等處打捕提舉司，塔山徐邳沂州等處山場屯田提舉司，凡九處，秩俱從五品。每司各設達魯花赤一員，提舉一員，並從五品；同提舉一員，從六品；副提舉一員，從七品；吏目二人。

抽分場提領所，凡十處：曰柴墟東西口，曰海州新壩，曰北砂太倉，曰安河桃源，曰大湖東西口，曰時堡興化，曰高郵寶應，曰汶湖等處，曰雲山白水，曰安東州。每所各設提領一員、同提領一員、副提領一員，俱受宣徽院劄付。

滿浦倉，秩正八品，掌收受各處子粒米面等物，以待轉輸京師。至元二十五年始置，設大使一員，正八品；副使一員，正九品。

圓米棋子局、軟皮局，各置提領一員、同提領一員、副提領一員，俱受宣徽院劄付。

手號軍人打捕千戶所，秩從四品，管軍人打捕野物皮貨。至元二十五年始置，設達魯花赤一員、上千戶一員、上副千戶一員、彈壓一員。上百戶七所，各置百戶二員。

鐘離縣，定遠縣，真揚州，安慶，安豐，招泗，和州。下百戶二所，各置百戶一員。璉海，懷遠軍。

龍慶栽種提舉司，秩從五品，管領縉山歲輸粱米，並易州、龍門、凈邊官園瓜果桃梨等物，以奉上供。至元十七年，始置提舉司。延祐七年，縉山改為龍慶州，因以名之。定置達魯花赤一員，提舉一員，並從五品；同提舉一員，從六品；副提舉一員，從七品。

弘州種田提舉司，秩正六品，掌輸納麥面之事，以供內府。定置達魯花赤一員，提舉一員，並正六品；同提舉一員，正七品；副提舉一員，正八品；直長一員。

豐閏署，秩從五品，掌歲入芻粟，以給飼養駝馬之事。定置達魯花赤一員，令一員，並從五品；丞一員，從六品；直長一員，正八品。

常湖等處茶園都提舉司，秩正四品，掌常、湖二路茶園戶二萬三千有奇，采摘茶芽，以貢內府。至元十三年置司，統提領所凡十有三處。十六年，升都提舉司。又別置平江等處榷茶提舉司，掌歲貢禦茶。二十四年，罷平江提舉司，並掌其職。定置達魯花赤一員，提舉一員，俱從五品；同提舉一員，從六品；副提舉一員，從七品；提控案牘一員，都目一員。

提領所七處，每所各設正、同、副提領各一員，俱受宣徽院劄付，掌九品印。烏程，武康德清，長興，安吉，歸安，湖汶，宜興。

建寧北苑武夷茶場提領所，提領一員，受宣徽院劄，掌歲貢茶芽。直隸宣徽。

太禧宗禋院，秩從一品，掌神御殿朔望歲時諱忌日辰禋享禮典。天歷元年，罷會福、殊祥二院，改置太禧院以總制之。初，院官秩正二品，升從一品，置參議二員，改令史為掾史。二年，改太禧宗禋院，置院使六員，增副使二員，立諸總管府為之屬。凡錢糧之出納，營繕之作輟，悉統之。定置院使都典制神御殿事六員，同知兼佐儀神御殿事二員，副使兼奉贊神御殿事二員，僉院兼祗承神御殿事二員，同僉兼肅治神御殿事二員，院判供應神御殿事二員，參議二員，經歷二員，都事二員，管勾、照磨各一員，掾史二十人，譯史四人，知印二人，怯裏馬赤二人，宣使一十五人，斷事官四員，客省使大使、副使各二員。

隆禧總管府，秩正三品。至大元年，建立南鎮國寺，初立規運提點所。二年，改為規運都總管府。三年，升為隆禧院。天歷元年，罷會福、殊祥二院，以隆禧、殊祥並立殊祥總管府，尋又改為隆禧總管府。定置達魯花赤一員，總管一員，副達魯花赤一員，同知一員，治中一員，判官一員，經歷一員，知事、照磨各一員，令史六人，譯史、知印各一人，怯裏馬赤一人，奏差四人。

福元營繕司，秩正五品。達魯花赤一員，司令一員，大使一員，副使一員，吏目一人，司吏一人。天歷元年，以南鎮國寺所立怯憐口事產提舉司，改為崇恩福元提點所。三年，又改為福元營繕司。

普安智全營繕司，秩五品。達魯花赤一員，司令一員，大使、副使各一員，吏目一人，司吏一人。天歷元年，以太玉山普安寺、大智全寺兩規運提點所並為一，置提點二員。三年，又改為營繕司。

祐國營繕都司，秩正四品。達魯花赤一員，司令一員，大使、副使各一員，知事一員，提控案牘一員。天歷元年，初置萬聖祐國營繕提點所。三年，改為營繕都司。

平松等處福元田賦提舉司，秩五品。置達魯花赤一員，提舉一員，同提舉、副提舉各一員。田賦提舉司，秩五品。置提舉一員、同提舉一員、副提舉一員。

資用庫，提領一員，大使一員。萬聖庫，提領一員，大使一員，副使一員。

會福總管府，秩正三品。至元十一年，建大護國仁王寺及昭應宮，始置財用規運所，秩正四品。十六年，改規運所為總管府。至大元年，改都總管府，從二品。尋升會福院，置院使五員。延祐三年，升正二品。天歷元年，改為會福總管府，正三品。定置達魯花赤一員，總管一員，同知一員，治中一員，府判一員，經歷、知事、提控案牘各一員，令史八人，譯史、通事、知印各一人，奏差四人。

仁王營繕司，正五品。至元八年，立護國仁王寺鎮遏提舉司。十九年，改鎮遏所。二十八年，並三提領所為諸色人匠提領所。天歷元年，改為鎮遏民匠提領所。三年，改為仁王營繕司。置達魯花赤一員，司令一員，大使一員，副使一員。

襄陽營田提舉司，秩從五品。初置襄陽等處水陸地土人戶提領所，設官四員。大德元年，改提舉司。天歷二年，仍為襄陽營田提舉司。定置達魯花赤一員，提舉一員，同提舉一員、副提舉一員。

江淮等處營田提舉司，秩從五品。至元二十七年始置。達魯花赤一員，提舉一員，同提舉一員，副提舉一員。

大都等路民佃提領所，至元二十九年，以武清等一十處，並立大都水陸地土種田人民提領所。十五年，又設隨路管民都提領所。天歷元年，並為大都等路民佃提領所。定置提領一員，大使、副使各一員。

會福財用所，秩從七品。掌大護國仁王寺糧草諸物。至元十七年，始立財用庫。二十六年，立盈益倉。天歷元年，並財用、盈益為所。提領一員，大使一員，副使二員。

崇祥總管府，秩正三品。至大元年，立大承華普慶寺都總管府。二年，改延禧監，尋改崇祥監。四年，升為崇祥院，秩正二品。泰定四年，復改為大承華普慶寺總管府。天歷元年，改為崇祥總管府。定置達魯花赤一員，總管一員，副達魯花赤一員，同知、治中、府判各一員，經歷、知事、提控案牘兼照磨各一員，令史六人，譯史、知印各一人，怯裏馬赤一人，奏差四人。

永福營繕司，秩正五品。延祐三年，以起建新寺，始置營繕提點所。天歷元年，改為永福營繕提點所。三年，改營繕司。設達魯花赤一員，司令一員，大使一員，副使一員，都目一員。

昭孝營繕司，秩正五品。天歷元年，立壽安山規運提點所。三年，改昭孝營繕司。定置達魯花赤一員，司令一員，大使、副使各一員。

普慶營繕司，秩正五品。天歷元年，始置普慶營繕提點所。三年，改為營繕司。定置達魯花赤一員，司令一員，大使、副使各一員。

崇祥財用所，至大二年，始置諸物庫。四年，置普贍倉。天歷二年，並諸物庫、普贍倉，改為崇祥財用所。定置官，提領一員，大使、副使各一員。

永福財用所，掌出納顏料諸物。延祐三年，始置諸物庫，又置永積倉。天歷二年，以諸物庫、永積倉並改置為所，設提領、大使、副使各一員。鎮江稻田提舉司，達魯花赤、提舉、同提舉、副提舉各一員。

汴梁稻田提舉司，達魯花赤、提舉、同提舉、副提舉各一員。

平江等處田賦提舉司，達魯花赤、提舉、同提舉、副提舉各一員。冀寧提領所，提領二員。

隆祥使司，秩正三品。天歷二年，中宮建大承天護聖寺，立隆祥總管府，設官八員。至順二年，升為隆祥使司，秩從二品。置官：司使四員，同知、副使、司丞各二員，經歷一員，都事二員，照磨兼架閣一員，令史十人，譯史、通事、知印各二人，宣使十人，典吏六人。

普明營繕都司，秩正四品。天歷元年，創大龍興普明寺於海南，置規運提點所，設官六員。二年，撥隸隆祥總管府。三年，改為都司，品秩仍舊，以掌營造出納錢糧之事。定置達魯花赤、司令、大使、副使各一員，知事一員，提控案牘一員。

集慶萬壽營繕都司，秩正四品。天歷二年，建龍翔、萬壽兩寺於建康，立龍翔萬壽營繕提點所，為隆祥總管府屬。三年，改為營繕都司，秩仍舊，以掌營造錢糧之事。定置達魯花赤、司令、大使、副使各一員，知事、提控案牘各一員。

元興營繕都司，秩正四品。掌營造錢糧之事。天歷元年，始置大元興規運提點所，置官五員。三年，改都司，置達魯花赤二員，司令、大使、副使各一員，知事、提控案牘各一員。

宣農提舉司，秩從五品，達魯花赤、提舉、同提舉、副提舉各一員，掌征收田賦子粒之事。天歷二年，以大都等處田賦提舉司隸隆祥總管府。三年，改提舉司。

護聖營繕司，秩正五品，達魯花赤、司令、大使、副使各一員，掌營造工匠、寺僧衣糧、收征房課之事。天歷二年，始立大承天護聖營繕提點所。三年，改為司。

平江善農提舉司，秩從五品，達魯花赤、提舉、同提舉、副提舉各一員，天歷二年，立田賦提舉司，設官四員。三年，改為善農提舉司。

善盈庫，天歷二年，隸隆祥總管府，置提領一員，大使、副使各一員，掌金銀錢糧之事。

荊襄等處濟農香戶提舉司，秩正五品。天歷三年，以荊襄提舉司所領河南、湖廣田土為大承天護聖寺常住，改為荊襄濟農香戶提舉司，隸隆祥總管府，置達魯花赤、司令、提舉、同提舉、副提舉各一員。

龍慶州等處田賦提領所，秩九品，提領、副提領各一員。天歷二年置，掌龍慶州所有土田歲賦。

平江集慶崇禧田賦提領所，提領、同提領、副提領各一員。天歷三年始置。集慶崇禧財用所，大使、副使各一員。天歷三年始置。

壽福總管府，掌祭供錢糧之事，秩正三品。至大四年，因建大聖壽萬安寺，置萬安規運提點所，秩正五品。延祐二年，升都總管府，秩正三品。尋升為壽福院，正二品。天歷元年，改立總管府，仍正三品。定置官：達魯花赤、總管、副達魯花赤、同知、治中、府判各一員，經歷、知事、案牘照磨各一員，令史六人，知印、通事、譯史各一人，奏差四人，典吏二人。

萬安營繕司，秩正五品。天歷三年，以萬安規運提點所既廢，復立萬安營繕司，定置達魯花赤、司令、大使、副使、都目各一人。

萬寧營繕司，秩正四品。大德十年，始置萬寧規運提點所。天歷元年，改營繕司，定置達魯花赤、司令、大使、副使、都目各一員。收支庫，提領一員，大使一員。

延聖營繕司，秩正五品。初立天源營繕提點所，天歷三年，改營繕司。定置達魯花赤、司令、大使、副使、都目各一員。

諸物庫，提領一員，大使一員。


Chinese text: This work was published before January 1, 1923, and is in the
public domain worldwide because the author died at least 100 years ago.
