后妃二

睿宗顯懿莊聖皇后，名唆魯和帖尼，怯烈氏，生子憲宗、世祖，相繼為帝。至元二年，追上尊謚莊聖皇后，升祔睿宗廟。至大二年十二月，加謚顯懿莊聖皇后。三年十月，又上玉冊，其文曰：「祖功宗德，稱誄於天。內則閫儀，受成於廟。行之大者名必顯，恩之隆者報則豐。上以增佐定之光，下以伸遹追之孝。欽惟莊聖皇后，英明溥博，聖善柔嘉。尊儷景襄，陰教純被。逮事光獻，婦職勤修。勛聿著於承天，祥兩占於夢日。跡聖緒洪源之有漸，知深仁厚澤之無垠。玄符肇自塗山，顧前徽之未稱；蒼箓興於文母，豈后嗣之能忘。是用參考彜經，丕揚景鑠。敷繹寶慈之誼，形容青史之規。謹遣攝太尉某奉玉冊玉寶，加上尊謚曰顯懿莊聖皇后。伏惟睿靈，昭垂鑒格。禮嚴宮，樂歌夷則。億萬斯年，承休無斁。」

裕宗徽仁裕聖皇后伯藍也怯赤，一名闊闊真，弘吉剌氏，生順宗、成宗。先是世祖出田獵，道渴，至一帳房，見一女子緝駝茸，世祖從覓馬湩。女子曰：「馬湩有之，但我父母諸兄皆不在，我女子難以與汝。」世祖欲去之。女子又曰：「我獨居此，汝自來自去，於理不宜。我父母即歸，姑待之。」須臾果歸。出馬湩飲世祖。世祖既去，嘆息曰：「得此等女子為人家婦，豈不美耶！」后與諸臣謀擇太子妃，世祖俱不允。有一老臣嘗知向者之言，知其未許嫁，言於世祖。世祖大喜，納為太子妃。后性孝謹，善事中宮，世祖每稱之為賢德媳婦。侍昭睿順聖皇后，不離左右，至混廁所用紙，亦以面擦，令柔軟以進。一日，裕宗有病，世祖往視，見床上設織金臥褥。世祖慍而語之曰：「我嘗以汝為賢，何乃若此耶？」后跪答曰：「常時不曾敢用，今為太子病，恐有濕氣，因用之。」即時徹去。

世祖崩，成宗至上都，諸王畢會。先是，御史中丞崔彧得玉璽於木華黎國王曾孫世德家，其文曰「受命於天，既壽永昌」，上之於后，至是，后手授成宗。即皇帝位，尊后為皇太后，冊文曰：「自家而國，治道必有所先；立愛惟親，君德莫先於孝。況恩深於鞠我，而禮重於正名。歷代以來，令儀可考。人子之職所在，天下之母宜尊。恭惟聖母，聖善本乎天資，靜專法乎地道。上以奉宗祏之重，下以敘倫紀之常。助我前人，守《卷耳》憂勤之志；保予沖子，成《思齊》雍肅之風。肆神器之有歸，知孫謀之素定。畀付雖由於歷數，規摹一出於庭闈。是用率籲眾心，章明巨度，不勝拳拳大願。謹奉冊寶，上尊稱曰皇太后。伏惟長信穆穆，周宗綿綿。備《洛書》之錫福，粲慈極之儀天。瑤圖寶運，於萬斯年。」命設官屬，置徽政院。后院官有受獻浙西田七百頃，籍於位下，太后曰：「我寡居婦人，衣食自有餘，況江南率土，皆國家所有，我曷敢私之。」即命中書省盡易院官之受獻者。后之弟欲因后求官，后語之曰：「若欲求官耶？汝自為之，勿以累我也。」其后，弟果被黜，人皆服后之先見。大德四年二月崩，祔葬先陵，謚曰裕聖皇后，升祔裕宗廟。至大三年十月，又追尊謚曰徽仁裕聖皇后。

顯宗宣懿淑聖皇后，名普顏怯裏迷失，弘吉剌氏，顯宗居晉邸，納為元妃，生泰定帝。泰定元年，追尊宣懿淑聖皇后，其冊文曰：「祗纘皇圖，方弘仁孝之化；追崇聖母，永懷鞠育之恩。匪建鴻名，疇彰厚德。欽惟皇妣晉王妃弘吉剌氏，淑侔周姒，賢邁虞嬪。儷我先王，恪守肇基之地；昭其懿範，益恢正始之風。順坤道以承乾，炯月輝以溯日。陰功久積，衍聖緒於無疆；神器攸歸，知慶源之有自。仰徽音之如在，慨至養之莫加。聿選休辰，爰修縟典。謹遣攝太尉某奉玉冊玉寶，上尊謚曰宣懿淑聖皇后。伏惟淑靈在上，式垂鑒臨，合享太宮，永錫繁祉。」升祔皇考顯宗廟。天歷初，復祧顯宗廟祀。

順宗照獻元聖皇后，名答己，弘吉剌氏，按陳孫渾都帖木兒之女。裕宗居燕邸及潮河，順宗俱在侍，稍長，世祖賜女侍郭氏，後乃納后為妃，生武宗及仁宗。大德九年，成宗不豫，卜魯罕皇后秉政，遣仁宗母子出居懷州。十年十二月，后至懷州。十一年正月，成宗崩。時武宗總兵北邊，右丞相答剌罕哈剌哈孫陰遣使報仁宗，與后奔還京師。后與仁宗入內哭，復出居舊邸，朝夕入奠。即遣使迎武宗還，以五月即位。先是，太后以兩太子星命付陰陽家推算，問所宜立，對曰：「重光大荒落有災，旃蒙作噩長久。」重光為武宗生年，旃蒙為仁宗生年。太后頗惑其言，遣近臣朵耳諭旨武宗曰：「汝兄弟二人，皆我所出，豈有親疏。陰陽家所言，運祚修短，不容不思也。」武宗聞之默然，進康裏脫脫而言曰：「我捍北邊十年，又胤次居長，太后以星命為言，茫昧難信。使我設施合於天心民望，雖一日之短，亦足垂名萬世。何可以陰陽家言，而乖祖宗之托哉！」脫脫以聞，太后愕然曰：「修短之說，雖出術家，吾為太子遠慮，所以深愛太子也。太子既如是言，今當速來耳。」詳見《康裏脫脫傳》中。

五月，武宗既立，即日尊太后為皇太后。立仁宗為皇太子。三宮協和。十一月，帝朝太后於隆福宮，上皇太后玉冊玉寶。至大元年三月，帝為太后建興聖宮，給鈔五萬錠、絲二萬斤。二年正月，太后幸五臺山作佛事，詔高麗王璋從之。四月，立興聖宮江淮財賦總管府，以司太后錢糧。三年二月，以上皇太后尊號，告祀南郊。四月，以興聖宮鷹坊等戶四千，分處遼陽，建萬戶府統之。十月戊申，帝率皇太子諸王群臣朝興聖宮，上皇太后尊號冊寶曰儀天興聖慈仁昭懿壽元皇太后。庚戌，后恭謝太廟，以皇太后受尊號，詔赦天下。四年，仁宗即位。延祐二年三月，帝率諸王百官奉玉冊玉寶，加上皇太后尊號曰儀天興聖慈仁昭懿壽元全德泰寧福慶皇太后。延祐七年，英宗即位，十二月，上尊號太皇太后，冊文云：「王政之先，無以加孝，人倫之本，莫大尊親。肆予臨御之初，首舉推崇之典。恭惟太皇太后陛下，仁施溥博，明燭幽之微。爰自居淵潛之宮，已有母天下之望。方武宗之北狩，適成廟之賓天。旋克振於乾綱，諒再安於宗祏。雖有在躬之歷數，實司創業之艱難。儀式表於慈闈，動協謀於先帝。莫究補天之妙，允如扶日之升。位履至尊，兩翼成於聖子；嗣登大寶，復擁佑於眇躬。矧德邁塗山，功高文母。是宜加於四字，式益衍於徽稱。謹奉玉冊玉寶，加上尊號曰儀天興聖慈仁昭懿壽元全德泰寧福慶徽文崇佑太皇太后。於戲！茲雖涉於強名，庶庸申於善頌。九州四海，養未足於孝心；萬歲千秋，願永膺於壽祉。」丙辰，太后禦大明殿，受朝賀。戊辰，告太廟。太后見明宗少時有英氣，而英宗稍柔懦，諸群小以立明宗必不利於己，遂擁立英宗。及既即位，太后來賀，英宗即毅然見於色，后退而悔曰：「我不擬養此兒耶！」遂飲恨成疾。至治三年二月崩，升祔順宗廟配食。

后性聰慧，歷佐三朝，教宮中侍女皆執治女功，親操井臼。然不事檢飭，自正位東朝，淫恣益甚，內則黑驢母亦烈失八用事，外則幸臣失烈門、紐鄰及時宰叠木帖兒相率為奸，以至箠辱平章張珪等，濁亂朝政，無所不至。及英宗立，群幸伏誅，而后勢焰頓息焉。


Chinese text: This work was published before January 1, 1923, and is in the
public domain worldwide because the author died at least 100 years ago.
