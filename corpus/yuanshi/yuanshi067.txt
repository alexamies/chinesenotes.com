禮樂一

《傳》曰：「禮者，天地之序也；樂者，天地之和也。」致禮以治躬，外貌斯須不莊不敬，則慢易之心入之矣；致樂以治心，中心斯須不和不樂，則鄙詐之心入之矣。古之禮樂，壹本於人君之身心，故其為用，足以植綱常而厚風俗；後世之禮樂，既無其本，唯屬執事者從事其間，故僅足以美聲文而侈觀聽耳。此治之所以不如古也。

前聖之制，至周大備。周公相成王，制禮作樂，而教化大行，邈乎不可及矣。秦廢先代典禮，漢因秦制，起朝儀，作宗廟樂。魏、晉而後，五胡雲擾，秦、漢之制亦復不存矣。唐初襲用隋禮，太常多肄者，教坊俗樂而已。至宋，承五季之衰，因唐禮，作《太常因革禮》，而所制《大晟樂》，號為古雅。及乎靖康之變，禮文樂器，掃蕩無遺矣。元之有國，肇興朔漠，朝會燕饗之禮，多從本俗。太祖元年，大會諸侯王於阿難河，即皇帝位，始建九斿白旗。世祖至元八年，命劉秉忠、許衡始制朝儀。自是，皇帝即位、元正、天壽節，及諸王、外國來朝，冊立皇后、皇太子，群臣上尊號，進太皇太后、皇太后冊寶，暨郊廟禮成、群臣朝賀，皆如朝會之儀；而大饗宗親、錫宴大臣，猶用本俗之禮為多。

若其為樂，則自太祖征用舊樂於西夏，太宗征金太常遺樂於燕京，及憲宗始用登歌樂，祀天於日月山，而世祖命宋周臣典領樂工，又用登歌樂享祖宗於中書省。既又命王鏞作《大成樂》，詔括民間所藏金之樂器。至元三年，初用宮縣、登歌、文武二舞於太廟，烈祖至憲宗八室，皆有樂章。三十年，又撰社稷樂章。成宗大德間，制郊廟曲舞，復撰宣聖廟樂章。仁宗皇慶初，命太常補撥樂工，而樂制日備。大抵其於祭祀，率用雅樂，朝會饗燕，則用燕樂，蓋雅俗兼用者也。

元之禮樂，揆之於古，固有可議。然自朝儀既起，規模嚴廣，而人知九重大君之尊，重其樂聲雄偉而宏大，又足以見一代興王之象，其在當時，亦云盛矣。今取其可書者著於篇，作《禮樂志》。

○制朝儀始末

世祖至元八年秋八月己未，初起朝儀。先是，至元六年春正月甲寅，太保劉秉忠、大司農孛羅奉旨，命趙秉溫、史杠訪前代知禮儀者肄習朝儀。既而秉忠奏曰：「二人習之，雖知之，莫能行也。」得旨，許用十人。遂征儒生周鐸、劉允中、尚文、嶽忱、關思義、侯祐賢、蕭琬、徐汝嘉，從亡金故老烏古倫居貞、完顏復昭、完顏從愈、葛從亮、於伯儀及國子祭酒許衡、太常卿徐世隆，稽諸古典，參以時宜，沿情定制，而肄習之，百日而畢。秉忠復奏曰：「無樂以相須，則禮不備。」奉旨，搜訪舊教坊樂工，得杖鼓色楊皓、笛色曹楫、前行色劉進、教師鄭忠，依律運譜，被諸樂歌，六月而成，音聲克諧，陳於萬壽山便殿，帝聽而善之。秉忠及翰林太常奏曰：「今朝儀既定，請備執禮員。」有旨，命丞相安童、大司農孛羅擇蒙古宿衛士可習容止者二百餘人，肄之期月。七年春二月，奏以丙子觀禮。前期一日，布綿蕝金帳殿前，帝及皇后臨觀於露階，禮文樂節，悉無遺失。冬十有一月戊寅，秉忠等奏請建官典朝儀，帝命與尚書省論定以聞。

八年春二月，立侍儀司，以忽都於思、也先乃為左右侍儀，奉御趙秉溫為禮部侍郎兼侍儀司事，周鐸、劉允中為左右侍儀使，尚文、嶽忱為左右直侍儀事，關思義、侯祐賢為左右侍儀副使，蕭琬、徐汝嘉為僉左右侍儀事，烏古倫居貞為承奉班都知，完顏復昭為引進副使，葛從亮為侍儀署令，於伯儀為尚衣局大使。夏四月，侍儀司奏請制內外仗，如歷代故事，從之。秋七月，內外仗成。遇八月帝生日，號曰天壽聖節，用朝儀自此始。

○元正受朝儀

前期三日，習儀於聖壽萬安寺。〈（或大興教寺。）〉前二日，陳設於殿庭。至期大昕，侍儀使引導從護尉，各服其服，入至寢殿前，捧牙牌跪報外辦。內侍入奏，出傳制曰「可」，侍儀使俯伏興。皇帝出閣升輦，鳴鞭三。侍儀使拜通事舍人，分左右，引擎執護尉、劈正斧中行，導至大明殿外。劈正斧直正門北向立，導從倒卷序立，惟扇置於锜。侍儀使導駕時，引進使同內侍官，引宮人擎執導從，入至皇后宮庭，捧牙牌跪報外辦。內侍入啟，出傳旨曰「可」，引進使俯伏興。皇后出閣升輦，引進使引導從導至殿東門外，引進使分退押直至堊塗之次，引導從倒卷出。俟兩宮升禦榻，鳴鞭三，劈正斧退立於露階東。司晨報時雞唱畢，尚引引殿前班，皆公服，分左右入日精、月華門，就起居位，相向立。通班舍人唱曰「左右衛上將軍兼殿前都點檢臣某以下起居」，尚引唱曰「鞠躬」，曰「平身」，引至丹墀拜位，知班報班齊。宣贊唱曰「拜」，通贊贊曰「鞠躬」，曰「拜」，曰「興」，曰「拜」，曰「興」，曰「都點檢稍前」。宣贊報曰「聖躬萬福」，通贊贊曰「復位」，曰「拜」，曰「興」，曰「拜」，曰「興」，曰「平身」，曰「搢笏」，曰「鞠躬」，曰「三舞蹈」，曰「跪左膝，三叩頭」，曰「山呼」，曰「山呼」，曰「再山呼」，〈（凡傳「山呼」，控鶴呼噪應和曰「萬歲」，傳「再山呼」，應曰「萬萬歲」。後仿此。）〉曰「出笏」，曰「就拜」，曰「興」，曰「拜」，曰「興」，曰「拜」，曰「興」，曰「平立」，宣贊唱曰「各恭事」。兩班點檢、宣徽將軍分左右升殿，宿直以下分立殿前，尚廄分立仗南，管旗分立大明門南楹。

俟后妃、諸王、駙馬以次賀獻禮畢，典引引丞相以下，皆公服，入日精、月華門，就起居位。通班唱曰「文武百僚、開府儀同三司、錄軍國重事、監修國史、右丞相〈（具官無常。）〉臣某以下起居」，典引贊曰「鞠躬」，曰「平身」，引至丹墀拜位，知班報班齊。宣贊唱曰「拜」，通贊贊曰「鞠躬」，曰「拜」，曰「興」，曰「拜」，曰「興」，曰「平身」，曰「搢笏」，曰「鞠躬」，曰「三舞蹈」，曰「跪左膝，三叩頭」，曰「山呼」，曰「山呼」，曰「再山呼」，曰「出笏」，曰「就拜」，曰「興」，曰「拜」，曰「興」，曰「拜」，曰「興」，曰「平身」。侍儀使詣丞相前請進酒，雙引升殿。前行樂工分左右，引登歌者及舞童舞女，以次升殿門外露階上。登歌之曲各有名，音中本月之律。〈（先期，儀鳳司運譜，翰林院撰辭肄之。）〉丞相至宇下褥位立，侍儀使分左右北向立。俟前行色曲將半，舞旋列定，通贊唱曰「分班」，樂作。侍儀使引丞相由南東門入，宣徽使奉隨至禦榻前。丞相跪，宣徽使立於東南，曲終。丞相祝贊曰：「溥天率土，祈天地之洪福，同上皇帝、皇后億萬歲壽。」宣徽使答曰：「如所祝。」丞相俯伏興，退詣進酒位。尚醞官以觴授丞相，丞相搢笏捧觴，北面立，宣徽使復位。前行色降，舞旋至露階上。教坊奏樂，樂舞至第四拍，丞相進酒，皇帝奉觴。宣贊唱曰「殿上下侍立臣僚皆再拜」，通贊贊曰「鞠躬」，曰「拜」，曰「興」，曰「拜」，曰「興」，曰「平身」。丞相三進酒畢，以觴授尚醞官，出笏，侍儀使雙引自南東門出，復位，樂止。〈（至元七年進酒儀：班首至殿前褥位立，前行進曲，尚醞官執空杯，自正門出，授班首。班首搢笏執空杯，由正門入，至禦榻前跪。俟曲終，以杯授尚醞官，出笏祝贊。宣徽使曰「諾」，班首俯伏興。班首、宣徽使由南東門出，各復位。班首以下舞蹈山呼五拜，百官分班，教坊奏樂，尚醞官進酒，殿上下侍立臣僚皆再拜。三進酒畢，班首降至丹墀。至元十八年十二月二十八日改今儀。）〉

通贊贊曰「合班」。禮部官押進奏表章、禮物二案至橫階下，宣禮物舍人進讀禮物目，至第二重階。俟進讀表章官等，〈（翰林國史院屬官一人。）〉至宇下齊跪。宣表目舍人先讀中外百司表目，翰林院官讀中書省表畢，皆俯伏興，退，降第一重階下立。俟進讀禮物舍人升階，至宇下，跪讀禮物目畢，俯伏興，退。同降至橫階，隨表章西行，至右樓下，侍儀仍領之，禮物東行至左樓下，太府受之。宣贊唱曰「拜」，通贊贊曰「鞠躬」，曰「拜」，曰「興」，曰「平身」，曰「搢笏」，曰「鞠躬」，曰「三舞蹈」，曰「跪左膝，三叩頭」，曰「山呼」，曰「山呼」，曰「再山呼」，曰「出笏」，曰「就拜」，曰「興」，曰「拜」，曰「興」，曰「拜」，曰「興」，曰「平立」。僧、道、耆老、外國藩客，以次而賀。

禮畢，大會諸王宗親、駙馬、大臣，宴饗殿上，侍儀使引丞相等升殿侍宴。凡大宴，馬不過一，羊雖多，必以獸人所獻之鮮及脯鱐，折其數之半。預宴之服，衣服同制，謂之質孫。〈（宴饗樂節，見宴樂篇。）〉四品以上，賜酒殿上。典引引五品以下，賜酒於日精、月華二門之下。宴畢，鳴鞭三。侍儀使導駕，引進使導後，還寢殿，如來儀。

天壽聖節受朝儀〈（如元正儀）〉

郊廟禮成受賀儀〈（如元正儀）〉○皇帝即位受朝儀

前期三日，習儀於萬安寺；前二日，陳設於殿庭；前一日，設宣詔位於闕前。至期大昕，侍儀使引導從護尉，各服其服，至皇太子寢閣前，捧牙牌跪報外辦。內侍傳旨曰「可」，侍儀使俯伏興。皇太子出閣，侍儀使前導，由崇天門入，升大明殿。引進使引導從至皇太子妃閣前，跪報外辦。內侍出傳旨曰「可」，引進使俯伏興，前導由鳳儀門入。俟諸王以國禮扶皇帝登寶位畢，鳴鞭三。尚引引點檢以下，皆公服，入就起居位。〈（起居贊拜，如元正朝儀。）〉兩班點檢、宣徽將軍、宿直、尚廄、管旗，各恭事。俟后妃、諸王、駙馬以次賀獻禮畢，參議中書省事四人，以篚奉詔書，由殿左門入，至禦榻前。參議中書省事跪奏詔文，俯伏興，以詔授典瑞使押寶畢，置於篚，對舉由正門出，樂作，至闕前，以詔置於案，文武百僚各公服就位北向立。侍儀使稱有制，宣贊唱曰「拜」，通贊贊曰「鞠躬」，曰「拜」，曰「興」，曰「拜」，曰「興」，曰「平身」，曰「班首稍前」，典引引班首至香案前。通贊贊曰「跪」，曰「在位官皆跪」，司香贊曰「搢笏」，通贊贊曰「上香」，曰「上香」，曰「三上香」，曰「出笏」，曰「就拜」，曰「興」，曰「復位」，宣贊唱曰「拜」，通贊贊曰「鞠躬」，曰「拜」，曰「興」，曰「拜」，曰「興」，曰「平身」。侍儀使以詔授左司郎中，郎中跪受，同譯史稍西，升木榻，東向宣讀。通贊贊曰「在位官皆跪」。讀詔，先以國語宣讀，隨以漢語譯之。讀畢，降榻，以詔授侍儀使，侍儀使置於案。通贊贊曰「就拜」，曰「興」，曰「拜」，曰「興」，曰「拜」，曰「興」，曰「搢笏」，曰「鞠躬」，曰「三舞蹈」，曰「跪左膝，三叩頭」，曰「山呼」，曰「山呼」，曰「再山呼」，曰「出笏」，曰「就拜」，曰「興」，曰「拜」，曰「興」，曰「拜」，曰「興」，曰「平立」。典引引丞相以下皆公服入起居位。〈（起居拜舞，祝頌，進酒，獻表，賜宴，並同元正受朝儀。）〉宴畢，鳴鞭三。侍儀使導駕，引進使導後，入寢殿，如來儀。次日，以詔頒行。

群臣上皇帝尊號禮成受朝賀儀

前期二日，儀鸞司設大次於大明門外，又設進冊案於殿內御座前之西，進寶案於其東，設受冊案於御座上之西，受寶案於其東。侍儀司設冊案於香案南，寶案又於其南。禮儀使位於前，冊使、冊副位於廷中，北面。引冊、奉冊、舉冊、讀冊、捧冊官，位於右，引寶、奉寶、舉寶、讀寶、捧寶官位於左，以北為上。百官自金玉府迎冊寶，奉安中書省，如常儀。

前期一日，右丞相率公卿朝服，儀衛音樂，導冊寶二案出自中書，至闕前，控鶴奠案，方輿中道。冊使等奉隨入大次內，方輿奠案。侍儀使引冊使以下，由左門以出，百官趨退。

至其大昕，右丞相以下百官，各公服集闕廷，儀仗護尉就位。侍儀使、禮儀使引導從導皇帝升大明殿，引進使引導從導皇后升殿。尚引引殿前班入起居位，起居山呼拜舞畢，宣贊唱曰「各恭事」。皇太子、諸王、后妃、公主以次升殿，鳴鞭三。侍儀使、引冊、引寶導冊寶由正門入，樂作。奉冊使、右丞相率冊官由右門入，奉寶使、御史大夫率寶官由左門入，至殿下，置冊案於香案南，寶案又奠於其南，樂止。侍儀使引冊使以下就起居位，典引引群臣入就位。通班舍人唱曰「文武百僚具官臣某以下起居」，典引贊曰「鞠躬」，曰「平身」，引至丹墀拜位。宣贊唱曰「拜」，通贊贊拜、舞蹈、山呼，如常儀。

畢，承奉班都知唱曰「奉冊使以下進上冊寶」，侍儀司引冊使以下進就位，樂作。掌儀贊曰「奉冊寶官稍前，搢笏，捧冊寶」，侍儀使前導，由中道升正階，立於下。俟奉冊使諸冊官由右階隮，奉寶使諸寶官由左階隮畢，俱由左門入，奉冊寶至禦榻褥位前，冊西寶東，樂止。掌儀贊曰「捧冊寶官稍前，以冊寶跪置於案」，曰「出笏」，曰「就拜」，曰「興」，曰「平身」，曰「復位」，曰「奉冊使以下皆跪」，曰「舉冊官興，俱至案前跪」，曰「搢笏，取冊於匣，置於盤，對舉」，曰「讀冊官興，俱至案前跪」，曰「讀冊」。讀冊官稱臣某謹讀冊。讀畢，舉冊官納冊於匣，興，以授典瑞使，出笏，立於冊案西南，典瑞使置於受冊案。掌儀贊曰「舉寶官興，俱至案前跪」，曰「搢笏，取寶於盝，對舉」，曰「讀寶官興，俱至案前跪」，曰「讀寶」。讀寶官稱臣某謹讀寶。讀畢，舉寶官納寶於盝，興，以授典瑞使，出笏，立於寶案東南，典瑞使置於受寶案。掌儀贊曰「奉冊使以下皆就拜」，曰「興」，曰「平身」。參議中書省事四人，以篚奉詔書，由殿左門入，至禦榻前，跪讀詔文，如常儀，授典瑞使押寶畢，置於篚，對舉，由正門出，至丹墀北，置於詔案。冊使以下由南東門出，就位聽詔，如儀。儀鸞使四人，舁進冊寶案，由左門出。

侍儀使引班首由左階隮，前行色樂作，至宇下，樂止，舞旋至露階立。班首入殿，宣徽使奉隨，班首跪，宣徽使西北向立。班首致詞曰：「冊寶禮畢，願上皇帝、皇后萬萬歲壽。」宣徽使應曰：「如所祝。」樂作。通贊唱曰「分班」。進酒畢，班首由東南門出，降階，復位，樂止。通贊唱曰「合班」。奏進表章禮物，贊拜、舞蹈、山呼、錫宴，並如元正之儀。

○冊立皇后儀

前期二日，儀鸞司設發冊寶案於大明殿御座前稍西，設發寶案稍東。掌謁設香案於皇后殿前，設冊案於殿內座榻前稍西，寶案稍東，設受冊案於座塌上稍西，設受寶案於稍東。侍儀司設板位，冊使副位於廷中，北面，冊官位於右，寶官位於左，禮儀使位於冊案前，主節位於太尉左。皇后殿廷亦如之。

至期大昕，引贊敘太尉以下於闕廷，各公服。侍儀使、禮儀使、引冊使，引冊、奉冊、舉冊、讀冊、捧冊官，由月華門入；侍儀使、禮儀使、引冊副，引寶、奉寶、舉寶、讀寶、捧寶官，由日精門入。至露階下，依板位立。侍儀使捧牙牌入至寢殿前，跪報外辦。內侍入奏，出傳制曰「可」，侍儀使俯伏興。皇帝出閣升輦，鳴鞭三。侍儀使引導從導皇帝入大明殿，升御座，鳴鞭三。

司晨報時雞唱畢，尚引引殿前班入起居位，〈（起居、贊拜、舞蹈、山呼，如儀。）〉宣贊唱曰「各恭事」。引贊引冊使以下入就位，掌儀舍人引承奉班都知、侍儀使、禮儀使、主節、捧冊、捧寶官，升自左階，由南東門入，至御座前，分左右相向立。掌儀贊曰「禮儀使稍前跪」，曰「太尉以下皆跪」。禮儀使跪奏請進發皇后冊寶。掌儀贊曰「就拜」，曰「興」，曰「平身」，曰「太尉以下皆興」，曰「復位」。掌儀贊曰「內謁者稍前」，曰「搢笏」，曰「捧冊寶跪進皇帝」，曰「以冊寶授捧冊寶官」，捧冊寶官跪受，興。掌儀贊曰「主節官搢笏持節」，禮儀使引節導冊寶由正門出，至露階，南向立。禮儀使稱有制，承奉班都知唱曰「太尉以下皆再拜」，通贊曰「鞠躬」，曰「拜」，曰「興」，曰「拜」，曰「興」，曰「平身」。禮儀使宣制曰「命太尉某等持節授皇后冊寶」，通贊贊曰「鞠躬」，曰「拜」，曰「興」，曰「拜」，曰「興」，曰「平身」。降至露階下，依次就位。掌儀唱曰「以冊寶置於案」，曰「出笏」，曰「復位」。方輿舁以行，樂作。侍儀使、禮儀使引太尉及冊寶官，奉隨至皇后宮庭奠案，樂止。掌儀唱曰「捧冊寶官稍前，搢笏」。捧冊寶使、太尉以下奉隨由正階隮，至案前。掌儀贊曰「以冊寶置於案」，曰「出笏」，曰「復位」。侍儀使稍前跪報外辦，內侍入啟，出傳旨曰「可」，侍儀使俯伏興。

皇后出閣，詣褥位。太尉稱制遣臣某等恭授皇后冊寶。內侍贊禮曰「跪」，掌儀贊曰「太尉以下皆跪」。內侍贊皇后曰「上香」，曰「上香」，曰「三上香」，曰「拜」，曰「興」，曰「拜」，曰「興」。掌儀贊曰「太尉以下皆興」。皇后升殿，立於座榻前。承奉班都知唱曰「太尉以下進冊寶」，掌儀唱曰「捧冊寶官稍前，搢笏」。捧冊寶由正門至殿內。掌儀贊曰「以冊寶跪置於案」，曰「捧冊寶官出笏，興，復位」，曰「太尉以下皆跪」，曰「舉冊官興，至案前跪」，曰「搢笏，取冊於匣，置於盤，對舉」，曰「讀冊官興，至案前跪」，曰「讀冊」。讀冊官稱臣某謹讀冊，讀畢，納冊於匣。掌儀贊曰「出笏，舉寶官興，至案前跪，搢笏，取寶於盝，對舉」，曰「讀寶官興，至案前跪」，曰「讀寶」。讀寶官稱臣某謹讀寶，讀畢，納寶於盝。掌儀贊曰「出笏」，曰「太尉以下皆就拜」，曰「興」，曰「平身」。捧冊寶官以冊寶授太尉，太尉以授掌謁，掌謁以冊寶置於受冊寶案。掌儀唱曰「太尉以下跪」，曰「眾官皆跪」。太尉致祝辭曰：「冊寶禮畢，伏願皇后與天同算。」司徒應曰：「如所祝。」就拜，興，平身。太尉進酒，樂作；皇后飲畢，樂止。禮儀使引節引主節由正門以出。侍儀使引太尉以下，由左門至階下，北面立。承奉班都知唱曰「太尉以下皆再拜」，通贊曰「鞠躬」，曰「拜」，曰「興」，曰「拜」，曰「興」，曰「平立」。侍儀使引太尉以下還詣皇帝御座前，跪奏曰：「奉制授皇后冊寶，謹以禮畢。」就拜，興，由左門出，降詣旁折位。

侍儀使引導從導皇后詣大明殿前謝恩，掌謁贊曰「拜」，曰「興」，曰「拜」，曰「興」。侍儀使分退，掌謁導皇后升御座。典引引丞相以下入起居位，〈（起居贊拜如儀。）〉侍儀使詣右丞相前請進酒，雙引升殿，至宇下褥位立。侍儀使分左右北向立，俟前行色曲將半，舞旋列定，通贊唱曰「分班」樂作。侍儀使引右丞相由南東門入，宣徽使奉隨至禦榻前，右丞相跪，宣徽使立於東南，曲終。右丞相祝贊曰：「冊寶禮畢，臣等不勝慶抃，同上皇帝、皇后萬萬歲壽。」宣徽使應曰：「如所祝。」右丞相俯伏興，退詣進酒位。〈（進酒、進表章禮物、贊拜、僧道賀獻、大宴殿上，並如元正儀。）〉宴畢，鳴鞭三。侍儀使導駕，引進使導後，還寢殿，如來儀。

○冊立皇太子儀

前期三日，右丞相率百僚至金玉局冊寶案前，舍人贊曰「鞠躬」，曰「拜」，曰「興」，曰「拜」，曰「興」，曰「平身」。曰「班首稍前」，曰「跪」，曰「在位官皆跪」，曰「搢笏」，曰「上香」，曰「上香」，曰「三上香」，曰「出笏」，曰「就拜」，曰「興」，曰「拜」，曰「興」，曰「拜」，曰「興」，曰「平身」。侍儀使、舍人分引群臣，儀衛音樂導至中書省，正位安置。

前期二日，儀鸞司設發冊案於大明殿御座西，發寶案於東。典寶官設香案於太子殿前階上，設冊案於西，寶案於東；又設受冊案於殿內座榻之西，受寶案於東。侍儀司設板位，太尉、冊使副位於大明殿廷，太尉位居中，冊官位於右，寶官位於左，禮儀使位於前，主節官位於太尉之左。太子殿廷亦如之，樂位布置亦如之。右丞相率百僚朝服，至中書省冊寶案前，敘立定。舍人贊曰「鞠躬」，曰「拜」，曰「興」，曰「拜」，曰「興」，曰「平身」。曰「班首稍前」，曰「跪」，曰「搢笏」，曰「在位官皆跪」，曰「上香」，曰「上香」，曰「三上香」，曰「出笏」，曰「就拜」，曰「興」，曰「拜」，曰「興」，曰「拜」，曰「興」，曰「平立」。舍人分引群臣，儀衛導從，音樂傘扇，導至闕前。控鶴奠案，方輿官舁之，由中道入崇天門，冊使以下奉隨至露階下。方輿官置冊案於西，寶案於東，分退立於兩廡。冊使副北面，引冊官舉冊官、讀冊官、捧冊官位於冊案西，東向；引寶官、舉寶官、讀寶官、捧寶官位於寶案東，西向。掌儀舍人贊曰「捧冊官稍前」，曰「搢笏」，曰「捧冊」。又贊曰「捧寶官稍前」，曰「搢笏」，曰「捧寶」。侍儀使、引進使、引冊官、引寶官前導，捧冊寶官次之，冊使副以下奉隨升大明殿午階，由正門入，至進發冊寶案前，冊使副北面立，引冊官、引寶官、舉冊官、舉寶官以下，分左右夾冊寶案立。掌儀贊曰「以冊寶置於案」，曰「出笏」，曰「復位」。侍儀使引奉冊使以下由左門出，百辟趨退。

至期大昕，引贊引冊使以下，皆公服，敘位於闕廷。侍儀使導從皇帝出閣，鳴鞭三，升大明殿，登御座。尚引引殿前班入起居位，起居贊拜如儀，宣贊唱曰「各恭事」。引贊引冊使以下入就位，掌儀舍人引承奉班都知、侍儀使、禮儀使、主節郎、捧冊、捧寶官，升自左階，由左門入，至御座前，分左右立。掌儀贊曰「禮儀使稍前」，曰「跪」，曰「眾官皆跪」。禮儀使奏請發皇太子冊寶，掌儀唱曰「就拜」，曰「興」，曰「平身」，曰「眾官皆興」，曰「復位」。曰「內謁者稍前」，曰「搢笏」，曰「捧冊寶跪進皇帝」，曰「以冊寶授捧冊寶官」，捧冊寶官跪受，興。掌儀贊曰「主節郎搢笏持節」，禮儀使引節導冊寶由正門以出，至露階南向立。禮儀使稱有制，承奉班都知唱曰「太尉以下皆再拜」，掌儀贊曰「鞠躬」，曰「拜」，曰「興」，曰「拜」，曰「興」，曰「平身」。禮儀使宣制曰「上命太尉等持節授皇太子冊寶」，掌儀贊曰「鞠躬」，曰「拜」，曰「興」，曰「拜」，曰「興」，曰「平身」。禮儀使引節導冊寶，降至露階下，依次就位。掌儀贊曰「以冊寶置於案」，曰「出笏」，曰「復位」。方輿舁以行，樂作。侍儀使、禮儀使、主節前導，冊使以下奉隨由正門出。至闕前，方輿奠案，控鶴舁以行。至皇太子殿廷，控鶴奠案，方輿舁以行。入至露階下奠案，方輿退，樂止。冊使以下以次立，掌儀贊曰「捧冊寶官稍前，搢笏，捧冊寶」。侍儀使引節，主節導冊寶以行，冊使以下由正階隮，節立於香案之西。掌儀贊曰「捧冊寶官跪，以冊寶置於案」，曰「出笏」，曰「興」，曰「就位」。右庶子跪報外備，內侍入啟，出傳旨曰「可」，右庶子俯伏興。

皇太子出閣，立於香案前。掌儀贊曰「皇太子跪」，曰「上香」，曰「上香」，曰「三上香」，曰「拜」，曰「興」，曰「拜」，曰「興」。太尉前稱制遣臣某等恭授皇太子冊寶，復位。掌儀贊曰「皇太子拜」，曰「興」，曰「拜」，曰「興」。請皇太子詣褥位，南向立。曰「皇太子跪」，曰「諸執事官皆跪」。曰「舉冊官興，至案前」，曰「跪」，曰「讀冊」。讀畢，曰「納冊於匣」，曰「出笏」。掌儀唱曰「舉寶官興，至案前」，曰「跪」，曰「讀寶」。讀畢，曰「納寶於盝」，曰「出笏」，曰「舉冊寶官、讀冊寶官皆興，復位。」掌儀贊曰「太尉進授冊寶」，侍儀使引太尉、司徒至冊寶案前，搢笏，以冊寶跪進。皇太子恭受，以授左、右庶子，左、右庶子搢笏跪受。掌儀贊曰「皇太子興，冊使以下皆興」。右庶子捧冊，左庶子捧寶，導皇太子入殿。右庶子奠冊於受冊案，左庶子奠寶於受寶案。引節引主節立於殿西北，引贊引太尉以下降階復位，北向立。承奉班都知唱曰「太尉以下皆再拜」，掌儀贊曰「鞠躬」，曰「拜」，曰「興」，曰「拜」，曰「興」，曰「平身」，樂作。侍儀使詣太尉前請進酒，太尉入至殿內，進酒畢，降復位，樂止。

侍儀使、禮儀使、主節導太尉以下還詣大明殿御座前，跪奏曰：「奉制授皇太子冊寶，謹以禮畢。」俯伏興，降詣位。侍儀使、左右庶子導皇太子詣大明殿御座前謝恩，右庶子贊曰「拜」，曰「興」，曰「拜」，曰「興」。進酒，又贊曰「拜」，曰「興」，曰「拜」，曰「興」。降殿，還府。

侍儀使詣右丞相前請進酒，雙引升殿，至宇下褥位立，侍儀使分左右，北向立。俟前行色曲將半，舞旋列定，通贊唱曰「分班」，樂作。侍儀使、右丞相由南東門入，宣徽使奉隨至禦榻前。右丞相跪，宣徽使立於東南，曲終。右丞相祝贊曰：「皇太子冊寶禮畢，臣等不勝慶抃，同上皇帝、皇后萬萬歲壽。」宣徽使應曰：「如所祝。」右丞相俯伏興，退詣進酒位。進酒、進表章禮物、贊拜，如元正儀。駕興，鳴鞭三。侍儀使導駕還寢殿，如來儀。

皇太子還府，升殿。典引引群臣入就起居位，通班，自班西行至中道，唱曰「具官某以下起居」，典引贊曰「鞠躬」，曰「平身」。進就拜位，宣贊唱曰「拜」，通贊贊曰「鞠躬」，曰「拜」，曰「興」，曰「拜」，曰「興」，曰「平身」。侍儀使詣班首前請進酒，雙引由左階至殿宇下褥位立，侍儀分左右，北向立。俟前行色曲將半，舞旋列定，通贊唱曰「分班」。班首入自左門，右庶子隨至座前。班首跪，右庶子立於東南。俟曲終，班首致祝詞曰：「冊寶禮畢，願上殿下千秋之壽。」右庶子應曰：「如所祝。」班首俯伏興，退至進酒位，搢笏，捧觴，北向立，右庶子退復位。俟舞旋至露階，樂舞至第四拍，班首進酒。宣贊唱曰「文武百僚皆再拜」，通贊贊曰「鞠躬」，曰「拜」，曰「興」，曰「拜」，曰「興」，曰「平身」。班首自東門出，復位，樂止。通贊唱曰「合班」。中書押進箋及禮物案至橫階下，進讀箋官由左階隮，進讀禮物官至階下。俟進讀箋官至宇下，先讀箋目，次讀箋，讀畢，俯伏興，降至階下。進讀禮物官升階，至宇下，跪讀禮物狀畢，俯伏興，退，同讀箋官至橫階，隨箋案西行，至右廡下，禮物案東行，至左廡下，各付所司。宣贊唱曰「拜」，通贊贊曰「鞠躬」，曰「拜」，曰「興」，曰「拜」，曰「興」，曰「平立」。右庶子導皇太子還閣。

太皇太后上尊號進冊寶儀

前期二日，儀鸞司設進發冊寶案於大明殿御座之前，掌謁設進冊寶案於太皇太后殿座榻前，設受冊寶案於座榻上，並冊西寶東。侍儀司設冊使副位於廷中，北面，冊官位右，寶官位左，禮儀使位於前，以北為上。太皇太后殿廷亦如之。

至期大昕，群臣皆公服，敘位闕前。侍儀使、禮儀使、引冊使，引冊、奉冊、舉冊、讀冊、捧冊官，由月華門入，侍儀使、禮儀使、引冊副，引寶、奉寶、舉寶、讀寶、捧寶官，由日精門入。至露階下，依板位立。侍儀使捧牙牌入至寢殿前，跪報外辦，內侍入奏，出傳制曰「可」，侍儀使俯伏興。皇帝出閣升輦，鳴鞭三；入大明殿，升御座，鳴鞭三。司晨報時雞唱畢，侍儀使、禮儀使、引冊使以下升自東階，由左門入，至禦榻前，相向立。掌儀贊曰「奏中嚴」，侍儀使捧牙牌跪奏曰「中嚴」，又贊曰「就拜」，曰「興」，曰「平身」，曰「復位」，曰「禮儀使稍前跪」，曰「冊使以下皆跪」。禮儀使奏請進發太皇太后冊寶，掌儀贊曰「就拜」，曰「興」，曰「平身」，曰「復位」，曰「內謁者稍前」，曰「搢笏，奉冊寶上進」，曰「冊使副、捧冊寶官稍前」，曰「搢笏」，曰「內謁者跪進冊寶」。皇帝興，以冊授冊使，冊使跪受，興，以授捧冊官，出笏；以寶授冊副，冊副跪受，興，以授捧寶官，出笏。侍儀使、禮儀使、引冊、引寶官，導冊寶由正門出，冊使以下奉隨，至階下。掌儀贊曰「以冊寶置於案」，曰「出笏，復位」。方輿舁行，樂作。侍儀使、禮儀使、引冊、引寶前導，冊使以下奉隨，至興聖宮前，奠案，樂止。

侍儀使以導從入至太皇太后寢殿前，跪報外辦。掌謁入啟，出傳旨曰「可」，侍儀使俯伏興。侍儀使、掌謁前導太皇太后升殿。導太皇太后時，侍儀使入至大明殿，跪奏冊寶至興聖宮，請行禮。駕興，鳴鞭三，侍儀使前引導從至興聖宮，升御座。侍儀使出，至案所，樂作。方輿入，至露階下奠案。冊使副立於案前，冊官東向，寶官西向。方輿分退，立於兩廡，樂止。

尚引引殿前班入起居位，相向立，起居拜舞，如元正儀。禮畢，宣贊唱曰「各恭事」，贊引冊使以下退至起居位。通班舍人唱曰「攝某官具官〈（或太尉，具官無常。）〉臣某以下起居」，引贊贊曰「鞠躬」，曰「平身」。進入丹墀，知班唱曰「班齊」，宣贊唱曰「拜」，通贊贊曰「鞠躬」，曰「拜」，曰「興」，曰「拜」，曰「興」，曰「平身」，宣贊唱曰「各恭事」。進至案前，依位立。宣贊唱曰「太尉以下進上冊寶」，掌儀贊曰「捧冊寶官稍前，搢笏，捧冊寶」。侍儀使引冊寶官前導，冊使奉隨，至禦榻，進冊寶案前。掌儀唱曰「跪」，捧冊寶官不跪，曰「以冊寶置於案」，曰「捧冊寶官出笏復位」，曰「太尉以下皆跪」，曰「讀、舉冊寶官興，俱至案前跪」。掌儀贊曰「舉冊官搢笏，取冊於匣，置於盤，對舉」。曰「讀冊」，讀冊官稱臣某謹讀冊。讀畢，舉冊官納冊於匣。掌儀贊曰「出笏」，曰「舉寶官搢笏，取寶於盝，對舉」。曰「讀寶」，讀寶官稱臣某謹讀寶。讀畢，舉寶官納寶於盝。掌儀贊曰「出笏」，曰「就拜」，曰「興」，曰「平身」，曰「眾官皆興」，曰「復位」。曰「太尉、司徒、奉冊寶官稍前」，曰「捧冊寶官稍前」，曰「搢笏」，曰「捧冊寶上進」，曰「皇帝躬授太皇太后冊寶」，太皇太后以冊寶授內掌謁，內掌謁置於案。皇帝興，進酒。太皇太后舉觴飲畢，皇帝復御座畢，掌儀贊曰「眾官皆復位」。侍儀使、引冊使以下，分左右，出就位。皇帝率皇后及后妃、公主，降丹墀，北面拜賀，升殿。皇太子及諸王拜賀，升殿。典引引百官入就起居位，通班舍人唱曰「文武百僚具官臣某以下起居」，曰「鞠躬」，曰「平身」，引至丹墀拜位。知班報班齊，宣贊唱曰「拜」，通贊贊曰「鞠躬」，曰「拜」，曰「興」，曰「拜」，曰「興」，曰「平身」。侍儀使詣班首前請進酒，雙引至殿宇下褥位立，俟舞旋列定，通贊唱曰「分班」，樂作。侍儀使引班首由南東門入，宣徽使奉隨，至禦榻前，班首跪，曲終。班首祝贊曰：「冊寶禮畢，臣等不勝欣抃，願上太皇太后、皇帝億萬歲壽。」宣徽使應曰：「如所祝。」班首俯伏興，退詣進酒位。〈（以下並同元正儀。）〉

皇太后上尊號進冊寶儀〈（同前儀）〉太皇太后加上尊號進冊寶儀〈（同前儀）〉進發冊寶導從清道官二人，警蹕二人，並分左右，皆攝官，服本品朝服。

雲和樂一部：署令二人，分左右。次前行戲竹二，次排簫四，次簫管四，次板二，次歌四，並分左右。前行內琵琶二十，次箏十六，次箜篌十六，次蓁十六，次方響八，次頭管二十八，次龍笛二十八，為三十三重。〈（重四人。）〉次杖鼓三十，為八重。次板八，為四重。板內大鼓二，工二人，舁八人。樂工服並與鹵簿同。法物庫使二人，服本品服。次朱團扇八，為二重。次小雉扇八，次中雉扇八，次大雉扇八，分左右，為十二重。次朱團扇八，為二重。次大傘二，次華蓋二，次紫方傘二，次紅方傘二，次曲蓋二，並分左右。執傘扇所服，並同立仗。

圍子頭一人，中道。次圍子八人，分左右。服與鹵簿內同。

安和樂一部：署令二人，服本品服。劄鼓六，為二重，前四後二。次和鼓一，中道。次板二，分左右。次龍笛四，次頭管四，並為二重。次羌管二，次笙二，並分左右。次雲敖一，中道。次二，分左右。樂工服與鹵簿內同。

傘一，中道。椅左，踏右。執人，皂巾，大團花緋錦襖，金塗銅束帶，行縢鞋襪。拱衛使一人，服本品服。舍人二人，次引寶官二人，並分左右，服四品服。

香案，中道。輿士控鶴八人，服同立仗內表案輿士。侍香二人，分左右，服四品服。

寶案，中道。輿士控鶴十有六人，服同香案輿士。方輿官三十人，夾香案寶案，分左右而趨。至殿門，則控鶴退，方輿官舁案以升。唐巾，紫羅窄袖衫，金塗銅束帶，烏靴。

引冊二人，四品服。

香案，中道。輿士控鶴八人，服同寶案輿士。侍香二人，分左右，服四品服。

冊案，中道。輿士控鶴十有六人，服同寶案輿士。方輿官三十人，夾香案冊案，分左右而趨。至殿門，則控鶴退，方輿官舁案以升。巾服與寶案方輿官同。

葆蓋四十人，次閱仗舍人二人，服四品服。次小戟四十人，次儀锽四十人，夾雲和樂傘扇，分左右行，服同立仗。

拱衛使二人，服本品朝服。次班劍十，次梧杖十二，次斧十二，次鐙杖二十，次列絲十，皆分左右。次水筜左，金盆右。次列絲十，次立瓜十。次金杌左，鞭桶右，蒙鞍左，散手右。次立瓜十，次臥瓜三十，並夾葆蓋、小戟、儀锽，分左右行。服並同鹵簿內。

拱衛外舍人二人，服四品服，引導冊諸官。次從九品以上，次從七品以上，次從五品以上，並本品朝服。

金吾折沖二人，牙門旗二，每旗引執五人。次青槊四十人，赤槊四十人，黃槊四十人，白槊四十人，紫槊四十人，並兜鍪甲靴，各隨槊之色，行導冊官外。

冊案後舍人二人，服四品服。次太尉右，司徒左。次禮儀使二人，分左右。次舉冊官四人右，舉寶官四人左。次讀冊官二人右，讀寶官二人左。次閣門使四人，分左右，並本品服。

知班六人，分左右，服同立仗，往來視諸官之失儀者而行罰焉。冊寶攝官

上尊號冊寶，凡攝官二百五十有六人：奉冊官四人，奉寶官四人，捧冊官二人，捧寶官二人，讀冊官二人，讀寶官二人，引冊官五人，引寶官五人，典瑞官三人，糾儀官四人，殿中侍御史二人，監察御史四人，閣門使三人，清道官四人，點試儀衛五人，司香四人，備顧問七人，代禮官三十人，拱衛使二人，押仗二人，方輿官一百六十人。

上皇太后冊寶，凡攝官二百五十人：攝太尉一人，攝司徒一人，禮儀使四人，奉冊官二人，奉寶官二人，引冊官二人，引寶官二人，舉冊官二人，舉寶官二人，讀冊官二人，讀寶官二人，捧冊官二人，捧寶官二人，奏中嚴一人，主當內侍十人，閣門使六人，充內臣十三人，糾儀官四人，代禮官四十二人，掌謁四人，司香十二人，折沖都尉二人，拱衛使二人，清道官四人，警蹕官四人，方輿官百二十人。

上太皇太后冊寶攝官，同前。

授皇后冊寶，凡攝寶官百八十人：攝太尉一人，攝司徒一人，主節官二人，禮儀使四人，奉冊官二人，奉寶官二人，引冊官二人，引寶官二人，舉冊官二人，舉寶官二人，讀冊官二人，讀寶官二人，內臣職掌十人，宣徽使二人，閣門使四人，代禮官三十七人，侍香二人，清道官四人，折沖都尉二人，警蹕官四人，中宮內臣九人，糾儀官四人，接冊內臣二人，接寶內臣二人，方輿官七十四人。

授皇太子冊，凡攝官四十有九人：攝太尉一人，奉冊官二人，持節官一人，捧冊官二人，讀冊官二人，引冊官二人，攝禮儀使二人，主當內侍六人，副持節官五人，侍從官十一人，代禮官十六人。

攝行告廟儀〈（如受尊號，上太皇太后、皇太后冊寶，冊立皇后、皇太子，凡國家大典禮，皆告宗廟。）〉

前期二日，太廟令掃除內外，翰林國史院學士撰寫祝文；前一日，告官等致齋一日。其日，告官等各服紫服，奉祝版，進請禦署訖，差控鶴，用紅羅銷金案擡舁，覆以黃羅帕，並奉御香、禦酒，如常儀，迎至祝所齋宿。告日質明前三刻，禮直官引太廟令，率其屬入廟殿，開室，陳設如儀。禮直官引告官等，各服紫服，以次入就位，東向立定。禮直官稍前，贊曰「有司謹具，請行事」。贊者曰「再拜」，在位者皆再拜。禮直官先引執事者各就位，次引告官詣盥洗、爵洗位，北向立。搢笏，盥手，帨手，洗爵、拭爵訖，執笏，請詣酒尊所，搢笏，執爵，司尊者舉冪，良醞令酌酒，以爵授奉爵官，執笏，詣太祖室，再拜。執事者奉香，告官搢笏跪，三上香，執爵三祭酒，以虛爵授奉爵官，執笏，俯伏興。舉祝官搢笏跪，對舉祝版，讀祝官跪讀祝文訖，奠祝於案，執笏，俯伏興。禮直官、贊告官再拜畢，每室並如上儀。告畢，引告官以下降，復位。再拜訖，詣望瘞燔祝，再拜，半燎，告官以下皆退。

國史院進先朝實錄儀

是日大昕，諸司官具公服，立於光天門外，侍儀使引《實錄》案以入，監修國史以下奉隨，至光天殿前，分班立，皇帝升御座。宣贊唱曰「拜」，通贊贊曰「鞠躬」，曰「拜」，曰「興」，曰「拜」，曰「興」，曰「平身」。待制四人奉《實錄》，升自午階，監修國史以下奉隨，至御前香案南立，眾官降，復位。應奉翰林文字升，至《實錄》前，跪讀表，讀畢，俯伏興，復位。翰林學士承旨升，至御前，分班立，俟御覽畢，降復位。宣贊唱曰「監修國史以下皆再拜」，通贊贊曰「鞠躬」，曰「拜」，曰「興」，曰「拜」，曰「興」，曰「平身」。待制升，取《實錄》，降自午階，置於案，由光天門以出，音樂儀從前導，還國史院，置於堂上。通贊贊曰「鞠躬」，曰「拜」，曰「興」，曰「拜」，曰「興」，曰「平身」，曰「搢笏」，曰「上香」，曰「上香，曰「三上香」，曰「出笏」，曰「就拜」，曰「興，」曰「拜」，曰「興」，曰「拜」，曰「興」，曰「平立」。百僚趨退。


Chinese text: This work was published before January 1, 1923, and is in the
public domain worldwide because the author died at least 100 years ago.
