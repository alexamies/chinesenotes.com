百官五

儲政院，秩正二品。至元十九年，立詹事院，備左右輔翼皇太子之任，置左、右詹事各一員，副詹事、詹事丞、院判各二員，吏屬六十有二人，別置宮臣賓客二員，左右諭德、左右贊善各一員，校書郎二員，中庶子、中允各一員。三十一年，太子裕宗既薨，乃以院之錢糧選法工役，悉歸太后位下，改為徽政院以掌之。大德九年，復立詹事院，尋罷。十一年，更置詹事院，秩從一品，設官十二員。至大四年罷。延祐四年復立，七年罷。泰定元年，罷徽政院，改立詹事如前。天歷元年，改詹事院為儲慶使司。二年罷，復立詹事院。未幾，改儲政院，院使六員，正二品；同知二員，正三品；僉院二員，從三品；同僉二員，正四品；院判二員，正五品；司議二員，從五品；長史二員，正六品；照磨二員，管勾二員，俱正八品；掾史一十二人，譯史四人，回回掾史二人，通事、知印各二人，宣使十人，典吏六人。其屬附見：

家令司，秩三品，家令、家丞各二員，典簿二員，照磨一員，掌太子飲膳供帳倉庫。至元二十年置。三十一年，改內宰司，隸徽政。大德十一年復立，秩升從二。至大四年罷。延祐四年復立，秩正三品。七年罷。泰定元年，復以內宰司為家令司。天歷元年罷，未幾復立。二年又罷。

典幄署，掌太子供帳，令、丞各二員，書史、書吏各二人。

府正司，秩從三品，掌鞍轡弓矢等物。至元二十年置。府正、府丞各二員，典簿二員，照磨一員。三十一年，改官正司。大德十一年，復為府正司。至大四年罷。延祐四年復立，七年罷。泰定元年復立。天歷二年，增府正、府丞各二員，尋罷。

資武庫，掌軍器，提點一員，大使一員。驥用庫，掌鞍轡，提點一員，大使一員。

延慶司，秩正三品，掌修建佛事，使二員，同知一員，副使、典簿各二員，照磨一員。至元二十一年始立，隸詹事院。三十一年，隸徽政院。大德十一年，立詹事院，別立延慶司，秩仍正三品，置卿、丞等員。泰定元年，改隸詹事院。天歷元年罷，二年復立，增丞二員。

典用監，卿四員，太監二員，少監二員，丞二員，經歷、知事各一員，照磨一員，掌供須、文成、藏珍三庫，內府供給段匹寶貨等物。至大元年立。天歷二年，設官如故，以三庫隸內宰司。

典醫監，秩正三品，領東宮太醫，修合供進藥餌。至元十九年，置典醫署，秩從五品。三十一年，改掌醫署，尋罷。大德十一年，復立典醫監。至大四年罷，泰定四年，復立署。天歷二年，改典醫監，秩正三品。置達魯花赤二員，卿三員，太監二員，少監二員，丞二員，經歷、知事各一員，吏屬凡十八人。其屬司一、局二。

廣濟提舉司，達魯花赤一員，提舉，同提舉、副提舉各一員，掌修合藥餌，以施貧民。

行典藥局，達魯花赤一員，大使、副使各二員，掌供奉東宮藥餌。

典藥局，達魯花赤一員，大使、副使、直長各二員，掌修制東宮藥餌。

典牧監，秩正三品，卿二員，太監二員，少監二員，丞二員，經歷、知事各一員，照磨一員，吏屬凡十六人，掌孳畜之事。天歷二年始置。

儲膳司，秩正三品，卿四員，少卿二員，丞二員，主事二員，照磨一員，令史六人，譯史、通事、知印各二人，奏差六人，典吏四人，掌皇太子飲膳之事。天歷二年立。

典寶監，秩正三品，卿、太監、少監、丞各二員，經歷、知事各一員，吏屬八人。至元十九年，立典寶署，從五品。二十年，升正五品。三十一年罷。大德十一年立監，秩正三品。至大四年罷。延祐四年復立，七年罷。泰定元年復置。天歷元年罷，二年復置。

以上俱系詹事院司屬。

掌謁司，秩正三品，司卿四員，少卿四員，丞二員，典簿二員，典書九人，奏差二人，知印、譯史、通事各一人。至元三十一年，改典寶署為掌謁司，秩從五品，設官如之。元貞元年，升四品，設官四員。大德十一年，升正三品。至治三年罷。

甄用監，秩正三品，卿三員，太監、少監、丞各二員，經歷、知事、照磨各一員，掌供須、文成、藏珍三庫出納之事。至大元年設，至治三年罷。

延福司，秩正三品，令、丞各四員，典簿二員，照磨一員，掌供帳及扈從蓋造之人。大德十一年置，後並入群牧監。

章慶使司，秩正三品，司使四員，同知、副使、司丞各二員，經歷、都事各二員，照磨、管勾各一員。至大三年立，至治三年罷。

奉徽庫，秩從五品，提點、大使各二員，副使四員，庫子六人，掌內府供給。至治三年罷，並入文成等庫。

壽和署，秩正五品，署令四員，署丞六員。舊隸儀鳳司，皇慶元年，改隸徽政院，遂為章慶使司之屬。至治二年罷。

上都掌設署，秩正五品，署令五員，署丞二員。至大四年立，至治三年罷。

掌醫監，秩正五品，領監官一員、達魯花赤一員、卿四員、太卿五員、太監五員、少監六員、丞二員。至元三十一年，改典醫為掌醫署，秩五品。至大元年升監，設已上官員。至治三年罷。

修合司藥正司，秩從五品，達魯花赤一員，副使、直長各二員，掌藥六人，掌修合御用藥餌。至治三年罷。

行篋司藥局，秩從五品，達魯花赤一員，使、副使各二員，掌供奉御用藥餌。至治三年罷。

廣濟提舉司，秩從五品，達魯花赤、提舉、同提舉、副提舉各一員，掌修合藥餌，以濟貧民。

群牧監，秩正二品，掌中宮位下孳畜，卿三員，太卿、少卿、監丞各二員。至大四年立，至治三年罷。

掌儀署，秩正五品，令、丞各二員，掌戶口房舍等。至元二十年立，隸詹事院。三十一年，改隸徽政院。泰定元年，改典設署。

上都掌儀署，秩五品，令、丞各一員，掌戶口房舍等。大德十一年立，至治三年罷。

江西財賦提舉司，秩從五品，達魯花赤一員，提舉、同提舉、副提舉各一員，掌事產戶口錢糧造作等事。至元二十七年立，至治二年罷。織染局，局使、副使、局副各一員，相副官一員。

桑落娥眉洲管民提領所，提領、副提領各一員。封郭等洲管民提領所，提領、同提領、副提領各一員。龍興打捕提領所，提領、副提領各一員。

鄂州等處民戶水陸事產提舉司，達魯花赤一員，提舉、同提舉、副提舉各一員，掌太子位下江南園囿地土莊宅人戶。至元二十一年立，隸詹事，後改隸徽政。至治三年罷。

瑞州上高縣戶計長官司，秩從五品，達魯花赤一員，長官、副長官各一員，領本處戶八千。後隸徽政院，至治三年罷。以上俱系徽政院司屬。

左都威衛使司，秩正三品，使三員，副使二員，僉事二員，經歷、知事、照磨各一員。至元十六年，以侍衛親軍一萬戶撥屬東宮，立侍衛都指揮使司。三十一年，改隆福宮左都威衛使司，隸中宮。至大三年，選造作軍士八百人，立千戶所一、百戶翼八以領之，而分局造作。延祐二年，置教授二。至治三年，罷軍匠千戶所。

鎮撫所，鎮撫二員，都目一員。

行軍千戶所，千戶二員，副千戶二員，知事、彈壓各一員，百戶二十員。

屯田左右千戶二所，千戶二員，都目一員，彈壓一員，百戶每所二十員。弩軍千戶所，千戶二員，都目一員，彈壓一員。資食倉，大使一員，副使一員。

右都威衛使司，秩正三品，衛使三員，副使二員，僉事二員，經歷、知事、照磨各一員。中統三年，以世祖五投下探馬赤立總管府，秩四品，設總管一員。二十一年，撥屬東宮。二十二年，改蒙古侍衛親軍都指揮使司，秩正三品。三十一年，改隆福宮右都威衛使司，秩仍舊。延祐二年，置儒學教授一員。四年，增蒙古字教授一員。其屬附見：

鎮撫司，鎮撫二員，都目一員。

行軍千戶凡五所，秩正四品，千戶五員，副千戶五員，知事五員，百戶五十員，彈壓五員。

屯田千戶所，秩正五品，千戶二員，彈壓一員，百戶七員，都目一人。廣貯倉，秩從九品，大使一員，副使一員，攢典一人。

衛候直都指揮使司，秩正四品。至元二十年，以控鶴一百三十五人，隸府正司。三十年，隸家令司。三十一年，增控鶴六十五人，立衛候司以領之，兼掌東宮儀從金銀器物，置衛候一員，副衛候二員，及儀從庫百戶。大德十一年，復增懷孟從行控鶴二百人，升都指揮使司，秩正四品。延祐元年，升正三品。七年，降正四品。至治三年罷。四年，以控鶴六百三十人，歸中宮位下。泰定四年，復立司，秩仍正四品。達魯花赤二員，佩三珠虎符；都指揮使二員，佩三珠虎符；副指揮使二員，佩雙珠虎符；知事一員，提控案牘一員，令史四人，譯史、通事各一人，奏差二人。其屬附見：

百戶所凡六，秩從七品，每所置百戶二員。儀從庫，秩從七品，大使二員，副使一員。

內宰司，秩三品。至元三十一年，既立徽政院，改家令為內宰司。泰定元年，復為家令司。天歷元年罷，未幾復立。二年罷，復改內宰司。內宰六員，司丞四員，典簿二員，照磨一員，令史十有二人，譯史、知印、通事各二人，奏差六人，典吏四人。其屬附見：

典膳署，秩五品，令二員，丞二員，書吏二員，倉赤三十五人，掌內府飲膳之事。至元十九年始立，隸家令司。三十一年，改掌膳，隸內宰。泰定元年，復改為典膳。

洪濟鎮，提領三員，掌辦納雁只，隸典膳署。

柴炭局，秩從七品，提領一員，大使一員，副使一員。至元二十年，以東宮位下民一百戶燒炭二月，軍一百人采薪二月，供內府歲用，立局以主其出納，設官三員，俱受詹事院劄。大德十一年，隸徽政院。

藏珍、文成、供須三庫，秩俱從五品，各設提點二員、大使二員、副使二員，分掌金銀珠玉寶貨、段匹絲綿、皮氈鞍轡等物。國初，詹事出納之事，未有官署印信，至元二十七年分為三庫，各設官六員，及庫子有差。

提舉備用庫，秩從五品，達魯花赤一員，提舉一員，大使一員，提控案牘一員，掌出納田賦財賦、差發課程、一切錢糧規運等事。至元二十年置。二十二年，設達魯花赤及首領官。

嘉醞局，秩五品。至元十七年，立掌飲局。大德十一年，改掌飲司，秩升正四品。延祐六年，降掌飲司為局。至治三年罷。泰定四年復立。天歷二年，改嘉醞局，提點二員，大使二員，副使二員，書史一員，書吏四人。

西山煤窯場，提領一員，大使一員，副使二員，俱受徽政院劄。至元二十四年置。領馬安山大峪寺石灰煤窯辦課，奉皇太后位下。

保定等路打捕提領所，秩從七品，提領四員，典史一員。至元十一年，收集人戶為打捕戶計，及招到管絲銀差發稅糧等戶，立提領所。

廣平彰德課麥提領所，秩從七品。至元三十年，以二路渡江時駐蹕之地，召民種佃，遂立所，置官統之。

廣惠庫，大使一員，副使一員。至元三十年，以鈔本五千錠立庫，放典收息，納於備用庫。

豐裕倉，秩從七品，掌收貯中宮位下糯米。至治二年，設提領等官。三年罷。天歷二年，立儲政院，復給印，置監支納一員、倉使一員、攢典二人。

備物庫，秩從七品，掌東宮造作顏料及雜器等物。至元二十五年置，隸詹事院。大德元年給印。十一年，置官四員。至治三年罷，泰定三年復立。大使二員，副使二員，庫子二人，攢典二人。

管領怯憐口諸色民匠都總管府，秩正三品，達魯花赤一員，總管一員，並正三品；同知一員，正四品；副總管二員，正五品；經歷一員，從七品；知事一員，從八品；提控案牘、照磨、管勾各一員，令史十人，知印二人，通事一人，譯史二人，奏差六人，典史四人，領怯憐口人匠造作等事。至大三年，立總管府。至治三年罷。天歷元年復立，隸儲政院。其屬附見：

管領大都怯憐口諸色人匠提舉司，秩正五品，達魯花赤一員，提舉一員，同提舉、副提舉各一員，首領官一員，司吏四人，部役二人。

管領上都怯紞口諸色人匠提舉司，秩正五品，達魯花赤一員，提舉一員，同提舉、副提舉各一員，首領官一員，司吏四人，部役二人。典制局，秩從七品，大使、副使各一員，直長二員。

典設署，秩從五品，令、丞各四員，書史一員，書吏四人，掌內府術剌赤二百二十戶。至元二十年置。三十一年，改掌儀署，隸內宰司。泰定元年，復為典設。天歷二年，隸本府。

雜造人匠提舉司，秩從四品，達魯花赤一員，提舉一員，同提舉、副提舉各一員，都目一員，司吏二人，部役二人。至元八年置。初隸繕珍司，至大三年改隸章慶司。章慶罷，凡造作之事悉歸之。天歷二年，隸本府。

雜造局，秩正九品，院長一員，直長一員，管勾一員。

隨路諸色人匠都總管府，秩正三品。中統五年，命招集析居放良還俗僧道等戶，習諸色匠藝，立管領怯憐口總管府，以司其造作，秩正四品。至元九年，升正三品。大德十一年，改繕珍司。延祐六年，升徽儀使司，秩正二品。七年，仍為繕珍司，官屬如舊。至治三年，復改都總管府。達魯花赤一員，總管二員，並正三品；同知一員，正五品；副總管二員，從五品；經歷、知事、照磨、提控案牘各一員，令史四人，譯史一人，奏差二人，典吏一人。其屬附見：

上都諸色民匠提舉司，秩從五品，提舉一員，同提舉、副提舉、吏目各一員。至元十九年立。至大元年，增達魯花赤一員。至治三年，省增置之員，設官如舊。

金銀器盒局，秩從八品，大使一員，副使一員。至元七年置。染局，秩正八品，大使一員，副使一員。至元七年置。雜造局，正八品，大使、副使各一員。至元七年置。

泥瓦局，大使、副使各一員。至元七年置。鐵局，大使一員，副使一員。至元七年置。上都葫蘆局，大使一員，副使一員。至元七年置。器物局，副使一員。中統五年置。

砑金局，大使一員。至元二十年置。鞍子局，大使一員。至元七年置。雲州管納色提領所，提領一員，掌納色人戶。至元七年置。

大都等路諸色人匠提舉司，秩從五品，提舉、同提舉、副提舉各一員。至元十六年置。其屬附見：雙線局，提領一員，副使一員。至元十八年置，受詹事院劄。

大小木局，大使一員，副使一員，直長一員。至元十八年置，受詹事院劄。元貞元年，並領皇后位下木局。

盒缽局，大使一員，副使一員，直長一員。至元七年立，受府劄。

管納色提領一員，受府劄，管銅局、筋局、鎖兒局、妝釘局、雕木局。至元三十年置。

成制提舉司，秩從五品，達魯花赤一員，提舉一員，同提舉、副提舉各一員，吏目一員，司吏四人，部役二人，掌縫制之事。至元二十九年置，設官四員，受院劄。大德二年，升提舉司。至治三年罷，泰定四年復置。

上都、大都貂鼠軟皮等局提領所，提領二員。至元九年置，受府劄。二十七年，給從七品印，改受省劄。大德十一年，給從六品印，改受敕牒。至治三年，仍改受省劄。其屬附見：

大都軟皮局，使一員，副使一員。至元十三年置。斜皮局，局使一員，副使一員。至元十三年置。上都軟皮局，局使一員，副使一員。至無十三年置。

牛皮局，大使一員。至元十三年置。

金絲子局，大使一員，副使一員，直長一員。至元十二年置，掌金絲子匠造作之事。

畫油局，大使一員，副使一員，直長一員。至元二十年置，受詹事院劄。

氈局，提領一員，大使一員，副使一員，直長一員。至元十三年，收集人戶為氈匠。二十六年，始立局。材木庫，大使、副使各二員。至元十六年置，掌造作材木。

瑪瑙玉局，大使、副使各一員，直長二員。至元十四年置。

大都奧魯提領所，提領一員，掌理人匠詞訟。至元十八年置，受詹事院劄。

上都奧魯提領所，提領一員，同提領一員，掌理人匠詞訟。至元十八年置，受詹事院劄。

上都異樣毛子局，大使一員，副使一員。至元二十年置，受詹事院劄。

上都氈局，大使一員，副使一員，直長一員。至元二十年置，受詹事院劄。

上都斜皮等局，大使一員，副使一員。至元二十年置，受詹事院劄。

蔚州定安等處山場采木提領所，秩正八品，提領一員，大使一員，副使二員。至元十二年置。

上都隆興等路雜造鞍子局，提領一員，大使一員，直長二員。至元二十二年置，受詹事院劄。

真定路冀州雜造局，大使一員，副使一員，掌造作之事。至元十九年置。珠翠局，大使、副使各一員，直長一員。至元三十年置。

管領大都等路打捕鷹房胭粉人戶總管府，秩正四品。至元十四年，打捕鷹房達魯花赤，招集平灤散逸人戶。二十九年，立總管府。大德十一年，撥隸皇太后位下。延祐六年，升正四品，置達魯花赤一員，總管一員，首領官一員，令史四人，譯史一人，奏差二人。

管領本投下大都等路怯憐口民匠總管府，國初招集怯憐口哈赤民匠一千一百餘戶，中統元年，立總管府。二年，給六品印，掌戶口錢帛差發等事。至元九年，撥隸安西王位下。皇慶元年，又屬公主皇后位下。延祐元年，改隸章慶司。天歷二年，又改隸儲政院。達魯花赤一員，總管一員，俱受御寶聖旨；同知一員，副總管一員，俱受安西王令旨；知事一員，令史二人。其屬附見：

織染提舉司，秩正七品，掌織造段匹。提舉一員，受安西王令旨；同提舉一員，本府擬人；副提舉一員，都目一員，俱受安西王傅劄；司吏一人。

管民提領所，凡三，大都路兼奉聖州提領六員，曹州提領二員，河間路提領三員，受本府劄。

管地提領所，凡二，奉聖州提領三員，東安州提領三員，受本府劄。

管領諸路怯憐口民匠都總管府，秩正三品。至元七年，招集析居從良還俗僧道，編籍人戶為怯憐口，立總管府以領之。十四年，以所隸戶口善造作，屬中宮。十六年，立織染、雜造二局以司造作，立提領所以司徭役。二十五年，改升正三品。延祐六年，改繕用司，仍三品。七年，復改府。達魯花赤一員，總管一員，並正三品；同知二員，正五品；副總管二員，從五品；經歷、知事、提控案牘兼照磨各一員，令史五人，譯史一人。其屬附見：

各處管民提領所，秩正七品。河間，益都，保定，冀寧，晉寧，大名，濟寧，衛輝，宣德。

以上九所，提領、副提領各一員，相副官二員，典史一人，司吏二人。汴梁，曹州，大同，開元，大寧，上都，濟南，真定。

以上八所，提領、副提領、相副官各一員，典史一人，司吏一人。大都，歸德，鄂漢。

以上三所，提領、同提領、副提領各一員，相副官一員，大都增一員，典史、司吏各一人。

織染局，秩正七品，大使、副使、相副官各一員，典史、司吏各一人。

雜造局，秩正七品，大使、副使、相副官各一員，典史、司吏各一人。

弘州衣錦院，秩正七品，大使、副使、直長各一員，典史、司吏各一人。

豐州毛子局，秩正七品，大使、副使各一員，典史、司吏各一人。縉山毛子旋匠局，秩正七品，大使一員，典史、司吏各一人。

徐邳提舉司，秩正五品，提舉、同提舉、副提舉各一員，吏目、司吏各一人。廣備庫，大使、副使各一員，俱受院劄。

汴梁等路管民總管府，秩正三品，達魯花赤、總管、同知、府判各一員，經歷、知事、提控案牘各一員。國初，立息州總管府，領歸附六千三百餘戶。元貞元年，又並壽潁歸附民戶二千四百餘戶，改汴梁等路管民總管府，掌各屯佃戶差發子粒，隸徽政院。泰定元年，改隸詹事院，後隸儲政院，其屬庫一，提領所八，管佃提領十二。

常盈庫，大使、副使各一員。提領所：新降戶，真陽，新蔡，息州，汝寧，陳州，汴梁，鄭州，真定。以上八所，每所提領各一員，副提領、相副官有差。

管佃提領：

汝陽五里岡，許州郾城縣，青龍宋岡，陳州項城商水等屯，分山曲堰，許州臨潁屯，許州襄城屯，汝陽金鄉屯，潁豐堰，遂平橫山屯，上蔡浮召屯，汝陽縣煙亭屯。

以上十有二處，各設提領二員。

江淮等處財賦都總管府，秩正三品。達魯花赤、總管各一員，並正三品；同知一員，正五品；副總管二員，從五品；經歷、知事、照磨兼提控案牘各一員，令史十五人，奏差十五人，譯史一人，典吏三人。至元十六年，以宋謝太后、福王所獻事產，及賈似道地土、劉堅等田，立總管府以治之。大德四年罷，命有司掌其賦。天歷二年復立，其賦復歸焉。

儲用庫，提領、大使、副使各一員。杭州織染局，大使、副使、相副官各一員。

揚州等處財賦提舉司，達魯花赤、提舉、同提舉、副提舉各一員，提控案牘、都目各一員。其屬附見：安慶等處河泊所，提領、大使、副使各一員。

建康等處財賦提舉司，達魯花赤、提舉、同提舉、副提舉各一員，提控案牘、都目各一員。建康織染局，大使、副使、相副官各一員。黃池織染局，大使、副使、相副官各一員。

建康等處三湖河泊所，提領、大使、副使、相副官各一員。池州等處河泊所，提領、大使、副使各一員。

平江等處財賦提舉司，達魯花赤、提舉、同提舉、副提舉各一員，提控案牘、都目各一員。杭州等處財賦提舉司，設官同上。

陜西等處管領毛子匠提舉司，達魯花赤、提舉各一員。國初，收集織造毛子人匠。至元三年，置官二員，皆世襲。

昭功萬戶都總使司，秩正三品。都總使二員，正三品；同知一員，從三品；副使二員，正四品；經歷、知事、照磨各一員，令史六人，譯史六人，知印二人，怯裏馬赤二人，奏差六人，典吏四人。至順二年立，凡文宗潛邸扈從之臣，皆領於是府。其屬則宮相、膳工等司。

宮相都總管府，秩正三品，達魯花赤二員，都總管一員，副達魯花赤二員，同知二員，副總管二員，經歷、知事、提控案牘承發架閣各一員。至順二年，罷宮相府並鶴馭司，改怯憐口錢糧總管府為本府。

織染雜造人匠都總管府，秩正三品，達魯花赤一員，總管一員，同知一員，副總管二員，經歷、知事、提控案牘、照磨各一員。至元二十年，為管領織染段匹匠人設總管府。元貞二年，以營繕浩繁，事務冗滯，升為都總管府，隸徽政院。天歷元年，改隸儲慶使司。三年，改屬宮相。

織染局，秩從七品，大使一員，副使一員。至元二十三年，改織染提舉司為局。

綾錦局，秩從七品，大使一員，副使一員。至元八年置。九年，以招收析居放良還俗僧道為工匠，二百八十有二戶，教習織造之事，遂定置以上官。

紋錦局，秩從七品，大使一員，副使一員。國初，以招收漏籍人戶，各管教習立局，領送納絲銀物料織造段匹。至元八年，設長官。十二年，以諸人匠賜東宮。十三年，罷長官，設以上官掌之。

中山局，秩從七品，大使一員，副使一員。國初，以招收隨路漏籍不當差人戶，立局管領，教習織造。至元十二年，以賜東宮，遂定置局官如上。

真定局，秩從七品，大使一員。國初，招收戶計。中統元年置，掌織染造作。至正十六年，以賜東宮，設官悉如舊。

弘州、蕁麻林納失失局，秩從七品，二局各設大使一員、副使一員。至元十五年，招收析居放良等戶，教習人匠織造納失失，於弘州、蕁麻林二處置局。十六年，並為一局。三十一年，徽政院以兩局相去一百餘里，管辦非便，後為二局。

大名織染雜造兩提舉司，秩正六品。至元二十一年置，掌大名路民戶內織造人匠一千五百四十有奇，各置提舉、同提舉、副提舉一員。三十年，增置雜造達魯花赤一員。

供用庫，秩從九品，大使、副使各一員，受徽政院劄。國初，為綾錦總庫。至元二十一年，改為供用庫。

管領諸路打捕鷹房納綿等戶總管府，秩正三品，達魯花赤、都總管、同知、治中、府判各一員，經歷、知事、提控案牘各一員。掌人匠一萬三千有奇，歲辦稅糧皮貨，采捕野物鷹鷂，以供內府。至元十二年，賜東宮位下，遂以真定所立總管府移置大都，隸詹事。十六年，合並所管之戶，置都總管以總治之。三十一年，詹事院罷，隸徽政。至大四年，隸崇祥院。延祐六年，又隸詹事。天歷元年，隸儲慶使司。至順元年，改屬宮相府。

管領上都等處打捕鷹房納綿等戶大使司，大使、副使各一員。

管領順德等處打捕鷹房納綿等戶提領所，達魯花赤、提領、副提領各一員。管領冀寧等處打捕鷹房納綿等戶提領所，提領、副提領各一員。

管領大都左右巡院等處打捕鷹房納綿等戶提領所，提領、副提領各一員。管領固安等處打捕鷹房納綿等戶提領所，提領、副提領各一員。管領中山等處打捕鷹房納綿等戶提領所，提領、副提領各一員。

管領濟南等處打捕鷹房納綿等戶提領所，提領、副提領各一員。管領德州等處打捕鷹房納綿等戶提領所，提領、副提領各一員。管領益都等處打捕鷹房納綿等戶提領所，提領、副提領各一員。

管領大同等處打捕鷹房納綿等戶提領所，提領、副提領各一員。管領濟寧等處打捕鷹房納綿等戶提領所，提領、副提領各一員。管領興和等處打捕鷹房納綿等戶提領所，提領、副提領各一員。

管領晉寧等處打捕鷹房納綿等戶提領所，提領、副提領各一員。管領順州稻田提領所，提領、副提領各一員。管領懷慶稻田提領所，提領一員。管領檀州等處打捕鷹房納綿等戶提領所，提領、副提領各一員。

管領大寧等處打捕鷹房納綿等戶提領所，提領、副提領各一員。管領薊州等處打捕鷹房納綿等戶提領所，提領、副提領各一員。管領真定等處打捕鷹房納綿等戶提領所，設官同上。

管領趙州等處打捕鷹房納綿等戶提領所，設官同上。管領保定等處打捕鷹房納綿等戶提領所，設官同上。管領冀州等處打捕鷹房納綿等戶提領所，設官同上。

管領汴梁等處打捕鷹房納綿等戶提領所，設官同上。廣衍庫，大使一員。管領滑山炭場所。

繕工司，秩正三品，卿二員，少卿二員，丞二員，經歷、知事、照磨兼提控案牘、管勾承發架閣各一員，令史四人，譯史二人，知印二人，怯裏馬赤一人，典吏三人，掌人匠營造之事。天歷二年置。其屬附見：

金玉珠翠提舉司，達魯花赤、提舉、同提舉、副提舉各一員，吏目一員，司吏四人。

大都織染提舉司，提舉二員，同提舉、副提舉各一員，吏目一員，司吏四人。

大都雜造提舉司，達魯花赤、提舉、同提舉、副提舉各一員，吏目一員，司吏四人。富昌庫，大使一員，副使一員，庫子二人，攢典一人。

內史府，秩正二品。內史九員，正二品；中尉六員，正三品；司馬四員，正四品；諮議二員，從五品；記室二員，從六品；照磨兼管勾承發架閣庫，從八品；掾史八人，譯史四人，知印、通事各二人，宣使五人，典吏二人。至元二十九年，封晉王於太祖四斡耳朵之地，改王傅為內史，秩從二，置官十四員。延祐五年，升正二品，給印，分司京師，並分置官屬。

延慶司，秩正三品，掌王府祈禳之事。使三員，正三品；同知二員，正四品；典簿一員，從七品；令史二人，譯史、知印、通事各一人，奏差二人。至元二十七年置。

斷事官，秩正三品，理王府詞訟之事。斷事官一十六員，正三品；經歷、知事各一員，令史三人。

典軍司，秩從七品，掌控鶴百二十有六人，典軍二員，副使二員。大德四年置。

隨路諸色民匠打捕鷹房都總管府，秩正二品，總四斡耳朵位下戶計民匠造作之事。達魯花赤二員，都總管一員，同知一員，副總管二員，經歷、知事、提控案牘各一員，令史四人，奏差二人。至元二十四年置。官吏不入常調，凡斡耳朵之事，復置四總管以分掌之。

保定等路阿哈探馬兒諸色人匠總管府，秩從二品，掌太祖大斡耳朵一切事務。達魯花赤、總管、同知、副總管各一員，知事一員，吏二人。至元十七年置。

管領曹州東平等路民匠提舉司，秩從五品，達魯花赤、提舉、同提舉、副提舉各一員。至元十七年置。

管領大都納綿提舉司，秩從六品，達魯花赤、提舉、副提舉各一員。至元十七年置。

管領上都大都奉聖州長官司，秩從六品，管領出征軍五十有一戶，達魯花赤、長官各一員。至元十七年置。

管領保定織染局，秩從六品，管匠一百有一戶，達魯花赤、提舉、同提舉、副提舉各一員。至元十七年置。管領豐州捏只局，頭目一員，掌織造花毯。至元十七年置。

管領打捕鷹房民匠達魯花赤總管府，秩正四品，掌二皇后斡耳朵位下歲賜財物造作等事，達魯花赤、總管、同知、副總管、知事各一員，吏二人。至元二十一年置。

管領口子迤北長官司，秩從五品，掌領戶計二百有六，達魯花赤、長官、副長官各一員。至元二十一年置。

管領隨路諸色民匠達魯花赤等官，秩正五品，統民匠一千五百二十有五戶，達魯花赤、總管、同知、副總管各一員。至元二十一年置。

管領隨路打捕納綿民匠長官司，秩從五品，掌民匠一百七十有九戶，達魯花赤、長官各一員。至元二十一年置。

管領大都民匠提舉司，秩正七品，掌民匠二百有二戶，提舉、同提舉、副提舉各一員。至元二十一年置。

管領涿州成錦局人匠提舉司，秩從五品，領匠一百有二戶，達魯花赤、提舉、同提舉、副提舉各一員。至元二十一年置。

管領河間民匠提舉司，秩從四品，掌民匠二百一十戶，達魯花赤、提舉、同提舉、副提舉各一員。至元二十一年置。

管領河間滄州等處長官司，秩正五品，領戶計五百四十有八，達魯花赤、長官、副長官各一員。至元二十一年置。

管領河間臨邑等處軍民長官司，秩正七品，掌軍民二百有二戶，達魯花赤、長官、副長官各一員。至元二十一年置。

管領隨路諸色民匠打捕鷹房等戶總管府，秩從四品，掌太祖斡耳朵四季行營一切事務，達魯花赤、總管、同知、副總管、知事各一員，司吏二人。大德二年置。

管領涿州等處民匠異錦局，秩正五品，掌民匠一百五十戶，達魯花赤、提舉、同提舉、副提舉各一員。大德二年置。

管領上用織染局，秩從七品，掌工匠七十有八戶，提舉、同提舉、副提舉各一員。大德二年置。

管領上都大都曲米等長官司，秩從七品，領民匠七十有九戶，達魯花赤、長官、副長官各一員。大德二年置。

管領彰德等處長官司，秩從七品，掌民一百一十有七戶，達魯花赤、長官、副長官各一員。大德二年置。

管領上都大都等處長官司，秩從五品，掌民二百六十有一戶，達魯花赤、長官、副長官各一員。大德二年置。

管領泰安等處長官司，秩正七品，掌民一百有一戶，達魯花赤、長官、副長官各一員。大德二年置。

管領曹州等處長官司，秩從五品，管民一百有五戶，達魯花赤、長官、副長官各一員。大德二年置。

管領隨路打捕鷹房諸色民匠怯憐口總管府，秩從三品。掌太祖四皇后位下四季行營並歲賜造作之事，達魯花赤、總管、同知、副總管各一員，經歷、知事、提控案牘兼照磨各一員，司吏二人。延祐五年置。

管領大都上都打捕鷹房納米面提舉司，秩從五品，統領一百九十有五戶，達魯花赤、提舉各一員。延祐五年置。

管領大都涿州織染提舉司，秩從七品，掌領九十有六戶，達魯花赤、提舉各一員。延祐五年置。

管領河間路清州人匠提舉司，秩從五品，掌戶計二百三十有四戶，達魯花赤、提舉各一員。延祐五年置。

管領隨路打捕鷹房諸色民匠總管府，秩正四品，掌北安王位下歲賜錢糧之事，達魯花赤、總管、同知、副總管、知事各一員。至元二十二年置。

管領大都等處納綿提舉司，秩正七品，掌納綿戶計七百有三戶，達魯花赤、提舉、副提舉各一員。至元二十二年置。

管領大都等處金玉民匠稻田提舉司，秩從五品，掌納綿人匠五百二十有一戶，達魯花赤、提舉、副提舉各一員。至元二十二年置。

管領大都薊州等處打捕提舉司，秩從五品。掌打捕戶及民匠六百餘戶。達魯花赤、提舉、副提舉各一員。至元二十二年置。

雜造局，秩正六品，達魯花赤一員，提舉、同提舉、副提舉各一員。至元十六年置。

怯憐口諸色民匠達魯花赤並管領上都納綿提舉司，秩正五品，掌叠只斡耳朵位下怯憐口諸色民匠及歲賜錢糧等事，達魯花赤、長官、同知、副長官各一員，提控案牘一員。

上都人匠提領所，秩從七品，達魯花赤、提領、同提領、副提領各一員。至元二十四年置。

上都大都提領所，秩從七品，掌本位下怯憐口等事，達魯花赤、大使、副使各一員。至元二十七年置。

歸德長官司，秩從六品，達魯花赤、長官、副長官各一員。至治三年置。

管領上都大都諸色人匠納綿戶提舉司，秩從五品。掌斡耳朵位下歲賜等事。達魯花赤、提舉、同提舉各一員。至元十七年置。

致用庫，秩從七品，提領、大使各一員，副使二員。至元二十七年置。提領司，秩從八品，提領三員，副提領一員。至元十一年置。

上都人匠局，秩從七品，達魯花赤二員，副使二員。至元二十七年置。

諸王傅官，寬徹不花太子至齊王位下，凡四十五王，每位下各設王傅、傅尉、司馬三員。傅尉，唯寬徹不花、也不幹、斡羅溫孫三王有之。自此以下，皆稱府尉，別於王傅之下，司馬之上。而三員並設，又多寡不同，或少至一員，或多至三員者。齊王則又獨設王傅一員。

都護府，秩從二品，掌領舊州城及畏吾兒之居漢地者，有詞訟則聽之。大都護四員，從二品；同知二員，從三品；副都護二員，從四品；經歷一員，從六品；都事一員，從七品；照磨兼承發架閣庫管勾一員，正八品；令史四人，譯史二人，通事、知印各一人，宣使四人，典吏二人。至元十一年，初置畏吾兒斷事官，秩三品。十七年，改領北庭都護府，秩二品，置官十二員。二十年，改大理寺，秩正三品。二十二年，復為大都護，品秩如舊。延祐三年，升正二品。七年，復從二品，定官制如上。

崇福司，秩二品，掌領馬兒哈昔列班也裏可溫十字寺祭享等事。司使四員，從二品；同知二員，從三品；副使二員，從四品；司丞二員，從五品；經歷一員，從六品；都事一員，從七品；照磨一員，正八品；令史二人，譯史、通事、知印各一人，宣使二人。至元二十六年置。延祐二年，改為院，置領院事一員，省並天下也裏可溫掌教司七十二所，悉以其事歸之。七年，復為司，後定置已上官員。


Chinese text: This work was published before January 1, 1923, and is in the
public domain worldwide because the author died at least 100 years ago.
