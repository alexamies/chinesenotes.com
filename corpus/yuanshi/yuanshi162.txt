李忽蘭吉
李忽蘭吉，一名庭玉，隴西人。父節，仕金，歲乙未，自鞏昌石門山從汪世顯以城降。忽蘭吉隸皇子闊端為質子，從征西川。辛丑，以功為管軍總領，兼總帥府知事，從征西番南澗有功。癸丑，世祖在潛邸，用汪德臣言，承制命忽蘭吉佩銀符，為管軍千戶、都總領，佐汪惟正立利州。乙卯正月，將兵三萬取合江大獲山。宋劉都統率眾謀焚利州、沙市，次青山，忽蘭吉以伏兵取之，俘獲甚眾。都元帥阿答忽以聞，升本帥府經歷，兼軍民都彈壓。丙辰，憲宗更賜金符，仍命為千戶、都總領。戊午，忽蘭吉以兵先趨劍門覘伺，宋兵運糧於長寧，追至運曲壩，奪之，俘將校五人而還。

憲宗南征，忽蘭吉掌橋道饋餉之事，有功，賜璽書。從攻苦竹隘山寨，先登，斬守將楊立，獲都統張寔，招降長寧、清居、大獲山、運山、龍州等寨。十一月，大獲山守臣楊大淵納款，已而逃歸，憲宗怒，將屠其城，眾不知所為。德臣諭忽蘭吉曰：「大淵之去，事頗難測，亟追之！」乃單騎至城下。門未閉，大呼入城曰：「皇帝使我來撫汝軍民。」一卒引入，甲士環立。忽蘭吉下馬，執大淵手，謂之曰：「上方宣論賜賞，不待而來，何也？」大淵曰：「誠不知國朝禮體，且久出，恐城寨有他變，是以亟歸，非敢有異謀也。」遂與偕來，一軍皆喜。忽蘭吉入奏，憲宗曰：「楊安撫反乎？」對曰：「無也。」憲宗曰：「汝何以知之？」對曰：「軍馬整肅，防內亂也；城門不閉，無他心也；一聞臣言，即撫綏軍民，從臣以出，以是知之。」憲宗曰：「汝不懼乎？」對曰：「臣恐上勞聖慮，下苦諸軍，又為一郡生靈命脈所寄，故不知其懼。」憲宗悅，賜蒲萄酒。大淵遂以故官侍郎、都元帥聽命，而民得生全。

憲宗命忽蘭吉與怯裡馬哥領戰船二百艘掠釣魚山，奪其糧船四百艘。憲宗次釣魚山，忽蘭吉作浮梁，以通往來。己未，與怯裡馬哥、扎胡打、魯都赤、闊闊術領蒙古、漢軍二千五百略重慶。六月，總帥汪德臣沒於軍，命忽蘭吉以其軍殿後。宋兵水陸晝夜接戰，皆敗之。部軍皆青居人，賞賚獨厚，遂與蒲察都元帥守青居，治城壁，儲芻糧，招納降附。宗王穆哥承制命忽蘭吉佩金符，為鞏昌元帥。

中統元年，德臣子惟正襲總帥，至青居。五月，忽蘭吉等赴上都。時渾都海據六盤山以叛，世祖遣忽蘭吉亟還，與汪良臣發所統二十四州兵追襲之。十月，從宗王哈必赤等次合納忽石溫之地，力戰，殺渾都海等於陣，餘黨悉平。二年六月，以功授鞏昌後元帥，賜金幣、鞍馬、弓矢。九月，火都叛於西蕃點西嶺，汪惟正帥師襲之，至怯裡馬之地，火都以五百人遁入西蕃。詔宗王只必鐵木兒，以答剌海、察吉裡、速木赤將蒙古軍二千，忽蘭吉將總帥軍一千，追襲火都於西蕃。十月，擒之。四年，首將答剌海言忽蘭吉功高，詔賜虎符。忽蘭吉不受，問其故，對曰：「臣聞國制，將萬軍者佩虎符，若汪氏將萬軍，已佩之，臣何可復佩。」帝是其言，命於總帥汪惟正下充鞏昌路元帥，所屬官悉聽節制。六月，答機叛於西蕃，帝命好裡燕納，與惟正追之松州，忽蘭吉以千騎先往，執答機。

至元元年，入覲，命與同僉總帥汪良臣還蜀，守青居。是時，國兵猶與宋兵相持於釣魚山。三年，宋兵陷大梁平山寨。平章賽典赤令忽蘭吉領兵千餘騎掠其境，先以七百人覘之，聞寨中擁老幼西去，追擊之，斬首三百級，得馬二百八十，都元帥欽察等家屬百餘口先為宋兵所得，亦奪還之。四年，以本職充閬蓬廣安順慶夔府等處蒙古漢軍都元帥參議。六年，賜虎符，授昭勇大將軍、夔東路招討使，以軍三千，立章廣平山寨，置屯田，出兵以絕大梁平山兩道。

十年正月，成都失利，帝遣人問所以失之之故及今措置之方，忽蘭吉附奏曰：「初立成都，惟建子城，軍民止於外城，別無城壁。宋軍乘虛來攻，失於不備，軍官皆年少不經事之人，以此失利。西川地曠人稀，宜修置城寨，以備不虞；選任材智，廣畜軍儲，最為急務。今蒙古、漢軍多非正身，半以驅奴代，宜嚴禁之。所謂修築城寨、練習軍馬、措畫屯田、規運糧餉、創造舟楫、完善軍器，六者不可缺一；又當任賢遠讒，信賞必罰，修內治外，戰勝攻取，選用良將，隨機應變，則邊陲無虞矣。」六月，將兵赴成都，與察不花同權省事。十一月，復還守章廣平山寨，前後七年，每戰輒勝。

十三年，引兵略重慶，復取簡州。十四年，承制授延安路管軍招討使。十五年，禿魯叛於六盤山，忽蘭吉以延安路軍，會別速台、趙炳及總帥府兵於六盤，敗禿魯於武川，俘其孥，還，承制授京兆延安鳳翔三路管軍都尉，兼屯田守衛事。十月，改同知利州宣撫使，夔東招討如故。入覲，賜虎符，授四川北道宣慰使。忽蘭吉請以先受鞏昌元帥之職及虎符與其弟庭望。二十年，改四川南道宣慰使。

二十一年，奉旨與參政曲裡吉思、僉省巴八、左丞汪惟正分兵進取五溪洞蠻。時思、播以南，施、黔、鼎、澧、辰、沅之界，蠻獠叛服不常，往往劫掠邊民，乃詔四川行省討之。曲裡吉思、惟正一軍出黔中，巴八一軍出思、播，都元帥脫察一軍出澧州，忽蘭吉一軍自夔門會合。十一月，諸將鑿山開道，綿亙千里，諸蠻設伏險隘，木弩竹矢，伺間竊發，亡命迎敵者，皆盡殺之。遣諭諸蠻酋長率眾來降，獨散毛洞潭順走避岩谷，力屈始降。

二十三年，入覲，以老病，乞歸田裡。帝憫之，得還鞏昌。二十六年，行省列奏忽蘭吉之功，請用范殿帥故事，商議本省軍事。二十七年，拜資善大夫，遙授陝西等處行尚書省左丞，商議軍事，食左丞之祿。元貞二年，入覲，授資德大夫、陝西等處行中書省右丞，議本省公事，卒。泰定元年，謚襄敏。

李庭
李庭，小字勞山，本金人蒲察氏，金末來中原，改稱李氏。家於濟陰，後徙壽光。至元六年，以材武選隸軍籍，權管軍千戶。從伐宋，圍襄陽。宋將夏貴率戰船三千艘來援，泊鹿門山西岸，諸翼水軍攻之，相持七日。庭時將步騎，自請與水軍萬戶解汝楫擊之，斬其裨將王玘、元勝。河南行省承制授庭益都新軍千戶。宋襄陽守將呂文煥以萬五千人來攻萬山堡，萬戶張弘范方與接戰，庭單騎橫槍入陣，殺二人，槍折，倒持回擊一人墜馬，庭亦被二創，復奪後軍槍，裹創力戰，敗之。八年春，真除益都軍千戶，賜號拔都兒。與宋兵戰襄陽城下，追奔逐北，直抵城門，流矢中左股而止。九年春，攻樊城外郛，砲傷額及左右手，奪其土城，遂進攻襄陽東堡，砲傷右肩，焚其樓，破一字城。文煥麾下有胖山王總管者，驍將也，庭設伏誘擒之，以功授金符。十年春，大軍攻樊城，庭運薪芻土牛填城壕，立雲梯，城上矢石如雨，庭屢中砲，墜城下，絕而復甦，裹創再登，如是者數四，殺獲甚多。樊城破，襄陽降，以功授金虎符，為管軍總管。

十一年九月，從伯顏發襄陽，次郢州。郢在漢水東，宋人復於漢水西築新郢，以遏我軍。黃家灣有溪通藤湖，至漢水數里，宋兵亦築堡設守備焉。庭與劉國傑先登，拔之，遂盪舟而進，攻沙洋、新城。砲傷左脅，破其外堡，復中砲，墜城下，矢貫於胸，氣垂絕，伯顏命剖水牛腹納其中，良久乃蘇。以功加明威將軍，授益都新軍萬戶。師次漢口，宋將夏貴鎖戰艦，橫截江面，軍不得進，乃用庭及馬福等計，由沙蕪口入江。武磯堡四面皆水，庭決其水而攻之，大軍渡江，武磯堡亦破。遂從阿術轉戰至鄂州，順流而東。十二年春，與宋將孫虎臣戰丁家洲，奪船二十餘，宋軍潰，以功加宣威將軍。宋兵斷真州江路，庭焚其船二百餘，擊斬其護岸軍。聞夏貴欲由太湖援臨安，亟出兵逆戰裕溪口，敗之。諸軍攻常州，庭鏖戰，奪北門而入。

十三年春，至臨安，宋主降，伯顏命庭等護其內城，收集符印珍寶，仍令庭與唐兀台等防護宋主赴燕。世祖嘉其勞，大宴，命坐於左手諸王之下、百官之上，賜金百錠，金、珠衣各一襲，仍諭之曰：「劉整在時，不曾令坐於此，為汝有功，故加以殊禮，汝子孫宜謹志之勿忘。」繼有旨：「汝在江南，多出死力，男兒立功，要在西北上也。今有違我太祖成憲者，汝其往征之。」乃別降大虎符，加鎮國上將軍、漢軍都元帥，仍命其次子大椿襲萬戶職。庭至哈剌和林、晃兀兒之地，越嶺北，與撒裡蠻諸軍大戰，敗之。移軍河西，擊走叛臣霍虎，追至大磧而還。諸王昔裡吉、脫脫木兒反，庭襲擊，生獲之，啟皇子只必帖木兒賜之死。復引兵會諸王納裡忽，渡塔迷兒河，擊走其餘黨兀斤末台、要術忽兒等，河西悉平。

十四年，入朝，世祖勞之，賜以益都居第、單河官莊、鈔萬五千貫及弓矢諸物，拜福建行中書省參知政事。改福建道宣慰使。召赴闕，備宿衛。十七年，拜驃騎衛上將軍、中書左丞，東征日本。十八年，軍次竹島，遇風，船盡壞，庭抱壞船板，漂流抵岸，下收餘眾，由高麗還京師。士卒存者十一二。繼以父歿，歸益都，召拜中書左丞、司農卿，不赴。

二十四年，宗王乃顏叛，驛召至上都，統諸衛漢軍，從帝親征。塔不台、金家奴來拒戰，眾號十萬，帝親麾諸軍圍之，庭調阿速軍繼進，流矢中胸貫脅，裹創復戰，帝遣止之，乃已。令軍中備百弩，俟敵列陣，百弩齊發，乃不復出。帝問庭：「彼今夜當何如？」庭奏：「必遁去。」乃引壯士十人，持火砲，夜入其陣，砲發，果自相殺，潰散。帝問何以知之，庭曰：「其兵雖多，而無紀律，見車駕駐此而不戰，必疑有大軍在後，是以知其將遁。」帝大喜，賜以金鞍良馬。庭奏：「若得漢軍二萬，從臣便宜用之，乃顏可擒也。」帝難之，命與月兒魯蒙古軍並進，遂縛乃顏以獻。帝既南還，庭又親獲塔不台、金剛奴，以功加龍虎衛上將軍，遙授中書省左丞。二十五年，乃顏餘黨哈丹禿魯乾復叛於遼東。詔庭及樞密副使哈答討之，大小數十戰，弗克而還。既而庭整軍再戰，流矢中左脅及右股，追至一大河，選銳卒，潛負火砲，夜泝上流發之，馬皆驚走，大軍潛於下流畢渡。天明進戰，其眾無馬，莫能相敵，俘斬二百餘人，哈丹禿魯乾走高麗死。拜資德大夫、尚書左丞，商議樞密院事，官其長子大用，仍賜鈔二萬五千貫。庭因奏：「今漢軍之力，困於北征，若依江南軍，每歲二八放散，以次番上，甚便。」帝可其奏，令著為令。宗王海都將犯邊，伯顏以聞，帝命月兒魯與庭議所以為備，庭請下括馬之令，凡得馬十一萬匹，軍中賴其用。拜榮祿大夫、平章政事，商議樞密院事，提調諸衛屯田事。

三十一年春，世祖崩，月兒魯與伯顏等定策立成宗，庭翊贊之功居多。成宗與太后眷遇甚至，每進食，必分賜之，大宴仍命序坐於左手諸王之下、百官之上，賜以珠帽、珠半臂、金帶各一，銀六鋌，莊田諸物稱是。奉旨整點江浙軍馬五百三十二所，還，入見，成宗親授以衣，慰勞之。

初，武宗出鎮北邊，庭請從行，成宗憫其老，不許，賜鈔五萬貫，依前榮祿大夫、平章政事，商議樞密院事，提調諸衛屯田，兼後衛親軍都指揮使。奉旨北征懷都，至野馬川而還。俄有中使傳旨拘漢軍之馬，以濟北軍，且令焚其鞍轡、行糧諸物。庭因感疾，詔內醫二人診視之，疾稍間，扈從上都，特降旨存護其家。大德八年二月卒。至大二年，贈推忠翊衛功臣、儀同三司、太保、上柱國，追封益國公，謚武毅。

子大用，同知歸德府事，以哀毀卒。大椿，襲職佩金虎符，為宣武將軍、益都新軍萬戶，戍建康。大誠，襲職後衛親軍都指揮使。

史弼
史弼，字君佐，一名塔剌渾，蠡州博野人。曾祖彬，有膽勇，太師、國王木華黎兵南下，居民被虜，蠡守閉城自守，彬謂諸子曰：「吾所恃者，郡守也。今棄民自保，吾與其束手以死，曷若死中求生！」乃率鄉人數百家，詣木華黎請降，木華黎書帛為符，遣還。既而州破，獨彬與同降者得免。

弼長通國語，膂力絕人，能輓強弓。裡門鑿石為獅，重四百斤，弼舉之，置數步外。潼關守將王彥弼奇其材，妻以女，又薦其材勇於左丞相耶律鑄。弼從鑄往北京，近侍火裡台見弼所輓弓，以名聞世祖。召之，試以遠垛，連發中的，令給事左右，賜馬五匹。

中統末，授金符、管軍總管，命從劉整伐宋。攻襄樊，嘗出挑戰，射殺二人，因橫刀呼曰：「我史奉御也！」宋兵卻退。至元十年，諸將分十二道圍樊城，弼攻東北隅，凡十四晝夜，破之，殺其將牛都統。襄陽降，上其功，賜銀及錦衣、金鞍，升懷遠大將軍、副萬戶。遂從丞相伯顏南征，攻沙洋堡，飛矢中臂，城拔，凝血盈袖。事聞，賜金虎符。軍至陽羅堡，伯顏誓眾曰：「先登南岸者為上功。」弼率健卒直前，宋兵逆戰，奮呼擊走之，伯顏登南岸，論弼功第一，進定遠大將軍。鄂州平，進軍而東，至大孤山，風大作，伯顏命弼禱於大孤山神，風立止。兵駐瓜洲，阿塔海言：「楊子橋乃揚州出入之道，宜立堡，選驍將守之。」伯顏授弼三千人，立木堡，據其地。弼遽以數十騎抵揚州城。或止之曰：「宋將姜才倔強，未可易出。」弼曰：」吾柵揚子橋，據其所必爭之地，才乘未固，必來攻我，則我之利也。」才果以萬眾乘夜來攻，人挾束薪填塹，弼戒軍中無嘩，俟其至，下櫑木，發砲石擊之，殺千餘人。才乃退，弼出兵擊之，會相威、阿術兵繼至，大戰，才敗走，擒其將張都統。十三年六月，才復以兵夜至，弼三戰三勝。天明，才見弼兵少，進迫圍弼，弼復奮擊之，騎士二人挾火槍刺弼，弼揮刀御之，左右皆僕，手刃數十百人。及出圍，追者尚數百騎，弼殿後，敵不敢近。會援兵至，大破之，才奔泰州。及守將硃煥以揚州降，使麥術受其降於南門外，而弼從數騎，由保城入揚州，出南門，與之會，以示不疑。制授昭勇大將軍、揚州路總管府達魯花赤，兼萬戶。冬，遷黃州等路宣慰使。

十五年，入朝，升中奉大夫、江淮行中書省參知政事，行黃州等路宣慰使。盜起淮西司空山，弼平之。十七年，南康都昌盜起，弼往討，誅其親黨數十人，脅從者宥之。江州宣課司稅及民米，米商避去，民皆閉門罷市，弼立罷之。十九年，改浙西宣慰使。二十一年，黃華反建寧，春復霖雨，米價踴貴，弼即發米十萬石，平價糶之，而後聞於省。省臣欲增其價，弼曰：「吾不可失信，寧輟吾俸以足之。」省不能奪，益出十萬石，民得不饑。改淮東宣慰使。弼凡三官揚州，人喜，刻石頌之，號《三至碑》。遷僉書沿江行樞密院事，鎮建康。

二十六年，平台州盜楊鎮龍，拜尚書左丞，行淮東宣慰使。冬，入朝，時世祖欲徵爪哇，謂弼曰：「諸臣為吾腹心者少，欲以爪哇事付汝。」對曰：「陛下命臣，臣何敢自愛！」二十七年，遙授尚書省左丞，行浙東宣慰使，平處州盜。二十九年，拜榮祿大夫、福建等處行中書省平章政事，往徵爪哇，以亦黑迷失、高興副之，付金符百五十、幣帛各二百，以待有功。十二月，弼以五千人合諸軍，發泉州。風急濤涌，舟掀簸，士卒皆數日不能食。過七洲洋、萬里石塘，歷交趾、占城界，明年正月，至東董西董山、牛崎嶼，入混沌大洋橄欖嶼，假裡馬答、勾闌等山，駐兵伐木，造小舟以入。時爪哇與鄰國葛郎構怨，爪哇主哈只葛達那加剌已為葛郎主哈只葛當所殺，其婿土罕必闍耶攻哈只葛當，不勝，退保麻喏八歇。聞弼等至，遣使以其國山川、戶口及葛郎國地圖迎降，求救。弼與諸將進擊葛郎兵，大破之，哈只葛當走歸國。高興言：「瓜哇雖降，倘中變，與葛郎合，則孤軍懸絕，事不可測。」弼遂分兵三道，與興及亦黑迷失各將一道，攻葛郎。至答哈城，葛郎兵十餘萬迎敵，自旦至午，葛郎兵敗，入城自守，遂圍之。哈只葛當出降，並取其妻子官屬以歸。土罕必闍耶乞歸易降表，及所藏珍寶入朝，弼與亦黑迷失許之，遣萬戶擔只不丁、甘州不花以兵二百人護之還國。土罕必闍耶於道殺二人以叛，乘軍還，夾路攘奪。弼自斷後，且戰且行，行三百里，得登舟。行六十八日夜，達泉州，士卒死者三千餘人。有司數其俘獲金寶香布等，直五十餘萬，又以沒理國所上金字表及金銀犀象等物進，事具高興及爪哇國傳。於是朝廷以其亡失多，杖十七，沒家貲三之一。

元貞元年，起同知樞密院事，月兒魯奏：「弼等以五千人，渡海二十五萬里，入近代未嘗至之國，俘其王及諭降傍近小國，宜加矜憐。」遂詔以所籍還之，拜榮祿大夫、江西等處行中書省右丞。三年，升平章政事，加銀青榮祿大夫，封鄂國公。卒於家，年八十六。

高興
高興，字功起，蔡州人也。其先自薊徙汴。曾祖拱之，祖子洵，世以農為業。金末兵亂，父青又徙蔡而生興。興少慷慨，多大節，力輓二石弓。嘗步獵南陽山中，遇虎，跳踉大吼，眾皆驚走，興神色自若，發一矢斃之。至元十一年冬，挾八騎詣黃州，謁宋制置陳奕。奕使隸麾下，且奇興相貌，以甥女妻之。

十二年，丞相伯顏伐宋，至黃州，興從奕出降，伯顏承制授興千戶。從破瑞昌之烏石堡、張家寨，進拔南陵。行省上其功，世祖命興專將一軍，常為先鋒。宋張濡殺使者嚴忠范等於獨松關，伯顏使興討之。師次溧陽，再戰，斬其將三人、士卒三人，虜四十二人，遂破溧陽，斬首七千級，授金符，為管軍總管。從戰銀墅，斬宋將三人、士卒二千人。拔建平，斬其總制二人，虜知縣事黃君濯。由間道奪獨松關，進至武康，擒張濡。

十三年春，宋降，伯顏北還，留興以兵取郡縣之未下者，降建德守方回、婺州守劉怡。衢、婺二州已降復叛，章焴自為婺守，興以五千人討之，七戰，至破溪，相持四十餘日。興兵少不敵，力戰潰圍出，至建德境，與援兵合。復進戰蘭溪，斬首三千級，復取婺州，擒章焴斬之。進戰衢城下，斬首五百級。連戰赤山、陳家山、江山縣，斬首三千級，虜五百人，獻魏福興等七人於行省，餘盡戮之，衢州平。追宋嗣秀王與綍入閩，與綍據橋，陣水南，興率奇兵奪橋進戰，殺其觀察使李世達，斬首三千餘級，擒與綍父子及其小王二、裨將二，獲印五、馬五百匹。下興化，降宋參知政事陳文龍、制置印德傅等百四十人，軍三千，水手七千，獲海舶七千餘艘。遷鎮國上將軍、管軍萬戶。十四年春，還鎮婺州，佩元降虎符，充衢婺招討使。東陽、玉山群盜張念九、強和尚等殺宣慰使陳佑於新昌，興捕斬之。復從都元帥忙古台平福、建、漳三州，破敏陽寨，屠福成寨。十五年夏，詔忙古台立行省於福建，興立行都元帥府於建寧以鎮之。政和人黃華，邵武人高日新、高從周聚眾叛，皆討降之，以招討使行右副都元帥。

十六年秋，召入朝，侍燕大明殿，悉獻江南所得珍寶，世祖曰：「卿何不少留以自奉。」對曰：「臣素貧賤，今幸富貴，皆陛下所賜，何敢隱俘獲之物！」帝悅，曰：「直臣也。」興因奏所部士卒戰功，乞官之，帝命自定其秩，頒爵賞有差。遷興浙東道宣慰使，賜西錦服、金線鞍轡。奉省檄，討處州、福建及溫、台海洋群盜，平之。十七年，漳州盜數萬據高安寨，官軍討之，二年不能下。詔以興為福建等處徵蠻右副都元帥。興與都元帥完者都等討之，直抵其壁，賊乘高瞰下擊之。興命人挾束薪蔽身，進至山半，棄薪而退，如是六日，誘其矢石殆盡，乃燃薪焚其柵，遂平之，斬賊魁及其黨首二萬級。十八年，盜陳吊眼聚眾十萬，連五十餘寨，扼險自固。興攻破其十五寨，吊眼走保千壁嶺。興上至山半，誘與語，接其手，掣下擒斬之，漳州境悉平。

十九年，入朝，賜銀五百兩、鈔二千五百貫，及錦服、鞍轡、弓矢，改浙西道宣慰使。降人黃華復叛，有眾十萬，興與戰於鉛山，獲八千人。華急攻建寧，興疾趨，與福建軍合，獲華將二人，華走江山洞。追至赤岩，華敗走，赴火死。二十一年，改淮東道宣慰使。二十三年，拜江淮行中書省參知政事，平婺州盜施再十。改浙東道宣慰使。二十四年，尚書省立，拜行尚書省參知政事，捕斬柳分司於婺州。丁母憂。詔起復，討處州盜詹老鷂、溫州盜林雄。興潛由青田搗其巢穴，戰葉山，擒老鷂及雄等二百餘人，斬於溫州市。又奉省檄平徽州盜汪千十等。二十八年，罷福建行省，以參知政事行福建宣慰使，諭漳州盜歐狗降之。召入朝，拜江西行省左丞。

二十九年，復立福建行省，拜右丞。爪哇黥使者孟琪，詔興為平章政事，與史弼、亦黑迷失帥師征之，賜玉帶、錦衣、甲胄、弓矢、大都良田千畝。三十年春，浮海抵爪哇。亦黑迷失將水軍，興將步軍，會八節澗，爪哇主婿土罕必闍耶降。進攻葛郎國，降其主哈只葛當，事見弼傳。又諭降諸小國。哈只葛當子昔剌八的、昔剌丹不合逃入山谷，興獨帥千人深入，虜昔刺丹不合。還至答哈城，史弼、亦黑迷失已遣使護土罕必闍耶歸國，具入貢禮。興深言其失計。土罕必闍耶果殺使者以叛，合眾來攻，興等力戰，卻之，遂誅哈只葛當父子以歸。詔治縱爪哇者，弼與亦黑迷失皆獲罪，興獨以不預議，且功多，賜金五十兩。

成宗即位，復拜福建行省平章政事，賜玉帶。大德三年，汀州總管府同知阿里挾怨告興不法，召入對，盡得其誣狀，阿里伏誅。改江浙行省平章政事，賜海東青鶻，命其子伯顏入宿衛。四年，遣使賜海東白鶻、蒲萄酒、良藥。八年，授樞密副使。十年，進同知樞密院事，皆兼平章。改河南行省平章政事。武宗即位，召見，拜左丞相，商議河南省事，賜以先朝御服。仁宗寵眷勛舊，賜與尤厚。皇慶二年秋九月，卒，年六十九。贈太師、開府儀同三司、上柱國，追封梁國公，謚武宣。元統三年，加封南陽王。

子久住，泉州總管。長壽，同知建寧路總管府事。忙古台，襲萬戶。伯顏，同知寧國路總管府事。完者都，辰州路總管。寶哥，治書侍御史。

劉國傑
劉國傑，字國寶，本女真人也，姓烏古倫，後入中州，改姓劉氏。父德寧，為宗王斡臣必闍赤，授管領益都軍民公事。國傑貌魁雄，善騎射，膽力過人，少從軍漣海，以材武為隊長。至元六年，選其兵取襄陽，以益都新軍千戶從張弘范戍萬山堡。宋兵窺伺，眾出取薪，大出兵來攻堡，國傑等以數百人敗之，斬首四千餘級，由是有名。從略荊南，抵歸峽，轉戰數千里，還，破宋兵襄陽下。從攻樊城，破外城，火砲傷股，裹創復戰，平其外城，授武略將軍，佩金符。從破張貴兵櫃門關，戰甚力。再攻樊城，被傷數處，血戰，竟破之。襄陽降，世祖聞其勇，召見，遷武德將軍、管軍總管，賜銀百兩、錦衣、弓矢以寵之。

從伯顏南征。十一年，次郢州。宋兵扼漢水，不得下，伯顏謀取黃家灣堡以入漢，國傑先登，拔之，加武節將軍。從破沙洋、新城，敗孫虎臣丁家洲，戰甚力，進萬戶。復從阿術取淮南，別軍揚子橋，扼宋兵道。宋以萬眾夜奪堡，擊走之，擒其都統張林。宋將張世傑盛兵出焦山來御師，施鐵繩，聯戰船，碇江中，以示必死。阿術率諸軍進戰，萬戶劉琛由江南繞其後，國傑與董文炳左右夾擊之，焚其戰船，世傑軍大潰，追奔圌山，奪黃鷂船數百艘。帝壯之，詔加懷遠大將軍，賜號霸都，國傑行第二，因呼之曰劉二霸都而不名。霸都，華言敢勇之士也。

宋亡，入朝，加僉書西川行樞密院事，選淮南兵，使將之平蜀。未行，會北邊有警，加鎮國上將軍、漢軍都元帥，將衛兵定北方。冬，召還，帝親解衣加玉帶賜之。十五年，復將左、右、中三衛兵，戍北邊，詔「有不用命者，斬之以聞」。十六年，諸王脫脫木反，寇和林。國傑度其眾悉至，營中必虛，選輕騎襲之，獲其眾萬計。脫脫木屢戰不利，又殘暴，失眾心，眾殺之來降。十八年，加輔國上將軍。十九年，征東兵無功而還，帝怒，將盡罷大小將校，召國傑為征東行省左丞。既至，帝語之故，國傑曰：「罪在元帥耳，倘蒙聖慈，復諸將之職，彼必人人思奮，以雪前恥矣。」帝從之。盡復其官，以屬國傑徵日本。會黃華反建寧，乃命國傑以征東兵會江淮參政伯顏等討之。國傑破赤岩寨，黃華自殺，餘眾皆潰。福建行省左丞忽剌出將兵來會梧桐川，欲搜賊潰去者盡殺之，國傑曰：「首亂者，華也，餘皆脅從，招諭不歸，誅之未晚。」未幾，眾果出降。二十二年，罷征東省，除僉書沿江行樞密院，改僉院。

二十三年，朝廷以湖廣重地，且多盜，拜本省左丞。國傑至，首平湖南盜李萬二。明年，廣東盜起，寇肇慶，其魁鄧太獠居前寨，劉太獠居後寨，相依以為固。國傑趨搗後寨，破之，遂拔前寨，擒斬二人，捕民結盜者，皆杖殺之。加資德大夫。二十五年，湖南盜詹一仔誘衡、永、寶慶、武岡人，嘯聚四望山，官軍久不能討。國傑破之，斬首盜，餘眾悉降。將校請曰：「此輩久亂，急則降，降而有釁，復反矣，不如盡坑之。」國傑曰：「多殺不可，況殺降耶！吾有以處之矣。」乃相要地為三屯：在衡曰清化，在永曰烏符，在武岡曰白倉，遷其眾守之，每屯五百人，以備賊，且墾廢田榛棘，使賊不得為巢穴。降者有故田宅，盡還之，無者，使雜耕屯中，後皆為良民。

有詔討江西諸盜，國傑趨赴之。十一月，破蕭太獠於陳古水，斬數百人，進平懷集諸寨賊。二十六年春，東入肇慶，攻閆太獠於清遠，還攻蕭太獠於懷集，擒之，復攻走嚴太獠。四月，攻曾太獠於金林，又破走之。賊深入保險，國傑鑿山而入，賊眾五千人，掩殺略盡。七月，次賀州，兵士冒瘴，皆疫，國傑親撫視之，療以醫藥，多得不死。會國傑亦病，乃移軍道州。廣東盜陳太獠寇道州，國傑討擒之。遂攻拔赤水賊寨。二十七年，江西盜起龍泉，下令往擊之，諸將交諫曰：「此他省盜也。」國傑曰：「縱寇生患，患將難圖，豈可以彼此言耶！」乃選輕兵，棄旗鼓，去纓飾，一日夜趨賊境。賊眾數千逆戰，望見軍容不整，曰：「此鄉丁也。」易之。國傑以數十騎陷陣，眾從之，賊大敗，斬首五百餘級，奪所掠男女，日暮，忽收兵去。堡中民望見，怪之，莫知其誰。明日，又忽至，召堡民歸其男子曰：「吾劉二霸都也。」民皆驚以為神，因告別盜鐘太獠居南安十八耒。國傑乘霧，突入其巢。賊眾驚亂，自相蹂踐，官軍搏之，自旦至午，所擒殺甚眾，還兵桂東。二月，龍泉盜復寇酃縣，國傑遂還酃。賊退保大井山，乃分軍三道趨之。道險，棄馬而入。時天大雨，賊不為備，盡掩殺之，還鎮道州。八月，永州盜李末子千七寇全州，敗官兵，殺郡長官土魯。國傑進討，擒之，梟首而還。以前後功，加湖廣右丞。

二十八年，置湖廣等處行樞密院，遷副使，還軍武昌。秋，廣東盜再起，國傑復出道州。時知上思州黃勝許恃其險遠，與交趾為表裡，寇邊。二十九年，詔國傑討之。賊眾勁悍，出入岩洞篁竹中如飛鳥，發毒矢，中人無愈者。國傑身率士奮戰，賊不能敵，走象山。山近交趾，皆深林，不可入，乃度其出入，列柵圍之。徐伐山通道，且戰且進，二年，拔其寨。勝許挺身走交趾，擒其妻子殺之。國傑三以書責交趾索勝許，交趾竟匿不與。夏，師還，盡取賊巢地為屯田，募慶遠諸僮人耕之，以為兩江蔽障。後蠻人謂屯為省地，莫敢犯者。詔遣使即軍中以玉帶賜之。三十年，入朝，帝謂朝臣曰：「湖廣重地，惟劉二霸都足以鎮此，他人不能也。」命無遷他官。俄議問罪交趾，加湖廣安南行平章事，以諸王亦吉列台為監軍征之。未行，會帝崩，乃止。

成宗即位，復置行樞密院於衡州。仍除副使。初，黔中諸蠻酋既內附復叛，又巴洞何世雄犯澧州，泊崖洞田萬頃、楠木洞孟再師犯辰州，朝廷嘗討降之。升泊崖為施溶州，以萬頃知州事。三十一年，萬頃復叛，攻之，不能下。至是，帝即位，赦天下，並赦萬頃等，亦不降，帝以命國傑。九月，國傑馳至辰，進攻明溪賊魯萬醜，擁眾自上流而下，千戶崔忠、百戶馬孫兒戰死。十月，進兵桑木溪，萬醜復以千人拒戰，擊卻之。明日，萬醜倍眾來攻，國傑鼓之，百戶李旺率死士陷陣，眾軍齊奮，賊敗，遂破其巢，焚之。進攻施溶，部將田榮祖請曰：「施溶，萬頃之腹心，石農次、三羊峰，其左右臂也，宜先斷其臂，而後腹心乃可攻。」國傑曰：「甚善。」麾諸軍攻石農次，賊不能支，棄寨遁，遂拔施溶，擒萬頃，斬之。復窮捕其黨，攀崖緣木而進，凡千餘里。元貞元年，即軍中加榮祿大夫、湖廣行省平章政事。辰、澧地接溪洞，宋嘗選民立屯，免其徭役，使御之，在澧者曰隘丁，在辰者寨兵，宋亡，皆廢，國傑悉復其制，班師。繼又經畫茶陵、衡、郴、道、桂陽，凡廣東、江西盜所出入之地，南北三千里，置戍三十有八，分屯將士以守之，由是東盡交廣，西亙黔中，地周湖廣，四境皆有屯戍，制度周密，諸蠻不能復寇，盜賊遂息。

六月，入朝，賜玉帶、錦衣、弓矢，台臣言國傑在軍中每以家貲賞將士，帝命倍償之，部曲有功者，各遷官。大德五年，羅鬼女子蛇節反，烏撒、烏蒙、東川、芒部諸蠻從之，皆叛，陷貴州。詔國傑將諸翼兵，合四川、雲南、思播兵以討之。賊兵勁利，且多健馬，官軍戰失利。國傑令人持一盾，布釘其上，俟陣合，即棄盾偽遁，賊果逐之，馬奮不能止，遇盾皆倒，國傑鼓之，賊大敗。既而復合眾請戰，國傑不應，數日，度其氣衰，一鼓破走之，追戰數千里。七年春，擒斬蛇節、宋隆濟、阿女等，西南夷悉平。詔領其將士入見，張宴享之，賞賜甚厚。進光祿大夫，償其賞士金一千九百兩，鈔萬五千錠，將士遷官有差，命還益都上冢。

八年，還鎮。國傑久行邊，患瘴，至是病篤。平章卜鄰吉台率僚屬問之，國傑曰：「交賊不臣，若病幸小愈，得滅此虜，則死無憾矣。」問以家事，不言。二月卒，年七十二。

國傑性雄猛，視死如歸，嘗語人曰：「吾為國宣力，雖身棄草野不恨，何必馬革裹屍還葬哉！」且善推誠得士心，故能立功如此。訃聞，帝深悼惜，贈推忠效力定遠功臣、光祿大夫、司徒、柱國，封齊國公，謚武宣。

子脫歡，湖廣行省平章政事，尚憲宗孫女。


Chinese text: This work was published before January 1, 1923, and is in the
public domain worldwide because the author died at least 100 years ago.
