察罕
察罕，西域板勒紇城人也。父伯德那，歲庚辰，國兵下西域，舉族來歸。事親王旭烈，授河東民賦副緫管，因居河中猗氏縣，後徙解州。贈榮祿大夫、宣徽使、柱國、芮國公。

察罕魁偉穎悟，博覽強記，通諸國字書，為行軍府奧魯千戶。奧魯赤參政湖廣，辟為蒙古都萬戶府知事。奧魯赤進平章，復辟為理問，政事悉委裁決，且令諸子受學焉。至元二十四年，從鎮南王征安南，師次瀘江。安南世子遣其叔父詣軍門自陳無罪，王命察罕數其罪而責之，使者辭屈，世子舉衆逃去。二十八年，授樞密院經歷。未幾從奧魯赤移治江西。寧都民言：「某鄉石上雲氣五色，有物焉，視之玉璽也。不以兵取，恐為居人所有。」衆惑之。察罕曰：「妄也，是必搆害仇家者。」覈問之果然。前後從奧魯赤出入湖廣、江西兩省，凡二十一年，多著勳績。

成宗大德四年，御史臺奏僉湖南憲司事，中書省奏為武昌路治中。丞相哈剌哈孫曰：「察罕廉潔，固宜居風憲。然武昌大郡，非斯人不可治。」竟除武昌。廣西妖賊高仙道以左道惑衆，平民詿誤者以數千計。既敗，湖廣行省命察罕與憲司雜治之，鞫得其情，議誅首惡數人，餘悉縱遣，且焚其籍。衆難之。察罕曰：「吾獨當其責，諸君無累也。」以治最聞，擢河南省郎中。

成宗崩，仁宗自藩邸入誅群臣之為異謀者，迎武宗于邊。河南平章囊加台薦察罕，即驛召至上都，賜廄馬二匹、鈔一千貫、銀五十兩，曰：「卿少留，行用卿矣。」武宗即位，立仁宗為皇太子，授察罕詹事院判，進僉詹事院事，賜銀百兩、錦二匹。遣先還大都立院事。仁宗至，謂曰：「上以故安西王地賜我，置都緫管府，卿其領之，慎揀僚屬，勿以詹事位高不屑此也。進卿秩資德大夫。」察罕叩頭謝曰：「都府之職，敢不恭命，進秩非所敢當。」固辭，改正奉大夫，授以銀印。

至大元年，閱戶口江南諸省，還進太子府正，加昭文館大學士，遷家令。武宗崩，仁宗哀慟不已。察罕再拜啟曰：「庶民修短，尚云有數，聖人天命，夫豈偶然。天下重器懸於殿下，縱自苦，如宗廟太后何。」仁宗輟泣曰：「曩者大喪必命浮屠。何益？吾欲發府庫以賑鰥寡孤獨若何？」曰：「發政施仁，文王所以為聖。殿下行之幸甚。」東宮故有左右衛兵，命囊加台、察罕緫右衛，且令審擇官屬。

仁宗即位，拜中書參知政事，但緫持綱維，不屑細務，識者謂得大臣體。帝嘗賜枸杞酒，曰：「以益卿壽。」又語宰相曰：「察罕清素，可賜金束帶、鈔萬貫。」前後賞賚不可勝計。皇慶元年，進榮祿大夫、平章政事、商議中書省事。乞歸解州立碑先塋，許之。暮年，居德安白雲山別墅，以白雲自號。嘗入見，帝望見曰：「白雲先生來也。」其被寵遇如此。帝嘗問張良何如人，對曰：「佐高帝，興漢，功成身退，賢者也。」又問狄仁傑，對曰：「當唐室中衰，能卒保社稷，亦賢相也。」因誦范仲淹所撰碑詞甚熟。帝歎息良久曰：「察罕博學如此邪。」嘗譯貞觀政要以獻。帝大悅，詔繕寫遍賜左右。且詔譯帝範。又命譯脫必赤顏名曰聖武開天紀，及紀年纂要、太宗平金始末等書，俱付史館。嘗以病請告，暨還朝，帝御萬歲山圓殿，與平章李孟入謝。帝曰：「白雲病愈邪？」頓首對曰：「老臣衰病，無補聖明，荷陛下哀矜，放歸田里，幸甚，不覺沉痾去體爾。」命賜茵以坐。顧李孟曰：「知止不辱，今見其人。朕始以荅剌罕、不憐吉台、囊加台等言用之，誠多裨益。有言察罕不善者，其人即非善人也。」又語及科舉并前古帝王賜姓命氏之事，因賜察罕姓白氏。

初，察罕生於河中，其夜，天氣清肅，月白如晝。相者賀曰：「是兒必貴。」國人謂白為察罕，故名察罕。察罕天性孝友，田宅之在河中者，悉分與諸昆弟。昆弟貧來歸者，復分與田宅奴婢，縱奴為民者甚衆。故人多稱長者。既致仕，優游八年，以壽終。

子外家奴，太中大夫、武岡路緫管；李家奴，早卒；忽都篤，承直郎、高郵府判官。孫九人，仕者二人：闊闊不花、哈撒。

曲樞
曲樞，西土人。曾祖達不台，祖阿達台，父質理花台，世贈功臣，追封王爵。

曲樞七歲失怙恃。既壯，沉密靜專，為徽仁裕聖皇太后宮臣。仁宗幼時，以曲樞可任保傅，左右擁翼。曲樞入則佐視食飲，出則抱負游衍，鞠躬盡力，夙夜匪懈。大德三年，武宗緫戎北邊。九年，讒人亂國。仁宗侍皇太后之國于懷，未幾，復之雲中，連年奔走不暇。曲樞櫛風沐雨，跋涉艱險，無倦色。

成宗崩，仁宗奉太后入朝，殲姦黨，迎武宗即皇帝位，仁宗為皇太子，天下以安。拜曲樞榮祿大夫、平章政事，行大司農。未幾，進光祿大夫，領詹事院事，加特進，封應國公。至大元年，拜開府儀同三司、太子詹事、平章軍國重事、上柱國，依前大司農、應國公。進太子太保，領典醫監事。四年，授太保、錄軍國重事、集賢大學士，兼大司農，領崇祥院、司天臺事，官爵勳封如故。後以疾薨于位。

子二人。長伯都，大德十一年特授翰林學士、嘉議大夫，遷中奉大夫、典寶監卿，加資德大夫、治書侍御史。至大元年，陞榮祿大夫，遙授中書平章政事，改侍御史。明年，拜中書參知政事，進右丞，年三十二而卒。子咬住。

次伯帖木兒，大德十一年，特授正議大夫、懷孟路緫管府達魯花赤，兼管諸軍奧魯管內勸農事，改府正。至大二年，遷中奉大夫、陝西等處行尚書省參知政事。明年，入為太子家令，遷正奉大夫。明年，遷資德大夫、大都留守，兼少府監。擬擢侍御史，改除翰林學士承旨、知制誥兼修國史。未幾復為大都留守，兼少府監、武衛親軍都指揮使，佩金虎符。皇慶元年，加榮祿大夫。子二人：桓澤都，蠻子。

阿禮海牙
阿禮海牙，畏吾氏，集賢大學士脫列之子也。兄野訥，事仁宗於潛邸。大德九年，仁宗奉興聖太后出居懷州。從者單弱，多懷去計。野訥獨無所畏難。成宗崩，權臣阿附中宮，不遣使告哀宗藩。仁宗有聞，將自懷州入京，宮臣或持不可。野訥屏人密啟曰：「天子晏駕而皇子已早卒，天下無主，邪謀方興。懷寧王及殿下，世祖、裕皇賢孫，人心所屬久矣。宜急奉太母入定大計，邪謀必止。迎立懷寧王以正神器，在此行矣。」仁宗即白太后，以二月至京師，遂誅柄臣二人，遣使迎武宗。武宗即位，召野訥，賜玉帶，授嘉議大夫、祕書監。仁宗居東宮，兼太子右庶子，遷侍御史、崇祥院使，兼將作院使。閩有綉工，工官大集民間子女居肆督責，吏因為奸利，野訥奏罷之，閩人感悅。尋兼太醫院使。仁宗即位，請召文武老臣，咨以朝政。又請以中都苑囿還諸民。拜樞密院副使，進同知樞密院事。命為中書平章政事，辭不拜。野訥之在臺及侍禁中，於國家事有不便，輒言之，言無不納。然韜晦惡盈，不泄於外。延祐四年卒，年四十。贈推誠保節翊運功臣、金紫光祿大夫、行中書省左丞相、上柱國、趙國公，諡忠靖。

阿禮海牙亦早事武宗、仁宗，為宿衛，以清慎通敏與父兄並見信任。十餘年間，歷華近，入侍帷幄，出踐省闥，廷無間言。至治初，出為平章政事，歷鎮江浙、湖廣、河南、陝西四省，皆有惠政，汴人尤懷思之。歸朝拜翰林學士承旨。丁父憂，解官家居。

天曆元年秋，文宗入承大統。阿禮海牙即易服南迎，至於汴郊見焉。帝命復鎮汴省。時當艱難之際，阿禮海牙高價糴粟，以峙糧儲，命近郡分治戎器，閱士卒，括馬民間，以備不虞。先是，文宗即位之詔已播告天下，而陝西官府結連靖安王等起兵，東擊潼關。阿禮海牙開府庫，量出鈔二十五萬緡，屬諸行省參政河南淮北蒙古軍都萬戶朶列圖、廉訪副使萬家閭犒軍河南以禦之。令都鎮撫卜伯率軍吏巡行南陽、高門、武關、荊子諸隘，南至襄、川二江之口，督以嚴備。萬戶博羅守潼關，不能軍。是月二十五日，只兒哈率小汪緫帥、脫帖木兒萬戶等之兵，突出潼關，東掠閿鄉，披靈寶，盪陝州、新安諸郡邑，放兵四劫，迤邐前進。河南告急之使狎至，而朶列圖亦以兵寡為言。

十月一日，阿禮海牙集省憲官屬，問以長策，無有言者。阿禮海牙曰：「汴在南北之交，使西人得至此，則江南三省之道不通于畿甸，軍旅應接何日息乎。夫事有緩急輕重，今重莫如足兵，急莫如足食。吾徵湖廣之平陽、保定兩翼軍，與吾省之鄧新翼、廬州、沂、郯砲弩手諸軍，以備虎牢；裕州哈剌魯、鄧州孫萬戶兩軍，以備武關、荊子口。以屬郡之兵及蒙古兩都萬戶、左右兩衛、諸部丁壯之可入軍者，給馬乘貲裝，立行伍，以次備諸隘。芍陂等屯兵本自襄、鄧諸軍來田者，還其軍，益以民之丁壯，使守襄陽、白土、峽州諸隘。別遣塔海以備自蜀至者，以汴、汝、荊、襄、兩淮之馬以給之，府庫不足，則命郡縣假諸殷富之家。安豐等郡之粟，溯黃河運至于陝，糴諸汴、汝，近郡者，則運諸滎陽以達於虎牢。吾與諸軍各奮忠義以從王事，宜無不濟者。」衆曰：「唯。」命即日部分行事。自伯顏不花王以下省都事李元德等，凡省之屬吏與有官而家居者，各授以事而出。廉訪使董守中、僉事沙沙在南陽，右丞脫帖木兒、廉訪使卜顏在虎牢，分遣兵馬以聽其調用。餽餉之行，千車相望，阿禮海牙親閱實之，必豐必良，信以期會。自虎牢之南至於襄、漢，無不畢給。蓋為粟二十萬石，豆如之，兵甲五十五萬，芻萬萬。是時，朝廷置行樞密院以緫西事。襄、漢、荊湖、河南郡縣皆缺官，阿禮海牙便宜擇材以處之，朝廷皆從其請。

是月，西兵逼河南，行院使來報，曰：「西人北行者度河中以趨懷、孟、磁；南行者帖木哥，過武關，掠鄧州而殘之，直趨襄陽，攻破郡邑三十餘，橫絕數千里，所過殺官吏，焚廬舍，虜民人婦女財物，賊虐殄盡，西結囊家469f以蜀兵至矣。」阿禮海牙益督餉西行，遣行院官塔海領兵攻帖木哥，而又設備於江、黃，置鐵繩於峽口，作舟艦以待戰。十九日，師與西兵遇於鞏縣之石渡，而湖廣所徵太原之兵最為可用。甫至，未及食，或趣之倍道以進，轉戰及暮，兩軍殺傷與墮澗谷死者相等，而虎牢遂為敵有。兵儲巨萬，阿禮海牙盡其心、民殫其力者，一旦悉亡焉。行省院與諸軍斂兵退。二十二日至汴，民大恐。阿禮海牙前後遣使告于朝，輒為也先捏留不遣，不得朝廷音問已二十日，阿禮海牙亦憂之，親出行撫其民。乃修城闕以備衝突，立四門以通往來，戒卒伍以嚴守衛。時雖甚危急，阿禮海牙朝夕出入，聲色不動，怡然如平時，衆賴以安。

十一月六日，西師逼城將百里而近，阿禮海牙召行院將帥、憲司與凡在官者，而告之曰：「吾荷國厚恩，唯有一死以報上耳。行院之出，唯敵是圖，而退保吾城，不亦怯乎？然敵亦烏合之衆，何所受命而敢犯我乎？且吾甲兵非不堅勁，芻峙非不豐給，而弗利者，太平日久，將校不知兵，吏士不練習，彼所以得披猖至此。彼誠知我聖天子之命，則衆沮而散爾，何足慮乎。吾今遣使告于朝，請降詔大赦脅從詿誤。比詔下，先募士，以即位詔及朝廷招諭之文入其軍，明示利害。吾整大軍西嚮以征之，別遣驍將率精騎數千上龍門，繞出其後，使之進無所投，退無所歸，成擒於鞏、洛之間必矣。而我軍所獲陝西官吏，命有司羈而食之，一無所戮。」衆曰：「諾，唯命。」即日與行院整兵南薰門外以行。

會有使者自京師還，言齊王已克上都，奉天子寶璽來歸，刻日至京矣。阿禮海牙乃置酒高會於省堂以賀，發書告屬郡，報諸江南三省，而募士得蘭住者齎書諭之。西人猶搒掠蘭住，訊以其實，而朝廷亦遣都護月魯帖木兒從十餘人奉詔放散西軍之在虎牢者。西人殺其從者之半，械都護以送諸荊王所。荊王時在河南之白馬寺，以是西人雖未解散，各已駭悟。又聞行省院以兵至，猶豫不敢進。朝廷又使參政馮不花親諭之，乃信服。靖安王遣使四輩與蘭住來請命，逡巡而去，難平。阿禮海牙乃解嚴報捷，斂餘財以還民，從陝西求民人之被俘掠者歸其家，凡數千人。陝西官吏被獲者，皆遣還其所。

阿禮海牙自始至鎮，迨乎告功，居汴省者數月。後以功遷陝西行御史大夫，復拜中書省平章政事。

奕赫抵雅爾丁
奕赫抵雅爾丁字太初，回回氏。父亦速馬因，仕至大都南北兩城兵馬都指揮使。

奕赫抵雅爾丁幼穎悟嗜學，所讀書一過目即終身不忘。尤工其國字語。初為中書掾，以年勞授江西行省員外郎，入為吏部主事，不再閱月，固辭。擢刑部員外郎，四方所上獄，反復披閱成牘，多所平反。遷陝西漢中道肅政廉訪司僉事，不赴。改中書右司員外郎，尋陞郎中。

一日，與同列共議獄，有異其說者，奕赫抵雅爾丁曰：「公等讀律，苟不能變通以適事宜，譬之醫者，雖熟於方論，而不能切脈用藥，則於疾痛奚益哉。」同列雖不平，識者服其為名言。大德八年肆赦，廷議惟官吏因事受賕者不預。奕赫抵雅爾丁曰：「不可。恩如雨露，萬物均被，贓吏固可嫉，比之盜賊則有間矣。宥盜而不宥吏，何耶？」

刑部嘗有獄事，上讞既論決，已而丞相知其失，以譴右司主者。奕赫抵雅爾丁初未嘗署其案，因取成案閱之，竊署其名於下。或訝之曰：「茲獄之失，公實不與，丞相方譴怒而公反追署其案，何也？」奕赫抵雅爾丁曰：「吾偶不署此案耳，豈有與諸君同事而獨幸免哉。」丞相聞而賢之，同列因以獲免。

遷左司郎中。時左司闕一都事，平章梁暗都剌謂奕赫抵雅爾丁曰：「人之材幹固嘗有之，惟篤實不欺為難得，公當以所知舉。」奕赫抵雅爾丁遂以王毅、李迪為言，一時輿論莫不稱允。又嘗論朝士，如王仁卿、賈元播、高彥敬、敬威卿、李清臣輩可大用，時諸公處下僚，後皆如其言。遷翰林侍講學士、知制誥兼修國史，轉中奉大夫、集賢大學士。

未幾，除江東建康道肅政廉訪使。始視事，見以獄具陳列庭下甚備，問之，乃前官創製以待有罪者。奕赫抵雅爾丁蹙然曰：「凡逮至臬司，皆命官及有出身之吏，廉得其情，則將服罪，獄具毋庸施也。」即屏去之。監憲一年，贓吏削跡。

至大初元，立尚書省，拜參議尚書省事，召至京師，懇辭不就。改立中書省，復拜參議中書省事，亦以疾辭。延祐元年卒，年四十有七。

脫烈海牙
脫烈海牙，畏吾氏。世居別失拔里之地。曾祖闊華八撒朮，當太祖西征，導其主亦都護迎降。帝嘉其有識，欲官之，辭以不敏。祖八剌朮，始徙真定，仕至帥府鎮撫。富而樂施，或貸不償，則火其券，人稱為長者。父闍里赤，性純正，知讀書。

脫烈海牙幼嗜學，警敏絕人。性整暇，雖居倉卒，未嘗見其急遽。喜從文士游，犬馬聲色之娛，一無所好。由中書宣使，出為寧晉主簿。改隆平縣達魯花赤，均賦興學，劭農平訟，橋梁、水防、備荒之政，無一不舉。及滿去，民勒石以紀其政。拜監察御史。時江西胡參政殺其弟，訟久不決，脫烈海牙一訊竟伏其辜。出僉燕南道肅政廉訪司事，務存大體，不事苛察。在任六年，黜污吏百四十有奇。召為戶部郎中，轉右司員外郎，陞右司郎中。贊畫之力居多。仁宗在東宮，知其嗜學，出祕府經籍及聖賢圖像以賜，時人榮之。母霍氏卒，哀毀骨立，事聞，賜鈔五萬貫，給葬事。起為吏部尚書，量能敘爵，以平允稱。改禮部尚書，領會同館事。進中奉大夫、荊湖北道宣慰使。適峽人艱食，脫烈海牙先發廩賑之，而後以聞。朝議韙之。

至治三年，遷淮東宣慰使。七月，以疾卒于廣陵，年六十有七，贈通奉大夫、河南江北等處行中書省參知政事、護軍，追封恒山郡公。弟觀音奴，廉明材幹，亦仕至清顯云。


Chinese text: This work was published before January 1, 1923, and is in the
public domain worldwide because the author died at least 100 years ago.
