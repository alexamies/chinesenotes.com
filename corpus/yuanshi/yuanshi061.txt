　　雲南諸路行中書省，為路三十七、府二，屬府三，屬州五十四，屬縣四十七。其餘甸寨軍民等府不在此數。馬站七十四處，水站四處。

　　雲南諸路道肅政廉訪司大德三年，罷雲南行御史臺，立肅政廉訪司。

　　中慶路，上。唐姚州。閣羅鳳叛，取姚州，其子鳳伽異增築城曰柘東，六世孫券豐祐改曰善闡，曆五代迄宋，羈縻而已。元世祖征大理，凡收府八，善闡其一也，郡四，部三十有七。其地東至普安路之橫山，西至緬地之江頭城。凡三千九百里而遠；南至臨安路之鹿滄江，北至羅羅斯之大渡河，凡四千里而近。憲宗五年，立萬戶府十有九，分善闡為萬戶府四。至元七年，改為路。八年，分大理國三十七部為南北中三路，路設達魯花赤並總管。十三年，立雲南行中書省，初置郡縣，遂改善闡為中慶路。領司一、縣三、州四。州領八縣。本路軍民屯田二萬二千四百雙有奇。

　　錄事司。

　　縣三

　　昆明，中。倚郭。唐置。元憲宗四年，分其地立千戶二。至元十二年，改善州，領縣。二十一年，州革，縣如故。其地有昆明池，五百餘里，夏潦必冒城郭。張立道為大理等處勸農使，求泉源所出，泄其水，得地萬餘頃，皆為良田云。富民，下。至元四年，立黎灢千戶。十二年，即黎灢立縣。宜良。下。唐匡州，即其地。蠻酋羅氏於此立城居之，名曰羅裒龍，乃今縣也。元憲宗六年，立太池千戶，隸嵩明萬戶。至元十三年，升宜良州，治太池縣。二十一年，州罷為縣，後廢太池來屬。

　　州四

　　嵩明州，下。州在中慶東北，治沙劄臥城。烏蠻車氏所築，白蠻名為嵩明。昔漢人居之，後烏、白蠻強盛，漢人徙去，盟誓於此，因號嵩盟，今州南有土台，盟會處也。漢人嘗立長州，築金城、阿葛二城。蒙氏興，改長州為嵩盟部，段氏因之。元憲宗六年，立嵩明萬戶。至元十二年，復改長州。十五年，升嵩明府。二十二年，降為州。領二縣：

　　楊林，下。在州東南，治楊林城，乃雜蠻枳氏、車氏、鬥氏、麼氏四種所居之地，城東門內有石如羊形，故又作羊。唐有羊林部落，即此地。元憲宗七年，立羊林千戶。至元十二年，改為縣。邵甸。下。在州西，治白邑村，無城郭，車蠻、鬥蠻舊地，名為束甸，以束為邵，憲宗七年，立邵甸千戶。至元十二年，改為縣。

　　晉寧州，下。唐晉甯縣，蒙氏、段氏皆為陽城堡部。元憲宗七年，立陽城堡萬戶。至元十二年，改晉寧州。領二縣：

　　呈貢，下。西臨滇澤之濱，在路之南，州之北，其間相去六十里，有故城曰呈貢，世為些莫強宗邵蠻所居。元憲宗六年，立呈貢千戶。至元十二年，割詔營、切龍、呈貢、雌甸、塔羅、和羅忽六城及烏納山立呈貢縣。歸化。下。在州東北，呈貢縣南，西賓滇澤，地名大吳龍，昔吳氏所居，後為些莫徒蠻所有，世隸善闡。憲宗六年，分隸呈貢千戶。至元十二年，割大吳龍、安江、安氵明立歸化縣。

　　昆陽州，下。在滇池南，僰、獹雜夷所居，有城曰巨橋，今為州治。閣羅鳳叛唐，令曲旂蠻居之。段氏興，隸善闡。元憲宗並羅瑀等十二城，立巨橋萬戶。至元十三年，改昆陽州。領二縣：

　　三泊，下。至元十三年，于那龍城立縣。易門。下。在州之西，治市坪村，世為烏蠻所居。段氏時，高智升治善闡，奄而有之。至元四年，立洟門千戶。十二年，改為縣。縣西有泉曰洟源。訛作易門。

　　安寧州，下。唐初置安寧縣，隸昆州。閣羅鳳叛唐後，烏、白蠻遷居。蒙氏終，善闡酋孫氏為安寧城主，及袁氏、高氏互有其地。元憲宗七年，隸陽城堡萬戶。至元三年，立安寧千戶。十二年，改安寧州。領二縣：

　　祿豐，下。在州西，治白村，其地瘴熱，非大酋所居，惟烏、雜蠻居之，遷徙不常。至元十三年，割安寧千戶之碌琫、化泥、驥琮籠三處立祿豐縣。因江中有石如甑，俗名碌琫，譯謂碌為石，琫為甑，訛為今名。羅次。下。在州北，治壓磨呂白村，本烏蠻羅部，地險俗悍。至元十二年，因羅部立羅次州，隸中慶路。二十四年，改州為縣。二十七年，隸安寧州。

　　威楚開南等路，下。為雜蠻耕牧之地，夷名俄碌，歷代無郡邑，後爨酋威楚築城俄碌睒居之。唐時蒙舍詔閣羅鳳合六詔為一，侵俄碌，取和子城，今鎮南州是也。後閣羅鳳叛，於本境立郡縣，諸爨盡附。蒙氏立二都督、六節度，銀生節度即今路也。及段氏興，銀生隸姚州，又名當箸驗。及高升泰執大理國柄，封其侄子明量于威楚，築外城，號德江城，傳至其裔長壽。元憲宗三年征大理，平之。六年，立威楚萬戶。至元八年，改威楚路，置總管府。領縣二、州四。州領一縣。本路軍民屯田共七千一百雙。

　　縣二

　　威楚，下。倚郭。至元十五年，升威州，仍立富民、淨樂二縣。二十一年，降州為威楚縣，革二縣為鄉來屬。定遠。下。在路北，地名目直睒，雜蠻居之。諸葛孔明征南中，經此睒，後號為牟州。唐蒙氏遣爨蠻酋抬萼鎮牟州，築城曰耐籠。至高氏專大理國政，命雲南些莫徒酋夷羨徙民二百戶于黃蓬阱，其抬萼故城隸高氏。元憲宗四年，立牟州千戶，黃蓬阱為百戶。至元十二年，改為定遠州，黃蓬阱為南寧縣，後革縣為鄉，改州為縣，隸本路。

　　州四

　　鎮南州，下。州在路北，昔樸、落蠻所居。川名欠舍，中有城曰雞和。至唐時，蒙氏並六詔，征東蠻，取和子、雞和二城，置石鼓縣，又于沙卻置俗富郡。沙卻即今州治。至段氏封高明量為楚公，欠舍、沙卻皆隸之。元憲宗三年，其酋內附。七年，立欠舍千戶、石鼓百戶。至元二十二年，改欠舍千戶為鎮南州，立定邊、石鼓二縣。二十四年，革二縣為鄉，仍隸本州。

　　南安州，下。州在路東南，山嶺稠疊，內一峰竦秀，林麓四周，其頂有泉。昔黑爨蠻祖瓦晟吳立柵居其上，子孫漸盛，不隸他部，至高氏封威楚方隸焉。憲宗立摩芻千戶，隸威楚萬戶。至元十二年，改千戶為南安州，隸本路。領一縣：

　　廣通。下。縣在州之北，夷名為路睒，雜蠻居之。南詔閣羅鳳曾立路睒縣，至段氏封高明量于威楚，其後宜州酋些莫徒裔易裒等附之，至高長壽遂處於路睒，易裒去舊堡二十里，山上築城白龍戲新柵。憲宗七年，長壽內附，立路睒千户。至元十二年改為廣通縣，隸南安州。

　　開南州，下。州在路西南，其川分十二甸，昔樸、和泥二蠻所居也。莊皃王滇池，漢武開西南夷，諸葛孔明定益州，皆未嘗涉其境。至蒙氏興，立銀生府，後為金齒、白蠻所陷，移府治于威楚，開南遂為生蠻所據。自南詔至段氏，皆為徼外荒僻之地。元中統三年平之，以所部隸威楚萬戶。至元十二年，改為開南州。

　　威遠州，下。州在開南州西南，其川有六，昔撲、和泥二蠻所居。至蒙氏興，開威楚為郡，而州境始通。其後金齒、白夷蠻酋阿只步等奪其地。中統三年征之，悉降。至元十二年，立開南州及威遠州，隸威楚路。

　　武定路軍民府，下。唐隸姚州，在滇北，昔獹鹿等蠻居之。至段氏使烏蠻阿舟治納洟胒共龍城於共甸，又築城名曰易龍，其裔孫法瓦浸盛，以其遠祖羅婺為部名。元憲宗四年內附。七年，立為萬戶，隸威楚。至元八年，並仁德、於矢入本部為北路。十二年，割出二部，改本路為武定。領州二。州領四縣。本路屯田七百四十八雙。

　　州二

　　和曲州，下。州在路西南，蠻名叵簉甸，僰、犬鹿諸種蠻所居。地多漢塚，或謂漢人曾居。蒙氏時，白蠻據其地，至段氏以烏蠻阿曆刂併吞諸蠻聚落三十餘處，分兄弟子侄治之，皆隸羅婺部。元憲宗六年，改叵簉甸曰和曲。至元二十六年，升為州。領二縣：

　　南甸，下。路治本縣，蠻曰瀼甸，又稱洟陬籠。至元二十六年改為縣。元謀。下。夷中舊名環州，元治五甸，至元十六年改為縣。

　　祿勸州，下。州在路東北，甸名洪農碌券，雜蠻居之，無郡所。至元二十六年，立祿勸州。領二縣：

　　易籠，下。易籠者，城名，在州北，地名倍場。縣境有二水，蠻語謂洟為水，籠為城，因此為名。昔羅婺部大酋居之，為群酋會集之所。至元二十六年，立縣。石舊。下。縣在州東，有四甸：曰掌鳩，曰法塊，曰抹撚，曰曲蔽。掌鳩甸有溪繞其三面，凡數十渡，故名，今訛名石舊。至元二十六年，立縣。

　　鶴慶路軍民府，下。府治在麗江路東南，大理路東北，夷名其地曰鶴川、樣共。昔隸越析詔，漢、唐未建城邑。開元末，閣羅鳳合六詔為一，稱南詔，徙治羊苴城，地近龍尾、鶴柘，今府即其地也。大和中，蒙勸封祐於樣共立謀統郡。蒙氏後，經數姓如故。元憲宗三年內附，為鶴州。七年，立二千戶，仍稱謀統，隸大理上萬戶。至元十一年，罷謀統千戶，復為鶴州。二十年，為燕王分地，隸行省。二十三年，升為鶴慶府。領一縣：

　　劍川。下。縣治在劍川湖西，夷雲羅魯城。按《唐史》南詔有六節度，劍川其一也。初蒙氏未合六詔時，有浪穹詔與南詔戰，不勝，遂保劍川，更稱劍浪。貞元中，南詔擊破之，奪劍、共諸川地，其酋徙居劍睒西北四百里，號劍羌。蒙氏終，至段氏，改劍川為義督瞼。憲宗四年內附。七年，立義督千戶。至元十一年，罷千戶，立劍川縣，隸鶴州。軍民屯田共二千餘雙。

　　雲遠路軍民總管府，元貞二年置。

　　徹裏軍民總管府，大德中置。大德中，雲南省言：「大徹裏地與八百媳婦犬牙相錯，勢均力敵。今大徹裏胡念已降，小徹裏復控扼地利，多相殺掠，胡念日與相拒，不得離，遣其弟胡倫入朝，指畫地形，乞別立徹裏軍民宣撫司，擇通習蠻夷情狀者為之帥，招其來附，以為進取之地。」乃立徹裏軍民總管府。

　　廣南西路宣撫司。闕。

　　麗江路軍民宣撫司，路因江為名，謂金沙江出沙金，故云。源出吐蕃界。今麗江即古麗水，兩漢至隋、唐皆為越巂郡西徼地，昔麼蠻、些蠻居之，遂為越析詔。二部皆烏蠻種，居鐵橋。貞元中，其地歸南詔。元憲宗三年，征大理，從金沙濟江，麼、些負固不服。四年春，平之，立茶罕章管民官。至元八年，立宣慰司。十三年，改為麗江路，立軍民總管府。二十二年，府罷，于通安、巨津之間立宣撫司。領府一、州七。州領一縣。

　　府一

　　北勝府，在麗江之東。唐南詔時，鐵橋西北有施蠻者，貞元中為異牟尋所破，遷其種居之，號劍羌，名其地曰成偈睒，又改名善巨郡。蒙氏終，段氏時，高智升使其孫高大惠鎮此郡。後隸大理。元憲宗三年，其酋高俊內附。至元十五年，立為施州。十七年，改為北勝州。二十年，升為府。

　　州七

　　順州，在麗江之東，俗名牛睒。昔順蠻種居劍、共川。唐貞元間，南詔異牟尋破之，徙居鐵橋、大婆、小婆、三探覽等川。其酋成鬥族漸盛，自為一部，遷于牛睒。至十三世孫自瞠猶隸大理。元憲宗三年內附。至元十五年，改牛睒為順州。

　　蒗蕖州，治羅共睒。在麗江之東，北勝、永寧南北之間，羅落、麼、些三種蠻世居之。憲宗三年，征大理。至元九年內附。十六年，改羅共睒為蒗蕖州。

　　永寧州，昔名樓頭睒。接吐蕃東徼，地名答藍，麼、些蠻祖泥月烏逐出吐蕃，遂居此睒。世屬大理。憲宗三年，其三十一世孫和字內附。至元十六年，改為州。

　　通安州，治在麗江之東，雪山之下。昔名三睒。僕繲蠻所居，其後麼、些蠻葉古乍奪而有之，世隸大理。憲宗三年，其二十三世孫麥良內附。中統四年，以麥良為察罕章管民官。至元九年，其子麥兀襲父職。十四年，改三睒為通安州。

　　蘭州，在蘭滄水之東。漢永平中始通博南山道，渡蘭滄水，置博南縣。唐為盧鹿蠻部。至段氏時，置蘭溪郡，隸大理。元憲宗四年內附，隸茶罕章管民官。至元十二年，改蘭州。

　　寶山州，在雪山之東，麗江西來，環帶三面。昔麼、些蠻居之。其先自樓頭徙居此，二十餘世。世祖征大理，自卞頭濟江，由羅邦至羅寺，圍大匱等寨，其酋內附，名其寨曰察罕忽魯罕。至元十四年，以大匱七處立寶山縣，十六年升為州。

　　巨津州，昔名羅波九睒，北接三川、鐵橋，西鄰吐蕃。按《唐書》，南詔居鐵橋之南，西北與吐蕃接。今州境實大理西北陬要害地，麼、些大酋世居之。憲宗三年內附。至元十四年，於九睒立巨津州，蓋以鐵橋自昔為南詔、吐蕃交會之大津渡，故名。領一縣：

　　臨西。下。縣在州之西北，乃大理極邊險僻之地，夷名羅裒間，居民皆麼、些二種蠻。至元十四年，立大理州縣，于羅裒間立臨西縣，以西臨吐蕃境故也，隸巨津州。

　　東川路，下。至元二十八年立。

　　茫部路軍民總管府。下。

　　益良州。下。強州。下。

　　孟傑路。自東川路以下闕。泰定三年，八百媳婦蠻請官守，置木安、孟傑二府於其地。

　　普安路，下。治在盤町山陽，巴盤江東。古夜郎地。秦為黔中地，兩漢隸牂牁郡，蜀隸興古郡，隋立牂州。唐置西平州，後改興古郡為盤州。蒙氏叛唐，其地為南詔東鄙，東爨烏蠻七部落居之。其後爨酋阿宋逐諸蠻據其地，號於失部，世為酋長。元憲宗七年，其酋內附，命為于失萬戶。至元十三年，改普安路總管府。明年，更立招討司。十六年，改為宣撫司。二十二年，罷司為路。

　　曲靖等路宣慰司軍民萬戶府，曲、靖二州在漢為夜郎味縣地。蜀分置興古郡。隋初為恭州、協州。唐置南寧州。東、西爨分烏、白蠻二種，自曲靖州西南昆川距龍和城，通謂之西爨白蠻。自彌鹿、升麻二川南至步頭，通謂之東爨烏蠻。貞觀中，以西爨歸王為南寧都督，襲殺東爨首領蓋聘。南詔閣羅鳳以兵脅西爨，徙之至龍和，皆殘於兵。東爨烏蠻復振，徙居西爨故地，世與南詔為婚，居故曲靖州。天寶末，征南詔，進次曲靖州，大敗，其地遂沒於蠻。元憲宗六年，立磨彌部萬戶。至元八年，改為中路。十三年，改曲靖路總管府。二十年，以隸皇太子。二十五年，升宣撫司。領縣一、州五。州領六縣。本路屯田四千四百八十雙，歲輸金三千五百五十兩、馬一百八十四。

　　縣一

　　南寧。下。倚郭。唐以爨歸王為南寧州都督，治石城。及閣羅鳳叛，州廢，蒙氏改石城郡。至段氏，烏蠻莫瀰部酋據石城。元憲宗三年內附。六年，立千戶，隸莫瀰部萬戶。至元十三年，升南寧州。二十二年，革為縣。

　　州五

　　陸涼州，下。即漢牂牁郡之平夷縣。南詔叛後，落溫部蠻世居之。憲宗三年內附，立落溫千戶，屬落蒙萬戶。至元十三年，改為陸涼州。領二縣：

　　芳華，下。在州西。河納。下，在州南，治蔡村。

　　越州，下。在路之南，其川名魯望，普麼部蠻世居之。憲宗四年內附。六年，立千戶，隸末迷萬戶。至元十二年，改越州，隸曲靖路。

　　羅雄州，下。與溪洞蠻獠接壤，歷代未嘗置郡，夷名其地為塔敝納夷甸。俗傳盤瓠六男，其一曰蒙由丘，後裔有羅雄者居此甸。至其孫普恐，名其部曰羅雄。憲宗四年內附。七年，隸普摩千戶。至元十三年，割夜苴部為羅雄州，隸曲靖路。

　　馬龍州，下。夷名曰撒匡。昔僰、剌居之，盤瓠裔納垢逐舊蠻而有其地。至羅苴內附，於本部立千戶。至元十三年，改為州，即舊馬龍城也。領一縣：

　　通泉。下。在州西南，與嵩明州楊林縣接壤，納垢之孫易陬分居其地。元初為易龍百戶，隸馬龍千戶。至元十三年，改名通泉縣，隸馬龍州。

　　沾益州，下。在本路之東北，據南盤江、北盤江之間。唐初置州，天寶末，沒於蠻，為僰、剌二種所居。後磨彌部奪之。元初其孫普垢曆刂內附。憲宗七年，以本部隸曲靖磨彌萬戶府。至元十三年，改沾益州。領三縣：

　　交水，下。治易陬龍城。其先磨彌部酋蒙提居之，後大理國高護軍逐其子孫為私邑。憲宗五年內附。至元十三年，即其城立縣。石梁，下。系磨彌部，又名伍勒部。其酋世為巫，居石梁原山。至元十三年為縣。羅山。下。夷名落蒙山，乃磨彌部東境。

　　澂江路，下。治在滇池東南。唐屬牂州，隸黔州都督府。開元中，降為羈縻州。今夷中名其地曰羅伽甸。初，麼、些蠻居之，後為僰蠻所奪。南詔蒙氏為河陽郡，至段氏，麼、些蠻之裔復居此甸，號羅伽部。元憲宗四年內附，六年以羅伽部為萬戶。至元三年，改萬戶為中路。十六年，升為澄江路。領縣三、州二。州領三縣。本路屯田四千一百雙。

　　縣三

　　河陽，下。內附後為千戶。至元十六年，為河陽州。二十六年，降為縣。江川，下。在抃江路南，星雲湖之北。蒙氏叛唐，使白蠻居之。至段氏，些麼徒蠻之裔居此城。更名步雄部。其後弄景內附，即本部為千戶。至元十三年，改千戶為江川州。二十年，降為縣。陽宗。下。在本路西北，明湖之南。昔麼、些蠻居之，號曰強宗部，其酋盧舍內附，立本部千戶。至元十三年，改為縣。

　　州二

　　新興州，下。漢新興縣。唐初隸牂州，後南詔叛，降為羈縻州。蒙氏為溫富州。段氏時麼、些蠻分居其地。內附後，立為千戶。至元十三年，改新興州，隸澄江路。領二縣：

　　普舍，下。在州西北。昔有強宗部蠻之裔，長曰部傍，據普具龍城，次曰普舍，據普劄龍城。二城之西有白城，漢人所築。二酋屢爭其地，莫能定。後普舍孫苴曆刂內附，立本部為千戶。十三年，改千戶為普舍縣，治普劄龍城，隸新興州。研和。下。麼些徒蠻步雄居之，其孫龍鍾內附，立百戶。至元十三年，改為縣。

　　路南州，下。州在本路之東，夷名路甸，有城曰撒呂，黑爨蠻之裔落蒙所築，子孫世居之，因名落蒙部。憲宗朝內附，即本部立萬戶。至元七年，並落蒙、羅伽、末迷三萬戶為中路。十三年，分中路為二路，改羅伽為澄江路，落蒙為路南州，隸澄江路。領一縣：

　　邑市。下。至元十三年，即邑市、彌歪二城立邑市縣，彌沙等五城立彌沙縣。二十四年，並彌沙入本縣，隸路南州。

　　普定路，本普裏部，歸附後改普定府。至元二十七年，初斡羅思、呂國瑞入賄丞相桑哥及要束木等，請創羅甸宣慰司。至是，言招到羅甸國劄哇並龍家、宋家、犵狫、貓人諸種蠻夷四萬六千六百戶。阿卜、阿牙者來朝，為曲靖路宣慰同知脫因及普安路官所阻。會雲南行省言：「羅甸即普裏也，歸附後改普定府，印信具存，隸雲南省三十餘年，賦役如期。今所創羅甸宣慰安撫司，隸湖南省。斡羅思等擅以兵脅降普定土官矣資男、劄哇、希古等，勒令同其入覲，邀功希賞。氣罷之，仍以其地隸雲南。」制可。大德七年，改為路。大德七年，中書省臣言：「蛇節、宋隆濟等作亂，普定知府容苴率眾效順。容苴沒，其妻適姑亦能宣力戎行，乞令襲其夫職。仍改普定為路，隸曲靖宣慰司，以適姑為本路總管，虎符。」

　　仁德府，昔僰、剌蠻居之，無郡縣。其部曰仲紮溢源，後烏蠻之裔新丁奪而有之。至四世孫，因其祖名新丁，以為部號，語訛為仁地。憲宗五年內附。明年，立本部為仁地萬戶。至元初復叛，四年降之，仍為萬戶。十三年，改萬戶為仁德府。本府屯田五百六十雙。領縣二：

　　為美，下。縣治在府北，地名溢浦適侶睒甸，即仁地故部。至元二十四年置縣。歸厚。下。縣治在府西，地名易浪湳龍，舊隸仁地部。至元二十四年，分立二縣，曰倘俸，曰為美。二十五年，改倘俸曰歸厚。

　　羅羅蒙慶等處宣慰司都元帥府

　　建昌路，下。本古越巂地，唐初設中都督府，治越巂。至德中，沒於吐蕃。貞元中復之。懿宗時，蒙詔立城曰建昌府，以烏、白二蠻實之。其後諸酋爭強，不能相下，分地為四，推段興為長。其裔浸強，遂並諸酋，自為府主，大理不能制。傳至阿宗，娶落蘭部建蒂女沙智。元憲宗朝，建蒂內附，以其婿阿宗守建昌。至元十二年，析其地置總管府五、州二十三，建昌其一路也，設羅羅宣慰司以總之。本路領縣一、州九。州領一縣。本路立軍民屯田。

　　縣一

　　中縣。縣治在住頭回甸，蓋越巂之東境也。所居烏蠻自別為沙麻部，以酋長所立處為中州。至元十年內附。十四年，仍為中州。二十二年，降為縣。隸建昌路。

　　州九

　　建安州，下。即總府所治。建蒂既平，分建昌府為萬戶二，又置千戶二。至元十五年，割建鄉城十四村及建蒂四村立寶安州。十七年，改本千戶為建安州。二十六年，革寶安州，以其鄉村來屬。

　　永寧州，下。在建昌之東郭。唐時南詔立建昌郡，領建安、永寧二州。元至元九年，西平王平建蒂。十六年，分建昌為二州，在城曰建安，東郭曰永寧，俱隸建昌路。

　　瀘州，下。州在路西，昔名沙城瞼，即諸葛武侯禽孟獲之地。有瀘水，深廣而多瘴，鮮有行者，冬夏常熱，其源可燅雞豚。至段氏時，於熱水甸立城。名洟籠，隸建昌。憲宗時，建蒂內附，復叛，至元九年平之。十五年，改洟籠為瀘州。

　　禮州，下。州在路西北，瀘沽水東，所治曰籠麼城。南詔末，諸蠻相侵奪，至段氏興，並有其地。裔孫阿宗內附，復叛，至元九年平之，設千戶。十五年，改為禮州。領一縣：

　　瀘沽。縣在州北。昔羅落蠻所居，至蒙氏霸諸部，以烏蠻酋守此城，後漸盛，自號曰落蘭部，或稱羅落。其裔蒲德遣其侄建蒂內附。建蒂繼叛，殺蒲德，自為酋長，並有諸部。至元九年平之，設千戶。十三年升萬戶，十五年改縣。

　　裏州，下。唐隸巂州都督。蒙詔時落蘭部小酋阿都之裔居此，因名阿都部。傳至納空，隨建蒂內附。中統三年叛。至元十年，其子耶吻效順，隸烏蒙。十八年，設千戶。二十二年，同烏蠻叛，奔羅羅斯。二十三年，升軍民總管府。二十六年，府罷為州，隸建昌路。

　　闊州，下。州治密納甸。古無城邑，烏蒙所居。昔仲由蒙之裔孫名科居此，因以名為部號，後訛為闊。至三十七世孫僰羅內附。至元九年，設千戶。二十六年，改為州。

　　邛部州，下。州在路東北，大渡河之南，越巂之東北。君長十數，筰都最大。唐立邛部縣，後沒於蠻。至宋歲貢名馬土物，封其酋為邛都王。今其地夷稱為邛部川，治烏弄城，昔麼、些蠻居之，後仲由蒙之裔奪其地。元憲宗時內附。中統五年，立邛部川安撫招討使，隸成都元帥府。至元十年，割屬羅羅斯宣慰司。二十一年，改為州。

　　隆州，下。州在路之西南，與漢邛都縣接境，唐會川縣之西北。蒙氏改會川為會同邏，立五瞼，本州為邊府瞼。其後瞼主楊大蘭於瞼北塏上立城，分派而居，名曰大隆城，即今州治也。元至元十三年內附。十四年，設千戶。十七年，改隆州。

　　薑州，下。薑者蠻名也。烏蠻仲牟由之裔阿壇絳始居閟畔部，其孫阿羅仕大理國主高泰，是時會川有城曰龍納，羅落蠻世居焉。阿羅挾高氏之勢，攻拔之，遂以祖名曰絳部。憲宗時，隨閟畔內附，因隸焉。至元八年，為落蘭部酋建蒂所破。九年平之，遂隸會川，後屬建昌。十五年，改為薑州。二十七年，復屬閟畔部，後又屬建昌。

　　德昌路軍民府，下。漢邛都縣地，唐沒于南詔。路在建昌西南，所居蠻號屈部。元至元九年內附。十二年，立定昌路，以本部為昌州。二十三年，罷定昌路，併入德昌路，治本州葛魯城。領州四。本路立軍民屯田。

　　昌州，下。路治本州。初，烏蠻阿屈之裔浸強，用祖名為屈部。其孫烏則，至元九年內附。十二年，改本部為州，兼領普濟、威龍，隸定昌路。二十三年，罷定昌路，並隸德昌。

　　德州，下。在路之北。其地今名吾越甸，城曰亦苴龍，所居蠻苴郎，以遠祖名部曰赬綖。憲宗時內附。至元十二年，立千戶。十三年，改為德州，隸德平路。二十三年，改隸德昌。

　　威龍州，下。州在路西南，夷名巴翠部，領小部三，一曰沙媧普宗，二曰烏雞泥祖，三曰媧諾龍菖蒲，皆獹魯蠻種也。至元十五年，合三部立威龍州，隸德昌。

　　普濟州，下。州在路西北，夷名玕甸。昔為荒僻之地，獹魯蠻世居之，後屬屈部。至元九年，隨屈部內附。十五年，于玕甸立定昌路。二十三年，路革，改隸德昌。

　　會川路，下。路在建昌南。唐移邛都於此。其地當征蠻之要衝，諸酋聽會之所，故名。天寶末，沒于南詔，立會川都督府，又號清寧郡。至段氏仍為會川府。元至元九年內附。十四年立會川路，治武安州。領州五。本路立軍民屯田。

　　武安州，下。蠻稱龍泥城。至元十四年，立管民千戶。十七年，改為武安州。

　　黎溪州，下。古無城邑，蠻雲黎彄，訛為今名。初，烏蠻與漢人雜處，及南詔閣羅鳳叛，徙白蠻守之。蒙氏終，羅羅逐去白蠻。段氏興，令羅羅蠻乞夷據其地。至元九年，其裔阿夷內附，改其部為黎溪州。

　　永昌州，下。州在路北，治故歸依城，即古會川也。唐天寶末，沒于南詔，置會川都督。至蒙氏改會同府，置五瞼，徙張、王、李、趙、楊、周、高、段、何、蘇、龔、尹十二姓於此，以趙氏為府主，居今州城。趙氏弱，王氏據之。及段氏與高氏專政，逐王氏，以其子高政治會川。元憲宗三年，征大理，高氏逃去。九年，故酋王氏孫阿龍率眾內附。至元八年，以其男阿禾領會川。十四年，改管民千戶。十七年，立永昌州，隸會川路。

　　會理州，下。州在會川府東南。唐時南詔屬會川節度，地名昔陀。有蠻名阿壇絳，亦仲由蒙之遺種。其裔羅於則，得昔陀地居之，取祖名曰絳部，後強盛，盡有四州之地，號蒙歪。元憲宗八年，其孫亦蘆內附，隸閟畔萬戶。至元四年，屬落蘭部。十三年，改隸會川路。十五年，置會理州，仍隸會川。二十七年，復屬閟畔部。

　　麻龍州，下。麻龍者，城名也，地名棹羅能。烏蠻蒙次次之裔，祖居閟畔東川，後普恐遷苗臥龍，其孫阿麻內附。至元五年，為建蒂所並。十二年，屬會川。十四年，立管民千戶，隸會川路。十七年，立為州。二十七年，割屬閟畔部。

　　柏興府，昔摩沙夷所居。漢為定笮縣，隸越巂郡。唐立昆明縣。天寶末沒於吐蕃。後復屬南詔，改香城郡。元至元十年，其鹽井摩沙酋羅羅將犬鹿鹿、茹庫內附。十四年，立鹽井管民千戶。十七年，改為閏鹽州，以犬鹿鹿部為普樂州，俱隸德平路。二十七年，並普樂、閏鹽二州為閏鹽縣，立柏興府，隸羅羅宣慰司。領縣二：

　　閏鹽，下。倚郭。夷名為賀頭甸，以縣境有鹽井故名。金縣。下。縣在府北，夷名利寶揭勒。所居蠻因茹庫，乃漢越巂郡北境，與吐蕃接。至元十五年，立為金州，後降為縣，以縣境斛僰和山出金，故名焉。

　　臨安廣西元江等處宣慰司兼管軍萬戶府

　　臨安路，下。唐隸牂州，天寶末沒于南詔。蒙氏立都督府二，其一曰通海郡，段氏改為秀山郡，阿僰部蠻居之。元憲宗六年內附，以本部為萬戶。至元八年改為南路，十三年又改為臨安路。領縣二、千戶一、州三。州領二縣。宣慰司所領屯田六百雙，本路有司所管三千四百雙，爨僰軍千戶所管一千一百五十雙有奇。

　　縣二

　　河西，下。縣在杞麓湖之南，又名其地曰休臘。昔莊掞王其地。唐初于姚州之南置西宗州，領三縣，河西其一也。天寶後沒於蠻，為步雄部，後阿僰蠻易渠奪而居之。元憲宗六年內附。七年，即阿僰部立萬戶，休臘隸之。至元十三年，始為河西州，隸臨安路。二十六年，降為縣。蒙自。下。縣界南鄰交趾，西近建水州。縣境有山名自則，漢語訛為蒙自，上有故城。白夷所築，即今縣治，下臨巴甸。南詔時以趙氏鎮守，至段氏，阿僰蠻居之。憲宗六年內附，繼叛，七年平之，立千戶，隸阿僰萬戶。至元十三年，改阿僰萬戶為臨安路，以本千戶為縣。

　　舍資千戶。蒙自縣之東，阿僰蠻所居地。昔名褒古，又曰部嫋踵甸。傳至裔孫舍資，因以為名。內附後，隸蒙自千戶。至元十三年，改蒙自為縣，其地近交趾，遂以舍資為安南道防送軍千戶，隸臨安路。

　　州三

　　建水州，下。在本路之南，近接交趾，為雲南極邊。治故建水城，唐元和間蒙氏所築，古稱步頭，亦云巴甸。每秋夏溪水漲溢如海，夷謂海為惠，曆刂為大，故名惠曆刂，漢語曰建水，曆趙、楊、李、段數姓，皆仍舊名，些麼徒蠻所居。內附後，立千戶，隸阿僰萬戶。至元十三年，改建水州，隸臨安路。

　　石平州，下。在路之西南，阿僰蠻據之，得石坪，聚為居邑，名曰石坪。至元七年，改邑為州，隸臨安路。

　　寧州，下。在本路之東。唐置黎州，天寶末沒於蠻。地號浪曠，夷語謂旱龍也。步雄部蠻些麼徒據之，後屬爨蠻酋阿幾，以浪曠割與寧酋豆圭。元憲宗四年，寧酋內附。至元十三年，改為寧州，隸臨安路。舊領三縣：通海，翏峨，西沙。西沙在州東，寧部蠻世居之。其裔孫西沙築城於此，因名西沙籠。憲宗四年，其酋普提內附，就居此城為萬戶。至元十三年，立為西沙縣。二十六年，以隸寧州。至治二年，併入州。領二縣：

　　通海，下。倚郭。元初立通海千戶，隸善闡萬戶。至元十三年，改通海縣，隸寧海府。二十七年，府革，直隸臨安路，今割隸寧州。翏峨。下。縣在河西縣之西，控扼山谷，北接滇池，亦屬滇國。昔䴙猊蠻居之，後阿僰酋逐䴙猊據其地。至其孫阿次內附，以其部立千戶。至元十三年，改為州，領邛洲、平甸二縣。二十六年，降為縣，並二縣為鄉，隸臨安路。今割隸寧州。

　　廣西路，下。東爨烏蠻彌鹿等部所居。唐為羈縻州，隸黔州都督府。後師宗、彌勒二部浸盛，蒙氏、段氏莫能制。元憲宗七年，二部內附，隸落蒙萬戶。至元十二年，籍二部為軍，立廣西路。十八年，復為民。領州二。

　　師宗州，下。在路之東南。昔爨蠻逐獠、僰等居之，其後師宗據匿弄甸，故名師宗部。至元十二年，立為千戶。十八年，復為民。二十七年，改為州。

　　彌勒州，下。在路南。昔些莫徒蠻之裔彌勒得郭甸、巴甸、部籠而居之，故名其部曰彌勒。至元十二年，為千戶。十八年，復為民。二十七年，改為州。

　　元江路，下。古西南夷地。今元江在梁州之西南，又當在黑水之西南也。阿僰諸部蠻自昔據之。憲宗四年內附，七年復叛，率諸部築城以拒命。至元十三年，遙立元江府以羈縻之。二十五年，命雲南王討平之，割羅盤、馬籠、步日、思麼、羅醜、羅陀、步騰、步竭、台威、台陽、設棲、你陀十二部於威遠，立元江路。

　　步日部。在本路之西。蒙氏立此甸，徙白蠻鎮之，名步日瞼。

　　馬籠部。因馬籠山立寨，在本路之北，所居蠻阿僰。元初立為千戶，屬甯州萬戶。至元十三年，改隸元江萬戶。二十五年，屬元江路。

　　大理金齒等處宣慰司都元帥府

　　大理路軍民總管府，上。本漢楪榆縣地。唐于昆明之梇棟川置姚州都督府，治楪榆洱河蠻。後蒙舍詔皮羅閣逐河蠻取太和城，至閣羅鳳號大蒙國。雲南先有六詔，至是請於朝，求合為一，從之。蒙舍在其南，故稱南詔。徙治太和城。至異牟尋又遷于喜郡史城，又徙居羊苴乖城，即今府治。改號大禮國。其後鄭、趙、楊三氏互相篡奪，至石晉時，段思平更號大理國。元憲宗三年收附。六年，立上下二萬戶。至元七年，並二萬戶為大理路。有點蒼山在大理城西，周廣四百里，為雲南形勝要害之地。城中有五花樓，唐大中十年，南詔王券豐佑所建。樓方五里，高百尺，上可容萬人。世祖征大理時，駐兵樓前。至元三年，嘗賜金重修焉。領司一、縣一、府二、州五。府領一縣，州領二縣。

　　錄事司。憲宗七年，立中千戶，屬大理萬戶。至元十一年，罷千戶，立錄事司。十二年，升理州。二十一年，州罷，復立錄事司。

　　縣一

　　太和。倚郭。憲宗七年，於城內外立上中下三千戶。至元二十六年，即中千戶立錄事司，上下二千戶立縣。

　　府二

　　永昌府，唐時蒙氏據其地，曆段氏、高氏皆為永昌府。元憲宗七年，分永昌之永平立千戶。至元十一年，立永昌州。十五年升為府，隸大理路。領一縣：

　　永平。下。縣在府東，鹿滄江之東，即漢博平縣。唐蒙氏改勝鄉郡，屬永昌。至元十一年，改永平縣，隸永昌府。

　　騰沖府，在永昌之西，即越睒地。唐置羈縻郡。蒙氏九世孫異牟尋取越睒，逐諸蠻有其地，為軟化府。其後白蠻徙居之，改騰沖府。元憲宗三年，府酋高救內附。至元十一年，改藤越州，又立藤越縣。十四年，改騰沖府。二十五年，罷州縣，府如故。永昌、騰沖二府軍民屯田共二萬二千一百五雙。

　　州五

　　鄧川州，下。在本路北。夷有六詔，矰睒其一也。唐置矰川州，治大厘。蒙氏襲而奪之，後改德原城，隸大理。段氏因之。元憲宗三年內附。七年，立德原千戶，隸大理上萬戶。至元十一年，改德原城為鄧川州。領一縣：

　　浪穹。下。本名彌茨，乃浪穹詔所居之地。唐初，其王鐸羅望與南詔戰，不勝，保劍川，更稱劍浪。貞元中，南詔破之，以浪穹、施浪、鄧睒總三浪為浪穹州。元憲宗七年內附，立浪穹千戶，隸大理上萬戶。至元十一年降為縣，隸鄧川州。

　　蒙化州，下。本蒙舍城。唐置陽瓜州。天寶間，鳳伽異為州刺史。段氏為開南縣。元憲宗七年，以蒙舍立千戶，屬大理上萬戶。至元十一年，立蒙化府。十四年，升為路。二十年，降為州，復隸大理路。

　　趙州，下。昔為羅落蠻所居地。蒙氏立國，有十瞼，趙川瞼其一也。夷語瞼若州。皮羅閣置趙郡，閣羅鳳改為州，段氏改天水郡。憲宗七年立趙瞼千戶，隸大理下萬戶。至元十一年改為州，又于白崖瞼立建寧縣，隸本州，即古勃弄地。二十五年縣革入州，隸大理路。

　　姚州，下。唐于梇棟川置姚州都督府。天寶間，閣羅鳳叛，取姚州，附吐蕃。終段氏為姚州。元憲宗三年內附。七年，立統矢千戶、大姚堡千戶。至元十二年，罷統矢，立姚州，隸大理路。領一縣：

　　大姚，下。唐置西濮州，後更名髳州，南接姚州，統縣四，一曰青蛉，即此地。夷名大姚堡，與梇棟川相接。元憲宗七年，立千戶，隸大理下萬戶。至元十一年，罷千戶立大姚縣，隸姚州。

　　雲南州，下。唐以漢雲南縣置郡。蒙氏至段氏並為雲南州。元憲宗七年立千戶，隸大理下萬戶。至元十一年，立雲南州。

　　蒙憐路軍民府。至元二十七年，從雲南行省請，以蒙憐甸為蒙憐路軍民總管府，蒙萊甸為蒙萊路軍民總管府。其餘闕。

　　蒙萊路軍民府。闕。

　　金齒等處宣撫司。其地在大理西南，蘭滄江界其東，與緬地接其西。土蠻凡八種：曰金齒，曰白夷，曰僰，曰峨昌，曰驃，曰繲，曰渠羅，曰比蘇。按《唐史》，茫施蠻本關南種，在永昌之南，樓居，無城郭。或漆齒，或金齒，故俗呼金齒蠻。自漢開西南夷後，未嘗與中國通。唐南詔蒙氏興，異牟尋破群蠻，盡虜其人以實其南東北，取其地，南至青石山緬界，悉屬大理。及段氏時，白夷諸蠻漸復故地，是後金齒諸蠻浸盛。元憲宗四年，平定大理，繼征白夷等蠻。中統初，金齒、白夷諸酋各遣子弟朝貢。二年，立安撫司以統之。至元八年，分金齒、白夷為東西兩路安撫使。十二年，改西路為建甯路，東路為鎮康路。十五年，改安撫為宣撫，立六路總管府。二十三年，罷兩路宣撫司，併入大理金齒等處宣撫司。

　　柔遠路，在大理之西，永昌之南。其地曰潞江，曰普坪瞼，曰申瞼僰寨，曰烏摩坪。僰蠻即《通典》所謂黑爨也。中統初，僰酋阿八思入朝。至元十三年，與茫施、鎮康、鎮西、平緬、麓川俱立為路，隸宣撫司。

　　茫施路，在柔遠路之南，瀘江之西。其地曰怒謀，曰大枯睒，曰小枯睒。即《唐史》所謂茫施蠻也。中統初內附。至元十三年，立為路，隸宣撫司。

　　鎮康路，在柔遠路之南，蘭江之西。其地曰石睒，亦黑僰所居。中統初內附。至元十三年，立為路，隸宣撫司。

　　鎮西路，在柔遠路正西，東隔麓川。其地曰于賴睒，曰渠瀾睒，白夷蠻居之。中統初內附，至元十三年立為路，隸宣撫司。

　　平緬路，北近柔遠路。其地曰驃睒，曰羅必四莊，曰小沙摩弄，曰驃睒頭，白夷居之。中統初內附，至元十三年立為路，隸宣撫司。

　　麓川路，在茫施路東。其地曰大布茫。曰睒頭附賽，曰睒中彈吉，曰睒 尾福禄培，皆白夷所居。中統初內附，至元十三年立為路，隸宣撫司。

　　南睒，在鎮西路西北。其地有阿賽睒、午真睒，白夷峨昌所居。元初內附，至元十五年隸宣撫司。金齒六路一睒，歲賦金銀各有差。

　　烏撒烏蒙宣慰司，在本部巴的甸。烏撒者蠻名也。其部在中慶東北七百五十里，舊名巴凡兀姑，今曰巴的甸，自昔烏雜蠻居之。今所轄部六，曰烏撒部、阿頭部、易溪部、易娘部、烏蒙部、閟畔部。其東西又有芒布、阿晟二部。後烏蠻之裔折怒始強大，盡得其地，因取遠祖烏撒為部名。憲宗征大理，累招不降。至元十年始附。十三年，立烏撒路。十五年，為軍民總管府。二十一年，改軍民宣撫司。二十四年，升烏撒烏蒙宣慰司。

　　木連路軍民府。以下闕。

　　蒙光路軍民府。

　　木邦路軍民府。

　　孟定路軍民府。

　　謀粘路軍民府。

　　南甸軍民府。

　　六難路甸軍民府。

　　陋麻和管民官。

　　雲龍甸軍民府。

　　縹甸軍民府。

　　二十四寨達魯花赤。

　　孟隆路軍民府。

　　木朵路軍民總管府。至元三十年，以金齒木朵甸戶口增殖，立下路總管府，其為長者給兩珠虎符。

　　金齒孟定各甸軍民官。

　　孟愛等甸軍民府。至元二十一年，金齒新附孟愛甸酋長遣其子來朝，即其地立軍民總管府。

　　蒙兀路。

　　通西軍民總管府。大德元年，蒙陽甸酋領緬吉納款，遣其弟阿不剌等赴闕進方物，且請歲貢銀千兩及置郡縣驛傳，遂立通西軍民府。

　　木來軍民府。至元二十九年，雲南省言：「新附金齒適當忙兀禿兒迷失出征軍馬之沖，資其芻糧，擬立為木來路。」中書省奏置散府，以布伯為達魯花赤，用其土人馬列知府事。


Chinese text: This work was published before January 1, 1923, and is in the
public domain worldwide because the author died at least 100 years ago.
