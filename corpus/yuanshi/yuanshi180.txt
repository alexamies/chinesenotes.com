耶律希亮
耶律希亮，字明甫，楚材之孫，鑄之子也。初，六皇后命以赤帖吉氏歸鑄，生希亮於和林南之涼樓，曰禿忽思，六皇后遂以其地名之。憲宗嘗遣鑄核錢糧於燕，鑄曰：「臣先世皆讀儒書，儒生俱在中土，願攜諸子，至燕受業。」憲宗從之，乃命希亮師事北平趙衍。時方九歲，未浹旬，已能賦詩。歲丙辰，憲宗召鑄還和林，希亮獨留燕。歲戊午，憲宗在六盤山，希亮詣行在所。已而鑄扈從南伐，希亮亦在行。明年，憲宗崩於蜀，希亮將輜重北歸陝右。

又明年，為中統元年，世祖即位，阿里不哥反，遣使召主將渾都海。鑄說渾都海等入朝，皆不從，則棄其妻子，挺身來歸。既而渾都海知鑄去，怒，遣百騎追之不及。乃使百人監視希亮母子，迫脅使從行，自靈武過應吉里城，至西涼甘州。阿里不哥遣大將阿藍答兒自和林帥師至焉支山，希亮見之。阿藍答兒問：「而父安在？」希亮曰：「不知，與吾父同任事者宜知之。」渾都海怒，詬曰：「我焉得知之，其父今亡命東見皇帝矣！」希亮曰：「若然，則何謂不知！」阿藍答兒熟視渾都海曰：「此言深有意焉。」詰希亮甚急。希亮曰：「使吾知之，亦從而去，安得獨留！」阿藍答兒以為實，免其監蒞。既而阿藍答兒、渾都海為大兵所殺，其殘卒北走，眾推哈剌不花為帥。希亮潛匿甘州北黑水東沙陀中。殿兵已過十餘里，有尋馬者適至，老婢漏言，眾奄至，驅至肅州。哈剌不花與鑄有婚姻之好，又哈剌不花在蜀時，嘗疾病，鑄召醫視之,遺以酒食， 因釋希亮縛，謂曰：「我受恩於汝父，此圖報之秋也。」及抵沙州北川，希亮與兄弟徒步負任，不火食者數日。是冬，涉雪逾天山，至北庭都護府。二年，至昌八里城。夏，逾馬納思河，抵葉密里城，乃定宗潛邸湯沐之邑也。時六皇后之妹主後位，與宗王火忽皆欲東覲。希亮母密知其事，攜希亮入見，已而事不果。冬，至於火孛之地。三年，定宗幼子大名王閔其不能歸，遺以幣帛鞍馬，乃從大名王至忽只兒之地。會宗王阿魯忽至，誅阿里不哥所用鎮守之人唆羅海，欲附世祖。復從大名王及阿魯忽二王還至葉密里城。王遺以耳環，其二珠大如榛，實價直千金，欲穿其耳使帶之。希亮辭曰：「不敢因是以傷父母之遺體也。且無功受賞，於禮尤不可。」王又解金束帶遺之，且曰：「系此，於遺體宜無傷。」五月，又為阿里不哥兵所驅，西行千五百里，至孛劣撒里之地。六月，又西至換扎孫之地。又從至不剌城。又西行六百里，至徹徹里澤剌之山，后妃輜重皆留於此，希亮母及兄弟亦在焉。希亮單騎從行二百餘里，至出布兒城。又百里，至也裡虔城，而哈剌不花之兵奄至，希亮又從二王興師，還至不剌城，與哈剌不花戰，敗之，盡殲其眾。二王乃函其頭，遣使報捷。十月，至於亦思寬之地。四年，至可失哈里城。四月，阿里不哥兵復至，希亮又從征，至渾八升城。時希亮母從後避暑於阿體八升山。先是，鑄嘗言於世祖：「臣之妻子皆在北邊。」至是，世祖遣不華出至二王所，因以璽書召希亮，馳驛赴闕。六月，由苦先城至哈剌火州，出伊州，涉大漠以還。八月，入覲世祖於上都之大安閣，備陳邊事，及羈旅困苦之狀。世祖憐之，賜鈔千錠、金帶一、幣帛三十，命為速古兒赤、必阇赤。至元八年，授奉訓大夫、符寶郎。

十二年，既平宋，世祖命希亮問諸降將，日本可伐否。夏貴、呂文煥、範文虎、陳奕等皆云可伐。希亮奏曰：「宋與遼、金攻戰且三百年，干戈甫定，人得息肩，俟數年，興師未晚。」世祖然之。十三年，太府監令史盧贄言於監官：「各路所貢布長三丈，唯平陽加一丈，諸怯薛歹以故爭取平陽布。苟截其長者，與他郡等，則無所爭，而以其所截者為髹漆宮殿器皿之用，甚便。」監官從之。適左右以其事聞，帝以詰監官，監官倉皇莫知所以對，歸罪於贄，帝命斬之。希亮遇諸途，贄以冤告。希亮命少緩，具以實入奏。有旨令董文用讞之。竟釋贄，而召御史大夫塔察兒等讓之曰：「此事言官當言而不言，向微禿忽思，不誤誅此人耶！」十四年，轉嘉議大夫、禮部尚書，尋遷吏部尚書。帝駐蹕察納兒台之地，希亮至，奏對畢，董文用問大都近事。希亮曰：「囹圄多囚耳。」世祖方欹枕而臥，忽寤，問其故。希亮奏曰：「近奉旨：漢人盜鈔六文者殺。以是囚多。」帝驚問：「孰傳此語？」省臣曰：「此旨實脫兒察所傳。」脫兒察曰：「陛下在南坡，以語蒙古兒童。」帝曰：「前言戲耳，曷嘗著為令式？」乃罪脫兒察。希亮因奏曰：「令既出矣，必明其錯誤，以安民心。」帝善其言，即命希亮至大都，諭旨中書。

十七年，希亮以跋涉西土，足病痿攣，謝事而去，退居惣陽者二十餘年。至大二年，武宗訪求先朝舊臣，特除翰林學士承旨、資善大夫，尋改授翰林學士承旨、知制誥兼修國史。希亮以職在史官，乃類次世祖嘉言善行以進，英宗取其書，置禁中。久之，閒居京師，四方之士多從之遊。泰定四年卒，年八十一。

希亮性至孝，困厄遐方，家貲散亡已盡，僅藏祖考畫像，四時就穹廬陳列致奠，盡誠盡敬。朔漠之人，咸相聚來觀，歎曰：「此中土之禮也。」雖疾病，不廢書史，或中夜起坐，取燭以書。所著詩文及從軍紀行錄三十卷，目之曰《愫軒集》。贈推忠輔義守正功臣、資善大夫、集賢學士、上護軍，追封漆水郡公，諡忠嘉。

趙世延
趙世延，字子敬，其先雍古族人，居雲中北邊。曾祖公，為金群牧使，太祖得其所牧馬，公死之。祖按竺邇，幼孤，鞠於外大父術要甲，訛為趙家，因氏為趙；驍勇善騎射，從太祖征伐，有功，為蒙古漢軍徵行大元帥，鎮蜀，因家成都。父黑梓，以門功襲父元帥職，兼文州吐?蚧Т锫郴ǔ唷?

世延天資秀發，喜讀書，究心儒者體用之學。弱冠，世祖召見，俾入樞密院御史臺肄習官政。至元二十一年，授承事郎、雲南諸路提刑按察司判官，時年二十有四。烏蒙蠻酋叛，世延會省臣以軍討之，蠻兵大潰，即請降。二十六年，擢監察御史，與同列五人劾丞相桑哥不法。中丞趙國輔，桑哥黨也，抑不以聞，更以告桑哥。於是五人者悉為其所擠，而世延獨倖免。奉旨按平陽郡監也先忽都贓巨萬，鞫左司郎中董仲威殺人獄，皆明允。二十九年，轉奉議大夫，出僉江南湖北道肅政廉訪司事。敦儒學，立義倉，撤淫祠，修澧陽縣壞堤，嚴常、澧掠賣良民之禁，部內晏然。元貞元年，除江南行御史臺都事，丁內艱，不赴。大德元年，复除前官。三年，移中臺都事，俄改中書左司都事。臺臣奏，仍為都事中臺。六年，由山東肅政廉訪副使改江南行臺治書侍御史。十年，除安西路總管。安西，故京兆省臺所治，號稱會府，前政壅滯者三千牘。世延既至，不三月，剖決殆盡。陝民飢，省臺議請於朝賑之，世延曰：「救荒如救火，願先發廩以賑，朝廷設不允，世延當傾家財若身以償。」省臺從之，所活者眾。

至大元年，除紹興路總管，改四川肅政廉訪使。蒙古軍士，科差繁重，而軍士就戍往來者多害人，且軍官或抑良為奴，世延皆除其弊而正其罪。又修都江堰，民尤便之。四年，升中奉大夫、陝西行臺侍御史。先是，八百媳婦為邊患，右丞劉深往討之，兵敗而還，坐罪棄市。及是，右丞阿忽台當繼行，世延言：「蠻夷事在羈縻，而重煩天討，致軍旅亡失，誅戮省臣，藉使盡得其地，何補於國？今窮兵黷武，實傷聖治。朝廷第當選重臣知治體者，付以邊寄，兵宜止勿用。」事聞，樞密院臣以為用兵國家大事，不宜以一人之言為興輟。世延聞之，章再上，事卒罷。

皇慶二年，拜江浙行省參知政事，尋召還，拜侍御史。延祐元年，省臣奏：「比奉詔漢人參政用儒者，趙世延其人也。」帝曰：「世延誠可用，然雍古氏非漢人，其署宜居右。」遂拜中書參知政事。居中書二十月，遷御史中丞。有旨省臣自平章以下，率送之官。其禮前所無有，由是為權臣所忌，乃用皇太后旨，出世延為雲南行省右丞。陛辭，帝特命仍還御史臺為中丞。三年，世延劾奏權臣太師、右丞相帖木迭兒罪惡十有三，詔奪其官職。尋升翰林學士承旨，兼御史中丞，世延固辭，乃解中丞。五年，進光祿大夫、昭文館學士，守大都留守，乞補外，拜四川行省平章政事。世延議即重慶路立屯田，物色江津、巴縣閒田七百八十三頃，摘軍千二百人墾之，歲得粟萬一千七百石。

明年，仁宗崩，帖木迭兒复居相位，銳意報復，屬其黨何志道，誘世延從弟胥益兒哈呼誣告世延罪，逮世延置對，至夔路，遇赦。世延以疾抵荊門，留就醫。帖木迭兒遣使督追至京師，俾其黨煅煉使成獄。會有旨，事經赦原，勿復問。帖木迭兒更以它事白帝，系之刑曹，逼令自裁，世延不為動，居囚再歲。胥益兒哈呼自以所訴涉誣欺，亡去。中書左丞相拜住屢言世延亡辜，得旨出獄，就舍以養疾。先是，帝獵北涼亭，顧謂侍臣曰：「趙世延先帝所尊禮，而帖木迭兒妄入其罪，數請誅之，此殆報私怨耳，朕豈能從之。」侍臣皆叩頭稱萬歲。帖木迭兒在上京，聞世延出獄，索省牘視之，怒曰：「此左丞相罔上所為也。」事聞，帝語之曰：「此朕意耳。」未幾，帖木迭兒死，事乃釋。世延出居於金陵。泰定元年，召還朝，除集賢大學士。明年，出為江南行臺御史中丞。四年，入朝，復為御史中丞，又遷中書右丞。明年，有旨：趙世延頃為權奸所誣，中書宜遍移天下，昭雪其非辜，仍加翰林學士承旨、光祿大夫。經筵開，兼知經筵事，選揀勸講者，皆一時名流。又加同知樞密院事。

泰定帝崩，燕鐵木兒與宗王大臣議：武宗二子周王、懷王，於法當立；周王遠在朔漠，而懷王久居民間，備嘗艱險，民必歸之，天位不可久虛，不如先迎懷王，以從民望。八月，即定策，迎之於江陵，懷王即位，是為文宗。當是時，世延贊畫之功為多。文宗即位，世延仍以御史中丞兼翰林學士承旨，以疾乞歸田里，詔不允。天曆二年正月，复除江南行臺御史中丞；行次濟州，三月，改集賢大學士；六月，又加奎章閣大學士；八月，拜中書平章政事。冬，世延至京，固辭不允，詔以世延年高多疾，許乘小車入內。至順元年，詔世延與虞集等纂修《皇朝經世大典》，世延屢奏：「臣衰老，乞解中書政務，專意纂修。」帝曰：「老臣如卿者無幾，求退之言，後勿復陳。」四月，仍加翰林學士承旨，封魯國公。秋，以疾，移文中書致其事，明日即行，養疾於金陵之茅山。詔徵還朝，不能行，二年，改封涼國公。元統二年，詔賜世延錢凡四萬緡。至元改元，仍除奎章閣大學士、翰林學士承旨、中書平章政事、魯國公。明年五月，至成都，十一月卒，享年七十有七。至正二年，贈世忠執法佐運翊亮功臣、太保、金紫光祿大夫、上柱國，追封魯國公，諡文忠。

世延歷事凡九朝，揚歷省臺五十餘年，負經濟之資，而將之以忠義，守之以清介，飾之以文學，凡軍國利病，生民休戚，知無不言，而於儒者名教尤拳拳焉。為文章波瀾浩瀚，一根於理。嘗較定律令，匯次《風憲宏綱》，行於世。

五子，達者三人：野峻台，黃州路總管。次月魯，江浙行省理問官。伯忽，夔州路總管，天曆初，囊加台據蜀叛，死於難，特贈推忠秉義效節功臣、資善大夫、中書右丞、上護軍，追封蜀郡公，諡忠愍。

孔思晦
孔思晦，字明道，孔子五十四世孫也。資質端重，而性簡默，童丱時，讀書已識大義。及長，授業於導江張，講求義理，於詞章之習，薄而弗為。家貧，躬耕以為養，雖劇寒暑，而為學未嘗懈，遠近爭聘為子弟師。大德中，遊京師，祭酒耶律有尚欲薦之，以母老，辭而歸。母臥疾，躬進藥餌，衣不解帶。居喪，勺水不入口者五日。至大中，舉茂才，為范陽儒學教諭。延祐初，調寧陽學。先是，兩縣校官率以廩薄不能守職，而思晦以儉約自將，教養有法，比代去，學者皆不忍舍之。於是孔氏族人相與議：思晦嫡長且賢，宜襲封爵，奉祠事。狀上政府，事未決。仁宗在位，雅崇尚儒道，一日，問：「孔子之裔今幾世，襲爵為誰？」廷臣具對曰：「未定。」帝親取孔氏譜牒按之，曰：「以嫡應襲封者，思晦也，复奚疑！」特授中議大夫，襲封衍聖公，月俸百緡，加至五百緡，賜四品印。泰定三年，山東廉訪副使王鵬南言：「襲爵上公，而階止四品，於格弗稱，且失尊崇意。」明年，升嘉議大夫。至順二年，改賜三品印。思晦以宗祀責重，恆懼弗勝，每遇祭祀，必敬必慎。初，廟毀於兵，後雖苟完，而角樓圍牆未備，思晦竭力營度，以復其舊。金絲堂壞，又一新之，祭器禮服，悉加整飭。又以尼山乃毓聖之地，故有廟，已毀，民冒耕祭田且百年，思晦復其田，且請置尼山書院，以列於學官，朝廷從之。三氏學舊有田三千畝，佔於豪民，子思書院舊有營運錢萬緡，貸於民取子錢，以供祭祀，久之，民不輸子錢，並負其本，思晦皆理而復之。聖父舊封齊國公，思晦言於朝曰：「宣聖封王，而父爵猶公，願加褒崇。」乃詔加封聖父啟聖王，聖母王夫人。

五季時，孔末之後方盛，欲以偽滅真，害宣聖子孫幾盡，至是，其裔复欲冒稱宣聖後。思晦以為：「不早辨則真偽久益不可明，彼與我不共戴天，乃列於族，與共拜殿庭，可乎？」遂會族人，稽典故斥之，既又重刻宗譜於石，而孔氏族裔益明矣。元統元年卒，年六十七。卒之日，有鶴百餘翔其屋上，又見神光自東南落其舍北。至正中，朝廷加贈其官，而賜諡曰文肅。

子曰克堅，襲封衍聖公，階嘉議大夫，既而進通奉大夫。至正十五年，召為同知太常禮儀院事，拜陝西行臺侍御史，遷國子祭酒，擢山東肅政廉訪使，不赴。孫希學，襲封衍聖公。


Chinese text: This work was published before January 1, 1923, and is in the
public domain worldwide because the author died at least 100 years ago.
