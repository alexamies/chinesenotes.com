王友直 李寶 成閔 趙密 劉子羽 呂祉 胡世將 鄭剛中
目录
1	王友直
2	李寶
3	成閔
4	趙密
5	劉子羽
6	呂祉
7	胡世將
8	鄭剛中
9	評論
王友直
維基百科標誌　维基百科條目︰王友直
　　王友直，字聖益，博州高平人。父佐，以材武稱。友直年十二，隨父游，諳兵法。

　　紹興三十一年，金人渝盟，友直結豪傑，志恢復。謂其眾曰：「權所以濟事，權歸於正，何害於理。」乃矯制自擬承宣使、河北等路安撫制置使，餘擬官有差，遍諭州縣勤王。未幾，得眾數萬，制為十三軍，軍置都統制、提舉、提點、提轄、訓練統之。九月戊子，進攻大名，一鼓而克，撫定眾庶，諭以紹興年號。乃與王任、馮谷、張升、牛汝霖列奏於朝，欲領眾南歸。時金人尚在揚州，久不報。

　　友直將由壽春涉淮而濟，道拜敕書勉以率眾搗敵腹心，掎角應援。除友直檢校少保、天雄軍節度使，王任天平軍節度使，馮谷左通議大夫、徽猷閣直學士，張升右朝奉大夫、直秘閣，牛汝霖通直郎、直秘閣，職任各從舊，得便宜行事。時三十二年正月一日也。

　　旋與敵遇，相拒淮北；敵兵來益眾，友直即率所部渡淮。既而審金主亮已斃，所遇乃歸師，悔不襲擊之。高宗視師江上，見於金陵，賜金帶、章服，錫賚及二子。友直恥前功不遂，自陳，改復州防禦使，以忠義軍統制隸鎮江都統司。

　　越四月，詔偕統制張子蓋援海州。方接戰，友直張一旗，大書「宋忠義將河北王九郎」以自表。潛由小逕背敵陣，因其輜重，扼歸道橋，左右枕水。張子蓋知友直已乘敵後，麾軍進擊，敵潰走，盡溺死，圍遂解。轉宜州觀察使。

　　孝宗受禪，友直與統制宋寧數出奇轉戰。張浚都督江、淮，一見喜之，辟建康前軍統制。隆興二年九月，金人犯邊，宣諭使王之望命以前軍戍昭關，友直不逾時即行。他軍同戍者，敵至，輒退保和州，友直孤軍堅守。金兵駐黃山，鼓柝相聞，益整暇自持。

　　乾道元年，移鎮江御前諸軍統制，俄改步司左軍統制兼左驍衛上將軍。初，淮北之戰，友直母子相失，至是，訪得之，乃與其妻李攜二女自淮而還，錫予加厚。又明年，除御前諸軍統制，請祠，手詔慰勞。四年，繇京口入覲，進神、龍衛四廂都指揮使，主管步司公事，遷侍衛親步軍都指揮使。朝廷議遣馬、步二司移屯重地，丞相虞允文欲先發步司，友直請以馬司先。及馬帥李顯忠屯金陵，友直奏馬軍道途轉徙，困斃已甚。有旨免移步司。八年，轉承宣使，旋除殿前副都指揮使。

　　淳熙元年，授奉國軍節度使。四年，總殿步司大閱于茅灘，鎧仗精明，號令閑肅。明年，進殿前指揮使，賜第中都，賜田平江，燕射鹹預。晚節宴安，軍政稍失律，授宜州觀察使。尋罷宮觀，徙居信州。以郊祀恩內徙，三奉祠，復武甯軍承宣使。卒，年六十一，追復節度使，贈檢校少保。

李寶
維基百科標誌　维基百科條目︰李寶
　　李寶，河北人。嘗陷金，拔身從海道來歸。金主亮渝盟，淮、浙奸民倪詢、梁簡等教金造舟，且為鄉導。金使蘇保衡造舟於潞河。明年，以保衡為統軍，將繇海道襲浙江。諜聞，高宗謂宰臣曰：「李寶頃因召對，詢以北事，歷歷如數。且以一介脫身還朝，陛對無一毫沮懾，是必能事者。」乃授浙西路馬步軍副總管，駐劄平江，令與守臣督海舟捍禦。高宗問：「舟幾何？」曰：「堅全可涉風濤者，百二十艘。」「兵幾何？」曰：「僅三千，皆閩、浙弓弩手，非正兵也。旗幟甲仗亦粗備。事急矣，臣願亟發。」賜寶衣帶、鞍馬、尚方弓刀、戈甲及銀絹萬數。

　　八月，次江陰，先遣其子公佐，謂曰：「汝為潛伺敵動靜虛實，毋誤。」公佐受命，即與將官邊士甯偕往。寶將啟行，軍士爭言西北風力尚勁，迎之非利。寶下令，敢沮大計者斬。遂發蘇州，大洋行三日，風甚惡，舟散不可收。寶忼慨顧左右曰：「天以是試李寶邪？寶心如鐵石，不變矣。」酹酒自誓，風即止。明日，散舟復集。

　　士寧自密州回，得敵耗甚悉，且言公佐已挾魏勝得海州。寶喜曰：「吾兒不負乃翁矣。」士氣百倍，趣眾乘機進。適大風復作，海濤如山，寶神色不為動；風少殺，始縱舟泊抵東海。敵已雲合，圍海州，旌麾數十里。寶麾兵登岸，以劍畫地，令曰：「此非復吾境，力戰與否在汝等。」因握槊前行，遇敵奮擊，將士賈勇，無不一當十。敵出不意，亟引去。勝出城迎，寶獎其忠義，勉以共立功名，勝感泣。乃維舟犒士，遺辯者四出招納降附，聲振山東。豪傑如王世修輩各署旗，集義勇，爭應援，多者數萬人。寶列名上諸朝，檄所部會密之膠西，命公佐以郡事畀勝，與俱發。

　　至膠西石臼島，敵舟已出海口，泊唐島，相距僅一山。時北風盛，寶禱于石臼神。俄有風自柂樓中來，如鐘鐸聲，眾鹹奮，引舟握刃待戰。敵操舟者皆中原遺民，遙見寶船，紿敵兵入舟中，使不知王師猝至。風駛舟疾，過山薄虜，鼓聲震疊，海波騰躍。敵大驚，掣矴舉帆，帆皆油纈，彌亙數里，風浪卷聚一隅，窘束無復行次。

　　寶亟命火箭環射，箭所中，煙焰旋起，延燒數百艘。火所不及者猶欲前拒，寶叱壯士躍登其舟，短兵擊刺，殪之舟中。余所謂簽軍，盡中原舊民，皆登島垠，脫甲歸命，以故不殺。然倉卒，舟不獲艤，溺死甚眾。俘大漢軍三千餘人，斬其帥完顏鄭家奴等六人，禽倪詢等上於朝，獲其統軍符印與文書、器甲、糧斛以萬計。餘物眾不能舉者，悉焚之，火四晝夜不滅。

　　寶將乘勢席捲，公佐切諫，以為金主亮方濟淮，聞通、泰已陷，得遠失近，且有腹背憂。乃還軍駐東海，視緩急為表裏援。遣曹洋輕舟報捷。上喜曰：「朕獨用李寶，果立功，為天下倡矣。」詔獎諭，書「忠勇李寶」四字，表其旗幟。除靜海軍節度使、沿海制置使，賜金器、玉帶。

　　亮聞膠西之敗，大怒，召諸酋約以三日渡江，於是內變殺亮。向微唐島之捷，則亮之死未可期，錢唐之危可憂也。寶之功亦大矣。

　　寶戰具精利，宰臣陳康伯取其長槍、克敵弓弩，俾所司為式制之。卒，贈檢校少保。

成閔
維基百科標誌　维基百科條目︰成閔
　　成閔，字居仁，邢州人。靖康初，劉韐為真定帥，募勇士捍金兵，閔在麾下。高宗即位，閔領數百騎至揚州。會上南渡，韓世忠追苗傅及襲兀術、討範汝為，閔皆在戎行，又以力戰卻敵，積功至武功大夫、忠州刺史。

　　從世忠入見，世忠指閔曰：「臣在南京，自謂天下當先，使當時見此人，亦避一頭矣。」上嘉歎勞勉。旋以取海州功，擢磁州團練使。召見，賜袍帶、錦帛，加贈玉束帶。時方與金盟，世忠罷兵，入為樞密使，詔進閔棣州防禦使、殿前游奕軍統制，曆遷保甯軍承宣使。

　　紹興二十四年，拜慶遠軍節度使。尋丁母憂，詔起復，贈其母鄭國夫人。金主亮將敗盟，詔閔提禁旅三萬鎮武昌，命湖北守、漕創砦屋三萬間以待之，發折帛米錢茶引共百四十余萬緡、義倉和糶米六十三萬石備軍用，仍賜金器、劍甲臨遣之。閔至鄂，未幾，進屯應城縣。

　　八月，除湖北、京西制置使，節制兩路軍馬。九月，兼京西、河北招討使。十一月，詔回援淮西。閔喜於得歸，冒雨兼程趨建康，士卒多道死，朝廷所給犒師物奄歸己，不及士卒。士卒有怨言，閔斬之。未幾，除淮東制置使，駐鎮江。既而言者論諸軍皆聚鎮江，恐敵出不意搗上流，於是詔閔發鄂州張成、華旺軍回駐鄂。

　　亮死，閔引兵渡江趨揚州。及金人自盱眙渡淮北去，閔列兵南岸，軍士喏聲相聞。金人笑之曰：「寄聲成太尉，有勤護送。」時虜氣已奪，日虞王師之至，委棄戈甲、粟米山積，諸軍多仰以給。惟閔軍多浙人，素不食粟，死者甚眾。

　　閔至泗州，奏已克復淮東。尋入朝，，凡侍從、卿監、閣門、內侍，皆有賂遺。左正言劉度劾之，猶超拜太尉，主管殿前司公事。尋復為御史論列，罷太尉，婺州居住，奪慶遠節。乾道初，聽自便，歸湖州；尋詔復節，都統鎮江諸軍。九年，請詞，致仕，治園第於平江。

　　淳熙元年卒，年八十一。贈開府儀同三司。子十一人。

趙密
維基百科標誌　维基百科條目︰趙密
　　趙密字微叔，太原清源人。政和四年，用材武試崇政殿，授河北隊將，戍燕。高宗以大元帥開府，檄統先鋒援京師。

　　建炎元年，從張俊討任城寇李昱，俊輕騎先行，遇伏，密奔射斃數人，乃脫。擢閣門祗候。俊置靖勝軍，以密統之。平賊董青、越萬、徐明等，累功轉武節郎、左軍統領。金兵陷揚州，士民隨乘輿渡江，眾數萬，密露立水濱，麾舟濟之。苗傅之變，破赤心軍于臨平。金人犯明州，俊遣密及楊沂中與殊死戰，敗之，進武功大夫，升統制。

　　紹興元年，李成、馳進擾江、淮，俊復遣密大破之，成、進皆北遁。賜金帶，轉親衛大夫、康州刺史，總管涇原馬步軍。平張莽蕩，尋詔入衛。十年，金犯亳、宿，從俊營合肥，出西路。時水潦暴漲，涉六晝夜始達宿，與敵遇，敗之。

　　明年，敵分兵犯滁、濠，密進擊之，且命張守忠以五百騎出全椒縣，伏篁竹間，敵疑，宵遁。密乃引兵出六丈河，斷其歸路，又敗之。進中衛、協忠大夫，和州團練、防禦使。尋拜宣州觀察使，為龍、神衛四廂都指揮使，主管侍衛步軍。

　　海寇朱明暴橫，密授張守忠方略曰：「海與陸異，窮之則日月相持，非策之善，要在拊定之耳。」守忠用其計，明降。進定江軍承宣使、崇信軍節度使，以年勞轉太尉，拜開府儀同三司。明年，領殿前都指揮使，獻本軍酒方十六所，積錢十萬緡、銀五萬兩助軍用，詔獎之。上疏告老，以萬壽觀使奉朝請。

　　隆興二年，進少保致仕。俄報金復犯淮，詔密再為殿前都指揮使。初，敵聲言航海，朝論選從官視舟師，徹禁旅防守，密不為動，迄如所料。和議成，罷為醴泉使。

　　乾道元年九月，致仕。卒，年七十一。贈少傅。

劉子羽
維基百科標誌　维基百科條目︰劉子羽
　　劉子羽，字彥修，建之崇安人，資政殿學士韐之長子也。宣和末，韐帥浙東，子羽以主管機宜文字佐其父。破睦賊，入主太府、太僕簿，遷衛尉丞。韐守真定，子羽辟從。會金人入，父子相誓死守，金人不能拔而去，由是知名。除直秘閣。京城不守，韐死之，既免喪，除秘閣修撰、知池州。

　　以書抵宰相，論天下兵勢，當以秦、隴為根本。改集英殿修撰、知秦州。未行，召赴行在，除樞密院檢詳文字。

　　建炎三年，大將范瓊擁強兵江西，召之弗來，來又不肯釋兵。知樞密院事張浚，與子羽密謀誅之。一日，命張俊以千兵渡江，若備他盜者，使皆甲而來。因召俊、瓊及劉光世赴都堂議事，為設飲食，食已，諸公相顧未發。子羽坐廡下，恐瓊覺，取黃紙趨前，舉以麾瓊曰：「下，有敕，將軍可詣大理置對。」瓊愕不知所為，子羽顧左右擁置輿中，衛以俊兵，送獄。光世出撫其眾，數瓊在圍城中附金人迫二帝出狩狀。且曰：「所誅止瓊爾，汝等固天子自將之兵也。」眾皆投刃曰：「諾。」有旨分隸禦營五軍，頃刻而定。瓊竟伏誅。浚以此奇其材。

　　浚宣撫川、陝，辟子羽參議軍事。至秦州，立幕府，節度五路諸將，規以五年而後出師。明年，除徽猷閣待制。金人窺江、淮急，浚念禁衛寡弱，計所以分撓其兵勢者，遂合五路之兵以進。子羽以非本計，爭之。浚曰：「吾寧不知此？顧今東南之事方急，不得不為是耳。」遂北至富平，與金人遇，戰不利。金人乘勝而前，宣撫司退保興州，人情大震。

　　官屬有建策徙治夔州者，子羽叱之曰：「孺子可斬也！四川全盛，敵欲入寇久矣，直以川口有鐵山、棧道之險，未敢遽窺耳。今不堅守，縱使深入，而吾僻處夔、峽，遂與關中聲援不相聞，進退失計，悔將何及。今幸敵方肆掠，未逼近郡。宣司但當留駐興州，外系關中之望，內安全蜀之心；急遣官屬出關，呼召諸將，收集散亡，分佈險隘，堅壁固壘，觀釁而動。庶幾猶或可以補前愆而贖後咎，奈何乃為此言乎？」浚然子羽言，而諸參佐無敢行者。子羽即自請奉命北出，復以單騎至秦州，召諸亡將。諸亡將聞命大喜，悉以其眾來會。子羽命吳玠柵和尚原，守大散關，而分兵悉守諸險塞。金人知有備，引去。

　　明年，金人復聚兵來攻，再為玠所敗。浚移治閬州，子羽請獨留河池，調護諸將，以通內外聲援，浚許之。明年，玠以秦鳳經略使戍河池，王彥以金、均、房鎮撫使戍金州。二鎮皆饑，興元帥臣閉糴，二鎮病之。玠、彥皆願得子羽守漢中，浚乃承制拜子羽利州路經略使兼知興元府。子羽至漢中，通商輸粟，二鎮遂安。除寶文閣直學士。

　　是冬，金人犯金州。三年正月，王彥失守，退保石泉。子羽亟移兵守饒風嶺，馳告玠。玠大驚，即越境而東，日夜馳三百里至饒風，列營拒守。金人悉力仰攻，死傷山積，更募死士，由間道自祖溪關入，繞出玠後。玠遽邀子羽去，子羽不可，而留玠同守定軍山，玠難之，遂西。

　　子羽焚興元，退守三泉縣，從兵不滿三百，與士卒取草牙、木甲食之，遺玠書訣別。玠時在仙人關，其愛將楊政大呼軍門曰：「節使不可負劉待制，不然，政輩亦舍節使去矣。」玠乃間道會子羽，子羽留玠共守三泉。玠曰：「關外蜀之門戶，不可輕棄。」復往守仙人關。子羽以潭毒山形鬥拔，其上寬平有水，乃築壁壘，十六日而成。金人已至，距營十數里。子羽據胡床，坐於壘口。諸將泣告曰：「此非待制坐處。」子羽曰：「子羽今日死於此。」敵尋亦引去。

　　自金人入梁、洋，四蜀復大震。張浚欲移潼川，子羽遺浚書，言己在此，金人必不南，浚乃止。撒離曷由斜穀北去，子羽謀邀之于武休，不及，既回鳳翔，遣十人持書旗招子羽，子羽盡斬之，而留其一，縱之還，曰：「為我語賊，欲來即來，吾有死爾，何可招也！」先是，子羽預徙梁、洋公私之積，至是，金人深入，饋不繼，又腹背為子羽、玠所攻，死傷十五六，疫癘且作，亟遁去。子羽出師掩擊，墮溪澗死者不可勝計，餘兵不能自拔者，悉降。

　　始，金人攻蜀，所選士卒千取百，百取十；戰被重鎧，登山攻險，每一人前，輒二人推其後，前者死，後者被其甲以進，又死，則又代之，其為必取計如此。浚雖衄師，卒全蜀，子羽之力居多。子羽還興元。四年，坐富平之役，與浚俱罷。尋為言者所論，責授單州團練副使，白州安置。

　　新除川、陝宣撫副使吳玠，始為裨將，未知名。子羽獨奇之，言於浚，浚與語大悅，使盡護諸將。至是，上疏論子羽之功，請納節贖其罪。詔聽子羽自便。明年，復元官，提舉江州太平觀。

　　張浚還朝，議合兵大舉，乃請召子羽，令諭旨西帥，以集英殿修撰知鄂州。未幾，權都督府參議軍事，與主管機宜文字熊彥詩同撫諭川、陝。時吳玠屢言軍前乏糧，故令子羽見玠諭指，且與都轉運使趙開計事，並察邊備虛實以聞，時五年冬也。明年秋，與彥詩同還朝。子羽言：「金人未可圖，宜益兵屯田，以俟機會。」時張浚以淮西安撫使劉光世驕惰不肅，密奏請罷之，而以其兵屬子羽。子羽辭，乃以徽猷閣待制知泉州。

　　七年，淮西酈瓊叛，張浚罷相。八年，御史常同論子羽十罪，上批出「白州安置」。趙鼎曰：「章疏中論及結吳玠事，今方倚玠，恐不自安。」同疏再上，以散官安置漳州。十一年，樞密使張浚薦子羽復元官，知鎮江府兼沿江安撫使。金人入寇，子羽建議清野，淮東之人，皆徙鎮江，撫以恩信，雖兵民雜居，無敢相侵者。既而金人不至，浚問子羽，子羽曰：「異時金人入寇，飄忽如風雨，今久遲回，必有他意。」蓋金人以柘皋之敗，欲急和也。未幾，果遣使議和。復徽猷閣待制。秦檜風諫官論罷之，復提舉太平觀。

　　十六年，卒。子珙，自有傳。吏部郎朱松以子熹托子羽，子羽與弟子翬篤教之，異時卒為大儒雲。

呂祉
維基百科標誌　维基百科條目︰呂祉
　　呂祉，字安老，建州建陽人。宣和初，上舍釋褐。建炎二年，為右正言，以論事忤執政，通判明州。

　　紹興元年，盜起湖南、北，為荊湖提刑。祉既至，招捕有方，逾年盜平。進直秘閣，尋召赴行在。淮南宣撫使韓世忠將出師，辟祉議軍事，除直徽猷閣，充參議官，辭不行。

　　三年，升直龍圖閣、知建康府。祉到官，與通判府事吳若、安撫司準備差遣陳充共議，作《東南防守利便》三卷上之，大略謂：「立國于東南者，當聯絡淮甸、荊、蜀之勢，今臨安僻在海隅，移蹕江上，然後可以系南北離散之心。」

　　四年冬，金人攻淮，江左戒嚴，獨韓世忠統銳卒在高郵。金既陷漣水，破山陽、盱眙，遂犯承州。祉上章言：「宜遣兵為世忠援。」既而援兵不至，世忠退保鎮江。祉再上言：「置江北於度外，非命帥宣撫兩淮之意，且恐失中原心。唯當急遣諸將，且乞親禦六師，庶幾上下協心，可以不戰而勝。」於是降詔親征。車駕至平江，金人退師。

　　五年，召為中書門下省檢正諸房文字，尋除兵部侍郎兼戶部侍郎、給事中。六年，遷刑部侍郎、都督府參議軍事，俄遷吏部侍郎。劉豫分道入寇，時車駕駐平江，或請回臨安，且令守江防海。祉獨抗言：「士氣當振，賊鋒可挫，不可遽退以示弱。」劉麟眾十萬，已次濠、壽。劉光世在合肥，欲移屯太平州，軍已行，乃命祉馳往軍前，督其還。七年，遷兵部尚書，升督府參謀軍事，往淮西撫諭諸軍。

　　浚以劉光世持不戰之論，罷之，乃命行營左護軍前統制王德為都統制，又以統制官酈瓊為之副。瓊與德素不協，祉還朝，瓊與德交訟于都督府及御史台，乃命德還建康，以其軍隸督府。八月，復命祉往廬州節制之。祉至廬州，瓊等復訟德。祉諭之曰：「若以君等為是，則大相誑。然張丞相但喜人向前，儻能立功，雖有大過亦闊略，況此小嫌乎？當力為諸公辨之，保無他慮。」瓊等感泣。

　　事小定，祉乃密奏乞罷瓊及統制官靳賽兵權。其書吏漏語於瓊，瓊令人遮祉所遣郵置，盡得祉所言，大怨怒。會朝廷命張俊為淮西宣撫使，置司盱眙；楊存中為淮西制置使，劉錡為副，置司廬州；召瓊赴行在。瓊懼，遂叛。諸將晨謁祉，坐定，瓊袖出文書，示中軍統制官張璟曰：「諸兵官有何罪，張統制乃以如許事聞之朝廷邪？」祉見之大驚，欲返走，不及，為瓊所執。璟及兵馬鈐轄喬仲福，統制劉永、衡友死之。瓊遂率全軍四萬人渡淮降劉豫，擁祉次三塔，距淮三十里。祉下馬曰：「劉豫逆臣，我豈可見之？」眾逼祉上馬，祉罵曰：「死則死於此！」又語其眾曰：「劉豫逆臣，爾軍中豈無英雄，乃隨酈瓊去乎？」眾頗感動，凡千餘人環立不行。瓊恐搖動眾心，急策馬先渡，祉遇害。

　　時有得祉括發之帛歸吳中者，其妻吳氏持帛自縊以徇葬，聞者哀之。慶元間，詔立廟賜額，以旌其忠雲。

胡世將
維基百科標誌　维基百科條目︰胡世將
　　胡世將，字承公，常州晉陵人，宿之曾孫。登崇甯五年進士第。範汝為寇閩，以世將為監察御史、福建路撫諭使。入境，韓世忠已平賊。遷尚書右司員外郎，又遷起居郎，遷中書舍人，賜三品服，兼修政局。坐言者落職奉祠。未幾，除徽猷閣待制、知鎮江府，入為禮部侍郎，改刑部，出知洪州，兼江西安撫、制置使。屬建昌兵變，殺守卒，嬰城以叛，世將以便宜發兵討平之。除兵部侍郎，復知鎮江。

　　未幾，召為給事中兼侍講，直學士院，復遷兵部侍郎。尋以樞密直學士出為四川安撫制置使，兼知成都府。宣撫吳玠以軍無糧，奏請踵至。世將既被命入境，約玠會議。蜀之餉運，溯嘉陵江千餘里，半年始達。於是奏用轉般摺運之法，軍儲稍充，公私便之。

　　紹興九年，玠卒，以世將為寶文閣學士、宣撫川、陝。時關陝初復，朝廷分軍移屯熙、秦、鄜延諸道。明年夏，金人陷同州，入長安，諸路皆震。蜀兵既分，聲援幾絕，乃遣大將吳璘、田晟出鳳翔，郭浩出奉天，楊政由赤穀歸河池。不數日，璘捷於石壁及扶風，金人逡巡不敢度隴，分屯之軍得全師而還。詔除端明殿學士。

　　十一年秋，朝廷復用兵。會母喪，命起復。遂復隴州，破岐下諸屯，又取華、虢，兵威稍振。未幾，瘍發於首。除資政殿學士致仕，恩數視簽書樞密院事。卒，年五十八，命有司給葬事。

鄭剛中
維基百科標誌　维基百科條目︰鄭綱中
　　鄭剛中，字亨仲，婺州金華人。登進士甲科，累官為監察御史，遷殿中侍御史。剛中由秦檜薦於朝，檜主和議，剛中不敢言。移宗正少卿，請去，不許，改秘書少監。

　　金歸侵疆，檜遣剛中為宣諭司參謀官；及還，除禮部侍郎。復遣剛中為川、陝宣諭使，諭諸將罷兵，尋充陝西分畫地界使。金使烏陵贊謨入境，欲盡取階、成、岷、鳳、秦、商六州，剛中力爭不從；又欲姑取商、秦，于大散關立界，剛中又堅不從。繼除川、陝宣撫副使。

　　兀術遣人力求和尚原，剛中恐敗和好，以和尚原自紹興四年後不系吳地分，於是割秦、商之半，棄和尚原以與金。朝廷命剛中去「陝」字，為四川宣撫副使。剛中治蜀，頗有方略。宣撫司舊在綿、閬間，及胡世將代吳玠，就居河池，饋餉不繼。剛中奏：利州在潭毒關內，與興、洋諸關聲援相接，乞移司利州。自是省費百萬。剛中始至，即欲移屯一軍，大將楊政不從，呼政語之曰：「剛中雖書生，不畏死！」聲色俱厲，政即聽命。

　　都統每入謁，必庭參然後就坐。吳璘升檢校少師來謝，語閽吏，乞講鈞敵之禮。剛中曰：「少師雖尊，猶都統制耳，儻變常禮，是廢軍容。」行禮如故。

　　奏蠲四川雜征，又請減成都府路對糴及宣撫司激賞錢。時剛中于階、成二州營田，抵秦州界，凡三千餘頃，歲收十八萬斛。先是，川口屯兵十萬，分隸三大將：吳璘屯興州，楊政屯興元府，郭浩屯金州，皆建帥節；而統制官知成州王彥、知階州姚仲、知西和州程俊、知鳳州楊從儀亦領沿邊安撫。剛中請分利州為東、西路，以興元府、利閬洋巴劍州、大安軍七郡為東路，治興元，命政為安撫；以興、階、成、西和、文、隴、鳳七州為西路，治興州，命璘為安撫；而命浩為金、房、開、達州安撫；諸裨將領安撫者皆罷。從之。弛夔路酒禁，復利州錢監為紹興監。時軍已罷，移屯內郡，剛中言逐路各有漕司，都漕宜罷。從之。

　　秦檜怒剛中在蜀專擅，令侍御史汪勃奏置四川財賦總領官，以趙不棄為之，不隸宣撫司。不棄牒宣撫司，剛中怒，由是有隙。不棄頗求剛中陰事言於檜，檜陽召不棄歸，因召剛中。剛中語人曰：「孤危之跡，獨賴上知之耳。」檜聞愈怒，遂罷，責桂陽軍居住；再責濠州團練副使，復州安置；再徙封州，卒。

評論
　　論曰：自紹興和議成，材武善謀之士，無所用其力。若王友直之矯制起兵，李寶之立功膠西，成閔、趙密皆足以斬將搴旗，劉子羽轉戰屢勝，呂祉不從劉豫，胡世將、鄭剛中威震巴蜀。皆中道以歿，是以知宋不克興復也。




Chinese text: This work was published before January 1, 1923, and is in the
public domain worldwide because the author died at least 100 years ago.
