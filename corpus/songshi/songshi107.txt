禘祫
宗廟之禮。每歲以四孟月及季冬，凡五享，朔、望則上食、薦新。三年一祫，以孟冬；五年一禘，以孟夏，唯親郊、封祀。又有朝享、告謝及新主祔謁，皆大祀也。二薦，則行一獻禮。其祔祭，春祀司命及戶，夏祀灶，季夏祀中霤，秋祀門及厲，冬祀行，惟臘享、禘祫則遍祀焉。

禘祫之禮。真宗咸平二年八月，太常禮院言：「今年冬祭畫日，以十月六日薦享太廟。按《禮》，三年一祫，以孟冬。又《疑義》云：三年喪畢，遭禘則禘，遭袷 則袷。宜改孟冬薦享為祫享。」仁宗天聖元年，禮官言：「真宗神主祔廟，已行吉祭，三年之制，又從易月之文，自天禧二年四月禘享，至今已及五年，合行禘禮。 」遂以孟夏薦享為禘享。八年九月，太常禮院言：「自天聖六年夏行禘享之禮，至此年十月，請以孟冬薦享為祫享。」詔恭依。

嘉祐四年十月，仁宗親 詣太廟行祫享禮，以宰臣富弼為祫享大禮使，韓琦為禮儀使，樞密使宋庠為儀仗使，參知政事曾公亮為橋道頓遞使，樞密副使程戡為鹵簿使。同判宗正寺趙良規請正 太祖東向位，禮官不敢決。觀文殿學士王舉正等議曰：「大祫之禮所以合昭穆，辨尊卑，必以受命之祖居東向之位。本朝以太祖為受命之君，然僖祖以降，四廟在 上，故每遇大袷，止列昭穆而虛東向。魏、晉以來，亦用此禮。今親享之盛，宜如舊便。」

禮官張洞、韓維言：「國朝每遇禘祫，奉別廟四後之主合食 太廟。唐《郊祀志》載禘祫祝文，自獻祖至肅宗所配皆一後，惟睿宗二後，蓋昭成，明皇母也。《續曲台禮》有別廟皇后合食之文，蓋未有本室，遇祫享即祔祖姑 下。所以大順中，三太后配列禘祭，議者議其非禮。臣謂每室既有定配，則餘後不當參列，義當革正。」

學士孫抃等議：「《春秋傳》曰：『大祫者 何，合祭也。未毀廟之主皆升合食於太祖。』是以國朝事宗廟百有餘年，至祫之日，別廟後主皆升合食，非無典據。大中祥符中已曾定議，禮官著酌中之論，先帝有 『恭依』之詔。他年有司攝事，四後皆預。今甫欲親祫而四後見黜，不亦疑於以禮之煩故邪？宗廟之禮，至尊至重，苟未能盡祖宗之意，則莫若守舊禮。臣等愚以謂 如故便。」

學士歐陽修等曰：「古者宗廟之制，皆一帝一後。後世有以子貴者，始著並祔之文，其不當祔者，則有別廟之祭。本朝禘祫，乃以別廟之後 列於配後之下，非惟於古無文，於今又四不可。淑德，太宗之元配，列於元德之下；章懷，真宗之元配，列於章懿之下，一也。升祔之後，統以帝樂；別廟之後，則 以本室樂章自隨，二也。升祔之後，同牢而祭，牲器祝冊亦統於帝；別廟諸後，乃從專享，三也。升祔之後，聯席而坐；別廟之後，位乃相絕，四也。章獻、章懿在 奉慈廟，每遇禘祫，本廟致享，最為得禮。若四後各祭於廟，則其尊自申，是於禮無失。以為行之已久，重於改作，則是失禮之舉，無復是正也。請從禮官。」

詔：「四後祫享依舊，須大禮畢，別加討論。」仍詔：「祫享前一日，皇帝詣景靈宮，如南郊禮，衛士毋得迎駕呼萬歲。」有司言：「諸司奉禮，攝廩犧令省牲， 依《通禮》改正祀儀。散齋四日於別殿，致齋二日於大慶殿，一日於太廟。尚舍直殿下，設小次，御坐不設黃道褥位。七室各用一太牢，每坐簠簋二，鉶三，籩豆 為後，無黼扆、席幾。出三閣瑞石、篆書玉璽印、青玉環、金山陳於庭。別廟四後合食，牲樂奠拜無異儀。故事，七祀、功臣無牲，止於廟牲肉分割，知廟卿行事。 請依《續曲台禮》，共料一羊，而獻官三員，功臣單席，如大中祥符加褥。」

十月二日，命樞密副使張望告昊天上帝、皇地祇。帝齋大慶殿。十一日， 服通天冠、絳紗袍，執圭、乘輿，至大慶殿門外降輿，乘大輦，至天興殿，薦享畢，齋於太廟。明日，帝常服至大次，改袞冕，行禮畢，質明，乘大輦還宮，更服靴 袍，禦紫宸殿，宰臣、百官賀，升宣德門肆赦。二十一日，詣諸觀寺行恭謝禮。二十六日，御集英殿為飲福宴。

治平元年，有司「準畫日，孟冬薦享改為祫祭。按《春秋》，閔公喪未除而行吉

禘，《三傳》譏之。真宗以咸平二年六月喪除，至十月乃祫祭。天聖元年在諒陰，有司誤通天禧舊禘之數，在再期內按行禘祭。以理推之，是二年冬應祫，而誤禘 於元年夏，故四十九年間九禘八祫，例皆太速。事失於始，則歲月相乘，不得而正。今在大祥內，禮未應袷，明年未禫，亦未應禘，至六月即吉，二月合行祫祭，乞 依舊時享，庶合典禮。」

二年二月，翰林學士王珪等上議曰：「同知太常禮院呂夏卿狀：古者新君踐阼之三年，先君之喪二十七月為禫祭，然後新主祔 廟，特行禘祭，謂之始禘。是冬十月行袷祭，明年又行禘祭，自此五年，再為禘祫。喪除必有禘祫者，為再大祭之本也。今當袷祭，緣陛下未終三年之制，納有司之 說，十月依舊時享。然享廟、袷祭，其禮不同。故事，郊享之年遇祫未嘗權罷，唯罷臘祭。是則孟享與享廟嘗並行於季冬矣。其禘祫年數，乞一依太常禮院請，今年 十月行祫祭，明年四月行禘祭。仍如夏卿議。」權罷今年臘享。

熙寧八年，有司言：「已尊僖祖為太廟始祖，孟夏禘祭，當正東向之位。」又言：「太廟禘祭神位，已尊始祖居東向之位，自順祖而下，昭、穆各以南北為序。自今禘祫，著為定禮。」

元豐四年，詳定郊廟禮文所言：「禘祫之義，存於《周禮》、《春秋》，而不著其名。行禮之年，經皆無文，唯《公羊傳》曰：『五年而再盛祭。』《禮緯》 曰：『三年一祫，五年一禘。』而又分為二說：鄭氏則曰：『前三後二』，謂禘後四十二月而祫，祫後十八月而禘。徐邈則曰：『前二後三』，謂二祭相去各三十 月。以二說考之，惟鄭氏曰：『魯禮，三年喪畢，祫於太廟，明年禘於群廟，自後五年而再盛祭，一祫一禘。』實為有據。本朝慶曆初用徐邈說，每三十月一祭。熙 寧八年，既禘而祫，此有司之失也。請今十八月而禘，禘四十二月而祫，庶幾舉禮不煩，事神不瀆。」太常禮院言：「本朝自慶曆以來，皆三十月而一祭。至熙寧五 年後，始不通計，遂至八年禘祫並在一歲。昨元豐三年四月已行禘禮，今年若依舊例，十月行祫享，即比年頻袷，復踵前失。請依慶曆以來之制，通計年數，皆三十 月而祭。」詔如見行典禮。

詳定所又言：「古者稞獻、饋食，禴祠、烝、嘗，並為先王之享，未嘗廢一時之祭。故孔氏《正義》以為：『天子夏為大祭 之禘，不廢時祭之礿；秋為大祭之祫，不廢時祭之嘗。』則王禮三年一袷與禘享，更為時祭。本朝沿襲故常，久未厘正，請每禘祫之月雖已大祭，仍行時享，以嚴天 子備禮，所以丕崇祖宗之義。其郊禮、親祠準此。」

又言：「《禮》：不王不禘。虞、夏、商、周四代所禘，皆以帝有天下，其世係所出者明，故追祭 所及者遠也。太祖受命，祭四親廟，推僖祖而上所自出者，譜失其傳，有司因仍舊說，禘祫皆合群廟之主，綴食於始祖，失禮莫甚。今國家世係與四代不同，既求其 祖之所自出而不得，則禘禮當闕，必推見祖係乃可以行。」神宗謂輔臣曰：「禘者，本以審禘祖之所自出，故禮，不王不禘。秦、漢以後，譜牒不明，莫知其祖之所 自出，由禘禮可廢也。」

已而詳定所言：「古者天子祭宗廟，有堂事焉，有室事焉。按《禮》，祝延屍入奧，灌後乃出延牲，延屍主出於室，坐於堂 上，始祖南面，昭在東，穆在西，乃行朝踐之禮，是堂事也。設饌於堂，復延主入室，始祖東面，昭南穆北，徙常上之饌於室中，乃行饋食之禮，是室事也。請每行 大祫，堂上設南面之位，室中設東面之位。」禮部言：「合食之禮，始祖東面、昭南穆北者，本室中之位也。今設位戶外，祖宗昭、穆別為幄次，殆非合食之義。請 自今祫享，即前楹通設帳幕，以應室中之位。」

大觀四年，議禮局請：「每大祫，堂上設南面之位，室中設東南之位，始祖南面則昭穆東西相向，始祖東面則昭穆南北相向，以應古義。」又請：「陳瑞物及代國之寶與貢物可出而陳者，並令有司依嘉祐、元豐詔旨，凡親祠太廟準此。」從之。

南渡之後，有祫而無禘。高宗建炎二年，祫享於洪州。紹興二年，祫享於溫州。時儀文草創，奉遷祖宗及祧廟神主、別廟神主，各設幄合食於太廟。始祖東向，昭、穆以次南北相向。

五年，吏部員外郎董弅言：「臣聞戎、祀，國之大事，而宗廟之祭，又祀之大者也。大祀，禘祫為重，祫大禘小，則袷為莫大焉。今戎事方殷，祭祀之禮未暇遍 舉，然事有違經戾古，上不當天地神祇之意，下未合億兆黎庶之心，特出於一時大臣好勝之臆說，而行之六十年未有知其非者。顧雖治兵禦戎之際，正厥違誤，宜不 可緩。仰惟太祖受天明命，混一區宇，即其功德所起，宜祇享以正東向之尊。逮至仁宗，親行祫享，嘗議太祖東向，用昭正統之緒。當時在廷之臣，僉謂自古必以受 命之祖乃居東向之位，本朝太祖乃受命之君，若論七廟之次，有僖祖以降四廟在上，當時大祫，止列昭穆而虛東向，蓋終不敢以非受命之祖而居之也。暨熙寧之初， 僖祖以世次當祧，禮官韓維等據經有請，適王安石用事，奮其臆說，乃俾章衡建議，尊僖祖為始祖，肇居東向。馮京奏謂士大夫以太祖不得東向為恨，安石肆言以折 之。已而又欲罷太祖郊配，神宗以太祖開基受命，不許，安石終不以為然。元祐之初，翼祖既祧，正合典禮。至於崇寧，宣祖當祧，適蔡京用事，一遵安石之術，乃 建言請立九廟，自我作古，其已祧翼祖、宣祖並即依舊。循沿至今，太祖尚居第四室，遇大祫處昭穆之列。今若正太祖東向之尊，委合《禮經》。」

太 常寺丞王普又言：「弅所奏深得禮意，而其言尚有未盡。臣竊以古者廟製異宮，則太祖居中，而群廟列其左右；後世廟製同堂，則太祖居右，而諸室皆列其左。古者 祫享，朝踐於堂，則太祖南向，而昭穆位於東西；饋食於室，則太祖東向，而昭穆位於南北。後世祫享一於堂上，而用室中之位，故唯以東向為太祖之尊焉。若夫群 廟迭毀，而太祖不遷，則其禮尚矣。臣故知太祖即廟之始祖，是為廟號，非諡號也。惟我太宗嗣服之初，太祖廟號已定，雖更累朝，世次猶近，每於祫享，必虛東向 之位，以其非太祖必不可居也。迨至熙寧，又尊僖祖為廟之始祖，百世不遷，祫享東向，而太祖常居穆位，則名實舛矣。倘以熙寧之禮為是，僖祖當稱太祖，而太祖 當改廟號。然則太祖之名不正，前日之失大矣。今宜奉太祖神主居第一室，永為廟之始祖。每歲五享、告朔、薦新，止於七廟。三年一祫，則太祖正東向之位。太 宗、仁宗、神宗南向為昭，真宗、英宗、哲宗北向為穆。五年一禘，則迎宣祖神主享於太廟，而以太祖配焉。如是，則宗廟之事盡合《禮經》，無復前日之失矣。」 上曰：「太祖皇帝開基創業，始受天命，祫享宜居東向之位。」宰相趙鼎等奏曰：「三昭三穆，與太祖之廟而七，載在《禮經》，無可疑者。」

紹熙五 年九月，太常少卿曾三復亦言：請祧宣祖，就正太祖東向之位，其言甚切。既而吏部尚書鄭僑等亦乞因大行祔廟之際，定宗廟萬世之禮，慰太祖在天之靈，破熙寧不 經之論。今太祖為始祖，則太宗為昭，真宗為穆，自是而下以至孝宗，四昭四穆與太祖之廟而九。上參古禮，而不廢崇寧九廟之制，於義為允。又言：「治平四年， 僖祖祧遷，藏在西夾室。至熙寧五年，王安石以私意使章衡等議，乃復祔僖祖以為始祖，又將推以配天，欲罷太祖郊配。韓維、司馬光等力爭，而安石主其說愈堅。 孫固慮其罷太祖配天，建議以僖祖權居東向之位。既曰權居，則當厘正明矣。」詔從之。

閏十月，權禮部侍郎許及之言：「僖、順、翼、宣四祖，為太 祖之祖考，所遷之主，恐不得藏於子孫之廟。今順、翼二祖藏於西夾室，實居太廟太祖之右。遇祫享，則於夾室之前，設位以昭穆焉。」於是詔有司集議，吏部尚書 兼侍讀鄭僑等言：「僖祖當用唐興聖之制，立為別廟，順祖、翼祖、宣祖之主皆祔藏焉。如此，則僖祖自居別廟之尊，三祖不祔子孫之廟。自漢、魏以來，太祖而 上，毀廟之主皆不合食，今遇祫，則即廟而享，於禮尤稱。」諸儒如樓鑰、陳傅良皆以為可，詔從之。

時朱熹在講筵，獨入議狀，條其不可者四，大略 云：「準尚書吏部牒，集議四祖祧主宜有所歸。今詳群議雖多，而皆有可疑。若曰藏之夾室，則是以祖宗之主下藏於子孫之夾室。至於祫祭，設幄於夾室之前，則亦 不得謂之祫。欲別立一廟，則喪事即遠，有毀無立。欲藏之天興殿，則宗廟、原廟不可相雜。議者皆知其不安，特以其心欲尊奉太祖三年一袷時暫東向之故，其實無 益於太祖之尊，而徒使僖祖、太祖兩朝威靈，相與校強弱於冥冥之中。今但以太祖當日追尊帝號之令而默推之，則知今日太祖在天之靈，必有所不忍而不敢當矣。又 況僖祖祧主遷於治平，不過數年，神宗復奉以為始祖，已為得禮之正而合於人心，所謂『有其舉之，莫敢廢者』。」又言：「當以僖祖為始祖，如周之後稷，太祖如 周之文王，太宗如周之武王，與仁宗之廟，皆萬世不祧；昭穆而次，以至高宗之廟亦萬世不祧。」又言：「元祐大儒程頤以為王安石言『僖祖不當祧』，復立廟為得 禮。竊詳頤之議論與安石不同，至論此事則深服之，足以見義理人心之所同，固有不約而合者。特以司馬光、韓維之徒皆是大賢，人所敬信，其議偶不出此，而安石 乃以變亂穿鑿得罪於公議，故欲堅守二賢之說，並安石所當取者而盡廢之。今以程頤之說考之，則是非可判矣。」

議既上，召對，令細陳其說。熹先以 所論畫為圖本，貼說詳盡，至是出以奏陳久之。上再三稱善，且曰：「僖祖自不當祧，高宗即位時不曾祧，壽皇即位，太上即位，亦不曾祧，今日豈可容易？可於榻 前撰數語，徑自批出。」熹方懲內批之弊，因乞降出劄子，再令臣僚集議，上亦然之。熹既退，即進擬詔意，以上意諭廟堂，則聞已毀四祖廟而遷之矣。

時宰臣趙汝愚既以安石之論為非，異議者懼其軋己，藉以求勝，事竟不行。熹時以得罪，遺汝愚書曰：「相公以宗子入輔王室，而無故輕納妄議，拆祖宗之廟以快 其私，欲望神靈降歆，垂休錫羨，以永國祚於無窮，其可得乎？」時太廟殿已為十二室，故孝宗升祔，而東室尚虛。熹以為非所以祝延壽康之意，深不然之，因自劾 不堪言語侍從之選，乞追奪待制，不許。及光宗祔廟，遂復為九世十二室。蓋自昌陵祔廟，逾二百年而後正太祖之位。慶元二年四月，禮部太常寺言：「已於太廟之 西，別建僖祖廟，及告遷僖、順、翼、宣帝後神主詣僖祖廟奉安。所有今年孟冬祫享，先詣四祖廟室行禮，次詣太廟，逐幄次行禮。」

理宗紹定四年九 月丙戌，京師大火，延及太廟。太常少卿度正言：「伏見近世大儒侍講朱熹詳考古禮，尚論宗廟之制，畫而為圖，其說甚備。然其為製，務效於古而頗更本朝之制， 故學士大夫皆有異論，遂不能行。今天降災異，火發民家，延及宗廟，舉而行之，莫此時為宜。臣於向來備聞其說，今備員禮寺，適當此變，若遂隱默，則為有負， 謹為二說以獻。其一，純用朱熹之說，謂本朝廟製未合於古，因畫為圖，謂僖祖如周後稷，當為本朝始祖。夫尊僖祖以為始祖，是乃順太祖皇帝之孝心也。始祖之廟 居於中，左昭右穆各為一廟，門皆南向，位皆東向。祧廟之主藏於始祖之廟夾室，昭常為昭，穆常為穆，自不相亂。三年合食，則並出祧廟之主，合享於始祖之廟。 始祖東向，群昭之主皆位北而南向，群穆之主皆位南而北向。昭穆既分，尊卑以定。其說合於古而宜於今，盡美盡善。舉而行之，祖宗在天之靈必歆享於此，而垂祐 於無窮也。其一說，則因本朝之制，而參以朱熹之說。蓋本朝廟製，神宗嘗命禮官陸佃討論，欲復古制，未及施行。渡江以來，稽古禮文之事，多所未暇。今欲驟行 更革，恐未足以成其事，而徒為紛紛。或且仍遵本朝之制，自西徂東，並為一列。惟於每室之後，量展一間，以藏祧廟之主。每室之前，量展二間，遇三年袷享，則 以帷幄幕之，通為一室，盡出諸廟主及祧廟主並為一列，合食其上。前乎此廟為一室，凡遇袷享，合祭於其室，名為袷享，而實未嘗合。今量展此三間，後有藏祧主 之所，前有祖宗合食之地，於本朝之制，初無大段更革，而頗已得三年大袷之義。今來朝廷若能舉行朱熹前議，固無以加；如其不然，姑從後說，亦為允當，不失禮 意。然宗廟之禮，倘無其故，何敢妄議？今因大火之後，若加損益，亦惟其時，乞賜詳議。」有旨，令侍從、禮部、太常集議，後竟不行。


Chinese text: This work was published before January 1, 1923, and is in the
public domain worldwide because the author died at least 100 years ago.
