儒林二

○胡旦賈同劉顏高弁孫復石介胡瑗劉羲叟林概李覯何涉王回〈（弟向）〉周堯卿王當陳暘

胡旦字周父，濱州渤海人。少有雋才，博學能文辭。舉進士第一，為將作監丞、通判升州。時江南初平，汰李氏時所度僧，十減六七。旦曰：「彼無田廬可歸，將聚而為盜。」悉黥為兵。遷左拾遺、直史館，數上書言時政利病。出為淮南東路轉運副使、知海州。逾年，召歸。

先是，盧多遜貶，趙普罷相。其夏，河決韓村，尋復塞。旦獻《河平頌》曰：「天祚我宋，以君兆民。配天成休，惟堯與鄰。粵有大水，昏墊下人。非曰聖作，孰究孰度。蔽賢者退，壅澤者罪。我防大患，河豈雲敗。逆遜遠投，奸普屏外。聖道如堤，崇崇海內。帝曰守文，是塞是親。調爾衛兵，程是烝民。民以盡力，臣以勤職。役雲其終，河以之塞。唐堯懷山，實警神德。漢武宣防，實彰令式。我塞長河，融流惠澤。明明聖功，萬代成則。」太宗覽頌有「逆遜、奸普」之語，召宰相謂曰：「胡旦獻頌，詞意悖戾。朕自擢於甲科，曆試外任，所至無善狀。知海州日為部下所訟，猶已具，適會大赦，朕錄其材而舍其過，尚令在近列，又領史職，乃敢恣胸臆狂躁如此，其亟逐之！」即貶殿中丞、商州團練副使。

上《平燕議》曰：

今幽州在北門之外，東封非國家所急，願移其資以事北伐。且天時、地利、人事皆有可伐之意。歲之所臨，其地受福。今年春末至來年，歲在宋分，今年初秋至六年，鎮在燕分。從今年為備，至來春興師。北兵之遇春夏，則氈裘、皮履、羊弓、塞馬不為用，而中原士卒素不能寒，往北逢暄，筋力勇健。以勇健之士驅不用之敵，承福慶之時討災殃之城，成功立事，在於此矣。

長淮以北，太行以東，河水罷災，土地甚沃。因其豐實，取其穀帛，減價以折納，見錢以貴糴，官府多積，兵役無虞，用兵豐財，可濟大事。

太原克復以來，於今七載，兵甲甚利，士卒甚雄，夜寢晨興，寒裘饑粟。若以促裝之賜，發軍而用之，恩賞之貲，成功而賚之，可以齊心平敵，恢拓舊境。

幽州平土而負敵，為勢必擇四人，分之方面，以剛斷勇毅者主之，選和平恭慎者一人部之。幽州之北，皆是山谷，通人馬者不過十處，領將士者亦擇十人，同行則共議兵機，分出則各司軍事，寇來則同戰以驅逐，寇歸則畫疆以扞蔽。苟塞斷山路，餘寇在燕與大軍相持，則遷延其時以度春夏，寇不能熱，有退無前。使士之剛勇才力者各為一將，多則分部扞敵攻城，兩盡其力。定其軍名，實其軍數。我寡彼多則力不勝，我實彼虛則勝有餘。力均則較其地形，地均則爭其謀略，分明勇怯，各致其用。

以茶鹽香藥之價十分減二，從新者先賣於邊城要路、軍馬屯所。以芻粟錢帛之價十分增二，納貨以出券者詣本場以交貨，得貨者緣逐路以納稅。出往來四方之饒，為兩地費用之耗，自然商得其利，則買之於人，人得其資，則勤之於穡。故必民效兼倍之力，國貯九年之積，科撥不假於度支，轉般何勞於漕挽。芻粟之給，攻具之用，委輸發運，以為後繼。

今將用二十萬之眾，役三十州之民，願陛下明降日月之信，先示雨露之澤。民知信賞則悅而忘死，士得仰給則死而力戰。如此則逆壘不足下，猾寇不足殄也。

起為左補闕，復直史館。遷修撰，預修國史，以尚書戶部員外郎知制誥，遷司封員外郎。

有傭書人翟穎者，旦嘗與之善，因為改姓名馬周，以為唐馬周復出，上書詆時政，且自薦可為大臣。又舉材任輔者十人，其辭頗壯。當時皆謂旦所為。馬周坐流海島，旦亦貶坊州團練副使。坐擅離所部謁宋白於鄜州，既被劾，特釋之。徙絳州。稍復工部員外郎、直集賢院，遷本曹郎中、知制誥、史館修撰。

素善中官王繼恩，為繼恩草制辭過美。繼恩敗，真宗聞而惡之，貶安遠軍行軍司馬，又削籍流潯州。咸平初，移通州團練副使，徙徐州，以祠部員外郎分司西京，又為保信軍節度副使。久之，以司封員外郎通判襄州。封泰山，改祠部郎中，服母喪，既除，乃言父卒時嘗詔奪哀從事，請追行服三年。已而失明，以秘書省少監致仕，居襄州。再遷秘書監，卒。

旦喜讀書，既喪明，猶令人誦經史，隱幾聽之不少輟。著《漢春秋》、《五代史略》、《將帥要略》、《演聖通論》、《唐乘》、《家傳》三百餘卷。斫大硯，方五六尺，刻而瘞之，曰「胡旦修《漢春秋》硯。」晚尤黷貨，干擾州縣，持吏短長，為時論所薄。既死，子孫貧甚，寓柩民間。皇祐末，知襄州王田為言於朝，得錢二十萬以葬。

賈同字希得，青州臨淄人。五代時，楊光遠反，同祖崇率鄉里四百餘家保愚穀山，全活者二千人。同初名罔，字公疏，篤學好古，有時名，著《山東野錄》七篇。年四十餘，同進士出身，真宗命改今名。王欽若方貴盛，聞同名，欲致之，固謝不往。居八九年，始補曆城主簿。張知白薦為大理評事，通判兗州。

天聖初，上書言：「自祥符以來，諫諍路塞，丁謂乘間造符瑞以欺先帝。今謂奸既白，宜明告天下，正符瑞之謬，罷宮觀崇奉，歸不急之衛兵，收無名之實費，使先帝免後世之議，國家無因循之失。」又言：「寇準忠規亮節，疾惡擯邪。自其貶黜，天下之人弗見其罪，宜還之內地，以明忠邪善惡之分。」時章獻太后臨朝，而同言如此，人以為難。

再遷殿中丞、知棣州，卒。劉顏、李冠、王無忌及其門人諡同曰存道先生。

劉顏字子望，彭城人。少孤，好古，學不專章句。師事高弁。舉進士第，以試秘書省校書郎知龍興縣，坐法免。久之，授徐州文學。居鄉里，教授數十百人。采漢、唐奏議為《輔弼名對》。馮元、劉筠、錢易、滕涉、蔡齊上其書，除任城主簿。歲饑，發大姓所積粟，活數千人。李迪知兗州、青州，皆辟為從事，卒。著《儒術通要》、《經濟樞言》復數十篇。石介見其書，歎曰：「恨不在弟子之列。」子庠，自有傳。

高弁字公儀，濮州雷澤人。弱冠，徒步從種放學於終南山，又學古文於柳開，與張景齊名。至道中，以文謁王禹偁，禹偁奇之。舉進士，累官侍御史。諫修玉清昭應宮，降知廣濟軍。尋以戶部判官試開封府進士，私發糊名，奪二官。稍復知單州、邢州、鹽鐵判官。河決澶州，請弛堤防，縱水所之，可省民力，且以扼契丹南向。議寢。知陝州，卒。

弁性孝友。所為文章多祖《六經》及《孟子》，喜言仁義。有《帝則》三篇，為世所傳。與李迪、賈同、陸參、朱頔、伊淳相友善。石延年、劉潛皆其門人也。

孫復，字明復，晉州平陽人。舉進士不第，退居泰山。學《春秋》，著《尊王發微》十二篇，大約本於陸淳，而增新意。

石介有名山東，自介而下皆以先生事復。年四十不娶。李迪知其賢，以其弟之子妻之。復初猶豫，石介與諸弟子請曰：「公卿不下士久矣，今丞相不以先生貧賤，欲托以子，宜因以成丞相之賢名。」復乃聽。孔道輔聞復之賢，就見之，介執杖屨立侍復左右，升降拜則扶之，其往謝亦然。介既為學官，語人曰：「孫先生非隱者也。」於是范仲淹、富弼皆言復有經術，宜在朝廷。除秘書省校書郎、國子監直講。車駕幸太學，賜緋衣銀魚，召為邇英閣祗候說書。楊安國言其講說多異先儒，罷之。

孔直溫敗，得所遺復詩，坐貶虔州監稅，徙泗州，又知長水縣，簽書應天府判官事。通判陵州，未行，翰林學士趙概等十餘人言復經為人師，不宜使佐州縣。留為直講，稍遷殿中丞，卒，賜錢十萬。

復與胡瑗不合，在太學常相避。瑗治經不如復，而教養諸生過之。復既病，韓琦言於仁宗，選書吏，給紙筆，命其門人祖無擇就復家得書十五萬言，錄藏秘閣。特官其一子。

石介，字守道，兗州奉符人。進士及第，曆鄆州、南京推官。篤學有誌尚，樂善疾惡，喜聲名，遇事奮然敢為。御史臺辟為主簿，未至，以論赦書不當求五代及諸偽國後，罷為鎮南掌書記。代父丙遠官，為嘉州軍事判官。丁父母憂，耕徂徠山下，葬五世之未葬者七十喪。以《易》教授於家，魯人號介徂徠先生。入為國子監直講，學者從之甚眾，太學繇此益盛。

介為文有氣，嘗患文章之弊，佛、老為蠹，著《怪說》、《中國論》，言去此三者，乃可以有為。又著《唐鑒》以戒奸臣、宦官、宮女，指切當時，無所諱忌。杜衍、韓琦薦，擢太子中允、直集賢院。會呂夷簡罷相，夏竦既除樞密使，復奪之，以衍代。章得象、晏殊、賈昌朝、范仲淹、富弼及琦同時執政，歐陽修、余靖、王素、蔡襄並為諫官，介喜曰：「此盛事也，歌頌吾職，其可已乎」作《慶曆聖德詩》，曰：

於惟慶曆三年三月，皇帝龍興，徐出闈闥。晨坐太極，晝開閶闔。躬覽英賢，手鉏奸枿。大聲渢々，震搖六合。如乾之動，如雷之發。昆蟲躑躅，怪妖藏滅。同明道初，天地嘉吉。

初聞皇帝，蹙然言曰：「予祖予父，付予大業，予恐失墜，實賴輔弼。汝得象、殊，重慎微密。君相予久，予嘉君伐。君仍相予，笙鏞斯協。昌朝儒者，學問該洽。與予論政，傅以經術。汝貳二相，庶績咸秩。

惟汝仲淹，汝誠予察。太后乘勢，湯沸火熱。汝時小臣，危言嶪嶪。為予司諫，正予門闑。為予京兆，堲予讒說。賊叛予夏，往予式遏。六月酷日，大冬積雪。汝寒汝暑，同予士卒。予聞辛酸，汝不告乏。予晚得弼，予心弼悅。弼每見予，無有私謁。以道輔予，弼言深切。予不堯、舜，弼自笞罰。諫官一年，疏奏滿篋。侍從周歲，忠力廑竭。契丹忘義，檮杌饕餮。敢侮大國，其辭慢悖。弼將予命，不畏不怯。卒復舊好，民得食褐。沙磧萬里，死生一節。視弼之膚，霜剝風裂。觀弼之心，煉金鍛鐵。寵名大官，以酬勞渴。弼辭不受，其志莫奪。惟仲淹、弼，一夔一契。天實賚予，予其敢忽。並來弼予，民無瘥劄。

曰衍汝來，汝予黃髮。事予二紀，毛禿齒豁。心如一兮，率履弗越。遂長樞府，兵政無蹶。予早識琦，琦有奇骨。其器魁落，豈視扂楔。其人渾樸，不施剞劂。可屬大事，敦厚如勃。琦汝副衍，知人予哲。

惟修惟靖，立朝獻々。言論磥砢，忠誠特達。祿微身賤，其志不怯。嘗詆大官，亟遭貶黜。萬里歸來，剛氣不折。屢進直言，以補予闕。素相之後，含忠履潔。昔為御史，幾叩予榻。襄雖小官，名聞予徹。亦嘗獻言，箴予之失。剛守粹愨，與修儔匹。並為諫官，正色在列。予過汝言，毋鉗汝舌。」

皇帝聖明，忠邪辨別。舉擢俊良，掃除妖魃。眾賢之進，如茅斯拔。大奸之去，如距斯脫。上倚輔弼，司予調燮。下賴諫諍，維予紀法。左右正人，無有邪孽。予望太平，日不逾浹。

皇帝嗣位，二十二年。神武不殺，其默如淵。聖人不測，其動如天。賞罰在予，不失其權。恭己南面，退奸進賢。知賢不易，非明弗得。去邪惟艱，惟斷乃克。明則不貳，斷則不惑。既明且斷，惟皇帝之德。

群臣踧踖，重屏息，交相教語：曰惟正直，毋作側僻，皇帝汝殛。諸侯危栗，墜玉失舄，交相告語：皇帝神明，四時朝覲，謹修臣職。四夷走馬，墜鐙遺策，交相告語：皇帝英武，解兵修貢，永為屬國。皇帝一舉，群臣懾焉，諸侯畏焉，四夷服焉。

臣願皇帝，壽萬千年。

詩所稱多一時名臣，其言大奸，蓋斥竦也。詩且出，孫復曰：「子禍始於此矣。」

介不畜馬，借馬而乘，出入大臣之門，頗招賓客，預政事，人多指目。不自安，求出，通判濮州，未赴，卒。

會徐狂人孔直溫謀反，搜其家，得介書。夏竦銜介甚，且欲中傷杜衍等，因言介詐死，北走契丹，請發棺以驗。詔下京東訪其存亡。衍時在兗州，以驗介事語官屬，眾不敢答，掌書記龔鼎臣願以闔族保介必死，衍探懷出奏稿示之，曰：「老夫已保介矣。君年少，見義必為，豈可量哉。」提點刑獄呂居簡亦曰：「發棺空，介果走北，孥戮非酷。不然，是國家無故剖人塚墓，何以示後世？且介死必有親族門生會葬及棺斂之人，苟召問無異，即令具軍令狀保之，亦足應詔。」於是眾數百保介已死，乃免斫棺。子弟羈管他州，久之得還。

介家故貧，妻子幾凍餒，富弼、韓琦共分奉買田以贍養之。有《徂徠集》行於世。

胡瑗，字翼之，泰州海陵人。以經術教授吳中，年四十餘。景祐初，更定雅樂，詔求知音者。范仲淹薦瑗，白衣對崇政殿。與鎮東軍節度推官阮逸同較鍾律，分造鍾磬各一虡。以一黍之廣為分，以製尺，律徑三分四厘六毫四絲，圍十分三厘九毫三絲。又以大黍累尺，小黍實龠。丁度等以為非古制，罷之，授瑗試秘書省校書郎。范仲淹經略陝西，辟丹州推官。以保寧節度推官教授湖州。瑗教人有法，科條纖悉備具，以身先之。雖盛暑，必公服坐堂上，嚴師弟子之禮。視諸生如其子弟，諸生亦信愛如其父兄，從之遊者常數百人。慶曆中，興太學，下湖州取其法，著為令。召為諸王宮教授，辭疾不行。為太子中舍，以殿中丞致仕。

皇祐中，更鑄太常鍾磬，驛召瑗、逸，與近臣、太常官議於秘閣，遂典作樂事。復以大理評事兼太常寺主簿，辭不就。歲餘，授光祿寺丞、國子監直講。樂成，遷大理寺丞，賜緋衣銀魚。瑗既居太學，其徒益眾，太學至不能容，取旁官舍處之。禮部所得士，瑗弟子十常居四五，隨材高下，喜自修飭，衣服容止，往往相類，人遇之雖不識，皆知其瑗弟子也。嘉祐初，擢太子中允、天章閣侍講，仍治太學。既而疾不能朝，以太常博士致仕，歸老於家。諸生與朝士祖餞東門外，時以為榮。既卒，詔賻其家。

劉羲叟，字仲更，澤州晉城人。歐陽修使河東，薦其學術。試大理評事，權趙州軍事判官。精算術，兼通《大衍》諸曆。及修唐史，令專修《律曆》、《天文》、《五行志》。尋為編修官，改秘書省著作佐郎。以母喪去，詔令家居編修。書成，擢崇文院檢討，未入謝，疽發背卒。

羲叟強記多識，尤長於星曆、術數。皇祐五年，日食心，時胡瑗鑄鍾弇而直，聲鬱不發。又陝西鑄大錢，羲叟曰：「此所謂害金再興，與周景王同占，上將感心腹之疾。」其後仁宗果不豫。又月入太微，曰：「後宮當有喪。」已而張貴妃薨。至和元年，日食正陽，客星出於昴，曰：「契丹宗真其死乎？」事皆驗。羲叟未病，嘗曰：「吾及秋必死。」自擇地於父塚旁，占庚穴，以語其妻，如其言葬之。著《十三代史志》、《劉氏輯曆》、《春秋災異》諸書。

林概，字端父，福州福清人。父高，太常博士，有治行。概幼警悟，舉進士，以秘書省校書郎知長興縣。歲大饑，富人閉糴以邀價，概出奉粟庭下，誘士豪輸數千石以飼饑者。

知連州。康定初，上封事曰：「古者民為兵，而今兵食民。古馬寓於民，而今不習馬。此兵與馬之大患也。請附唐府兵之法，四斂一民，部以為軍，閑耕田里，被甲皆兵。因命其家咸得畜馬，私乘休暇，官為調習。則人便干戈，馬識行列。又行陣無法，而出於臨時；將無素備，而取於倉卒；軍不予權，而監以宦侍：若是者，雖得古之材，使循今之法，亦必屢戰而屢敗。」又請備蠻，籍土民為兵，柵要衝，購徭人使守禦。徙淮安軍。

程琳嘗禁蜀人不得自為渠堰，概奏罷之。又言蜀饑，願罷川峽漕，發常平粟貸民租，募富人輕粟價，除商旅之禁，使通貨相資。官至太常博士、集賢校理，卒。著《史論》、《辨國語》。子希，自有傳。

李覯，字泰伯，建昌軍南城人。俊辯能文，舉茂才異等不中。親老，以教授自資，學者常數十百人。皇祐初，范仲淹薦為試太學助教，上《明堂定制圖序》曰：

《考工記》「周人明堂，度九尺之筵」，是言堂基修廣，非謂立室之數。「東西九筵，南北七筵，堂崇一筵」，是言堂上，非謂室中。東西之堂各深四筵半，南北之堂各深三筵半。「五室，凡室二筵」，是言四堂中央有方十筵之地，自東至西可營五室，自南至北可營五室。十筵中央方二筵之地，既為太室，連作餘室，則不能令十二位各直其辰，當於東南西北四面及四角缺處，各虛方二筵之地，周而通之，以為太廟。太室正居中，《月令》所謂「中央土」、「居太廟太室」者，言此太廟之中有太室也。太廟之外，當子、午、卯、酉四位上各畫方二筵地，以與太廟相通，為青陽、明堂、總章、元堂四太廟；當寅、申、巳、亥、辰、戌、醜、未八位上各畫方二筵地，以為左個、右個也。

《大戴禮·盛德記》：「明堂凡九室，室四戶八牖，共三十六戶、七十二牖。」八個之室，並太室而九，室四面各有戶，戶旁夾兩牖也。

《白虎通》：「明堂上圓下方，八窗、四闥、九室、十二坐。」四太廟前各為一門，出於堂上，門旁夾兩窗也。左右之個其實皆室，但以分處左右，形如夾房，故有個名。太廟之內以及太室，其實祀文王配上帝之位，謂之廟者，義當然矣。土者分王四時，於五行最尊，故天子當其時居太室，用祭天地之位以尊嚴之也。四仲之月，各得一時之中，與餘月有異。故復於子、午、卯、酉之方，取二筵地，假太廟之名以聽朔也。

《周禮》言基而不及室，《大戴》言室而不及廟，稽之《月令》則備矣，然非《白虎通》，亦無以知窗闥之制也。聶崇義所謂秦人《明堂圖》者，其制有十二階，古之遺法，當亦取之。

《禮記外傳》曰：「明堂四面各五門。」今按《明堂位》：四夷之國，四門之外。九采之國，應門之外。時天子負斧扆南向而立。南門之外者北面東上，應門之外者亦北面東上，是南門之外有應門也。既有應門，則不得不有皋、庫、雉門。明堂者，四時所居，四面如一，南面既有五門，則餘三面皆各有五門。鄭注《明堂位》則雲「正門謂之應門」，其意當謂變南門之文以為應門。又見王宮有路門，其次乃有應門。今明堂無路門之名，而但有應門，便謂更無重門，而南門即是應門。且路寢之前則名路門，其次有應門。明堂非路寢，乃變其內門之名為東門南門，而次有應門，何害於義？四夷之君，既在四門之外，而外無重門，則是列於郊野道路之間，豈朝會之儀乎？王宮常居，猶設五門，以限中外。明堂者，效天法地，尊祖配帝，而止一門以表之，豈為稱哉！

若其建置之所，則淳於登雲「在國之陽，三里之外，七里之內，丙巳之地」。《玉藻》「聽朔於南門之外」，康成之注亦與是合。夫稱明也，宜在國之陽。事天神也，宜在城門之外。

今圖以九分當九尺之筵，東西之堂共九筵，南北之堂共七筵。中央之地自東至西凡五室，自南至北凡五室，每室二筵，取於《考工記》也。一太室、八左右個，共九室，室有四戶、八牖，共三十六戶、七十二牖，協於戴德《記》也。九室四廟，共十三位，本於《月令》也。四廟之面，各為一門，門夾兩窗，是為八窗四闥，稽於《白虎通》也。十二階，采於《三禮圖》也。四面各五門，酌於《明堂位》、《禮記外傳》也。

嘉祐中，用國子監奏，召為海門主簿、太學說書而卒。覯嘗著《周禮致太平論》、《平土書》、《禮論》。門人鄧潤甫，熙寧中，上其《退居類稿》、《皇祐續稿》並《後集》，請官其子參魯，詔以為郊社齋郎。

何涉，字濟川，南充人。父，祖皆業農，涉始讀書，晝夜刻苦，泛覽博古。上自《六經》、諸子百家，旁及山經、地誌、醫卜之術，無所不學，一過目不復再讀，而終身不忘。人問書傳中事，必指卷第冊葉所在，驗之果然。

登進士第，調洛交主簿，改中部令。范仲淹一見奇之，辟彰武軍節度推官。用龐籍奏，遷著作佐郎、管勾鄜延等路經略安撫招討司機宜文字。時元昊擾邊，軍中經畫，涉預有力。元昊納款，籍召為樞密使，欲與之俱，涉曰：「親老矣，非人子自便之時。」拜章願得歸養，特改秘書丞、通判眉州，徙嘉州。用文彥博、龐籍薦，召還，除集賢校理。既又求歸蜀，遂得知漢州。歲滿，移合州。累官尚書司封員外郎。父喪，罷歸，卒。詔恤其家，並官其一子。

涉長厚有操行，事親至孝，平居未嘗談人過惡。所至多建學館，勸誨諸生，從之遊者甚眾。雖在軍中，亦嘗為諸將講《左氏春秋》，狄青之徒皆橫經以聽。有《治道中術》、《春秋本旨》、《廬江集》七十卷。

王回，字深父，福州候官人。父平言，試御史。回敦行孝友，質直平恕，造次必稽古人所為，而不為小廉曲謹以求名譽。嘗舉進士中第，為衛真簿，有所不合，稱病自免。

作《告友》曰：

古之言天下達道者，曰君臣也，父子也。夫婦也，兄弟也，朋友也。五者各以其義行而人倫立，其義廢則人倫亦從而亡矣。

然而父子兄弟之親，天性之自然者也；夫婦之合，以人情而然者也；君臣之從，以眾心而然者也。是雖欲自廢，而理勢持之，何能斬也。惟朋友者，舉天下之人莫不可同，亦舉天下之人莫不可異，同異在我，則義安所卒歸乎？是其漸廢之所繇也。

君之於臣也，父之於子也，夫之於婦也，兄之於弟也，過且惡，必亂敗其國家，國家敗而皆受其難，被其名，而終身不可辭也。故其為上者不敢不誨，為下者不敢不諫。世治道行，則人能循義而自得；世衰道微，則人猶顧義而自全。間有不若，則亦無害於眾焉耳。此所謂理勢持之，雖百代可知也。

親非天性也，合非人情也，從非眾心也，群而同，別而異，有善不足與榮，有惡不足與辱。大道之行，公與義者可至焉，下斯而言，其能及者鮮矣。是以聖人崇之，以列於君臣、父子、夫婦、兄弟而壹為達道也。聖人既沒，而其義益廢，於今則亡矣。

夫人有四肢，所以成身；一體不備，則謂之廢疾。而人倫缺焉，何以為世？嗚呼，處今之時而望古之道，難矣。姑求其肯告吾過也，而樂聞其過者，與之友乎！

退居潁州，久之不肯仕，在廷多薦者。治平中，以為忠武軍節度推官、知南頓縣，命下而卒。回在潁川，與處士常秩友善。熙寧中，秩上其文集，補回子汾為郊社齋郎。弟向。

向字子直，為文長於序事，戲作《公默先生傳》曰：

公議先生剛直任氣，好議論，取當世是非辨明。遊梁、宋間，不得意。去居潁，其徒從者百人。居二年，與其徒謀，又去潁。弟子任意對曰：「先生無復念去也，弟子從先生久矣，亦各厭行役。先生舍潁為居廬，少有生計。主人公賢，遇先生不淺薄，今又去之，弟子未見先生止處也。先生豈薄潁邪？」

公議先生曰：「來，吾語爾！君子貴行道信於世，不信貴容，不容貴去，古之辟世、辟地、辟色、辟言是也。吾行年三十，立節循名，被服先王，究窮《六經》。頑鈍晚成，所得無幾。張羅大綱，漏略零細。校其所見，未為完人。豈敢自忘，冀用於世？予所厭苦，正謂不容。予行世間，波混流同。予譽不至，予毀日隆。小人鑿空，造事形跡；侵排萬端，地隘天側。《詩》不雲乎，『讒人罔極』。主人明恕，故未見疑。不幸去我，來者謂誰？讒一日效，我終顛危。智者利身，遠害全德，不如亟行，以適異國。」

語已，任意對曰：「先生無言也。意輩弟子嘗竊論先生樂取怨憎，為人所難，不知不樂也。今定不樂，先生知所以取之乎？先生聰明才能，過人遠甚，而刺口論世事，立是立非，其間不容毫髮。又以公議名，此人之怨府也。《傳》曰：『議人者不得其死』，先生憂之是也，其去未是。意有三事為先生計，先生幸聽意，不必行；不聽，先生雖去絕海，未見先生安也。」

公議先生強舌不語，下視任意，目不轉移時，卒問任意，對曰：「人之肺肝，安得可視，高出重泉，險不足比。聞善於彼，陽譽陰非，反背復憎，詆笑縱橫。得其細過，聲張口播，緣飾百端，得敗行破。自然是人，賤彼善我。意策之三，此為最上者也。先生能用之乎？」公議先生曰：「不能，爾試言其次者。」對曰：「捐棄骨肉，佯狂而去，令世人不復顧忌。此策之次者，先生能用之乎？」公議先生曰：「不能，爾試言其又次者。」對曰：「先生之行己，視世人所不逮何等也！曾未得稱高世，而詆訶鋒起，幾不得與妄庸人伍者，良以口禍也。先生能不好議而好默，是非不及口而心存焉，何疾於不容？此策之最下者也，先生能用之乎？」公議先生喟然歎曰：「籲，吾為爾用下策也。」

任意乃大笑，顧其徒曰：「宜吾先生之病於世也。吾三策之，卒取其下者矣。」弟子陽思曰：「今日非任意，先生不可得留。」與其徒謝意，更因意請，去公議為公默先生。

弟同，字容季。性純篤，亦善序事。皆早卒。仕止於縣主簿。

周堯卿，字子俞，道州永明人。警悟強記，以學行知名。天聖二年舉進士，曆連、衡二州司理參軍、桂州司錄。知高安、寧化二縣，提點刑獄紘入境，有被刑而耘苗者，紘就詢其故，對曰：「貧以利故，為人直其枉，令不我欺而我欺之，我又何怨？」紘至縣，以所聞薦之。後通判饒州，積官至太常博士。范仲淹薦經行可為師表，未及用，以慶曆五年卒，年五十一。

始，堯卿年十二喪父，憂戚如成人，見母則抑情忍哀，不欲傷其意。母知而異之，謂族人曰：「是兒愛我如此，多知孝養矣。」卒能如母之言。及母喪，倚廬三年，席薪枕塊，雖疾病，不飲酒食肉。既葬，慈烏百數銜土集隴上，人以為孝感所致。其於昆弟尤篤友愛。又為人簡重不校，有慢己者，必厚為禮以愧之。居官祿雖薄，必以周宗族朋友，罄而後已。

為學不專於傳注，問辨思索，以通為期。長於毛、鄭《詩》及《左氏春秋》。其學《詩》，以孔子所謂「《詩》三百，一言以蔽之曰：『思無邪』」，孟子所謂「說《詩》者以意逆誌，是為得之」，考經指歸，而見毛、鄭之得失。曰：「毛之傳欲簡，或寡於義理，非一言以蔽之也。鄭之箋欲詳，或遠於性情，非以意逆誌也。是可以無去取乎？」其學《春秋》，由左氏記之詳，得經之所以書者，至《三傳》之異同，均有所不取。曰：「聖人之意豈二致耶？」讀莊周、孟子之書，曰：「周善言理，未至於窮理。窮理，則好惡不繆於聖人，孟軻是已。孟善言性，未至於盡己之性。能盡己之性，則能盡物之性，而可與天地參，其唯聖人乎。天何言哉？性與天道，子貢所以不可得而聞也。昔宰我、子貢善為說辭，冉牛、閔子、顏淵善言德行，孔子曰：『我於辭命，則不能也。』惟不言，故曰不能而已，蓋言生於不足者也。」其講解議論皆若是。

有《詩》、《春秋說》各三十卷，文集二十卷。七子：諭，鼎州司理參軍；詵，湖州歸安主簿；謐、諷、諲、說、誼。

王當，字子思，眉州眉山人。幼好學，博覽古今，所取惟王佐大略。嘗謂三公論道經邦，燮理陰陽，填撫四方，親附百姓，皆出於一道，其言之雖大，其行之甚易。嘗舉進士不中，退居田野，歎曰：「士之居世，苟不見其用，必見其言。」遂著《春秋列國名臣傳》五十卷，人競傳之。

元祐中，蘇轍以賢良方正薦。廷對慷慨，不避權貴，策入四等。調龍遊縣尉。蔡京知成都，舉為學官，當不就。其後京相，當遂不復仕，卒，年七十二。當於經學尤邃《易》與《春秋》，皆為之傳，得聖人之旨居多。又有《經旨》三卷，《史論》十二卷，《兵書》十二篇。

陳暘字晉之，福州人。中紹聖製科，授順昌軍節度推官。徽宗初，進《迓衡集》以勸導紹述，得太學博士、秘書省正字。禮部侍郎趙挺之言，暘所著《樂書》二十卷貫穿明備，乞援其兄祥道進《禮書》故事給劄。既上，遷太常丞，進駕部員外郎，為講議司參詳禮樂官。

魏漢津議樂，用京房二變四清。暘曰：「五聲十二律，樂之正也。二變四清，樂之蠹也。二變以變宮為君，四清以黃鍾清為君。事以時作，固可變也，而君不可變。太簇、大呂、夾鍾，或可分也，而黃鍾不可分。豈古人所謂尊無二上之旨哉？」時論方右漢津，絀暘議。

進鴻臚太常少卿、禮部侍郎，以顯謨閣待制提舉醴泉觀。嘗坐事奪，已而復之。卒，年六十八。

祥道字用之。元祐中，為太常博士，終秘書省正字。所著《禮書》一百五十卷，與暘《樂書》並行於世。


Chinese text: This work was published before January 1, 1923, and is in the
public domain worldwide because the author died at least 100 years ago.
