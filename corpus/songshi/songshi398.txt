余端禮
余端禮，字處恭，衢州龍遊人。第進士，知湖州烏程縣。民間賦丁絹錢，率三氓出一縑，不輸絹而折其估，一縑千錢，後增至五千，民不勝病。端禮以告於府，事得上聞，又自詣中書陳便宜，歲蠲緡錢六萬。

召對，時孝宗志在恢復，端禮言：

「謀敵決勝之道，有聲有實。敵弱者先聲後實，以讋其氣；敵強者先實後聲，以俟其機。漢武乘匈奴之困，親行邊陲，威震朔方，而漠南無王庭者，讋其氣而服之，所謂先聲而後實也。越謀吳則不然，外講盟好，內修武備，陽行成以種、蠡，陰結援于齊、晉，教習之士益精，而獻遺之禮益密，用能一戰而霸者，伺其機而圖之，所謂先實而後聲也。今日之事異於漢而與越相若。願陰設其備，而密為之謀，觀變察時，則機可投矣。
古之投機者有四：有投隙之機，有搗虛之機，有乘亂之機，有承弊之機。因其內釁而擊之，若匈奴困於三國之攻而宣帝出師，此投隙之機也。因其外患而伐之，若夫差牽于黃池之役而越兵入吳，此搗虛之機也。敵國不道，因其離而舉之，若晉之降孫皓，此乘亂之機也。敵人勢窮，躡其後而蹙之，若高祖之追項羽，此乘弊之機也。機之未至，不可以先；機之已至，不可以後。以此備邊，安若太山，以此應敵，動如破竹，惟所欲為，無不如志。」
上喜曰：「卿可謂通事體矣。」後以薦為監察御史，遷大理少卿，轉太常少卿。

詔以來歲祈穀上帝，仲春躬耕籍田，令禮官討論明道故事。端禮言：「祈穀之制，合祭天地於圜丘，前期享於太廟，視冬至郊祀之儀，此國朝故事也。若乃明道之制，則以宮中火後考室落成，故于太安殿恭謝天地，此特一時謝災之事耳。今欲祈穀而耕籍，必合祭天地於圜丘，必前期朝享于景靈宮、太廟可也。欲如明道之制，行於殿庭不可。」詔太常、禮部集議。中書有可以義起者，端禮曰：「禮固有可義起，至於大體，則不可易。古者郊而後耕，以其於郊，故謂之郊，猶祀於明堂，故謂之明堂。如明道謝災之制，則與祈穀異。今以郊而施之殿庭，亦將以明堂而施之壇壝乎？禮之失自端禮始，端禮死不敢奉詔。」上為之止。

權兵部侍郎兼太子詹事，進吏部侍郎，出知太平州，奉祠。光宗立，召見，言：「天子之孝不與庶人同。今陛下之孝于壽皇，當如舜之於堯，行其道可也，武之于文，繼其志、述其事可也。凡壽皇睿謀聖訓，仁政善教，所嘗施於天下者，願與二三大臣朝夕講求而力行之，則足以盡事親之孝矣。」授集英殿修撰、知贛州，還為吏部侍郎、權刑部尚書兼侍講，以煥章閣直學士知建康府。召拜吏部尚書，擢同知樞密院事。

興州帥吳挺死，端禮謂樞密趙汝愚曰：「吳氏世握蜀兵，今若復令承襲，將為後患。」汝愚是其言，合辭以奏，光宗意未決，端禮言：「汝愚所請為蜀計，為東南計。夫置大將而非其人，是無蜀也，無蜀，是無東南也。今軍中請帥而遲遲不報，人將生心。」不聽。後挺子曦卒以蜀叛，如端禮言。

上以疾不朝重華宮，孝宗崩，又不能發喪，人情恟然。端禮謂宰相留正曰：「公獨不見唐肅宗朝群臣發哀太極殿故事乎？宜請太皇太后代行祭之禮。」於是宰執以請于太皇太后，留正懼，入臨重華宮，仆地致仕而去。

太皇太后垂簾，策皇子嘉王即皇帝位，王流涕遜避。端禮奏：「太上違豫，大喪乏主，安危之機在於呼吸，太皇太后非為陛下計，乃為太上皇帝計，為宗社計。今堅持退讓，不思國家之大計，是守匹夫之小節而昧天子之大孝也。」寧宗悚然收淚，不得已，側身就御坐之半。端禮與汝愚再拜固請，寧宗乃正御坐，退行禫祭禮。

進端禮知樞密院事兼參知政事。汝愚去右丞相位，端禮代之。始，端禮與汝愚同心共政，汝愚嘗曰：「士論未一，非余處恭不能任。」及韓侂胄以傳道之勞，寖竊威柄，汝愚等欲疏斥之，謀泄而汝愚逐。端禮不能遏，但長籲而已。

浙西常平黃灝以放民租竄，知婺州黃度以庇蜀吏褫職罷郡，二人皆侂胄所憾，端禮執奏，竟不免於罪。太府丞呂祖儉坐上書忤侂胄南遷，端禮救解不獲，公議始歸責焉。他日見上，言除從官中書不知，朝綱已紊，禍根已滋。即丐去，不許，進左丞相。

端禮在相位期年，頗知擁護善類，然為侂胄所制，壹鬱不愜志，稱疾求退，以觀文殿大學士提舉洞霄宮。居頃之，判潭州，移慶元，復帥潭。薨，授少保、郇國公致仕，贈太傅，諡「忠肅」。子嶸，工部尚書。

李璧
李璧，字季章，眉之丹稜人。父燾，典國史。壁少英悟，日誦萬餘言，屬辭精博，周必大見其文，異之曰：「此謫仙才也。」孝宗嘗問燾：「卿諸子孰可用？」燾以璧對。以父任入官，後登進士第。召試，為正字。

寧宗即位，徙著作佐郎兼刑部郎、權禮部侍郎兼直學士院。時韓侂胄專國，建議恢復，宰相陳自強請以侂胄平章國事，遂召璧草制，同禮部尚書蕭達討論典禮，命侂胄三日一朝，序班丞相上。

璧受命使金，行次揚州，忠義人朱裕挾宋師襲漣水，金人憤甚，璧乞梟裕首境上，詔從其請。璧至燕，與金人言，披露肝膽，金人之疑頓釋。璧歸，侂胄用師意方銳，璧言：「進取之機，當重發而必至，毋輕出而苟沮。」既而陳景俊使北還，贊舉兵甚力，錢象祖以沮兵議忤侂胄得罪貶，璧論襄陽形勢，深以腹心為憂，欲待敵先發，然後應之，侂胄意不懌，於是四川、荊、淮各建宣撫而師出矣。

璧度力不能回，乃入奏：「自秦檜首倡和議，使父兄百世之仇不復開于臣子之口。今廟謀未定，士氣積衰，苟非激昂，曷克丕應。臣愚以為宜亟貶秦檜，示天下以讐恥必復之志，則宏綱舉而國論明，流俗變而人心一，君臣上下奮勵振作，拯潰民於殘虐，湔祖宗之宿憤。在今日舉而措之，無難矣。」疏奏，秦檜坐追王爵。議者謂璧不論檜之無君而但指其主和，其言雖公，特以迎合侂胄用兵之私而已。

初，侂胄召葉適直學士院，草出師詔，適不從，乃以屬璧，由是進權禮部尚書。侂胄既喪師，始覺為蘇師旦所誤，一夕招璧飲，酒酣，及師旦事，璧微擿其過，覘侂胄意向，乃極言：「師旦怙勢招權，使明公負謗，非竄謫此人，不足以謝天下。」師旦坐貶官。璧又言：「郭倬、李汝翼僨軍誤國之罪，宜誅之以謝淮民。」拜參知政事。

金遣使來，微示欲和意，丘崈以聞，璧貽崈書，俾遣小使致書金帥求成，金帥報書以用兵首謀指侂胄，侂胄大恚，不復以和為意。璧言：「張浚以討賊復仇為己任，隆興之初，事勢未集，亦權宜就和。苟利社稷，固難執一。」侂胄不聽，以張巖代崈，璧力爭，言丘崈素有人望，侂胄變色曰：「方今天下獨有一丘崈邪！」

吳曦叛，據蜀稱王，楊巨源、安丙誅之。事聞，璧議須用重臣宣撫，薦制置使楊輔為宣撫使，而使安丙輔之。丙殺楊巨源，輔恐召變，以書舉劉甲自代，侂胄疑輔避事，璧曰：「孝宗聞吳璘病，亟詔汪應辰權宣撫使職事，蜀賴以安，此故事也。」於是命甲權宣撫使。

方信孺使北歸，言金人欲縛送侂胄，故侂胄忿甚，用兵之意益急。璧方與共政，或勸其速去，毋與侂胄分禍，璧曰：「嘻，國病矣，我去誰適謀此？」會禮部侍郎史彌遠謀誅侂胄，以密旨告璧及錢象祖，象祖欲奏審，璧言事留恐泄，侂胄迄誅，璧兼同知樞密院事。御史葉時論璧反復詭譎，削三秩，謫居撫州。後輔臣言誅侂胄事，璧實預聞，乃令自便。復官提舉洞霄宮，久之，復以御史奏削三秩，罷祠。

越四年，復除端明殿學士、知遂寧府，未至，而潰兵張福入益昌，戕王人，略閬剽果，至遂寧，璧傳檄諭之，福等讀檄泣下，約解甲降。會官軍至挑賊，賊忿，盡燔其城，顧府治曰：「李公旦夕來居，此其勿毀。」璧馳書大將張威，使調嘉定黎雅砦丁、牌手來會戰，威夜遣人叩門，來言曰：「賊壘堅不可破，將選死士，梯而登，以火攻之。」璧曰：「審爾，必多殺士卒，盍先斷賊汲路與糧道，使不得食，即自成擒矣。」以長圍法授之，威用其謀，賊遂平。

璧尋引疾奉祠。嘉定十五年六月卒，進資政殿學士致仕，諡「文懿」。

璧嗜學如饑渴，群經百氏搜抉靡遺，于典章制度尤綜練。為文雋逸，所著有《雁湖集》一百卷、《涓塵錄》三卷、《中興戰功錄》三卷、《中興奏議》若干卷、內外制二十卷、《援毫錄》八十卷、《臨汝閒書》百五十卷。璧父子與弟𡌴皆以文學知名，蜀人比之三蘇雲。

丘崈
丘崈，字宗卿，江陰軍人。隆興元年進士，為建康府觀察推官。丞相虞允文奇其才，奏除國子博士。孝宗諭允文舉自代者，允文首薦崈。有旨賜對，遂言：「恢復之志不可忘，恢復之事未易舉，宜甄拔實才，責以內治，遵養十年，乃可議北向。」

時方遣范成大使金，祈請陵寢。崈言：「泛使亟遣，無益大計，徒以驕敵。」孝宗不樂，曰：「卿家墳墓為人所據，亦須理索否？」崈對曰：「臣但能訴之，不能請之。」孝宗怒，崈退待罪，孝宗察其忠，不譴也。

遷太常博士，出知秀州華亭縣。捍海堰廢且百年，鹹潮歲大入，壞並海田，蘇、湖皆被其害。崈至海口，訪遺址已淪沒，乃奏創築，三月堰成，三州舄鹵復為良田。除直秘閣、知平江府，入奏內殿，因論楮幣折閱，請公私出內，並以錢會各半為定法。詔行其言，天下便之。

知吉州，召除戶部郎中，遷樞密院檢詳文字。被命接伴金國賀生辰使。金曆九月晦，與《統天曆》不合，崈接使者以恩意，乃徐告以南北曆法異同，合從會慶節正日隨班上壽。金使初難之，卒屈服。孝宗喜謂崈曰：「使人聽命成禮而還，卿之力也。」

先是，王抃為樞密，崈不少下之。方迓客時，抃排定程頓奏，上降付接伴，令沿途遵執。崈具奏，謂「不可以此啟敵疑心。」不奉詔。抃憾之，訾崈不禮金使，予祠。起知鄂州，移江西轉運判官，提點浙東刑獄，進直徽猷閣、知平江府，升龍圖閣，移帥紹興府，改兩浙轉運副使，以憂去。

光宗即位，召對，除太常少卿兼權工部侍郎，進戶部侍郎，擢煥章閣直學士、四川安撫制置使兼知成都府。崈素以吳氏世掌兵為慮，陛辭，奏曰：「臣入蜀後，吳挺脫至死亡，兵權不可復付其子。臣請得便宜撫定諸軍，以俟朝命。」挺死，崈即奏：「乞選他將代之，仍置副帥，別差興州守臣，並利州西路帥司歸興元，以殺其權。挺長子曦勿令奔喪，起復知和州，屬總領楊輔就近節制諸軍，檄利路提刑楊虞仲往攝興州。」朝廷命張詔代挺，以李仁廣副之，遂革世將之患。其後郭杲繼詔復兼利西路安撫。杲死，韓侂胄復以兵權付曦，曦叛，識者乃服崈先見。

進煥章閣直學士。寧宗即位，赴召，以中丞謝深甫論罷之。居數年，復職知慶元府。既入奏，韓侂胄招以見，出奏疏幾二千言示崈，蓋北伐議也，知崈平日主復仇，冀可與共功名。崈曰：「中原淪陷且百年，在我固不可一日而忘也，然兵凶戰危，若首倡非常之舉，兵交勝負未可知，則首事之禍，其誰任之？此必有誇誕貪進之人，攘臂以僥倖萬一，宜亟斥絕，不然必誤國矣。」

進敷文閣學士，改知建康府。將行，侂胄曰：「此事姑為遲之。」崈因贊曰：「翻然而改，誠社稷生靈之幸，惟無搖於異議，則善矣。」侂胄聞金人置平章，宣撫河南，奏以崈為簽樞，宣撫江、淮以應之。崈手書力論「金人未必有意敗盟，中國當示大體，宜申警軍實，使吾常有勝勢。若釁自彼作，我有辭矣。」宣撫議遂寢。侂胄移書欲除崈內職，宣諭兩淮。崈報曰：「使名雖異，其為示敵人以嫌疑之跡則同，且偽平章宣撫既寢，尤不宜輕舉。」侂胄滋不悅。

升寶文閣學士、刑部尚書、江淮宣撫使。時宋師克泗州，進圖宿、壽，既而師潰，侂胄遣人來議招收潰卒，且求自解之計。崈謂：「宜明蘇師旦、周筠等僨師之姦，正李汝翼、郭倬等喪師之罪。」崈欲全淮東兵力，為兩淮聲援，奏「泗州孤立，淮北所屯精兵幾二萬，萬一金人南出清河口及犯天長等城，則首尾中斷，墮敵計矣。莫若棄之，還軍盱眙。」從之。

金人擁眾自渦口犯淮南，或勸崈棄廬、和州為守江計，崈曰：「棄淮則與敵共長江之險矣。吾當與淮南俱存亡。」益增兵為防。

進端明殿學士、侍讀，尋拜簽書樞密院，督視江、淮軍馬。有自北來者韓元靖，自謂琦五世孫，崈詰所以來之故，元靖言：「兩國交兵，北朝皆謂出韓太師意，今相州宗族墳墓皆不可保，故來依太師爾。」崈使畢其說，始露講解意。崈遣人護送北歸，俾扣其實。其回也，得金行省幅紙，崈以聞於朝，遂遣王文采持書幣以行。文采還，金帥答書辭順，崈復以聞，遂遣陳璧充小使。璧回，具言：「金人詰使介，既欲和矣，何為出兵真州以襲我？然仍露和意也。」崈白廟堂，請自朝廷移書續前議，又謂彼既指侂胄為元謀，若移書，宜暫免係銜。侂胄大怒，罷崈，以知樞密院事張巖代之。既以臺論，提舉洞霄宮，落職。

侂胄誅，以資政殿學士知建康府，尋改江、淮制置大使兼知建康府。淮南運司招輯邊民二萬，號「雄淮軍」，月廩不繼，公肆剽劫，崈乃隨「雄淮」所屯，分隸守臣節制，其西路則同轉運使張穎揀刺為御前武定軍，以三萬人為額，分為六軍，餘汰歸農，自是月省錢二十八萬緡，米三萬四千石。武定既成軍伍，淮西賴其力。以病丐歸，拜同知樞密院事。卒，諡「忠定」。

崈儀狀魁傑，機神英悟，嘗慷慨謂人曰：「生無以報國，死願為猛將以滅敵。」其忠義性然也。

倪思
倪思，字正甫，湖州歸安人。乾道二年進士，中博學宏詞科。累遷秘書郎，除著作郎兼翰林權直。光宗即位，典冊與尤袤對掌。故事，行三制並宣學士。上欲試思能否，一夕並草除公師四制，訓詞精敏，在廷誦歎。

權侍立修注官，直前奏：「陛下方受禪，金主亦新立，欲制其命，必每事有以勝之，彼奢則以儉勝之，彼暴則以仁勝之，彼怠惰則以憂勤勝之。」又請增置諫官，專責以諫事。又乞召內外諸將訪問，以知其才否。

遷將作少監兼權直學士院，兼權中書舍人，升中書舍人兼直學士院、同修國史，尋兼侍講。

初，孝宗以戶部經費之餘，則於三省置封樁庫以待軍用，至紹熙移用始頻。會有詔發緡錢十五萬入內帑備犒軍，思謂實給他費，請毋發，且曰：「往歲所入，約四百六十四萬緡，所出之錢不及二萬，非痛加撙節，則封樁自此無儲。遂定議犒軍歲以四十萬緡為額，由是費用有節。又言：「唐制使諫官隨宰相入閣，今諫官月一對耳，乞許同宰執宣引，庶得從容論奏。」上稱善，除禮部侍郎。

上久不過重華宮，思疏十上，言多痛切。會上召嘉王，思言：「壽皇欲見陛下，亦猶陛下之于嘉王也。」上為動容。時李皇后浸預政，思進講姜氏會齊侯於濼，因奏：「人主治國必自齊家始，家之不能齊者，不能防其漸也。始於褻狎，終於恣橫，卒至於陰陽易位，內外無別，甚則離間父子。漢之呂氏，唐之武、韋，幾至亂亡，不但魯莊公也。」上悚然。趙汝愚同侍經筵，退語人曰：「讜直如此，吾黨不逮也。」

兼權吏部侍郎，出知紹興府。寧宗即位，改婺州，未上，提舉太平興國宮，召除吏部侍郎兼直學士院。御史姚愈劾思，出知太平州，歷知泉州，建寧府，皆以言者論去。久之，召還，試禮部侍郎兼直學士院。侂胄先以書致殷勤，曰：「國事如此，一世人望，豈宜專以潔己為賢哉？」思報曰：「但恐方拙，不能徇時好耳。」

時赴召者，未引對先謁侂胄，或勸用近例，思曰：「私門不可登，矧未見君乎？」逮入見，首論言路不通：「自呂祖儉謫徙而朝士不敢輸忠，自呂祖泰編竄而布衣不敢極說。膠庠之士欲有吐露，恐之以去籍，諭之以呈槁，誰肯披肝瀝膽，觸冒威尊？近者北伐之舉，僅有一二人言其不可，如使未舉之前，相繼力爭之，更加詳審，不致輕動。」又言：「蘇師旦贓以巨萬計，胡不黥戮以謝三軍？皇甫斌喪師襄漢，李爽敗績淮甸，秦世輔潰散蜀道，皆罪大罰輕。」又言：「士大夫寡廉鮮恥，列拜於勢要之門，甚者匍匐門竇，稱門生不足，稱恩坐、恩主甚至於恩父者，諛文豐賂，又在所不論也。」侂胄聞之大怒。

思既退，謂侂胄曰：「公明有餘而聰不足：堂中剖決如流，此明有餘；為蘇師旦蒙蔽，此聰不足也。周筠與師旦並為姦利，師旦已敗，筠尚在，人言平章騎虎不下之勢，此李林甫、楊國忠晚節也。」侂胄悚然曰：「聞所未聞！」

司諫毛憲劾思，予祠。侂胄殛，復召，首對，乞用淳熙例，令太子開議事堂，閑習機政。又言：「侂胄擅命，凡事取內批特旨，當以為戒。」

除權兵部尚書兼侍讀。求對，言：「大權方歸，所當防微，一有干預端倪，必且仍蹈覆轍。厥今有更化之名，無更化之實。今侂胄既誅，而國人之言猶有未靖者，蓋以樞臣猶兼宮賓，不時宣召，宰執當同班同對，樞臣亦當遠權，以息外議。」樞臣，謂史彌遠也。金人求侂胄函首，命廷臣集議，思謂有傷國體。徙禮部尚書。

史彌遠擬除兩從官，參政錢象祖不與聞。思言：「奏擬除目，宰執當同進，比專聽侂胄，權有所偏，覆轍可鑒。」既而史彌遠上章自辨，思求去，上留之。思乞對，言：「前日論樞臣獨班，恐蹈往轍，宗社堪再壞耶？宜親擢臺諫，以革權臣之弊，並任宰輔，以鑒專擅之失。」彌遠懷恚，思請去益力，以寶謨閣直學士知鎮江府，移福州。

彌遠拜右丞相，陳晦草制用「昆命元龜」語，思歎曰：「董賢為大司馬，冊文有『允執厥中』一言，蕭咸以為堯禪舜之文，長老見之，莫不心懼。今制詞所引，此舜、禹揖遜也。天下有如蕭咸者讀之，得不大駭乎？」仍上省牘，請貼改麻制。詔下分析，彌遠遂除晦殿中侍御史，即劾思藩臣僭論麻制，鐫職而罷，自是不復起矣。

久之，除寶文閣學士，提舉嵩山崇福宮。嘉定十三年卒，諡「文節」。

宇文紹節
宇文紹節，字挺臣，成都廣都人。祖虛中，簽書樞密院事。父師瑗，顯謨閣待制。父子皆以使北死，無子，孝宗湣之，命其族子紹節為之後，補官仕州縣。九年，第進士。累遷寶謨閣待制、知廬州。

時侂胄方議用兵，紹節至郡，議修築古城，創造砦柵，專為固圉計。淮西轉運判官鄧友龍譖于侂胄，謂紹節但為城守，徒耗財力，無益於事。侂胄以書讓紹節，紹節復書謂：「公有復讐之志，而無復讐之略；有開邊之害，而無開邊之利。不量國力，浪為進取計，非所敢知。」侂胄得書不樂，乃以李爽代紹節，召還，為兵部侍郎兼中書舍人兼直學士院，以寶文閣待制知鎮江府。

吳曦據蜀，趣紹節赴闕，任以西討之事。紹節至，謂大臣曰：「今進攻，則瞿唐一關，彼必固守；若駐軍荊南，徒損威望。聞隨軍轉運安丙者素懷忠義，若授以密旨，必能討賊成功。」大臣用其言，遣丙所親以帛書達上意，丙卒誅曦。

權兵部尚書，未幾，除華文閣學士、湖北京西宣撫使、知江陵府。統制官高悅在戍所，肆為殺掠，遠近苦之。紹節召置帳前，收其部曲。俄有訴悅縱所部為寇者，紹節杖殺之，兵民皆歡。升寶文閣學士，試吏部尚書，尋除端明殿學士、簽書樞密院事。

安丙宣撫四川，或言丙有異志，語聞，廷臣欲易丙。紹節曰：「方誅曦初，安丙一搖足，全蜀非國家有，顧不以此時為利，今乃有他耶？紹節願以百口保丙。」丙卒不易。朝廷於蜀事多所咨訪，紹節審而後言，皆周悉事情。

嘉定六年正月甲午卒，訃聞，上嗟悼，為改日朝享。進資政殿學士致仕，又贈七官為少師，非常典也。諡曰「忠惠」。

李蘩
李蘩，字清叔，崇慶晉原人。第進士，為隆州判官，攝綿州。歲祲，出義倉穀賤糶之，而以錢貸下戶，又聽民以茅秸易米，作粥及褚衣，親衣食之，活十萬人。明年又饑，邛蜀彭漢、成都盜賊蜂起，綿獨安堵。知永康軍，移利州，提點成都路刑獄兼提舉常平。歲凶，先事發廩蠲租，所活百七十萬人。知興元府、安撫利州東路。

漢中久饑，劍外和糴在州者獨多，蘩嘗匹馬行阡陌間訪求民瘼，有老嫗進曰：「民所以饑者，和糴病之也。」泣數行下。蘩感其言，奏免之，民大悅。徙倉部員外郎，總領四川賦財、軍馬、錢糧，升郎中。

淳熙三年，廷臣上言：「四川歲糴軍糧，名為和糴，實科糴也。」詔制置使范成大同蘩相度以聞，蘩奏：「諸州歲糴六十萬石，若從官糴，歲約百萬緡，如於經費之中斟酌損益，變科糴為官糴，貴賤眂時，不使虧毫忽之價；出納眂量，勿務取圭撮之贏，則軍不乏興，民不加賦。」乃書「利民十一事」上之。前後凡三年，蘩上奏疏者十有三，而天子降詔難問者凡八，訖如其議。民既樂與官為市，遠邇歡趨，軍餉坐給，而田里免科糴，始知有生之樂。會歲大稔，米價頓賤，父老以為三十年所無。梁、洋間繪蘩像祠之。

范成大驛疏言：「關外麥熟，倍于常年，實由罷糴，民力稍紓，得以盡于農畝。」孝宗覽之曰：「免和糴一年，田間和氣若此，乃知民力不可重困也。」擢蘩守太府少卿。范成大召見，孝宗首問：「糴事可久行否？」成大奏：「李蘩以身任此事，臣以身保李蘩。」孝宗大悅，曰：「是大不可得李蘩也。」上意方向用，而蘩亦欲奏蠲鹽酒和買之弊，以盡滌民害。會有疾，卒。詔以蘩能官，致仕恩外特與遺表，擇一人庶官，前此所未有。

初，蘩宰眉山，校成都漕試，念吳氏世襲兵柄必稔蜀亂，發策云：「久假人以兵柄，未有不為患者。以武、宣之明，不能銷大臣握兵之禍；以憲、武之烈，不能收藩鎮握兵之權。危劉氏、殲唐室，鮮不由此。」吳挺以為怨。後蘩總餉事，挺謬奏軍食粗惡，孝宗以問蘩，蘩緘其樣以進，挺之妄遂窮。逾三十年，吳曦竟以蜀叛，安丙既誅曦，每語人云：「吾等焦頭爛額耳，孰如李公先見者乎？」蘩講學臨政皆有源委，所著書十八種，有《桃溪集》一百卷。


論曰：余端禮平時論議剴正，及為相，受制于韓侂胄，雖有志扶掖善類，而不得以直，遂頗不免君子之論。若李壁、丘崈皆諫侂胄以輕兵召釁之失，及其決意用師，命葉適草詔不從，而壁獨當筆焉，何其所見後先舛迕哉！附會之罪，壁固無以逭於公論矣。倪思直辭劘主，又屢觸權臣，三黜不變其風概，有可尚焉。李蘩所至能舉荒政，蠲苛賦，亦庶幾古所謂惠人也。


Chinese text: This work was published before January 1, 1923, and is in the
public domain worldwide because the author died at least 100 years ago.
