瀛國公
　　瀛國公名㬎，度宗皇帝子也，母曰全皇后，咸淳七年九月己丑，生於臨安府之大內。九年十一月授左衛上將軍，封嘉國公。十年七月癸未，度宗崩，奉遺詔即皇帝位於柩前，年四歲，謝太后臨朝稱詔。甲申，兄昰保康軍節度使、開府儀同三司，進封吉王，加食邑一千戶；弟昺保寧軍節度使、開府儀同三司，進封信王，加食邑一千戶。命平章賈似道依文彥博故事，獨班起居。丙戌，上皇太后尊號曰壽和聖福太皇太后，皇后曰皇太后。又詔以生日爲天瑞節。戊子，命臨安府振贍細民。辛卯，以朱禩孫爲京湖、四川宣撫使兼知江陵府。壬寅，詔撫三邊將士。命州郡舉遺逸。除浙西安撫司、兩浙轉運司、臨安府見追贓賞錢。詔求言。

　　八月甲辰，詔乞言于老臣江萬里、葉夢鼎、馬廷鸞、留夢炎、趙順孫、王爚。李庭芝築清河城，以圖來上，詔庭芝進一秩，宣勞將士，具名推賞。加知鄂州李雷應守軍器監，知太平州孟之縉尚書兵部員外郎，知江州錢真孫直寶章閣，知鎮江軍洪起畏直敷文閣。癸丑，大霖雨，天目山崩，水湧流，安吉、臨安、余杭民溺死者亡算。甲寅，太皇太后以老不能御正衙，命暫以慈元殿爲後殿。辛酉，作度宗廟。戊辰，以全清夫爲昭信軍節度使，謝堂檢校少保，謝垕保康軍節度使。馬廷鸞乞骸骨歸田里，詔趣之任。

　　九月丁丑，資政殿大學士、光祿大夫王爚乞致仕，詔不允。戊寅，發米振余杭、臨安兩縣水災。余杭災甚，再給米二千石。己卯，似道乞免答拜，從之。辛巳，覆試文武舉士人。壬午，覆試文武舉士人。癸未，大元兵大會於襄陽。丙戌，丞相伯顏將一軍趣郢州，元帥唆都將一軍入淮，翟招討將一軍徇荊南。丁亥，大元軍薄郢州。戊子，免被水州縣今年田租。甲午，初開經筵。丁酉，天瑞節，免徵臨安府公私房賃錢十日。以金符十三、銀符百給夏貴激賞奇功。己亥，試正奏名進士，賜王龍澤以下出身有差。壬寅，有星見西方，委曲如蚓。復州副將翟國榮遇大元兵，戰爛泥湖，死之。閩中旱。

　　冬十月丙午，知達州趙章復洋州，加右驍騎尉中郎將。大元兵破渠州禮義城，知州張資自殺。丁未，饒州布衣董聲應進《諸史纂約》、《兵鑒》、《刑鑒》，詔聲應充史館編校文字。癸丑，上度宗諡。廣西經略司權參議官邢友龍擊潮州、漳州寇，破之。乙卯，令州縣行義田、義役。丁巳，友龍以下諸將各轉官有差。大元兵攻郢州，都統制張世傑力戰御之，遂去，由藤湖入漢。戊午，郢州副都統趙文義追戰全子湖死，恤其家。庚申，贈翟國榮復州團練使，官其二子，立廟復州。壬戌，以錢百萬給郢城屯戍將士。甲子，詔以明年爲德祐元年。乙丑，以章鑒同知樞密院事兼權參知政事，陳宜中簽書樞密院事兼權參知政事。大元兵徇沙洋城，京湖宣撫司遣總管王虎臣援之。丙寅，城破，虎臣與守隘官王大用皆被執。熒惑犯鎮星。大元兵至新城。戊辰，總制黃順出降。己巳，副總制仁寧出降。都統制邊居誼力戰，城破，赴火死。知復州翟貴以城降。閩中地震。

　　十一月癸酉，以朱禩孫爲京湖、四川宣撫使。丁丑，命沿江制置使趙溍巡江策應，賜錢百萬激賞戰功。戊寅，馬廷鸞力辭浙東安撫使、知紹興府，詔依舊觀文殿大學士、提舉洞霄宮。贈趙文義清遠軍節度使，與其兄威武軍節度使文亮共立廟揚州，賜名傳忠。庚辰，以陸秀夫爲淮東安撫制置司參議官。壬午，削諸班直溢額人。癸未至乙酉，覆試特奏名士人。丙戌，以王爚爲左丞相，章鑑爲右丞相，並兼樞密使。似道自九月乞命左右丞相，至是從之。以張晏然兼京湖、四川宣撫司參議官。己丑至庚寅，覆試特奏名士人。壬辰至癸巳，如上覆試。甲午，括邸第戚畹及御前寺觀田，令輸租。丁酉，加安南國王陳日煚寧遠功臣，其子威晃奉正功臣。十二月癸卯朔，命建康府、太平州、池州振避兵淮民。以隆寒，勞賜京湖及沿江戍守將士。甲胡，詔淮西四郡水旱，去年屯田未輸之租其勿徵。丁未，提舉興國宮呂師夔請募兵江州，詔知州錢真孫同募，尚書省以錢米給之。癸丑，大元兵攻陽邏堡，夏貴以兵力守，武定軍都統制王達戰死。乙卯，大元兵夜以偏師乘雪渡青山磯。丙辰，都統程鵬飛鏖戰，被重創，歸鄂州，都統高邦憲屯馬家渡，棄舟走，被執。大元兵復攻夏貴于陽邏堡，都統制劉成以定海水軍戰死。貴敗，沿江縱兵大掠，歸廬州。朱禩孫將兵至鄂州，聞鄂兵敗，夜奔江陵府。己未，權知漢陽軍王儀以城降。呂文煥以北兵攻鄂州。庚申，程鵬飛及權守張晏然以城降。幕僚張山翁不屈，諸將欲殺之，丞相伯顏曰：「義士也，釋之。」詔錢塘、仁和兩縣民年七十至九十已上者，賜帛及酒米。癸亥，詔似道都督諸路軍馬，以步軍指揮使孫虎臣總統諸軍，所辟官屬皆先命後奏。詔天下勤王。甲子，起李芾爲湖南提刑。乙丑，以高達爲湖北制置使兼安撫、知江陵府。詔：「邊費浩繁，吾民重困，貴戚釋道，田連阡陌，安居暇食，有司核其租稅收之。」贈王達清遠軍承宣使。庚午，度宗梓宮發引至浙江上，俟潮漲絕江，潮失期，日晡不至。程鵬飛以北兵徇黃州，知州陳奕遣人請降于壽昌軍。李庭芝以兵勤王。辛未，命州郡節制駐戍經從兵。

　　德祐元年春正月癸酉朔，大元兵入黃州。甲戌，陳奕遣人下蘄州，並招其子岩于安東州。丁丑，知蘄州管景模遣人請降于黃州。戊寅，詔浙東邸第出米，減價糶民。壬午，葬度宗於永紹陵。大元兵入蘄州。癸未，似道以呂師夔權刑部尚書、都督府參贊軍事，任中流調遣。乙酉，以陳宜中同知樞密院事兼參知政事。呂師夔、錢真孫遣人請降於蘄州。丙戌，大元兵徇江州。知安東州陳岩夜遁。邳州降。知壽昌軍胡夢麟寓治于江州，丁亥，自殺。戊子，知南康軍葉閶遣人請降于江州。似道出師。知德安府來興國以城降。夔路安撫張起岩與其將弋德攻開州，復取之。己丑，知安慶府範文虎遣人以酒饌如江州迎師。乙未，附度宗神主于新宮。以孫虎臣爲寧武軍節度使。戊戌，赦京畿罪。池州都統張林遣人請降于江州。大元兵入安慶，範文虎降，通判夏椅仰藥死。是月，知達州鮮汝忠以城降。

　　二月癸卯，似道以宋京爲都督府計議官，使大元軍中。甲辰，以黃萬石爲江南西路制置使，加湖北制置副使高達檢校少保。庚戌，大元兵入池州，權守趙卯發自經死。宋京如軍中，請稱臣、奉歲幣，不得請而還。辛亥，贈劉成清遠軍承宣使。乙卯，五郡鎮撫呂文福遣所部淮兵入衛，降詔褒之。丙辰，詔勞賈似道，命都督府歲舉改官如史嵩之故事。己未，加張起岩福州觀察使，弋德以下各轉五官。庚申，虎臣與大元兵戰于丁家洲，敗績，奔魯港，夏貴不戰而去。似道、虎臣以單舸奔揚州，諸軍盡潰，翁應龍以都督府印奔臨安。壬戌，大元兵徇饒州，知州唐震死之。故相江萬里赴水死，通判萬道同以城降。沿江制置大使趙溍、知鎮江府洪起畏、知寧國府趙與可、知隆興府吳益皆棄城遁。知和州王喜以城降。建康都統翁福出迎大元兵。甲子，大元兵至臨江軍，民盡去，知軍鮑廉死之。似道上書請遷都。乙丑，下公卿雜議，王爚言己不能與大計，遂去。張世傑將兵入衛臨安，道饒州，復取之，其將謝元、王海、李旺、袁恩、呂再興皆戰死。江西提刑文天祥起兵勤王。丙寅，以天祥爲江西安撫副使、知贛州，趣入衛。詔募兵。以謝堂爲兩浙鎮撫使，謝至保寧軍節度使，全永堅、謝垕並檢校少保。戊辰，徵兩浙、福建諸郡廂禁兵之半入衛。湖南提刑李芾以兵勤王。知江陰軍鄭棄城遁，知無爲軍劉權、知太平州孟之縉皆以城降。己巳，大元兵攻嘉定九頂山，都統侯興戰死。以陳宜中知樞密院事兼參知政事，曾淵子同知樞密院事、兩浙安撫制置大使兼知臨安府，文及翁簽書樞密院事，倪普同簽書樞密院事。召王爚爲浙西、江東宣撫招撫大使，使居京師，以備咨訪。遣大元國信使郝經等歸。庚午，加夏貴開府儀同三司，令以所部兵入衛。令長吏給經過兵民錢米，一切勿徵稅。應編配、拘鎖人，除偽造關會、強劫盜放火者，餘悉縱之。放免浙西公田逋米及諸文武官在謫籍者，並放自便與敘復改正，放參親民。加張珏寧遠軍節度使，昝萬壽保康軍節度使，張世傑和州防禦使，令將兵入衛。陳宜中乞誅似道，詔罷似道平章、都督，予祠。趙與可除名，令臨安府捕案之。招似道潰兵。辛未，右丞相章鑒遁。

　　三月壬申朔，詔復茶鹽市舶法。似道諸不恤民之政，次第除之，以公田給佃主，令率其租戶爲兵。殿前指揮使韓震請遷都，陳宜中殺之。震所部兵叛，攻嘉會門，射火箭至大內，急發兵捕之，皆散走。癸酉，都統徐旺榮迎大元兵入建康府，鎮江統制石祖忠請降于建康。命浙西提刑司準備差遣劉經戍吳江，兩浙轉運司準備差遣羅林、浙西安撫司參議官張濡戍獨松關，山陰縣丞徐垓、正將鬱天興戍四安鎮，起趙淮爲太府寺丞，戍銀樹東壩。湖北安撫司計議官吳繼明攻通城縣，復取之，執縣令以歸。遣使召章鑒還朝。甲戌，以似道爲醴泉觀使。大元兵至無錫縣，知縣阮應得出戰，一軍皆沒，應得赴水死。詔發兵戍吳江。乙亥，發兵戍獨松嶺、銅嶺。詔諭呂文煥、陳奕、範文虎使通和議息兵。以王爚爲左丞相兼樞密使。閩中地復大震。丙子，下詔罪己。以陳宜中爲特進、右丞相兼樞密使。罷章鑒官，予祠。侍御史陳過請竄賈似道並治其党人翁應龍等，不俟報而去。監察御史潘文卿、季可乞從過所請，乃命捕應龍下臨安府獄。罷廖瑩中、王庭、劉良貴、游汶、朱浚、陳伯大、董樸。責洪起畏鎮江自效。丁丑，知滁州王應龍以城降。己卯，杖翁應龍，刺配吉陽軍。命王爚、陳宜中並都督諸路軍馬。加呂文福福州觀察使。庚申，贈唐震華文閣待制。削萬道同三官，罷之。壬午，復吳潛、向士璧官。知常州趙與鑒聞兵至遁，常民錢訔以城降。甲申，大元兵至西海州，安撫丁順降。乙酉，知東海州施居文乞降於西海州。知平江府潛說友、通判胡玉、林鏜以城降。加張世傑保康軍承宣使，總都督府諸軍。丙戌，知廣德軍令狐概以城降。徙浙西提點刑獄司於平江府。張世傑遣其將閻順、李存進軍廣德，謝洪永進軍平江，李山進軍常州。丁亥，張德以下各轉官有差。謝元等贈十官。有星二斗于中天，頃之，一星隕。己丑，滁人執王應龍歸於揚州，殺之。加呂文福保康軍承宣使，趣入衛。文福至饒州，殺使者，入江州降大元。庚寅，左司諫潘文卿、右正言季可、同知樞密院曾淵子、兩浙轉運副使許自、浙東安撫王霖龍相繼皆遁。簽書樞密院文及翁、同簽書樞密院倪普諷台臣劾己，章未上，亟出關遁。知安東州孫嗣武以城降。雨土。辛卯，命在京文武官並轉兩官，其畔官而遁者，令御史臺覺察以聞。閻順戰安吉縣，復取鳳平。張濡部曲害大元行人嚴忠范于獨松關，執廉希賢至臨安，重創死。壬辰，岳州安撫高世傑軍洞庭中，大元兵攻之，世傑降。癸巳，攻岳州，總制孟之紹以城降。甲午，詔褒諭張世傑、閻順，諸將各轉官有差。乙未，免安吉縣今年夏 田租，有戰沒者，縣令、丞恤之。丙申，顧順攻廣德軍，復取之。以陳合同簽書樞密院事。丁酉，贈邊居誼利州觀察使。戊戌，赦邊城降將罪，能自拔而歸者錄之，復一州者予知州，復一縣者予知縣，所部僚吏將卒及土豪立功者同賞。罷章鑒祠官並奪宰輔恩數，曾淵子削兩官，奪執政恩數，陳過、陳堅、徐卿孫各削兩官，奪侍從恩數。趙與鑒追兩官罷之，遇赦永不收敘。罷許自、王霖龍。令淮東制置司用標由。庚子，徙淮東總領所于江陰軍。加吳繼明閣門宣贊舍人。

　　四月壬寅朔，贈趙卯發華文閣待制。貶陳過平江府。雄江軍統制洪福率衆復鎮巢軍。甲辰，贈江萬里太師，諡文忠，輟視朝二日。乙巳，大元兵入廣德縣，知縣王汝翼與寓居官趙時晦率義兵戰鬥山，路分孟唐老與其二子皆死，汝翼被執，至建康死之。王大用贈三官，王虎臣贈兩官，官其二子。丙午，大元兵破沙市城，都統孟紀死之，監鎮司馬夢求自經死。戊申，京湖宣撫朱禩孫、湖北制置副使高達以江陵降，京湖北路相繼皆下。張起岩提兵保飛山。己酉，命劉師勇戍平江府。辛亥，顧順諸將各轉三官，孟唐老贈三官。壬子，以高斯得簽書樞密院事權參知政事。總統張敏與大元兵戰豐城，死之。癸丑，贈五官，官其一子。阮應得贈十官。乙卯，以福王與芮爲武康、寧江軍節度使、判紹興府。丙辰，王爚來，令如文彥博故事，自朝參起居外並免拜。以樞密副使召夏貴提兵入衛。丁巳，總制霍祖勝攻溧陽縣，復取之。戊午，贈張資眉州防禦使，侯興復州團練使。乙未，文及翁、倪普並削一官，奪執政恩數；潛說友削三官，奪侍從恩數。庚申，令狐概除名、配郁林州牢城，籍其家。知金壇縣李成大率義局官含山縣尉胡傳心、陽春主簿潘大同、濠梁主簿潘大㮺、進士潘文孫潘應奎攻金壇縣，取之。鎮江統制侯岩、縣尉趙嗣濱復助大元兵來戰，成大二子及大同等皆死，執成大以歸。壬戌，大元兵攻真州，知州苗再成、宗子趙孟錦率兵大戰於老鸛觜。癸亥，加知思州田謹賢、知播州楊邦憲並復州團練使，趣兵入衛。有大星自心東北流入濁沒。乙丑，熒惑犯天江。提舉太平興國宮常楙請立濟王后。丁卯，加李庭芝參知政事。戊辰，詔宜興、溧陽民兵助戰有功，特免今年田租。江陰民被兵，其租亦勿收責。庚午，大元兵至揚子橋，揚州都撥發官雷大震出戰死。是月，常德、鼎、澧皆降。

　　五月辛未朔，命宰執日赴朝堂治事。旌德縣城守有功，免其民今年田租。癸酉，大元兵至寧國縣，知縣趙與䅯出戰死。甲戌，淮安總制李宗榮、知慶遠府仇子真將兵來勤王。乙亥，加苗再成濠州團練使，趙孟錦揚州都統司計議官。以洪福知鎮巢軍。丁丑，詔趙溍統軍民船屯江陰。劉師勇攻常州，復取之，執安撫戴之泰，司戶趙必佮、總管陸春戰死。戊寅，淮東兵馬鈐轄阮克己將兵來勤王，加左驍騎中郎將。己卯，賜婺州處士何基諡文定，王柏承事郎。加張珏檢校少保、四川制置副使、知重慶府。庚辰，贈雷大震保康軍節度使。辛巳，加劉師勇濠州團練使，其將劉圭以下各轉官有差。戊子，贈潘大同等官，余有功人並轉兩官。辛卯，貶潛說友南安軍，吳益汀州，並籍其家。罷李珏，送婺州。籍呂文煥、孟之縉、陳奕、範文虎家。甲午，饒、信州饑，令民入粟補官。罷市舶分司，令通判任舶事。淮東、西官民兵各轉一官。丙申，詔張世傑、張彥、阮克己、仇子真四道出兵、遣使告天地、宗廟、社稷諸陵、宮觀。己亥，勞軍。吳繼明復蒲圻、通城、崇陽三縣，加帶行帶御器械、權知鄂州，令擇險爲寓治。贈鮑廉直華文閣，官其一子；趙與䅯直華文閣。

　　六月庚子朔，日有食之，既，晝晦如夜。昝萬壽以嘉定及三龜、九頂、紫雲城降。知敘州李演將兵援嘉定府，遂解歸，戰羊雅江，兵敗被執。辛丑，太皇太后詔削尊號「聖福」字以應天戒。復魏克愚官，太學生蕭規、唐棣並補承信郎。知嘉興府余安裕坐聞兵求去，貽書朝中，語涉不道，削一官送徽州。徐卿孫削一官貶吉州。命侍從官已上各舉才堪文武者五人，餘廷臣各舉三人，雖在謫籍，亦聽舉之。丙午，王應麟言：「開慶之禍，始于丁大全，請凡大全之黨，在謫籍者皆勿宥。」從之。己酉，免廣德軍今年田租及諸郡縣未納綱解。王應麟繳還章鑒、曾淵子錄黃，言韓震爲逆，二人實芘之；且淵子芘翁應龍致有逸罰，又嘗竊府庫金以遁。庚戌，命削鑒一官，放歸田里，淵子再削一官，徙吉州，誅翁應龍，籍其家。辛亥，銓試。甲寅，留夢炎入朝，王爚請相夢炎，乞以經筵備顧問，陳宜中請相夢炎，乞祠，詔二相毋藉此求閑。以爚爲平章軍國重事，一月兩赴經筵，五日一朝；宜中左丞相兼樞密使，都督諸路兵；夢炎右丞相兼樞密使，都督諸路兵。乙卯，詔求言。知敘州郭漢傑以城降。丙辰，疏決在京罪人。免引見。戊午，知瀘州梅應春以城降。己未，以李庭芝知樞密院事兼參知政事。庚申，知富順監王宗義以城降。王應麟復繳還曾淵子貶吉州錄黃，癸亥，貶韶州。丙寅，吳繼明諸將各轉官有差。丁卯，朱禩孫除名，籍其家。

　　秋七月庚午朔，江西制置黃萬石移治撫州，詔還隆興府。辛未，張世傑諸軍戰焦山下，敗績。甲戌，徙似道居婺州，廖瑩中除名貶昭州，王庭除名貶梅州，徙曾淵子雷州。寧國吏楊義忠率義兵出戰死，乙亥，贈武功大夫。丁丑，徙似道建寧府。太白入東井。庚申，加知高郵軍褚一正〔五〕閣門宣贊舍人，知懷遠軍金之才帶御器械，知安淮軍高福閣門祗候，知泗州譚與閣門宣贊舍人，知濠州孫立右衛大將軍，賞守邊功。壬午，太白晝見。詔饒州被兵，令免今年田租。路鈐劉用調兵入靖州，知州康玉刼之，通判張起岩入殺玉，復靖州。癸未，拘內司局錢餉兵。丙戌，令權糴公田今年租，每石以錢十貫給佃主，十貫給種戶，其鎮江、常州、江陰被兵者勿糴。庚寅，謫似道爲高州團練副使〔六〕，貶循州，籍其家。糴浙西邸第、寺觀田米十之三。追復皮龍榮官。監司、郡守避事不即到官者，令御史臺覺察以聞。辛卯，王爚子嗾京學生劉九臯等伏闕上書言：宜中擅權，黨似道，芘趙溍、潛說友，使門客子弟交通關節，其誤國將甚於似道。宜中去，遣使四輩召之，皆不至。謝堂乞罷兩浙鎮撫司，不從。張世傑乞濟師，不報。壬辰，下劉九臯等臨安獄，罷王爚爲醴泉觀使。癸巳，以夏貴知揚州，朱煥知廬州。甲午，遣使召宜中還朝。乙未，以陳文龍同簽書樞密院事兼權參知政事。通判婺州張鎮孫聞兵遁，罷其官。貶胡玉連州、林鏜韶州，並除名。沿江招討大使汪立信卒。丙申，削李珏兩官、貶潮州。以開慶兵禍，追罪史嵩之奪其諡。戊戌，遣使召宜中還朝。

　　八月己亥朔，總制毛獻忠將衢州兵入衛。辛丑，疏決臨安府罪人。壬寅，右正言徐直方遁。加夏貴樞密副使、兩淮宣撫大使，李芾湖南鎮撫大使。總制戴虎破大南砦，轉三官。加張起岩太府寺丞、知靖州，劉用以下立功人各轉官有差。大元兵駐巴陵縣黃沙。乙巳，吳繼明復平江縣。戊申，試太學上舍生。己酉，拘閻貴妃集慶寺、賈貴妃演福寺田還安邊所。庚戌，劉師勇攻呂城，破之。癸丑，復《嘉定七司法》。丁巳，遣使召宜中還朝。加張世傑神龍衛四廂都指揮使，總都督府諸兵。戊午，加劉師勇和州防禦使。熒惑犯南斗。趙淇除大理少卿，王應麟封還錄黃，言昔內外以寶玉獻似道，淇兄弟爲甚，己未，遂罷之。甲子，以文天祥爲浙西、江東制置使兼知平江府。乙丑，揚州文武官轉兩官。加吳繼明湖北招討使，朱旺諸將各轉三官。

　　九月己巳，陳宜中授觀文殿大學士、醴泉觀使兼侍讀。左司諫陳景行請令講官坐講陪宿直，從之。辛未，加田謹賢福州觀察使，楊邦憲利州觀察使，趣入衛。己卯，陳宜中乞任海防，不允。辛巳，有事於明堂，赦。李成大被執，不屈死，壬午，贈五官。丙戌，命文天祥爲都督府參贊官，總三路兵。會稽縣尉鄭虎臣部送似道之貶所，至漳州，殺之。大元兵至泰州，知州孫虎臣自殺，庚寅，贈太尉。免靖州今年田租。辛卯，徙李珏梧州。乙未，劉良貴再削兩官、貶信州。張彥與大兵戰敗被執，以城降。

　　冬十月己亥，加張世傑沿江招討使，劉師勇福州觀察使，總統出戍兵。壬寅，宜中來。癸卯，玉牒殿災。丁未，以夢炎爲左丞相，宜中爲右丞相，並兼樞密使、都督。城臨安。辛亥，以張世傑爲沿江制置副使兼知江陰軍兼浙西策應使。丁巳，太白會填星。戊午，領戶部財用常懋、中書舍人王應麟請立濟王后。贈夏椅直秘閣。徵紹興府處士陸應月爲史館編校文字。壬戌，大元兵發建康，參政阿刺罕、四萬戶總管奧魯赤將右軍出四安鎮，趣獨松關，參政董文炳、範文虎將左軍出江入，江陰軍，丞相伯顏將中軍入常州。熒惑犯壘壁陣。癸亥，張全、尹玉、麻士龍援常州，士龍戰虞橋死，全奔五牧。朱煥至廬州，貴不內。煥歸，復以爲淮東制置副使。陳合坐匿廖瑩中家資，奪執政恩數。甲子，尹玉戰五牧，死之，張全不戰遁。丙寅，趣趙溍、趙與可、鄭所募兵。詔中外官有習兵略者，各以書來上。是月，李世修以江陰降。

　　十一月丁卯朔，銅關將貝寶、胡巖起攻溧水死，贈寶武翼郎，岩起朝奉郎。庚午，以陳文龍同知樞密院事兼權參知政事，黃鏞同簽書樞密院。命諸制司各舉才堪將帥者十人，不限偏裨士卒，如不隸軍中者，許投匱自薦。辛未，起居舍人曾唯辭官不允，去。癸酉，贈尹玉濠州團練使、麻士龍高州刺史，免張全、朱華臨陳退師罪。丁丑，詔被俘將士能率衆來歸者，以人數補官，能立功者予節鉞；諸閫以下官，以所招人多寡行賞。戊寅，大元兵破廣德軍。己卯，破四安鎮，正將胡明等死之。召文天祥入衛。辛巳，曾唯削一官免。太白犯房。壬午，大元兵至隆興府，黃萬石棄撫州遁，轉運判官劉槃以隆興降。癸未，大元兵破興化縣，知縣胡拱辰自殺。甲申，中書舍人王應麟辭免兼給事中，不允。大元兵至常州，招降不聽，攻二日，破之，屠其城。知州姚訔、通判陳炤、都統王安節皆死，劉師勇潰圍奔平江。乙酉，改宜興縣爲南興軍。禮部侍郎陳景行辭官不允，去。丙戌，贈濟王太師、尚書令，進封鎮王，諡昭肅，令福王與芮擇後奉祀，賜田萬畝。丁亥，獨松關告急，趣文天祥入衛。戊子，調民兵出守余杭、錢塘。己丑，獨松關破，馮驥死之，張濡遁，鄰邑望風皆遁。通判平江府鄭疇遁，庚寅，通判王矩之、都統制王邦傑遣人迎降於常州。辛卯，大元兵趨撫州，都統密佑逆戰於璧邪，兵敗，死之。癸巳，以張世傑爲浙西制置副使兼知平江府。甲午，權禮部尚書王應麟遁，黃萬石提兵走建昌軍。乙未，左丞相夢炎遁。丙申，遣使召夢炎還朝。賜余杭、武康、長興縣民錢，並免今年田租。鄭疇降一官，罷通判。撫州施至道以城降。

　　十二月丁酉朔，詔許似道歸葬，以其祖田廬還之。戊戌，復趙與可爲都督府參議官，放李珏自便。己亥，贈王汝翼朝奉郎。庚子，以吳堅簽書樞密院事，黃鏞兼權參知政事。遣柳嶽奉書詣大元軍中，稱盜殺廉尚書，乞班師修好。癸卯，以陳文龍爲參知政事兼權知樞密院事，賜謝堂同進士出身，同知樞密院事。甲辰，贈姚訔龍圖閣待制，其父希得贈太師，陳炤直寶章閣，馮驥集英殿修撰。嘉興府告急，給封樁庫錢爲兵備。命趙與侲戍縉雲縣。復季可官，令如龍泉縣募兵。乙巳，以陳景行爲浙東安撫副使，戍處州。起方逢辰戍淳安縣。丙午，追封呂文德和義郡王。丁未，出安邊封樁庫金付浙東諸郡爲兵備。大元兵入平江府。起吳君擢爲太府少卿，提點臨平民兵。遣使召夢炎、應麟，皆不至。戊申，張世傑入衛，加檢校少保，降詔獎諭。王爚薨，輟視朝二日。乙酉，括臨安府州縣馬。庚戌，柳嶽還。癸丑，遣宗正少卿陸秀夫、刑部尚書夏士林、兵部侍郎呂師孟使軍前。詔呂文煥、趙孟桂通好。己未，方興、丁廣、趙文禮兵皆敗歸。庚申，以柳嶽爲工部侍郎，洪雷震爲右正言，使燕祈請。大元兵破大洪山，知隨州朱端履降。權吏部尚書丁應奎、左侍郎徐宗仁遁。癸亥，遣使召夢炎，不至。

　　德祐二年春正月丁卯朔，大元兵自元年十月圍潭州，湖南安撫兼知州李芾拒守三月，大小戰數十合，力盡將破，芾闔門死，郡人知衡州尹穀亦舉家自焚，帥司參議楊霆及幕屬陳億孫、顏應焱等皆從芾死。守將吳繼明、劉孝忠以城降。寶慶降，通判曾如驥死之。陸秀夫等至大元軍中，求稱侄納幣，不從；稱侄孫，不從。戊辰，還。太皇太后命用臣禮。己巳，嘉興守劉漢傑以城降。庚午，同簽書樞密院事黃鏞、參知政事陳文龍遁。以謝堂爲兩浙鎮撫大使，文天祥知臨安府，全永堅浙東撫諭使。辛未，命吳堅爲左丞相兼樞密使，常楙參知政事。日午，宣麻慈元殿，文班止六人。諸關兵盡潰。遣監察御史劉岊奉表稱臣，上大元皇帝尊號曰仁明神武皇帝，歲奉銀絹二十五萬，乞存境土以奉蒸嘗。癸酉，左司諫陳孟虎、監察御史孔應得遁。熒惑犯木星。甲戌，大元兵至瑞州，知州姚岩棄城去。乙亥，以賈余慶知臨安府。丙子，命吉王昰、信王昺出鎮。丁丑，以夏士林簽書樞密院事。己卯，加全永堅太尉。參知政事常懋遁。三學生誓死不去，特與放釋褐出身。以楊亮節爲福州觀察使，提舉吉王府行事；俞如珪爲環衛官、提舉信王府行事。大元兵入安吉州，知州趙良淳自經死。月暈東井。庚辰，簽書樞密院夏士林遁。辛巳，祀太乙宮。癸未，升封吉王昰爲益王，判福州、福建安撫大使；信王昺爲廣王，判泉州兼判南外宗正事。以留夢炎爲江東西、湖南北宣撫大使。甲申，大元兵至皋亭山，遣監察御史楊應奎上傳國璽降，其表曰：「宋國主臣㬎謹百拜奉表言，臣眇然幼沖，遭家多難，權奸似道背盟誤國，至勤興師問罪。臣非不能遷避，以求苟全，今天命有歸，臣將焉往。謹奉太皇太后命，削去帝號，以兩浙、福建、江東西、湖南、二廣、兩淮、四川見存州郡，悉上聖朝，爲宗社生靈祈哀請命。伏望聖慈垂念，不忍臣三百餘年宗社遽至隕絕，曲賜存全，則趙氏子孫，世世有賴，不敢弭忘。」是夜，丞相陳宜中遁，張世傑、蘇劉義、劉師勇各以所部兵去。乙酉，以文天祥爲右丞相兼樞密使、都督。丙戌，命天祥同吳堅使大元軍。賜家鉉翁進士出身、簽書樞密院事，賈余慶同簽書樞密院事、知臨安府。戊子，知建德軍方回、知婺州劉怡、知處州梁椅、知台州楊必大皆降。是月，知臨江軍滕岩瞻遁。

　　二月丁酉朔，日中有黑子相蕩，如鵝卵。辛丑，率百官拜表祥曦殿，詔諭郡縣使降。大元使者入臨安府，封府庫，收史館、禮寺圖書及百司符印、告敕，罷官府及侍衛軍。壬寅，猶遣賈余慶、吳堅、謝堂、劉岊、家鉉翁充祈請使。是日，大元軍軍錢塘江沙上，潮三日不至。

　　三月丁丑，入朝。

　　五月丙申，朝於上都。降封開府儀同三司、瀛國公。是月，陳宜中等立昰于福州，後二年四月，昰殂於碙洲，陸秀夫等復立衛王昺，後三年始平之。

　　贊曰：司馬遷論秦、趙世系同出伯益。夫稷、契、伯益其子孫皆有天下，至於運祚短長，亦系其功德之厚薄焉。趙宋雖起于用武，功成治定之後，以仁傳家，視秦宜有間矣。然仁之敝失於弱，即文之敝失於僿也。中世有欲自強，以革其敝，用乖其方，馴致棼擾。建炎而後，土宇分裂，猶能六主百五十年而後亡，豈非禮義足以維持君子之志，恩惠足以固結黎庶之心歟？瀛國四歲即位，而天兵渡江，六歲而群臣奉之入朝。漢劉向言：「孔子論《詩》至『殷士膚敏，裸將於京。』喟然歎曰：大哉天命，善不可不傳於後嗣，是以富貴無常。」至哉言乎！我皇元之平宋也，吳越之民，市不易肆。世祖皇帝命征南之帥，輒以宋祖戒曹彬勿殺之言訓之。《書》曰：「大哉王言，一哉王心。」我元一天下之本，其在於茲。

二王 附
　　二王者，度宗庶子也。長建國公昰，母淑妃楊氏；季永國公昺，母修容俞氏。度宗崩，謝太后召賈似道等入宮議所立，衆以爲昰長當立，似道主立嫡，乃立㬎而封昰爲吉王、昺信王。德祐二年正月，文天祥尹臨安，請以二王鎮閩、廣，不從，始命二王出閣。大元兵迫臨安，宗親復以請，乃徙封昰爲益王、判福州、福建安撫大使，昺爲廣王、判泉州兼判南外宗正，以駙馬都尉楊鎮及楊亮節、俞如珪爲提舉。大元兵至皋亭山，鎮等奉之走婺州。丞相伯顏入臨安，遣範文虎將兵趣婺，召鎮以王還，鎮得報即去，曰：「我將就死於彼，以緩追兵。」亮節等遂負王徒步匿山中七日，其將張全以兵數十人始追及之，遂同走溫州，陸秀夫、蘇劉義繼追及於道。遣人召陳宜中於清澳，宜中來謁，復召張世傑於定海，世傑亦以所部兵來溫之江心寺。高宗南奔時嘗至是，有御座在寺中，衆相率哭座下，奉昰爲天下兵馬都元帥，昺副之。乃發兵除吏，以秀王與睪爲福建察訪使兼安撫、知西外宗正，趙吉甫知南外宗正兼福建同提刑，先入閩中撫吏民，諭同姓。太皇太后尋遣二宦者以兵八人召王于溫，宜中等沉其兵江中，遂入閩。時汀、建諸州方欲從黃萬石降，聞昰將至，即閉城卻使者，萬石將劉俊、宋彰、周文英輩亦多來歸。

　　五月乙未朔，宜中等乃立昰于福州，以爲宋主，改元景炎，冊楊淑妃爲太后，同聽政。封信王昺爲衛王。宜中爲左丞相兼都督，李庭芝爲右丞相，陳文龍、劉黻爲參知政事，張世傑爲樞密副使，陸秀夫爲簽書樞密院事。命吳浚、趙溍、傅卓、李珏、翟國秀等分道出兵。改福州爲福安府，溫州爲里安府。郊赦。是日黎明，有大聲出府中，衆皆驚僕。文天祥自鎮江亡歸，庚辰，以爲右丞相兼知樞密院事。遣其將呂武入江、淮招豪傑，杜滸如溫州募兵。廣東經略使徐直諒遣梁雄飛請降于隆興帥府，乃假雄飛招討使，使徇廣州。既而直諒聞昰立，命權通判李性道、摧鋒軍將黃俊等拒雄飛于石門，性道不戰，俊戰敗奔廣州，直諒棄城遁。

　　六月丙子，雄飛入廣州，諸降將皆授以官，俊獨不受，遂爲衆所殺。吳浚聚兵於廣昌，取南豐、宜黃、寧都三縣。翟國秀取秀山，傅卓至衢、信諸縣，民多應之者。命文天祥爲同都督。

　　七月丁酉，進兵南劍州，欲取江西。是月，吳浚兵敗于南豐，翟國秀聞兵至，遂引還。傅卓兵敗，詣江西元帥府降。平章阿里海牙破嚴關，馬暨退保靜江府。

　　八月，漳州亂，命陳文龍爲閩廣宣撫使以討之。甲戌，秀王與睪圍婺州。丙子，聞大兵至，遂解歸。以王積翁爲福建提刑、招捕使、知南劍州，備御上三郡；黃佺爲同提刑、招捕使、知漳州，備御下三郡。張世傑遣兵助吳浚與元帥李恒戰兜零，兵敗，奔寧都。興化石手軍亂。

　　九月，復以陳文龍知興化軍。東莞人熊飛爲黃世傑守潮、惠二州，聞趙溍至，即以兵應之，攻雄飛于廣州。壬寅，雄飛遁，熊飛遂復韶州。新會令曾逢龍亦帥兵至廣州，李性道出迎謁，飛與逢龍執而殺之。衢州守將魏福興出戰福星橋，死。壬子，趙溍入廣州。是月，招討也的迷失會東省兵于福州。元帥呂師夔、張榮實將兵入梅嶺。

十月壬戌朔，文天祥入汀州。趙溍遣曾逢龍就熊飛禦大軍于南雄，逢龍戰死，熊飛奔韶州。大軍圍韶州，守將劉自立以城降，飛率兵巷戰，兵敗，赴水死。

　　十有一月，參政阿刺罕、董文炳將兵至處州，李珏以城降。甲辰，秀王與睪逆戰於里安，觀察使李世達死之。與睪及其弟與慮、子孟備、監軍趙由𤩲、察訪使林溫被執，皆死。阿刺罕兵至建寧府，執守臣趙崇釠，知邵武軍趙時賞、知南劍州王積翁皆棄城去。乙巳，昰入海。癸丑，大軍至福安府，知府王剛中以城降。昰欲入泉州，招撫蒲壽庚有異志。初，壽庚提舉泉州舶司，擅蕃舶利者三十年。昰舟至泉，壽庚來謁，請駐蹕，張世傑不可。或勸世傑留壽庚，則凡海舶不令自隨，世傑不從，縱之歸。繼而舟不足，乃掠其舟並沒其貲，壽庚乃怒殺諸宗室及士大夫與淮兵之在泉者。昰移潮州。是月，福、興化皆降。英德守臣淩彌堅、徐夢得等亦降。

　　十二月辛酉朔，趙溍棄廣州遁。乙丑，制置方興亦遁，吳浚退走入瑞金。戊辰，蒲壽庚及知泉州田真子以城降。知興化軍陳文龍嬰城不下，乙酉，通判曹澄孫以城降，文龍被執，不屈死。昰次甲子門。

　　至元十四年正月，大軍破汀關。癸巳，知循州劉興降。壬寅，吳浚棄瑞金遁，鎮撫孔遵入瑞金，文天祥走漳州，浚尋還汀州，降。戊申，知潮州馬發及其通判戚繼祖降，癸丑，復來歸。丁巳，權知梅州錢榮之以城降。

　　二月，大軍至廣州，縣人趙若岡以城降。廣東諸郡皆降。

　　三月，文天祥取梅州，陳文龍從子瓚舉兵殺守將林華，據興化軍。

　　四月，文天祥取興國縣，廣東制置使張鎮孫襲廣州取之，梁雄飛等棄城走韶州。

　　五月，張世傑將兵取潮州，文天祥提兵自梅州出江西，入會昌縣，淮民張德興亦起兵殺太湖縣丞王德顒，據司空山，攻下黃州、壽昌軍。丁巳，遇宣慰鄭鼎，戰樊口，鼎墜水死。

　　六月辛酉，文天祥取雩都。己卯，入興國縣。

　　七月，遣兵取吉、贛諸縣，圍贛州。衡山人趙璠、撫州人何時皆起兵應之。乙巳，張世傑圍泉州，遣將高日新復邵武。淮兵在福州者，欲殺王積翁以應世傑，皆爲積翁所戮。江西宣慰李恒遣兵援贛州，而自將兵入興國。

　　八月，文天祥諸將兵皆敗，乃引兵即鄒洬於永豐，洬兵亦潰。己巳，熒惑掩月，天色赤。壬申，文天祥兵敗于興國。己卯，大軍破司空山，張德興敗，亡走。甲申，天祥至空坑，兵盡潰，遂挺身走循州，諸將皆被執。

　　九月，元帥唆都援泉州。戊申，張世傑歸淺灣。左丞塔出將兵入大庾嶺，參政也的迷失將兵復取邵武，入福州。

　　十月甲辰，唆都破興化軍，陳瓚死之。進攻潮州，馬發拒之，乃去攻惠州。

　　十一月，塔出圍廣州。庚寅，張鎮孫以城降。元帥劉深以舟師攻昰於淺灣，昰走秀山。陳宜中入占城，遂不反。

　　十二月丙子，昰至井澳，颶風壞舟，幾溺死，遂成疾。旬余，諸兵士始稍稍來集，死者十四。丁丑，劉深追昰至七州洋，執俞如珪以歸。

　　十五年正月，大軍夷廣州城。張世傑遣兵攻雷州，不克。己大軍克涪州，執守將王明。

　　二月，大軍破潮州，馬發死之。

　　三月，文天祥取惠州，廣州都統淩震、轉運判官王道夫取廣州。昰欲往居占城不果，遂駐碙洲，遣兵取雷州。曾淵子自雷州來，以爲參知政事，廣西宣諭使。

　　四月戊辰，昰殂於碙洲，其臣號之曰端宗。庚午，衆又立衛王昺爲主，以陸秀夫爲左丞相。是月，有黃龍見海中。

　　五月癸未朔，改元祥興。乙酉，升碙洲爲翔龍縣。遣張應科、王用取雷州，應科三戰皆不利，用因降。

　　六月丁巳，應科再戰雷州，遂死之。知高州李象祖降。己未，昺徙居崖山，升廣州爲翔龍府。己巳，有大星東南流，墜海中，小星千餘隨之，聲如雷，數刻乃已。己卯，都元帥張弘范、李恒征崖山。

　　十月，趙與珞與謝明、謝富守瓊州，阿里海牙遣馬成旺招之，與珞率兵拒于白沙口。

　　十一月癸巳，州民執與珞以降。

　　閏月庚戌，王道夫棄廣州遁。壬戌，淩震遁。癸亥，大軍入廣州。十二月壬午，王道夫攻廣州，兵敗被執。淩震兵繼至，亦敗。文天祥走海豐，壬寅，被執於五坡嶺。震兵又敗於芰塘。大軍破南安縣，守將李梓發死之。

　　十六年正月壬戌，張弘範兵至崖山。庚午，李恒兵亦來會。世傑以舟師碇海中，棋結巨艦千餘艘，中艫外舳，貫以大索，四周起樓棚如城堞，居昺其中。大軍攻之，艦堅不動。又以舟載茅，沃以膏脂，乘風縱火焚之。艦皆塗泥，縛長木以拒火舟，火不能爇。

　　二月戊寅朔，世傑部將陳寶降。己卯，都統張達以夜襲大軍營，亡失甚衆。癸未，有黑氣出山西。李恒乘早潮退攻其北，世傑以淮兵殊死戰。至午潮上，張弘范攻其南，南北受敵，兵士皆疲不能戰。俄有一舟檣旗僕，諸舟之檣旗遂皆僕。世傑知事去，乃抽精兵入中軍。諸軍潰，翟國秀及團練使劉俊等解甲降。大軍至中軍，會暮，且風雨，昏霧四塞，咫尺不相辨。世傑乃與蘇劉義斷維，以十餘舟奪港而去，陸秀夫走衛王舟，王舟大，且諸舟環結，度不得出走，乃負昺投海中，後宮及諸臣多從死者，七日，浮屍出於海十餘萬人。楊太后聞昺死，撫膺大慟曰：「我忍死艱關至此者，正爲趙氏一塊肉爾，今無望矣！」遂赴海死，世傑葬之海濱，已而世傑亦自溺死。宋遂亡。

　　贊曰：宋之亡徵，已非一日。歷數有歸，真主御世，而宋之遺臣，區區奉二王爲海上之謀，可謂不知天命也已。然人臣忠於所事而至於斯，其亦可悲也夫！


Chinese text: This work was published before January 1, 1923, and is in the
public domain worldwide because the author died at least 100 years ago.
