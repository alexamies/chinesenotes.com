謝泌
謝泌，字宗源，歙州歙人。自言晉太保安二十七世孫。少好學，有志操。賈黃中知宣州，一見奇之。太平興國五年進士，解褐大理評事、知清川縣，徙彰明，遷著作佐郎。端拱初，為殿中丞，獻所著文十編、《古今類要》三十卷，召試中書，以直史館賜緋。時言事者眾，詔閣門，非涉僥望乃許受之，繇是言路稍壅。泌抗疏陳其不可，且言：「邊鄙有事，民政未乂，狂夫之言，聖人擇焉。苟詰而拒之，四聰之明，將有所蔽。願采其可者，拒其不可者，庶顒顒之情，得以上達。」復言：「國家圖書，多失次序。唐景龍中，嘗分經、史、子、集為四庫，命薛稷、沈佺期、武平一、馬懷素分掌，望遵復故事。」遂令直館分典四部，以泌知集庫。改左正言，使嶺南採訪。

淳化二年，久旱，復上言時政得失。時王禹偁上言：「請自今庶官候謁宰相，並須朝罷於政事堂，樞密使預坐接見，將以杜私請。」詔從之。泌上言曰：「伏睹明詔，不許宰相、樞密使見賓客，是疑大臣以私也。《書》曰：『任賢勿貳，去邪勿疑。』張說謂姚元崇曰：『外則疏而接物，內則謹以事君。此真大臣之禮。』今天下至廣，萬機至繁，陛下以聰明寄於輔臣，自非接下，何以悉知外事？若令都堂候見，則庶官請見諮事，略無解衣之暇。今陛下囊括宇宙，總攬英豪，朝廷無巧言之士，方面無姑息之臣，奈何疑執政，為衰世之事乎！王禹偁昧於大體，妄有陳述。」太宗覽奏，即追還前詔，仍以泌所上表送史館。會修正殿，頗施采繪，泌復上疏，亟命代以丹堊，且嘉其忠藎，拜左司諫，賜金紫、錢三十萬。一日，得對便殿，太宗稱其任直敢言，泌奏曰：「陛下從諫如流，故臣得以竭誠。昔唐季孟昌圖者，朝疏諫而夕去位，鑒於前代，取亂宜矣。」太宗動色久之。時，群臣升殿言事者，既可其奏，得專達於有司，頗容巧妄，泌請自今凡政事送中書，機事送樞密，金穀送三司，覆奏而行，從之。

俄判三司鹽鐵勾院。奉詔解送國學舉人，黜落既多，群聚喧詬，懷甓以伺泌出，泌知之，潛由他塗入史館，數宿不敢出，請對自陳，太宗問：「何官騶導嚴肅，都人畏避？」有以臺雜對者，即授泌虞部員外郎兼侍御史知雜事。上元觀燈，泌特預召，自是為例。轉金部員外郎，充鹽鐵副使。頃之，魏羽為使，即泌之外舅，以親嫌，改度支副使。因郊祀，條上軍士賞給之數，太宗曰：「朕惜金帛，止備賞賜爾。」泌因曰：「唐德宗朱泚之亂、後唐莊宗馬射之禍，皆賞軍不豐所致。今陛下薄於躬御，賞賜特優，實歷代之所難也。」俄與王沔同磨勘京朝官。太宗孜孜為治，每御長春殿視事罷，復即崇政殿臨決，日旰未進御膳。泌言：「請自今長春罷政，既膳後御便坐。」不報。俄知三班、通進銀臺司，出知湖州。再遷主客郎中、知虢州。

真宗初，邊人屢寇，泌上疏曰：

「臣竊惟聖心所切者，欲天下朝夕太平爾。雍熙末，趙普錄唐姚崇《太平十事》以獻。未幾，普復相，時稱致治之策無出於此。尋普病，又遼騎擾邊，因循未行。今北邊謐寧，繼遷請命，則可行於今日矣。臣以為先朝未盡行者，俟陛下爾。陛下自臨大寶，邊不加兵，西北肅然，民安歲登，則太平之象，復何遠哉。至於省不急之務，削煩苛之政，抑奔競，來直言，斯皆致太平之術，又豈讓唐開元之治也。議者或謂，方今用兵異於開元，且開元邊戎孔熾，明皇卒與之和。至如漢高祖亦然。此皆屈己以寧天下，豈以輕大國而競小忿乎。請以近事言，往歲討交阯，王師一動，南方幾搖。先皇以為得之無用，棄之實便，及授官為蕃屏，則至今鼠伏。石晉之末，恥講和契丹，遂致天下橫流，豈得為強？或者有言，敵所嗜者禽色，所貪者財利，餘無他智計。先朝平晉之後，若不舉兵臨之，但與財帛，則幽薊不日納土矣。察此，乃知其情古猶今也、漢祖、明皇所用之計，正可以餌其心矣。
臣伏睹近詔，以不逞之徒所陳述，皆閭閻事。臣聞古先哲王詢於芻蕘，察於邇言者，蓋慮視聽之蔽，故采此以達物情，亦罕行其事也。先朝有侯莫陳利用、陳廷山、鄭昌嗣、趙贊之徒，喋喋利口，賴先帝聖聰，尋翦除之，然為患已深矣。臣又聞輔時佐主，建萬世之基，立不拔之策者，必倚老成之人。至如成、康刑措，由任周、召；文、景清靜，不易蕭、曹；明皇太平，亦資姚、宋。夫精練國政，斟酌王度，未聞市井之胥，走塵之吏，可當其任也。惟陛下察往古用賢致治之道，則賢者亦必盡忠竭力，以輔成太平之治矣。」
咸平二年，徙知同州。代還，知鼓司、登聞院。五年，與陳恕同知貢舉，復知通進銀臺司，加刑部，出為兩浙轉運使。近制，文武官告老皆遷秩，令錄授朝官，並給半俸。泌言：「請自今七十以上求退者，許致仕；因疾及歷任犯贓者，聽從便。」詔可。徙知福州，代還，民懷其愛，刻石以紀去思。轉兵部郎中，復知審官院，直昭文館。知荊南府，改襄州，遷太常少卿、右諫議大夫、判吏部銓。大中祥符五年卒，年六十三。

泌性端直，然好方外之學，疾革，服道士服，端坐死。帝聞而嗟異，遣使臨問恤賜，錄其子衍為太常寺奉禮郎，衒將作監主簿。衍為太子中舍。

孫何
孫何，字漢公，蔡州汝陽人。祖鎰，唐末秦宗權據州，強以賓佐起之。鎰偽疾不應，還家，以講授為業。父庸，字鼎臣，顯德中，獻《贊聖策》九篇，引唐貞觀所行事，以魏元成自況。得對，言曰：「武不可黷，斂不可厚，奢不可放，欲不可極。」世宗奇其言，命中書試，補開封兵曹掾。建隆初，為河南簿。太平興國六年，鴻臚少卿劉章薦其材，改左贊善大夫。歷殿中丞、知龍州而卒。

何十歲識音韻，十五能屬文，篤學嗜古，為文必本經義，在貢籍中甚有聲。與丁謂齊名友善，時輩號為「孫丁」。王禹偁尤雅重之。嘗作《兩晉名臣贊》、《宋詩》二十篇、《春秋意》、《尊儒教儀》，聞於時。淳化三年舉進士，開封府、禮部俱首薦，及第又得甲科，解褐將作監丞、通判陝州。召入直史館，賜緋，遷秘書丞、京西轉運副使。歷右正言，改右司諫。

真宗初，何獻五議：其一，請擇儒臣有方略者統兵；其二，請世祿之家肄業太學，寒雋之士州郡推薦，而禁投贄自媒者；其三，請復制舉；其四，請行鄉飲酒禮；其五，請以能授官，勿以恩慶例遷。上覽而善之。

咸平二年，舉入閣故事，何次當待制，獻疏曰：

「六卿分職，邦家之大柄也。有吏部辨考績而育人材，有兵部簡車徒而治戎備，有戶部正版圖而阜貨財，有刑部謹紀律而誅暴強，有禮部祀神示而選賢俊，有工部繕宮室而修堤防，六職舉而天下之事備矣。故周之會府，漢之尚書，立庶政之根本，提百司之綱紀。令、僕率其屬，丞、郎分其行，二十四司粲焉星拱，郎中、員外判其曹，主事、令史承其事。四海九州之大，若網在綱。
唐之盛時，亦不聞別分利權，創使額，而軍須取足。及玄宗侈心既萌，召發既廣，租調不充，於是蕭景、楊釗始以地官判度支，而宇文融為租調地稅使，始開利孔，以構禍階。至於肅、代，則有司之職盡廢，而言利之臣攘臂於其間矣。於是叛亂相仍，經費不充，迫於軍期，切於國計，用救當時之急，率以權宜裁之。五代短促，曾莫是思。
今國家三聖相承，五兵不試，太平之業，垂統立制，在此時也。所宜三部使額，還之六卿，慎擇戶部尚書一人，專掌鹽鐵使事，俾金部郎中、員外郎判之。又擇本行侍郎二人，分掌度支、戶部使事，各以本曹郎中、員外郎分判之，則三使洎判官，雖省猶不省也。仍命左右司郎中、員外總知帳目，分勾稽違。職守有常，規程既定，則進無掊克之慮，退有詳練之名，周官唐式，可以復矣。茲事非艱，在陛下行之爾。」
是冬，從幸大名，詔訪邊事。何疏曰：

「陛下嗣位以來，訓師擇將，可謂至多，以高祖之大度，兼蕭王之赤心，神武冠於百王，精兵倍於前代。分閫仗鉞者，固當以身先士卒為心，賊遺君父為恥。而列城相望，堅壁自全，手握強兵，坐違成算，遂使腥膻得計，蛇豕肆行，焚劫我郡縣，係累我黎庶。陛下攄人神之忿怒，憫河朔之生靈，爰御六師，親幸澶、魏，天聲一振，敵騎四逃，雖鎮、定道路已通，而德、棣烽塵未息，此殆將帥或未得人，邊奏或有壅閼，鄰境不相救援，糗糧須俟轉輸之所致也。
將帥者何？或恃勇無謀，或忌功玩寇，但全城堡，不恤人民。邊奏者何？護塞之臣，固祿守位，城池焚劫，不以實聞，老幼殺傷，託言他盜。不救援者何？緣邊州縣，城壘參錯，如輔車唇齒之相依，若頭目手足之相衛，託稱兵少不出，或待奏可乃行。俟輦輸者何？敵騎往還，猋馳鳥逝，贏糧景從，萬兩方行，迨乎我來，寇已遁去。此四者，當今急務。擇將帥，則莫若文武之內，參用謀臣；防壅閼，則莫若凡奏邊防，陛見庭問；合救援，則莫若督以軍令，聽其便宜；運糗糧，則莫若輕齎疾驅，角彼趫捷。
今大駕既駐鄴下，契丹終不敢萌心南牧，所慮薦食者，惟東北無備之城，繕完周防，不可不慎。且蜂蠆有毒，豺狼無厭。今契丹西畏大兵，北無歸路，獸窮則搏，物不可輕，餘孽尚或稽誅，奔突亦宜預備。大河津濟，處處有之，亦望量屯禁兵，扼其要害，則請和之使，不日可待。」
真宗覽而嘉之。及傅潛逗撓無功，何又請斬潛以徇。俄權戶部判官，出為京東轉運副使，又獻疏請擇州縣守宰，省三司冗員，遴選法官，增秩益奉。未幾，徙兩浙轉運使，加起居舍人。景德初，代還，判太常禮院。俄與晁迥、陳堯諮並命知制誥，賜金紫，掌三班院。何先已被疾，勉強親職。一日，奏事上前，墜奏牘於地，俯而取之，復墜笏，有司劾以失儀，詔釋之。何慚，上章求改少卿監，分司西京養疾，上不許，第賜告，遣醫診視。醫勉其然艾，何答曰：「死生有命。」卒不聽。是冬卒，年四十四。上在澶淵，聞之憫惜，錄其子言為大理評事。

何樂名教，勤接士類，後進之有詞藝者，必為稱揚。然性卞急，不能容物。在浙右專務峻刻，州郡病焉。好學，著《駁史通》十餘篇，有集四十卷。弟僅。

弟 僅
僅，字鄰幾。少勤學，與何俱有名於時。咸平元年，進士甲科，兄弟連冠貢籍，時人榮之。解褐舒州團練推官，會詔舉賢良方正之士，趙安仁以僅名聞。策入第四等，擢光祿寺丞、直集賢院，俄知浚儀縣。景德初，拜太子中允、開封府推官，賜緋。北邊請盟，遣使交聘，僅首為國母生辰使。改本府判官，遷右正言、知制誥，賜金紫，同知審官院。是冬，永興孫全照求代，真宗思擇循良任之，御書邊肅洎僅二名示宰相。或言僅嘗倅京府，諳民政，乃命知永興軍府。僅純厚長者，為政頗寬，嘗詔戒焉。大中祥符元年，加比部員外郎。代還，知審刑院。頃之，拜右諫議大夫、集賢院學士、權知開封府。改左諫議大夫，出知河中府。歸朝，復領審刑院。久次，進給事中。天禧元年正月卒，年四十九。錄其子大理評事和為衛尉寺丞。

僅性端愨，中立無競，篤於儒學，士大夫推其履尚，有集五十卷。僅弟侑，亦登進士第，至殿中丞。

朱台符
朱台符，字拱正，眉州眉山人。父賦，舉拔萃，歷度支判官，卒於殿中丞。台符少聰穎，十歲能屬辭，嘗作《黃山樓記》，士友稱之。及長，善詞賦。時太宗廷試貢士，多擢敏速者，台符與同輩課試，以尺晷成一賦。淳化三年，進士登甲科，解褐將作監丞、通判青州。召入直史館，賜緋魚，再遷秘書丞、知浚儀縣。

咸平元年，與楊礪、李若拙、梁顥同知貢舉，俄以京府舊僚，擢太常博士，出為京西轉運副使。時北邊為梗，台符上言曰：

「臣聞蠻夷猾夏，《帝典》所載，商、周而下，數為邊害。或振旅薄伐，或和親修好，歷代經營，斯為良策。至於秦築長城而黔首叛，漢絕大漠而海內虛，逞志一時，貽笑萬代，此商鑒不遠也。頃者，晉氏失御，中原亂離，太祖深鑒往古，酌取中道，與民休息，遣使往來。二十年間，罕聞入寇，大省戍邊之卒，不興出塞之兵。關防謐寧，府庫充溢，信深得制禦之道也。
幽薊之地，實維我疆，尚隔混同，所宜開拓。太宗平晉之後，因其兵勢，將遂取之。人雖協謀，天未厭亂，螗斧拒轍，用稽靈誅。重興吊伐之師，又作遷延之役。自茲厥後，大肆凶鋒，殺略軍民，攻拔城砦，長驅深入，莫可禁止。當是時也，以河為塞，而趙、魏之間，幾非國家所有。既阻歡盟，乃為備禦，屯士馬，益將帥，芻粟之飛輓，金帛之委輸，贍給賞賜，不可勝數。繇是國家之食貨，匱於河朔矣。
陛下自天受命，與物更始，繼遷授節，黎桓加爵，咸命使者鎮撫其邦。惟彼契丹，未加渥澤，非所以柔遠能邇，昭王道之無偏也。今祥禫將終，中外引頸觀聽德音。臣愚以為宜於此時赦契丹罪，擇文武才略習知邊境辨說之士，為一介使，以嗣位服除，修好鄰國，往告諭之。彼十年以來，不復犯塞，以臣計之，力有不足，志欲歸向，而未得其間也。今若垂天覆之仁，假來王之便，必歡悅慕義，遣使朝貢。因與之盡捐前惡，復尋舊盟，利以貨財，許以關市，如太祖故事，使之懷恩畏威。則兩國既和，無北顧之憂，可以專力西鄙，繼遷自當革心而束手矣，是一舉而兩得也。」
台符又自請往使，時論韙之。

咸平二年春，旱，詔求直言。台符上疏，請重農積穀，任將選兵，慎擇守令，考課黜陟，輕徭節用，均賦慎刑，責任大臣，與圖治道。奏入，優詔褒答。入為鹽鐵判官，改判戶部勾院，拜工部員外郎，換度支判官。景德初，鄭文寶為陝西轉運，或言其張皇生事，徙台符代之，仍賜金紫。

台符俊爽好謀，然頗以刻碎為舉職。與楊覃聯事，覃頗欲因仍舊貫，台符則更革煩擾，議事違戾，交相掎奏，以不協聞，命御史視其狀。九月，徙台符知郢州，覃知隨州。三年，召還，會執政有不喜者，復出知洪州，卒於舟次，年四十二。賜其子公佐同學究出身，賵錢二十萬。

台符好學，敏於屬辭，喜延譽後進，有集三十卷。公佐及台符弟昌符，大中祥符中，舉進士，廷試並得第五人。初，昌符登科，宰相言昌符即台符弟，上因言台符有文學及著述可采，甚嗟悼之。公佐卒，又以次子壽隆試將作監主簿。昌符為屯田員外郎。

戚綸
戚綸，字仲言，應天楚丘人。父同文，字文約，自有傳。綸少與兄維以文行知名，篤於古學，喜談名教。太平興國八年，舉進士，解褐沂水主簿。按版籍，得逋戶脫口漏租者甚眾。徙知太和縣。同文卒於隨州，綸徒步奔訃千里餘。俄詔起復蒞職，就加大理評事。江外民險悍多構訟，為《諭民詩》五十篇，因時俗耳目之事，以申規誨，老幼多傳誦之。每歲時必與獄囚約，遣歸祀其先，皆如期而還。遷光祿丞，坐鞫獄陳州失實，免官。著《理道評》十二篇，錢若水、王禹偁深所賞重。久之，復授大理評事、知永嘉縣，境有陂塘之利，浚治以備水旱。復為光祿寺丞，轉運使又上其政績，連詔褒之。

真宗即位，轉著作佐郎、通判泰州。將行，秘書監楊徽之薦其文學純謹，宜在館閣，命為秘閣校理。受詔考校司天臺職官，定州縣職田條制。詔館閣官以舊文獻，上嘉綸所著，特改太常丞，俄判鼓司、登聞院。出內府緡帛市邊糧，詔綸乘傳往均市之。

景德元年，判三司開拆，賜緋魚，改鹽鐵判官。上疏言邊事，甚被嘉獎。十月，拜右正言、龍圖閣待制，賜金紫。時初建是職，與杜鎬並命，人皆榮之。綸久次州縣，留意吏事，每便殿請對，語必移晷，或夜中召見，多所敷啟。俄上奏曰：「夫出納獻替，王臣之任；章疏奏議，諫者之職。臣屢蒙召對，皆延數刻，屈萬乘之尊，接一介之士，聖德淵深，包納荒穢，體其至愚，不罪觸犯，安敢循嘿不言。謹摭十事該治本者附於章左：一曰王畿關輔，二曰五等封建，三曰復制科，四曰崇國學，五曰辟曠土，六曰修貢舉，七曰任大臣，八曰置平糴，九曰益廂軍、減禁兵，十曰修《六典》令式。」詞頗深切，上為嘉獎。

二年，與趙安仁、晁迥、陳充、朱巽同知貢舉，綸上言取士之法，多所規制，並納用焉。預修《冊府元龜》，會置官總在京諸司之務，凡百三十司，命綸與劉承珪同領其事。判鴻臚寺。先是，群臣詔葬，公私所費無定式。綸言其事，詔同晁迥、朱巽、劉承珪校品秩之差，定為制度，遂遵行之。綸以三公、尚書、九列之任，唐末以來，有司漸繁，綱目不一，謂宜采《通禮》、《六典》令式，比類沿革，著為大典，時論稱之。進秩右司諫、兵部員外郎。時詔禁群臣匿名上封及非次升殿奏事，綸謂：「忠讜之入，當開獎言路，若疏遠之士，尤艱請對。」上頗嘉之。

大中祥符元年，掌吏部選事。上初受靈文，綸上疏曰：「臣遐稽載籍，歷考秘文，驗靈應之垂祥，顧天人之相接。陛下紹二聖丕業，啟萬世鴻基，勤行企道，恭默思元，上天降鑒，瑞牒昭錫，聿示臨民之戒，用恢奕葉之祥。乞詔有司，速修大祀，載命侍從，摹寫祥符，勒於嘉玉，藏之太廟，別以副本秘於中禁，傳示萬葉，無敢怠荒。然臣恐流俗幻惑狂謀，以人鬼之妖辭，亂天書之真旨。伏望端守元符，凝神正道，以答天貺，以惠烝黎。」是冬，封泰山，命綸同計度發運事。禮成，遷戶部郎中、直昭文館，待制如故。被詔，同編《東封祥瑞封禪記》。會峻待制之秩，又兼集賢殿修撰。建議修釋奠儀，頒於天下；立常平倉，隸司農寺，以平民糴，皆從之。嘗宴餞种放於龍圖閣，詔近臣為序，上覽綸所作，稱其有史才。

三年，擢樞密直學士，上作詩寵之。祀汾陰，復領發運之職。居無何，出知杭州，就加左司郎中。屬江潮為患，乃立埽岸，以易柱石之製，雖免水患，而眾頗非其變法。胡則時領發運，嘗居杭州，肆縱不檢，厚結李溥，綸素惡之。通判吳耀卿，則之黨也，伺綸動靜，密以報則。則時為當塗者所昵，因共捃摭綸過，徙知揚州。惟揚亦溥、則巡內，持之益急，求改僻郡，徙徐州。八年，與劉綜並罷學士，授左諫議大夫。代還，復知青州。歲饑，發公廩以救餓殍，全安甚眾。徙鄆州，王遵誨為勸農副使，嘗佐西邊，寓家永興，閨門不肅，事將發，知府寇準為平之。綸因戲謔語及準，遵誨恚怒，以為汙己，遂奏綸謗訕，坐左遷岳州團練副使，易和州。天禧四年，改保靜軍副使。是冬，以疾求歸故里，改太常少卿，分司南京。五年，卒，年六十八。

綸篤於古學，善談名理，喜言民政，頗近迂闊。事兄維友愛甚厚，維卒，訃聞，哀慟不食者數日。與交遊故舊，以信義著稱。士子謁見者，必詢其所業，訪其志尚，隨才誘誨之。嘗云：「歸老後，得十年在鄉閭講習，亦可以恢道濟世。」大中祥符中，繼修禮文之事，綸悉參其議，與陳彭年並職，屢召對，多建條式，恩寵甚盛。樂於薦士，每一奏十數人，皆當時知名士。晚節為權幸所排，遂不復振。善訓子弟，雖至清顯，不改其純儉。既沒，家無餘貲。張知白時知府事，輟奉以助其喪。家人於几閣間，得《遺戒》一篇，大率皆誘勸為學。有集二十卷。又前後奏議，有機務利害、備邊均田之策，別為《論思集》十卷，分上下篇。天聖中，其子舜賓獻之，詔贈左諫議大夫。舜賓，官太子中舍。

張去華
張去華，字信臣，開封襄邑人。

父誼，字希賈。好學，不事產業。既孤，諸父使督耕隴上，他日往視之，見閱書於樹下，怒其不親穡事，詬辱之。誼謂其兄曰：「若不就學於外，素志無成矣。」遂潛詣洛陽龍門書院，與宗人沆、鸞、湜結友，故名聞都下。

長興中，和凝掌貢舉，誼舉進士，調補耀州團練推官。晉天福初，代還。會凝由內署拜端明殿學士，署門不接賓客，誼聞之，即日致書於凝，以為「切近之職，實當顧問，四方利害，所宜詢訪，若不接賓客，聾瞽耳目，坐虧職業，雖為自安計，其可得乎？」凝大奇之，他日，薦於宰相桑維翰曰：「凝門生中有張誼者，性介直，頗涉辭藝，可備諫職。」未幾，超拜左拾遺。誼以晉室新造，典禮未完，數上章請復有唐故事。又言契丹有援立之助，所宜敦信謹備，不可自逸，以啟釁端。改右補闕，充集賢殿修撰，歷禮部員外郎、侍御史。改倉部、知制誥，加禮部郎中。

乾祐初，真拜中書舍人。時蘇逢吉、楊邠、王章輩攀附漢祖，驟得大用，搢紳多附之，誼不為屈，故共嫉之。遣誼為吳越宣諭使，與兵部郎中馬承翰同往賜官告。浙人每迓朝使，必列步騎以自誇詫，誼與承翰竊笑之。又乘酒，言詞有輕發者，錢俶甚恥之，乃奏誼擅箠防援官。又夜集，與承翰使酒，語相侵，坐貶均州司戶，改房州司馬，歲餘卒。

去華幼勵學，敏於屬辭，以蔭補太廟齋郎。周世宗平淮南，去華時年十八，慨然歎曰：「兵戰未息，民事不修，非馭國持久之術。」因著《南征賦》、《治民論》，獻於行在。召試，授御史臺主簿。屬三院議事，不得預坐，謂所親曰：「簿領之職，非壯夫所為。」即棄官歸鄭州，杜門不出者三載。

建隆初，始攜文遊京師，大為李昉所稱。明年，舉進士甲科，即拜秘書郎、直史館。以歲滿不遷，上章自訴，因言制誥張澹、盧多遜、殿中侍御史蘇頌文學膚淺，願得校其優劣。太祖立召澹輩與去華臨軒策試，命陶穀等考之。澹以所對不應問，降秩，即擢去華為右補闕，賜襲衣、銀帶、鞍勒馬。朝議薄其躁進，以是不遷秩者十六年。嘗得對便殿，詢及家世，遂訴父始忤權貴，因罹重貶。宰相薛居正亦為言之，太祖為之動容，且曰：「漢室不道，奸臣擅權，此朕所親見也。」荊湖平，命通判道州。去華上言：「桂管為五嶺衝要，令劉鋹保境固守，賴之為捍蔽，若大軍先克其城，以趣番禺，如踐無人之境。」且言桂州可取之狀，有詔嘉獎。代還，知磁、乾二州，選為益州通判，遷起居舍人、知鳳翔府。

從太宗征太原，監隨駕左藏庫，就命為京東轉運使。歷左司員外郎、禮部郎中。太平興國七年，為江南轉運使。雍熙中，王師討幽州，去華督宋州饋運至拒馬河，就命掌河北轉運事。三年，知陝州，未行，著《大政要錄》三十篇以獻，上覽而嘉之，詔書褒美，賜采五十匹，因留不遣。會許王尹京，命為開封府判官，殿中侍御史陳載為推官，並賜金紫。謂曰：「卿等皆朝之端士，特加選用，其善佐吾子。」各賜錢百萬。逾歲，就拜左諫議大夫，又令樞密使王顯傳旨，諭以輔成之意。未幾，有廬州尼道安訟弟婦不實，府不為治，械繫送本州。弟婦即徐鉉妻之甥。道安伐登聞鼓，言鉉以尺牘求請，去華故不為治。上怒，去華坐削一任，貶安州司馬。歲餘，召授將作少監、知興元府，未行，改晉州。遷秘書少監、知許州。

真宗嗣位，復拜左諫議大夫。未幾，遷給事中、知杭州。兩浙自錢氏賦民丁錢，有死而不免者，去華建議請除之，有司以經費所仰，固執不許。咸平二年，徙蘇州。頃之，以疾求分司西京。在洛葺園廬，作中隱亭以見志。景德元年，改工部侍郎致仕。三年，卒，年六十九。

去華美姿貌，善談論，有蘊藉，頗尚氣節。在營道得父同門生何氏二子，教其學問。受代，攜之京師，慰薦館穀，並登仕籍。嘗獻《元元論》，大旨以養民務穡為急，真宗深所嘉賞，命以縑素寫其論為十八軸，列置龍圖閣之四壁。然不飾邊幅，頗為清議所貶，以是不登顯用。有集十五卷。子：師古至國子博士、師錫殿中丞、師顏國子博士。

子 師德
師德，字尚賢。去華十子，最器師德。嘗欲任以官，辭不就。去華曰：「此兒必繼吾志。」真宗祀汾陰，知河南府薛映薦其學行，又獻《汾陰大禮頌》於行在。是歲，舉進士亦為第一，時人榮之。除將作監丞、通判耀州。遷秘書省著作郎、集賢校理、判三司都理欠憑由司。建言：「有逋負官物而被繫，本非侵盜，若煢獨貧病無以自償，願特蠲之。」帝用其言。嘗奏事殿中，帝訪以時事，而條對甚備。帝喜曰：「朕藩邸知卿父名，今又知卿才。」其後每遣使，帝輒曰：「張師德可用。」契丹、高麗使來，多以師德主之。天禧初，安撫淮南，苦風眩，改判司農寺。擢右正言、知制誥，判尚書刑部。頃之，出知潁州，遷刑部員外郎、判大理寺，為群牧使、景靈宮判官，再遷吏部郎中。以疾，知鄧州，徙汝州，拜左諫議大夫，罷知制誥。

師德孝謹有家法，不交權貴，時相頗不悅之。然亦多病，在西掖九年不遷，卒於官。有文集十卷。子景憲，為太中大夫。

樂黃目
樂黃目，字公禮，撫州宜黃人。世仕江左李氏。父史，字子正。齊王景達鎮臨川，召掌奏箋，授秘書郎。入朝，為平原主簿。太平興國五年，與顏明遠、劉昌言、張觀並以見任官舉進士。太宗惜科第不與，但授諸道掌書記。史得佐武成軍，既而復賜及第。上書言事，擢為著作佐郎、知陵州，獻《金明池賦》，召為三館編修。

雍熙三年，獻所著《貢舉事》二十卷，《登科記》三十卷，《題解》二十卷，《唐登科文選》五十卷，《孝弟錄》二十卷，《續卓異記》三卷。太宗嘉其勤，遷著作郎、直史館。轉太常博士、知舒州，遷水部員外郎。淳化四年春，與司封員外郎、直昭文館李蕤同使兩浙巡撫，加都官、知黃州。又獻《廣孝傳》五十卷，《總仙記》一百四十一卷。詔秘閣寫本進內。史好著述，然博而寡要，以五帝、三王，皆云仙去，論者嗤其詭誕。

咸平初，遷職方，復獻《廣孝新書》五十卷，《上清文苑》四十卷。出知商州。史前後臨民，頗以賄聞。俄以老疾為言，聽解職，分司西京。五年，郊祀畢，奉留守司表入賀，因得召對。上見其矍鑠不衰，又知篤學，盡取所著書藏秘府，復授舊職，與黃目同在文館，人以為榮。出掌西京磨勘司，黃目為京西轉運。改判留司御史臺。車駕幸洛，召對，賜金紫。史久在洛，因卜居，有亭榭竹樹之勝，優遊自得。未幾卒，年七十八。所撰又有《太平寰宇記》二百卷，《總記傳》百三十卷，《坐知天下記》四十卷，《商顏雜錄》、《廣卓異記》各二十卷，《諸仙傳》二十五卷，《宋齊丘文傳》十三卷，《杏園集》、《李白別集》、《神仙宮殿窟宅記》各十卷，《掌上華夷圖》一卷。又編己所著為《仙洞集》百卷。

黃目淳化三年舉進士，補伊闕尉。遷大理寺丞、知壽安縣。咸平中，徙知壁州，未行，上章言邊事，召對，拜殿中丞。久之，直史館、知浚儀縣。俄上言曰：『伏以從政之原，州縣為急；親民之任，牧宰居先。今朝官以數任除知州，簿尉以兩任入縣令，雖功過易見，而能否難明。伏見唐開元二年選群官，有宏才通識、堪致理化者，授刺史、都督。又引新授縣令於宣政殿，試理人策一道，惟鄄城令袁濟及格，擢授醴泉令，餘二百人，且令赴任，十餘人並放令習學。臣欲望自今審官院差知州，銓曹注縣令，候各及三二十人，一次引見於御前，試時務策一道。察言觀行，取其才識明於吏治、達於教化者充選；其有不分曲直、罔辨是非者，或黜之厘務，或退守舊資。如此，則官得其人，事無不治。』上頗嘉其好古。曆度支、鹽鐵判官，遷太常博士、京西轉運使。丁內艱，時真宗將幸洛，以供億務繁，起令蒞職。史尋卒，上復詔權奪。

大中祥符中，使契丹還，改工部員外郎、廣南西路轉運使。就拜起居郎，改陝西轉運使，賜金紫。陳堯諮知永興，好以氣淩黃目，因表求解職，不許。堯諮多縱恣不法，有密言其事者，詔黃目察之，得實以聞，堯諮坐罷龍圖閣職，徙知鄧州。八年，黃目入判三司三勾院。天禧初，馬元方奏黃目職事不舉，遂分三勾院，以三人掌之。黃目罷任，奉朝請。逾月，拜兵部員外郎、知制誥，充會靈觀判官。黃目屬辭淹緩，朝議以為不稱職。時以盛度知京府，辭不拜，即遷黃目右諫議大夫、權知開封府，度為會靈觀判官，兩換其任。

仁宗升儲，拜給事中兼左庶子。入內副都知張繼能，嘗以公事請托黃目，至是未申謝，事敗，降左諫議大夫、知荊南府。明年，復為給事中，徙潭州。長沙月給，減於荊渚，特詔增之，又諭以兵賦繁綜寄任之意。五年，代還，知審官院。黃目以風疾題品乖當，改知通進、銀臺司兼門下封駁事。數月，求外任，得知亳州。俄而幼子死，聞訃慟絕，所疾加甚，卒，年五十六。錄其子理國為衛尉寺丞，定國為大理評事。

黃目面柔簡默，為吏處劇，亦無敗事。有集五十卷，又撰《學海搜奇錄》四十卷，《聖朝郡國志》二十卷。黃目兄黃裳，弟黃庭，黃裳孫滋，並進士及第。黃裳、黃庭皆至太常博士。

柴成務
柴成務，字寶臣，曹州濟陰人也。父自牧，舉進士，能詩，至兵部員外郎。成務，乾德中京府拔解，太宗素知其名，首薦之，遂中進士甲科，解褐陝州軍事推官。改曹、單觀察推官，遷大理寺丞。太平興國五年，轉太常丞，充陝西轉運副使，賜緋，再遷殿中侍御史。八年，與供奉官葛彥恭使河南，案行遙堤。曆知果、蘇二州，就為兩浙轉運使，改戶部員外郎、直史館，賜金紫。入為戶部判官、遷本曹郎中。太宗選郎官為少卿監，以成務為光祿少卿。

俄奉使高麗，遠俗尚拘忌，以月日未利拜恩，稽留朝使，成務貽書，往反開諭大體，國人信服，事具《高麗傳》。淳化二年，為京東轉運使。會宋州河決，成務上言：『河水所經地肥澱，願免其租稅，勸民種藝。』從之。召拜司封郎中、知制誥，賜錢三十萬。時呂蒙正為宰相，嘗與之聯外姻，避嫌辭職，不許。俄與魏庠同知京朝官考課。四年，又與庠同知給事中事，凡制敕有所不便者，許封駁以聞。

蜀寇平，使峽路安撫，改左諫議大夫、知河中府。時銀、夏未寧，蒲津當饋免之衝，事皆辦集，得脫戶八百家以附籍。府城街陌頗隘狹，成務曰：『國家承平已久，如車駕臨幸，何以駐千乘萬騎邪？』乃奏撤民廬以廣之。其後祀汾陰，果留蹕河中，衢路顯敞，咸以為便。

真宗即位，遷給事中、知梓州。未幾代還，又遣知青州，表求俟永熙陵復土畢之任。旋受詔與錢若水等同修《太宗實錄》，書成，知揚州。入判尚書刑部，本司小吏倨慢，成務怒而笞之，吏擊登聞鼓訴冤，有詔問狀。成務歎曰：『忝為長官，杖一胥而被劾，何面目據堂決事邪！』乃求解職。景德初，卒，年七十一。

成務有詞學，博聞稽古，善談論，好諧笑，士人重其文雅。然為郡乏廉稱，時論惜之。文集二十卷。成務年六十六始有子，比卒，才六歲，授奉禮郎，名貽範，後為國子博士。


論曰：泌述唐、漢之治，台符陳商、周之鑒，曆布腹心，奏議反覆論當世事，盡言無隱。何建五議，綸摭十事，皆切於輔治。何勤接士類，綸樂於薦士，皆足以儀表當世者也。去華頗尚氣節，而能作成後進；黃目屬辭淹緩，而著述浩瀚；成務寡清白之操，而專對不辱，俱有足稱者焉。


Chinese text: This work was published before January 1, 1923, and is in the
public domain worldwide because the author died at least 100 years ago.
