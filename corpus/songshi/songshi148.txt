儀衛六○鹵簿儀服。

鹵簿儀服。自漢鹵簿，象最在前。晉平吳後，南越獻馴象，作大車駕之，以載黃門鼓吹數十人，使越人騎之以試橋梁。宋鹵簿，以象居先，設木蓮花坐，金蕉盤，紫羅繡幨絡腦，當胸、後鞦並設銅鈴杏葉，紅犛牛尾拂，跋塵。每象，南越軍一人跨其上，四人引，並花腳襆頭、緋繡窄衣、銀帶。太宗太平興國六年，兩莊養象所奏，詔以象十於南郊引駕，開寶九年南郊時，其象止在六引前排列。詔鹵簿使領其事。

旗，皆錯采為之，漆竿、钅首、纛頭、錦帶腰、火焰腳。白澤、攝提、金鸞、金鳳、師子、苣文、天下太平、君王萬歲、仙童、螣蛇、神龜，及在步甲前後隊、後馬隊三隊、六軍儀仗內，並以赤。日、月及合璧、連珠、風、雨、雷、電、五星、二十八宿、祥雲，並以青。北斗以黑。五嶽、四瀆、五方、四神、十二辰、五龍、五鳳、龍虎君，並以方色。天王以赤、黃二色。排攔以黃、紫、赤三色。

元豐三年，詳定郊廟奉祀禮文所言：“鹵簿，前用二十八宿、五星、攝提旗，有司乃取方士之說，繪為人形，於禮無據。伏請改製，各著其象，以則天文。從之。元祐七年，太常寺言：“二十八宿旗，五星、攝提旗，按《鹵簿圖》畫人形及牛虎頭、婦人、小兒之類，於禮無據。元豐三年，禮文所上言乞改製，各著其象，以則天文。後有司循舊儀，未曾改正，今欲改造。”從之。

元符二年，徽宗即位，兵部侍郎黃裳言：“南郊大駕諸旗名物，除用典故製號外，餘因時事取名。伏見近者璽授元符，茅山之上日有重輪，太上老君眉間發紅光，武夷君廟有仙鶴，臣請製為旗號，曰寶符，曰重輪，曰祥光，曰瑞鶴。”從之。

政和四年，禮製局言：“鹵簿，大黃龍負圖旗畫八卦，乞改畫九、一、三、七、二、四、六、八、五之數。仙童、網子、大神三旗無所經見，乞除去。”從之。初，大觀三年，西京潁陽縣大慶觀聖祖殿東，有嘉禾、芝草並生。其嘉禾一本四穗，芝草葉圓而重起。至是，詔製芝禾並秀旗。又以是年二月，日上生青、赤、黃戴氣；後，日下生青、赤、黃承氣，詔製日有戴承旗。又以元符二年武夷君廟有仙鶴迎詔，政和二年延福宮宴輔臣，有群鶴自西北來，盤旋於睿謨殿上，及奏大晟樂而翔鶴屢至，詔製瑞鶴旗。

八年，禮部侍郎張邦昌奏：“太祖時，甘露降於江陵者十日，瑞麥秀於濮陽者六歧，獲金鸚鵡於隴坻，得三玉兔於鄆封，馴象至而五嶺平，瓊管族而白鹿出，皆命製為旗章陳之。望詔有司取自崇、觀至今，凡中外所上瑞應，悉掇其尤殊者，增製旗物，上以丕承天貺，下以聳動民瞻。”從之。

初，宋製旗物尢盛，中興後惟務簡約，雖參用舊制，然亦不無因革。其太常，青質夾羅，惟繡日、月、星而無龍，下有網須謂之茀，而竿頭為龍首，銜青結綬，垂青旄緌十二，謂之旒。蓋幅下無斿，而竿首垂旒，抑又取古者“注旄及羽於竿首”之遺製。竿用椆木，護以剖竹，膠以髹，飾以藻，玉輅建之。大旂，黃質九幅，每幅繡升龍一，側幅二，下垂黃絲網緌九，金輅建之。太赤，朱質七幅，每幅繡鳥隼二，側幅如之，下垂朱絲網緌七，象輅建之。大白，素質五幅，每幅繡熊一、虎一，側幅如之，下垂淺黃絲網緌五，革輅建之。大麾，皂質四幅，每幅繡五采龜蛇一，側幅繡龜二，下垂皂絲網緌四，木輅建之。

其黃龍負圖旗，建隆初創為大製。有架，旗力重，以百九十人維之，今用七十人。其君王萬歲、天下太平、日月、五星、北斗、招搖、青龍、朱雀、白虎、玄武等十旗，皆以十七人維之。其祥瑞旗八，紹興二十五年所製也。是歲，適當郊祀，而太廟生靈芝九莖，贛州進太平瑞木，道州連理木，遂寧府嘉禾，鎮江府瑞瓜，南安軍雙蓮花，嚴州兜率寺、信州玉山芝草，黎州甘露，禮部侍郎王瑉等請繪之華旗，以紀盛美焉。

五牛旗，依方色，皆小輿上刻木為牛，背插旗。錯采為牛，旗竿上有小盤，盤衣及輿衣，亦並繡牛形。輿士各四人，服繡五色牛衣。自太祖時詔用之。神宗熙寧七年，太常寺言：“大駕鹵簿羊車，本前代宮中所乘；五牛旗，蓋古之五時副車也，以木牛載旗，用人輿之，失其本製，宜省去。”從之。

牙門旗，古者，天子出建大牙。今製，赤質，錯采為神人象，中道前後各一門，左右道五門，門二旗，蓋取周製“樹旗表門”及“天子五門”之製。

駕頭，一名寶床，正衙法坐也。香木為之，四足彖山，以龍卷之。坐麵用藤織雲龍，四圍錯采，繪走龍形，微曲。上加緋羅繡褥，裹以緋羅繡帕。每車駕出幸，則使老內臣馬上擁之，為前驅焉。不設，則以朱匣韜之。

幡，本幟也，貌幡幡然。有告止、傳教、信幡，皆絳帛，錯采為字，上有朱綠小蓋，四角垂羅文佩，係龍頭竿上。其錯采字下，告止為雙鳳，傳教為雙白虎，信幡為雙龍。又有絳引幡，製頗同此，作五色間暈，無字，兩角垂佩。中興為六角蓋，垂珠佩，下有橫木板，作碾玉文。三幡，亦以錯采篆書“告止”、“傳教”、“信幡”。

幢，製如節而五層，韜以袋，繡四神，隨方色，朱漆柄。取《曲禮》“行前朱雀而後玄武，左青龍而右白虎”之義。王公所給幢，黑漆柄，紫綾袋。中興，用生色袋。

皂纛，本後魏纛頭之製。唐衛尉器用，纛居其一，蓋旄頭之遺象。製同旗，無文采，去钅首六腳。《後志》云：“今製，皂邊皂斿，斿為火焰之形。”金吾仗主之，每纛一人持，一人拓之。乘輿行，則陳於鹵簿，左右各六。

絳麾，如幢，止三層，紫羅囊蒙之。王公麾，以紫綾袋。

黃麾，古有黃、朱、纁三色，所以指麾也。漢鹵簿有前黃麾護駕御史。宋製，絳帛為之，如幡，錯采成“黃麾’字，下繡交龍；朱漆竿，金龍首，上垂朱綠小蓋。神宗元豐二年，詳定朝會禦殿儀注所言：

按《周禮》“木輅建大麾，以田”，鄭氏曰：“大麾不在九旗之中。以正色言之，則黑，夏後氏所建。” 《禮記》曰：“有虞氏之旂，夏後氏緌。”鄭氏曰：“緌，謂注旄牛尾於杠首。所謂大麾，《書》曰‘王右秉白旄以麾’。”孔潁達曰：“虞世但注旄，夏世始加旒縿。”《西京雜記》，漢大駕有前黃麾。崔豹《古今注》：“麾，所以指麾，乘輿以黃，諸公以朱，刺史二千石以纁。”《開元禮義纂》曰：“唐太宗法夏後之前製，取中方之正色，故製大麾，色黃。”

今禮有黃麾，其製十二幅。《開寶通禮義纂》曰：“黃，中央之色。此仗最近車輅，故以應象，取其居中，導達四方，含光大也。”今鹵簿黃麾，以夏製言之，則狀不類旗；以漢製言之，則色又不黃。伏請製大麾一：注麾於竿首，則法夏後氏之製；其色正黃，則用漢製；以十二幅為旗，則取唐製；以一旒為之，則取今龍墀旗之製。當元會陳仗衛，建大黃麾一於當禦廂之前，以為表識。其當禦廂之後，則建黃麾幡二。

並上大黃麾、黃麾幡制度。神宗批曰：“黃麾制度，考詳前誌，終是可疑。今鑿而為之，植於大庭中外共瞻之地，或為博聞多識者所譏。宜且闕之，更俟討求，黃麾幡仍舊。”

氅，本緝鳥毛為之。唐有六色、孔雀、大小鵝毛、雞毛之製。《後志》云：“今製有青、緋、皂、白、黃五色，上有朱蓋，下垂帶，帶繡禽羽，末綴金鈴。青則繡以孔雀，五角蓋；緋則繡以鳳，六角蓋；皂則繡以鵝，六角蓋；白亦以鵝，四角蓋；黃則以雞，四角蓋。每角綴垂佩，揭以朱竿，上如戟，加橫木龍首以係之。”

金節，隋製也。黑漆竿，上施圓盤，周綴紅絲拂八層，黃繡龍袋籠之。王公以下皆有節，製同金節，韜以碧油。

傘，古張帛避雨之製。今有方傘、大傘，皆赤質，紫表朱裏，四角銅螭首。六引內者，其製差小。哲宗元祐七年，太常寺言：《開元禮》大駕八角紫傘，王公已下四角青傘。今《鹵簿圖》但引紫傘，而無青傘之文。詔改用。紹興十三年將郊，詔傘、扇如舊制，拂扇等不以珠飾。

蓋，本黃帝時有雲氣為花蘤之象，因而作也。宋有花蓋、導蓋，皆赤質，如傘而圓，瀝水繡花龍。又有曲蓋，差小，惟乘輿用之。人臣則親王或賜之，而以青繒繡瑞草焉。

睥睨，如華蓋而小。

扇筤，緋羅繡扇二，緋羅繡曲蓋一，並內臣馬上執之。駕頭在細仗前，扇筤在乘輿後。大駕、法駕、鸞駕，常出並用之。扇圓，徑四尺二寸，柄長八尺三寸，黃茸繡團龍，仍用金塗銅飾。扇有朱團及雉尾四等。朱團繡雲鳳或雜花，黑漆柄，金銅飾。雉尾皆方，繡雉尾之狀，有三等：大雉扇長五尺二寸，闊三尺七寸；中扇、小扇遞減二寸。下方上殺，以緋羅繡雉尾之狀，中有雙孔雀雜花，下施黑漆橫木長柄，以金塗銅飾。乘輿出入，必以前持鄣蔽。凡朔望朝賀、行冊禮，皇帝升御坐，必合扇，坐定去扇，禮畢駕退，又索扇如初。蓋謂天子升降俯仰，眾人皆得見之，非肅穆之容，故必合扇以鄣焉。

罕、罼，象“畢、昴為天階”，故為前引，皆赤質，金銅飾，朱藤結網，金獸麵。罕方，上有二螭首銜紅絲拂；罼圓，如扇。

香鐙，唐製也。朱漆案，緋繡花龍衣，上設金塗香爐、燭台。長竿二，輿士八人。金塗銀火鐐、香匙副之。大角，黑漆畫龍，紫繡龍袋。

長鳴、次鳴、大小橫吹，五色衣幡，緋掌畫交龍。《樂令》，三品已上，緋掌畫蹲豹。

犦槊。暴，擊聲也。一雲象暴牛，善鬥，字從牛。唐金吾將軍執之。宋製，如節有袋，上加碧油。常置朝堂，車駕鹵簿出，則八枚前導；又四枚夾大將軍者，名衛司暴槊。

槊，長矛也。木刃，黑質，畫雲氣。又有細槊，製同而差小。

戟，有枝兵也。木為刃，赤質，畫雲氣，上垂交龍掌、五色帶，帶末綴銅鈴。又鈒戟，無掌，而有小橫木；鈒，插也，製本插車旁。又小戟與鈒戟同。

殳、叉，戟之類。殳，無刃而短，黑飾兩末。叉，青飾兩末，並中白，畫雲氣，各綴朱絲拂。槍，槊也。唐羽林所執，製同槊而鐵刃，上綴朱絲拂。

儀鍠，鉞屬也，秦、漢有之。唐用為儀仗，刻木如斧，塗以青，柄以黃，上綴小錦幡、五色帶。

班劍，本漢朝服帶劍。晉以木代之，亦曰“象劍”，取裝飾斑斕之義。鞘以黃質，紫斑文，金銅飾，紫絲絛分錔。

禦刀，晉、宋以來有之。黑鞘，金花銀飾，靶軛，紫絲絛分錔。又儀刀，製同此，悉以銀飾，王公亦給之。

刀盾。刀，本容刀也；盾，旁排也。一人分持。刀以木為之，無鞘，有環，紫絲絛分錔。盾，赤質，畫異獸。又朱藤絡盾，製悉同，唯綠藤綠質，皆持執之。

幰弩，漢京尹、司隸前驅，持弓以射窺者。宋製，每弩加箭二，有義，畫雲氣，仗內弩皆同。弓箭，每弓加箭二，有義，同幰弩。車輻，棒也，形如車輪輻。宋製，朱漆八棱白幹。

柯舒，黑漆棒也，製同車輻，以金銅釘飾。鐙杖，黑漆弩柄也。以金銅為鐙及飾，其末紫絲絛係之。

鳴鞭，唐及五代有之。《周官》條狼氏執鞭趨辟之遺法也。內侍二人執之，鞭鞘用紅絲而漬以蠟。行幸，則前騎而鳴之，大祀禮畢還宮，亦用焉；視朝、宴會，則用於殿庭。

誕馬，散馬也。加金塗銀鬧裝鞍勒。乘輿以紅繡韉，六鞘，王公以下用紫繡及剜花韉。哲宗元祐七年，太常寺言：“誕馬，按《鹵簿圖》曰：舊並施鞍韉。景祐五年去之。昨納後，誕馬猶施鞍韉，今欲乞除去，仍依《鹵簿圖》。用纓、轡、緋屜。”

禦馬鞍勒之製，有金、玉、水晶、金塗四等鬧裝，占鞢促結為坐龍，碾鈒鏤塵沙麵、平麵、窪麵、方團、寸節、卷荷校具，皆垂六鞘，金銀裹鞍橋、銜鐙，朱黃絲絛轡鞦，緋黃織繡或素園韉，衤蓋補用金銀線織或緋黃絁，鞭用紫竹，紅黃絲鞘，纓以紅、黃犛牛尾，金為鈌。每日，馬五匹供奉，鞍用玉及金塗，衤蓋補皆素。行幸則十四匹，加真金、水晶之飾。太宗至道二年詔：“先是，禦馬以織成帕覆鞍勒，今後以廣絹代之。”

馬珂之製，銅麵，雕翎鼻拂，攀胸，上綴銅杏葉、紅絲拂。又胸前及腹下，皆有攀，綴銅鈴；後有跋塵、錦包尾。獨鹵簿中金吾衛將軍導駕者，皆有之。

甲騎具裝，甲，人鎧也；具裝，馬鎧也。甲以布為裏，黃絁表之，青綠畫為甲文，紅錦褖，青絁為下裙，絳韋為絡，金銅鈌，長短至膝。前膺為人麵二，自背連膺，纏以錦螣蛇。具裝，如常馬甲，加珂拂於前膺及後鞦。

球杖，金塗銀裹，以供奉官騎執之，分左右前導。大禮，用百人，花腳襆頭、紫繡衤癸袍襖。常出，三十人，公服，皆騎導。

雞竿，附竿為雞形，金飾，首銜絳幡，承以彩盤，維以絳索，揭以長竿。募衛士先登，爭得雞者，官給以纈襖子；或取絳幡而已。大禮畢，麗正門肆赦則設之。其義則雞為巽神，巽主號令，故宣號令則象之。陽用事則雞鳴，故布宣陽澤則象之。一曰“天雞星動為有赦”，故王者以天雞為度。金雞事，六朝已有之，或謂起於西京。南渡後，則自紹興十三年始也。

大駕鹵簿巾服之製：金吾上將軍、將軍、六統軍、千牛、中郎將，服花腳襆頭、抹額、紫繡袍，佩牙刀，珂馬。諸衛大將軍、將軍、中郎將、折衝、果毅、散手翊衛，服平巾幘、紫繡袍、大口袴、錦螣蛇、銀帶，佩橫刀，執弓箭。千牛將軍，服平巾幘、紫繡袍、大口袴、銀帶、靴靿，佩橫刀，執弓箭，珂馬。千牛，服花腳襆頭、緋繡袍、抹額、大口袴、銀帶、靴靿。前馬隊內折衝及執槊者，服錦帽、緋繡袍、銀帶。監門校尉、六軍押仗，服襆頭、紫繡裲襠。隊正，服平巾幘、緋繡袍、大口袴。諸衛主率都尉，引駕騎，持鈒隊內校尉、旅帥，執衛司殳仗暴槊，金吾十六騎，班劍、儀刀隊，親勳翊衛，執大角人，並服平巾幘、緋繡裲襠、大口袴，佩橫刀，執弓箭。金吾押牙，服金鵝帽、紫繡袍、銀帶，儀刀。金吾持纛者，服烏紗帽、皂衣、袴、鞋襪。金吾押纛，服襆頭、皂繡衫、大口袴、銀帶、烏皮靴。執金吾暴槊，服錦袍帽、臂鞲、銀帶、烏皮靴。

清遊隊、佽飛、執副仗槊，服甲騎具裝、錦臂韝，佩橫刀，執弓箭，白袴。朱雀隊執旗及執牙門旗，執絳引幡、黃麾幡者，並服緋繡衫、抹額、大口袴、銀帶。執殳仗，前後步隊、真武隊執旗，前後部黃麾，執日月合璧等旗，青龍白虎隊、金吾細仗內執旗者，並服五色繡袍、抹額、行縢、銀帶；執白幹棒人，加銀褐捍腰。執龍旗及前馬隊內執旗人，服五色繡袍、銀帶、行縢、大口袴。執弓箭、執龍旗副竿人，服錦帽、五色繡袍、大口袴、銀帶。執弩、弓箭人，服錦帽、青繡袍、銀帶。前後步隊人，服五色鍪甲、錦臂鞲、鞵襪、袴、銀帶。朱雀隊內執弓箭、弩、槊，虞候佽飛，執長壽幢、寶輿法物人，並服平巾幘、緋繡袍、大口袴、銀帶。援寶，執絳麾、真武幢叉人，並服武弁、紫繡衫。持鈒隊，殿中黃麾、傘、扇、腰輿、香鐙、華蓋，指南、進賢等車駕士，相風、鍾漏等輿輿士，並服武弁、緋繡衫。駕羊車童子，服垂耳髻、青頭{須巾}、青繡大袖衫、袴、勒帛、青耳履。執引駕龍墀旗、六軍旗者，服錦帽、五色繡衫、錦臂鞲、銀帶。引夾旗及執柯舒、鐙仗者，服帖金帽，餘同上。執花鳳、飛黃、吉利旗者，服銀褐繡衣、抹額、銀帶。夾轂隊，服五色質鍪鎧、錦臂鞲、白行縢、紫帶、鞵襪。驍衛翊衛三隊，服平巾幘、緋繡袍、大口袴、錦螣蛇。五輅、副輅、耕根車駕士，服平巾幘、青繡衫、青履襪。教馬官，服襆頭、紅繡抹額、紫繡衫、白袴、銀帶。掌輦、主輦，服武弁、黃繡衫、紫繡誕帶。攏禦馬者，服帖金帽、紫繡大袖衫、銀帶。執真武幢者，服武弁、皂繡衫、紫繡誕帶。五牛旗輿士，服武弁、五色繡衫、大口袴，銀帶。掩後隊，服黑鍪甲、錦臂鞲、行縢。

鼓吹令、丞，服綠袴褶冠、銀褐裙、金銅革帶、緋白大帶、履襪。太常寺府史、典事、司天令史，服襆頭、綠衫、黃半臂。太常主帥鼓、金鉦、節鼓人，服平巾幘、緋繡袍、大口袴，抹帶、錦螣蛇；歌、拱宸管、簫、笳、笛、觱栗，無螣蛇。太常大鼓、長鳴、小鼓、中鳴，服黃雷花袍、袴、抹額、抹帶。太常鐃、大橫吹，服緋苣文袍、袴、抹額、抹帶。太常羽葆鼓、小橫吹，服青苣文袍、袴、抹額、抹帶。排列官、令史、府史，服黑介幘、緋衫、白袴、白勒帛。司辰、典事、漏刻生，服青袴褶冠、革帶。殿中少監、奉禦、供奉、排列官，引駕仗內排列承直官、大將、金吾引駕、押仗、押旗，服襆頭、紫公服、烏皮靴。尚輦奉禦、直長、乘黃令丞、千牛長史、進馬四色官，服襆頭、綠公服、白袴、金銅帶、烏皮靴。殿中職掌執傘扇人，服襆頭、碧襴、金銅帶、烏皮靴。〈（舊衣黃，太平興國六年，並內侍省並改服以碧。）〉

凡繡文：金吾衛以辟邪，左右衛以瑞馬，驍衛以雕虎，屯衛以赤豹，武衛以瑞鷹，領軍衛以白澤，監門衛以師子，千牛衛以犀牛，六軍以孔雀，樂工以鸞，耕根車駕士以鳳銜嘉禾，進賢車以瑞麟，明遠車以對鳳，羊車以瑞羊，指南車以孔雀，記裏鼓、黃鉞車以對鵝，白鷺車以翔鷺，鸞旗車以瑞鸞，崇德車以辟邪，皮軒車以虎，屬車以雲鶴，豹尾車以立豹，相風烏輿以烏，五牛旗以五色牛，餘皆以寶相花。

六引內巾服之製：清道官，服武弁、緋繡衫、革帶。持幰弩、車輻棒者，服平巾赤幘、緋繡衫、赤袴、銀帶。青衣，服平巾青幘、青袴褶。持戟、傘、扇、刀盾者，服黃繡衫、抹額、行縢、銀帶。持幡蓋者，服繡衫、抹額、大口袴、銀帶。內告止幡、曲蓋以緋，傳教幡、信幡、絳引幡以黃。執誕馬轡、儀刀、麾、幢、節、夾槊、大角者，服平巾幘、緋繡衫、大口袴、銀帶。大駕鹵簿內，執轡，並錦絡衫帽。持弓箭、槊者，服武弁、緋繡衫、白袴。駕士，服錦帽、繡戎服大袍、銀帶。弓箭以青，槊以紫。持鼓者，服平巾幘、緋繡對鳳袍、大口袴、白抹帶、銀螣蛇。鐃吹部內，服平巾幘、緋繡袍、白抹帶、白袴，餘悉同大駕前後部。

其繡衣文：清道以雲鶴，幰弩以辟邪，車輻以白澤，駕士司徒以瑞馬，牧以隼，御史大夫以獬豸，兵部尚書以虎，太常卿以鳳，縣令以雉，樂工以鸞，餘悉以寶相花。

太祖建隆四年，範質議：按《開元禮》，武官陪立大仗，加螣蛇裲襠，如袖無身，以覆其膊胳，蓋掖下縫也。從肩領覆臂膊，共一尺二寸。又按《釋文》、《玉篇》相傳云：其一當胸，其一當背，謂之“兩當”。今詳裲襠之製，其領連所覆膊胳，其一當左膊，其一當右膊，故謂之“ 起膊”。今請兼存兩說擇而用之，造裲襠，用當胸、當背之製。宣和元年，禮製局言：鼓吹令、丞冠，又名“袴褶冠。”今鹵簿既除袴褶，冠名不當仍舊，請依舊記如《三禮圖》“委貌冠”製。從之。


Chinese text: This work was published before January 1, 1923, and is in the
public domain worldwide because the author died at least 100 years ago.
