何郯
何郯，字聖從，本陵州人，徙成都。第進士，由太常博士為監察御史，轉殿中侍御史，言事無所避。王拱辰罷三司使守亳，已而留經筵，郯乞正其營求之罪。石介死，樞密使夏竦讒其詐，朝廷下京東體實，郯與張昪極陳竦奸狀，事得寢。楊懷敏以衛卒之亂，猶為副都知，郯又與昪及魚周詢論之。仁宗召諭云：「懷敏實先覺變，宜有所寬假。」郯等皆言不可，卒出之。郯爭辨尤力。帝曰：「古有碎首諫者，卿能之乎？」對曰：「古者君不從諫，則臣有碎首；今陛下受諫如流，臣何敢掠美而歸過君父。」帝欣納之。

夏竦倡張貴妃之功，諫官王贄遂言賊根本起於皇后閣，請究其事，冀搖動中宮，而陰為妃地。帝以語郯，郯曰：「此奸人之謀也。」乃止不究。竦負罪不去，郯等奏出知河南，竦乞留京師。郯言：「佞人在君側，為善政累，願勿革前命。」竦遂行。

時詔群臣陳左右朋邪、中外險詐，久而無所行。郯請閱實其是否，因言曰：「誠以待物，物必應以誠。誠與疑，治亂之本也，不可以一臣詐而疑眾臣，一士詐而疑眾士。且擇官者宰相之職，今用一吏，則疑其從私，故細務或勞於親決。分閫者將帥之任，今專一事，則疑其異圖，故多端而加羈制。博訪者大臣之體，今見一士，則疑其請託。相先後者士之常，今進其類，則疑為朋黨。君臣交疑，而欲天下無否塞之患，不可得矣。」

都知王守忠以修祭器勞，遷景福殿使，給兩使留後奉。郯曰：「守忠勞薄賞重。舊制，內臣遙領止於廉察。今雖不授留後，而先給其祿；既得其祿，必得其官；若又從之，則何求不可。」既又詔許如正班。守忠移閤門，欲綴本品坐宴，郯又言：「祖宗之制，未有內臣坐殿上者。此弊一開，所損不細。」守忠聞之，不敢赴。知雜御史闕，執政欲進其黨，帝以郯不阿權勢，越次用之。郯遍歷三院，有直聲。晚節頗回畏，因地震言陰盛臣強，以譏切韓琦；又乞召還王陶以迎合上意，由是聲名損於御史時也。

以母老求西歸，加直龍圖閣、知漢州。將行，上疏言：「張堯佐緣後宮親，叨竊非據，外庭竊議，謂將處以二府。若此命一出，言事之臣，必以死爭之。倘罷堯佐則傷恩，黜言者則累德，累德、傷恩，皆為不可。臣謂莫若富貴堯佐而不假之以權，如李用和可也。」其後卒罷堯佐宣徽之命。進集賢殿修撰、知梓州，擢天章閣待制，還判銀臺司。時封駁之職廢，郯乞準故事，凡詔敕並由門下，從之。唐介出荊南，敕過門下，郯封還之，介復留諫院。遷龍圖閣直學士，為河東都轉運使。故相梁適帥太原，病不能事，內臣蘇安靜鈐轄兵馬，怙寵不法，皆劾奏之。

歷知永興、河南。治平末，再知梓州。居三年，老而病，猶乞進用。神宗薄之，詔提舉成都玉局觀。從臣外祠自此始。遂以尚書右丞致仕。卒，年六十九。

吳中復
吳中復，字仲庶，興國永興人。

父仲舉，仕李煜為池陽令。曹彬平江南，仲舉嘗殺彬所招使者。城陷，彬執之，仲舉曰：「世祿李氏，國亡而死，職也。」彬義而不殺。

中復進士及第，知峨眉縣。邊夷民事淫祠太盛，中復悉廢之。廉於居官，代還，不載一物。通判潭州，御史中丞孫抃薦為監察御史，初不相識也。或問之，抃曰：「昔人恥為呈身御史，今豈有識面臺官耶？」遷殿中侍御史。彈宰相梁適，仁宗曰：「馬遵亦言之矣。」且問中復曰：「唐自天寶後治亂分，何也？」中復歷引姚、宋、九齡、林甫、國忠用舍以對。適罷，中復亦通判虔州，未至，復還臺。

富弼主李仲昌開六塔河，內臣劉恢密告所斷岡與國姓上名同，賈昌朝陰助之，欲以搖弼。詔中復往治，促行甚急。中復言：「獄起奸臣，非盛世所宜有。」馳至，較其名，乃趙征村也，亦無岡勢，獄以故得止。又彈宰相劉沆，沆罷。改右司諫，同知諫院。遷御史知雜事、戶部副使，擢天章閣待制，知澤州、瀛州，移河東都轉運使，進龍圖閣直學士、知江寧府。郵兵苦巡轄官苛刻，縶而鞭之。獄具，法不至死，中復以便宜戮首惡，流其餘，入奏為令。歷成德軍、成都府、永興軍。

河北行青苗法，使者至，將先下州縣。中復檄之曰：「斂散自有期，今先事擾之，何也？」拒不聽，且以報。安撫司韓琦方疏諫青苗，錄其語以上。熙寧倂省郡邑，以永康為縣，中復言：「永康控威、茂，不可廢。」其後因夷竟復之。關內大旱，民多流亡。中復請加賑恤，執政惡之，遣使往視，謂為不實，削一階，提舉玉隆觀。起知荊南，坐過用公使酒，免。卒，年六十八。中復樂易簡約，好周人之急，士大夫稱之。從孫擇仁。

從孫 擇仁
擇仁，字智夫，以父任，為開封雍丘主簿。元祐中，金水河堤壞，十六縣皆選屬庀役，得詣朝堂白事。宰相范純仁獨異之，曰：「簿領中乃有是人邪？」

建中靖國初，畿內饑，多盜，以擇仁知太康縣。始至，召令賊曹曰：「民窮而盜，非天性也，我以靜鎮之。若亡命椎埋故犯，我一切誅之，毋得貸。」群盜相戒不入境。中貴人譚稹奴犯法，按致於理。稹羞恚造譖，徽宗召戶部郎中宋喬年往鞫。喬年，伉吏也，疾驅至。候者惶遽入白，擇仁著衣冠坐廡下。喬年慮囚擿隱，剔抉帑庾出入，不能得毫毛罪，乃歸傳舍。擇仁上謁，喬年迎笑曰：「所以來，為察君罪，顧乃得一奇士，吾今薦君矣。」居數日，召詣闕。

方有事青唐，擢熙河路轉運判官，即以直秘閣為副使，從招討使王厚領兵深入，克蘭、廓城柵十三。加龍圖，進集賢殿修撰，為京畿都轉運使。鄭州城惡，受命更築之。或讒於帝曰：「新城雜以沙土，反不如故，且速圮。」帝怒，密遣取塊城上，緘以來，令衛卒三投之，堅緻如削鐵，讒不能售。遂拜戶部侍郎兼知開封府。故事，尹以三日聽訟，右曹吏十輩列庭下，自占姓名，一人云：「某人送某獄，某人當杖，某人去」，而尹無所可否。有竇鑒者，以捕盜寵，官諸司使，服金帶。擇仁視事，狃舊態來前，叱而械諸獄，一府大驚。賣珠人居民貨久不返，度事急，匿宦官楊戩第，擇仁跡取之，竄於遠。

戩中以事，出為顯謨閣直學士、知熙州，從永興軍。走馬承受藍從熙言其擅改茶法，奪職，免。再閱歲，以徽猷閣待制領江淮發運，還直學士、知渭州。以病提舉崇福宮，起知青州，不克拜，卒，年六十六。

陳薦
陳薦，字彥升，邢州沙河人。舉進士，為華陽尉。盜殺人，棄屍民田。薦出驗，有以移屍告者。田主又殺其母。縣欲聞致殺二人，以逭薦失盜之責。薦不可，曰：「焉有誣人以自貰者邪！」已而獲盜。

從韓琦定州、河東幕府。性木強簡澹，獨琦知之最深，每語人曰：「廉於進，勇於退，嫌疑間毫髮不處，與人交久而不變，如彥升者，無幾也。」琦輔政，薦為秘閣校理、判登聞檢院、知太常禮院。

英宗諸王出閣，選為記室參軍，直集賢院。潁王為皇太子，加右諭德；王即位，拜天章閣待制，進知制誥、知諫院。薛向首謀取橫山，功不成，薦請以漢王恢之罪罪向。楊繪論曾公亮用人不當，言既行而遷侍讀，罷諫職。薦曰：「此乃宰相欲杜繪言爾，所言是，宜責宰相。」疏入不報。

除龍圖閣直學士、河北都轉運使。河決棗強，水官議於恩、冀、深、瀛之間築堤三百六十里，期一月就功，役丁夫八萬。薦曰：「河未能為數州害，民力方困，願以歲月為之。」還，判流內銓、太常寺。議學校貢舉法，請會三年貢士數均之諸路，計口察孝廉如漢制。權主管御史臺，言李定匿所生母喪，不宜為御史。罷臺事。又以議典禮不合，出知蔡州。召為寶文閣學士兼侍讀，進資政殿學士。

屢求退，以為本州，命兩省燕餞資善堂。擢其子厚御史臺主簿。未幾，提舉崇福宮。卒，年六十九，贈光祿大夫。

王獵
王獵，字得之，長垣人。累應進士不第，乃治生積錢，既而歎曰：「此敗吾志也。」悉以班諸親族。慶曆用兵，詔求遺逸，范仲淹薦之，得出身為永興藍田主薄。府使之掌學，諸生有犯法者，獵自責數，以為教之不至，屏出之府。帥意其私，捕生下獄，獵前白曰：「此特年少不率教爾。致於理，不足以益美化，恐適貽士類辱。」帥悟而喜曰：「吾慮初不及此。」即釋生而待獵加敬。徙林慮令，縣依山，俗以搜田為生，不知學。獵立孔子廟，擇秀民誨之。漢杜喬墓在境中，往奠謁，建祠其旁。居官無絲髮擾，吏民愛信，共目為清長官。

入為吳王潭王宮教授、睦親廣親宅講書、諸王侍講。凡在京藩十二年，宗室無高卑少長，各得其歡如一日。英宗在邸，尊禮之；入為皇子，即拜說書；及即位，拜天章閣待制兼侍講。方議濮王稱，以問獵，獵不可。帝曰：「王待侍講厚，亦持此說邪？」對曰：「臣荷皇恩厚，不敢以非禮名號加於王，所以報王也。」帝大悟，自是不復議。以疾請謝事，不許。疾愈入見，帝喜曰：「侍講乃欲舍朕去乎？」

神宗立，進龍圖閣直學士。求知襄州，未行，改滑州。自工部郎中為本曹侍郎致仕，給全奉。後八年卒，年八十。詔賻絹千匹，官其二孫，賜家人冠帔，人以為寵。

孫思恭
孫思恭，字彥先，登州人。擢第後，即遭父喪，不肯復從官，二十年間才三書吏考。為宛丘令，轉運使以水災時調春夫，爭弗得，乃棄官去。吳奎薦其學行，補國子直講，加秘閣校理。事神宗藩邸為說書，又為侍講、直集賢院。以居中都久，力請補外，王奏留之。及即位，擢天章閣待制。

思恭性不忤物，犯而不校，篤於事上。有所見，必密疏以聞。帝亦間訪以政。歐陽修初不知思恭，修出政府，思恭盡力救解。出知江寧府、鄧州，以疾移單州，管幹南京留司御史臺。卒，年六十一。

思恭精關氏《易》，尤妙於《大衍》。嘗修天文院渾儀，著《堯年至熙寧長曆》，近世曆數之學，未有能及之者。

周孟陽
周孟陽，字春卿，其先成都人，徙海陵。醇謹夷緩。第進士，為潭王宮教授、諸王府記室。

英宗居環列，以其質厚，禮重之，會除知宗正寺，力辭，凡上十八表，皆孟陽為文。又從容陳古事以諷，英宗悚然起拜；及為皇子，愈堅臥不出。孟陽入見臥內，勸之曰：「天子知太尉賢，參以天人之助，乃發德音。何為堅拒如此？」英宗曰：「非敢徼福，以避禍也。」孟陽曰：「今已有此跡，設固辭不拜，使中人別有所奉，遂得燕安無患乎？」時中使趣召十輩，又命宗諤傾一宮往請，不能動，及是，意乃決。

帝即位，命為皇子位說書，以嘗侍藩邸，固辭。加直秘閣、同知太常禮院。數引對，訪以時務。最後，召至隆儒殿，在邇英苑中，群臣未嘗至。人疑且大用，帝亦諭以不次進擢意。孟陽稱他人，使代己，乃遷集賢殿修撰、同判太常寺兼侍讀。神宗初立，入奏事，方升殿，帝望見慟哭，左右皆泣下。拜天章閣待制。卒，年六十九。詔特官其婿及子孫二人，除其家負官緡錢數萬。

齊恢
齊恢，字熙業，蒲陰人。唐宰相映之裔也。第進士，歷通判陳州，提點成都府路刑獄三年，徙河東。凡公帑格外饋餉之物，一無所受。單車而東，入為戶部判官。神宗出閣，精簡宮僚，韓琦薦其賢，以直昭文館，為潁王府翊善，進太子左諭德。帝即位，拜天章閣待制，知通進銀臺司。出知相州，召知審官西院，糾察在京刑獄。卒，年六十六。恢居鄉里，恂恂稱君子；臨政府，明白簡約，不苛擾，所至人愛之。帝念舊僚，自諫議大夫特贈工部侍郎。

楊繪
楊繪，字元素，綿竹人。少而奇警，讀書五行俱下，名聞西州。進士上第，通判荊南。以集賢校理為開封推官，遇事迎刃而解，諸吏惟日不足，繪未午率沛然。仁宗愛其才，欲超置侍從，執政見其年少，不用。以母老，請知眉州，徙興元府。吏請攝穿窬盜庫縑者，繪就視之，蹤跡不類人所出入，則曰：「我知之矣。」呼戲沐猴者詰於庭，一訊具伏，府中服其明。在郡獄無繫囚。

神宗立，召修起居注、知制誥、知諫院。詔遣內侍王中正、李舜舉等使陝西，繪言：「陛下新即位，天下拭目以觀初政。館閣、臺省之士，朝廷所素養者不之遣，顧獨遣中人乎？」向傳範安撫京東西路，繪請易之，以杜外戚干進之漸。執政曰：「不然，傳範久領郡，有政聲，故使守鄆，非由外戚也。」帝曰：「諫官言是，斯可窒異日妄求矣。」曾公亮請以其子判登聞鼓院，用所厚曾鞏為史官。繪爭曰：「公亮持國，名器視如己物。向者公亮官越，占民田，為郡守繩治，時鞏父易占亦官越，深庇之。用鞏，私也。」帝為寢其命。繪亦解諫職，改兼侍讀，繪固辭，滕甫言於帝。帝詔甫曰：「繪抗跡孤遠，立朝寡援，不畏強禦，知無不為。朕一見許其忠藎，擢置言職，信之亦篤矣。今日之除，蓋難與宰相並立於輕重之間，姑令少避爾，卿其諭朕意。」繪曰：「諫官不得其言則去，經筵非姑息之地。」卒不拜。未閱月，復知諫院，擢翰林學士，為御史中丞。

時安石用事，賢士多謝去。繪言：「老成之人，不可不惜。當今舊臣多引疾求去：范鎮年六十有三、呂誨五十有八、歐陽修六十有五而致仕；富弼六十有八而引疾；司馬光、王陶皆五十而求散地，陛下可不思其故乎？」又言：「方今以經術取士，獨不用《春秋》，宜令學者以《三傳》解經。」免役法行，繪陳十害。安石使曾布疏其說，詔繪分析，固執前議，遂罷為侍讀學士、知亳州，歷應天府、杭州。再為翰林學士。

議者欲加孔子帝號，繪以為非禮，又言不宜用遼曆改置閏，悉從之。繪常薦屬吏王永年，御史蔡承禧言其私通饋賂，坐貶荊南節度副使。詳在《竇卞傳》。數月，分司南京，改提舉太平觀，起知興國軍。元祐初，復天章閣待制，再知杭州。卒，年六十二。

繪為吏敏強，主愛利，而受性疏曠，訖以是見廢斥。然表裏洞達，一出於誠，為范祖禹所諮重。為文立就，有集八十卷。

劉庠
劉庠，字希道，彭城人。八歲能詩。蔡齊妻以子，用齊遺奏，補將作監主簿。復中進士第，為高密廣平院教授。

英宗求直言，庠上書論時事。帝以示韓琦，琦對之未識，帝益嘉重，除監察御史裏行。日食甫數日，苑中張具待幸，庠言非所以祗天戒，詔罷之。會聖宮修仁宗神御殿，甚宏麗。庠言：「天子之孝，在繼先志，隆大業，不在宗廟之靡。宜損其制，以昭先帝儉德。」奉宸庫被盜，治守藏吏。庠言：「皇城幾察厲禁，實近侍主之，當並按。」仁宗外家李珣犯銷金法，庠奏言，法行當自貴近始。帝不豫，儲嗣未正，庠拜疏謂：「太子，天下本。漢文帝於初元即為無窮計。潁王長且賢，宜亟立，使日侍禁中，閱四方章奏。」帝皆行之。

神宗立，遷殿中侍御史，為右司諫。言：「中國禦戎之策，守信為上。昔元昊之叛，五來五得志，海內為之困弊。今莫若示大信、舍近功，為國家長利。」奉使契丹。故事，兩國忌日不相避。契丹張宴白溝，日當英宗祥祭，庠丐免，契丹義而聽之。

除集賢殿修撰、河東轉運使。庠計一路之產，鐵利為饒，請復舊冶鼓鑄，通隰州鹽礬，博易以濟用。又請募民入粟塞下，豫為足食。進天章閣待制、河北都轉運使。契丹侵霸州土場，或言河北不可不備。庠上五策，料其必不動，已而果然。大河東流，議者欲徙而北。內侍程昉希功，請益兵濟役。庠請遲以歲月，徐觀其勢而順導之。朝廷是其議。移知真定府，又為河東都轉運使，召知開封府。

庠不肯屈事王安石。安石欲見之，戒典謁者曰：「今日客至勿納，惟劉尹來，即告我。」有語庠者曰：「王公意如此，盍一往見。」庠謂：「見之，何所言？自彼執政，未嘗一事合人情。脫問青苗、免役，將何辭以對？」竟不往。奏論新法，神宗諭之曰：「奈何不與大臣協心濟治乎？」庠曰：「臣子於君父各伸其志。臣知事陛下，不敢附安石。」會與蔡確爭廷參禮，遂以為龍圖閣直學士、知太原府。請復憲州募民子弟剽銳工技擊者，籍為勇敢，仿漢謫戍法，貰流以下罪徙實河外。

契丹建牙雲中，遣騎涉內地，邊吏執之。契丹檄取紛然，又遣使議疆事。眾疑其造兵端，欲大為備。庠奏言：「雲朔歲儉，軍無見糧。契丹張形示強，造端首禍，曲在彼不在我，願勿聽。宜先諭以理，然後飭兵觀釁。」帝嘉使者辭順，訖以黃嵬山分水嶺立新疆。遭母喪，服終，知成都府。乞禁西山六州與漢人婚姻，勿蹈吐蕃取維州之害。徙秦州。坐失舉，降知虢州，移江寧府、滁州，徙永興軍。時西征無功，關內騷動。庠過關，力言虛內事外，恐搖根本，帝感納其忠。

元祐初，加樞密直學士、知渭州。卒，年六十四。宣仁聞之曰：「帥臣極難得，劉庠可惜也。」庠有吏能，淹通歷代史，王安石稱其博。卒後，蘇頌論庠治平建儲之功，詔褒錄其子。

朱京
朱京，字世昌，南豐人。父軾，有隱德。京博學淹貫，登進士甲科。教授亳州、應天府，入為太學錄。神宗數召見論事，擢監察御史。時中丞及同僚多罷去，京抗疏曰：「御史假之則重，略之則輕。今耳目之官，屢進屢卻，則言者不若靜默為賢，直者不若柔從為智。偷安取容，雖得此百數，亦何益國邪？」他日入見，帝勞之曰：「昨覽奏疏，所補多矣。」京風神峻整，見者憚之，目為真御史。

初，臺臣奏事，必先移閤門，得班乃入。京嘗以名聞，翌旦既入，會有先之者，不及對而退。帝問京安在，左右以告，詔趣之入，辰漏且盡，為留班以須。未幾，論大臣除擬有愛憎之私。中書言其失實，謫監興國軍鹽稅。歷太常博士、湖北、京西、江東轉運判官，提點淮西刑獄、司封員外郎。元符初，遷國子司業。京在元祐時，嘗為《幸太學頌》，或擿其語有及先朝者，京亦固辭不拜。徽宗初立，復命之，逾月而卒。


論曰：何郯、吳中復，皆良御史也。郯出夏竦，阻王守忠，奸人庶幾少戢矣。中復恥識面臺官，其所守可見矣。薦之論李定，思恭之右歐陽修，繪請惜老成，庠不附新法，數子所見，何其同也。獵為令而興孔子廟，孟陽以教授而參決大計，此其卓然者乎。恢臨政簡約，無可議者。京持論端確，竟以去位，君子惜之。


Chinese text: This work was published before January 1, 1923, and is in the
public domain worldwide because the author died at least 100 years ago.
