張昷之
張昷之，字景山。父秘，自有傳。昷之進士及第，補樂清尉，潤州觀察推官，校勘館閣書籍，遷集賢校理，通判常州，知溫州。蔡齊薦其材可用，擢提點淮南路刑獄。楊崇勳知亳州，恃恩為不法，誣蒙城知縣王申罪，械送獄。昷之廉得冤狀，乃出申，配奸吏若干人。徙廣南東路轉運使。夷人有犯，其酋長得自治而多慘酷，請一以漢法從事。權度支判官，為京西轉運使，加直史館，徙河北。被邊諸州發卒斬西山木，卒逃入契丹者歲數百人，敵既利其所開地，又得亡卒，故不急。昷之戒斬伐毋得深入北地，卒亦不敢逃。

還，為鹽鐵副使，擢天章閣待制、河北都轉運按察使。保州、廣信、安肅軍自五代以來別領兵萬人，號緣邊都巡檢司，亦曰策先鋒，以知州、軍為使，置副二人，分所領卒為三部，使援鄰道。太祖嘗用之有功，詔每出巡別給糧錢以優之。其後州將不復出，內侍為副，數出巡，部卒偏得廩賜，軍中以為不均。通判保州石待舉言於昷之，請合三部兵更出入，季一出即別給錢糧，餘悉罷，仍請以武臣代內侍。時楊懷敏方任邊事，尤不悅巡檢司。雲翼卒惡石待舉，遂殺之以作亂。昷之自魏馳至城下，召諸將部分攻城，使人請懷敏曰：「不即來，當以軍法從事。」既至，又以兵自衛，昷之曰：「諸將方集，獨敢以兵隨，將欲反邪！」叱去衛者。城開，田況潛殺降兵數百人，昷之預知其謀。除戶部副使，既而坐前事奪職，知虢州。

王則反貝州，有言昷之在河北捕得妖人李教不殺，使得逸去，今乃為則主謀，事平，無其人。會冀州人段得政詣闕，自言嘗為叔父屯田郎中曇賕免緣坐，且言曇以書屬昷之，乃下御史按劾，雖不得書，猶奪三官，監鄂州稅。知漢陽軍，稍遷刑部郎中，復待制、知湖州，徙揚州。以光祿卿致仕，卒。

昷之喜吏事，所至有聲。退居築家廟，率子弟歲時奉祠。

魏瓘
魏瓘，字用之。父羽奏補秘書省校書郎、監廣積倉，知開封府倉曹參軍。持法精審，明吏事。上元起彩山，闕前張燈，與宦者護作，宦者挾氣，視瓘年少，輒誅索侵擾。瓘密以聞，詔杖宦者遣之。

瓘門人魏綱上疏詆天書，流海島，瓘亦坐是停官。復監鄧州稅、鄂州茶，以大理寺丞知衡山縣，通判壽州，歷知循、隨、安州，提點廣南西路刑獄。邕州獠戶緣逋負沒婦女為傭者一千餘人，悉奏還其家。就除轉運使。劉鋹時計口以稅，雖舟居皆不免，至是而雷、化、欽、廉、高州猶未除，瓘為除之。減柳州無名役四百人。召權度支判官。尋以罪降知洪州，徙梓州路轉運使，還知蔡州、潭州，為京西轉運使，江淮制置發運使，自主客郎中遷太常少卿，知廣州。築州城環五里，疏東江門，鑿東西澳為水閘，以時啟閉焉。拜右諫議大夫，再任臨江軍判官。

史沆性險詖，嘗為瓘所劾免。會廣州封送貢餘椰子煎等餉京師，輒邀留之，飛奏指以為珍貨，詔遣內侍發驗無有，沆坐不實廢，瓘亦降知鄂州。未逾年，復為陝西轉運使，徙河北。以給事中知開封府，政事嚴明，吏民憚之。內東門索命婦車，得賂遺掖庭物，付府驗治，獄未上，內降釋罪。諫官吳奎言法當執奏，而瓘不即奏行，請以廢法論，降知越州。

儂智高寇廣東、西，獨廣州城堅守不能下。於是論築城功，遷工部侍郎、集賢院學士，復知廣州，兼廣東經略安撫使，給禁卒五千，聽以便宜從事。屬狄青已破賊，召還，糾察在京刑獄。議者請開六塔河，塞商胡北流，宰相主其說，命瓘按視，還奏以為不可塞。下溪州蠻彭士羲叛，將發兵討除。進龍圖閣直學士、知荊南。瓘以為「五溪之險，師行鳥道，諸將貪功生事，於國家何所利？」因條上三策，以招徠為上，守禦為下，功取為失。不報。後卒如瓘議。徙澶州、滑州。又徙鄧州，不行，請老，以吏部侍郎致仕，卒。

瓘所至整辦，與人置對未嘗屈。史沆、王逵以善訟名天下，瓘既廢沆，又嘗奏抵逵罪，專任機數，不稱循吏。弟琰。

弟 琰
琰，字子浩，以父恩授秘書省正字，為吏強敏，名齊於瓘。嘗通判陳州，適歲饑，百姓相率強取人粟，坐死者甚眾，琰曰：「此迫於窮餓，豈得已者。」坐其首黥之。歷知壽、潤、滁、安州。壽州盜殺寺童子，有司執僧笞服，琰憫其非罪，命脫械縱去，一府爭以為不可，後數日得真盜。富人犯法當死而死獄中，琰曰：「是嘗欺匿異籍孤弱者財，所以自斃，覬不可窮治爾，其吏受賕而為之謀乎？」後有告者如琰所料。累官司農卿、知福州，徙廣州。以疾告，得知江寧府。晚昏毛，縱私人亂法，日笞扑無罪吏卒。監司劾奏，召判刑部，乃致仕，進衛尉卿，卒。

滕宗諒 〈劉越 附〉
滕宗諒，字子京，河南人。與范仲淹同年舉進士，其後仲淹稱其才，乃以泰州軍事推官召試學士院。改大理寺丞，知當塗、邵武二縣，遷殿中丞，代還。會禁中火，詔劾火所從起，宗諒與秘書丞劉越皆上疏諫。宗諒曰：「伏見掖庭遺燼，延熾宮闥，雖沿人事，實繫天時。詔書亟下，引咎滌瑕，中外莫不感動。然而詔獄未釋，鞫訊尚嚴，恐違上天垂戒之意，累兩宮好生之德。且婦人柔弱，箠楚之下，何求不可，萬一懷冤，足累和氣。祥符中，宮掖火，先帝嘗索其類置之法矣，若防患以刑而止，豈復有今日之虞哉。況變警之來，近在禁掖，誠願修政以禳之，思患以防之。凡逮繫者特從原免，庶災變可銷而福祥來格也。」疏奏，仁宗為罷詔獄。時章獻太后猶臨朝，宗諒言國家以火德王，天下火失其性由政失其本，因請太后還政，而越亦上疏。太后崩，擢嘗言還政者，越已卒，贈右司諫，而除宗諒左正言。

劉越者字子長，大名人。少孤貧，有學行，亦宗諒同年進士。嘗知襄城、固始二縣，有能名。既贈官，又官其一子，賜其家錢十萬。

宗諒後遷左司諫，坐言宮禁事不實，降尚書祠部員外郎、知信州。與范諷雅相善，及諷貶，宗諒降監池州酒。久之，通判江寧府，徙知湖州。元昊反，除刑部員外郎、直集賢院、知涇州。葛懷敏軍敗於定州，諸郡震恐，宗諒顧城中兵少，乃集農民數千戎服乘城，又募勇敢，諜知寇遠近及其形勢，檄報旁郡使為備。會范仲淹自環慶引蕃漢兵來援，時天陰晦十餘日，人情憂沮，宗諒乃大設牛酒迎犒士卒；又籍定州戰沒者於佛寺祭酹之，厚撫其孥，使各得所，於是邊民稍安。

仲淹薦以自代，擢天章閣待制，徙慶州。上言：「朝廷既授范仲淹、韓琦四路馬步軍都總管、經略安撫招討使，而諸路亦帶招討稱號，非所宜。」詔罷之。御史梁堅劾奏宗諒前在涇州費公錢十六萬貫，及遣中使檢視，乃始至部，日以故事犒賚諸部屬羌，又間以饋遺遊士故人。宗諒恐連逮者眾，因焚其籍以滅姓名。仲淹時參知政事，力救之，止降一官，知虢州。御史中丞王拱辰論奏不已，復徙岳州，稍遷蘇州，卒。

宗諒尚氣，倜儻自任，好施與，及卒，無餘財。所蒞州喜建學，而湖州最盛，學者傾江、淮間。有諫疏二十餘篇。

李防
李防，字智周，大名內黃人。舉進士，為莫州軍事推官。隨曹彬入契丹，授忠武軍節度推官。括磁、相二州逃戶田，增租賦十餘萬。因請均定田稅，又請縣有破逃五十戶者，令、佐降下考，百戶殿三選，二百戶停所居官，能招攜者旌賞之。改秘書省著作佐郎、通判潞州，遷秘書丞。體量二浙民饑，建言逃戶田宜即召人耕種，使人不敢輕去川畝，而官賦常在。又請京師置折中倉，聽人入粟，以江、浙、荊湖物償之。擢開封府推官，請與判官間三五日即府司軍巡院察冤獄。出為陝路轉運副使。先是沿江水遞，歲役民丁甚眾，頗廢農作，防悉以城卒代之。會分川、陝為四路，徙防梓州路轉運使，累遷尚書工部員外郎，為三司戶部判官。

景德初，江南旱，詔與張知白分東、西路安撫。上言：「秦羲嘗增江、淮、兩浙、荊湖榷酤錢，民頗煩擾。江南以歲饑權罷，而淮南、荊湖未被德音。」詔悉罷之，仍詔羲等毋得復增榷酤之利。遂為江南轉運。淮南舊不禁鹽，制置司請禁鹽而官自鬻之，使兵夫輦載江上，且多漂失之患。防請令商人入錢帛京師，或輸芻糧西北邊，而給以鹽，則公私皆利，後采用之。徙知應天府，鑿府西障口為斗門，泄汴水，淤旁田數百畝，民甚利之。又徙興元府，入為三司鹽鐵判官，失舉免官。後起通判河南府，徙知宿、延、亳三州，為利州路轉運使，累遷兵部郎中、糾察刑獄，擢右諫議大夫、知永興軍，進給事中，復知延州，更耀、潞二州，卒。

防好建明利害，所至必有論奏，朝廷頗施行之。其精力過人。防在江南，晏殊以童子謁見，防命賦詩，使還薦之，後至宰相。

趙湘
趙湘，字巨源，華州人。進士甲科，歷彰武、永興、昭武三軍節度推官，遷秘書省著作佐郎、知新繁縣。以吏最，命知商州，徙隴州、興元府，再遷太常博士。上《補政忠言》十篇，召判宗正寺，賜白金二百兩。久之，上書言：「元德李太后母育聖躬，請祔太宗廟室。」後用其說。冊趙德明，假尚書禮部員外郎，為官告副使。

擢殿中侍御史，權判三司勾院，上言：「漢章帝以《月令》冬至之後有順陽助生之文，而無鞫獄斷刑之政，遂定令毋以十一月、十二月報囚。今季冬誕聖之月而決大辟不廢。願詔有司，自仲冬留大辟弗決，俟孟春臨軒閱視，情可矜惻者貸之，他論如法。」真宗曰：「此固善矣，然慮繫囚益淹久，吏或因緣為奸爾。」湘又上書請封禪。未幾，命管勾南宮北宅事。東封泰山，為東京留守推官，禮成，遷侍御史。昇州火，命湘往致祠，兼問民疾苦。還言轉運使劉炤弛職不按部，知洪州馬景病不任事，皆罷黜之。

糾察刑獄，改尚書刑部員外郎兼侍御史知雜事。湘又言：「舊制文武常參官日趨朝，並赴待漏院俟禁門辟，今則辰漏上始放外朝，故朝者多後時乃入。望敕正衙門主者察晚至，以懲其慢。若風雨寒暑託病不朝者罪之。」時帝親製五箴以自儆，湘因言：「宗室風化所本，宜有以訓厲，願特製銘以賜南北邸。」帝悅，為製宗室座右銘，賜寧王元偓以下並及湘，且諭之曰：「卿宗姓也，故賜卿。」

祀汾陰，為考制度副使，請如《周官》置土訓，錄所過州縣山川與俗好惡，日上奏御。兼判宗正寺。歷三司戶部、度支副使。祀太清宮，管勾留司三司事。為鹽鐵副使，再遷工部郎中、直昭文館，出知河南府，徙河中府，為京西轉運使。又徙鳳翔府、延州，遷太常少卿、知襄州。又知應天府，進右諫議大夫，復知河南，為集賢院學士，以疾徙虢州，卒。

唐肅
唐肅，字叔元，杭州錢塘人。當錢俶時，始七歲，能誦《五經》，名聞其國中。後與孫何、丁謂、曹商遊，學者慕之。舉進士，調郿縣主簿，徙泰州司理參軍。有商人寓逆旅，而同宿者殺人亡去，商人夜聞人聲，往視之，血沾商人衣，為捕吏所執，州趣獄具。肅探知其冤，持之，後數日得殺人者。後守雷有終就辟為觀察推官。遷秘書省著作佐郎，歷知聞喜、福昌縣，通判陝州。召拜監察御史。或薦肅為群牧判官，真宗曰：「朕欲別用肅。」遂提點梓州路刑獄。遷殿中侍御史，入為三司戶部判官，出知舒州。遷侍御史，為福建路轉運使，判三司開拆司。再遷工部郎中、知洪州。尋為江南東路轉運使，擢三司度支副使。奉使契丹，還，遷刑部。為龍圖閣待制、登聞檢院，知審刑院，卒。子詢。

子 詢
詢，字彥猷，以父任為將作監主簿。天聖中，詔許天下士獻文章，應詔者百數，有司第其善者，詢數人而已，詔賜進士及第、知長興縣。

後以太常博士知歸州，用翰林學士吳育薦為御史，未至，喪母。服除，育方參政事，宰相賈昌朝與詢有親嫌，育數與昌朝言，詢用故事當罷御史，昌朝欲留詢，不得已，以知廬州。凡官外徙者皆放朝辭，而詢獨不用，比入見，中丞張方平乃奏留詢，育爭不能得，詢由是怨育而附昌朝。昌朝雅不善育，詢希其旨上奏曰：「賢良方正、直言極諫、茂才異等科，漢、唐皆不常置。若天見災異，政有闕失，則詔在位薦之，不可與進士同時設科。若因災異，非時舉擢，宜如漢故事，親策當世要務，罷秘閣之試。」育亦奏言：「三代以來，取士之盛，莫如漢、唐。漢詔舉賢良文學直言極諫之士，非有災異而舉。唐制科之盛，固不專於災異也。況災異之出，或彌年所無，則此舉奚設？或頻歲而有，則於事太煩。令禮部進士數年一舉，因以製科隨之，則事與時宜。又從而更張之，使遺材絕望，非所以廣賢路也。」仁宗是育言，詔禮部：「自今制科隨進士貢舉，其著為令。」時育由制科進，帝以為得人，故詢力肆排詆，意在育不在制科也。

育弟婦故駙馬都尉李遵勖妹，有六子而寡。詢又奏育弟婦久寡不使更嫁，欲用此附李氏自進。後詢終以故事罷御史，除尚書工部員外郎、直史館、知湖州，徙江西轉運使。

會詔淮南、江、浙、荊湖六路轉運司移文發運使如所屬，詢爭以為不可，乃移福建路。還，為三司戶部判官，又判磨勘司，出為江東轉運使。上言：「執政純取科名顯者修起居注，非故事。」未幾，起居注闕人，帝特用詢，遂知制誥。以參知政事曾公亮親嫌，出知蘇州，徙杭、青二州，進翰林侍讀學士，累遷右諫議大夫。召還，勾當三班院，判太常寺，進給事中，卒，贈禮部侍郎。有集三十卷。

詢少刻勵自修，已而不固所守，及知湖州，悅官妓取以為妾。好畜硯，客至輒出而玩之，有《硯錄》三卷。子坰，附王安石為監察御史裏行，自有傳。


論曰：宋承平日久，吏多以嚴刻為治。昷之辨冤獄，配奸吏；瓘奏還婦女為傭者若干人；琰吏事不下於瓘，脫械縱囚，審知奸弊，何其明且決也。宗諒、劉越以孤生立朝，請太后還政。越年不逮用，聲名與宗諒同矣。防請罷榷酤，興水利，湘廉問疾苦，按不稱職者；肅明於獄訟：皆不多見也。然昷之以殺降而奪官，瓘以能置對而興謗，詢傅會喜進，竊非其據，雖列侍從，君子所不與也。

張述
張述，字紹明，遂州小溪人。舉進士，調咸陽縣主簿，改大理寺丞，遷太常博士。皇祐中，仁宗未有嗣，述上書曰：「生民之命，繫於宗廟社稷，而繼嗣為之本。匹夫有百金之產，猶能定謀託後，事出於素，況有天下者哉。陛下承三聖之業，傳之千萬年，斯為孝矣。宗廟社稷未有託焉，此臣所以夙夜彷徨而為陛下憂也。謂宜慎擇宗親才而賢者，異其禮秩，試以職務，俾內外知聖心有所屬，則天下大幸。」至和元年，復上疏曰：「臣聞『明兩作離，大人以繼明照四方』。離為日，君象也。二明相繼故能久照，東昇西沒，晝夜迭運，數之常也。陛下御天下且三紀矣，是日之正中也，而未聞以繼照為慮，臣竊疑之。歷觀前世或令出宮闈，或謀起閽寺，或奸臣首議，利幼主以專政，假後宮以盜權，安危之機發於頃刻。朝議恬然，曾不為計，此臣拳拳為陛下言也。」述前後七上疏，最後語尤激，仁宗終不以為罪。

述慷慨喜論事，歷通判延州，知泗州，皆有政跡。後以尚書職方員外郎為江、浙、荊湖、福建、廣南路提點坑冶鐵錢事，行至萬州，道病卒。

黃震
黃震，字伯起，建州浦城人。進士及第，累遷著作佐郎、通判遂州。嘗給兩川軍士緡錢，詔至西川，而東川獨不及，軍士謀為變。震白主者曰：「朝廷豈忘東川邪？殆詔書稽留爾。」即開州帑給錢如西川，眾乃定，明日詔至。累遷尚書都官員外郎、提點湖北路刑獄，還，判三司磨勘司，擢江淮發運使。

先是，李溥自三司小吏為發運使十餘年，奸贓狼籍，丁謂黨之，無敢言者。震將行，上書自陳，辭頗憤激，真宗知其意在溥也，諭之曰：「卿當與人和。」震對曰：「廉正公忠，臣職也。負陛下任使者，臣不敢與之和。」既至，發溥奸贓數十事，溥坐廢；而震亦為溥訟，奪一官。罷，畏謂權，不敢自直，及謂貶，乃復官，知饒州，徙廣東轉運使。廣南歲進異花數千本，至都下枯死者十八九，道路苦其煩擾，震奏罷之。震在真宗朝數論事，既卒，詔進其官一等。

胡順之
胡順之，字孝先，原州臨涇人。登進士第，試秘書省校書郎、知休寧縣。民有汪姓者豪橫，縣不能制，歲租賦常不入，適以訟逮捕，不肯出。順之曰：「令不行何以為政。」命積薪環而焚之，豪大駭，少長趨出，叩頭伏辜，推其長械送州，致之法。為青州從事。高麗入貢，中貴人挾以為重，使州官旅拜於郊。順之曰：「青，大鎮也。在唐押新羅、渤海，奈何卑屈如此？」獨不拜。大姓麻士瑤陰結貴侍，匿兵械，服用擬尚方，親黨僕使甚多，州縣被陵蔑，莫敢發其姦。會士瑤殺兄子溫裕，其母訴於州，眾相視曰：「孰敢往捕者？」順之持檄徑去，盡得其黨。有詔鞫問，士瑤論死，其子弟坐流放者百餘人。改著作佐郎、知常熟縣，遷秘書丞，分司南京。

仁宗即位，遷太常博士。天聖、明道間，再上宰相書，乞太后還政，宰相匿不以聞。太后崩，順之附疾置自言，求其書，出宰相家。仁宗嘉其忠，特遷尚書屯田員外郎。其後數論朝廷事，仲淹愛其才，然挾術尚權，喜縱橫捭闔。以目失明廢，州里皆憚焉。

陳貫
陳貫，字仲通，其先相州安陽人，後葬其父河陽，因家焉。少倜儻，數上疏言邊事。舉進士，真宗識貫名，擢置高第。為臨安縣主簿，以秘書省著作佐郎為刑部詳覆官，改秘書丞，為審刑院詳議官，歷知衛州、涇州。督察盜賊，禁戢不肖子弟，簿書筦庫，賦租出入，皆自檢核。嘗謂僚屬曰：「視縣官物如己物，容有姦乎？」州人憚其嚴。擢利州路轉運使。歲饑，出職田粟賑饑者，又帥富民令計口占粟，悉發其餘。徙陝西，累遷尚書度支員外郎，入為三司鹽鐵判官。領河北轉運使，請疏徐、鮑、曹、易四水，興屯田。徙河東，歷三司戶部、鹽鐵副使，以刑部郎中直昭文館，知相州。還朝卒。

貫喜言兵，咸平中，大將楊瓊、王榮喪師而歸，貫上書曰：:「前日不斬傅潛、張昭允，使瓊輩畏死不畏法，請自今合戰而奔者，主校皆斬；大將戰死，裨校無傷而還，與奔軍同。軍衄城圍，別部力足救而不至者，以逗留論。」真宗嘉納之。又嘗上《形勢》、《選將》、《練兵論》三篇，大略言地有六害：

「今北邊既失古北之險，然自威虜城東距海三百里，沮澤磽確，所謂天設地造，非敵所能輕入。由威虜西極狼山不百里，地廣平，利馳突，此必爭之地。凡爭地之利，先居則佚，後起則勞，宜有以待之。昔李漢超守瀛州，契丹不敢視關南尺寸地。今將帥大抵用恩澤進，雖謹重可信，卒與敵遇，方略何從而出邪？故敵勢益張，兵折於外者二十年。方國家收天下材勇以備禁旅，賴廩給賜予而已，恬於休息，久不識戰，可以衛京師，不可以戍邊境。請募土人隸本軍，籍丁民為府兵，使北捍契丹，西捍夏人。敵之情偽，地勢之險易，彼皆素知，可不戰而屈人之兵矣。」
後以疾卒。著《兵略》，世頗稱之。子安石。

子 安石
安石，字子堅，以蔭鎖廳及第。嘉祐中，為夔、峽轉運判官。民蓄蠱毒殺人，捕誅其魁並得良藥圖，由是遇毒者得不死。提點陝西刑獄，攝帥鄜延，能用諜者，敵動靜輒先聞。嘗敕邊民戒嚴，既而數萬騎奄至，無所獲而去，璽書嘉之。歷使京西、河東、淮南、京東，知蘇州、邠州、河中府。戶部副使韓絳鎮太原，議行鹽法，與監司多不合，加安石集賢殿修撰，為河東都轉運使，議始定。謂其僚曰：「興事當有漸，急則擾。」乃出鹽付民而俾之券，使隨所得貿易，鬻畢而歸券，私販為減。進天章閣待制。

官軍西征時，遣縣令佐督餉，安石謂文吏畏怯，武人邀功，乃但取敢行者。申約束以防眾潰，曰：「事不豫警，俟其犯而誅之，是罔民也。」王中正帥東師而西，報安石持四十日糧，而師駐白草平彌月。安石深念曰：「吾頓兵益久，而秦甲未至，倘不足於食，將以乏軍興罪我。」即擅發民再餉，乃以聞。李舜舉劾其專，詔置獄於潞，安石自麟州會逮，俄而他路饋糧多不繼，神宗察其無罪，赦之。

尚書省初建，召為戶部侍郎。嘗與右曹李定同奏事，帝目留之曰：「卿豈非在淮南日不肯保李定持服者乎？」對曰：「詔問臣，臣不敢不以實奏。」帝曰：「以實事君，朕所與也。」 進吏部侍郎。選人將改京官，須次久，臨當引對，率困於刑寺審問，或沮以微文，則一跌不復。安石則罷再問，以絕曩弊，遂為後法。出知永興軍、鄧、襄、陳、鄭州、河陽，至龍圖閣直學士。紹聖元年卒，年八十一。

范祥
范祥，字晉公，邠州三水人。進士及第，自乾州推官稍遷殿中丞、通判鎮戎軍。元昊圍城急，祥帥將士拒退之。請築劉璠堡、定川砦，從之。歷知慶、汝、華三州，提舉陝西銀銅坑冶鑄錢。祥曉達財利，建議變鹽法，後人不敢易，稍加損益，人輒不便，語在《食貨志》。提點本路刑獄，制置解鹽，累遷度支員外郎，權轉運副使。古渭砦距秦州三百里，道經啞兒峽，邊城數請城之，朝廷以饋餉之艱不許。祥權領州事，驟請修築，未報，輒自興役。蕃部驚擾，青唐族羌攻破廣吳嶺堡，圍啞兒峽砦，官軍戰死者千餘人，坐削一官，知唐州。後復官，提舉陝西緣邊青、白鹽，改制置解鹽使，卒。

嘉祐中，包拯言：「祥通陝西鹽法，行之十年，歲減榷貨務使緡錢數百萬，其勞可錄。」官其子孫景郊社齋郎。熙寧中，平洮、岷、疊、宕、河州數千里，置郡縣，以古渭為通遠軍。權陝西轉運副使張詵奏：「朝廷復洮、隴故地，自將帥至裨佐悉有功賞。臣見洮、渭父老言，皇祐中，轉運使祥因熟羌數被寇掠，其部族願輸土置城以為守禦，乃即古渭為砦。祥此舉足以消沮邊隙，可謂知攻守之利矣。兵出少挫，身黜謀廢，臣竊悲之。冀推原舊功，少賜褒恤，使天下知祥死猶被恩，且舒祥忠義之氣。」詔贈秘書，錄一子未官者。子育。

子 育
育，字巽之，舉進士，為涇陽令。以養親謁歸，從張載學。有薦之者，召見，授崇文校書、監察御史裏行。神宗喻之曰：「《書》稱『聖讒說殄行』，此朕任御史之意也。」育請用《大學》誠意、正心以治天下國家，因薦載等數人。西夏入環慶，詔育行邊，還言：「寶元、康定間，王師與夏人三大戰而三北，今再舉亦然。豈中國之大，不足以支夏人數郡乎？由不察彼己，妄舉而驟用之爾。昨荔原之役，夏人聲言：『我自修壘，不與漢爭。』三犯之，然後掩殺，雖追奔亦不至境。由是觀之，其情大可見矣。」

又使河東，論韓絳築囉兀二砦：「始調外郡稍遠邊城前後三十萬夫，遼州最為窮僻，然猶上戶配夫四百三十四，僦直計三千緡，下者十六人，其直十萬。輦運所經二十二驛，宣撫司不先告期，轉運使臨時督辦，致民皆破產，上下莫敢言。獨遼守李宏能約民力所勝，而饋不失期，顧以訴其實，翻令鞫罪。願貸被劾官吏，其芻糧在道者隨所至受之，使已困之民咸蒙德澤。」神宗皆從之。坐劾李定親喪匿服，罷御史，檢正中書戶房，固辭，乃知韓城縣。

詔往鄜延議畫地界，育言：「保疆不如持約，持約不如敦信。前日疆埸嘗嚴矣，一旦約敗兵，鬥者跌於前，耕者侵於後，是封溝不足恃也。使人左去而兵革右興，金繒朝委而烽煙夕舉，是持約不足恃也。今我見利而加兵，當講好之後，復自立界，不亦愧乎！」安南行營郭逵、趙卨以兵十萬伐交阯，行及長沙，病死相屬，逵、卨又不輯睦，育疏其不便，不從。久之，知河中府，加直集賢院，徙鳳翔，以直龍圖閣鎮秦州。

元祐初，召為太常少卿，改光祿卿、樞密都承旨。劉安世暴其閨門不肅，出知熙州。時又議棄質孤、勝如兩堡，育爭之曰：「熙河以蘭州為要塞，此兩堡者蘭州之蔽也。棄之則蘭州危，蘭州危則熙河有腰膂之憂矣。」又請城李諾平、汝遮川，曰：「此趙充國屯田古榆塞之地也。」不報。入為給事中、戶部侍郎，卒。高宗紹興中，采其抗論棄地及進築之策，贈寶文閣學士。

田京
田京，字簡之，世居滄州，其後徙亳州鹿邑。舉進士，調蜀州司法參軍，自秦州觀察推官改秘書省著作佐郎，為大理寺詳斷官。

趙元昊反，侍讀學士李仲容薦京知兵法，召試中書，擢通判鎮戎軍。夏守贇為陝西經略使，奏兼管勾隨軍糧料。入對，陳方略，賜五品服。尋為經略安撫判官。守贇既罷，以武略應運籌決勝科，及試秘閣，與他科偕試六論，京自以記誦非所長，引去。

又參夏竦軍事。會遺翰林學士晁宗愨即軍中問攻守孰便，眾欲大舉入討，京曰：「夏人之不道久矣，未易破也。今欲驅不習之師，深入敵境，與之角勝負，此兵家所忌，師出必敗。」或曰：「不如講和。」京曰：「敵兵未嘗挫，安肯降我哉？」 未幾，元昊使黃延德叩延州乞降，以奇兵出原、渭，敗大將任福。夏竦素不悅京，坐是改通判廬州，徙知邵武軍，提點河北路刑獄事。乃上言：「請擇要官守滄、衛，鑿西山石臼廢道以限戎馬，義勇聚教，復給糧，置卒守烽燧，用奇正法訓兵，徙戰馬內地以息邊費。」凡十餘事，仁宗頗嘉納之。

入為開封府判官，坐械囚送獄道死，出知蔡州，徙相、邢二州，復提點河北刑獄事。王則據恩州反，京縋城趣南關，入驍健營撫士卒。保州振武兵焚民居欲應賊，京捕斬之乃定。賊遣其黨崔象偽出降，京以其持妖言惑眾，又斬以徇，由是營兵二十六指揮在外者皆懾服，不敢叛。州之南關，民眾多如城中，得不陷賊，京有功焉。京督士攻城甚力，賊繫京妻子乘城迫使呼曰：「毋亟攻，城中將屠我輩矣。」京叱諸軍益進攻，注矢仰射，殺其家四人。賊知京無所顧，乃牽妻子去，恩州平。以不能預察賊，降監鄆州稅。

先是，駐泊都監田斌亦以賊發不能捕，待罪兵間，及城破，從諸將入，以功遷宮苑副使，而京獨被謫。御史言失察賊過輕，忘家為國義獨重，不宜左遷，乃徙通判兗州。又徙知江陰軍，知密州，歷提點淮南刑獄事、京西轉運使，累遷兵部員外郎、直史館、知滄州轉運使。

京能招輯流民，為之給田除稅租，凡增戶萬七千，特遷工部郎中。然傳者謂流民之數多不實，又強為人田非其所樂，侵民稅地，仿古屯田法，其後法不成，所給種錢牛價，民多不償，鞭笞督責，至累年不能平，公私皆患之。擢天章閣待制、陝西都轉運使，改兵部郎中，復知滄州，拜右諫議大夫，卒。

京喜論議，然語繁而迂，頗通兵戰、曆算、雜家之術。為人尚氣節，少時與常山董士廉、汾陰郭京相友善，俱以倜儻聞。著《天人流術》、《通儒子》十數書，又有奏議十卷。


論曰：人臣之職，當奮不顧身，而庸人怯夫於國事則噎喑而不言，若胡越肥瘠之不相干，如張述者其亦忠且果矣。黃震指李溥忤權臣，胡順之擊強宗，為眾人所不敢為；陳貫論兵事，范祥畫邊計，皆一時雋士。妖盜竊發，京出孤力保城南，置妻孥之憂，先登示賊，其勇蓋可壯也。


Chinese text: This work was published before January 1, 1923, and is in the
public domain worldwide because the author died at least 100 years ago.
