韓令坤
維基百科標誌　维基百科條目︰韓令坤
韓令坤，磁州武安人。

父倫，少以勇敢隸成德軍兵籍，累遷徐州下邳鎮將兼守禦指揮使。世宗以令坤貴，擢陳州行軍司馬，及令坤領陳州，徙倫許州。罷職，復居宛丘，多以不法干郡政，私酤求市利，掊斂民財，公私患之。項城民武郁詣闕訴其事，命殿中侍御史率汀按之。倫詐報汀云被詔赴闕，汀奏之。世宗怒，追劾具狀，法當棄市。令坤泣請於世宗，遂免死流海島。顯德六年，為左驍衛中郎將，遷左監門衛將軍。宋初，拜磁州刺史，轉亳州團練使。乾德四年，改本州防禦使，卒。

令坤少隸周祖帳下，廣順初，歷鐵騎散員都虞候，控鶴右第一軍都校、領和州刺史。世宗即位，授殿前都虞候。俄賞高平之功，為龍捷左廂都虞候、領容州團練使，進本廂都指揮使、領泗州防禦使。征太原，為行營前軍馬軍都校，未幾，為侍衛馬軍都指揮使、領定武軍節度。

世宗命宰相李穀將兵征淮南，俾令坤等十二將以從。穀退保正陽，為吳人所乘。令坤與宣祖、李重進合兵擊之，大敗吳人。世宗親征，聞揚州無備，遣令坤及宣祖、白延遇、趙晁等襲之。令坤先令延遇以精騎數百遲明馳入，城中不之覺。令坤繼至撫之，民皆按堵。南唐東都副留守馮延魯為僧匿寺中，令坤求獲之，送行在，遂以令坤知州事。由是泰州懼以城降。

時錢俶受詔攻常、潤，圍毗陵，反為南唐所敗。南唐乘勝遣將陸孟俊逼泰州，周師不能守，孟俊遂進軍蜀岡，逼揚州，令坤棄其城。世宗怒，命太祖與張永德領兵趨六合援之。令坤聞援至，復入城守，與孟俊兵戰，大敗之，擒孟俊，敗其將馬貴於楚州灣頭堰，擒漣州刺史秦進崇。俄命向拱為緣江招討使，以令坤副之，下壽州。歸朝，加檢校太尉、領鎮安軍節度使。世宗乃復幸淮右，次楚州，遣令坤率兵先入揚州，命權知軍府事。揚州城為吳人所毀，詔發丁壯別築新城，命令坤為修城都部署。

六年，春，命令坤以汴、亳民導汴水入於蔡。三月，世宗將北征，命率龍捷、虎捷、驍武兵先赴大名，又副王晏為益津關一路都部署，俄為霸州都部署，率所部兵戍之。恭帝即位，加檢校太尉、侍衛馬步軍都虞候。冬，詔防北邊。

宋初，移領天平軍，加侍衛馬步軍都指揮使、同平章事。太祖親征李筠，詔令坤率兵屯河陽。及澤、潞平，還京，錫宴令坤等於禮賢講武殿，賜襲衣、器幣、鞍勒馬有差，以功加兼侍中。又從討李重進。建隆二年，改成德軍節度，充北面緣邊兵馬都部署。將赴鎮，上於別殿置酒餞之，因勖其為治。

乾德六年，疽發背，卒，年四十六。太祖素服發哀於講武殿，錄其子慶朝為閑廄使，慶雄為閑廄副使。令坤有才略，識治道，與太祖同事周室，情好親密。鎮常山凡七年，北邊以寧。聞其卒，甚悼惜之。

初，南唐遣邊鎬破湖南，以馬希崇分司揚州，及令坤克取之，希崇以妓楊氏獻，令坤甚嬖之。會擒陸孟俊，將械送行在所，楊氏於簾間窺見之，即拊膺慟哭。令坤怪，問之，楊氏曰：「孟俊往年入潭州，殺我家二百口，惟妾為希崇所匿得免，願甘心焉。」令坤以詰孟俊，孟俊具狀，令坤乃殺之。

慕容延釗
維基百科標誌　维基百科條目︰慕容延釗
慕容延釗，太原人。父章，襄州馬步軍都校、領開州刺史。延釗少以勇幹聞。漢祖之興也，周祖為其佐命，以延釗隸帳下。周廣順初，補西頭供奉官，歷尚食副使、鐵騎都虞候。

世宗即位，為殿前散指揮使都校、領溪州刺史。高平之戰，督左先鋒，以功授虎捷左廂都指揮使、領本州團練使；遷殿前都虞候、領睦州防禦使。從征淮南，改龍捷左廂都校、沿江馬軍都部署。歸朝，復為殿前都虞候，出為鎮淮軍都部署。顯德五年，世宗在迎鑾江口，聞吳人舟數艘泊東㳍洲，即命延釗與右神武統軍宋延渥討之。延釗以驍騎由陸進，延渥督舟師沿江繼進，大破之。淮南平，遷殿前副都指揮使、領淮南節度。恭帝即位，改鎮寧軍節度，充殿前副都點檢，復為北面行營馬步軍都虞候。

太祖即位，延釗方握重兵屯真定，帝遣使諭旨，許以便宜從事。延釗與韓令坤率所部兵按治邊境，以鎮靜聞。太祖嘉之，加殿前都點檢、同中書門下三品，避其父名故也。李筠叛，初命與王全斌由東路會兵進討，俄為行營都部署、知潞州行府事；及平，加兼侍中，詔還澶州。

建隆二年，長春節來朝，賜宅一區。表解軍職，徙為山南東道節度、西南面兵馬都部署。是冬大寒，遣中使賜貂裘、百子氈帳。四年春，命師南征，以延釗為湖南道行營前軍都部署。時延釗被病，詔令肩輿即戎事。賊將汪端與眾數千擾朗州，延釗擒之，磔於市。荊、湘既平，加檢校太尉。是冬，卒，年五十一。

初，延釗與太祖友善，顯德末，太祖任殿前都點檢，延釗為副，常兄事延釗；及即位，每遣使勞問，猶以兄呼之。洎寢疾，御封藥以賜，聞其卒，慟哭久之。贈中書令，追封河南郡王，錄其子弟授官者四人。

子德業、德豐、德鈞。德業至衛州刺史；德鈞至尚食副使。延釗弟延忠，歷內殿直、供奉西頭官都知，至磁州刺史；延卿至虎捷軍都指揮使。延卿子德琛。

子　德豐
德豐，字日新，幼聰悟，延釗愛之，嘗曰：「興吾門者必此子。」八歲，補山南東道衙內指揮使。延釗卒，授如京使。

開寶中，從征太原，領禦砦南面巡檢。又為揚州都監。征南唐，為洞子都監。城既下，命為昇州都監，市廛安靜，澤國富饒，使者多裒聚金帛，德豐獨以廉潔聞。俄領蔚州刺史。

太平興國二年，知慶州兼邠、寧都巡檢。嘗破小遇族，奪名馬數十匹，詔書褒諭。居任九年，以簡靜為治，邊鎮安之。

雍熙四年，使登、萊閱強壯，及還，拜西上閣門使。是冬，出為定遠軍鈐轄，命領後陣中隊，別將萬騎以禦邊害。

淳化二年，進秩東上，知邢州。三年，改判四方館事，出知延州。時侯延廣知靈武，或言其得西夏情，倔強難制，命德豐代之，就賜白金三千兩。會建使名，改為四方館使。未幾，以所部不治，徙知慶州，俄又改靈州兼部署。穀價湧貴，德豐出私廩賑饑民，全活者眾。轉引進使。賊入境，德豐率兵擊走，獲羊馬甚眾。

咸平二年，遷客省使，知鎮州，召對便坐，撫慰甚至。是冬，遼人南侵，德豐繕兵固守，餉饋不絕，詔獎之。三年，改滄州。德豐輕財好施，厚享將士。在西邊時，母留京師，妻孥寓長安，貧甚，真宗憫之，特詔給團練使奉。逾年，進潁州團練使，知貝、瀛二州。五年，卒，年五十五。家無餘財，談者善之。

子惟素，至殿內承制。

從子　德琛
德琛以延釗蔭補供奉官，累遷內殿崇班、知夔州。李順之亂，賊酋張餘領眾十萬餘、舟千艘來寇，與順戰龍山，斬首千餘級；又與白繼贇擊賊，斬二萬餘，悉焚其舟。賊剽開州，圍雲安，德琛往援之，又斬百餘級。累詔褒諭。歷西京作坊、左藏二副使。

咸平二年，轉崇儀副使、荊湖北路鈐轄。蠻擾澧、鼎境上，德琛戰於北氵義，奪耕牛、鎧甲，斬馘以歸。徙峽路鈐轄，未至，復知夔州。景德中，領梧州刺史，復任峽路，再遷莊宅使，又為並、代鈐轄，知憲州。天禧初，改右監門衛大將軍。

符彥卿
維基百科標誌　维基百科條目︰符彥卿
符彥卿，字冠侯，陳州宛丘人。父存審，後唐宣武軍節度、蕃漢馬步軍都總管兼中書令。彥卿年十三，能騎射。事莊宗於太原，以謹愿稱，出入臥內，及長，以為親從指揮使。入汴，遷散員指揮使。郭從謙之亂，莊宗左右皆引去，惟彥卿力戰，射殺十數人，俄矢集乘輿，遂慟哭而去。天成三年，以龍武都虞候、吉州刺史討王都於定州，大破契丹於嘉山。明年克其城，授耀州團練使。改慶州刺史。奉詔築堡方渠北烏侖山口，以招党項。清泰初，改易州，兼領北面騎軍，賜戎服、介胄、戰馬。嘗射獵遂城鹽臺淀，一日射麞、彘、狼、狐、兔四十二，觀者神之。晉天福初，授同州節度。兄彥饒亦鎮滑臺。俄而彥饒叛，彥卿上表待罪，乞田里，晉祖釋不問。改左羽林統軍，俄兼領右羽林，改鎮鄜延。

少帝幼與彥卿狎，即位，召還，出鎮河陽三城。遼人南侵，詔彥卿率所部拒戰澶州。契丹騎兵數萬圍高行周於鐵邱，諸將莫敢當其鋒，彥卿獨引數百騎擊之，遼人遁去，行周得免。又副李守貞討平青州楊光遠，移鎮許州，封祁國公。

開運二年，與杜重威、李守貞經略北鄙。契丹主率眾十餘萬圍晉師於陽城，軍中乏水，鑿井輒壞，爭絞泥吮之，人馬多渴死，時晉師居下風，將戰，弓弩莫施。彥卿謂張彥澤、皇甫遇曰：「與其束手就擒，曷若死戰，然未必死。」彥澤等然之。遂潛兵尾其後，順風擊之，契丹大敗，其主乘橐駝以遁，獲其器甲、旗仗數萬以歸。少帝嘉之，改武寧軍節度、同平章事。

為左右所間，會再出師河朔，彥卿不預，易其行伍，配以羸師數千，戍荊州口。及杜重威以大軍降於滹水，急詔彥卿與高行周領禁兵屯澶淵。會彥澤引遼兵入汴，彥卿與行周遂歸遼。遼主以陽城之敗詰彥卿，彥卿對曰：「臣事晉王，不敢愛死，今日之事，死生唯命。」遼主笑而釋之。

會徐、宋寇盜蠭起，遼主即遣歸鎮。行次甬橋，賊魁李仁恕擁眾數萬攻徐州。彥卿領數十騎遽至城下，仁恕遣其徒執彥卿馬，請隨入城，俄頃，彥卿子昭序自城中遣軍校陳守習縋而出，大呼賊中曰：「相公當為國討賊，何故自入虎口，乃助賊攻城？我雖父子，今為讎敵，當死戰，城不可入！。」賊惶愧，羅拜彥卿前，乞免罪，彥卿為設誓，乃解去。

漢祖入汴，彥卿自徐州來朝，改鎮兗州，加兼侍中。乾祐中，加兼中書令，封魏國公，拜守太保，移鎮青州。及殺楊邠輩，召促赴闕下。

周祖即位，封淮陽王。劉銖誅，以其京城第宅賜彥卿。及征兗州，彥卿朝行在，獻馬及錦綵、軍糧萬石，連被賜賫。俄移鎮鄆州。會召魏府王殷，欲以彥卿代鎮。俄遼人起兵，留殷控扼，故彥卿不入朝。殷得罪，即以彥卿為大名尹、天雄軍節度，進封衛王。

世宗初，幷人擾潞州，潞兵敗，命彥卿領兵從磁州固鎮路壓其背。及帝親征，命為行營一行都部署兼知太原行府事，領步騎二萬進討。

初，彥卿之行也，世宗以幷人雖敗，朝廷饋運不繼，未議攻擊，且令觀兵城下，徐圖進取。及周師入境，汾、晉吏民望風款接，皆以久罹虐政，願輸軍須以資兵力，世宗從之。而連下數州，彥卿等皆以芻糧未備，欲旋軍。世宗不之省，乃調山東近郡輓軍食濟之。及世宗至城下，命與郭從義、向訓、白重贊、史彥超率萬騎屯忻口，以拒北援，又下盂縣。

遼人駐忻北，遊騎及近郊，史彥超以二千騎當其鋒，左右馳擊，彥超死之；敗遼眾二千餘，遼騎遁走。先鋒為遼人所掩，重傷數百人，諸將論議矛盾，師故不振。世宗乃班師，數賜彥卿繒綵、鞍勒馬，遣歸本鎮。還京，拜彥卿太傅，改封魏王。恭帝即位，加守太尉。

太祖即位，加守太師。建隆四年春，來朝，賜襲衣、玉帶。宴射於金鳳園，太祖七發皆中的，彥卿貢名馬稱賀。

開寶二年六月，移鳳翔節度，被病肩輿赴鎮，至西京，上言疾亟，請就醫洛陽，從之。假滿百日，猶請其奉，為御史所劾，下留司御史臺。太祖以姻舊特免推鞫，止罷其節制。八年六月，卒，年七十八。喪事官給。

彥卿將家子，勇略有謀，善用兵。存審之第四子，軍中謂之『符第四』。前後賞賜鉅萬，悉分給帳下，故士卒樂為效死。遼人自陽城之敗，尤畏彥卿，或馬病不飲齕，必唾而咒曰：「此中豈有符王邪？」晉少主既陷契丹，德光之母問左右曰：「彥卿安在？」或對曰：「聞其已遣歸徐州矣。」德光母曰：「留此人中原，何失策之甚！」其威名如此。

鎮大名餘十年，政委牙校劉思遇。思遇貪黠，怙勢斂貨財，公府之利多入其家，彥卿不之覺。時藩鎮率遣親吏受民租，概量增溢，公取其餘羨，而魏郡尤甚。太祖聞之，遣常參官主其事，由是斛量始平。詔以羨餘粟賜彥卿，以愧其心。

彥卿酷好鷹犬，吏卒有過，求名鷹犬以獻，雖盛怒必貰之。性不飲酒，頗謙恭下士，對賓客終日談笑，不及世務，不伐戰功。居洛陽七八年，每春月，乘小駟從家僮一二遊僧寺名園，優遊自適。

周世宗宣懿皇后、太宗懿德皇后，皆彥卿女也。自恭帝及太祖兩朝，賜詔書不名。子昭信、昭愿、昭壽。

昭信，天雄軍衙內都指揮使、領賀州刺史。周顯德初，卒，贈檢校太保、閬州防禦使。

子　昭愿
昭愿，字致恭，謹厚謙約，頗讀書好士。周廣順中，以蔭補天雄軍牙職，俄領興州刺史。

開寶中，改領恩州。彥卿養疾居洛，入補供奉官。四年，改領羅州刺史。七年，遷西京作坊副使。俄授尚食使，出護陳、許、蔡、潁等州巡兵。從征太原，為御營四面巡檢使。及攻幽州，命與定國軍節度偓率兵萬餘，置砦城南。師還，真拜蔡州刺史，知幷澶二州。不逾月，復移幷門兼副部署。丁內艱，起復，為本州團練使，連知永興軍、梓滑二州。

咸平初，又為天雄軍、邢州二鈐轄。三年，以疾求歸京師，詔遣中使、尚醫馳傳診視。既還，帝賜以名方御藥，拜本州防禦使。四年，卒，年五十七。車駕臨哭，贈鎮東軍節度。子承煦，為左千牛衛將軍。

子　昭壽
昭壽，初補供奉官。開寶七年，改西京作坊副使。歷遷六宅副使、領蘭州刺史。雍熙二年冬，命與劉知信護鎮州屯兵。命遣將北征，又與知信為押隊都監，轉尚食使，真拜光州刺史。端拱二年，知洪州。淳化四年，改定州。咸平初，遷鳳州團練使、益州鈐轄。

昭壽以貴家子日事遊宴，簡倨自恣，常紗帽素氅衣，偃息後圃，不理戎務，有所裁決，即令家人傳道。多集錦工就廨舍織纖麗綺帛，每有所須，取給於市，餘半歲方給其直，又令部曲私邀取之。廣糴黍稻，未及成熟者亦取之，悉貯寺觀中，久之損敗，即勒道釋償之。縱其下淩忽軍校。

劍南自李順平後，人心洶洶，知州牛冕緩馳無政，昭壽又不能御軍，人皆怨憤。神衛卒趙延順等八人謀，欲害昭壽，未敢發。三年正旦，中使自峨眉山還京，昭壽戒馭吏具鞍馬將送之，延順等悉解廄中馬韁，奔逸庭下，陽逐喧呼，登廳執昭壽殺之，並殺二僕，據甲仗庫，取兵器。都監王澤聞之，急召本軍都虞候王均率兵擒捕。延順左執昭壽首，右操劍，仿徨無所適，卒見均至，即與眾推均為帥，合驍猛、威武兵為亂。牛冕洎轉運使張適奔漢州。是秋，官兵討平之。見《雷有終傳》。

昭壽子承諒，娶齊王女嘉興縣主，至內殿承制。


論曰：五季之亂，內則權臣擅命，外則藩鎮握兵。宋興，內外廓清，若天去其疾，或納節以備宿衛，或請老以奉朝請。雖太祖善禦，諸臣知機，要亦否極而泰之象也。彥卿一門二后，累朝襲寵，有謀善戰，聲振殊俗，與時進退，其名將之賢者歟？令坤、延釗素與太祖親善，平荊、湘則南服底定，鎮常山則北邊載寧，未嘗恃舊與功以啟嫌隙。創業君臣有過人者，類如是夫。


Chinese text: This work was published before January 1, 1923, and is in the
public domain worldwide because the author died at least 100 years ago.
