廣南東路廣南西路燕山府路
　　廣南東路。府一：肇慶。州十四：廣，韶，循，潮，連，梅，南雄，英，賀，封，新，康，南恩，惠。縣四十三。南渡後，府三：肇慶，德慶，英德。州十一：廣，韶，循，潮，連，封，新，南恩，梅，雄，惠。紹興三十二年，戶五十一萬三千七百一十一，口七十八萬四千七百七十四。

　　廣州，中，都督府，南海郡，清海軍節度。開寶五年，廢咸寧、番禺、蒙化、游水四縣。大觀元年，升為帥府。舊領廣南東路兵馬鈐轄，兼本路經略、安撫使。元豐戶一十四萬三千二百六十一。貢胡椒、石發、糖霜、檀香、肉豆蔻、丁香母子、零陵香、補骨脂、舶上茴香、沒藥、沒石子。元豐貢沉香、甲香、詹糖香、石斛、龜殼、水馬、鼊皮、藤簟。縣八：南海，望。隋縣。後改常康，開寶五年復。

　　番禺，上。開寶中，廢入南海。皇祐三年復置。有銀爐鐵場。

　　增城，中

　　清遠，中。有大富銀場、靜定鐵場、錢糾鉛場

　　。懷集，中。有大利銀場。

　　東筦，中下。開寶五年，廢入增城。六年復置。有桂角等三銀場，靜康等三鹽場，海南、黃田等三鹽柵。

　　新會，下。有千歲錫場、海晏等六鹽場。

　　信安。下。本義寧縣，開寶五年，廢入新會。六年，復置。太平興國初，改信安。熙寧五年，省為鎮，入新州新興縣。元祐元年復為縣。紹聖元年，復省為鎮，後復為縣，還隸廣州。

　　南渡後，無信安，增縣一：香山，紹興二十二年，以東筦香山鎮為縣。

　　韶州，中，始興郡，軍事。元豐戶五萬七千四百三十八。貢絹、鐘乳。縣五：曲江，望。有永通錢監、靈源等三銀場，中子銅場。

　　翁源，望。有大湖銀場，大富鉛場。

　　樂昌，中。有黃坑等二銀場、太平鉛場。仁化，中。開寶五年，廢入樂昌。咸平三年，復置。有大眾、多田二鐵場、多寶鉛場。

　　建福。宣和三年，以岑水場析曲江、翁源地置縣。南渡後，無建福，增縣一：乳源。乾道二年，析曲江之崇信、樂昌依化鄉，於洲頭津置。

　　監一：永通。

　　循州，下，海豐郡，軍事。元豐戶四萬七千一百九十二。貢絹、藤盤。縣三：龍川，望。有大有鉛場。宣和三年，改龍川曰雷鄉。紹興元年復舊。

　　興寧，望。晉縣。天禧三年，移治長樂。有夜明銀場。

　　長樂。上。熙寧四年，析興寧縣置。有羅翊等四錫場。

　　潮州，下，潮陽郡，軍事。元豐戶七萬四千六百八十二。貢蕉布、甲香、鮫魚皮。縣三：海陽，望。有海門等三砦、三河口鹽場、豐濟銀場、橫衡等二錫場。

　　潮陽，中下。本海陽縣地。紹興二年，廢入海陽。八年復。

　　揭陽。宣和三年，割海陽三鄉置揭陽縣。紹興二年，廢入海陽。八年復，仍移治吉帛村。是謂「三陽」。

　　

　　連州，下，連山郡，軍事。元豐戶三萬六千九百四十三。貢苧布、官桂。元豐貢鐘乳。縣三：桂陽，望。有同官銀場。

　　陽山，中。有銅坑銅場。

　　連山。中。紹興六年廢為鎮。十八年復。

　　

　　梅州，下，軍事。本潮州程鄉縣。南漢置恭州，開寶四年改，熙寧六年廢，元豐五年復。宣和二年，賜郡名義安。紹興六年，廢州為程鄉縣，仍帶程鄉軍事。十四年。復為州。元豐戶一萬二千三百七十。貢銀、布。縣一：程鄉。中。有樂口銀場、石坑鉛場、龍坑鐵場。

　　

　　南雄州，下，本雄州，軍事。開寶四年，加「南」字。宣和二年，賜郡名保昌。元豐戶二萬三百三十九。貢絹。縣二：保昌，望。

　　始興。中。舊隸韶州，開寶四年來隸。

　　

　　英德府，下，本英州，軍事。宣和二年，賜郡名曰真陽。慶元元年，以甯宗潛邸，升府。元豐戶三千一十九。貢紵布。縣二：真陽，望。有鐘峒銀場、禮平銅場。

　　浛光。上。開寶四年，自廣州隸連州。六年，自連州來隸。有賢德等三銀場。

　　

　　賀州，下，臨賀郡，軍事。開寶四年，廢蕩山、封陽、馮乘三縣。本屬東路，大觀二年五月，割屬西路。戶四萬二百五。貢銀。縣三：臨賀，緊。有太平銀場。

　　富川，上。

　　桂嶺。中。

　　南渡後，屬廣西路。

　　

　　封州，望，臨封郡，軍事。本下郡，大觀元年，升為望郡。紹興七年，省州，以二縣隸德慶府。十年，復舊。元豐戶二千七百七十九。貢銀。縣二：封川，下。

　　開建。下。開寶五年，廢入封川。六年，復置。

　　

　　肇慶府，望，高要郡，肇慶軍節度。本端州，軍事。元符三年，升興慶軍節度。大觀元年，升下為望。重和元年，賜肇慶府名，仍改軍額。元豐戶二萬五千一百三。貢銀、石硯。縣二：高要，中。有沙利銀場、浮蘆鐵場。四會。中。舊隸廣州，熙寧六年來屬。有金場、銀場。

　　

　　新州，下，新興郡，軍事。開寶五年，廢平興縣。元豐戶一萬三千六百四十一。貢銀。縣一：新興。中。咸平六年，移治州城西。

　　

　　德慶府，望。本康州，晉康郡，軍事。開寶五年，廢州及悅城、晉康、都城併入端溪，以隸端州，尋復為州。大觀四年，升為望郡。紹興元年，以高宗潛邸，升為府。十四年，置永慶軍節度。元豐戶八千九百七十九。貢銀。縣二：端溪，下。有雲烈錫場。

　　瀧水。下。舊隸瀧州，州廢，以縣來隸。有羅磨、護峒二銀場。

　　

　　南恩州，下，恩平郡，軍事。舊恩州。開寶五年，廢恩平、杜陵二縣。慶曆八年以河北路有恩州，乃加「南」字。元豐戶二萬七千二百一十四。貢銀。縣二：陽江，中。有海口、海陵、博臘、遂訓等四砦，有鉛場。

　　陽春。下。熙寧六年廢春州，並銅陵縣入陽春來隸。有欖徑鐵場。

　　

　　惠州，下，軍事。宣和二年，賜郡名博羅。元豐戶六萬一千一百二十一。貢甲香、藤箱。縣四：歸善，中。有阜民錢監，酉平、流坑二銀場，永吉、信上、永安三錫場，三豐鐵場，淡水鹽場。

　　海豐，下。有雲溪、楊安、勞謝三錫場，古龍、石橋二鹽場。

　　河源，緊。有立溪、和溪、永安三錫場。

　　博羅。中。有鐵場。

　　

　　廣南西路。大觀元年，割融、柳、宜及平、允、從、庭、孚、觀九州為黔南路，融州為帥府，宜州為望郡。三年，以黔南路併入廣西，以廣西黔南路為名。四年，依舊稱廣南西路。州二十五：桂，容，邕，融，象，昭，梧，藤，龔，潯，柳，貴，宜，賓，橫，化，高，雷，欽，白，郁林，廉，瓊，平，觀。軍三：昌化，萬安，朱崖。縣六十五。南渡後，府二：靜江，慶遠。州二十：容，邕，象，融、昭，梧，藤，潯，貴，柳，賓，橫，化，高，雷，欽，廉，賀，瓊，郁林。軍三：南寧，萬安，吉陽。紹興二十二年，戶四十八萬八千六百五十五，口一百三十四萬一千五百七十二。

　　靜江府。本桂州，始安郡，靜江軍節度。大觀元年，為大都督府，又升為帥府。舊領廣南西路兵馬鈐轄，兼本路經略、安撫使。紹興三年，以高宗潛邸，升府。寶祐六年，改廣西制置大使，後四年廢，復為廣西路經略、安撫使。元豐戶四萬六千三百四十三。貢銀、桂心。縣十一：臨桂，緊。嘉祐六年，廢慕化縣入焉。

　　興安，望。唐全義縣。晉置溥州。乾德元年，州廢。太平興國初，改今名。

　　靈川，望。

　　荔浦，望。

　　永福。下。

　　修仁，中。熙甯四年，廢修仁縣為鎮入荔浦。元豐元年復。

　　義寧，中下。本義甯鎮，馬氏奏置。開寶五年，廢入廣州新會。六年復置。理定，下。

　　古，下。

　　永寧。中。唐豐水縣。熙寧四年，廢為鎮入荔浦。元祐元年復。

　　南渡後，無永寧縣。

　　容州，下，都督府，普甯郡，寧遠軍節度。開寶五年，廢欣道、渭龍、陵城三縣。元豐戶一萬三千七百七十六。貢銀、珠砂。縣三：普寧，上。開寶五年，廢繡州，以常林、阿林、羅繡三縣併入焉。

　　陸川，中。開寶五年，廢順州，省龍豪、溫水、龍化、南河四縣入焉。九年，移治公平，淳化五年，又徙治於舊溫水縣。北流。中。開寶五年廢禺州，以峨石、扶萊、羅辨、陵城四縣地入焉。

　　

　　邕州，下，都督府，永寧郡，建武軍節度。開寶五年，廢朗甯、封陵、思龍三縣。大觀元年，升為望郡。紹興三年，置司市馬於橫山砦，以本路經略、安撫總州事，同提點買馬，專任武臣；隆興後文武通差。寶祐元年，兼邕、宜、欽、融鎮撫使。元豐戶五千二百八十八。貢銀。縣二：宣化，下。景祐二年，廢如和縣入焉。

　　武緣。下。景祐二年，廢樂昌縣入焉。

　　砦一：太平。舊領永平、太平、古萬、橫山四砦，《元豐九域志》止存太平一砦。

　　金場一：鎮乃。熙寧六年置。

　　羈縻州四十四，縣五，洞十一。忠州、凍州、江州、萬丞州、思陵州、左州、思誠州、譚州、渡州、龍州、七源州、思明州、西平州、上思州、祿州、石西州、思浪州、思同州、安平州、員州、廣源州、勤州、南源州、西農州、萬崖州、覆利州、溫弄州及五黎縣、羅陽、陀陵縣、永康縣，武盈洞、古甑洞、憑祥洞、鐏峒、卓峒、龍英洞、龍聳洞、徊洞、武德洞、古佛洞、八洞：並屬左江道。思恩州、鶼州、思城州、勘州、歸樂州、武峨州、倫州、萬德州、蕃州、昆明州、婪鳳州、侯唐州、歸恩州、田州、功饒州、歸城州、武籠州及龍川縣：並屬右江道。初，安平州曰波州，皇祐元年改。元祐三年，又改懷化洞為州。

　　

　　融州，融水郡，清遠軍節度。本軍事州，大觀二年，升為帥府。三年，罷帥府，剛軍額，又升為下都督府。崇甯元年，置武陽砦、羅城堡。二年，置樂善砦，廢羅城堡。四年，即融水縣王口砦置平州。政和元年，廢平州，仍為王口砦，與融江、文村、潯江、臨溪四堡砦來隸，尋復故。紹興四年，復廢平州為王口砦，觀州為高峰砦。元豐戶五千六百五十八。貢金、桂心。縣一：融水。中。開寶五年，置羅城縣。熙甯七年，廢武陽、羅城二縣為鎮來隸。

　　砦一：融江。南渡後，增縣一：懷遠。下。紹興四年州廢，復為砦來隸；十四年，復為縣。有臨溪、文村、潯江三堡，高峰砦。

　　羈縻州一：樂善州。

　　象州，下，象郡，景德上年，升防禦。景定三年，徙治來賓縣之蓬萊。元豐戶八千七百一十七。貢金、藤器、槵子。縣四：陽壽。中下。

　　來賓，中下。舊隸嚴州，州廢來屬。開寶七年，又以廢嚴州之歸化入焉。

　　武化，下。熙甯七年，廢武化縣入來賓。元祐元年復。

　　武仙。下。

　　南渡後，無武化縣。

　　昭州，下，平樂郡，軍事。開寶五年，廢永平縣。元豐戶一萬五千八百八十。貢銀。縣四：平樂，中。大中祥符元年，移治州城東。

　　立山，中。熙甯五年廢蒙州，以東區、蒙山二縣入焉。

　　龍平，中。開寶五年廢富州，以縣來隸，又以思勤、馬江入焉。熙寧八年，又隸梧州。元豐八年復來隸。宣和中改昭平。淳熙六年復今名。恭城。下。太平興國元年，徙治于北鄉龍渚市。景定五年復舊。

　　

　　梧州，下，蒼梧郡，軍事。元豐戶五千七百二十。貢銀、白石英。縣一：蒼梧，下。熙寧四年，省戎城縣為鎮，入蒼梧。

　　

　　藤州，下，感義郡，軍事。開寶三年，廢寧風、感義、義昌三縣。元豐戶六千四百二十二。貢銀。縣二：鐔津，中。

　　岑溪。下。熙甯四年，廢南儀州為縣，隸州。

　　

　　龔州，下，臨江郡，軍事。開寶五年，廢陽川、武林、隨建、大同四縣。政和元年，州廢，隸潯州，三年，復。紹興六年，復廢，仍隸潯州。元豐戶八千三十九。貢銀。縣一：平南。中。開寶五年，以思明州之武郎來屬。嘉祐二年，廢武郎縣入焉。

　　

　　潯州，下，潯江郡，軍事。開寶五年，廢皇化縣，俄又廢州，以桂平隸貴州。六年，復置。元豐戶六千一百四十一。貢銀。縣一：桂平。下

　　柳州，下，龍城郡，軍事。咸淳元年，徙治柳城縣之龍江。元豐戶八千七百三十。貢銀。縣三：馬平，中。

　　洛容，中。嘉祐四年，廢象縣入洛容。

　　柳城。中。梁龍城縣。景德三年改。

　　

　　貴州，下，懷澤郡，軍事。元豐戶七千四百六十。貢銀。縣一：郁林。中下。隋郁平縣。開寶四年改。

　　

　　慶遠府，下。本宜州，龍水郡，慶遠軍節度。舊軍事州。景祐三年，廢崖山縣。宣和元年，賜軍額。河池縣，不詳何年並省。咸淳元年，以度宗潛邸，升慶遠府。元豐戶一萬五千八百二十三。貢生豆蔻、草豆蔻。元豐貢銀。縣四：龍水，上。淳化五年，以柳州洛曹來隸；嘉祐七年，廢入龍水。熙寧八年二月，廢羈縻懷遠軍古陽縣為懷遠砦迷昆縣為鎮，並思立砦併入焉。有懷遠、思立二砦。後改宜山。

　　天河，下。大觀元年六月，以天河縣並德謹砦、堰江堡隸融州。靖康元年九月，復來隸。有德謹一砦。

　　忻城，中下。慶曆三年，以羈縻芝忻、歸恩、糸虧等州地置縣。

　　思恩。下。熙寧八年，自環州來隸，徙治帶溪砦，省鎮寧州禮丹縣入焉。元豐六年，復徙舊治。有普義、帶溪、鎮寧三砦。

　　南渡後，增縣一：河池。下。有銀場。

　　羈縻州十，軍一，監二。溫泉州、環州、鎮寧州，領縣二。蕃州、金城州、文州、蘭州，領縣三。安化州，領縣四。迷昆州、智州，領縣五。懷遠軍，領縣一。又有富仁、富安二監。舊領思順、歸化二州，慶曆四年，併入柳州馬平縣。

　　

　　賓州，下，安城郡，軍事。開寶五年，廢州、琅琊保城二縣，以嶺方隸邕州。六年，以嶺方復置州。元豐戶七千六百二十。貢銀、藤器。縣三：嶺方，下。遷江，中。本邕州羈縻州，天禧四年置。

　　上林。中下。開寶五年，自邕州來屬，廢澄州止戈、賀水、無虞入焉。

　　

　　橫州，下，寧浦郡，軍事。開寶五年，廢樂山、從化二縣，又以廢巒州永定來屬。元豐戶三千四百五十一。貢銀。縣二：寧浦，下。

　　永定。下。開寶六年，廢巒州武靈、羅竹二縣入焉。熙寧四年，省入寧浦。元祐三年復置，後更名永淳。化州，下，陵水郡，軍事。本辯州，太平興國五年改。開寶中，廢陵羅縣。元豐戶九千三百七十三。貢銀、高良薑。縣二：石龍，下。

　　吳川。下。本屬羅州，州廢，開寶五年來隸。

　　南渡後，增縣一：石城。乾道三年，析吳川西鄉置，因石城岡為名。

　　

　　高州，下，高涼郡，軍事。開寶五年，廢良德縣。景德元年，併入竇州，移治茂名。三年，復置，以二縣還隸。元豐戶一萬一千七百六十六。貢銀。縣三：電白，下。

　　信宜。中下。唐信儀縣。太平興國初改信宜。熙甯四年廢竇州，以信宜縣來隸。有銀場。

　　茂名。下。開寶五年，自潘州來隸。

　　

　　雷州，下，海康郡，軍事，開寶五年，廢徐聞、遂溪二縣。元豐戶一萬三千七百八十四。貢良薑。元豐貢斑竹。縣一：海康。下。有冠頭砦。

　　南渡後，復二縣：遂溪，紹興十九年復置。

　　徐聞。乾道七年復置。

　　

　　欽州，下，寧越郡，軍事。開寶五年，廢遵化、欽江、內亭三縣。天聖元年，徙州治南賓砦。元豐戶一萬五百五十二。貢高良姜、翡翠毛。縣二：靈山，望。有咄步砦。

　　安遠。下。唐保京縣。宋初改安京，景德中，改今名。有如洪、如昔二砦。

　　

　　白州，下，南昌郡，軍事。開寶五年，廢南昌、建甯、周羅三縣。政和元年廢州，以其地隸郁林，三年復。南渡後，復廢入郁林。元豐戶四千五百八十九。貢銀、縮砂。縣一：博白。中。南渡後，隸郁林州。

　　

　　郁林州，下，郁林郡，軍事州。開寶中，廢郁平、興德二縣。州初治興業，至道二年，徙今治。政和元年，廢白州，博白來隸。三年，復置白州，以博白還舊隸。南渡後，廢白州，以博白來隸。元豐戶三千五百六十四。貢縮砂。元豐貢銀。縣二：南流，中下。舊隸牢州，州廢來隸，又以廢牢州之定川、宕川，党州容山、懷義、撫康、善牢入焉。

　　興業。下。以廢郁平、興德入焉。

　　

　　廉州，下，合浦郡，軍事。開寶五年，廢封山、蔡龍、大廉三縣，移州治於長沙場，置石康縣。太平興國八年，改太平軍，移治海門鎮。咸平元年復。元豐戶七千五百。貢銀。縣二：合浦，上。有二砦。

　　石康。下。本常樂州，宋並為縣。

　　

　　瓊州，下，瓊山郡，靖海軍節度。本軍事州。大觀元年，以黎母山夷峒建鎮州，賜軍額為靖海。政和元年，鎮州廢，以其地及軍額來歸。元豐戶八千九百六十三。貢銀、檳榔。縣五：瓊山，中。熙寧四年，省舍城入焉。有感恩、英田場二柵。澄邁。下。開寶五年廢崖州，與舍城、文昌並來隸。

　　文昌，下。

　　臨高，下。紹興初，移于莫村。

　　樂會。下。唐置，環以黎洞，寄治南管。大觀三年，割隸萬安軍，後復來屬。

　　

　　南寧軍，舊昌化軍，同下州。本儋州，熙寧六年，廢州為軍。紹興六年，廢昌化、萬安、吉陽三軍為縣，隸瓊州。十三年，為軍使，十四年復為軍，以屬縣還隸本軍。後改今名。元豐戶八百五十三。貢高良薑。元豐貢銀。縣三：宜倫，下。隋義倫縣。太平興國初改。

　　昌化，下。熙寧六年省，元豐三年復。有昌化砦。感恩。下。熙寧六年省，元豐四年復。

　　

　　萬安軍，同下州。舊萬安州，萬安郡。熙寧七年，廢為軍。紹興六年，廢軍為萬寧縣，以軍使兼知縣事，隸瓊州。十三年，復為軍。元豐戶二百七十。貢銀。縣二：萬寧，下。後復名萬安。

　　陵水。下。熙寧七年為鎮，元豐三年復。紹興六年隸瓊州。十三年，復來隸。

　　

　　吉陽軍，同下州。本朱崖軍，即崖州。熙寧六年，廢為軍。紹興六年，廢軍為寧遠縣。十三年復。後改名吉陽軍。元豐戶二百五十一。貢高良薑。鎮二：臨川，藤橋。熙甯六年，省甯遠、吉陽二縣為臨川、藤橋二鎮。寧遠即臨川。

　　南渡後，縣二：寧遠，下。紹興六年復縣，隸瓊州。十三年，復來屬。

　　吉陽。下。熙寧六年，廢為藤橋鎮，隸瓊州。紹興六年復。

　　

　　平州。崇甯四年三月，王江古州蠻戶納土，于王口砦建軍，以懷遠為名，割融州融江、文村、潯江、臨溪四堡砦並隸軍。尋改懷遠軍為平州，仍置倚郭懷遠縣。又置百萬砦及萬安砦，又于安口隘置允州及安口縣，又於中古州置格州及樂古縣。五年，改格州為從州。政和元年，廢平州，依舊為王口砦；並融江、文村、潯江、臨溪四堡砦並依舊隸融州，廢懷遠縣。又廢從州為樂古砦，並通靖、鎮安、百萬砦並撥隸允州。又廢允州，權留平州，又權置百萬砦。宣和二年，賜平州郡名曰懷遠。紹興四年，廢平州仍為王口砦，隸融州。十四年，復以王口砦為懷遠縣。

　　

　　從州。廢置具平州。

　　

　　允州。廢置同上。

　　

　　庭州。大觀元年，以宜州河池縣置庭州，倚郭縣曰懷德。又于南丹州中平縣置砦曰靖南，尋撥隸庭州。大觀二年，置安遠砦。大觀四年，廢庭州，移靖南砦於廢孚州。宣和五年，移安遠砦于平安山置。

　　孚州。大觀元年，以地州建隆縣置孚州，倚郭縣曰歸仁。四年，廢孚州及歸仁縣為靖南砦。先于南丹州中平縣置靖南砦，今移置此。政和七年，復置孚州及歸仁縣，仍移靖南砦歸舊處。宣和三年，復廢孚州及歸仁縣，置靖南砦。大觀四年，隸觀州。紹興四年，廢靖南砦。

　　

　　溪州。大觀元年，以宜州思恩縣帶溪砦置溪州。四年，廢。

　　鎮州。大觀元年，置鎮州于黎母山心，倚郭縣以鎮甯為名，升鎮州為都督府，賜靜海軍額。政和元年，廢鎮州，以靜海軍額為瓊州。

　　延德軍。崇甯五年，初置延德縣于朱崖軍黃流、白沙、側浪之間。大觀元年，改為軍，又置倚郭縣曰通遠。政和元年，廢延德軍為感恩縣，昌化軍通遠縣為通遠鎮，隸朱崖軍。政和六年，置延德砦，又以通遠鎮為砦。

　　地州。崇寧五年納土。大觀元年，以地州建隆縣置孚州。

　　文州。崇寧五年納土。大觀元年，置綏南砦。紹興四年廢。

　　

　　蘭州。崇寧五年納土。

　　那州。崇寧五年納土。

　　觀州。大觀元年，克南丹州，以南丹州為觀州，置倚郭縣。大觀四年，以南丹州還莫公晟，復于高峰砦置觀州。紹興四年，廢觀州為高峰砦，存留木門、馬台、平洞、黃泥、中村等堡砦。

　　

　　隆州。

　　兌州。政和四年，置隆州、兌州並興隆縣、萬松縣。宣和三年，廢隆州及興隆縣為威遠砦，兌州及萬松縣為靖遠砦。二州先置思忠、安江、鳳麟、金鬥、朝天等五砦並廢，各隸新砦，仍並隸邕州。

　　廣南東、西路，蓋《禹貢》荊、揚二州之域，當牽牛、婺女之分。南濱大海，西控夷洞，北限五嶺。有犀象、玳瑁、珠璣、銀銅、果布之產。民性輕悍。宋初，以人稀土曠，並省州縣。然歲有海舶貿易，商賈交湊，桂林邕、宜接夷獠，置守戍。大率民婚嫁、喪葬、衣服多不合禮。尚淫祀，殺人祭鬼。山林翳密，多瘴毒，凡命官吏，優其秩奉。春、梅諸州，炎癘頗甚，許土人領任。景德中，令秋冬赴治，使職巡行，皆令避盛夏瘴霧之患。人病不呼醫服藥。儋、崖、萬安三州，地狹戶少，常以瓊州牙校典治。安南數郡，土壤遐僻，但羈縻不絕而已。

　　燕山府路。府一：燕山。州九、涿，檀，平，易，營，順，薊，景，經。縣二十。宣和四年，詔山前收復州縣，合置監司，以燕山府路為名，山后別名雲中府路。

　　燕山府。唐幽州，范陽郡，盧龍軍節度。石晉以賂契丹，契丹建為南京，又改號燕京。金人滅契丹，以燕京及涿、易、檀、順、景、薊六州二十四縣來歸。宣和四年，改燕京為燕山府，又改郡曰廣陽，節度曰永清軍，領十二縣。五年，童貫、蔡攸入燕山。七年，郭藥師以燕山叛，金人復取之。析津，宛平，都市，賜名廣寧。

　　昌平，良鄉，潞，武清，安次，永清，玉河，香河，賜名清化。

　　漷陰。

　　涿州。唐置，石晉以賂契丹。宣和四年，金將郭藥師以州降，賜郡名曰涿水，升威行軍節度。縣四：范陽，歸義，固安，新城。賜名威城。

　　

　　檀州。隋置，石晉以賂契丹。宣和四年，金人以州來歸，賜郡名曰橫山，升鎮遠軍節度。七年，金人復破之。縣二：密雲，行唐。賜名威塞。

　　

　　平州。隋置，後唐時為契丹所陷，改遼興府，以營、灤二州隸之。宣和四年，賜郡名漁陽，升撫寧軍節度。五年，遼將張覺據州來降，尋為金所破。縣三：盧龍，賜名盧城。

　　石城，賜名臨關。

　　馬城。賜名安城。

　　

　　易州。唐置，雍熙四年，陷於契丹。宣和四年，金人以州來歸，賜郡名曰遂武，防禦。縣三：易水，淶水，容城。

　　營州。隋置，後唐時為契丹所陷。宣和四年，賜郡名曰平盧，防禦。縣一：柳城。賜名鎮山。

　　

　　順州。唐置，石晉以賂契丹。宣和四年，金人以州來歸，賜郡名曰順興，團練。縣一：懷柔。

　　薊州。唐置，石晉以賂契丹。宣和四年，金人以州來歸，賜郡名曰廣川，團練。七年，金人破之。縣三：漁陽，賜名平盧。

　　三河，玉田。

　　景州。契丹置。宣和四年，金人以州來歸，賜郡名曰灤川，軍事。縣一：遵化。

　　經州。本薊州玉田縣。宣和六年，建為州。七年，陷於金。

　　雲中府路。

　　雲中府，唐雲州，大同軍節度。石晉以賂契丹，契丹號為西京。宣和三年，始得雲中府、武、應、朔、蔚、奉、聖、歸、化、儒、媯等州，所謂山后九州也。

　　武州。唐置，石晉以賂契丹。宣和五年，金人以州來歸。六年，築固疆堡。尋復為金人所取。

　　應州。故屬大同軍節度，後唐置彰國軍，石晉以賂契丹。宣和五年，契丹將蘇京以州來降。金人尋遂京，復取之。

　　朔州。唐置，後唐為振武軍，石晉以賂契丹。宣和五年，守將韓正以州來降。金人尋逐正，復取之。

　　蔚州。唐置，石晉以賂契丹。宣和五年，守將陳翊以州來降。六年，翊為金人所殺，復取之。

　　奉聖州。唐新州，後唐置威塞軍節度，石晉以賂契丹。在雲中府之東，契丹改為奉聖州。

　　歸化州。舊毅州，後唐改為武州，石晉以賂契丹，契丹改為歸化州。

　　儒州。唐置，石晉以賂契丹。

　　媯州。唐置，石晉以賂契丹，契丹改為可汗州。


Chinese text: This work was published before January 1, 1923, and is in the
public domain worldwide because the author died at least 100 years ago.
