宦者三

○李祥陳衍馮世寧李繼和高居簡程昉蘇利涉雷允恭閻文應任守忠童貫〈（方臘附）〉梁師成楊戩

目录
1	李祥
2	陳衍
3	馮世寧
4	李繼和
5	高居簡
6	程昉
7	蘇利涉
8	雷允恭
9	閻文應
10	任守忠
11	童貫
11.1	方臘
12	梁師成
13	楊戩
李祥
李祥，開封人。為入內黃門。資 驍銳，善騎射，用材武中選，授涇原儀渭同巡檢。從景思立於河、湟，以功遷內殿崇班，為河州駐泊兵馬都監。從郭逵討交阯，駐富良江，賊兵大至，與涇原將姚兕 力戰，敗之。遷皇城使、鎮戎軍沿邊都巡檢使。從劉昌祚征靈武，議功加沂州團練使。或言所部兵失亡多，降簡州刺史，權熙河蘭會路都監，總岷州兵。夏人攻蘭 州，祥赴援，保險待變，數日，虜徹圍去。復團練使，進階州防禦使。從種誼襲鬼章有功，升兵馬都鈐轄。在熙河二十餘年，以宣慶使、內侍押班卒。

陳衍
陳衍，開封人。以內侍給事殿庭，累官供備庫使。梁惟簡薦諸宣仁聖烈皇后，主管高韓王宅，領禦藥院、內東門司。宣仁山陵，為按行使。俄以左藏庫使、文州刺史出為真定路都監。

御史來之邵方力詆元祐政事，首言：“衍在垂簾日，怙寵驕肆，交結戚裏，進退大臣，力引所私，俾居耳目之地。”張商英亦論：“衍交通宰相，禦服為之賜珠； 結托詞臣，儲祥為之賜膳。”蓋指呂大防、蘇軾也。衍坐貶，監郴州酒稅務。惟簡以援引，張士良、梁知新以黨附，皆得罪。已又編管白州，徙配朱崖。

章惇起獄，誣元祐諸老、大臣，雲結衍輩以謀廢立。士良嚐與衍同在宣仁後閣，自郴州召之，使實其說。士良至，但言宣仁彌留之際，衍嚐可否二府事及用禦寶付 外而已。鍛煉無所得，安惇、蔡京乃奏衍疏隔兩宮，斥隨龍內侍十餘人於外，以剪除人主腹心羽翼，意在動搖，大逆不道。乃詔處死，令廣西轉運使程節涖其刑。

馮世寧
馮世寧，字靜之，以入內黃門累遷昭宣使、忠州團練使、入內押班。揚國公主寢疾，哲宗欲夜出問訊，世寧執言不可，帝雖微忤，卒為之改容。再遷景福殿使、明 州觀察使。至副都知。崇寧新官名，世寧首知入內內侍省事。禁中夜火，使宿衛士撲滅之，既定，令自他途出，蓋不欲使知宮省曲折也。徽宗賞歎。進感德軍留後。 政和初，以內客省使、彰化軍留後致仕。

世寧出入禁闥六十年，循謹無過。卒，年六十七，贈開府儀同三司。諡曰恭節。

李繼和
李繼和，開封人。以父任為內侍黃門。慶曆中，為河北西路承受。保州兵叛，塞城門距守，官軍重圍之，不得入。繼和獨上南關門，密呼所結內應者，諭以禍福。眾言：“俟李昭亮至，即斬關自歸。”已而果然。賊平，遷兩秩。王則反貝州，為城下走馬承受。

沙苑闕馬，詔秦州置場以券市之，繼和領職不數月，得馬千數，而人不擾。舊制，內侍入仕三十年始得磨勘，至是，乃令以勞進官者無拘於年。

環州弓箭手歲時給酒，州將不與，眾喧訴，亟闔府門不敢出，繼和步入眾中譬曉之曰：“汝曹為一杯酒，遂喪軀命乎！”眾悟散去。事聞，擢帶禦器械。累遷宣慶使、文州團練使、入內副都知，卒。子從善援例求贈官，神宗曰：“此弊事也！繼和無軍功，何必贈？”自是為定制雲。

高居簡
高居簡，字仲略，世本番禺人。以父任為入內黃門。護作溫成原廟奉神物，以精辦稱，超轉殿頭，領後苑事。坐奉使梓夔路多占驛兵，降高品。曆領龍圖、天章、寶文閣、內東門司，幹當禦藥院。

神宗即位，御史張唐英言其資性憸巧，善迎合取容。中丞司馬光亦言其“久處近職，罪惡已多。祖宗舊制，幹當禦藥院官至內殿崇班以上，即須出外。今陛下獨留 四人，中外以此竊議。況居簡頃在先朝，依憑城社，物論切齒。及陛下繼統，乃復先自結納，使寵信之恩過於先帝。願明治其罪，以解天下之惑”。於是罷為供備庫 使。稍遷帶禦器械，進內侍押班。以文思使領忠州刺史。卒，贈耀州觀察使。

居簡聞外廷議論，必以入告，省中目為“高直奏”。仁宗時，嚐使南海，遇廣州火，救者不力，居簡督眾護軍資甲仗二庫，賴以獲全。事聞，詔褒之。

程昉
程昉，開封人。以小黃門積遷西京左藏庫副使。熙寧初，為河北屯田都監。河決棗強，釃二股河導之使東，為鋸牙，下以竹落塞決口。加帶禦器械。河決商胡北 流，與御河合為一。及二股東流，御河遂淺澱。昉以開浚功，遷宮苑副使。又塞漳河，作浮梁於洺州。兼外都水丞，詔相度興修水利。河決大名第五埽，昉議塞之， 因疏塘水溉深州田。又導葫蘆河，自樂壽之東至滄州二百里。塞孟家口，開乾寧軍直河，作橋於真定之中渡。又自衛州王供埽導沙河入御河，以廣運路。累遷達州團 練使，製置河北河防水利。

御史盛陶言：“昉挾第五埽之功，專為己力。假朝廷威福，恐動州縣。所開共城河，頗廢人戶水磑，久無成功。又議開沁 河，因察訪官按行，始知不便。漳河、滹沱之役，水占邢、洺、趙、深、祁五州之田，王廣廉、孔嗣宗、錢勰、趙子幾皆嚐論奏其奸欺之狀，則多置撻口，指決河所 侵便為淤田。其事權之盛，則舉官廢吏，惟其所欲。悖慢豪橫，則受聖旨者三，受提點刑獄司牒者十二，故有違拒。小人誤當賞擢，驕暴自肆。願遣官代還，仍行究 治。”神宗曰：“王安石以昉知河事，故加任使，令開漳河，用工七百萬，滹沱八九百萬，已議體量矣。”

始，安石欲興水利，驟用昉，昉挾安石勢而慢韓琦，後安石覺其虛誕，亦疏之。以憂死，贈耀州觀察使。遂罷都大製置河防水利司。

蘇利涉
蘇利涉，字公濟。祖保遷，自廣州以閹人從劉鋹入朝。利涉初為入內內品。慶曆中衛士之變，以護衛有勞，賞激加等。英宗為皇子，利涉給事東宮。及即位，遷東 頭供奉官，欲以為穎王府都監，力辭，幹當禦藥院，遷供備庫使。帝不豫，侍醫藥最勤，言輒流涕。及帝崩，乞與醫官同貶，三上表待罪，不許。

神宗即位，授達州刺史。曆內侍押班、副都知，轉海州團練使。仙韶院火，營救甚力，賜襲衣、金帶。卒，年六十四，贈奉國軍節度使，諡曰勤僖。

利涉嚐幹當皇城司，循故事，廂卒邏報不皆以聞。後石得一代之，事無巨細悉以奏，往往有緣飛語受禍者，人始以利涉為賢。

雷允恭
雷允恭，開封人。初為黃門，頗慧黠，稍遷入內殿頭，給事東宮。周懷政偽為天書，允恭豫發其事，懷政死，擢內殿崇班，遷承製。再遷西京作坊使、普州刺史、入內內侍省押班。

章獻後初臨政，丁謂潛結允恭，凡機密事令傳達禁中，由是允恭勢橫中外。山陵事起，允恭請效力陵上，章獻後曰：“吾慮汝有妄動，恐為汝累也。”乃以為山陵 都監。允恭馳至陵下，司天監邢中和為允恭言：“今山陵上百步，法宜子孫，類汝州秦王墳。”允恭曰：“何不就？”中和曰：“恐下有石與水爾。”允恭曰：“上 無他子，若如秦王墳，何不可？”中和曰：“山陵事重，踏行覆按，動經月日，恐不及七月之期耳。”允恭曰：“第移就上穴，我走馬入見太后言之。”允恭素貴 橫，人不敢違，即改穿上穴。入白其事，章獻後曰：“此大事，何輕易如此？”允恭曰：“使先帝宜子孫，何惜不可？”章獻後意不然，曰：“出與山陵使議可否。 ”時丁謂為山陵使，允恭具道所以，謂唯唯而已。允恭入奏曰：“山陵使亦無異議矣。”既而上穴果有石，石盡水出。允恭竟以是並坐盜金寶賜死，籍其家。中和流 沙門島。謂尋竄海上。

閻文應
閻文應，開封人。給事掖庭，積遷至入內副都知。仁宗初親政，與宰相呂夷簡謀，以張耆、夏竦、陳堯佐、範雍、趙稹、晏殊、錢惟演皆章獻後所任用，悉罷之。退以語郭后，後曰：“夷簡獨不附太后邪？但多機巧，善應變耳。”由是並夷簡罷。

夷簡素與文應相結，使為中詗。久之，乃知事由郭后，夷簡遂怨後，及再相，楊、尚二美人方寵，尚美人於仁宗前有語侵後，後不勝忿，批其頰，仁宗自起救之， 誤中其頸，仁宗大怒。文應乘隙，遂與謀廢後，且勸以爪痕示執政。夷簡以怨，力主廢事，因奏仁宗出諫官，竟廢後為淨妃，以所居宮名瑤華，皆文應為夷簡內應 也。

郭后既廢，楊、尚二美人益寵專夕，仁宗體為之弊，或累日不進食，中外憂懼。楊太后亟以為言，仁宗未能去。文應早暮入侍，言之不已，仁宗厭 其煩，強應曰：“諾。”文應即以氈車載二美人出，二美人涕泣，詞說云云不肯行。文應罵曰：“官婢尚何言？”驅使登車。翌日，以尚氏為女道士，居洞真宮；楊 氏別宅安置。既而仁宗復悔廢郭后，有復後之意，文應大懼。會後有小疾，挾太醫診視數日，乃言後暴崩，實文應為之也。

累至昭宣使、恩州團練使。時諫官劾其罪，請並其子士良出之。以文應領嘉州防禦使，為秦州鈐轄，改鄆州，士良罷禦藥院，為內殿崇班。

始楊、尚二美人之出宮也，左右引陳氏女入宮，父號陳子城，楊太后嚐許以為後，宋綬不可。王曾、呂夷簡、蔡齊相繼論諫。陳氏女將進禦，士良聞之，遽見仁 宗。仁宗披百葉擇日，士良曰：“陛下閱此，豈非欲納陳氏女為後邪？”仁宗曰：“然。”士良曰：“子城使，大臣家奴仆官名也，陛下納其女為後，無乃不可 乎！”仁宗遽命出之。文應後徙相州鈐轄。卒，贈邠州觀察使。

任守忠
任守忠，字稷臣，蔭入內黃門，累轉西頭供奉官，領禦藥院，坐事廢。久之，復故官， 稍遷上御藥供奉。初，章獻後聽政，守忠與都知江德明等交通請謁，權寵過盛。仁宗親政，出為黃州都監，又謫監英州酒稅，稍遷潭州都監，徙合流鎮。西鄙用兵， 又為秦鳳、涇原路駐泊都監，以功再遷東染院使、內侍押班。出為定州鈐轄，加內侍副都知。累遷宣政使、洋州觀察使，為入內都知。

仁宗未有嗣，屬 意英宗，守忠居中建議，欲援立昏弱以徼大利。及英宗即位，拜宣慶使、安靜軍留後。守忠又語言誕妄，交亂兩宮。於是知諫院司馬光論守忠離間之罪，為國之大 賊，民之巨蠹，乞斬於都市。英宗猶未行，宰相韓琦出空頭敕一道，參政歐陽修已簽，趙概難之，修曰：“第書之，韓公必自有說。”琦遂坐政事堂，立守忠庭下， 曰：“汝罪當死，貶保信軍節度副使、蘄州安置。”取空頭敕填與之，即日押行，琦意以為少緩則中變也。

守忠久被寵幸，用事於中，人不敢言其過，及貶，中外快之。久之，起為左武衛將軍，致仕，卒，年七十九。

童貫
童貫，少出李憲之門。性巧媚，自給事宮掖，即善策人主微指，先事順承。微宗立，置明金局於杭，貫以供奉官主之，始與蔡京遊。京進，貫力也。京既相，讚策 取青唐，因言貫嚐十使陝右，審五路事宜與諸將之能否為最悉，力薦之。合兵十萬，命王厚專閫寄，而貫用李憲故事監其軍。至湟川，適禁中火，帝下手劄，驛止貫 毋西兵。貫發視，遽納鞾中。厚問故，貫曰：“上趣成功耳。”師竟出，復四州。擢景福殿使、襄州觀察使，內侍寄資轉兩使自茲始。

未幾，為熙河蘭湟、秦鳳路經略安撫製置使，累遷武康軍節度使。討溪哥臧征，復積石軍、洮州，加檢校司空。頗恃功驕恣，選置將吏，皆捷取中旨，不復關朝廷，浸咈京意。除開府儀同三司，京曰：“使相豈應授宦官？”不奉詔。

政和元年，進檢校太尉，使契丹。或言：“以宦官為上介，國無人乎？”帝曰：“契丹聞貫破羌，故欲見之，因使覘國，策之善者也。”使還，益展奮，廟謨兵柄 皆屬焉。遂請進築夏國橫山，以太尉為陝西、河東、河北宣撫使。俄開府儀同三司，簽書樞密院河西北兩房。不三歲，領院事。更武信、武寧、護國、河東、山南東 道、劍南、東川等九鎮、太傅、涇國公。時人稱蔡京為公相，因稱貫為媼相。

將秦、晉銳師深入河、隴，薄於蕭關古骨龍，謂可製夏人死命。遣大將劉 法取朔方，法不可，貫逼之曰：“君在京師時，親授命於王所，自言必成功，今難之，何也？”法不得已出塞，遇伏而死。法，西州名將，既死，諸軍恟懼。貫隱其 敗，以捷聞，百官入賀，皆切齒，然莫敢言。關右既困，夏人亦不能支，乃因遼人進誓表納款。使至，授以誓詔，辭不取，貫強館伴使固與之，還及境，棄諸道上。 舊制，熟羌不授漢官，貫故引拔之，有至節度使者。弓箭手失其分地而使守新疆，禁卒逃亡不死而得改隸他籍，軍政盡壞。

政和元年，副鄭允中使於遼，得燕人馬植，歸薦諸朝，遂造平燕之謀，選健將勁卒，刻日發命。會方臘起睦州，勢甚張，改江、浙、淮南宣撫使，即以所聚兵帥諸將討平之。

方臘
方臘者，睦州青溪人也。世居縣堨村，托左道以惑眾。初，唐永徽中，睦州女子陳碩真反，自稱文佳皇帝，故其地相傳有天子基、萬年樓，臘益得憑籍以自信。縣境梓桐、幫源諸峒皆落山谷幽險處，民物繁夥，有漆楮、杉材之饒，富商巨賈多往來。

時吳中困於朱勔花石之擾，比屋致怨，臘因民不忍，陰聚貧乏遊手之徒。宣和二年十月，起為亂，自號聖公，建元永樂，置官吏將帥，以巾飾為別，自紅巾而上凡 六等。無弓矢、介胄，唯以鬼神詭秘事相扇訹，焚室廬，掠金帛子女，誘脅良民為兵。人安於太平，不識兵革，聞金鼓聲即斂手聽命，不旬日聚眾至數萬，破殺將官 蔡遵於息坑。十一月陷青溪，十二月陷睦、歙二州。南陷衢，殺郡守彭汝方；北掠新城、桐廬、富陽諸縣，進逼杭州。郡守棄城走，州即陷，殺製置使陳建、廉訪使 趙約，縱火六日，死者不可計。凡得官吏，必斷臠支體，探其肺腸，或熬以膏油，叢鏑亂射，備盡楚毒，以償怨心。

警奏至京師，王黼匿不以聞，於是凶焰日熾。蘭溪靈山賊朱言吳邦、剡縣仇道人、仙居呂師囊、方岩山陳十四、蘇州石生、歸安陸行兒皆合黨應之，東南大震。

發運使陳亨伯請調京畿兵及鼎、澧槍牌手兼程以來，使不至滋蔓。徽宗始大驚，亟遣童貫、譚稹為宣撫製置使，率禁旅及秦、晉蕃漢兵十五萬以東，且諭貫使作詔 罷應奉局。三年正月，臘將方七佛引眾六萬攻秀州，統軍王子武乘城固守，已而大軍至，合擊賊，斬首九千，築京觀五，賊還據杭。二月，貫、稹前鋒至清河堰，水 陸並進，臘復焚官舍、府庫、民居，乃宵遁。諸將劉延慶、王稟、王渙、楊惟忠、辛興宗相繼至，盡復所失城。四月，生擒臘及妻邵、子毫二太子、偽相方肥等五十 二人於梓桐石穴中，殺賊七萬。四年三月，餘黨悉平。進貫太師，徙國楚。

臘之起，破六州五十二縣，戕平民二百萬，所掠婦女自賊峒逃出，倮而縊於林中者，由湯岩、椔嶺八十五里間，九村山谷相望。王師自出至凱旋，四百五十日。

臘雖平，而北伐之役遂起。既而以復燕山功，詔解節鉞為真三公，加封徐、豫兩國。越兩月，命致仕，而代以譚稹。明年復起，領樞密院，宣撫河北、燕山。宣和七年，詔用神宗遺訓，能復全燕之境者胙本邦，疏王爵，遂封廣陽郡王。

是年，粘罕南侵，貫在太原，遣馬擴、辛興宗往聘以嚐金，金人以納張覺為責，且遣使告興兵，貫厚禮之，謂曰：“如此大事，何不素告我？”使者勸貫速割兩河 以謝，貫氣褫不能應，謀遁歸。太原守張孝純誚之曰：“金人渝盟，王當令天下兵悉力枝梧，今委之而去，是棄河東與敵也。河東入敵手，奈河北乎？”貫怒叱之 曰：“貫受命宣撫，非守土也。君必欲留貫，置帥何為？”孝純拊掌歎曰：“平生童太師作幾許威望，及臨事乃蓄縮畏懾，奉頭鼠竄，何面目復見天子乎？”

貫奔入都，欽宗已受禪，下詔親征，以貫為東京留守，貫不受命而奉上皇南巡。貫在西邊募長大少年號勝捷軍，幾萬人，以為親軍，環列第舍，至是擁之自隨。上 皇過浮橋，衛士攀望號慟，貫唯恐行不速，使親軍射之，中矢而踣者百餘人，道路流涕，於是諫官、御史與國人議者蜂起。初貶左衛上將軍，連謫昭化軍節度副使， 竄之英州、吉陽軍。行未至，詔數其十大罪，命監察御史張澂跡其所至，蒞斬之，及於南雄。既誅，函首赴闕，梟於都市。

貫握兵二十年，權傾一時， 奔走期會過於製敕。嚐有論其過者，詔方劭往察，劭一動一息，貫悉偵得之，先密以白，且陷以他事，劭反得罪，逐死。貫狀魁梧，偉觀視，頤下生須十數，皮骨勁 如鐵，不類閹人。有度量，能疏財。後宮自妃嬪以下皆獻餉結內，左右婦寺譽言日聞。寵煽翕赫，庭戶雜遝成市，嶽牧、輔弼多出其門，廝養、仆圉官諸使者至數百 輩。窮奸稔禍，流毒四海，雖菹醢不償責也。

梁師成
梁師成，字守道，慧黠習文法，稍知書。初隸賈詳書藝局，詳死，得領睿思殿文字外庫，主出外傳道上 旨。政和間，得君貴幸，至竄名進士籍中，積遷晉州觀察使、興德軍留後。建明堂，為都監，既成，拜節度使、加中太一、神霄宮使。曆護國、鎮東、河東三節度， 至檢校太傅，遂拜太尉、開府儀同三司，換節淮南。

時中外泰寧，徽宗留意禮文符瑞之事，師成善逢迎，希恩寵。帝本以隸人畜之，命入處殿中，凡禦 書號令皆出其手，多擇善書吏習仿帝書，雜詔旨以出，外廷莫能辨。師成實不能文，而高自標榜，自言蘇軾出子。是時，天下禁誦軾文，其尺牘在人間者皆毀去，師 成訴於帝曰：“先臣何罪？”自是，軾之文乃稍出。以翰墨為己任，四方俊秀名士必招致門下，往往遭點汙。多置書畫卷軸於外舍，邀賓客縱觀，得其題識合意者， 輒密加汲引，執政、侍從可階而升。王黼父事之，雖蔡京父子亦諂附焉，都人目為“隱相”，所領職局至數十百。

黼造伐燕議，師成始猶依違，卒乃讚 決，又薦譚稹為宣撫。燕山平，策勳進少保。益通賄謝，人士入錢數百萬，以獻頌上書為名，令赴廷試，唱第之日，侍於帝前，囁嚅升降。其小吏儲宏亦豫科甲，而 執廝養之役如初。李彥括民田於京東、西，所至倨坐堂上，監司、郡守不敢抗禮。有言於帝，師成適在旁，抗聲曰：“王人雖微，序於諸侯之上，豈足為過？”言者 懼而止。師成貌若不能言，然陰賊險鷙，遇間即發。

家居與黼鄰，帝幸黼第，見其交通狀，已怒，朱勔又以應奉與黼軋，因乘隙攻之。帝罷黼相，師成 由是益絀。鄆王楷寵盛，有動搖東宮意，師成能力保護。欽宗立，嬖臣多從上皇東下，師成以舊恩留京師。於是太學生陳東、布衣張炳力疏其罪。炳指之為李輔國， 且言宦官表裏相應，變恐不測。東復論其有異志，攘定策功，當正典刑。帝迫於公議，猶未誦言逐之。師成疑之，寢食不離帝所，雖奏廁亦侍於外，久未有以發。會 鄭望之使金營還，帝命師成及望之以宣和殿珠玉器玩復往。先令望之詣中書諭宰相，至則留之，始詔暴其罪，責為彰化軍節度副使。開封吏護至貶所，行次八角鎮， 縊殺之，以暴死聞，籍其家。

楊戩
楊戩，少給事掖庭，主掌後苑，善測伺人主意。自崇寧後，日有寵，知入內內侍省。立明堂，鑄鼎鼐、起大晟府、龍德宮，皆為提舉。

政和四年，拜彰化軍節度使，首建期門行幸事以固其權，勢與梁師成埒。曆鎮安、清海、鎮東三鎮，由檢校少保至太傅，遂謀撼東宮。

有胥吏杜公才者獻策於戩，立法索民田契，自甲之乙，乙之丙，展轉究尋，至無可證，則度地所出，增立賦租。始於汝州，浸淫於京東西、淮西北，括廢堤、棄 堰、荒山、退灘及大河淤流之處，皆勒民主佃。額一定後，雖衝蕩回復不可減，號為“西城所”。築山濼古钜野澤，綿亙數百里，濟、鄆數州，賴其蒲魚之利，立租 算船納直，犯者盜執之。一邑率於常賦外增租錢至十餘萬緡，水旱蠲稅，此不得免。擢公才為觀察使。宣和三年，戩死，贈太師、吳國公，而李彥繼其職。

彥天資狠愎，密與王黼表裏，置局汝州，臨事愈劇。凡民間美田，使他人投牒告陳，皆指為天荒，雖執印券皆不省。魯山闔縣盡括為公田，焚民故券，使田主輸租 佃本業，訴者輒加威刑，致死者千萬。公田既無二稅，轉運使亦不為奏除，悉均諸別州。京西提舉官及京東州縣吏劉寄、任輝彥、李士漁、王滸、毛孝立、王隨、江 惇、呂坯、錢棫、宋憲皆助彥為虐，如奴事主，民不勝忿痛。前執政冠帶操笏，迎謁馬首獻媚，花朝夕造請，賓客徑趍謁舍，不敢對之上馬，而彥處之自如。

發物供奉，大抵類朱勔，凡竹數竿用一大車、牛驢數十頭，其數無極，皆責辦於民，經時閱月，無休息期。農不得之田，牛不得耕墾，殫財靡芻，力竭餓死，或自 縊轅軛間。如龍鱗薜荔一本，輦致之費逾百萬。喜賞怒刑，禍福轉手，因之得美官者甚眾。潁昌兵馬鈐轄範寥不為取竹，誣刊蘇軾詩文於石為十惡，朝廷察其捃摭， 亦令勒停。當時謂朱勔結怨於東南，李彥結怨於西北。

靖康初，詔追戩所贈官爵，彥削官賜死，籍其家；劉寄以下十人皆停廢；復範寥官。


Chinese text: This work was published before January 1, 1923, and is in the
public domain worldwide because the author died at least 100 years ago.
