宗室二
漢王元佐　昭成太子元僖　商王元份　越王元傑　鎮王元偓　楚王元偁　周王元儼　悼獻太子　濮王允讓

太宗九子：長楚王元佐，次昭成太子元僖，次真宗，次商恭靖王元份，次越文惠王元傑，次鎮恭懿王元偓，次楚恭惠王元偁，次周恭肅王元儼，次崇王元億。


漢王元佐
漢恭憲王元佐字惟吉，初名德崇，母元德皇后。少聰警，貌類太宗，帝鍾愛之。年十三，從獵近郊，兔走乘輿前，太宗使元佐射，一發而中，契丹使在側，驚異之。從征太原、幽薊。太平興國中，出居內東門別第，拜檢校太傅、同中書門下平章事，封衞王，赴上于中書。後徙居東宮，改賜今名，加檢校太尉，進封楚王。

初，秦王廷美遷涪陵，元佐獨申救之。廷美死，元佐遂發狂，至以小過操挺刃傷侍人。雍熙二年，疾少間，帝喜，為赦天下。重陽日內宴，元佐疾新愈不與，諸王宴歸，暮過元佐第。曰〈「曰」：按《宋會要》帝系二之二、《長編》卷二六記本條事都作「元佐謂曰」，疑此上有脫文。〉：「若等侍上宴，我獨不與，是棄我也。」遂發忿，被酒，夜縱火焚宮。詔遣御史捕元佐，詣中書劾問，廢為庶人，均州安置。宰相宋琪率百官三上表，請留元佐京師。行至黃山，召還，廢居南宮，使者守護。諮議趙齊王遹、翊善戴元頓首請罪，帝赦之曰：「是子朕教之猶不悛，汝等安能輔導耶？」

真宗即位，起為左金吾衞上將軍，復封楚王，聽養疾不朝，再加檢校太師、右衞上將軍。元佐生日，真宗賜以寶帶。平居不接人事，而事或預知。帝嘗遣術士管歸真為醮禳，左右未及白，元佐遽曰：「管歸真至矣。」帝聞之曰：「豈非為物所憑乎？」封泰山，真拜太傅；祀汾陰，遷太尉兼中書令。又加太師、尚書令兼中書令，遂拜天策上將軍、興元牧，賜劍履上殿，詔書不名。時禁中火，元佐表停奉稟助完宮闕，不許。加兼雍州牧。仁宗為皇太子，兼興元牧。仁宗即位，兼江陵牧。薨，年六十二，贈河中、鳳翔牧，追封齊王，謚恭憲。宗室子弟特給假七日，以鹵簿鼓吹導至永安，陪葬永熙陵。明道二年，改封潞王。又改魏王。子三人：允升、允言、允成。

仁宗〈「仁宗」：原作「神宗」，據《宋會要》帝系四之七、《長編》卷一五一、《通考》卷二七七封建考改。〉封王後，以允言子宗說恭憲王長孫，嗣封祁國公。皇祐中，坐帷薄不修除名，又坐坑殺女僕，鎖閉宮室外宅。其子仲旻，官右武衞大將軍、道州刺史，後因朝，叩頭殿下泣訴云：「父老且病，願納身官以贖。」神宗亦愍之，而未俞其請。出就馬，氣塞不能言，及家而卒。贈同州觀察使、馮翊侯。宗說幽死。

熙寧三年，以允升子宗惠襲封魏國公。中書言宗惠不應封，以恭憲庶長孫允言子宗立嗣。

宗立從張揆學春秋。太清樓侍宴，預坐悉賦祼玉詩，宗立詩先成，仁宗稱善。屢賜飛白書，旌其文雅。至是襲封，終武寧軍節度觀察留後，贈昭信軍節度使、同中書門下平章事、南康郡王。子仲來嗣，終金州刺史。子不儻嗣子不儻嗣，不儻是仲來之孫，但所記仲來、不儻官爵都與本傳不同，不儻亦無後。。徽宗立，改封魏王為漢王。不儻卒，子彥清乞襲父爵，奉漢王祀，詔從之。

允升
允升字吉先，初免乳，養明德太后宮，太后親撫視之。元佐有疾，允升始出第。真宗賜名元中，授右監門衞將軍，更賜今名。累遷澶州觀察使，封延安郡公，進武寧軍節度觀察留後，歷安德、建雄、安國軍節度使。景祐二年卒，贈太尉、平陽郡王，謚懿恭。子十三人，宗禮、宗旦、宗悌、宗惠知名。

宗禮
宗禮嘗侍宴太清樓，仁宗賦詩，命屬和，侍射苑中，復獻詩。終虔州觀察使、成國公，贈宗禮嘗侍宴太清樓，仁宗賦詩，命屬和，侍射苑中，復獻詩。終虔州觀察使、成國公，贈安遠軍節度使、同中書門下平章事、韓國公。子仲翹、仲髦。

宗旦
宗旦字子文，七歲如成人，選為仁宗伴讀。帝即位，獲超選，為?從所詆，上書言狀，帝曰：「宗旦陪朕幼學，勤勞居多，此出朕意，豈應訴以常格？」所生母死，請別擇葬域，歲時奠祀，後遂著為法。治平中，同知大宗正事。神宗即位，拜崇信軍節度使、同中書門下平章事，為大宗正，賜方團金帶，非朝會得乘肩輿。元豐三年，封華陰郡王，加開府儀同三司。長屬籍十六年〈「長屬籍十六年」：按《長編》卷三二三載神宗詔，謂「宗旦嘗侍仁宗講讀，其後典司宗籍十有六年」，與此處事正合。《宋會要》職官二○之五，謂「序同姓之親而第其五屬之戚疏者為屬籍」。「宗籍」當即「屬籍」。此處「籍」字原作「疾」，據改。〉，宗子有過，優游誨導，一善必以聞。異時赴朝請者，率以私丁給侍，宗旦建請，始得從官給。薨，贈太尉、滕王，謚恭孝，聽旗節印綬從葬。

宗悌
宗悌字元發，輕財好施。故相王氏子持父所服帶求質錢，宗悌惻然曰：「宰相子亦至是乎！」歸帶而與之錢。所親用詐取藏鏹，得其狀，曰：「吾不以小故傷骨肉恩。」竟不問。所生母早世，宗悌不識也，聞父婢語平生，輒掩泣。繼得其肖貌，繪而奉之如生。終明州觀察使，贈保寧軍節度使、同中書門下平章事、東陽郡王，謚曰孝憲。

宗惠
宗惠，封魏國公，尋以旁支黜。終武昌軍節度觀察留後、江夏郡王，贈郯王。

允言
允言，累官左屯衞將軍。嘗託疾不朝，降太子左衞率府率，歲中復官，又坐笞侍婢，而兄允升勸止，悖慢無禮，貶副率，絕朝謁，出之別第。以祀汾陰恩，復率府率，還宮。久之，復朝謁，歷左監門衞大將軍、黃州刺史。天聖七年卒，贈明州觀察使、奉化侯。明道二年，贈安遠軍節度使，追封密國公。子宗說、宗立事並見上。宗育，終右屯衞將車，贈潁州防禦使、汝陰侯。

允成
允成，終右神武將軍、濮州防禦使，贈安化軍節度使、郇國公。明道二年，加贈鎮江軍節度使兼侍中。子宗顏、宗訥、宗鼎、宗嚴、宗魯、宗儒、宗奭，皆為環?、刺史。

昭成太子元僖
昭成太子元僖，初名德明。太平興國七年出閤，授檢校太保、同平章事，封廣平郡王，與兄衞王德崇同日受封。八年，進封陳王，改名元佑。詔自今宰相班宜在親王上，宰相宋琪、李昉請遵舊制，不允。宋琪等懇請久之，上曰：「宰相之任，實總百揆，與羣司禮絕；藩邸之設，止奉朝請而已。元佐等尚幼，欲其知謙損之道，卿等無固讓也。」

雍熙二年，元佐被疾，以元僖為開封尹兼侍中，改今名，進封許王，加中書令。上為娶隰州團練使李謙溥女為夫人，因謂宰相曰：「朕嘗語諸子，今姻偶皆將相大臣之家，六禮具備，得不自重乎？」淳化元年，宰相呂蒙正復上言，乞班諸王下，詔不允。三年十一月己亥，元僖早入朝，方坐殿廬中，覺體中不佳，徑歸府。車駕遽臨視，疾已亟，上呼之猶能應，少頃遂薨。上哭之慟，廢朝五日，贈皇太子，謚恭孝。

元僖姿貌雄毅，沈靜寡言，尹京五年，政事無失。及薨，上追念不已，悲泣達旦不寐，作思亡子詩示近臣。

未幾，人有言元僖為嬖妾張氏所惑，張頗專恣，捶婢僕有至死者，而元僖不知。張又於都城西佛寺招魂葬其父母，僭差踰制。上怒，遣昭宣使王繼恩驗問，張縊死。左右親吏悉決杖停免，毀張氏父母塚墓，親屬皆配流。開封府判官、右諫議大夫呂端，推官、職方員外郎陳載，並坐裨贊有失，端黜為衞尉少卿，載為殿中侍御史。許王府諮議、工部郎中趙令圖，侍講、庫部員外郎閻象，並坐輔道無狀，削兩任免。詔停冊禮，以一品鹵簿葬。真宗即位，始詔中外稱太子之號焉。乾興初，改謚。無子，仁宗時，詔以允成子宗保出後昭成太子為孫。

宗保生二歲，母抱以入見章獻后，后留與處。宗保七歲，授左侍禁，帝親為巾其首。久之，歸本宮，詔朔望出入禁省。累官代州防禦使，襲封燕國公。性仁恕，主藏吏盜米至千斛，貰不問。嘗書「忍」字於座右以為戒。熙寧七年卒。神宗臨奠，其子仲鞠泣曰：「先臣幼養宮中，終身不自言。」帝感悼，遂優贈靜難軍節度使、新平郡王，謚恭靜。仲鞠亦好學能詩，事親居喪以孝聞。

宗保卒，子仲恕嗣，官至忠州團練使，謚純僖。子士盉嗣。

商王元份
商恭靖王元份，初名德嚴。太平興國八年出閤，改名元俊，拜同平章事，封冀王。雍熙三年，改今名，加兼侍中、威武軍節度使，進封越王。淳化中，兼領建寧軍，改鎮寧海、鎮東。真宗即位，加中書令，徙鎮永興、鳳翔，改王雍。永熙復土，為山陵使，拜太傅。真宗北征，為東京留守。薨年三十七，贈太師、尚書令、鄆王。改陳王，又改潤王。治平中，封魯王。

元份寬厚，言動中禮，標望偉如，娶崇儀使李漢斌之女。李悍妬慘酷，宮中女婢小不如意，必加鞭杖，或致死。上每有恩賜，詔令均給，李盡取之。及元份臥病，上親臨問，見左右無侍者，因輟宮人為主湯劑。初，太宗崩，戚里皆赴禁中，朝晡臨，李多稱疾不至。元份生日，李以衣服器用為壽，皆飾以龍鳳。居元份喪，無戚容，而有謗上之語。上盡知其所為，以元份故優容之。及是，復不欲顯究其罪狀，止削國封，置之別所。元份子三人：長允寧；次允懷，改允中，早卒；次則濮王允讓也。

允讓薨，以允寧子宗諤襲虢國公。至熙寧三年，以宗肅嗣封魯國公。宗肅，亦允寧子也。子仲先嗣。徽宗即位，改封魯王為商王，詔曰：「宗室諸王追封大國，其世襲子孫尚仍舊國，甚未稱正名之意。如魯王改封商王，其子尚襲魯國之類。其令大宗正司改正。」制以寧遠軍節度使、魯國公仲先改封商國公。

允寧字德之，性至孝，因父感疾，恍惚失常。既而嗜學，尤喜讀唐史，通知近朝典故，工虞世南楷法，真宗賜詩激賞之。又善射，嘗侍射後苑，屢破的，賜金帶器幣。初授右千牛衞將軍，四遷右武衞，歷唐州團練、潁州防禦、同州觀察使，進彰信軍節度觀察留後、武定軍節度使。景祐元年卒，贈太尉、信安郡王，謚僖簡。子宗諤、宗敏、宗孟、宗肅。

諤封虢國公，官累集慶軍節度使、同中書門下平章事，進封豫章郡王。乞比外使相給奉，仁宗以非兼侍中，令詰主吏，宗諤上章自陳，於是御史張商英劾其招權立威等罪，坐落平章事坐落平章事，宗諤落平章事在神宗熙寧元年；琬琰集卷一六張少保商英傳張商英於熙寧五年始任監察御史裏行，此處所敘原委疑有誤。。英宗即位，還所奪。元豐五年薨，贈太尉、韓王。太常謚榮孝，上省集議駁之，改榮恭，僕射王珪復駁之，遂謚榮思

宗肅封魯國公。兄宗諤嘗亡寶器，意宗肅家人子竊之，宗肅曰：「吾廉，不足取信兄弟如此乎？」立償其直。宗諤愧不取，乃施諸僧。久之器得，宗肅不復言。元豐五年，終安化軍留後，以嘗從英宗入慶寧，優贈鎮海軍節度使、開府儀同三司、北海郡王。

宗敏終右千牛衞大將軍、文州刺史，贈越州觀察使、會稽侯。頗涉書傳。緣郊恩建請封所生母范氏，宗室子得封所生母，自宗敏始。

越王元傑
越文惠王元傑字明哲，初名德和。太平興國八年出閤，改名。授檢校太保、同平章事，封益王。端拱初，加兼侍中、成都尹、劍南東西川節度。淳化中，徙封吳王，領揚潤大都督府長史、淮南鎮江軍節度使。至道二年，改揚州大都督、淮南忠正軍節度。真宗即位，授檢校太尉兼中書令、徐州大都督、武寧泰寧等軍節度使，改封兗王。咸平中，再郊祀，皆為終獻，加守太保。六年七月暴薨，年三十二。

元傑穎悟好學，善屬詞，工草、隸、飛白，建樓貯書二萬卷，及為亭榭遊息之所。嘗作假山，既成，置酒召僚屬觀之。翊善姚坦獨頫首不視，元傑強之，坦曰：「坦見血山，安得假山。」言州縣鞭撻微民，以取租稅，假山實租稅所為耳。語見姚坦傳中。

及薨，真宗聞之震悼，不俟旦，步及中禁門，乃乘輦臨視，哀動左右，廢朝五日。贈太尉、尚書令，追封安王，謚文惠，後改邢王，後改陳王。無子。仁宗以恭憲王之孫、允言子宗望為之後。

宗望
宗望字子國，終右武衞大將軍、舒州防禦使，贈安化軍節度使觀察留後、高密郡公。仁宗嘗御延和殿試宗子書，以宗望為第一；又常獻所為文，賜國子監書，及以塗金紋羅御書「好學樂善」四字賜之。即所居建御書閣，帝為題其榜。

仲郃
子仲郃嗣。熙寧三年，與商恭靖王孫宗肅等同日封陳國公。官至陳州觀察使。卒，謚良僖。

士關
子士關嗣。父卒，徒行護喪數百里，路人嗟惻。卒，贈陳州觀察使。徽宗即位，改封陳王為越王。

鎮王元偓
鎮恭懿王元偓字希道。端拱元年出閤，授檢校太保、左衞上將軍，封徐國公。至道二年，拜洪州都督、鎮南軍節度使。真宗即位，加同平章事，封彭城郡王。俄加檢校太傅，改鎮靜難、彰化，進封寧王。郊祀、東封，悉為亞獻，禮成，授檢校太尉兼侍中、護國鎮國等軍節度。

三年，文武官詣闕請祠后土，元偓以領節帥亦奏章以請，詔許之。將行，命為河、華管內橋道頓遞使。明年，車駕入境，元偓奏方物、酒餼、金帛、茗藥為貢，儀物甚盛。至河中，與判府陳堯叟分導乘輿度蒲津橋。上登鄈丘亭，目元偓曰：「橋道頓置嚴謹，爾之力也。」元偓頓首謝。及還，加中書令，領成德、安國等軍節度，改封相王。五年，加守太傅。

真宗自即位以來，屢以學術勗宗子。元偓首冠藩戚，益自修勵，上每製篇什，必令屬和。一日，謂宰相曰：「朕每戒宗子作詩習射，如聞頗精習，將臨觀焉。」因幸元偓邸第，宴從官，宮僚畢會，賦七言詩。元偓奉觴上壽，賜襲衣、金帶、器幣、緡錢，又與宗室射于西南亭。日晡，從官退，上獨以中官從，幸元偁、元儼宮，復宴元偓宮，如家人禮，夜二鼓而罷。六年，進位太尉。

八年七月，以榮王宮火，徙元偓宮於景龍門外，車駕臨幸。是冬，加兼尚書令。天禧元年二月，換成德、鎮寧二鎮，進封徐王。二年春，宮邸遺燼，燔舍數區，元偓驚悸，暴中風眩薨，年四十二。帝臨哭，廢朝五日，贈太師、尚書令、鄧王，賜謚恭懿。

元偓姿表偉異，厚重寡言，曉音律。後改封密王，又改王蘇。治平中，追封韓王。

允弼
子允弼，八歲召入禁中，令皇子致拜，允弼不敢當。御樓觀酺，得與王子並坐〈「得與王子並坐」：按上下文，「王子」當作「皇子」。〉。皇子即位，是為仁宗。允弼累遷武寧軍節度使兼侍中，判大宗正事，封北海郡王。英宗時，拜中書令，徙王東平。神宗即位，拜太保、鳳翔雄武軍節度使，朝朔望。熙寧二年，丁母憂，悲痛不勝喪，固辭起復。母葬有日而允弼病篤，顧諸子以不得終大事為恨。薨，帝臨哭之慟，輟朝三日，贈太師、尚書令兼中書令，追封相王，謚孝定。

允弼性端重，時然後言。諸宮增學官員，允弼已貴，猶日至講席，延伴讀官讀孟子一節。領宗正三十年，與濮安懿王共事，相友愛，為宗屬推敬。

宗繢
子宗繢，襲祖恭懿王封為韓國公。卒，贈南康郡王，謚良孝。

宗景
宗繢弟宗景，以相州觀察使同知大宗正事。神宗以其父允弼司宗久，故復選用之。宗景事母孝，居喪如不能勝。居第火冒，急赴家廟，不恤其他，火亦不為害。元祐中，累遷彰德軍節度、開府儀同三司、檢校司空，封濟陰郡王。宗景喪其夫人，將以妾繼室，先出之於外，而託為良家女且納焉。坐奪開府，既而還之。紹聖四年薨，年六十六，贈太師、循王，謚曰思。

宗繢
仲嗣
宗繢既卒，子仲嗣，自平川節度使徙劍南西川。徽宗改封韓王為鎮王。

楚王元偁
楚恭惠王元偁字令聞，七歲授檢校太保、右衞上將軍、涇國公。久之，領鄂州都督、武昌軍節度使。真宗即位，加同平章事、安定郡王，進檢校太傅。景德二年，郊祀，遷宣德、保寧兩鎮，進封舒王。大中祥符初，封泰山，加檢校太尉兼侍中，移平江、鎮江軍。從祀汾陰，加兼中書令，改鎮南、寧國軍節度使。五年，拜太保。自景德後，每有大事，皆為終獻。

元偁體素羸多病，上幸真源，時己被疾，懇求扈從。至鹿邑疾甚，肩輿先歸。車駕還，臨問數四。七年，薨，年三十四。廢朝五日，贈太尉、尚書令，追封曹王，謚恭惠。後改封華王、蔡王。有集三卷、筆札一卷，上為製序，藏之秘閣。子允則，官至右千牛衞大將軍卒。

先是，諸王子授官，即為諸?將軍，餘以父官及族屬親疏差等。天禧元年，令宗正卿趙安仁議為定制。安仁請以宣祖、太祖、太宗孫初廕授將軍，曾孫授右侍禁，玄孫授右班殿直，內父爵高者聽從高廕，其事緣特旨者不以為例。詔中書、門下、樞密院參定行之。

允則無子，以平陽懿恭王之子宗達為後。熙寧三年，襲封蔡國公。鄰家失火，盜因為奸，竊宗達所服帶，既而得之，且知其主名，貸不問。浚井得鏹，復投之。官累武信軍留後。薨，贈安化軍節度使、開府儀同三司、高密郡王。子仲約嗣。徽宗即位，改封蔡王為楚王。

周王元儼
周恭肅王元儼，少奇穎，太宗特愛之。每朝會宴集，多侍左右。帝不欲元儼早出宮，期以年二十始就封，故宮中稱為「二十八太保」，蓋元儼於兄弟中行第八也。

真宗即位，授檢校太保、左衞上將軍，封曹國公。明年，為平海軍節度使，拜同中書門下平章事，加檢校太傅，封廣陵郡王。封泰山，改昭武、安德軍節度使，進封榮王；祀汾陰，加兼侍中，改鎮安靜、武信，加檢校太尉；祠太清宮，加兼中書令。坐侍婢縱火，延燔禁中，奪武信節，降封端王，出居故駙馬都尉石保吉第。每見帝，痛自引過，帝憫憐之。尋加鎮海、安化軍節度使，封彭王，進太保。仁宗為皇子，加太傅。歷橫海永清保平定國節度、陝州大都督，改通王、涇王。仁宗即位，拜太尉、尚書令兼中書令，徙節鎮安、忠武，封定王，賜贊拜不名，又賜詔書不名。天聖七年，封鎮王，又賜劍履上殿。明道初，拜太師，換河陽三城、武成節度，封孟王，改永興鳳翔、京兆尹，封荊王，遷雍州、鳳翔牧。景祐二年大封拜宗室，授荊南、淮南節度大使荊南淮南節度大使，行荊州、揚州牧，仍賜入朝不趨。

元儼廣顙豐頤，嚴毅不可犯，天下崇憚之，名聞外夷，事母王德妃孝，妃每有疾，躬侍藥，晨夕盥潔焚香以禱，至憂念不食。母喪，哀戚過人。平生寡嗜慾，惟喜聚書，好為文詞，頗善二王書，工飛白。

仁宗年即位，章獻皇后臨朝，自以屬尊望重，恐為太后所忌，深自沉晦。因闔門卻絕人事，故謬語陽狂，不復預朝謁。及太后崩，仁宗親政，益加尊寵，凡有請報可，必手書謝牘。方陝西用兵，上所給公用錢歲五十萬以助邊費，帝不欲拒之，聽入其半。嘗問翊善王渙曰：「元昊平未？」對曰：「未也。」曰：「如此，安用宰相為。」聞者畏其言。

慶曆三年冬，大雨雪，大冰，陳、楚之地尤甚。占者曰：「憂在大臣。」既而元儼病甚。上憂形于色，親至臥內，手調藥，屏人與語久之，所對多忠言。賜白金五千兩，固辭不受，曰：「臣羸憊且死，將重費家國矣。」帝為嗟泣。明年正月薨，贈天策上將軍、徐兗二州牧、燕王，謚恭肅。比葬，三臨其喪。詔以元儼墨跡及所為詩分賜宰臣，餘藏秘閣。

子十三人：允熙、允良、允迪、允初，餘皆早卒。熙寧中，以允良子宗絳嗣封吳國公。徽宗改封吳王為周王。

允熙
允熙終右監門衞將軍、滁州刺史，贈博州防禦使、博平侯。

允良
允良歷五節度，領寧海、平江兩軍，封華原郡王，改襄陽，由同中書門下平章事、兼侍中，至太保、中書令。好酣寢，以日為夜，由是一宮之人皆晝睡夕興。薨，贈定王，有司以其反易晦明，謚曰榮易。

允迪
允迪累官耀州觀察使。居父喪不哀，又嘗宮中為優戲，為妻昭國夫人錢氏所告。制降右監門衞大將軍，絕朝謁，錢氏亦度為洞真道士。

允初
允初，初名允宗，勤於朝會，雖風雨不廢。未嘗問財物厚薄，惟誦佛書，人以為不慧。累遷寧國軍節度使、同中書門下平章事。治平元年卒，贈中書令、博平郡王。無子。英宗臨奠，以允初後事屬其兄允良，乃以允成孫仲連為之後。

崇王元億
崇王元億，早亡，追賜名，封代國公。治平中，封安定郡王。徽宗即位，加封崇王。

真宗六子：長溫王禔，次悼獻太子祐，次昌王祗，次信王祉，次欽王祈，次仁宗。禔、祗、祈皆蚤亡，徽宗賜名追封。

悼獻太子祐，母曰章穆皇后。咸平初，封信國公。生九年而薨，追封周王，賜謚悼獻。仁宗即位，贈太尉、中書令。明道二年，追冊皇太子。

悼獻太子祐
真宗六子：長溫王禔，次悼獻太子祐，次昌王祗，次信王祉，次欽王祈，次仁宗。禔、祗、祈皆蚤亡，徽宗賜名追封。

悼獻太子祐，母曰章穆皇后。咸平初，封信國公。生九年而薨，追封周王，賜謚悼獻。仁宗即位，贈太尉、中書令。明道二年，追冊皇太子。

濮王允讓
仁宗三子：長楊王昉，次雍王昕，次荊王曦，皆早亡。徽宗時改封。

濮安懿王允讓字益之，商王元份子也。天資渾厚，外莊內寬，喜慍不見于色。始為右千將軍。周王祐薨，真宗以綠車旄節迎養于禁中。仁宗生，用簫韶部樂送還邸。官衞州刺史。仁宗即位，授汝州防禦使，累拜寧江軍節度使。上建睦親宅，命知大宗正寺。宗子有好學，勉進之以善，若不率教，則勸戒之，至不變，始正其罪，故人莫不畏服焉。慶曆四年，封汝南郡王，拜同平章事，改判大宗正司。嘉祐四年薨，年六十五，贈太尉、中書令，追封濮王，謚安懿。仁宗在位久無子，乃以王第十三子宗實為皇子。仁宗崩，皇子即位，是為英宗。

治平元年，宰相韓琦等奏：請下有司議濮安懿王及譙國夫人王氏、襄國夫人韓氏、仙遊縣君任氏合行典禮。詔須大祥後議之。

二年，乃詔禮官與待制以上議。翰林學士王珪等奏曰：謹按儀禮喪服：「為人後者」傳曰：「何以三年也？受重者必以尊服服之。」「為所後者之祖父母妻，妻之父母昆弟，昆弟之子若子。」謂皆如親子也。又「為人後者為其父母」傳曰：「何以期？不二斬，持重於大宗，降其小宗也。」「為人後者為其昆弟」傳曰：「何以大功？為人後者降其昆弟也。」 先王制禮，尊無二上，若恭愛之心分於彼，則不得專於此故也。是以秦、漢以來，帝王有自旁支入承大統者，或推尊其父母以為帝后，皆見非當時，取議後世，臣等不敢引以為聖朝法。况前代入繼者，多宮車晏駕之後，援立之策或出臣下，非如仁宗皇帝年齡未衰，深惟宗廟之重，祗承天地之意，於宗室眾多之中，簡推聖明，授以大業。陛下親為先帝之子，然後繼體承祧，光有天下。 濮安懿王雖於陛下有天性之親，顧復之恩，然陛下所以負扆端冕，富有四海，子子孫孫萬世相承，皆先帝德也。臣等竊以為濮王宜準先朝封贈期親尊屬故事，尊以高官大國，譙國、襄國、仙遊並封太夫人，攷之古今為宜稱。

於是中書奏：王珪等所議，未見詳定濮王當稱何親，名與不名？珪等議：「濮安於仁宗為兄，於皇帝宜稱皇伯而不名，如楚王、涇王故事。」

中書又奏：「禮與令及五服年月敕：出繼之子於所繼、所生皆稱父母。又漢宣帝、光武皆稱父為皇考。今珪等議稱濮王為皇伯，於典禮未有明據，請下尚書省，集三省、御史臺議奏。」

方議而皇太后手詔詰責執政，於是詔曰：「如聞集議不一，權宜罷議，令有司博求典故以聞。」禮官范鎮等又奏：「漢之稱皇考、稱帝、稱皇，立寢廟，序昭穆，皆非陛下聖明之所法，宜如前議為便。」自是御史呂誨等彈奏歐陽脩首建邪議，韓琦、曾公亮、趙槩附會不正之罪，固請如王珪等議。

既而內出皇太后手詔曰：「吾聞羣臣議請皇帝封崇濮安懿王，至今未見施行。吾載閱前史，乃知自有故事。濮安懿王、譙國夫人王氏、襄國夫人韓氏、仙遊縣君任氏，可令皇帝稱親，濮安懿王稱皇，王氏、韓氏、任氏並稱后。」

事方施行，而英宗即日手詔曰：「稱親之禮，謹遵慈訓；追崇之典，豈易克當。且欲以塋為園，即園立廟，俾王子孫主奉祠事。」

翌日，誨等以所論列彈奏不見聽用，繳納御史敕告，家居待罪。誨等所列，大抵以為前詔稱「權罷集議」，後詔又稱「且欲以塋為園」，即追崇之意未已。英宗命閤門以告還之。誨等力辭臺職。誨等既出，而濮議亦寢。至神宗元豐二年，詔以濮安懿王三夫人可並稱王夫人云。

宗懿
王二十八子。長宗懿，英宗時為宿州團練使，封和國公。神宗以宗懿濮安懿王元子，追封舒王。

仲鸞
子仲鸞，常州防禦使。父薨，諸子皆進官，獨不忍受。喜翰墨，樂施與，九族稱賢。卒，贈武康軍節度使、洋國公，謚曰良。

仲汾
仲鸞弟仲汾，幼喜書史，一讀成誦。居父喪，鄰於毀瘠。卒官萊州防禦使，贈昭化軍節度使、榮國公。

宗樸
次宗樸，為隴州防禦使，封岐國公。宗樸與英宗友愛。初，詔英宗入居慶寧宮，固辭，宗樸率近屬敦勸，乃入。治平中，建濮王園廟，宗樸遂拜彰德軍節度使，封濮國公，奉王後。神宗即位，加同平章事兼侍中，進封濮陽郡王。薨，贈太師、中書令，追封定王，謚僖穆。子仲佺，父歿，不食者數日。母葬時，天大雪，步泥中扶翼，道路歎惻。以潤州觀察使卒，贈開府儀同三司。

宗樸既薨，宗誼襲封。官至昭化軍節度使、同中書門下平章事。薨，贈太師、中書令、廣陵郡王，謚莊孝。

宗暉
宗暉，元豐中，以淮康軍節度使襲濮國公。安懿王及三夫人改祔，命為誌并題神主，加同中書門下平章事、開府儀同三司，進嗣濮王。哲宗立，改鎮南節度使、檢校司徒。紹聖元年薨，年六十七，贈太師，追封懷王，謚榮穆。

仲璲
子仲璲。先是，濮國嗣王四孟詣洛享園廟，以河南府縣官充亞、終獻。宗暉之襲封也，神宗始命以其子為之，仲璲遂以終獻侍祠，凡十餘年。父喪，哀痛不能勝，纔服除而卒。官右監門衞大將軍、合州刺史。

宗晟
宗晟，紹聖元年六月，以武安軍節度使判大宗正事，加檢校司徒，嗣濮王。明年三月薨，年六十五，贈太師、昌王，謚端孝。宗晟好古學，藏書數萬卷，仁宗嘉之，益以國子監書。治平將郊而雨，或議改祫享，英宗訪諸宗晟，對曰：「陛下初郊見上帝，盛禮也，豈宜改卜。至誠感神，在陛下精意而已。」帝嘉納。及郊，雨霽。帝數被疾，密請早建儲貳，以係天下之望，世稱其忠。

宗愈
宗晟薨，哲宗紹聖二年四月，宗愈以鎮安節度使、開府儀同三司、檢校司徒嗣封。故事嗣王以四時詣祠所，宗愈方屬疾，或曰不可以暑行，曰：「吾身主祀而不往，非禮也。」強輿以行，疾遂亟。是年八月薨，年六十五，贈太師，追封襄王，謚恭憲。

宗綽
宗綽嗣，官至河陽三城節度使、檢校司徒。紹聖三年二月薨，年六十二，贈太師，追封榮王，謚孝靖。

宗楚
宗楚，累拜武勝軍節度使、開府儀同三司，封南陽郡王。紹聖三年三月，以檢校司徒改武昌節度使，嗣濮王。既嗣爵，當詣園薦獻，會疾，以弟宗漢代行，歎曰：「不能親奉籩豆，饗我先王，而浮食厚祿，安乎！」請以爵授弟，不許。四年六月薨，贈太師、惠王，謚僖節。

宗祐
宗祐克己自約，蕭然若寒士，好讀書，尤喜學易。嘉祐中，從父允初未立嗣，咸推其賢，詔以宗祐為後，泣曰：「臣不幸幼失怙恃，將終身悲慕，忍為人後乎、敢以死請。」仁宗憐而從之。累遷清海軍節度使、開府儀同三司，封乘城郡王。紹聖四年八月，加檢校司徒，嗣濮王。時已病，當祠園廟，不肯移疾，自秋涉冬連往來。元符元年春，又亟往，遂薨于祠下。贈太師，追封欽王，謚穆恪。

宗漢
宗漢，英宗幼弟也。累拜保寧軍留後、鄴國公、東陽安康郡王。元符初，以彰德軍節度使、開府儀同三司、檢校司空嗣濮王。徽宗即位，徙寧江、保平、泰寧三鎮，判大宗正事，加檢校司徒、太保、太尉。帝幸濮邸，遷其子孫官。時安懿王諸子獨宗漢在，恩禮隆腆。大觀三年八月薨，贈太師，追封景王，謚孝簡。宗漢善畫，嘗作八鴈圖，人稱其工。仲增嗣。

仲增
仲增，濮王孫，於屬為長，故封。官至彰德軍節度使、開府儀同三司。政和五年九月薨，贈少師，追封簡王，謚穆孝。

仲御
仲御，自幼不羣，通經史，多識朝廷典故。居父宗晟喪，哲宗起知宗正，力辭，詔虛位以須終制。累遷鎮寧、保寧、昭信、武安節度使，封汝南、華原郡王。政和中，以檢校少傅、泰寧軍節度使、開府儀同三司嗣封。天寧節遼使在廷，宰相適謁告，仲御攝事，率百僚上壽，若素習者。帝每見必加優禮，稱為嗣王。宣和四年五月薨，年七十一，贈太傅，追封郇王，謚康孝。

仲爰
仲爰嗣。徽宗即位，拜建武節度使，為大宗正，加開府儀同三司，封江夏郡王，徙節泰寧定武，檢校少保、少傅。宣和五年六月薨，年七十，贈太保，追封恭王。

仲理
仲理嗣。靖康初，為安國軍節度使，加檢校少保、開府儀同三司。

嗣濮王者，英宗本生父後也。治平三年，立濮王園廟。元豐七年，封王子宗暉為嗣濮王，世世不絕封。高宗南遷，奉濮王神主于紹興府光孝寺。

宗輔
仲湜
仲湜字巨源，楚榮王宗輔之子，安懿王孫也，初名仲泹。熙寧十年，授右內率府副率。累遷密州觀察使、知西外宗正事、保大軍承宣使。欽宗嗣位，授靖海節度使，更今名。召知大宗正事，未行，汴京失守。康王即帝位于南京，仲湜由漢上率眾徑謁。時嗣濮王仲理北遷，乃詔仲湜襲封，加開府儀同三司，歷檢校少保、少傅。紹興元年，充明堂亞獻。七年，薨，帝為輟朝，賜其家銀帛，追封儀王，謚恭孝。仲湜事母以孝聞，喜親圖史。性酷嗜珊瑚，每把玩不去手，大者一株至以數百千售之。高宗嘗問墜地則何如，仲湜對曰：「碎矣。」帝曰：「以民膏血易無用之物，朕所不忍。」仲湜慚不能對。

士從、士街、士籛、士衎、士歆
子 士從、士街、士籛、士衎、士歆。

士從，靖康末，為洺州防禦使。建炎二年，同知西外宗正事，主管高郵軍宗子。士從招潰卒置屯，奏假江、淮制置使，許之。賊李在犯楚州，士從遣部將乘虛掩襲，狃於小勝，軍無紀律，敗績。士從移司衡、溫二州。臣僚以其弟士籛撓州縣，士從不能制，遂罷。紹興四年，遷涇、洪二州觀察使，權知濮王園令。士從乞擇利便地奉安神位，從之。
六年，士街授象州防禦使，遷華州觀察使、同知大宗正事、安慶軍承宣使，主奉濮王祠事。初，以軍興，南班宗子權罷歲賜，至有身歿而不能殮者，士街言于朝，詔復舊制。三十年，拜安德軍節度使。典宗司凡十四年。
士籛官至安慶軍節度使、同知大宗正事。隆興元年，上言：「宗司文移視官敘高下，令詪，臣兄也，位反居臣下，失尊卑敘，乞易置之。」詔可其奏。
士衎，官至崇慶軍節度使、知西外宗正事。右諫議何溥論士衎強市海舟，罷官。已而詔歸南班，奉朝請。隆興中，以邊事未寧，與士籛奏減奉給恩賞之半以助軍興。詔加諭。
宗漢
仲儡
仲儡，景王宗漢子也。初授右內率府副率，轉右監門衞大將軍。建炎末，授武功大夫、忠州防禦使。紹興中，遷濟州，知南外宗正事。八年，加檢校少保、向德軍節度使，襲封嗣濮王。仲儡生而不慧，以次得封。入見榻前慟哭，帝驚問故，答語狂謬，帝優容之。九年，薨，上輟朝三日，追封瓊王，謚恭惠。

士俴
士俴，安懿王曾孫也。紹興二十五年十一月襲封，除崇慶軍節度使。初，仲儡薨，秦檜專政，罷襲，檜死，始封士俴。踰年薨，贈少師，追封思王，謚溫靖。

士輵
士輵，士俴弟也。紹興二十八年，由建州觀察使襲封，授昭化軍節度使。初，懿王神貌奉安報恩寺西挾，屋居隘陋，士輵請別營祠堂，許之。久之，加檢校少保，累加開府儀同三司，賜嗣濮王居為世業。除知大宗正事，累加三少，充醴泉觀使。淳熙七年薨，贈太傅，追封安王。

仲湜
士歆
士歆，仲湜第十一子也。由保康軍節度使襲封，加開府儀同三司，累陞三少。慶元二年薨，贈太傅，追封韶王。

不禾去
不禾去，安懿王玄孫也。年七十六，累轉武功郎。士歆既薨，不禾去年最高，得襲封，除褔州觀察使。由庶官襲封自不禾去始。慶元五年，轉武安軍承宣使。俄薨，贈開府儀同三司，追封蔣國公。

不璺
不璺，由武經大夫授利州觀察使，襲封。開禧初，遷寧遠軍承宣使。薨，贈開府儀同三司，追封安國公。

不儔
不儔，開禧二年，由安遠軍承宣使襲封，除昭慶軍節度使，遷檢校少保。嘉定十年薨，贈少師，追封高平郡王。

不嫖
不嫖，由武翼大夫襲封，授褔州觀察使，時嘉定十一年也。踰年而薨，贈開府儀同三司，追封惠國公。

臣僚上言：「嗣濮王元降指揮，雖有擇高年行尊之文，然高宗朝儀王仲湜以德望俱隆。越仲孮而選拜；武德郎鼘，次當襲封，以官卑，乃命士褭權奉祠事，越十六年始正士俴之封，是亦不拘定制也。乞自今應封者，命大宗司銓量，都堂審察，閤門引見，然後奏取進止。」寧宗然之。

士禾芻
不淩
不淩，父士禾芻。不嫖既薨，不淩由右千牛衞將軍授褔州觀察使，襲封。嘉定十五年，遷奉國軍承宣使。十七年薨，贈開府儀同三司，追封惠國公。


Chinese text: This work was published before January 1, 1923, and is in the
public domain worldwide because the author died at least 100 years ago.
