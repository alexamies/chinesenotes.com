世家六○湖南周氏荊南高氏漳泉留氏陳氏

目录
1	湖南周氏周行逢
1.1	子 保權
1.2	附 李觀象
1.3	附 張文表
2	荊南高氏高保融
2.1	弟 保勖
2.2	子 繼沖
2.3	弟 保寅
2.4	附 孫光憲
2.5	附 梁延嗣
3	漳泉留氏留從效
4	漳泉陳氏陳洪進
4.1	弟 銛
4.2	子 文顯
4.3	子 文顥
4.4	子 文顗
4.5	子 文頊
湖南周氏周行逢
湖南周行逢，朗州武陵人。少無賴，不事產業。嘗犯法配隸鎮兵，以驍勇累遷裨校。自唐乾寧二年，馬氏專有湖南二十州之地，雖稟朝廷正朔，其郡守官屬皆自署。至周廣順初，兄弟爭國，求援於江南李景，景遣大將邊鎬率兵赴之，因下長沙，遷馬氏之族於建康，封希萼為楚王，居洪州，希崇鎮舒，居揚州。宋興，希崇率兄弟十七人歸朝，皆為美官。景以鎬為潭帥。會朗州眾亂，推衙將劉言為留後，言以行逢為都指揮使。行逢以眾情表於景，請授言節鉞，景不從。召言入金陵，言懼，遣副使王進逵、行軍何景真與行逢帥舟師襲破潭州，鎬遁去，行逢等據其城。言遣使上言長沙兵亂，焚燒公府，請移治朗州。周祖即以言為朗帥，王進逵為潭帥，行逢為潭州行軍司馬、領集州刺史。未幾，進逵寇朗州，害劉言，周祖即以進逵為朗州節度，以行逢領鄂州節度、知潭州軍府事。初，朗州人謂劉言為「劉咬牙」，馬氏將亂，湘中童謠云：「馬去不用鞭咬牙過今年。」及邊鎬俘馬氏，鎬為劉言所逐，而言亦被害。

顯德中，世宗將用師淮甸，詔朗州王進逵出師入鄂州界，進逵遣裨將潘叔嗣領兵五千為先鋒。行及鄂州界，叔嗣乃回戈襲進逵，進逵聞之，倍道先入武陵。叔嗣攻其城，進逵敗走，為叔嗣所殺，迎行逢為節度。行逢至，即斬叔嗣以徇。世宗乃授行逢郎州大都督、武平軍節度、製置武安靜江等州軍事兼侍中，盡有湖南之地。宋初，加兼中書令。

行逢在鎮，盡心為治，辟署官屬，必取廉介之士。有女婿求補吏，不許，返給以耒耜，語之曰：「吏所以治民也，汝才不能任職，豈敢私汝以祿邪？姑歸墾田以自活。」其公正多此類。條教簡約，民皆悅之。然性多猜忌，左右少有忤意者必置於法，麾下之人重足累息。有何景山者，為王進逵記室，常狎侮行逢。及行逢為帥，署景山益陽令，數月，縛投於江。又館驛巡官鄧洵美與翰林學士李昉同年進士，會昉使行逢，召至傳舍，與話終日。行逢疑其泄己陰事，黜為易俗場官，潛遣殺之。由是士流不附。

馬氏舊僚有天策府學士徐仲雅，性滑稽，頗恃才倨傲，行逢以為節度判官。行逢多署溪洞蠻酋為司空、太保，一日謂仲雅曰：「吾奄有湖湘，兵強俗阜，四鄰其懼我乎？」仲雅曰：「公部內司空滿川，太保遍地，孰敢不懼？」行逢不悅，擯斥仲雅。行逢妻潘氏貌醜，性剛狠。行逢為帥，妻不為屈，不入府署，躬率奴仆耕織以自給，賦調必先期輸送。行逢止之，不從，曰：「稅，官物也，若主帥自免其家，何以率下？」

建隆三年十月，行逢卒，追封汝南郡王。

子 保權
子保權，年十一。初為武平軍節度副使，太祖授以起復檢校太尉、朗州大都督、武平軍節度。初，行逢疾且亟，召將校托保權曰：「吾部內凶狠者誅之略盡，唯張文表在焉，吾死，文表必亂。諸公善佐吾兒，無失土宇，必不得已，當舉族歸朝，無令陷於虎口。」行逢卒，明年春，文表果自衡州舉兵據潭州，將取朗陵，盡滅周氏。保權乞師於朝廷，江陵高繼衝亦以其事聞。上遣中使趙遂齎詔諭文表，而保權之奏繼至。乃遣山南東道節度慕容延釗為湖南道行營都部署，宣徽南院使李處耘為都監，率淄州刺史尹崇珂、申州刺史聶章、郢州刺史趙重進、判四方館事武懷節、氈毯使張繼勳、染院副使康延澤、內酒坊副使盧懷忠等將步騎往平之，又發安、復等十州兵會於襄陽。師及江陵，趙遂至潭州，文表已為保權之眾所殺。

保權牙校張從富輩，以為文表已平而王師繼進不已，懼為襲取，相與拒守。延釗令閣門使丁德裕先路安撫。及至城下，從富輩拒而不納，盡撤部內橋梁，沉舫伐樹塞路。德裕以不奉詔不敢與戰，退軍以須朝旨。延釗以聞，太祖遣中使諭保權及將校曰：「爾本請師救援，故發大軍以拯爾難。今妖孽既殄，是有大造於爾輩，反拒王師何也？無自取塗炭，重擾生聚。」何權出軍於澧州南，未及交鋒，望風而潰。復還朗州，焚廬舍廩庫皆盡，驅略居人奔竄山谷，城郭為之一空。王師長驅而南，獲從富於西山下，梟首朗市。其大將汪端劫保權並家屬，棄城亡匿山洞，王師至數月，獲保權。武懷節分兵克岳州，端擁保權眾寇略，未幾亦就擒，礫於市，湖湘悉平。

保權至，上章待罪，優詔釋之。賜。襲衣、金帶、鞍勒馬、茵褥、銀器千兩、帛二千匹、錢千貫，授右千牛衛上將軍，葺京城舊邸院為第，令居焉。仍下詔朗州，增築行逢之墓。保權乾德五年累遷右羽林統軍。太平興國元年，知并州，賜錢三百萬。雍熙二年，卒，年三十四。

附 李觀象
李觀象，桂州臨桂人。行逢署為掌書記。行逢性殘忍，多誅殺。觀象懼及禍，清苦自勵，以求知遇，帳幃、寢衣悉以紙為之。行逢頗加信任，軍府之政一皆取決。

觀象涉經史，有文辭，忌才怙寵，湖南士人多為所排擯。行逢臨終托以後事，令其子保權善待之。及張文表難作，王師壓境，觀象謂保權曰：「我所恃者北有荊渚，以為唇齒，今高氏拱手聽命，朗州勢不獨全，莫若幅巾歸朝，則不失富貴。」保權幼懦，不能用其言。及湖湘平，太祖聞觀象嘗為保權畫謀，以為左補闕。

附 張文表
張文表，朗州武陵人。從王進逵、周行逢舉兵逐邊鎬，行逢署文表衡州刺史，頗心忌之，常欲誅文表，未有以發。及行逢卒，保權遣兵代永州戍卒，路出衡陽，文表遂驅之以襲潭州。時行軍司馬廖簡知留後，素輕文表，不為之備。方宴飲，外報文表兵至，簡殊不以介意，謂四坐曰：「此黃口小兒，至則成擒，何足患也？」飲啖如故。俄文表率眾徑入府中，簡醉不能彀弓弩，但按膝叱之，文表遂害簡及坐客十餘人。保權遣其將楊師璠悉眾以禦文表，保權泣謂眾曰：「先君可謂知人矣。今墳土未幹，文表構逆，軍府安危，在此一舉，諸公勉之！」眾皆感憤，遂破其眾於平津亭，擒文表臠而食之。

初，文表將攻長沙，猶豫未決，有小校夢文表龍出領下，明日以告，文表喜曰：「天命也。」及敗，梟首於朗陵市。

荊南高氏高保融
荊南高保融字德長，其先陝州峽石人。祖季興，唐末為荊南節度，曆梁、後唐封南平王，卒。子從誨嗣，至太傅、中書令，《五代史》有傳。

從誨生保融，以長興初蔭補太子舍人，賜緋。晉天福中，製授檢校司空、判內外諸軍，俄遷節度副使。開運末，領峽州刺史，累加至檢校太傅。漢初，從誨卒，權知軍府事，製授起復檢校太尉、同平章事、江陵尹、荊南節度、荊歸峽觀察使，遣翰林使郭允明賜衣幣。乾祐二年，加檢校太師兼侍中。周廣順初，加兼中書令，封勃海郡王，正衙命使禮部尚書王易、副使刑部郎中景範發冊命，仍賜禮服冠劍。顯德初，進封南平王。世宗即位，加守中書令。

世宗征淮南，詔保融出水軍數千人抵夏口為犄角。淮甸平，璽書褒美，以絹數萬匹賞其軍。世宗將議伐蜀，保融上言請率舟師趣三峽。六年，恭帝即位，加守太保。宋初，守太傅，連遣使貢獻，恩顧甚厚。是歲八月，卒，年四十一。廢朝三日，遣儀鸞使李繼超賜賻物，兵部尚書李濤、兵部郎中率汀持節冊贈太尉，諡正懿。

保融性迂闊淹緩，禦兵治民，一時術略政事，悉委於母弟保勖焉。子繼沖、繼充，繼充至歸州刺史。

弟 保勖
保勖字省躬，從誨第十子，保融同母弟也。晉天福初，起家領漢州刺史。保融嗣政，令判內外諸軍事。周廣順元年，加檢校太傅，充荊南節度副使。顯德初，從保融之請，加檢校太尉，充行軍司馬，領寧江軍節度。融卒，保勖權知軍府，奉章以聞，太祖即授以節度使。建隆二年，遣其弟保寅入貢。初，保融於紀南城北決江水瀦之七里餘，謂之北海，以閡行者。至是太祖因保寅歸，諭旨令決去，使道路無阻。

保勖幼多病，體貌臞瘠，淫泆無度。日召娼妓集府署，擇士卒壯健者令恣調謔，保勖與姬妾垂簾共觀，以為娛樂。又好營造台榭，窮極土木之工，軍民咸怨。政事不治，從事孫光憲切諫不聽。三年十一月，卒，年三十九。廢朝二日，贈侍中，遣禦廚使李光睿賻祭。

初，保勖在保抱，從誨獨鍾愛，故或盛怒，見之必釋然而笑，荊人目為「萬事休」。及保勖之立，藩政離弱，卒裁數月遂失國，亦預兆也。

子 繼沖
繼沖字讚平，保融長子也。周顯德六年，以蔭檢校司空，為荊州節度副使。建隆三年，保勖寢疾，以繼沖為節度副使，權知軍府。保勖卒，四年正月，製授繼沖為檢校太保、江陵尹、荊南節度。

時湖南張文表叛，周保權求救於朝廷，詔江陵發水軍三千人赴潭州，繼沖即遣親校李景威將之而往。二月，慕容延釗、李處耘等率眾至，繼沖以牛酒犒師，開門納延釗等。即遣客將王昭濟、蕭仁楷奉表納土。太祖令禦廚使郜嶽持詔安撫，樞密承旨王仁贍為荊南都巡檢使，仍令齎衣服、玉帶、器幣、鞍勒馬以賜繼沖。授繼沖馬步都指揮使，梁延嗣為復州防禦使，節度判官孫光憲為黃州刺史，右都押衙孫仲文為武勝軍節度副使，知進奏鄭景玫為右驍衛將軍，王昭濟左領軍衛將軍，蕭仁楷供奉官。繼沖籍管內芻糧錢帛之數來上，又獻錢五萬貫、絹五千匹、布五萬匹，復遣支使王崇範詣闕貢金器五百兩、銀器五千兩、錦綺二百段、龍腦香十斤、錦繡帷幕二百事。三月，詔鞍轡庫使翟光裔齎官告、旌節賜繼沖，並存問參佐官吏等；又以保融兄弟、諸父江陵少尹保紳為衛尉卿，節院使保寅為將作監、充內作坊使，左衙都將保緒為鴻臚少卿，右衙都將保節為司農少卿，合州刺史從翊為右衛將軍，衙將保遜為左監門衛將軍，巴州刺史保衡為歸州刺史，知峽州事保膺為本州刺史，衙將從詵為右衙率府率，從讓為左清道率府率，從謙為左司禦率府率；又以王崇範為節度判官，高若拙觀察判官，梁守彬江陵少尹，韋仲宣掌書記，胡允修節度推官，州縣官悉仍舊，別賜管內符印。五月，保紳等來朝，各賜京城第一區。六月，命王仁贍兼知軍府事。

會是歲將郊祀，表求入覲，可之。十月，至闕下，獻金銀器、錦帛、寶裝弓劍、繡旗幟、象牙、玉鞍勒等，賜賚甚厚。郊禋畢，授繼沖徐州大都督府長史、武寧軍節度使、徐宿觀察使。繼沖鎮彭門幾十年，委政僚佐，部內亦治。開寶六年，卒，年三十一。廢朝二日，贈侍中，遣中使護喪，葬事官給。

自高季興據有荊南、歸峽之地，傳襲三世五帥，凡四十餘年。

弟 保寅
保寅字齊巽。晉天福七年，以蔭授太子舍人，賜緋，累加檢校司空。兄保融襲封，奏署節院使，賜金紫。宋興，保勖既襲封，遣保寅入覲，太祖召對便殿，授掌書記遣還。保寅語保勖曰：「真主出世，天將混一區宇，兄宜首率諸國奉土歸朝，無為他人取富貴資。」保勖不聽。

王師討武陵，道出荊渚，保寅奉牛酒迎犒軍鋒。太祖嘉之，驛召赴闕，授將作監，充內作坊使，賜第一區。俄知宿州。乾德四年，丁外艱，起復，轉少府監。開寶五年，知懷州，曆司農、衛尉二卿。是州本隸河陽，時趙普為帥，與保寅素有隙，事多抑製，保寅心不能平，手疏請罷支郡之制，詔從之。又為西川諸州都巡檢使，改光祿卿，曆知同、汝二州，改光化軍。卒，年六十八。廢朝，賻錢十萬。

初，保寅在懷州，蘇易簡、王欽若並妙年始趨學；在同州，錢若水為從事；在光化軍，張士遜其邑人也。保寅一見皆獎拔，許以遠大，議者多其知人。

子輔政、輔之、輔堯、輔國，並進士及第。輔政至秘書丞，輔之至太常丞。

附 孫光憲
孫光憲字孟文，陵州貴平人。世業農畝，惟光憲少好學。遊荊渚，高從誨見而重之，署為從事。曆保融及繼沖三世皆在幕府，累官至檢校秘書監兼御史大夫，賜金紫。慕容延釗等救朗州之亂，假道荊南，繼沖開門納延釗，光憲乃勸繼沖獻三州之地。太祖聞之甚悅，授光憲黃州刺史，賜賚加等。在郡亦有治聲。乾德六年，卒。時宰相有薦光憲為學士者，未及召，會卒。

光憲博通經史，尤勤學，聚書數千卷，或自抄寫，孜孜讎校，老而不廢。好著撰，自號葆光子，所著《荊台集》三十卷，《鞏湖編玩》三卷，《筆傭集》三卷，《橘齋集》二卷，《北夢瑣言》三十卷，《蠶書》二卷。又撰《續通曆》，紀事頗失實，太平興國初，詔毀之。子謂、讜，並進士及第。

附 梁延嗣
梁延嗣，京兆長安人。少事高季興，頗見委任。表授檢校司空、領綿州刺史，充衙內馬步軍都指揮使。曆事四帥，人稱其忠藎。繼沖之納士也，延嗣亦嘗勸之。復率荊之水軍從慕容延釗越戰，太祖嘉之，授復州防禦使，充湖南前軍步軍都指揮使兼排陣使。事因郊禮，自復州入朝，太祖慰撫之曰：「使高氏不失富貴，爾之力也。」改濠州防禦使，有善政，詔書褒美。

延嗣頗知書，好接士。嘗暴疾，禳於城隍神，是夕，夢神人告以九九之數，俄疾愈。開寶九年，卒，年八十一。

漳泉留氏留從效
漳泉留從效，泉州永春人。幼孤，事母兄以孝悌聞。頗知書，好兵法。

唐末，王審知據有福建之地，子延鈞，後唐長興中僭稱帝，國號閩，都福州，為其下所殺，立審知次子延羲。晉天福末，部將朱文進殺延羲據其位，署其黨黃紹頗為泉州刺史，程贇為漳州刺史，許文稹為汀州刺史。時審知子延政為建州刺史，亦僭稱帝。

泉人念王氏失國，群逆分據，時從效為泉州散指揮使，與其黨王忠順、董思安及所親蘇光誨相與圖議，興復王氏。從效倡言：「吾等皆受王氏恩遇，今王氏子孫未復位而不思報，可謂忠義乎？聞建州士卒謀盡力擊福州以復王氏，苟一旦功先成，王氏復位，我輩何麵見之邪？」於是忠順、思安置酒從效家，募敢死士，得陳洪進等五十二人，夜持白梃逾城而入，劫庫兵，擒紹頗斬之。立延政從子繼勳為刺史，從效等三人自署為統帥，洪進等皆為指揮使。繼勳令送紹頗首於建州，奉延政為主。

延政遂送款於江南李景。文進率眾攻泉州，為從效所敗。會景遣將討王氏之亂，圍福州，兩浙錢氏發兵來援。景將但克汀、建而歸，福州入於錢氏。從效以兵劫繼勳送江南，自領漳、泉二州留後，李景即建泉州為清源軍，授從效節度、泉漳等州觀察使。閩中五州自此分矣。景累授從效同平章事兼侍中、中書令，封鄂國公、晉江王。

從效出自寒微，知人疾苦，在郡專以勤儉養民為務，常衣布素，置公服於中門之側，出則衣之。每言我素貧賤，不可忘本。民甚愛之，部內安治。王氏有二女嫁為郡人妻，從效奉之甚謹，資給豐厚。每歲取進士、明經，謂之「秋堂」。

世宗征淮南，李景以兵十萬保紫金山。從效累表於景，言其頓兵老師，形勢非便。既而果敗，江北之地盡入於中朝。從效遣衙將蔡仲贇等為商人，以帛書表置革帶中，自鄂路送款內附。又遣別駕黃禹錫間道奉表，以獬豸通犀帶、龍腦香數十斤為貢。世宗錫詔書嘉納之。從效又乞置邸京師，世宗以其素附江南，慮其非便，不許。

宋初，從效遂上表稱藩，貢奉不絕。會李景遷洪州，從效疑景討己，頗懼，遣其從子紹錤齎厚幣獻景，又遣使假道吳越入貢。太祖特命使厚賜以撫之，使未至，從效疽發背卒，年五十七。偽贈太尉、靈州大都督。

從效無嗣，以兄從願之子紹錤、紹糸茲為子。從效寢疾時，從願守漳州，紹錤在金陵，紹鎡尚幼。衙校張漢思、陳洪進等率兵劫從效遷東亭，漢思自稱留後，洪進為副使，時建隆三年也。明年，洪進又廢漢思而自立。

從效再從弟仁譓，淳化中為泗州長史，有清節，官散奉薄，雖藜藿不充，未嘗妄幹人。太宗聞之，召赴闕，特遷揚州觀察支使。大中祥符七年，從效孫丕式詣闕上從效所受太祖朝制書，授三班借職。

漳泉陳氏陳洪進
陳洪進，泉州仙遊人。幼有壯節，頗讀書，習兵法。及長，以材勇聞。隸兵籍，從攻汀州，先登，補副兵馬使。

從留從效殺黃紹頗，將以紹頗首送建州，請出兵為援，群下以道阻賊盛，憚其行。洪進慮事久生變，獨請往，至尤溪，賊數千人遮道不得前，洪進紿賊曰：「福州、泉州已為義師所襲，爾輩復為何人戍守？」即持紹頗首示之曰：「我送此於建州迎嗣君以歸國，爾輩將安歸乎？」賊遂潰，渠帥數人皆聽命。洪進至建州，延政大悅，以為本州馬步行軍都校。是歲，晉開運元年也。自是漳州殺程贇，迎延政從子繼成為刺史。許文稹以汀州降，連重遇殺朱文進，傳首建州，福人又殺重遇，延政遂遣洪進歸泉州。三年，李景陷建州，延政入江南。明年，泉州留從效劫王繼勳降江南，景以從效為清源軍節度，洪進為統軍使，與副使張漢思同領兵柄，累立戰功。

從效卒，少子紹鎡典留務。月餘，洪進誣紹鎡將召越人以叛，執送江南。推副使張漢思為留後，自為副使。漢思年老醇謹，不能治軍務，事皆決於洪進。漢思諸子並為衙將，頗不平洪進，圖欲害之，漢思亦患其專。明年夏四月，漢思大享將吏，伏甲於內，將害洪進。酒數行，地忽大震，棟宇將傾，坐立者不自持。同謀者以告洪進，洪進亟去，眾驚悸而散。漢思事不成，慮洪進先發，常嚴兵為備。洪進子文顯、文顥皆為指揮使，勒所部欲擊漢思，洪進不許。一日，洪進袖置大鎖，從二子常服安步入府中，直兵數百人，皆叱去之。漢思方處內齋，洪進即鎖其門，使人叩門謂漢思曰：「郡中軍吏請洪進知留務，眾情不可違，當以印見授。」漢思惶懼不知所為，即自門間出印與之。洪進遽召將校吏士告之曰：「漢思昏耄不能為政，授吾印，請吾蒞郡事。」將吏皆賀。即日遷漢思別墅，以兵衛送。遣使請命於李煜，煜以洪進為清源軍節度、泉南等州觀察使。

時太祖平澤、潞，下揚州，取荊湖，威振四海。洪進大懼，遣衙將魏仁濟間道奉表，自稱清源軍節度副使、權知泉南等州軍府事，且言張漢思老耄不能禦眾；請臣領州事，恭聽朝旨。太祖遣通事舍人王班齎詔撫諭，又與李煜詔曰：「泉州陳洪進遣使奉表言，為眾所推，因而總領州事，以誠控告，聽命於朝。觀其傾輸，尤足嘉尚。但聞泉州昔嘗附麗，尤荷撫綏。然變詐多端，屢移主帥，恐其地裏遼遠，制禦有所未遑。朕以書軌大同，恩威遠被，嘉其款附，己降詔書。蓋矜其遠俗便安，不必以彼此為意，想惟明哲，當體朕懷。」煜上言：「洪進多詐，首鼠兩端，誠不足聽。」 太祖又詔諭之，煜乃聽命。

建隆四年，遣使朝貢。是冬，又貢白金萬兩，乳香茶藥萬斤。煜復上言，請寢洪進恩命。太祖又以諭煜。乾德二年，製改清源軍為平海軍，授洪進節度、泉漳等州觀察使、檢校太傅，賜號推誠順化功臣，鑄印賜之。以文顯為節度副使，文顥為漳州刺史。是年夏，丁家艱，起復。

洪進每歲以修貢朝廷，多厚斂於民，第民貲百萬以上者令差入錢，以為試協律、奉禮郎，蠲其丁役。及江南平，吳越王來朝，洪進不自安。遣其子文顥入貢乳香萬斤、象牙三千斤、龍腦香五斤。太祖因下詔召之，遂入覲。至南劍州，聞太祖崩，歸鎮發哀。

太宗即位，加檢校太師。明年四月，來朝，朝廷遣翰林使程德玄至宿州迎勞。既至，賜錢千萬、白金萬兩、絹萬匹，禮遇優渥。又增其食邑，以其子文顥為團練使，文顗、文頊並為刺史。洪進遂上言曰：「臣聞峻極者山也，在汙壤而不辭；無私者日也，雖覆盆而必照。顧惟遐僻，尚隔聲明，願歸益地之圖，輒露由衷之請。臣所領兩郡，僻在一隅，自浙右未歸，金陵偏霸，臣以崎嶇千里之地，疲散萬餘之兵，望雲就日以雖勤，畏首畏尾之不暇。遂從間道，遠貢赤誠，願傾事大之心，庶齒附庸之末。太祖皇帝賜之軍額，授以節旄，俾專達於一方，復延賞於三世。祖父荷漏泉之澤，子弟享列土之榮。棨戟在門，龜緺盈室，雖冠列藩之寵，未修肆覲之儀。暨江表底平，先皇厭世，會嬰犬馬之病，尚阻雲龍之庭。皇帝陛下欽嗣丕基，誕敷景命，臣遠辭海嶠，入覲天墀，獲親咫尺之顏，疊被便蕃之澤。六飛遊幸，每奉屬車之塵；三殿宴嬉，屢挹大樽之味。旬浹之內，雨露駢臻，至於童男，亦荷殊獎。恩榮若此，報效何階？誌益戀於君軒，心遂忘於坎井。臣不勝大願，願以所管漳、泉兩郡獻於有司，使區區負海之邦，遂為內地；蚩蚩生齒之類，得見太平。伏望聖慈，授臣近地別鎮。臣男文顯等早膺朝獎，皆忝郡符，牙校賓僚，久經驅策，各希玄造，稍霈鴻私。」太宗優詔嘉納之。以洪進為武寧軍節度、同平章事，留京師奉朝請。諸子皆授以近郡，賜白金萬兩，各令市宅。

明年，從平太原。六年，封杞國公。雍熙元年，進封岐國公。洪進年老，富貴且極，上言求致仕，優詔免其朝請。二年，以疾卒，年七十二。廢朝二日，贈中書令，諡曰忠順，中使護喪，葬事官給。

洪進在泉州，日方晝，有蒼鶴翔集內齋前，引吭向洪進。洪進視之，有魚鯁其喉，即以手探取之，魚猶活，鶴馴擾齋中數日而後去，人皆異之。

弟 銛
洪進弟銛，初為泉州都指揮使。開寶四年，授漳州刺史，入貢至宿州，卒。銛子文璉，供奉官、閣門祗候。

子 文顯
文顯字仲達。洪進領漳、泉節制，署左神機指揮使，遷泉州馬步軍都軍使、右軍押衙。乾德初，朝命平海軍節度副使，累加檢校太保。洪進歸朝，授文顯通州團練使、知泉州。未幾代還。時太宗征太原，朝於行在。久之，出為青齊廬壽、西京水南北、陝州四州都巡檢使。

文顯與諸弟不睦，咸平初，御史中丞李惟清抗疏曰：「文顯等並分符竹，委以方面，一門榮盛，當世罕儔。先人之墳土未幹，私室之風規大壞；弟兄列訟，骨肉為仇，官奉私藏，同居異爨，屢經赦宥，而久積人言。文顯首起訟湍，當律文尊長之坐，乞置散秩，以警浮俗。」詔曰：「文顯等頗傷名教，合置邦刑，以其父有忠勳，未忍捐棄，宜賜誡諭，許其改過。倘無悛革，當正簡書，令御史臺告諭之。」以疾改通許鎮都監。六年，卒，年六十五。子宗憲，曆虞部員外郎，為西京作坊使；宗元，殿中丞。

子 文顥
文顥，初為泉州右軍散兵馬使、衙內都指揮使。俄權知漳州，朝命漳州刺史，凡七年，求還泉州，署行軍司馬。

開寶末，江南平，洪進遣第三子文顗入貢，文顗不欲行，乃遣文顥。至京師，自陳願留以俟父入覲，太祖嘉之。及洪進歸朝，授文顥房州刺史，會升房州為節鎮，換康州刺史。端拱初，出知同州，錢若水為從事，文顥深禮之，委以郡政。咸平初，知耀州，又徙徐州，坐用刑失入，責授左武衛大將軍、知漣水軍。上念其父納土效順，復以為康州刺史，留京師。

大中祥符初，議東封，以濮州馳道所出，命知州事，頓置供擬頗勤至，詔褒之。駕至，召見勞問。禮畢，改衡州刺史，特給內地刺史奉料，未幾代還。以老疾累表求致仕，詔免朝謁，歲給公費及月廩並如故。六年，卒，年七十二。

子 文顗
文顗，始為泉州衙內都指揮使、知漳州。洪進歸朝，授滁州刺史，仍舊知州。俄召歸，奉朝請。景德中，換光州，以久次，領和州團練使，曆知海濮濰沂黃五州、信陽軍，所至無能稱。卒年七十一。錄其子宗綬為大理評事，孫永弼、永升為三班借職，次子宗纘太子中舍。

子 文頊
文頊，本文顯子。初，洪進在泉州，有相者言一門受祿，當至萬石。時洪進與三子皆領州郡，而文頊始生，乃以文頊為子，欲應其言。初補泉州衙內都校，又為衙內都監使，朝命領順州刺史，歸朝為登州刺史。滄、棣有寇盜，命為巡檢使。會以禁軍大校趙延溥為登州團練使，文頊改舒州刺史。淳化三年，卒，年三十五。文頊頗知書，亦工畫。子宗絳，為殿中丞。


Chinese text: This work was published before January 1, 1923, and is in the
public domain worldwide because the author died at least 100 years ago.
