文苑三

陳充吳淑〈（舒雅）〉黃夷簡〈（盧稹謝炎許洞附）〉徐鉉句中正曾致堯刁衎姚鉉李建中洪湛路振崔遵度陳越

陳充，字若虛，益州成都人。家素豪盛，少以聲酒自娛，不樂從宦。邑人敦迫赴舉，至京師，有名場屋間。雍熙中，天府、禮部奏名皆為進士之冠，廷試擢甲科，釋褐孟州觀察推官，就改掌書記。會寇準薦其文學，得召試，授殿中丞，出知明州。入為太常博士、直昭文館，遷工部、刑部員外郎。久病告滿，除籍，真宗憐其貧病，令致仕，給半奉。未幾病間，守本官，仍充職。以久次，遷兵部員外郎。景德中，與趙安仁同知貢舉，改工部、刑部郎中。

大中祥符六年，以足疾不任朝謁，出權西京留守御史臺，旋以本官分司，卒，年七十。

充詞學典贍，唐牛僧孺著《善惡無餘論》，言堯舜之善、伯鯀之惡，俱不能慶殃及其子，充因作論以反之，文多不載。

性曠達，善談謔，澹於榮利，自號「中庸子」。上頗熟其名，以疾故不登詞職。臨終自為墓誌。有集二十卷。

吳淑，字正儀，潤州丹陽人。父文正，事吳，至太子中允。好學，多自繕寫書。淑幼俊爽，屬文敏速。韓熙載、潘佑以文章著名江左，一見淑，深加器重。自是每有滯義，難於措詞者，必命淑賦述。以校書郎直內史。

江南平，歸朝，久不得調，甚窮窘。俄以近臣延薦，試學士院，授大理評事，預修《太平御覽》、《太平廣記》、《文苑英華》。一日，召對便殿，出古碑一編，令淑與呂文仲、杜鎬讀之。曆太府寺丞、著作佐郎。始置秘閣，以本官充校理。嘗獻《九弦琴五弦阮頌》，太宗賞其學問優博。又作《事類賦》百篇以獻，詔令注釋，淑分注成三十卷上之，遷水部員外郎。至道二年，兼掌起居舍人事，預修《太宗實錄》，再遷職方員外郎。

時諸路所上《閏年圖》，皆儀鸞司掌之，淑上言曰：「天下山川險要，皆王室之秘奧，國家之急務，故《周禮》職方氏掌天下圖籍。漢祖入關，蕭何收秦籍，由是周知險要，請以今閏年所納圖上職方。又州郡地裏，犬牙相入，向者獨畫一州地形，則何以傅合他郡？望令諸路轉運使，每十年各畫本路圖一上職方。所冀天下險要，不窺牖而可知；九州輪廣，如指掌而斯在。」從之。會詔詢禦戎之策，淑抗疏請用古車戰法，上覽之，頗嘉其博學。咸平五年卒，年五十六。

淑性純靜好古，詞學典雅。初，王師圍建業，城中乏食。里閈有與淑同宗者，舉家皆死，惟存二女孩，淑即收養如所生，及長，嫁之。時論多其義。有集十卷。善筆劄，好篆籀，取《說文》有字義者千八百餘條，撰《說文五義》三卷。又著《江淮異人錄》三卷、《秘閣閑談》五卷。

子安節、讓夷、遵路皆進士及第。遵路官至祠部員外郎、秘閣校理。

舒雅字子正，久仕李氏。江左平，為將作監丞，後充秘閣校理。好學。善屬文，與吳淑齊名。累遷職方員外郎，求出，得知舒州，仍賜金紫。恬於榮宦，州之潛山靈仙觀有神仙勝跡，郡秩滿，即請掌觀事。東封，就加主客郎中，改直昭文館，轉刑部。在觀累年，優遊山水，吟詠自樂，時人美之。卒年七十餘。弟雄，端拱二年進士。

黃夷簡，字明舉，福州人。父廷樞，為王審知從事，甚被親遇。嗣王延鈞以女妻之。錢氏取福州，署光祿卿。夷簡少孤，好學，有名於江東，為錢惟治明州判官。太平興國初，隨錢俶來朝，授檢校秘書少監、元帥府掌書記，賜以襲衣、器幣、鞍勒馬。八年，俶讓元帥，改授夷簡淮海國王府判官。雍熙四年，俶改封許王，出鎮南陽，加夷簡倉部員外郎，充許王府判官。

俶薨，歸朝，為考功員外郎。累遷都官郎中，掌名表，人頗稱其得體。至道二年，上言浙右人無預館閣之職者，因自陳嘗勸錢俶入朝，詞甚懇激，太宗憐之，命直秘閣，俄判吏部南曹。咸平中，召試翰林，遷光祿少卿。

初，宰相張齊賢欲引夷簡與曾致堯並知制誥，有急製，值舍人出院，即封除目命夷簡草之，物議以為不可，故但進秩而已。景德中，夷簡被病，告滿二百日，御史臺言當除籍，真宗以其吳越舊僚，有詞學，且年老母在，特命續其月廩。大中祥符初，遷秘書少監。三年，丁內艱，上遣中使存問，賻贈有加，因請護母喪歸浙右，許之。且欲不絕其奉給，特授檢校秘書監、平江軍節度副使。逾年卒，年七十七。

夷簡喜談論，善屬文，尤工詩詠，老而不輟。嘗攝鴻臚卿，護許國長公主葬，在道，駙馬都尉魏咸信禮接甚薄，夷簡銜之，言於上云：「發引之日，以錢三十千遺臣治裝，不重王人，若有輕國命之意，臣拒不納。」上遣中使詰咸信，咸信言：「夷簡始受命，屢有求丐，又獻挽詞以希賂遺，臣皆不敢受，以是為慊。」既而夷簡又貢歌詩一編，大率譏咸信吝嗇，且形於怨詛。復言所未受三十千錢，意欲索取。真宗甚鄙之，且不欲其歌詩流布於外，命中書召夷簡對焚之。士大夫以是薄其為人。

浙右士之秀者，又有盧稹、謝炎、許洞。

盧稹字淑微，杭州人。幼穎悟，七歲能詩，十二學屬文。及長，曉《五經》大義，酷嗜《周易》、《孟子》。端拱初，遊京師，時徐弦以宿儒為士子所宗，覽稹文，甚奇之，為延譽於朝。是年登進士第，調補真定束鹿主簿。至府，值契丹圍城，未及赴官，卒，年二十七。嘗著《五帝皇極志》、《孺子問》、《翼聖書》數十篇。

謝炎字化南，蘇州嘉興人。父崇禮，泰寧軍掌書記。炎慕韓、柳為文，與盧稹齊名，時謂之「盧、謝」。稹忄巽懦，炎勁急，反相厚善。端拱初，舉進士，調補昭應主簿，徙伊闕，連知華容、公安二縣，卒，年三十四。有集二十卷。

許洞字洞天，蘇州吳縣人。父仲容，太子洗馬致仕。洞性疏雋，幼時習弓矢擊刺之伎，及長，折節勵學，尤精《左氏傳》。咸平三年進士，解褐雄武軍推官。嘗詣府白事，有卒踞坐不起，即杖之。時馬知節知州，洞又移書責知節，知節怒其狂狷不遜，會洞輒用公錢，奏除名。

歸吳中數年，日以酣飲為事。嘗從民坊貰酒，一日，大署壁作《酒歌》數百言，鄉人爭往觀，其酤數倍，乃盡捐洞所負。景德二年，獻所撰《虎鈐經》二十卷。應洞識韜略、運籌決勝科，以負譴報罷，就除均州參軍。大中祥符四年，祀汾陰，獻《三盛禮賦》，召試中書，改烏江縣主簿，卒，年四十二。有集一百卷。又著《春秋釋幽》五卷、《演玄》十卷。

徐鉉，字鼎臣，揚州廣陵人。十歲能屬文，不妄遊處，與韓熙載齊名，江東謂之「韓、徐」。仕吳為校書郎，又仕南唐李父子，試知制誥，與宰相宋齊丘不協。時有得軍中書檄者，鉉及弟鍇評其援引不當。檄乃湯悅所作，悅與齊丘誣鉉、鍇泄機事，鉉坐貶泰州司戶掾，鍇貶為烏江尉，俄復舊官。

時景命內臣車延規、傅宏營屯田於常、楚州，處事苛細，人不堪命，致盜賊群起。命鉉乘傳巡撫。鉉至楚州，奏罷屯田，延規等懼，逃罪，鉉捕之急，權近側目。及捕得賊首，即斬之不俟報，坐專殺流舒州。周世宗南征，景徙鉉饒州，俄召為太子右諭德，復知制誥，遷中書舍人。景死，事其子煜為禮部侍郎，通署中書省事，曆尚書在丞、兵部侍郎、翰林學士、御史大夫、吏部尚書。

宋師圍金陵，煜遣鉉求緩兵。時煜將朱令贇將兵十餘萬自上江來援，煜以鉉既行，欲止令贇勿令東下。鉉曰：「此行未保必能濟難，江南所恃者援兵爾，奈何止之！」煜曰：「方求和解而復決戰，豈利於汝乎？」鉉曰「要以社稷為計，豈顧一介之使，置之度外可也。」煜泣而遣之。及至，雖不能緩兵，而入見辭歸，禮遇皆與常時同。及隨煜入覲，太祖責之，聲甚厲。鉉對曰：「臣為江南大臣，國亡罪當死，不當問其他。」太祖歎曰：「忠臣也！事我當如李氏。」命為太子率更令。

太平興國初，李昉獨直翰林，鉉直學士院。從征太原，軍中書詔填委，鉉援筆無滯，辭理精當，時論能之。師還，加給事中。八年，出為右散騎常侍，遷左常侍。淳化二年，廬州女僧道安誣鉉奸私事，道安坐不實抵罪，鉉亦貶靜難行軍司馬。

初，鉉至京師，見被毛褐者輒哂之，邠州苦寒，終不禦毛褐，致冷疾。一日晨起方冠帶，遽索筆手疏，約束後事，又別署曰：「道者，天地之母。」書訖而卒，年七十六。鉉無子，門人鄭文寶護其喪至汴，胡仲容歸其葬於南昌之西山。

鉉性簡淡寡欲，質直無矯飾，不喜釋氏而好神怪，有以此獻者，所求必如其請。鉉精小學，好李斯小篆，臻其妙，隸書亦工。嘗受詔與句中正、葛湍、王惟恭等同校《說文》，《序》曰：

許慎《說文》十四篇，並《序目》一篇，凡萬六百餘字，聖人之旨蓋雲備矣。夫八卦既畫，萬象既分，則文字為之大輅，載籍為之六轡，先王教化所以行於百代，及物之功與造化均不可忽也。雖王帝之後改易殊體，六國之世文字異形，然猶存篆籀之跡，不失形類之本。及暴秦苛政，散隸聿興，便於末俗，人競師法。古文既變，巧偽日滋。至漢宣帝時，始命諸儒修倉頡之法，亦不能復。至光武時，馬援上疏論文字之訛謬，其言詳矣。及和帝時，申命賈逵修理舊文，於是許慎采史籀、李斯、揚雄之書，博訪通人，考之於逵，作《說文解字》，至安帝十五年始奏上之。而隸書之行已久，加以行、草、八分紛然間出，反以篆籀為奇怪之跡，不復輕心。

至於六籍舊文，相承傳寫，多求便俗，漸失本原。《爾雅》所載草、木、魚、鳥之名，肆誌增益，不可觀矣。諸儒傳釋，亦非精究小學之徒，莫能矯正。

唐大曆中，李陽冰篆跡殊絕，獨冠古今，於是刊定《說文》，修正筆法，學者師慕，篆籀中興。然頗排斥許氏，自為臆說。夫以師心之獨見，破先儒之祖述，豈聖人之意乎？今之為字學者，亦多陽冰之新義，所謂貴耳而賤目也。

自唐末喪亂，經籍道息。有宋膺運，人文國典，粲然復興，以為文字者六藝之本，當由古法，乃詔取許慎《說文解字》，精加詳校，垂憲百代。臣等敢竭愚陋，備加詳考。

有許慎注義、序例中所載而諸部不見者，審知漏落，悉從補錄。復有經典相承傳，寫及時俗要用而《說文》不載者，皆附益之，以廣篆籀之路。亦皆形聲相從、不違六書之義者。

其間《說文》具有正體而時俗論變者，則具於注中。其有義理乘舛、違戾六書者，並列序於後，俾夫學者無或致疑。大抵此書務援古以正今，不徇今而違古。若乃高文大冊，則宜以篆籀著之金石，至於常行簡牘，則草隸足矣。

又許慎注解，詞簡義奧，不可周知。陽冰之後，諸儒箋述有可取者，亦從附益；猶有未盡，則臣等粗為訓釋，以成一家之書。

《說文》之時，未有反切，後人附益，互有異同。孫愐《唐韻》行之已久，今並以孫愐音切為定，庶幾學者有所適從焉。

鍇亦善小學，嘗以許慎《說文》依四聲譜次為十卷，目曰《說文解字韻譜》。鉉序之曰：

昔伏羲畫八卦而文字之端見矣，蒼頡模鳥跡而文字之形立矣。史籀作大篆以潤色之，李斯變小篆以簡易之，其美至矣。及程邈作隸而人競趣省，古法一變，字義浸訛。先儒許慎患其若此，故集《倉》、《雅》之學，研六書之旨，博訪通識，考於賈逵，作《說文解字》十五篇，凡萬六百字。字書精博，莫過於是。篆籀之體，極於斯焉。

其後賈魴以《三蒼》之書皆為隸字，隸字始廣而篆籀轉微。後漢及今千有餘歲，凡善書者皆草隸焉。又隸書之法有冊繁補闕之論，則其訛偽斷可知矣。故今字書之數累倍於前。

夫聖人創製皆有依據，不知而作，君子慎之，及史闕文，格言斯在。若草、木、魚、鳥，形聲相從，觸類長之，良無窮極，苟不折之以古義，何足以觀？故叔重之後，《玉篇》、《切韻》所載，習俗雖久，要不可施之於篆文。往者，李陽冰天縱其能，中興斯學。讚明許氏，奐焉英發。然古法背俗，易為堙微。

方今許、李之書僅存於世，學者殊寡，舊章罕存。秉筆操觚，要資檢閱，而偏傍奧密，不可意知，尋求一字，往往終卷，力省功倍，思得其宜。舍弟鍇特善小學，因命取叔重所記，以《切韻》次之，聲韻區分，開卷可睹。鍇又集《通釋》四十篇，考先賢之微言，暢許氏之玄旨，正陽冰之新義，折流俗之異端，文字之學，善矣盡矣。今此書止欲便於檢討，無恤其他，故聊存詁訓，以為別識。其餘敷演，有《通釋五音》凡十卷，貽諸同志雲。

鉉親為之篆，鏤板以行於世。

鍇字楚金，四歲而孤，母方教鉉，未暇及鍇，能自知書。李景見其文，以為秘書省正字，累官內史舍人，因鉉奉使入宋，憂懼而卒，年五十五。李穆使江南，見其兄弟文章，歎曰：「二陸不能及也！」

鉉有文集三十卷，《質疑論》若干卷。所著《稽神錄》，多出於其客蒯亮。鍇所著則有文集、家傳、《方輿記》、《古今國典》、《賦苑》、《歲時廣記》云。

句中正，字坦然，益州華陽人。孟昶時，館於其相毋昭裔之第，昭裔奏授崇文館校書郎，復舉進士及第，累為昭裔從事。歸朝，補曹州錄事參軍、汜水令，又為潞州錄事參軍。

中正精於字學，古文、篆、隸、行、草無不工。太平興國二年，獻八體書。太宗素聞其名，召入，授著作佐郎、直史館，被詔詳定《篇》、《韻》。

四年，命副張洎為高麗加恩使，還，遷左讚善大夫，改著作郎，與徐鉉重校定《說文》，模印頒行。太宗覽之嘉賞，因問中正，凡有聲無字有幾何？中正退，條為一卷以獻。上曰：「朕亦得二十一字，可並錄之也。」時又命中正與著作佐郎吳鉉、大理寺丞楊文舉同撰定《雍熙廣韻》。中正先以門類上進，麵賜緋魚，俄加太常博士。《廣韻》成，凡一百卷，特拜虞部員外郎。

淳化元年，改直昭文館，三遷屯田郎中，杜門守道，以文翰為樂。太宗神主及諡寶篆文，皆詔中正書之。嘗以大小篆、八分三體書《孝經》摹石，咸平三年表上之。真宗召見便殿，賜坐，問所書幾許時，中正曰：「臣寫此書，十五年方成。」上嘉歎良久，賜金紫，命藏於秘閣。時乾州獻古銅鼎，狀方而四足，上有古文二十一字，人莫能曉，命中正與杜鎬詳驗以聞，援據甚悉。五年，卒，年七十四。

中正喜藏書，家無餘財。子希古、希仲並進士及第，希仲太常博士。

蜀人又有孫逢吉、林罕。逢吉嘗為蜀國子《毛詩》博士、檢校刊刻石經。罕亦善文字之學，嘗著《說文》二十篇，目曰《林氏小說》，刻石蜀中。

曾致堯字正臣，撫州南豐人。太平興國八年進士，解褐符離主簿、梁州錄事參軍，三遷著作佐郎、直史館，改秘書丞，出為兩浙轉運使。嘗上言：「去歲所部秋租，惟湖州一郡督納及期，而蘇、常、潤三州悉有逋負，請各按賞罰。」太宗以江、淮頻年水災，蘇、常特甚，所言刻薄不可行，詔戒致堯毋擾。俄徙知壽州，轉太常博士。

致堯性剛率，好言事，前後屢上章奏，辭多激訐。真宗即位，遷主客員外郎、判鹽鐵勾院。張齊賢薦其材，任詞職，命翰林試制誥，既而以輿議未允而罷。

李繼遷擾西鄙，靈武危急，命張齊賢為涇、原、邠、寧、環、慶等州經略使，選致堯為判官，仍遷戶部員外郎。既受命，因抗疏自陳，願不受章紱之賜，詞旨狂躁。詔御史府鞫其罪，黜為黃州副使，奪金紫。未幾，復舊官，改吏部員外郎，曆知泰、泉、蘇、揚、鄂五州。大中祥符初，遷禮部郎中，坐知揚州日冒請一月奉，降掌升州榷酤，轉戶部郎中。五年，卒，年六十六。

致堯頗好纂錄，所著有《仙鳧習翼》三十卷、《廣中台志》八十卷、《清邊前要》三十卷、《西陲要紀》十卷、《為臣要紀》一十五篇。子易從、易占皆登進士第。

刁衎，字元賓，升州人。父彥能，仕南唐為昭武軍節度。衎用蔭為秘書郎、集賢校理，衣五品服，以文翰入侍，甚被親昵。李煜嘗令直清輝殿，閱中外章奏。

金陵平，從煜歸宋，太祖賜緋魚，授太常寺太祝。稱疾，假滿，屏居輦下者數歲。太平興國初，李昉、扈蒙在翰林，勉其出仕，因撰《聖德頌》獻之。詔復本官，出知睦州桐廬縣。

會詔群臣言事，衎上《諫刑書》，謂：

淫刑酷法非律文所載者，望詔天下悉禁止之。巡檢使臣捕得盜賊、亡卒，並送本部法官訊鞫，無得擅加酷虐。古者投奸凶於四裔，今遠方囚人盡歸京闕，以配務役，最非其宜。且神皋勝地，天子所居，豈使流囚於此聚役。自今外處罪人，望勿許解送上京，亦不留於諸務充役。

又《禮》曰：「刑人於市，與眾棄之。」則知黃屋紫宸之中，非用刑行法之處。望自今御前不行決罰之刑，殿前引見司鉗黥法具，並赴御史臺、廷尉之獄；敕杖不以大小，皆引赴御史、廷尉。京府或出中使，或命法官，具禮監科，以重聖皇明刑慎法之意。

或有犯劫盜亡命，罪重者刖足釘身，國門布令。此乃小民昧於刑憲，逼於衣食，偶然為惡，義不及他，被其慘毒，實傷風化，亦望減除其法。如此則人情不駭，各固其生；和氣無傷，必臻上瑞。

再遷大理寺丞，獻文四十篇。召試，授殿中丞、通判湖州，上疏請定天下酒稅額、修郡縣城隍、條約牧宰、除兩浙丁身錢、禁汴水流屍，凡五事。俄知婺州，遷國子博士。會考校百官殿最，衎被召，以無過，得知光州，就改虞部員外郎。轉運使狀其政績，優詔嘉獎，徙知廬州。

真宗即位，遷比部員外郎。嘗上疏曰：

臣聞天下，大器也；群生，眾畜也。治大器者執一以正其度，保眾畜者齊化以臻其原。故至人謂莫神於天，莫富於地，莫大於帝王。又曰：帝王乘地而總萬物，以用人也。則知萬乘之尊，一人之位，等天地之覆燾，若日月之照臨，可不慎思慮以安民，係慘舒而被物！所以堯、舜篤善道以垂化，而民謂之所天；桀、紂懷凶德以害世，而民謂之獨夫。則君之於民，善惡有如是之驗；民之於君，毀譽有如是之異。

陛下纂圖茲始，布政惟新，所宜上順天心，下從人欲，進善以去惡，避毀而求譽。遵唐、虞之治，斥辛、癸之亂，私賞無及於小人，私罰無施於君子，任賢勿貳，去邪勿疑。開諫諍之門，塞讒佞之口，愛而知其惡，憎而知其善，無以春秋鼎盛而耽於逸遊，無以血氣方剛而惑於聲色。若太祖之勤儉，若太宗之惠慈，答天地敷錫之意，保祖宗艱難之業，則周成、漢文二宗之美，不可同年而議擬也。

代還，獻所著《本說》十卷，得以本官充秘閣校理，出知潁州。入為比部員外郎，改直秘閣，充崇文院檢討。時杜鎬、陳彭年並預檢討、衎言此二人可專其任，詔許解職，判三司開拆司，預修《冊府元龜》，加主客郎中。求領外任，得知湖州，轉刑部郎中。歲滿，復預編修。大中祥符六年，書成，授兵部郎中。入朝，暴中風眩，真宗遣使馳賜金丹，已不救，年六十九。

衎始仕李氏，權勢甚盛。父為藩帥，家富於財，被服飲膳，極於侈靡。歸宋，以純澹夷雅知名於時，恬於祿位，善談笑，喜棋弈，交道敦篤，士大夫多推重之。

子湛、湜、渭，皆登進士第。湛，刑部郎中；湜，屯田員外；渭，太常博士。湛子繹、約，天聖中並進士及第。

姚鉉，字寶之，廬州合肥人。太平興國八年進士甲科，解褐大理評事，知潭州湘鄉縣，三遷殿中丞，通判簡、宣、升三州。淳化五年，直史館，侍宴內苑，應製賦《賞花釣魚詩》，特被嘉賞，翌日，命中使就第賜白金以獎之。

至道初，遷太常丞，充京西轉運使，曆右正言、右司諫、河東轉運使。俄上言曰：「伏見諸路官吏，或強明蒞事、惠愛及民者，則必立教條，除其煩擾。然狡胥之輩，非其所便，俟其罷官，悉藏記籍，害公蠹政，莫甚於此。《禮》云：『其人存則其政舉，其人亡則其政息。』又《語》曰：『舊令尹之政必告新令尹。』斯實聖人之格言，國家之急務也。欲望所在官吏，有經畫利濟事可長久者，歲終書曆，受代日錄付新官，俾之遵守。若事有灼然匪便，聽上聞，俟報改正。」詔從之。

咸平三年，河決鄆州王陵埽，東南注钜野，入淮、泗，城中積水壞廬舍，以鉉知州事，徙州於汶陽鄉之高原，委以營度，許便宜從事。工畢，加起居舍人、京東轉運使，徙兩浙路。

鉉雋爽，頗尚氣。薛映知杭州，與之不協，事多矛盾。映摭鉉罪狀數條，密以聞，詔使劾之，當奪一官，特除名，貶連州文學。吉州之萬安抵虔，江有贛石，舟行其中，湍險萬狀，鉉過，感而賦之以自況。大中祥符五年，會赦，移岳州，又移舒州，俄授本州團練副使。天禧四年卒，年五十三。

鉉文辭敏麗，善筆劄，藏書至多，頗有異本，兩浙課吏寫書，亦薛映所掎之一事。雖被竄斥，猶傭夫荷擔以自隨。有集二十卷。又采唐人文章纂為百卷，目曰《文粹》。卒後，子嗣復以其書上獻，詔藏內府，授嗣復永城主簿。幼子稱，俊穎美秀，頗善屬辭，裁十歲卒。鉉紀其事為《聰悟錄》，人多傳之。

李建中，字得中，其先京兆人。曾祖逢，唐左衛兵曹參軍。祖稠，梁商州刺史，避地入蜀。會王建僭據，稠預佐命功臣，左衛將軍。建中幼好學，十四丁外艱。會蜀平，侍母居洛陽，聚學以自給。攜文遊京師，為王佑所延譽，館於石熙載之第，熙載厚待之。

太平興國八年進士甲科，解褐大理評事，知岳州錄事參軍。轉運使李惟清薦其能，再遷著作佐郎、監潭州茶場，改殿中丞，曆通判道、郢二州。柴成務領漕運，再表稱薦，轉太常博士。時言事者多以權利進，建中表陳時政利害，序王霸之略，太宗嘉賞，因引對便殿，賜以緋魚。會考課京朝官，建中舊坐公累罰金，漏其事，坐降授殿中丞，監在京榷易院。蘇易簡方被恩顧，多得對，嘗言蜀中文士，因及建中，太宗亦素知之，命直昭文館。建中父名昭文，懇辭，改集賢院。數月，出為兩浙轉運副使，再遷主客員外郎，曆通判河南府，知曹、解、潁、蔡四州。景德中，以久次，進金部員外郎。

建中性簡靜，風神雅秀，恬於榮利，前後三求掌西京留司御史臺，尤愛洛中風土，就構園池，號曰「靜居」。好吟詠，每遊山水，多留題，自稱岩夫民伯。加司封員外郎、工部郎中。建中善修養之術，會命官校定《道藏》，建中預焉。又判太府寺。大中祥符五年冬，命使泗州，奉御製《汴水發願文》，就致設醮。使還得疾，明年卒，年六十九。

建中善書劄，行筆尤工，多構新體，草、隸、篆、籀、八分亦妙，人多摹習，爭取以為楷法。嘗手寫郭忠恕《汗簡集》以獻，皆科斗文字，有詔嘉獎。好古勤學，多藏古器名畫。有集三十卷。

子周道、周士並進士及第。周士曆侍御史、江東、陝西轉運、三司鹽鐵判官，賜金紫，終工部郎中。周民，太子中舍。

洪湛，字惟清，升州上元人。曾祖勳，南唐崇文館直學士。祖壽，桐城令。父慶元，獻書李煜，授奉禮郎，補新喻令。歸宋，至冤句令。湛幼好學，五歲能為詩，未冠，錄所著十卷為《齠年集》。舉進士，有聲。雍熙二年，廷試已落，復試，擢置高等，解褐歸德軍節度推官。召還，授右拾遺、直史館。

端拱初，通判壽、許二州。歸宋，與左正言尹黃裳、馮拯、右正言王世則、宋沆伏閣請立許王元僖為儲貳，詞意狂率，太宗怒。時沆坐呂蒙正親黨，已出為宜州團練副使。上因語近臣曰：「儲副，邦國之本，朕豈不知。但近世淺薄，若立太子，即東宮僚屬皆須稱臣，官職聯次與上台無異，人情深所不安。此事朕自有時爾。」湛坐削職，出知容州，黃裳知邕州，拯知端州，沆知靖州，世則知蒙州。容之戍卒謀竊發者，湛偵知，亟斬之。再遷比部員外郎，知郴、舒二州。

咸平二年召還，命試舍人院，復直史館。是秋，命與閣門祗候韓紹輝使荊湖按視民事，條奏利病甚眾。還，判三司都磨勘司。又與王欽若同知貢舉，未幾，同修起居注。時議城綏州，邊臣互言利害，遣湛與閣門祗候程順奇同往按視，湛言城之利有七而害有二，遂詔營葺，終以勞人罷之。

湛美風儀，俊辯有材幹，凡五使西北議邊要。真宗有意擢任，顧遇甚厚。曲宴苑中，賦賞花詩，不移晷以獻，深被褒賞。

五年春，有河陰民常德方訟臨津尉任懿納賄登第，事下御史臺，鞫得懿款云：「咸平二年，補太學生，寓僧仁雅舍，因仁雅求院之主僧惠秦為道地，署紙許銀七鋌，仁雅、惠秦隱其二，易為五鋌。惠秦素識王欽若已在貢院，乃因館客寧文德、仆夫徐興納署紙於欽若妻李，李密召家仆祁睿書懿名於左臂，並口傳許賂之數，入省告欽若。及懿過五場，睿復持湯飲至省，欽若遣睿語李，令取其銀，懿未即與。既而懿預奏名授官，未行，丁內艱，還鄉里。仁雅馳書索銀，形於詛罵。」德方者，賣卜縣市，獲其書，以告中丞趙昌言，具其事奏白，請逮欽若屬吏。

先是，欽若為亳州判官，睿其廳幹，及代歸，以睿從行而未除州之役籍。及貢舉事畢，會州人張續還鄉行服，托為睿去籍名。至是，欽若訴云：「睿休役之後，始傭於家，而惠秦未嘗及門。」欽若方被寵顧，乃詔翰林侍讀學士邢昺、內侍副都知閻承翰並驛召知曹州邊肅、知許州毋賓古就太常寺別鞫，懿易款云：「有妻兄張駕舉進士，識湛，懿亦與駕同造湛門，嘗以石榴二百枚、木炭百秤饋之。懿之輸銀也，但憑二僧達一主司，實不知誰何？」乃以為湛納其銀。湛適使陝西，中途召還，時張駕已死，寧文德、徐興悉遁去，欽若近參機務，門下仆使多新募至，不識惠秦，故無與左證。又固執知舉時未有祁睿，遂以湛受銀，法當死，特詔削籍、流儋州。懿杖脊、配隸忠靖軍。惠秦坐受簡劄及隱銀未入已，以年七十餘，當贖銅八斤，特杖一百，黥麵配商州坑冶。仁雅杖脊，配隸郢州牢城，而不窮用銀之端。

初，王旦與欽若知舉，出拜樞密副使，以湛代領其事。湛之入貢院，懿已試第三場畢，及官收湛贓，家實無物。湛素與梁顥善，或假顥白金器，乃取以輸官。六年，會赦移惠州，至化州調馬驛卒，年四十一。

湛時一子偕行，甚幼，州以聞，特詔賜錢二萬，官為護喪還揚州。因詔命官配流嶺外而沒者，悉給緡錢，聽其歸葬，如親屬幼稚者，所在遣牙校部送之。湛有集十卷。

子鼎，大中祥符四年進士，至度支員外郎、直史館、鹽鐵判官。

路振，字子發，永州祁陽人，唐相岩之四世孫。岩貶死嶺外，其子琛避地湖湘間，遂居焉。振父洵美事馬希杲，署連州從事，謝病終於家。振幼穎悟，五歲誦《孝經》、《論語》。十歲聽講《陰符》，裁百言而止，洵美責之，俾終其業。振曰：「百言演道足矣，餘何必學？」洵美大奇之。十二丁外艱，母氏慮其廢業，日加誨激，雖隆冬盛署，未始有懈。

淳化中舉進士，太宗以詞場之弊，多事輕淺，不能該貫古道，因試《卮言日出賦》，觀其學術。時就試者凡數百人，咸咢眙忘其所出，雖當時馳聲場屋者亦有難色。振寒素，遊京師人罕知者，所作賦尤為典贍，太宗甚嘉之。擢置甲科，釋褐大理評事，通判邠州，徙徐州。召還，直史館，復遣之任，遷太子中允、知濱州。一日，契丹至城下，兵少，民相恐，眾謂振文吏，無戰禦方略，環聚而泣。振乃親加撫諭，且以敵盛不可與爭鋒，宜堅壁自守。數日，契丹引去。轉運使劉綜稱其能，詔書褒美。

常作《祭戰馬文》曰：

咸平中，契丹犯高陽關，執大將康保裔，略河朔而去。天子幸魏，特遣將王榮以五千騎追之。榮無將材，但能走馬，以馳射為事，受命恇怯，數日不敢行，伺賊渡河而後發。有剽淄、齊者數千騎尚屯泥沽，榮不欲見敵，遂以其騎略河南岸而還。晝夜急騎，馬不秣而道斃者十有四五，天子憫之，遣使收瘞焉。因作祭文曰：

房駟之精，降為驪騂。飲泉呀風，流沙激霆。虎脊孤聳，龍媒鷙獰。丹髦曉霞，的顙秋星。茀方著幹，宜乘旋膺。巉臚角起，方背珠明。

爾其絕塞草荒，八月隕霜。毛縮蹄堅，筋舒脈張。獸惡恐噬，虯獰欲驤。噴沙散沫，千里飛雪。圉人負紖，武士索鐵。前遮後突，雷動地裂。急挽一而製百，終伏撾而受絏。牧官劬劬，歲入券書。蹄钜累累，通乎鬼區。名駒大介，銜尾入塞。勞其酋長，節以駔儈。蜀錦吳繒，積如丘陵。馬歸於我也重，幣入於彼也輕。

於是絡黃金之羈，浴天池之波。鼓鬛雲衢，弄影星河。或踶而齧，或嗅而吪。原蠶申禁，駔駿何多。帝念神物，來經遠道。閱之於內殿，養之於外皂，飲以玉池，秣之瑤草。

窮冬邊塵，入我河漘。羽書宵飛，龍馭北巡。選仗下之名馬，屬閫外之武臣。周戈電燭，禁旅星陳。授以長策，帥以全軍。壯士怒兮山可擘，猛馬哮兮虎可咋。何嚄唶之無勇，反遷延而避敵。

冰霜淒淒，介甲而馳。不飲不秣，載渴載饑。駿馬餒死，行人嗟谘。委天骨於衢路，反星精於雲霧。報主恩之無及，齊戎力而何誤。生芻致祭，弊帷成禮。瘞於崇岡，全爾具體。馬如有神，知帝之仁。嗚呼！

又以西兵未弭，入判大理寺，改太常丞、知河中府，徙知鄧州。代還，判吏部南曹三司催欠憑由司。景德中使福建巡撫，俄判鼓司登聞院。會修《兩朝國史》，以振為編修官。大中祥符初，使契丹，撰《乘軺錄》以獻。改太常博士、左司諫，擢知制誥。

振文詞溫麗，屢奏賦頌，為名輩所稱，尤長詩詠，多警句。及居文翰之職，深愜物議，自是彌加精厲。從祀譙、亳，時同職分局掌事，振獨直行在，專典綸翰，箋奏填委，應用無滯，時推其敏贍。七年，同修起居注，張復、崔遵度以書事誤失降秩，擇振與夏竦代之。嗜酒得疾，其冬卒，年五十八。錄其子綸為太常寺奉禮郎。

振純厚無城府，恂恂如也，時人惜其登用之晚。有集二十卷。又嘗采五代末九國君臣行事作世家、列傳，書未成而卒。

崔遵度，字堅白，本江陵人，後徙淄州之淄川。純介好學，始七歲，授經於叔父憲，嘗以《春秋》編年、《史》、《漢》紀傳之例問於憲，憲曰：「此兒他日成令名矣。」太平興國八年舉進士，解褐和州主簿，換臨汾。饋芻糧，三抵綏州，涉無定河，河沙與水混流無定跡，陷溺相繼，遵度憫之，著銘以紀焉。端拱初，轉運副使夏侯濤上其勤狀，召歸，對便坐，因獻文自薦。時新建秘閣，命中書試作頌一首，擢著作佐郎。

淳化中，吏部侍郎李至薦之，遷殿中丞，出知忠州。李順之亂，賊遣其黨張餘來攻，遵度領甲士百餘背城而戰，賊逾堞以入，遵度投江中，賴州兵援之，得免。坐失城池，貶崇陽令，移鹿邑。咸平初，復為太子中允。景德初，內出遵度名，引對崇政殿，詔索所著文，召試舍人院，改太常丞、直史館。會修《兩朝國史》，與路振並為編修官。大中祥符元年，命同修起居注。東封，進博士，祀汾陰，是歲，真宗以兩省官絕少，故因覃慶選補之，命為左司諫。

遵度與物無競，口不言是非，淳澹清素，於勢利泊如也。掌右史十餘歲，立殿墀上，常退匿楹間，慮上之見。善鼓琴，得其深趣。所僦舍甚湫隘，有小閣，手植竹數本，朝退，默坐其上，彈琴獨酌，翛然自適。嘗著《琴箋》云：

世之言琴者，必曰長三尺六寸象期之日，十三徽象期之月，居中者象閏，前世未有辨者。至唐協律郎劉貺以樂器配諸節候，而謂琴為夏至之音。至於泛聲，卒無述者，愚嘗病之。因張弓附案，泛其弦而十三徽聲具焉，況琴瑟之弦乎！是知非所謂象者，蓋天地自然之節耳，又豈止夏至之音而已。

夫《易》有太極，是生兩儀。兩儀者，太極之節也；四時者，兩儀之節也；律呂者，四時之節也；晝夜者，律呂之節也；刻漏者，晝夜之節也。節節相交，自細至大而歲成焉。既不可使之節，亦不可使之不節，氣之自然者也。氣既節矣，聲同則應，既不可使之應，亦不可使之不應，數之自然者也。既節且應，則天地之文成矣。文之義也，或任形而著，或假物而彰。日星文乎上，山川理乎下，動物植物，花者節者，五色具矣。斯任形者也。至於人常有五性而不著，以事觀之然後著；日常有五色而不見，以水觀之然後見；氣常有五音而不聞，以弦考之然後聞。斯假物者也。

是故聖人不能作《易》而能知自然之數，不能作琴而能知自然之節。何則？數本於一而成於三，因而重之，故《易》六畫而成卦。及其應也，一必於四，二必於五，三必於六焉。氣氣相召，其應也必矣。卦既畫矣，故畫琴焉。始以一弦泛桐，當其節則清然而號，不當其節則泯然無聲，豈人力也哉！且徽有十三，而居中者為一。自中而左泛有三焉，又右泛有三焉，其聲殺而已，弦盡則聲減。及其應也，一必於四，二必於五，三必於六焉，節節相召，其應也必矣。

《易》之書也，偶三為六，三才之配具焉，萬物由之而出。雖曰六畫，及其數也，止三而已矣。琴之畫也，偶六而根於一，一鍾者，道之所生也。在數為一，在律為黃，在音為宮，在木為根，在四體為心，眾徽由之而生。雖曰十三，及其節也，止三而已矣。卦之德方，經也；蓍之德圓，緯也；故萬物不能逃其象。徽三其節，經也；弦五其音，緯也；故眾音不能勝其文。先儒謂八音以絲為君，絲以琴為君。愚謂琴以中徽為君，盡矣。夫徽十三者，蓋盡昭昭可聞者也。苟盡弦而考之，乃總有二十三徽焉，是一氣也。丈弦具之，尺弦亦具之，豈有長短大小之限哉！

是則萬物本於天地，天地本於太極，太極之外以至於萬物，聖人本於道，道本於自然，自然之外以至於無為，樂本於琴，琴本於中徽，中徽之外以至於無聲。是知作《易》者，考天地之象也；作琴者，考天地之聲也。往者藏音而未談，來者專聲而忘理。《琴箋》之作也，庶乎近之。苟其闕也，請俟君子。

世稱其知言。

七年，東郊，建壇恭謝。壇上設正坐奉天地，配坐奉二聖。遵度時與張復同典記注，書昊天為天皇，又增聖祖配位，坐謬誤，降為右正言，復亦責為工部郎中。逾歲，並復其秩。

九年，仁宗以壽春郡王開府，詔宰相擇耆德方正有學術之士，咸曰遵度力學，有士行，時稱長者，遂命與張士遜並為王友。改戶部員外郎，賜服金紫，又賚襲衣、犀帶、緡錢。上作七言詩寵之。因謂左右曰：「翊善、記室，皆府屬也，故王皆受拜，今賓友之禮，當令答拜。」府中文翰皆遵度所作。王讀《孝經》徹章，復以禦詩賜之。國史成，拜吏部員外郎，升邸進封，改禮部郎中，充諮議參軍。儲宮建，又加吏部兼左諭德。未幾，命使契丹，判司農寺。

遵度性寡合，喜讀《易》，嘗云：「意有疑，則彈琴辨其數，筮《易》觀其象，無不究也。」

天禧四年八月卒，年六十七。其子拜官者二人。仁宗即位，特詔贈工部侍郎，又授其二孫官，有集二十卷。

陳越，字損之，開封尉氏人。祖守危，興道令。父夏，虞部員外郎。越少好學，尤精歷代史。善屬文，辭氣俊拔。咸平中，詔舉賢良，刑部侍郎郭贄薦之，策入第四等，解褐將作監丞、通判舒州，徙知端州，又徙袁州。未幾召還，遷著作佐郎、直史館，掌鼓司登聞院。預修《冊府元龜》，與陳從易、劉筠尤為勤職。真宗以其奉薄，並命月增錢五千。車駕朝陵，掌留司名表，時稱為工。自是兩府箋奏多命草之，勳貴家以銘誌為請者甚眾。遷太常丞、群牧判官。祀汾陰，擢為左正言。

越耿概任氣，喜箴切朋友，放曠杯酒間，家徒壁立，不以屑意。然嗜酒過差，每食必先引數升，罕有醒日，亦用是遘疾。大中祥符五年卒，年四十。無子，母老，人皆傷之。

越兄咸，嘗舉進士未第，楊億、杜鎬、陳彭年列奏為言，真宗憫之。及《冊府元龜》奏禦，特賜咸同《三傳》出身。

故事，中書章表皆舍人為之，東封後，朝廷多慶禮，舍人或以他務所嬰，乃擇館閣官，得盛度、路振、劉筠、夏竦、宋綬洎越分撰表奏，宰相嘗以名聞，其後皆相次掌外製，唯越不及登擢，時論惜之。


Chinese text: This work was published before January 1, 1923, and is in the
public domain worldwide because the author died at least 100 years ago.
