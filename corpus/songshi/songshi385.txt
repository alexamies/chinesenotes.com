葛邲
葛邲，字楚輔，其先居丹陽，後徙吳興。世以儒學名家，高祖密至邲，五世登科第，大父勝仲至邲，三世掌詞命。邲少警敏，葉夢得、陳與義一見稱為國器。

以蔭授建康府上元丞。會金人犯江，上元當敵衝，調度百出，邲不擾而辦，留守張浚、王綸皆器重之。登進士第。蕭之敏為御史，薦其才，除國子博士。輪對，論州縣受納及鬻爵之弊，孝宗獎諭曰：「觀所奏，知卿材。」除著作郎兼學士院權直。

除正言，首疏言：「盈虛之理，隱于未然；治亂之分，生於所忽。宜專以畏天愛民為先。」又論：「征榷歲增之害，如輦下都稅務，紹興間所趁茶鹽歲以一千三百萬緡為額，乾道六年後增至二千四百萬緡。成都府一務，初額四萬八千緡，今至四十餘萬緡，通四川酒額遂至五百餘萬緡，民力重困。至若租稅有定數，而暗耗日增，折帛益多，民安得不窮乎？願明詔有司，茶鹽酒稅比原額已增至一倍者，毋更立新額，官吏不增賞，庶少蘇疲甿。」上特召，復令條陳，邲以六事對，皆切中時病。除侍御史，論救荒三事，累遷中書舍人。

歲旱，詔求初政得失，邲應詔，大略謂：「虞允文制國用，南庫之積日以厚，戶部之入日以削，故近年以來，常有不足之憂。罷兵以來，諸將皆以賂得升，其勢必至於掊刻取償，益精其選。」遷給事中。張嶷以說之子除知閣，裴良琮以顯仁之侄女夫落階官，邲皆繳奏。廣西議更鹽法，邲言：「鈔法之行，漕臣嘗紿群商，沒入其貲。楮幣行之二廣，民必疑慮，且有後悔。」除刑部尚書。

邲為東宮僚屬八年，孝宗書「安遇」字以賜，又出《梅花詩》命邲屬和，眷遇甚渥。光宗受禪，除參知政事。邲勸上專法孝宗，正風俗，節財用，振士氣，執中道，恤民力，選將帥，收人才，擇監司，明法令，手疏歷言之，上嘉納。除知樞密院事。紹熙四年，拜左丞相，專守祖宗法度，薦進人物，博采公論，惟恐其不聞之。未期年，除觀文殿大學士、知建康府。改隆興，請祠。

寧宗即位，邲上疏言：「今日之事莫先于修身齊家，結人心，定規模。」判紹興府，簡稽期會，錢穀刑獄必親。或謂大臣均佚有體，邲曰：「崇大體而簡細務，吾不為也。」嘗曰：「十二時中，莫欺自己。」其實踐如此。

改判福州，道行感疾，除少保，致仕。薨，年六十六。贈少師，諡「文定」，配饗光宗廟庭。有文集二百卷、《詞業》五十卷。

錢端禮
錢端禮，字處和，臨安府臨安人。父忱，瀘川軍節度使。端禮以恩補官。紹興間，通判明州，加直秘閣，累遷右文殿修撰，仕外服有聲。高宗材之，知臨安府。

御史中丞汪澈論版曹闕官，當遴選，權戶部侍郎兼樞密都承旨。端禮嘗建明用楮為幣，於是專委經畫，分為六務，出納皆有法，幾月易錢數百萬。

孝宗銳意恢復，詔張浚出師。會符離稍失利，湯思退遂倡和議，端禮奏：「有用兵之名，無用兵之實，賈怨生事，無益于國。」思退大喜，奏除戶部侍郎。未幾，兼吏部。端禮與戶部尚書韓仲通同對，論經費，奏：「所入有限，兵食日增，更有調發，不易支吾。」上云：「須恢復中原，財賦自足。」仲通奏：「恢復未可必，且經度目前所用。」端禮奏：「仲通言是，乞採納。」

思退與張浚議和戰不決，浚方主戰，上意甚向之。思退詭求去，端禮請對乞留，又奏：「兵者兇器，願以符離之潰為戒，早決國是，為社稷至計。」於是思退復留，命浚行邊，還戍兵，罷招納。以端禮充淮東宣諭使，王之望使淮西，端禮入奏：「兩淮名曰備守，守未必備；名曰治兵，兵未必精。有用兵不勝，僥倖行險，輕躁出師，大喪師徒者，必勝之說果如此，皆誤國明甚。」端禮既以是詆浚，右正言尹穡亦劾浚，罷都督，自此議論歸一矣。

端禮至淮還，極言守備疏略，恐召金兵，宜早定和議。遂除吏部侍郎，再往淮上，驛疏言：「遣使、發兵當並行，使以盡其禮，兵以防其變，不必待金書至而後遣使。書中或有見脅之語，不若先遣以釋其疑，于計為得。」上云：「端禮所奏未是。」思退傳旨撤海、泗二州戍兵，語在《思退傳》。

金帥僕散忠義分兵入，上意中悔，令思退都督江、淮軍馬，端禮試兵部尚書，參贊軍事。思退畏怯不行，端禮赴闕，上曰：「前後廷臣議論，獨卿不變。」兼戶部尚書，俄拜端明殿學士、簽書樞密院事兼權參知政事。上嘗問：「欲遣楊由義持金帥書，而辭行甚力，誰可遣？」端禮請以王抃行，俾與金帥議，許割商、秦地，歸被俘人，惟叛亡者不與，餘誓目略同紹興，世為叔侄之國，減銀絹五萬，易歲貢為歲幣。及抃還，上見書，金皆聽許。端禮贊上如其式報之：「謀國當思遠圖，如與之和，則我得休息以修內治，若為忿兵，未見其可。」抃遂行。諜報北軍已回，端禮以和議既定，乞降詔。除參知政事兼權知樞密院事。

時久不置相，端禮以首參窺相位甚急。皇長子鄧王夫人，端禮女也，殿中侍御史唐堯封論端禮帝姻，不可任執政，不報，遷太常少卿。館閣士相與上疏排端禮，皆坐絀。刑部侍郎王茀陰附端禮，建為「國是」之說以助其勢。吏部侍郎陳俊卿抗疏，力詆其罪，且謂本朝無以戚屬為相，此懼不可為子孫法。逮進讀《寶訓》，適及外戚，因言：「祖宗家法，外戚不與政，最有深意，陛下所宜守。」上納其言。端禮憾之，出俊卿知建寧府。

鄧王夫人生子，太上甚喜。先兩月，恭王夫人李氏亦生子，於是恭王府直講王淮白端禮云：「恭王夫人子是為皇長嫡孫。」端禮不懌，翌日奏：「嫡庶具載《禮經》，講官當以正論輔導，不應為此邪說。」 遂指淮傾邪不正，與外任。鄧王立為太子，端禮引嫌，除資政殿大學士、提舉德壽宮兼侍讀，改提舉洞霄宮。起知寧國府，移紹興，進觀文殿學士。

端禮籍人財產至六十萬緡，有詣闕陳訴者，上聞之，與舊祠。侍御史范仲芑劾端禮貪暴不悛，降職一等。淳熙四年八月，復元職。薨，贈銀青光祿大夫，後諡「忠肅」。孫象祖，嘉定元年為左丞相，自有傳。

魏杞
魏杞，字南夫，壽春人。祖蔭入官。紹興十二年，登進士第。知宣州涇縣。從臣錢端禮薦其才，召對，擢太府寺主簿，進丞。端禮宣諭淮東，杞以考功員外郎為參議官，遷宗正少卿。

湯思退建和議，命杞為金通問使，孝宗面諭：「今遣使，一正名，二退師，三減歲幣，四不發歸附人。」杞條上十七事擬問對，上隨事畫可。陛辭，奏曰：「臣若將指出疆，其敢不勉。萬一無厭，願速加兵。」上善之。

行次盱眙，金所遣大將僕散忠義、紇石烈志寧等方擁兵闖淮，遣權泗州趙房長問所以來意，求觀國書，杞曰：「書御封也，見主當廷授。」房長馳白僕散忠義，疑國書不如式，又求割商、秦地及歸正人，且欲歲幣二十萬。杞以聞，上命盡依初式，再易國書，歲幣亦如其數。忠義以未如所欲，遂與志寧分兵犯山陽。戰不利，驍將魏勝死之。

上怒金反覆，詔以禮物犒督府師，杞奏：「金若從約，而金繒不具，豈不瘠國體、格事機乎？」乃以禮物行。至燕，見金主褒，具言：「 天子神聖，才傑奮起，人人有敵愾意，北朝用兵能保必勝乎？和則兩國享其福，戰則將士蒙其利，昔人論之甚悉。」金君臣環聽拱竦。館伴張恭愈以國書稱「大宋」，脅去「大」字，杞拒之，卒正敵國體，損歲幣五萬，不發歸正人北還。上慰藉甚渥。

守起居舍人，遷給事中、同知樞密院事，進參知政事、右僕射兼樞密使。時方借職田助邊，降人蕭鷓巴賜淮南田，意不愜，以職田請，杞言：「圭租食功養廉，借之尚可，奪之不可。」上是其言。杞以使金不辱命，繇庶官一歲至相位。上銳意恢復，杞左右其論。會郊祀冬雷，用漢制災異策免，守左諫議大夫、提舉江州太平興國宮。

六年，授觀文殿學士、知平江府。諫官王希呂論杞貪墨，奪職。後以端明殿學士奉祠，告老，復資政殿大學士。淳熙十一年十一月薨，贈特進。嘉泰中，諡「文節」。

周葵
周葵，字立義，常州宜興人。少力學，自鄉校移籍京師，兩學傳誦其文。宣和六年，擢進士甲科。調徽州推官。高宗移蹕臨安，諸軍交馳境上，葵與判官攝郡事，應變敏速，千里帖然。教授臨安府，未上，吏部侍郎陳與義密薦之，召試館職。將試，復引對，高宗曰：「從班多說卿端正。」

除監察御史，徙殿中侍御史。在職僅兩月，言事至三十章，且歷條所行不當事凡二十條，指宰相不任責。高宗變色曰：「趙鼎、張浚肯任事，須假之權，奈何遽以小事形跡之？」葵曰：「陛下即位，已相十許人，其初皆極意委之，卒以公議不容而去，大臣亦無固志。假如陛下有過，尚望大臣盡忠，豈大臣有過，而言者一指，乃便為形跡，使彼過而不改，罪戾日深，非所以保全之也。」高宗改容曰：「此論甚奇。」

張浚議北伐，葵三章力言此存亡之機，非獨安危所係。或言葵沮大計，罷為司農少卿，以直秘閣知信州。未上，鼎罷，陳與義執政，改湖南提刑，以親老易江東，皆不就。

和議已定，被召，論：「為國有道，戰則勝，守則固，和則久。不然，三者在人不在我矣。」除太常少卿。時秦檜獨相，意葵前論事去，必憾趙鼎，再除殿中侍御史。葵語人曰：「元鎮已貶，葵固不言，雖門下客亦不及之也。」內降差除四人，奏言：「願陛下以仁祖為法，大臣以杜衍為法。」檜始不樂。又論國用、軍政、士民三弊，高宗曰：「國用當藏之民，百姓足則國用非所患。」又言薦舉改官之弊，宜聽減舉員，詔吏部措置。

檜所厚權戶部尚書梁汝嘉將特賜出身，除兩府，汝嘉聞葵欲劾之，謂中書舍人林待聘曰：「副端將論君矣。」待聘乘檜未趨朝，亟告之，檜即奏為起居郎。葵方待引，檜下殿諭閣門曰：「周葵已得旨除起居郎。」隔下。八月庚辰也。

參政李光擬除呂廣問館職，檜不許。時有詔從官薦士，葵以廣問應，初不相知也。光既絀，葵以附會落職，主管玉隆觀。復直秘閣，起知湖州，移平江府。時金使絡繹於道，葵不為禮，轉運李椿年希檜旨劾之，落職，主管崇道觀。屏居鄉閭，憂患頻仍，人不能堪，葵獨安之。

檜死，復直秘閣、知紹興府。過闕，權禮部侍郎，尋兼國子祭酒。奏：「科舉所以取士。比年主司迎合大臣意，取經傳語可諛者為問目，學者競逐時好。望詔國學並擇秋試考官，精選通經博古之士，置之前列，其穿鑿乖謬者黜之。」

兼權給事中。侍御史湯鵬舉言：「葵以魏良臣薦，躐處侍從；呂廣問，葵之死黨。乞並罷之。」太學生黃作、詹淵率諸生都堂投牒留葵。翌日，博士何俌等言於朝，乞懲戒，詔作、淵皆送五百里外州編管，葵出知信州，隨罷。

起知撫州，引疾，改提舉興國宮，加直龍圖閣、知太平州。水壞圩堤，悉繕完，凡百二十里。傍郡圩皆沒，惟當塗歲熟。市河久堙，雨暘交病，葵下令城中，家出一夫，官給之食，並力浚導，公私便之。進集英殿修撰、敷文閣待制、知婺州。

孝宗即位，除兵部侍郎兼侍講，改同知貢舉兼權戶部侍郎。孝宗數手詔問錢穀出入，葵奏：「陛下勞心庶政，日有諮詢，若出人意表。今皆微文細故，此必有小人乘間欲售其私，不可不察。」蓋指龍大淵、曾覿也。孝宗色為動。

金主亮為其下所斃，張浚自督府來朝，密言：「敵失泗州，其懼罪者皆欲來歸，願遣軍渡淮赴之，此恢復之機也。」葵請對，謂不可輕舉，累數百言。及遣李顯忠、邵宏淵取靈壁、虹二縣，敗績。孝宗思其言，拜參知政事。葵始終守自治之說。

兼權知樞密院事。臺諫交章言議和太速，葵與陳康伯、湯思退乞令侍從、臺諫集議，眾益洶洶，諸公待罪乞罷，不許。葵獨留身固請，孝宗曰：「卿何請之力也？」曰：「自預政以來，每與宰相論事，有以為然而從者；有不得以強從者；有絕不肯從者，十常四五。洎至榻前，陛下又或不然，大率十事之中，不從者七八，安得不愧於心，此臣所以欲去也。」

嘗乞召用侍從、臺諫，孝宗曰：「安得如卿直諒者。」遂薦李浩、龔茂良，孝宗皆以為佳士，次第用之。太常奏郊牛斃，葵言：「《春秋》鼷鼠食牛角免郊，況邊虞未靖，請展郊以符天意。」詔從之。

虞允文、陳康伯相，葵即求退，除資政殿學士、提舉洞霄宮。起知泉州，告老，加大學士致仕。閒居累年，不以世故縈心。淳熙元年正月，薨，年七十有七。上聞震悼，贈正奉大夫。後以子升朝，累贈太傅。

葵孝於事親，當任子，先孤侄。其薨也，幼子與孫尚未命。平生學問不泥傳注，作《聖傳詩》二十篇、文集三十卷、奏議五卷。晚號惟心居士。四年，有司請諡，賜諡曰「惠簡」。

施師點
施師點，字聖與，上饒人。十歲通《六經》，十二能文。弱冠遊太學，試每在前列，司業高宏稱其文深醇有古風。尋授以學職，以舍選奉廷對，調復州教授。未上，丁內艱。服除，為臨安府教授。

乾道元年，陳康伯薦，賜對，言：「歷年屢下詔恤民，而惠未加浹。陛下軫念，惟恐一夫失所；郡邑搜求，惟恐財賦不集。毋惑乎日降絲綸，恩不霑被。細民既困於倍輸，又困於非法，重以歲惡，室且垂磬，租不如期，積多逋負。今明堂肆赦，戶自四等以下，逋自四年以前，願悉除免。」上曰：「非卿不聞此言。」詔從之。

八年，兼權禮部侍郎，除給事中。時太子詹事已除，上又特令增員為二，命兼之。賜對，言：「比年人物骫骳，士氣耗苶，當廣儲人材以待用。」上曰：「觀卿所奏，公輔器也。」

假翰林學士、知制誥兼侍讀使金。致命金廷，立班既定，相儀者以親王將至，命師點退位，師點屹立。相儀者請數四，師點正色曰：「班立已定，尚欲何為。」不肯少動。在廷相顧駭愕，知其有守，不敢復以為請。九年，使還，有言其事於上者，上嘉歎不已。及後金使賀正旦至闕，問館伴：「師點今居何官？」館伴宇文價于班列中指師點以示之，金使恍然曰：「一見正人，令人眼明。」

十年，除端明殿學士、簽書樞密院事。入奏，控免，上曰：「卿靖重有守，識慮深遠，朕欲用卿久矣。」復詔兼參知政事，除參知政事兼同知樞密院事。師點嘗同宰相奏事退，復同樞密周必大進呈，上曰：「適一二事卿等各陳所見，甚關大體。前此宰相奏事，執政不措辭，今卿等如此，深副所望。」必大奏：「祖宗時，宰執奏事自相可否，或至面相切責，退不相銜。自秦檜用事，執政畏避不敢言。今陛下虛心兼聽，若只宰相奏事，何用執政為？」師點復奏：「臣敢不竭股肱之力。」上因諭之曰：「朕欲天下事日往來胸中，未嘗釋也。」

先是，州郡上供或不以時進，立歲終稽考法，及是，主計臣有喜為督促者，乞不待歲終先期行之。畫命已下，師點矍然曰：「此策若行，上下逼迫，民不聊生。」或謂：「令已出矣。」師點曰：「事有為天下病，惟恨更之不速。」即追寢其議。樞密周必大舉手賀師點曰：「使天下赤子不被其毒者，公之賜也。」一日，入對後殿，上曰：「朕前飲冰水過多，忽暴下，幸即平復。」師點曰：「自古人君當無事時，快意所為，忽其所當戒，其後未有不悔者。」上深然之。

十三年，辭兼同知樞密院事。權提舉國史院，權提舉《國朝會要》。十四年，除知樞密院事。師點惓惓搜訪人才，手書置夾袋中，謂蜀去朝廷遠，人才難以自見，蜀士之賢者，俾各疏其所知，差次其才行、文學，每有除授，必列陳之。十五年春，以資政殿大學士知泉州，除提舉臨安府洞霄宮。

紹熙二年，除知隆興府、江西安撫使。師點嘗謂諸子曰：「吾平生仕宦，皆任其升沉，初未嘗容心其間，不枉道附麗，獨人主知之，遂至顯用。夫人窮達有命，不在巧圖，惟忠孝乃吾事也。」三年，得疾薨，年六十九。贈金紫光祿大夫。有奏議七卷、制槁八卷、《東宮講議》五卷、《易說》四卷、《史識》五卷、文集八卷。

蕭燧
蕭燧，字照鄰，臨江軍人。高祖固，皇祐初為廣西轉運使，知儂智高凶狡，條上羈縻之策於樞府，不果用，智高後果叛。父增，紹興初嘗應制舉。

燧生而穎異，幼能屬文。紹興十八年，擢進士高第。授平江府觀察推官。時秦檜當國，其親黨密告燧，秋試必主文漕臺，燧詰其故，曰：「丞相有子就舉，欲以屬公。」燧怒曰：「初仕敢欺心耶！」檜懷之，既而被檄秀州，至則員溢，就院易一員往漕闈，秦熺果中前列。秩滿，當為學官，避檜，調靜江府察推而歸。

燧未第時，夢神人示以文書，記其一聯云：「如火烈烈，玉石俱焚；在冬青青，松柏不改。」已而果符前事。未幾，丁憂。三十二年，授靖州教授。孝宗初，除諸王宮大小學教授。輪對，論官當擇人，不當為人擇官，上喜，制《用人論》賜大臣。淳熙二年，累遷至國子司業兼權起居舍人，進起居郎。

先是，察官闕，朝論多屬燧，以未歷縣，遂除左司諫。上諭執政：「昨除蕭燧若何？」龔茂良奏：「燧純實無華，正可任言責，聞除目下，外議甚允。」燧首論辨邪正然後可以治，上以外臺耳目多不稱職，時宦官甘昪之客胡與可、都承旨王抃之族叔秬皆持節於外，有所依憑，無善狀，燧皆奏罷之。

時覆議進取，上以問燧，對曰：「今賢否雜揉，風俗澆浮，兵未強，財未裕，宜臥薪嚐膽以圖內治。若恃小康，萌驕心，非臣所知。」上曰：「忠言也。」因勸上正紀綱；容直言；親君子，遠小人；近習有勞可賞以祿，不可假以權。上皆嘉納。擢右諫議大夫，入謝，上曰：「卿議論鯁切，不求名譽，糾正姦邪，不恤仇怨。」

五年，同知貢舉。有旨下江東西、湖南北帥司招軍，燧言：「所募多市井年少，利犒齎，往往捕農民以應數，取細民以充軍。乞嚴戒諸郡，庶得丁壯以為用。」從之。

夔帥李景孠貪虐，參政趙雄庇之，臺臣謝廓然不敢論，燧獨奏罷之。雄果營救，覆命還任。燧再論，並及雄。雄密奏燧誤聽景孠仇人之言，遂下臨安府捕恭州士人鐘京等置之獄，坐以罪，景孠復依舊職。燧乃自劾，詔以風聞不許，竟力求去。徙刑部侍郎，不拜，固請補外。出知嚴州，吏部尚書鄭丙、侍郎李椿上疏留之，上亦尋悔。

嚴地狹財匱，始至，官鏹不滿三千，燧儉以足用。二年之間，積至十五萬，以其羨補積逋，諸邑皆寬。先是，宣和庚子方臘盜起，甲子一周，人人憂懼，會遂安令朘土兵廩給，群言恟恟。燧急易令，且呼卒長告戒，悉畏服。城中惡少群擾市，燧密籍姓名，涅補軍額，人以按堵。上方靳職名，非功不予，詔燧治郡有勞，除敷文閣待制，移知婺州。父老遮道，幾不得行，送出境者以千數。

婺與嚴鄰，人熟知條教，不勞而治。歲旱，浙西常平司請移粟于嚴，燧謂：「東西異路，不當與，然安忍於舊治坐視？」為請諸朝，發太倉米振之。

八年，召還，言：「江、浙再歲水旱，願下詔求言，仍令諸司通融郡縣財賦，毋但督迫。」除吏部右選侍郎，旋兼國子祭酒。九年，為樞密都承旨。近例，承旨以知閤門官兼，或怙寵招權，上思復用儒臣，故命燧以龍圖閣待制為之。燧言：「債帥之風未殄，群臣多迎合獻諛，強辨干譽，宜察其虛實。」上稱善。除權刑部尚書，充金使館伴。

十年，兼權吏部尚書。上言廣西諸郡民身丁錢之弊。兼侍講，升侍讀。言：「命令不可數易，憲章不可數改。初官不許恩例免試，今或竟令注授。既卻羨餘之數，今反以出剩為名。諸路錄大辟，長吏當親詰，若死囚數多，宜如漢制殿最以聞。」事多施行。慶典霈澤，丁錢減半，亦自燧發之。

高宗山陵，充按行使，除參知政事，尋充永思陵禮儀使，權監修國史日曆。十六年，權知樞密院。以年及自陳，上留之，不可，除資政殿學士，與郡。復請閑，提舉臨安府洞霄宮。紹熙四年卒，年七十七。諡「正肅」。

孝宗每稱其全護善類，誠實不欺，手書《二十八將傳》以賜。子逵，登淳熙十四年進士第，唱名第四，孝宗曰：「逵才氣甚佳，父子高科，殊可喜。」逵累官至太常。

龔茂良
龔茂良，字實之，興化軍人。紹興八年，進士第。為南安簿、邵武司法。父母喪，哀號擗踴，鄰不忍聞。調泉州察推，以廉勤稱。改宣教郎，以同知樞密院事黃祖舜薦，召試館職，除秘書省正字。累遷吏部郎官。

張浚視師江、淮，茂良言：「本朝禦敵，景德之勝本於能斷，靖康之禍在於致疑，願仰法景德之斷，勿為靖康之疑。」除監察御史。

江、浙大水，詔陳闕失，茂良疏曰：「水至陰也，其占為女寵，為嬖佞，為小人專制。崇、觀、政和，小人道長，內則憸腐竊弄，外則姦回充斥，於是京城大水，以至金人犯闕。今進退一人，施行一事，命由中出，人心譁然，指為此輩。臣願先去腹心之疾，然後政事闕失可次第言矣。」內侍梁珂、曾覿、龍大淵皆用事，故茂良及之。

遷右正言。會內侍李珂沒，贈節度，諡「靖恭」，茂良諫曰：「中興名相如趙鼎，勳臣如韓世忠，皆未有諡，如朝廷舉行，亦足少慰忠義之心。今施於珂為可惜。」竟寢其諡。嘗論大淵、覿奸姦，至是又極言之，曰：「今積陰弗解，淫雨益甚，熒惑入斗，正當吳分，天意若有所怒而未釋。二人害政，甚珂百倍。」上諭以皆潛邸舊，非他近習比，且俱有文學，敢諫爭，未嘗預外事。翌日，再疏言：「唐德宗謂李泌：『人言盧杞姦邪，朕獨不知，何耶？』泌曰：『此其所以為奸邪也。』今大淵、覿所為，行道之人能言之，而陛下更頌其賢，此臣所以深憂。」疏入，不報，即家居待罪。章再上，除太常少卿，五辭不拜，除直秘閣、知建寧府。自以不為群小所容，請祠，不允。

上後知二人之姦，既逐於外，起茂良廣東提刑，就知信州。即番山之址建學，又置番禺南海縣學，既成，釋奠，行鄉飲酒以落之。城東舊有廣惠庵，中原衣冠沒于南者葬之，歲久廢，茂良訪故地，更建海會浮圖，菆寄暴露者皆揜藏無遺。召對崇政殿，左丞相陳俊卿欲留之，右相虞允文不樂。會俊卿亦罷，除直顯謨閣、江西運判兼知隆興府。

上以江西連歲大旱，知茂良精忠，以一路荒政付之。茂良戒郡縣免積稅，上戶止索逋，發廩振贍。以右文殿修撰再任，疫癘大作，命醫治療，全活數百萬。進待制敷文閣，賞其救荒之功。召對，奏：「潢池弄兵之盜，即南畝負耒之民。今諸郡荒田極多，願詔監司守臣條陳，募人從便請耕，民有餘粟，雖驅之為寇，亦不從矣。」除禮部侍郎。

上亟用茂良，手詔問國朝典故有自從官徑除執政例，明日即拜參知政事。奏事，賜坐，上顧葉衡及茂良曰：「兩參政皆公議所與。」衡等起謝，上從容曰：「自今諸事毋循私，若鄉曲親戚，且未須援引。朕每存公道，設有誤，卿等宜力爭，君臣之間不可事形跡。」茂良曰：「大臣以道事君，遇有不可，自當啟沃，豈容跡見於外。」請詔有司刊定七司法。

淮南旱，茂良奏取封樁米十四萬，委漕帥振濟。或謂：「救荒常平事，今遽取封樁米，毋乃不可？」茂良以為：「淮南咫尺敵境，民久未復業，饑寒所逼，萬一嘯聚，患害立見，寧能計此米乎？」他日，上獎諭曰：「淮南旱荒，民無饑色，卿之力也。」

潮州守奏通判不法，得旨，下帥臣體訪。通判，茂良鄉人也，同列密以省吏付棘寺推鞫，欲及茂良。奏事退，同列留身，出獄案進上，茂良不知也。上厲聲曰：「參政決無此！」茂良遜謝，不復辯。

葉衡罷，上命茂良以首參行相事。慶壽禮行，中外覬恩，茂良慨然歎曰：「此當以身任怨，不敢愛身以弊天下。若自一命以上覃轉，不知月添給奉與來歲郊恩奏補幾何，將何以給？」

宣諭獎用廉退，茂良奏：「朱熹操行耿介，屢召不起，宜蒙錄用。」除秘書郎。群小乘間讒毀，未幾，手詔付茂良，謂「虛名之士，恐壞朝廷」，熹迄不至。錢良臣侵盜大軍錢糧，累數十萬，茂良奏其事，手詔令具析。俄召良臣赴闕，駸駸柄用，其後茂良之貶，良臣與有力焉。

茂良之以首參行相事也，逾再歲，上亦不置相，因諭茂良：「史官近奏三台星不明，蓋實艱其選耳。」淳熙四年正月，召史浩於四明，茂良亦覺眷衰，因疾力求去。上曰：「朕以經筵召史浩，卿不須疑。」

時曾覿欲以文資祿其孫，茂良以文武官各隨本色蔭補格法繳進。覿因茂良入堂道間，俾直省官賈光祖等當道不避。街司叱之，曰：「參政能幾時！」茂良奏：「臣固不足道，所惜者朝廷大體。」上諭覿往謝，茂良正色曰：「參知政事者，朝廷參知政事也。」覿慚退。上諭茂良先遣人於覿，衝替而後施行。茂良批旨，取賈光祖輩下臨安府撻之。手詔宣問施行太遽，茂良待罪。上使人宣諭委曲，令繳進手詔，且謂：「卿去雖得美名，置朕何地？」茂良即奉詔。

謝廓然賜出身，除殿中侍御史，廓然附曾覿者也。中書舍人林光輔繳奏，不書黃，遂補外。茂良力求去，上諭曰：「朕極知卿，不敢忘，欲保全卿去，俟議恢復，卿當再來。」是日，除職與郡，令內殿奏事，乃手疏恢復六事，上曰：「卿五年不說恢復，何故今日及此？」退朝甚怒，曰：「福建子不可信如此！」謝廓然因劾之，乃落職放罷；尋又論茂良擅權不公，矯傳上旨，輒斷賈光祖等罪，遂責降，安置英州。父子卒于貶所。

覿與廓然死後，茂良家投匭訟冤，遂復通奉大夫。周必大獨相，進呈復職，上曰：「茂良本無罪。」遂復資政殿學士，諡「莊敏」。

茂良平生不喜言兵，去國之日乃言恢復事，或謂覿密令人訹之云：「若論恢復，必再留。」茂良信之。廓然論茂良，亦以此為罪。茂良沒數年，朱熹從其子得副本讀之，則事雖恢復，而其意乃極論不可輕舉，猶平生素論也，深為之歎息云。


論曰：葛邲在相位雖不久，而能守法度，進人才，其處己也，則以不欺為本。錢端禮以戚屬為相，周葵晚雖不附秦檜，而與龔茂良皆主和議。若乃魏杞奉使知尊國體，施師點之靖重有守，蕭燧忠實敢言，仕於紹興之間，可謂不幸矣。


Chinese text: This work was published before January 1, 1923, and is in the
public domain worldwide because the author died at least 100 years ago.
