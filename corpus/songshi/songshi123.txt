園陵濮安懿王園廟秀安僖王園廟莊文景獻二太子欑所上陵忌日
　　皇后園陵。太祖建隆二年六月二日，皇太后杜氏崩於滋德殿。三日，百官入臨。明日大斂，欑于滋福宮，百官成服，中書、門下、文武百僚、諸軍副兵馬使以上並服布斜巾四腳、直領衤蘭衫，外命婦帕頭、帔、裙衫。九日，帝見百官於紫宸門。太常禮院言：「皇后、燕國長公主高氏、皇弟泰甯軍節度使光義、嘉州防禦使光美並服齊衰三年。准故事，合隨皇帝以日易月之制，二十五日釋服，二十七日禫除畢，服吉，心喪終制。」從之。

　　七月，太常禮院言：「准詔議定皇太后諡，按唐憲宗母王太后崩，有司集議，以諡狀讀於太廟，然後上之。周宣懿皇后諡，即有司撰定奏聞，未常集議，制下之日，亦不告郊廟，修諡冊畢始告廟，還，讀於靈坐前。」詔從周制。於是，太常少卿馮吉請上尊諡曰明憲皇太后。九月六日，群臣奉冊寶告於太廟，翌日上于滋福宮。十月十六日，葬安陵。十一月四日，神主祔太廟宣祖室。

　　乾德二年，改卜安陵于河南府鞏縣。三月二十五日，奉寶冊，改上尊諡曰昭憲皇太后，讀于陵次。二十六日，啟故安陵。二十七日，靈駕發引，命攝太尉、開封尹光義遣奠，讀哀冊。四月九日，掩皇堂。

　　太祖孝明、孝惠二後。乾德元年十二月七日，皇后王氏崩。二十五日，命樞密承旨王仁贍為園陵使。時議改卜安陵于鞏，並以二後陪葬焉。皇堂之制，下深四十五尺，上高三十尺。陵台再成，四面各長七十五尺。神牆高七尺五寸，四面各長六十五步。南神門至乳台四十五步，高二丈三尺。吉仗用中宮鹵簿，凶仗名物悉如安陵而差減其數，孝惠又減孝明焉。

　　二年三月二十七日，孝明皇后啟欑宮，群臣服初喪之服；明日，孝惠皇后自幄殿發引。皆設遣奠，讀哀冊。四月九日，葬孝惠于安陵之西北，孝明于安陵之北。二十六日，皆祔於別廟。其後，孝明升祔太祖室。

　　太祖皇后宋氏，太宗至道元年四月二十八日崩。帝出次，素服舉哀，輟朝五日。六月六日，上諡曰孝章皇后。以歲在未，有忌，權欑于趙村沙台。三年正月二十日，祔葬永昌陵之北。皇堂、陵台、神牆、乳台、鵲台並如孝明園陵制度，仍以故許王及夫人李氏、魏王夫人王氏、楚王夫人馮氏、皇太子亡妻莒國夫人潘氏、將軍惟正之妻裴氏陪葬。二月二日，祔神主於別廟。莒國潘氏，至道三年六月追冊為莊懷皇后，陵曰保泰，神主祔後廟。

　　太宗賢妃李氏，真宗至道三年十二月追尊為皇太后，諡曰元德，祔葬永熙陵。大中祥符六年，升祔太宗室。

　　太宗明德皇后李氏，真宗景德元年三月十五日崩。十七日，群臣上表請聽政，凡五上始允。帝去杖、絰，服衰，即御坐，哀動左右。太常禮院言：「皇后宜准昭憲皇太后禮例，合隨皇帝以日易月之制。宗室雍王以下，禫除畢，吉服，心喪終制。」五月，詳定園陵，宜在元德皇太后陵西安葬。八月十二日，上諡。九月二十二日，遷坐于沙台欑宮。十月七日，祔神主太宗室。三年十月十五日，帝詣欑宮致奠。十六日，發引。二十九日，掩皇堂。

　　真宗章穆皇后郭氏，景德四年四月十五日崩。皇帝七日釋服，後改用十三日。群臣三日釋服。諸道、州、府官吏訃到日舉哀成服，三日而除。二十一日，司天監詳定園陵。帝令祔元德皇太后陵側，但可安厝，不必寬廣，其棺槨等事，無得鐫刻花樣，務令堅固。二十五日，殯于萬安宮之西階。詔兩制、三館、秘閣各撰挽詞。閏五月十三日，上諡曰莊穆。六月二十一日，葬永熙陵之西北。七月，有司奉神主謁太廟，祔享于昭憲皇后，享畢，祔別廟。大中祥符二年四月十五日，大祥。詔特廢朝，群臣奉慰。

　　真宗宸妃李氏，仁宗明道元年二月二十六日薨。初葬洪福禪院之西北，命晏殊撰墓銘。二年四月六日，追冊為莊懿皇太后。十月五日，改葬永定陵之西北隅。十七日，祔神主於奉慈廟。

　　真宗章獻明肅皇后劉氏，明道二年三月二十七日崩於寶慈殿，遷坐於皇儀殿。三十日，宣遺誥，群臣哭臨，見帝於殿之東廂奉慰。宗室削杖不散發。中書、樞密、使相比宗室，去斜巾、垂帽、首絰及杖。翰林學士至龍圖閣直學士已上、並節度使、文武二品已上，又去中單及褲。兩省、御史台中丞文武百官以下，四腳幅巾、連裳、腰絰。館閣讀書、翰林待詔、伎術官並給孝服。宰相、百官朝晡臨三日，內外命婦朝臨三日。

　　四月，遣使告哀遼、夏及賜遺留物。十日，司天監詳定山陵制度。皇堂深五十七尺。神牆高七尺五寸，四面各長六十五步。乳台高一丈九尺，至南神門四十五步。鵲台高二丈三尺，至乳台四十五步。詔下宮更不修蓋，餘依。二十七日，以宰臣張士遜為山園使。是日，翰林學士馮元請上尊諡；九月四日，讀於靈坐。十月五日，葬永定陵之西北隅。十七日，祔神主於奉慈廟。

　　真宗章惠皇后楊氏。景祐三年十一月五日，保慶皇太后崩。太常禮院言：「皇帝本服緦麻三月，皇帝、皇后服皆用細布，宗室皆素服、吉帶，大長公主以下亦素服，並常服入內，就次易服，三日而除。」詔以「保祐沖人，加服為小功，五日而除。」四年正月十六日，上諡。二月六日，葬永定陵之西北隅。十六日，升祔奉慈廟。

　　仁宗慈聖光獻皇后曹氏。神宗元豐二年十月二十日，太皇太后崩于慶壽宮。是日，文武百官入宮，宰臣王珪升西階，宣遺誥已，內外舉哭，盡哀而出。二十六日大斂，命韓縝為山陵按行使。二十九日，皇帝成服。十一月，韓縝言：「永昭陵北稍西地二百十步內，取方六十五步，可為山陵。」上以迫隘，縝言：「若增十步，合征火相主及中五之數。」詔增十步。

　　十二月，中書言：「先是，司天監選年月，遷祔濮安懿王三夫人。今大行太皇太后山陵，濮三夫人亦當舉葬。」於是詔宗室正任防禦使以上許從靈駕，已從濮安王夫人者，免從。

　　三年正月十四日，上諡。太常禮院言：「大行太皇太后雖已有諡，然山陵未畢，俟掩皇堂，去'大行'，稱慈聖光獻太皇太后；祔廟題神主，仍去二'太'字。」

　　秘閣校理何洵直言：「按禮，既葬，日中還，虞於正寢。蓋古者之葬，近在國城之北，故可以平旦而往，至日中即虞於寢，所謂葬日虞，弗忍一日離也。後世之葬，其地既遠，則禮有不能盡如古者。今大行太皇太后葬日至第六虞，自當行之於外，如舊儀；其七虞及九虞、卒哭，謂宜行之于慶壽殿。又按《春秋公羊傳》曰： '虞主用桑。'《士虞禮》曰：'桑主不文。'伏請罷題虞主。」太常言：「洵直所引，乃士及諸侯之禮。況嘉祐、治平並虞于集英殿，宜如故事。又嘉祐、治平，虞主已不書諡，當依所請。」

　　太常禮院又言：「慈聖光獻皇后祔廟，前三日，告天地、社稷、太廟、皇后廟如故事。至日，奉神主先詣僖祖室，次翼祖、宣祖、太祖、太祖後。太宗皇帝、懿德皇后、明德皇后同一祝，次饗元德皇后。慈聖光獻皇后，異饌、異祝，行祔廟之禮。次真宗、仁宗、英宗室。禮畢，奉神主歸仁宗室。如此，則古者祔謁之禮及近代遍饗故事，並行不廢。」從之。三月十日，葬永昭陵。二十二日，祔於太廟。

　　英宗宣仁聖烈皇后高氏，哲宗元祐八年九月三日崩于崇慶宮。遺誥：「皇帝成服，三日內聽政，群臣十三日，諸州長吏以下三日而除。釋服之後，勿禁作樂。園陵制度，務遵儉省。余並如章獻明肅皇太后故事。」十四日，詔園陵依慈聖光獻太皇太后之制。紹聖元年正月二十八日，禮部言：「將題神主，謹按章獻明肅皇后神主書姓劉氏。」詔依故事。四月一日，葬永厚陵。

　　神宗欽聖憲肅皇后向氏，建中靖國元年正月十三日崩。二月，太常寺言：「大行皇太后山陵一行法物，宜依元豐二年慈聖光獻皇后故事。皇堂之制，下深六十九尺，面方二丈五尺，石地穴深一丈，明高二丈一尺。鵲台二，各高四丈一尺。乳台二，各高二丈七尺。神牆高一丈三尺。」五月六日，葬永裕陵。二十六日，祔於神宗廟室。

　　先是，元祐四年，美人陳氏薨，贈充儀，又贈貴儀。徽宗入繼大統，詔有司議追崇之典，上尊諡曰欽慈皇后，祔葬永裕陵，與欽聖同祔神宗室。崇甯元年二月，聖瑞皇太妃朱氏薨，制追尊為皇太后，遂上尊諡曰欽成皇后，五月祔葬永裕陵，祔神主於神宗室，皆備禮如故事。

　　哲宗皇后劉氏，政和三年二月九日崩。詔：「崇恩太后合行禮儀，可依欽成皇后及開寶皇后故事，參酌裁定。」閏四月，上諡曰昭懷皇后。五月，葬永泰陵，祔神主於哲宗廟室。

　　徽宗皇后王氏，大觀二年九月二十六日崩。尚書省言：「章穆皇后故事，真宗服七日。」從之。十月，太史局言：「大行皇后園陵斬草用十月二十四日斥，土用十一月十三日，葬用十二月二十七日。諸宗室合祔葬者，並依大行皇后月日時刻。」十一月，宰臣蔡京等請上諡曰靖和皇后。十二月，奉安梓宮於永裕陵之下宮，神主祔別廟。四年十二月，改諡曰惠恭。其後，高宗復改曰顯恭。

　　哲宗昭慈聖獻皇后孟氏，紹興元年四月崩。詔以繼體之重，當承重服。以遺誥擇近地權殯，俟息兵歸葬園陵。梓取周身，勿拘舊制，以為他日遷奉之便。六月，殯於會稽上亭鄉。欑宮方百步，下宮深一丈五尺，明器止用鉛錫。置都監、巡檢各一員，衛卒百人。生日忌辰、旦望節序，排辦如天章閣儀。虞主還州，行祔廟禮。

　　徽宗顯仁皇后韋氏，紹興二十九年崩，祔於永祐陵欑宮。

　　高宗憲聖慈烈皇后吳氏，慶元三年崩。時光宗以太上皇承重，甯宗降服齊衰期。四年三月甲子，權欑於永思陵。

　　孝宗成肅皇后夏氏，開禧三年崩，殯於永阜陵正北。吏部尚書陸峻言：「伏睹列聖在禦，間有諸後上仙，緣無山陵可祔，是致別葬。若上仙在山陵已卜之後，無有不從葬者。其他諸後，葬在山陵之前，神靈既安，並不遷祔。惟元德、章懿二後，方其葬時，名位未正，續行追冊。其成穆皇后，孝宗登極即行追冊，改殯所為欑宮，典禮已備，與元德、章懿事體不同，所以更不遷祔。竊稽前件典禮，祇緣喪有前後，勢所當然，其於禮意，卻無隆殺。今來從葬阜陵，為合典故。」從之。

　　甯宗恭聖仁烈皇后楊氏，紹定五年十二月崩，祔葬茂陵。

　　濮安懿王園廟。治平三年，詔置園令一人，以大使臣為之。募兵二百人，以奉園為額。置柏子戶五十人。廟三間二廈，神門屋二所，及齋院、神廚、靈星門。其告祭濮安懿王及諸神祝文，並本宮教授撰。河南府給香幣、酒脯、禮物。太祝、奉禮則命永安縣尉、主簿攝，如闕官，以本府曹官。凡祭告及四仲饗，並依此制。奉安神主三獻，命西京差判官一員亞獻，朝臣一員終獻，攝。知園令出納神主。廟制用一品，夫人任氏墳域亦稱為園。

　　元豐詔曰：「濮安懿王，先帝斟酌典禮，即園立廟，詔王子孫歲時奉祀，義協恩稱，後世無得議焉。今三夫人名位或未正，塋域或異處，有司置而不講，曷足以彰明先帝甚盛之德，仰承在天之志乎？三夫人可並稱曰'王夫人'，命主司擇歲月遷祔濮園，俾其子孫以時奉主與王合食，而致孝思焉。」禮官奏請，王夫人遷葬給鹵簿全仗，用鼓吹，至國門外減半。喪行與四時告享，並令嗣濮王主之。

　　南渡後，主奉祠事，以嗣濮王為之；園令一員，以宗室為之；祠堂主管兼園廟香火官一員，以武臣為之。紹興二年九月，詔每歲給降福建度牒一十道，充祠堂仲饗、忌祭。五年二月，嗣濮王仲湜言：「被旨迎奉濮安懿王神主至行在，今已至紹興府，欲權就本處奉安。」從之。先是，神主、神貌在廬州，嗣濮王士從乞奉遷於穩便州郡安奉故也。

　　十三年五月，知大宗正事、權主奉濮安懿王祠堂土夽言：「濮安懿王神貌、神主權於紹興府光孝寺，仲享薦祭，其獻官、牲牢、禮料並多簡略。乞令有司討論舊制。」行下禮部、太常寺令參酌，欲令土夽攝初獻，仍差士夽子或從子二人攝亞、終獻。其合用牲牢，羊、豕各一；籩、豆各十，設禮料。初獻合服八旒冕，亞獻、終獻合服四旒冕，奉禮郎、太祝、太官令服無旒冕，並以舊制從事。從之。二十六年二月，嗣濮王士俴言：「濮安懿王祠堂，外無門牖，內闕龕帳，別無供具，望下紹興府置造修奉。」淳熙五年四月詔：「濮安懿王祠堂園廟，自今實及三年，令本堂牒紹興府檢計修葺。」從嗣濮王士輵請也。

　　秀安僖王園廟。紹熙元年三月，詔秀王襲封等典禮。禮部、太堂寺乞依濮安懿王典禮，避秀安僖王名一字。詔恭依，仍置園廟。四月，詔：「皇伯滎陽郡王伯圭除太保，依前安德軍節度使，充萬壽觀使，嗣秀王，以奉王祀。」

　　六月，禮部、太常寺言：「濮安懿王園廟制度，廟堂、神門宜並用獸。所安木主石塪，於室中西壁三分之一近南去地四尺開坎室，以石為之，其中可容神主趺匱。今來秀安僖王及夫人神主，欲乞並依上件典禮。四仲饗廟，三獻官並奉禮郎等，系嗣秀王充初獻，本位侄男攝亞、終獻，其奉禮郎等，乞湖州差官充攝。行禮合用牲羊、豕，湖州排辦；祭器、祭服，工部下文思院製造。每遇仲饗，本府前期牒報湖州排辦。所有行禮儀注，乞從太堂寺參照濮安懿王儀注修定。」並從之。其園廟差禦帶霍漢臣同湖州通判一員相度聞奏。八月，霍漢臣暨通判湖州朱僎言奉詔相度園廟，以圖來上。十月，詔委通判一員，提督修造祠堂，如法修蓋。

　　十一月，禮工部、太常寺言：「濮安懿王園廟三間二廈、神門屋二坐、齋院、神廚、靈星門，欲令湖州照應建造。」從之。三年正月一收，嗣秀王伯圭奏：「建造秀安僖王園廟，近已畢工，所有修制神主儀式，令所司檢照典故修制，委官題寫。」詔差權禮部尚書李巘題寫。二月，伯圭又奏：「秀安僖王祠堂園廟，乞從濮安懿王例，每三年一次，從本所移牒所屬州府檢計修造。」從之。

　　莊文太子喪禮。乾道三年七月九日，皇太子薨。設素幄於太子宮正廳之東。皇帝自內常服至幄，俟時至，易服皂襆頭、白羅衫、黑銀帶、絲鞋，就幄發哀。是日，皇后服素詣宮，隨時發哀，如宮中之禮。合赴陪位官並常服、吉帶入麗正門，詣宮幕次，俟時至，常服、黑帶立班。俟發哀畢，易吉服，退。

　　自發哀至釋服日，皇帝不視事，權禁行在音樂，仍命諸寺院聲鐘。其小斂、大斂合祭告，以本宮主管春坊官一員行禮；其餘祭告，以諸司官行禮。差護喪葬事一員，左藏庫出錢二萬貫、銀五千兩、絹五千匹。

　　成服日，皇帝服期，次粗布襆頭、衤蘭衫、腰絰、絹襯衫、白羅鞋。六宮人不從服。皇太子妃及本宮人並斬衰三年。文武百官成服一日而除。其文武合赴官及御史台、閣門、太常寺引班祗應人並服布襆頭、衤蘭衫，腰系布帶。本宮官僚並服齊衰三日服，臨七日而除，釋衰服後藏其服，至葬日服，葬畢而除。

　　十二日，詔故皇太子欑所，就安穆皇后欑宮側近擇地。繼而都大主管所言：「太史局官等選到寶林院法堂堪充皇太子欑所。」從之。十三日，以皇太子薨告天地、宗廟、社稷、宮觀。十八日，賜諡莊文。閏七月一日，遣攝中書令、尚書右僕射魏杞奉諡冊、寶于皇太子靈柩前，百官常服入次，易黑帶，行禮畢，常服赴後殿門襪，進名奉慰。是夕，皇帝詣東宮行燒香之禮，如宮中之儀。

　　二日，出葬，宰臣葉顒等詣靈柩前行燒香之禮。興靈訖，行事官陪位，親王、南班宗室、東宮官僚入班廳下，再拜，宰臣升詣香案前，上香、酹茶、奠酒訖，舉冊官舉哀冊，讀冊官跪讀，讀訖，宰臣再拜，各降階立。在位官皆再拜。靈柩進行，文武百僚奉辭於城外，親王、宗室並騎從至葬所。掩壙畢，辭訖，退。是日，百僚進名奉慰。

　　四年五月，禮部、太常寺言：「國朝典故，即無皇太子小祥典禮。今參酌討論，將來莊文太子小祥日，乞皇帝前後殿特不視事。其日，先命侍從官一員常服詣太子神坐前行奠酹禮，令本宮官僚常服陪位，奠酹畢，退。次慶王、恭王常服赴神坐前奠酹畢，退。次太子妃並榮國公以下行家人禮。至大祥日，太子妃、榮國公以下及本宮人行禮畢，焚燒神帛，衰服，間月，妃及榮國公行禫祭家人禮。」從之。明年七月九日大祥，是日，皇帝不視事，差簽書樞密院事梁克家詣太子宮行奠酹禮，如前儀。

　　景獻太子，嘉定十三年八月六日薨。其發哀制服，並如莊文太子之禮。九日，詔護喪視殯所于莊文太子欑宮之東，並依其制建造。九月十日，賜諡景獻，遣攝中書令、知樞密院事鄭昭先奉諡冊、寶于皇太子靈柩前，讀冊、讀寶如儀，訖，班退。至興靈日，宰臣詣皇太子柩前行禮畢，柩行。其宗室使相、南班官常服、黑帶，並赴陪位，騎從至葬所，俟掩欑畢，奉辭訖，退。其日，皇帝不視事，百司赴後殿門外立班，進名奉慰。十四年七月二日小祥，差知樞密院事鄭昭先充奠酹官。十五年八月六日大祥。九月十五日，詔景獻太子几筵已徹，高平郡夫人傅氏可特封信國夫人，仍令主奉祭祀。

　　上陵之禮。古者無墓祭，秦、漢以降，始有其儀。至唐，復有清明設祭，朔望、時節之祀，進食、薦衣之式。五代，諸陵遠者，令本州長吏朝拜，近者遣太常、宗正卿，或因行過親謁。宋初，春秋命宗正卿朝拜安陵，乙太牢奉祠。乾德三年，始令宮人詣陵上冬服，歲以為常。開寶九年，太祖幸西京，過鞏縣，謁安陵奠獻。

　　雍熙二年，宗正少卿趙安易言：「昨朝拜安陵、永昌陵，有司止設酒、脯、香，以未明行事，不設燭燎。又先赴永昌陵，後赴安陵，及帝后二位不遍拜，頗愆於禮。」事下有司，議曰：「按《開元禮》，春秋二仲月，司徒、司空巡陵，不設牲牢之祀。今請如宗廟薦享，少加裁減，除不設登鉶、牙盤食及太常登歌外，餘悉如大祠。朝拜日，有司豫于陵南百步道東設次，具翦除器以備酒掃。設宗正卿位於兆外之左，西向；陵官位於卿之東南，執事官又于其南，俱西向北上。設祭器、禮料、酒饌於兆門內。宗正卿以下各就位，再拜，盥手，奠酒，讀祝冊，再拜。先赴安陵，次永昌陵，次孝明、孝惠、懿德、淑德皇后陵。」從之。

　　景德三年，真宗將朝諸陵，以宰臣王旦為朝拜諸陵大禮使。太常禮院言：「朝陵故事，合排小駕鹵簿。唐太宗朝獻陵，宿設黃麾仗，周衛陵寢。今請周設黃麾仗。又唐制：前一日，陵令以玉冊進禦親書，近臣奉出，陵令受之。今請造竹冊四副，祝畢焚之。其百官位舊設陵所，從祝官及皇親、客使分於神道左右，貞觀中並陪列司馬門內。今望准舊儀施行。又舊儀，詣寢宮至大次之時，設百官位，奏請行禮。望令先入赴寢殿立班。貞觀中，皇帝至小次，素服乘馬。檢會今年正月，車駕朝拜明德欑宮，止服素白衣。當時皇帝在大祥之內，今既服除，望止服淡黃袍。又按貞觀、永徽故事，朝陵皆先親後尊，拜辭訖，出還大次，便進發，今望先朝永熙陵；行事及辭，皇帝皆兩次再拜，陪位官每陵亦各兩次再拜，今請皇帝詣安陵參辭，四度再拜，永昌、永熙陵各兩度設拜。舊儀，逐寢殿上食，備太牢之饌，珍羞庶品。近以羊豕代太牢。今請備少牢之祭，設奠、讀冊畢，復詣寢宮上珍羞庶品，別行致奠之禮。又舊儀，前發二日，太尉告太廟。今請依禮遍告六室。」詔特服素白衣，行事次序如告太廟，餘依所請。

　　四年正月，車駕次鞏縣，罷鳴鞭及太常奏嚴、金吾傳呼。既至，齋于永安鎮行宮，太官進蔬膳。是夜，漏未盡三鼓，帝乘馬，卻輿輦傘扇，至安陵，素服步入司馬門行奠獻禮，諸陵亦然。又詣下宮。凡上宮用牲牢、祝冊，有司奉事；下宮備膳羞，內臣執事，百官陪位，又詣元德太后陵奠獻，別於陵西南設幄殿，祭如下宮。禮畢，遍詣孝明、孝章、懿德、淑德、明德、莊懷七後陵，遂單騎從內臣巡視陵闕，而親奠夔、魏、岐、鄆、安、週六王及恭孝太子諸墳。其三陵陪葬皇子、皇孫、公主之未出閣者，及諸王夫人之蚤亡者，各設位次諸陵下宮之東序。安陵百二十一墳，量設三十位，男子、女子共祝版二；昌陵十五墳，量設十位，熙陵八墳，量設五位，並祝版一以致祭焉。辰後，暫詣幄次更衣，復詣諸陵奉辭。有司以朝拜無辭禮，帝不忍，故復往。仍遣官祭一品皇親諸親墓。

　　大中祥符四年正月，祀汾陰，經鞏縣，有司請于訾村王台設幄殿，置三陵神坐，皇帝靴袍就幄，設香酒、時果、牙盤食奠獻，而命大臣以香幣、酒脯詣諸陵致告。駕還，復行親謁之禮，帝素服乘馬至永安縣，齋於行宮，夜漏未盡二鼓，詣三陵及元德太后、明德皇后陵奠獻，哀慟。未明，禮畢，復詣四陵奉辭，省視几筵，奠獻如初禮。又遍詣諸後陵、諸王墳致奠。命中使遍祭皇親諸親墳及汝州秦王墳。

　　是歲，命禮官定春秋二仲遣官朝陵儀注，以祭服行事，專差宗正卿一員朝拜三陵，別遣官二員分拜諸陵。又制長竿簷床二副，置陵表祝版，遣寬衣軍士三十二人輿送陵下。其後添差陵廟行禮官四員，選朝官、京官宗姓者充。

　　翰林學士錢惟演言：「春秋朝陵，載於舊式，公卿親往，蓋表至恭。唐顯慶中，始詔三公行事，天寶以後，亦遣公卿巡謁，蓋取朝廷大臣，不必須同國姓。後參用太常、宗正卿。晉開運中，亦命吏部侍郎。近年以來，止遣宗正寺官，人輕位卑，實虧舊制，望自今于丞、郎、諸司三品內遣官，闕則差兩省諫、舍以上。所冀仰副追孝之心，以成稽古之美。」景祐初，滄州觀察使守節言：「寒食節例遣宗室拜陵，而十月令內司賓往，非所以致恭。」乃詔宗室正刺史以上一員朝拜。四年，減柏子戶，安陵、永昌、永熙各留四十戶，永定五十戶，會聖宮十戶。慶曆二年寒食、十月朔，宗室刺史以上，聽更往朝陵。

　　皇祐三年，太常博士李壽朋奏：「帝后諸陵，薦饗皆有時，獨昭憲皇后以合葬安陵，不及時祭。」禮院言：「朝拜儀注，牲牢並如太廟常饗例，諸陵止奠一爵，而安陵奠兩爵，兩贊再拜，惟祭饌不兼設，蓋有司相承失之。」於是詔安陵昭憲皇后祝版、牲幣、禦封香依太廟同室禮。更造諸陵祭器貯別庫。三陵皆置卒五百人，唯定陵以章獻太后故，別置一指揮。昭陵使甘昭吉引定陵例，請置守陵奉先兩指揮，京西轉運司請減定陵卒半以奉昭陵，詔選募一指揮，額五百人。

　　初，永安縣官月朔朝定陵，望朝三陵。韓琦言：「昭陵未有朝日。」乃令縣官朔望分朝諸陵。熙甯中，詔文臣大兩省、武臣閣門使以上，經過陵下，並許朝拜。又詔：「自今臣僚朝拜諸陵，除見任、嘗任執政官許進湯，餘止奠獻、薦新，不特拜。」

　　初，故事，車駕詣陵，謂之親謁。南渡之後，此禮不舉，故上陵或曰省視，或曰保護，或曰薦獻，或曰祭告，或曰致祭，或曰望祭，或曰修奉，悉遣官，不專於行禮也。建炎元年五月一日詔：「應永安軍祖宗陵寢，可差西京留守及台臣一員躬親省視，如有合修奉去處，措置奏聞。」仍詔鄜延路副總管劉光世充省視陵寢使。又詔河南府鎮撫使翟興團結本處義兵，保護祖宗陵寢。四年六月，詔令禮部給降度牒一百道充祭告諸陵禮料，仍令翟興所差來人賚祭告表以行。

　　紹興元年九月，起居郎陳與義言：「陛下躬履艱難之運，駐蹕東南，列聖陵邑，遠在洛師，顧瞻山川，未得時省。雖欲遣使，道路不通，聖懷日憤。近聞道路少通，差易前日，願詔執事每半年擇遣使臣兩員，往省諸陵。」詔令樞密院每半年差使臣兩員前去。三年正月，禮部、太常寺言：「春秋二仲，薦獻諸陵，乞於行在法惠寺設位，望祭行禮。」從之。自是每歲薦獻，率循此制。五月，詔令戶部支金一百兩付河南府鎮撫使司幹辦公事任直清，充祭告永安軍諸陵。

　　九年正月，上謂輔臣曰：「祖宗陵寢，久淪異域，今金國既割還故地，便當遣宗室使相與臣僚前去修奉灑掃。」尋命同判大宗正事士亻褭、兵部侍郎張燾前雲河南府祗謁修奉。六月，太常丞梁仲敏等言：「春秋二仲，遣宗室遙郡防禦使薦獻諸陵，太常少卿薦獻永祐陵，權宜於行在設位行禮。今道路既通，望依舊遣官前詣。」詔令西京留守司候仲秋就便選官前詣諸陵薦獻。士亻褭、張燾回，言：「諸陵下石澗水，自兵興以來，涸竭幾十五年。二使到日，水即大至，父老驚歎，以為中興之祥。」

　　十年三月，禮部言：「池州銅陵縣丞呂和問進宮陵儀制，望付太常寺以備檢照。永安軍等處今已收復，遂委知軍詣諸陵逐位檢視，除永定、永昭、永厚、永裕、永泰陵園廟並無損動，內永安、永昌、永熙陵神台璺裂，未敢一面擅行補飾。太常寺看詳若行補修，合就差所委修飾官奏告行禮。」詔令河南府委官，如法補飾，不得滅裂。其後兵部侍郎兼史館修撰張燾言：「伏見宣諭官方庭實有請，乞將來先帝山陵，一依永安陵等制度。臣區區愚忠，願明詔有司，異時永固陵凡金玉珍寶盡斥不用，播告天下，咸使聞知。如是，自然可保無虞。」上嘉納之。三十二年六月，詔祖宗陵寢，令本處招討使同本處官吏躬親朝謁，如法修奉，務在嚴潔，以稱孝思之意。

　　乾道六年八月，詔承信郎劉湛特轉兩官，右迪功郎劉師顏特與右承務郎升擢差遣，秦世輔特轉一官，升充正將，以湛等歸正結義保護陵寢故也。

　　端平元年正月，京西湖北安撫制置使史嵩之露布以滅金聞。二月，御筆：「國家南渡以後，八陵迥隔，常切痛心。今京湖帥臣以圖來上，恭覽再三，悲喜交集，凡在臣子，諒同此情。可令卿、監、郎官以上，詣尚書省恭眡集議。」遂遣太常寺主簿朱揚祖、閣門祗候林拓朝謁八陵。

　　紹興元年六月，太常寺言：「昭慈獻烈皇太后欑宮在越州會稽縣，合依四孟朝獻禮例，差宰執一員，前一日赴欑宮泰寧寺宿齋，至日，行朝拜之禮。」詔同知樞密院事李回行禮。二年三月，知紹興府張守言：「昭慈獻烈皇后欑宮近在府界，望許臣以時朝謁。」從之。自是守臣皆許朝謁。

　　十七年十一月，殿中侍御史余堯弼言：「望舉行舊制，于春秋二仲遣官詣永祐陵欑宮薦獻。」臣僚又言：「陵廟之祭，月有薦新，著在令典。方今宗廟久已遵奉，惟是永祐陵闕而未講，望令有司討論，舉而行之。」太常寺討論：「欲依《政和五禮》依典故，令兩欑宮遵依每月檢舉，差官行禮，其新物令逐宮預行關報紹興府排辦。」從之。

　　二十七年六月，詔：「永祐陵及昭慈聖獻皇后欑宮檢察承受，以檢察宮陵所為名。」

　　三十年九月，吏部言：「紹興府會稽知縣依仿陵台令典故，於階銜內帶兼主管欑宮事務，量加優異。」

　　淳熙元年正月，禮部、太常寺言：「春秋二仲，差太常少卿薦獻永祐陵欑宮，並周視陵域。如遇少卿有缺，乞從本寺前期取指揮。差本寺以次官充攝。所有今年仲春薦獻，即日見闕少卿。」詔差太常丞錢良臣。自後春秋遇少卿闕，率以為例。

　　慶元元年六月，詔：「永阜陵孝宗皇帝欑宮，每歲秋季一就，令所差監察御史恭詣朝拜檢察。」從御史台申請。諸陵亦如之。

　　忌日，唐初始著罷樂、廢務及行香、修齋之文。基後，又朔望停朝，令天下上州皆准式行香。天祐初，始令百官詣閣奉慰。宋循其制，惟宣祖、昭憲皇后為大忌。前一日不坐，群臣詣西上閣門奉慰，移班奉慰皇太后，退，赴佛寺行香。凡大忌，中書悉集；小忌，差官一員赴寺。如車駕巡幸道遇忌日，皆不進名奉慰。留守自於寺院行香，仍不得在拜表之所。天下州府軍監亦如之。

　　建隆二年，宣祖忌日，時明憲太后在殯，群臣止詣閣奉慰而罷行香。乾德二年，禘於太廟，其日，惠明皇后忌，有司言：「唐開成四年正月二十二日祀先農，與穆宗忌同日；太和七年十二月八日蠟百神，與敬宗忌同日。詔以近廟忌辰，作樂非便，宜令縣而不作。竊以農、蠟之祭，猶避廟忌而不作樂，況僖祖同廟連室而在諱辰，詎可輒陳金石之奏？伏望依禮縣而不作。」其後，宣祖、昭憲忌日，詔准太祖、太宗奉翼祖禮，前一日更不廢務。

　　咸平中，有司將設春宴，金明池習水戲，開瓊林苑，縱都人遊賞。帝以是月太宗忌月，命詳定故事以聞。史館檢討杜鎬等言：「按晉穆帝納後月，是康帝忌月，禮官荀訥議：'有忌日，無忌月；若有忌月，即有忌時、忌歲，益無所據。'當時從訥所議。唐武后神功元年，建安王攸宜破契丹，詣闕獻捷，軍人入城，例有軍樂，內史王及善以國家忌月，請備而不奏。鳳閣侍郎王方慶奏：'按《禮經》，有忌日而無忌月。'遂舉樂。憲宗時，太常博士韋公肅言：「《禮》無忌月禁樂，今太常教坊以正月為忌月，停郊廟饗宴之禮，中外士庶咸罷宴樂，竊恐乖宜。'時依公肅所奏。伏以忌日不樂，嘗載《禮經》；忌月徹縣，實無典故。況前代鴻儒，議論足據。其春宴及池苑，併合舉樂。」

　　景德元年，北征凱旋京師，是日，以懿德皇后忌，詔徹鹵簿、鼓吹。禮官議曰：「班師振旅，國之大事，後之忌日，家之私事。今大賀凱旋，軍容宜肅。昔武王伐紂在諒沍中，猶前歌後舞。夫諒沍是重，遠忌是輕，以此而論，舉樂無爽。況《春秋》之義，不以家事辭王事，其還京日，法駕、鼓吹、音樂，並請振作。」

　　尋詔：「自今宗廟忌日，西京及諸節鎮給錢十千，防禦、團練州七千，軍事州五千，以備齋設。」元德皇后忌日，舊制，樞密使依內諸司例，惟進名，不赴行香，知樞密院王欽若以為言。自是，三司使副、翰林樞密龍圖直學士並赴焉。真宗崩，元德、明德皇后忌日在禫制內，乃停進名行香。凡奉慰，宰相、樞密使各帥百官、內職共進名，節度使、留後、觀察使各進名。

　　忌日前後，各禁刑三日如天慶節，釋杖以下情輕者，復斷屠宰，不視事前後各三日，禁樂各五日。其後，以歲月漸遠，禁刑、不視事各二日，禁樂各三日。章憲明肅太后忌辰，禮官請依章懿太后禮例，前後各二日不視事，一日禁屠宰，各三日禁樂。詔：應大忌日，行香，臣僚並素食。復立孝惠、孝章、淑德、章懷、章惠、溫成諸後為小忌，未幾，罷。神宗即位，太常禮院言：「僖祖及文懿皇后神主既祧，准禮不諱，忌日亦請依唐睿宗祧遷故事廢之。」

　　初，神禦殿酌獻，設皇帝位於庭下，而忌日兩府列於殿上；寺院行香，左右巡使、兩赤縣令于中門相向分立，俟宰臣至，立位前，直省官贊通揖，於禮無據。乃命行香群臣班殿下，宰相一員升殿跪爐，而罷通揖。又詔：大忌日不為假，執政官蚤出。禮部言：「順祖及惠明皇后既葬遷主，罷行香。忌日，請於永昌院佛殿之東張幄齋薦。」乃詔：「僖祖、翼祖並後六位忌日鹹如之。」先是，翼祖、簡穆皇后神主奉藏夾室，依禮不忌。後復詔還本室，而忌日亦如舊焉。

　　《政和新儀》：群臣進名奉慰，其日質明，文武朝參官入詣朝堂就次。御史台先引殿中侍御史一員入就位，次西上閣門、御史台分引朝參官及諸軍將校，次禮直官引三公以下在西上閣門南階下，每等重行異位，並北向東上。知西上閣門官于班前西向立，搢笏，執名紙，躬。三公以下文武百僚俱再拜，俊閣門官執笏、置名紙笏上、入西上閣門訖，退。群臣奉慰詣景靈宮，每等重行異位，並北向東上。禮直官揖班首以下再拜訖，引班首自東階升殿，舍人接引同升，詣香案前，搢笏，上香，跪奠茶訖，執笏興，降階復位，又再拜；次引班首以下分左右搢笏，行香，宰相、執政官分左右行香訖，執笏俱復位；次引班首升殿，詣香案前俯伏，跪，搢笏，執爐，俟讀疏畢，執笏俯伏，興，降階復位，又再拜，退。

　　中興之制：忌日，百僚行香，在外州軍亦詣寺院行香，如在以日易月服制之內，並依禮例權停。大祥後次年，於曆日內箋注立忌辰，禁音樂一日。紹興元年二月，太常少卿蘇遲等以徽宗、欽宗留北，有朔望遙拜之禮，乃言：「凡遇祖宗帝后忌，前一日並忌日，皇帝自內先服紅袍遙拜訖，易服行禮。」從之。二年八月，詔：「應諸路州、軍見屯軍馬統兵官，每遇國忌，免行香。」

　　十三年正月，御史台言：「正月十三日，欽聖憲肅皇后忌，其日立春。准令，諸臣僚及將校立春日賜幡勝，遇稱賀等拜表、忌辰奉慰退即戴。欲乞候十三日忌辰行香退，即行戴插。」從之。三十一年六月，禮部侍郎金安節等言：「六月二十八日，欽慈皇后忌辰，系在淵聖皇帝以日易月釋服之外，百官行香，宜如常制。」詔依。三十二年正月，禮部、太常寺言：「已降旨：欽宗祔廟，翼祖當遷。於正月九日告遷翼祖皇帝、簡穆皇后神主奉藏於夾室，所有以後翼祖皇帝忌及諱、簡穆皇后忌，欲乞依禮不諱、不忌。」詔恭依。

　　淳熙元年十一月詔：「文武百僚詣景靈宮國忌立班行香，自今如遇宰執俱致齋不及趁赴，于東班從上引官一員升殿跪爐行香，以次官一員詣西班行香。」先是，閣門得旨：國忌行香，宰執致齋不赴，其西壁武臣闕官押班，已降指揮，差使相或太尉、節度使等押班，可令文武班內班上一員東壁押班，止令西壁散香，今後准此。至是，禮部、太常寺重別指定來上，故有是命。

　　四年十月，太常少卿齊慶胄言：「每遇國忌，文臣班列莫敢不肅，唯是武臣一班員數絕少，或以疾病在告，多不趁赴。」詔閣門、御史台申嚴行下，如有違戾，彈劾聞奏。九年十月，侍御史張大經奏：「比來國忌行香日分，合赴官類多托疾在告，以免夙興拜跪之勞。乞自今如遇行香日，有稱疾托故不赴者，從本台彈奏，乞置典憲。」從之。

　　群臣私忌。開寶敕文：「應常參官及內殿起居職官等，自今刺史、郎中、將軍以下遇私忌，請准式假一日。忌前之夕，聽還私第。」其後有司言：「臣僚忌日恩賜，其間甚有無名者：如劉繼元、李煜、劉鋹之類，皆身為降俘，亡沒已久，而尚沾恩賜；及周朝忌日，尚有追薦；本朝亦有追尊皇后生日道場，並諸神祠亦有為生日者。請付禮官詳議，不經之物，一切省去。」詔周朝忌日仍舊，餘罷之。


Chinese text: This work was published before January 1, 1923, and is in the
public domain worldwide because the author died at least 100 years ago.
