陳堯佐
陳堯佐，字希元，其先河朔人。高祖翔，為蜀新井令，因家焉，遂為閬州閬中人。

父省華，字善則，事孟昶為西水尉。蜀平，授隴城主簿，累遷櫟陽令。縣之鄭白渠為鄰邑強族所據，省華盡去壅遏，水利均及，民皆賴之，徙樓煩令。端拱三年，太宗親試進士，伯子堯叟登甲科，占謝，辭氣明辨，太宗顧左右曰：「此誰子？」王沔以省華對。即召省華為太子中允，俄判三司都憑由司，改鹽鐵判官，遷殿中丞。河決鄆州，命省華領州事。俄為京東轉運使，超拜祠部員外郎、知蘇州，賜金紫。時遇水災，省華復流民數千戶，殍者悉瘞之，詔書褒美。歷戶部、吏部二員外郎，改知潭州。省華智辨有吏干，入掌左藏庫，判吏部南曹，擢鴻臚少卿。景德初，判吏部銓，權知開封府，轉光祿卿。舊制，卿監坐朵殿，太宗以省華權蒞京府，別設其位，升於兩省五品之南。省華以府事繁劇，請禁賓友相過，從之。未幾，因疾求解任，拜左諫議大夫，再表乞骸骨，不許，手詔存問，親閱方藥賜之。三年，卒，年六十八，特贈太子少師。

堯佐進士及第，歷魏縣、中牟尉，為《海喻》一篇，人奇其志。以試秘書省校書郎知朝邑縣，會其兄堯叟使陝西，發中人方保吉罪，保吉怨之，誣堯佐以事，降本縣主簿。徙下邽，遷秘書郎、知真源縣，開封府司錄參軍事，遷府推官。坐言事忤旨，降通判潮州。修孔子廟，作韓吏部祠，以風示潮人。民張氏子與其母濯於江，鱷魚尾而食之，母弗能救。堯佐聞而傷之，命二吏拏小舟操網往捕。鱷至暴，非可網得，至是，鱷弭受網，作文示諸市而烹之，人皆驚異。

召還，直史館、知壽州。歲大飢，出奉米為糜粥食餓者，吏人悉獻米至，振數萬人。徙廬州，以父疾請歸，提點開封府界事，後為兩浙轉運副使。錢塘江篝石為堤，堤再歲輒壞。堯佐請下薪實土乃堅久，丁謂不以為是，徙京西轉運使，後卒如堯佐議。徙河東路，以地寒民貧，仰石炭以生，奏除其稅。又減澤州大廣冶鐵課數十萬。徙河北，母老祈就養，召糾察在京刑獄，為御試編排官，坐置等誤降官，監鄂州茶場。

天禧中，河決，起知滑州，造木龍以殺水怒，又築長堤，人呼為「陳公堤」。初營永定陵，復徙京西轉運使，入為三司戶部副使，徙度支，同修《真宗實錄》。不試中書，特擢知制誥兼史館修撰，知通進、銀臺司。進樞密密直學士、知河南府，徙幷州。每汾水暴漲，州民輒憂擾，堯佐為築堤，植柳數萬本，作柳溪，民賴其利。

召同修《三朝史》，代弟堯咨同知開封府，累遷右諫議大夫，為翰林學士，遂拜樞密副使。祥符知縣陳詁治嚴急，吏欲罪詁，乃空縣逃去，太后果怒。而詁連呂夷簡親，執政以嫌不敢辨。事下樞密院，堯佐獨曰：「罪詁則姦吏得計，後誰敢復繩吏者？」詁由是得免。以給事中參知政事，遷尚書吏部侍郎。

太后崩，執政多罷，以戶部侍郎知永興軍。過鄭，為郡人王文吉以變事告，下御史中丞范諷劾治，而事乃辨。改知廬州，徙同州，復徙永興軍。初，太后遣宦者起浮圖京兆城中，前守姜遵盡毀古碑碣充磚甓用，堯佐奏曰：「唐賢臣墓石，今十亡七八矣。子孫深刻大書，欲傳之千載，乃一旦與瓦礫等，誠可惜也。其未毀者，願敕州縣完護之。」徙鄭州。會作章惠太后園陵，州供張甚嚴，賜書褒諭。既而拜同中書門下平章事、集賢殿大學士。以災異數見，罷為淮康軍節度使、同中書門下平章事、判鄭州。以太子太師致仕，卒，贈司空兼侍中，諡文惠。

堯佐少好學，父授諸子經，其兄未卒業，堯佐竊聽已成誦。初肄業錦屏山，後從种放於終南山，及貴，讀書不輟。善古隸八分，為方丈字，筆力端勁，老猶不衰。尤工詩。性儉約，見動物，必戒左右勿殺，器服壞，隨輒補之，曰：「無使不全見棄也。」號「知余子」。自志其墓曰：「壽八十二不為夭，官一品不為賤，使相納祿不為辱，三者粗可歸息於父母棲神之域矣。」陳摶嘗謂其父曰：「君三子皆當將相，惟中子貴且壽。」後如摶言。有《集》三十卷，又有《潮陽編》、《野廬編》、《愚丘集》、《遣興集》。

兄 堯叟
堯叟，字唐夫，解褐光錄寺丞、直史館，與省華同日賜緋，遷秘書丞。久之，充三司河南東道判官。時宋、亳、陳、潁民飢，命堯叟及趙況等分振之。再遷工部員外郎、廣南西路轉運使。嶺南風俗，病者禱神不服藥，堯叟有《集驗方》，刻石桂州驛。又以地氣蒸暑，為植樹鑿井，每三二十里置亭舍，具飲器，人免暍死。會加恩黎桓，為交州國信使。初，將命者必獲贈遺數千緡，桓責賦斂於民，往往斷其手及足趾。堯叟知之，遂奏召桓子，授以朝命，而卻其私覿。又桓界先有亡命來奔者，多匿不遣，因是海賊頻年入寇。堯叟悉捕亡命歸桓，桓感恩，並捕海賊為謝。

先是，歲調雷、化、高、藤、容、白諸州兵，使輦軍糧泛海給瓊州。其兵不習水利，率多沉溺，咸苦之。海北岸有遞角場，正與瓊對，伺風便一日可達，與雷、化、高、太平四州地水路接近。堯叟因規度移四州民租米輸於場，第令瓊州遣蜑兵具舟自取，人以為便。

咸平初，詔諸路課民種桑棗，堯叟上言曰：「臣所部諸州，土風本異，田多山石，地少桑蠶。昔云八蠶之綿，諒非五嶺之俗，度其所產，恐在安南。今其民除耕水田外，地利之博者惟麻苧爾。麻苧所種，與桑柘不殊，既成宿根，旋擢新榦，俟枝葉裁茂則刈獲之，周歲之間，三收其苧。復一固其本，十年不衰。始離田疇，即可紡績。然布之出，每端止售百錢，蓋織者眾、市者少，故地有遺利，民艱資金。臣以國家軍須所急，布帛為先，因勸諭部民廣植麻苧，以錢鹽折變收市之，未及二年，已得三十七萬餘匹。自朝廷克平交、廣，布帛之供，歲止及萬，較今所得，何止十倍。今樹藝之民，相率競勸；杼軸之功，日以滋廣。慾望自今許以所種麻苧頃畝，折桑棗之數，諸縣令佐依例書歷為課，民以布赴官賣者，免其算稅。如此則布帛上供，泉貨下流，公私交濟，其利甚博。」詔從之。代還，加刑部員外郎，充度支判官。

未幾，會撫水蠻酋蒙令國殺使臣擾動，命堯叟為廣南東、西兩路安撫使，賜金紫遣之。事平，遷兵部，拜主客郎中、樞密直學士、知三班兼銀臺通進封駁司、制置群牧使。

河決澶州王陵口，詔往護塞之，遂與馮拯同為河北、河東安撫副使。時中外上封奏者甚眾，命與拯詳定利害，及與三司議減冗事。俄與拯並拜右諫議大夫、同知樞密院事。有言三司官吏積習依違，文牒有經五七歲不決者，吏民抑塞，水旱災沴，多由此致。請委逐部判官檢覆判決，如復稽滯，許本路轉運使聞奏，命官推鞫，以警弛慢。乃詔堯叟與拯舉常參官幹敏者，同三司使議減煩冗，參決滯務。堯叟請以秘書丞直史館孫冕同領其事，凡省去煩冗文帳二十一萬五千餘道，又減河北冗官七十五員。

五年，郊祀，進給事中。會王繼英為樞密使，以堯叟簽署院事，奉秩恩例悉同副使，遷工部侍郎。真宗幸澶淵，命乘傳先赴北砦按視戎事，許以便宜。景德中，遷刑部、兵部二侍郎，與王欽若並知樞密院事。真宗朝陵，權東京留守。每裁剸刑禁，雖大辟亦止面取狀，亟決遣之，以故獄無繫囚。真宗曰：「堯叟素有裁斷，然重事宜付有司按鞫而詳察之。」因密加詔諭。俄兼群牧制置使。始置使，即以堯叟為之，及掌樞密，即罷其任。至是，以國馬戎事之本，宜得大臣總領，故又委堯叟焉。自是多立條約。又著《監牧議》，述馬政之重。預修國史。

大中祥符初，東封，加尚書左丞。詔撰《朝覲壇碑》，進工部尚書，獻《封禪聖制頌》，帝作歌答之。祀汾陰，為經度制置使、判河中府。禮成，進戶部尚書。時詔王欽若為《朝覲壇頌》，表讓堯叟，不許。別命堯叟撰《親謁太寧廟頌》，加特進，賜功臣。又以堯叟善草隸，詔寫途中御制歌詩刻石。

五年，與欽若並以本官檢校太傅、同平章事，充樞密使，加檢校太尉。從幸太清宮，加開府儀同三司。未幾，與欽若罷守本官，仍領群牧。明年，復與欽若以本官檢校太尉、同平章事，充樞密使。堯叟素有足疾，屢請告。九年夏，帝臨問，勞賜加等。疾甚，表求避位，遣閤門使楊崇勳至第撫慰，以詢其意。堯叟詞志頗確，優拜右僕射、知河陽。肩輿入辭，至便坐，許三子扶掖升殿，賜詩為餞，又賜仲子希古緋服。

天禧初，病亟，召其子執筆，口占奏章，求還輦下，詔許之。肩輿至京師，卒，年五十七。廢朝二日，贈侍中，諡曰文忠，錄其孫知言、知章為將作監主簿。長子師古賜進士出身，後為都官員外郎。希古至太子中舍，坐事除籍。

堯叟偉姿貌，強力，奏對明辨，多任知數。久典機密，軍馬之籍，悉能周記。所著《請盟錄》三集二十卷。

母馮氏，性嚴。堯叟事親孝謹，怡聲侍側，不敢以貴自處。家本富，祿賜且厚，馮氏不許諸子事華侈。景德中，堯叟掌樞機，弟堯佐直史館，堯咨知制誥，與省華同在北省，諸孫任官者十數人，宗親登科者又數人，榮盛無比。賓客至，堯叟兄弟侍立省華側，客不自安，多引去。舊制登樞近者，母妻即封郡夫人。堯叟以父在朝，母止從父封，遂以妻封表讓於母，朝廷援制不許。父既卒，帝欲褒封其母，以問王旦。旦曰：「雖私門禮制未闕，公朝降命亦無嫌也。」乃封上黨郡太夫人，進封滕國，年八十餘無恙，後堯叟數年卒。

弟 堯咨
堯咨，字嘉謨，舉進士第一，授將作監丞、通判濟州，召為秘書省著作郎、直史館、判三司度支勾院，始合三部勾院兼總之。擢右正言、知制誥。崇政殿試進士，堯咨為考官，三司使劉師道屬弟幾道以試卷為識驗，坐貶單州團練副使。復著作郎、知光州。尋復右正言、知制誥，知荊南。改起居舍人，同判吏部流內銓。舊格，選人用舉者數遷官，而寒士無以進，堯咨進其可擢者，帝特遷之。改右諫議大夫、集賢院學士，以龍圖閣直學士、尚書工部郎中知永興軍。長安地斥鹵，無甘泉，堯咨疏龍首渠注城中，民利之。然豪侈不循法度，敞武庫，建視草堂，開三門，築甬道，出入列禁兵自衛。用刑慘急，數有仗死者。嘗以氣凌轉運使樂黃目，黃目不能堪，求解去，遂徙堯咨知河南府。既而有發堯咨守長安不法者，帝不欲窮治，止削職徙鄧州，才數月，復知制誥。

堯咨性剛戾，數被挫，忽忽不自樂。堯叟進見，帝問之，對曰：「堯咨豈知上恩所以保佑者，自謂遭讒以至此爾！」帝賜詔條其事切責，乃皇恐稱謝。還，判登聞檢院，復龍圖閣直學士。坐失舉，降兵部員外郎。喪母，起復工部郎中、龍圖閣直學士、會靈觀副使。邊臣飛奏唃廝囉立文法召蕃部欲侵邊，以為陝西緣邊安撫使。再遷右諫議大夫、知秦州，徙同州，以尚書工部侍郎權知開封府。入為翰林學士，以先朝初榜甲科，特詔班舊學士蔡齊之上。

換宿州觀察使、知天雄軍，位丞郎上。堯咨內不平，上章固辭，皇太后特以隻日召見，敦諭之，不得已，拜命。自契丹修好，城壁器械久不治，堯咨葺完之。然須索煩擾，多暴怒，列軍士持大梃侍前，吏民語不中意，立至困仆。以安國軍節度觀察留後知鄆州。建請浚新河，自魚山至下杷以導積水。拜武信軍節度使、知河陽，徙澶州，又徙天雄軍。所居棟摧，大星霣於庭，散為白氣。已而卒，贈太尉，諡曰康肅。

堯咨於兄弟中最為少文，然以氣節自任。工隸書。善射，嘗以錢為的，一發貫其中。兄弟同時貴顯，時推為盛族。子述古，太子賓客致仕；博古，篤學能文，為館閣校勘，早卒。

從子 漸
從子漸，字鴻漸，少以文學知名於蜀。淳化中，與其父堯封皆以進士試廷中，太宗擢漸第，輒辭不就，願擢其父，許之。至咸平初，漸始仕，為天水縣尉。時學者罕通揚雄《太玄經》，漸獨好之，著書十五篇，號《演玄》，奏之。召試學士院，授儀州軍事推官。舉賢良方正科，不中，復調隴西防禦推官，坐法免歸，不復有仕進意，蜀中學者多從之游。堯咨不學，漸心薄之。堯咨後貴顯，與漸益不同，因言漸罪戾之人，聚徒太盛，不宜久留遠方。即召漸至京師，授潁州長史。丁謂等知其無他，得改鳳州團練推官，遷耀州節度推官。卒，有文集十五卷，自號「金龜子」。

宋庠
宋庠，字公序，安州安陸人，後徙開封之雍丘。父杞，嘗為九江掾，與其妻鐘禱於廬阜。鐘夢道士授以書曰：「以遺爾子。」視之，《小戴禮》也，已而庠生。他日見許真君像，即夢中見者。

庠天聖初舉進士，開封試、禮部皆第一，擢大理評事、同判襄州。召試，遷太子中允、直史館，歷三司戶部判官，同修起居注，再遷左正言。郭皇后廢，庠與御史伏閣爭論，坐罰金。久之，知制誥。時親策賢良、茂才等科，而命與武舉人雜視。庠言：「非所以待天下士，宜如本朝故事，命有司設次具飲膳，斥武舉人令別試。」詔從之。

兼史館修撰、知審刑院。密州豪王澥私釀酒，鄰人往捕之，澥紿奴曰：「盜也。」盡使殺其父子四人。州論奴以法，澥獨不死。宰相陳堯佐右澥，庠力爭，卒抵澥死。改權判吏部流內銓，遷尚書刑部員外郎。仁宗欲以為右諫議大夫、同知樞密院事，中書言故事無自知制誥除執政者，乃詔為翰林學士。帝遇庠厚，行且大用矣。

庠初名郊，李淑恐其先己，以奇中之，言曰：「宋，受命之號；郊，交也。合姓名言之為不祥。」帝弗為意，他日以諭之，因改名庠。寶元中，以右諫議大夫參知政事。庠為相儒雅，練習故事，自執政，遇事輒分別是非。嘗從容論及唐入閣儀，庠退而上奏曰：

「入閣，乃有唐隻日於紫宸殿受常朝之儀也。唐有大內，又有大明宮，宮在大內之東北，世謂之東內，高宗以後，天子多在。大明宮之正南門曰丹鳳門，門內第一殿曰含元殿，大朝會則御之；第二殿曰宣政殿，謂之正衙，朔望大冊拜則御之；第三殿曰紫宸殿，謂之上閣，亦曰內衙，隻日常朝則御之。天子坐朝，須立伏於正衙殿，或乘輿止御紫宸，即喚仗自宣政殿兩門入，是謂東、西上閣門也。
以本朝宮殿視之：宣德門，唐丹鳳門也；大慶殿，唐含元殿也；文德殿，唐宣政殿也；紫宸殿，唐紫宸殿也。今欲求入閣本意，施於儀典，須先立仗文德庭，如天子止御紫宸，即喚仗自東、西閣門入，如此則差與舊儀合。但今之諸殿，比於唐制南北不相對爾。又按唐自中葉以還，雙日及非時大臣奏事，別開延英殿，若今假日御崇政、延和是也。乃知唐制每遇坐朝日，即為入閣，其後正衙立仗因而遂廢，甚非禮也。」
庠與宰相呂夷簡論數不同，凡庠與善者，夷簡皆指為朋黨，如鄭戩、葉清臣等悉出之，乃以庠知揚州。未幾，以資政殿學士徙鄆州，進給事中。參知政事范仲淹去位，帝問宰相章得象，誰可代仲淹者，得象薦宋祁。帝雅意在庠，復召為參知政事。慶歷七年春旱，用漢災異策免三公故事，罷宰相賈昌朝，輔臣皆削一官，以庠為右諫議大夫。帝嘗召二府對資政殿，出手詔策以時事，庠曰：「兩漢對策，本延岩穴草萊之士，今備位政府而比諸生，非所以尊朝廷，請至中書合議條奏。」時陳執中為相，不學少文，故夏竦為帝畫此謀，意欲困執中也。論者以庠為知體。

明年，除尚書工部侍郎，充樞密使。皇祐中，拜兵部侍郎、同中書門下平章事、集賢殿大學士。享明堂，遷工部尚書。嘗請復群臣家廟，曰：「慶歷元年赦書，許文武官立家廟，而有司終不能推述先典，因循顧望，使王公薦享，下同委巷，衣冠昭穆，雜用家人，緣偷襲弊，甚可嗟也。請下有司論定施行。」而議者不一，卒不果復。

三年，祁子與越國夫人曹氏客張彥方游。而彥方偽造敕牒，為人補官，論死。諫官包拯奏庠不戢子弟，又言庠在政府無所建明，庠亦請去。乃以刑部尚書、觀文殿大學士知河南府，後徙許州，又徙河陽，再遷兵部尚書。入覲，詔綴中書門下班，出入視其儀物。以檢校太尉、同平章事充樞密使，封莒國公。數言：「國家當慎固根本，畿輔宿兵常盈四十萬，羡則出補更戍，祖宗初謀也，不苟輕改。」既而與副使程戡不協，戡罷，而御史言庠昏惰，乃以河陽三城節度、同平章事判鄭州，徙相州。以疾召還。

英宗即位，移鎮武寧軍，改封鄭國公。庠在相州，即上章請老，至是請猶未已。帝以大臣故，未忍遽從，乃出判亳州。庠前後所至，以慎靜為治，及再登用，遂沉浮自安。晚愛信幼子，多與小人游，不謹。御史呂晦請敕庠不得以二子隨，帝曰：「庠老矣，奈何不使其子從之。」至亳，請老益堅，以司空致仕。卒，贈太尉兼侍中，諡元獻。帝為篆其墓碑曰「忠規德范之碑」。

庠自應舉時，與祁俱以文學名擅天下，儉約不好聲色，讀書至老不倦。善正訛謬，嘗校定《國語》，撰《補音》三卷。又輯《紀年通譜》，區別正閏，為十二卷。《掖垣叢志》三卷，《尊號錄》一卷，別集四十卷。天資忠厚，嘗曰：「逆詐恃明，殘人矜才，吾終身不為也。」沈邈嘗為京東轉運使，數以事侵庠。及庠在洛，邈子監杯麴院，因出借縣人負物，杖之，道死實以他疾。而邈子為府屬所惡，欲痛治之以法，庠獨不肯，曰：「是安足罪也！」人以此益稱其長者。弟祁。

弟 祁
祁，字子京，與兄庠同時舉進士，禮部奏祁第一，庠第三。章獻太后不欲以弟先兄，乃擢庠第一，而置祁第十。人呼曰「二宋」，以大小別之。釋褐復州軍事推官。孫奭薦之，改大理寺丞、國子監直講。召試，授直史館，再遷太常博士、同知禮儀院。有司言太常舊樂數增損，其聲不和。詔祁同按試。李照定新樂，胡瑗鑄鐘磬，祁皆典之，事見《樂志》。預修《廣業記》成，遷尚書工部員外郎、同修起居注、權三司度支判官。方陝西用兵，調費日蹙，上疏曰：

「兵以食為本，食以貨為資，聖人一天下之具也。今左藏無積年之鏹，太倉無三歲之粟，尚方冶銅匱而不發。承平如此，已自凋困，良由取之既殫、用之無度也。朝廷大有三冗，小有三費，以困天下之財。財窮用褊，而欲興師遠事，誠無謀矣。能去三冗、節三費，專備西北之屯，可曠然高枕矣。
何謂三冗？天下有定官無限員，一冗也；天下廂軍不任戰而耗衣食，二冗也；僧道日益多而無定數，三冗也。三冗不去，不可為國。請斷自今，僧道已受戒具者姑如舊，其他悉罷還為民，可得耕夫織婦五十餘萬人，一冗去矣。天下廂軍不擇孱小尪弱而悉刺之，才圖供役，本不知兵，又且月支廩糧，歲費庫帛，數口之家，不能自庇，多去而為盜賊，雖廣募之，無益也。其已在籍者請勿論，其他悉驅之南畝，又得力耕者數十萬，二冗去矣。國家郡縣，素有定官，譬以十人為額，常以十二加之，即遷代、罪謫，隨取之而有。今一官未闕，群起而逐之，州縣不廣於前，而官五倍於舊，吏何得不苟進，官何得不濫除？請詔三班審官院內諸司、流內銓明立限員，以為定法。其門蔭、流外、貢舉等科，實置選限，稍務擇人，俟有闕官，計員補吏，三冗去矣。
何謂三費？一曰道場齋醮，無有虛日，且百司供億，至不可貲計。彼皆以祝帝壽、奉先烈、祈民福為名，臣愚以為此主者為欺盜之計爾。陛下事天地、宗廟、社稷、百神，犧牲玉帛，使有司端委奉之、歲時薦之，足以竦明德、介多福矣，何必希屑屑之報哉？則一費節矣。二曰京師寺觀，或多設徒卒，添置官府，衣糧率三倍他處。居大屋高廡，不徭不役，坐蠹齊民，其尤者也。而又自募民財，營建祠廟，雖曰不費官帑，然國與民一也，舍國取民，其傷一焉，請罷去之，則二費節矣。三曰使相節度，不隸藩要。夫節相之建，或當邊鎮，或臨師屯，公用之設，勞眾而饗賓也。今大臣罷黜，率叨恩除，坐靡邦用，莫此為甚。請自今地非邊要、州無師屯者，不得建節度；已帶節度，不得留近藩及京師，則三費節矣。
臣又聞之，人不率則不從，身不先則不信。陛下能躬服至儉，風示四方，衣服起居，無逾舊規，後宮錦繡珠玉，不得妄費，則天下響應，民業日豐，人心不搖，師役可舉，風行電照，飲馬西河。蠢爾戎首，在吾掌中矣！」
徙判鹽鐵勾院，同修禮書。次當知制誥，而庠方參知政事，乃以為天章閣待制，判太常禮院、國子監，改判太常寺。庠罷，祁亦出知壽州，徙陳州。還，知制誥、權同判流內銓，以龍圖閣直學士知杭州，留為翰林學士。提舉諸司庫務，數釐正弊事，增置勾當公事官，其屬言利害者，皆使先稟度可否，而後議於三司，遂著為令。徙知審官院兼侍讀學士。庠復知政事，罷祁翰林學士，改龍圖學士、史館修撰，修《唐書》。累遷右諫議大夫，充群牧使。庠為樞密使，祁復為翰林學士。

景祐中，詔求直言，祁奏：「人主不斷是名亂。《春秋》書：『殞霜，不殺菽。』天威暫廢，不能殺小草，猶人主不斷，不能制臣下。」又謂：「與賢人謀而與不肖者斷，重選大臣而輕任之，大事不圖而小事急，是謂三患。」其意主於強君威，別邪正，急先務，皆切中時病。

會進溫成皇后為貴妃。故事，命妃皆發冊，妃辭則罷冊禮。然告在有司，必俟旨而後進。又凡制詞，既授閣門宣讀，學士院受而書之，送中書，結三少銜，官告院用印，乃進內。祁適當制，不俟旨，寫誥不送中書，徑取官告院印用之，亟封以進。后方愛幸，覬行冊禮，得告大怒，擲於地。祁坐是出知許州。甫數月，復召為侍讀學士、史館修撰。祀明堂，遷給事中兼龍圖閣學士。坐其子從張彥方游，出知亳州。兼集賢殿修撰。

歲餘，徙知成德軍，遷尚書禮部侍郎。請弛河東、陝西馬禁，又請復唐馱幕之制。居三月，徙定州，又上言：

「天下根本在河北，河北根本在鎮、定，以其扼賊沖，為國門戶也。且契丹搖尾五十年，狼態猘心，不能無動。今垂涎定、鎮，二軍不戰，則薄深、趙、邢、洺，直搗其虛，血吻婪進，無所顧藉。臣竊慮欲兵之強，莫如多穀與財；欲士訓練，莫如善擇將帥；欲人樂鬪，莫如賞重罰嚴；欲賊顧望不敢前，莫如使鎮重而定強。夫恥怯尚勇，好論事，甘得而忘死：河北之人，殆天性然。陛下少勵之，不憂不戰。以欲戰之士，不得善將，雖鬪猶負。無穀與財，雖金城湯池，其勢必輕。
今朝廷擇將練卒，制財積糧，乃以陝西、河東為先，河北為後，非策也。西賊兵銳士寡，不能深入，河東天險，彼憚為寇。若河北不然，自薊直視，勢同建瓴，賊鼓而前，如行莞衽。故謀契丹者當先河北，謀河北者舍鎮、定無議矣。臣願先入穀鎮、定，鎮、定既充，可入穀餘州。列將在陝西、河東有功狀者，得遷鎮、定，則鎮、定重。天下久平，馬益少，臣請多用步兵。夫雲奔飈馳，抄後掠前，馬之長也；強弩巨梃，長槍利刀，什伍相聯，大呼薄戰，步之長也。臣料朝廷與敵相攻，必不深入窮追，毆而去之，及境則止，此不特馬而步可用矣。臣請損馬益步，故馬少則騎精，步多則鬪健，我能用步所長，雖契丹多馬，無所用之。
夫鎮、定一體也，自先帝以來為一道，帥專而兵不分，故定揕其胸，則鎮搗其肋，勢自然耳。今判而為二，其顯顯有害者，屯砦山川要險之地裂而有之，平時號令文移不能一，賊脫叩營壘，則彼此不相謀，尚肯任此責邪！請合鎮、定為一路，以將相大臣領之，無事時以鎮為治所，有事則遷治定，指授諸將，權一而責有歸，策之上也。陛下當居安思危，熟計所長，必待事至而後圖之，殆矣。
河東馬強，士習善馳突，與鎮、定若表裡，然東下井陘，不百里入鎮、定矣。賊若深入，以河東健馬佐鎮、定兵，掩其惰若歸者，萬出萬全，此一奇也。臣聞事切於用者，不可以文陳，臣所論件目繁碎，要待刀筆吏委曲可曉，臣已便俗言之，輒別上擇將畜財一封，乞下樞密院、三司裁製之。」
又上《御戎論》七篇。加端明殿學士，特遷吏部侍郎、知益州。尋除三司使。右司諫吳及嘗言祁在定州不治，縱家人貸公使錢數千緡，在蜀奢侈過度。既而御史中丞包拯亦言祁益部多游燕，且其兄方執政，不可任三司。乃加龍圖閣學士、知鄭州。《唐書》成，遷左丞，進工部尚書。以羸疾，請便醫藥，入判尚書都省。逾月，拜翰林學士承旨，詔遇入直，許一子主湯藥。復為群牧使，尋卒。遺奏曰：「陛下享國四十年，東宮虛位，天下係望，人心未安。為社稷深計，莫若擇宗室賢材，進爵親王，為匕鬯之主。若六宮有就館之慶，聖嗣蕃衍，則宗子降封郡王，以避正嫡，此定人心、防禍患之大計也。」

又自為志銘及《治戒》以授其子：「三日斂，三月葬，慎無為流俗陰陽拘忌也。棺用雜木，漆其四會，三塗即止，使數十年足以臘吾骸、朽衣巾而已。毋以金銅雜物置冢中。且吾學不名家，文章僅及中人，不足垂後。為吏在良二千石下，勿請諡，勿受贈典。冢上植五株柏，墳高三尺，石翁仲他獸不得用。若等不可違命。若等兄弟十四人，惟二孺兒未仕，以此諉莒公。莒公在，若等不孤矣。」後贈尚書。

祁兄弟皆以文學顯，而祁尤能文，善議論，然清約莊重不及庠，論者以祁不至公輔，亦以此云。修《唐書》十餘年，自守亳州，出入內外嘗以稿自隨，為列傳百五十卷。預修《籍田記》、《集韻》。又撰《大樂圖》二卷，文集百卷。祁所至，治事明峻，好作條教。其子遵《治戒》不請諡，久之，學士承旨張方平言祁法應得諡，諡曰景文。

論曰：咸平、天聖間，父子兄弟以功名著聞於時者，於陳堯佐、宋庠見之。省華聲聞，由諸子而益著。堯佐相業雖不多見，世以寬厚長者稱之。堯叟出典方州，入為侍從，課布帛，修馬政，減冗官，有足稱者。庠明練故實，文藻雖不逮祁，孤風雅操，過祁遠矣。君子以為陳之家法，宋之友愛，有宋以來不多見也，嗚呼賢哉！


Chinese text: This work was published before January 1, 1923, and is in the
public domain worldwide because the author died at least 100 years ago.
