子淔
　　子淔字正之，燕王五世孫。父令鑠，官至寶文閣待制。子淔以蔭補承務郎，累遷少府監主簿，改河南少尹。

　　時治西內，子淔有幹才，漕使宋昪器之。或事有未便，子淔輒力爭，昪每改容謝之。除蔡河撥發綱運官。會夏旱，河水涸，轉餉後期，貶秩一級。提舉三門、白波輦運事，除直秘閣。丁內艱，起復。累進龍圖閣、秘閣修撰，除陝西轉運副使。

　　初，蔡京鑄夾錫錢，民病壅滯，子淔請鑄小鐵錢以權之，因範格以進。徽宗大說，御書「宣和通寶」四字爲錢文。既成，子淔奏令民以舊銅錢入官，易新鐵錢。旬日，易得百餘萬緡。帝手劄以新錢百萬緡付五路，均糴細麥，命子淔領其事。民苦限迫，詣子淔訴者日數百人，子淔奏請寬其期，民便之。會蔡京再相，言者希京意，論子淔亂錢法，落職奉祠。

　　靖康初，復秘閣修撰。金人侵洛，子淔奔荊南。潰兵祝靖、盛德破荊南城，子淔匿民家，靖等知之，來謁，言京城已破。子淔泣，說之曰「君輩宜亟還都城，護社稷，取功名，無貪財擾州縣也。」皆應曰：「諾。」子淔因草檄趣之。翌日，靖等遂北行。

　　紹興元年，召見，復徽猷閣直學士、知西外宗正司，改江西都轉運使。時建督府，軍須浩繁，子淔運餉不絕，以功進寶文閣直學士，再知西外宗正司。三京新復，除京畿都轉運使，以疾辭。卒于家，年六十七。

　　子淔幼警悟，蘇軾過其家，抱置膝上，謂其父曰：「此公家千里駒也。」及長，善談論，工詩。然崇甯、大觀間土木繁興，子淔每董其役，識者鄙之。

子崧
　　子崧字伯山，燕懿王後五世孫。登崇甯五年進士第。宣和間，官至宗正少卿，除徽猷閣直學士、知淮寧府。

　　汴京失守，起兵勤王，道阻未得進。聞張邦昌僭位，以書白康王：宜遣師邀金人河上，迎請兩宮，問罪僭逆，若議渡江，恐誤大計。遂與知潁昌府何志同等盟，傳檄中外。已而聞金人退，引兵襄邑，遣范塤、徐文中詣濟州，請王進兵南京，且言：「國家之制，無視王在外者，主上特付大王以元帥之權，此殆天意。亟宜承制號召四方豪傑，則中原可傳檄而定。」王命子崧充大元帥府參議官、東南道都總管。邦昌家在廬州，子崧檄通守趙令儦幾察之，且請捕誅其母子，以絕奸心。

　　又言：「自圍城以來，朝命隔絕，乞下諸路，凡有事宜，並取大元帥府裁決，偽檄毋輒行。宣撫使范訥逗撓營私，所宜加罪。宜蠲被兵州縣租，經理淮南、荊、浙形勢之地，毋爲群盜所據。」

　　檄止諸路毋受邦昌偽赦，移書責邦昌曰：「人臣當見危致命，今議者籍籍，謂劫請傾危之計實由閣下，不然，金人何堅拒孫傅之請，而卒歸于閣下也。敵既遠去，宜速反正，若少遲疑，則天下共誅逆節，雖悔無及矣。」又遺書王時雍曰：「諸公相與亡人之國，方且以爲佐命功臣，不知平日所學何事。」

　　會邦昌遣使迎王次第白子崧，子崧即貽王書曰：「似聞謂以京師殘破，不可復入，止欲即位軍中，便圖遷徙，臣竊惑焉。夫欲致中興，當謹舉措，宜先謁宗廟，覲母后，明正誅賞，降霈四方。若京師果不可都，然後徐議所向。」

　　遂傳檄京師，奏于隆祐太后曰：「諸路先聞二聖北遷，易姓改國，恐間有假討逆之名，以竊據州郡者。乞速下明詔，諭四方以迎立康王之意，庶幾人心慰安，奸宄自消矣。」尋以所部兵會濟州。

　　康王即位，子崧請放諸路常平積欠錢，又言：「台諫爲人主耳目，近年用非其人，率取旨言事。請尊舊制，聽學士、中丞互舉。范祖禹、常安民、上官均先朝言事盡忠，請錄其子。」帝皆可其奏。因建三屯之議：一屯澶淵，一屯河中、陝、華，一屯青、鄆間，以張聲勢。萬一敵騎南侵，則三道並進，可成大功。

　　除延康殿學士、知鎮江府、兩浙路兵馬鈐轄。上章論王時雍、徐秉哲、吳開、莫儔、范瓊、胡思、王紹、王及之、顏博文、余大均等逼遷上皇，取太子，辱六宮，捕宗室，竊禁物，都人指爲國賊。伏望肆諸市朝，以爲臣子之戒。時滑州兩經殘破，子崧薦傅亮可任。除亮滑州通判，黃潛善沮之，命遂寢。

　　賊趙萬犯鎮江，子崧遣將擊萬于丹徒，調鄉兵乘城爲備。頃之，官軍敗歸，鄉兵驚潰，子崧率親兵保焦山寺，賊據鎮江。

　　初，昌陵復土，司天監苗昌裔謂人曰：「太祖後當再有天下。」子崧習聞其說，靖康末起兵，檄文頗涉不遜。子崧與御營統制辛道宗有隙，道示求得其文，上之。詔年史往案其獄，情得，帝震怒，不欲暴其罪，坐以前擅棄城，降單州團練副使，謫居南雄州。紹興二年赦，復集英殿修撰，而子崧已卒于貶所。

子櫟
　　子櫟，燕懿王後五世孫。登元祐六年進士第。靖康中，爲汝州太守。金人再渝盟，破荊湖諸州，獨子櫟能保境土。李綱言于朝，遷寶文閣直學士，尋提舉萬壽觀。紹興七年卒。

子砥
　　子砥，藝祖後令珦之子也。仕至鴻臚丞。北遷至燕山，久之，欲遁歸，乃遣其徒朱國賓、王孝安至中京，求得上皇宸翰，懷之以歸。建炎二年六月，至行在，帝命輔臣召問于都堂。子砥言：「金人講和以用兵，我國斂兵以待和。往者契存丹主和議，女真主用兵，十餘年間竟滅契丹。今復蹈其轍。譬人畏虎，啖虎以肉，食盡終必食人。若設陷阱待之，庶能制虎。」因復故官。已而賜對稱旨，命知台州，卒。

子晝
　　子晝字叔問，燕王五世孫。少警敏強記，工書翰。累官憲州通判。宣和初，充詳定《九域圖志》編修官。出知澤州，改密州。詔爲刑部員外郎，以憂去。

　　建炎四年，遷吏部員外郎。尋用大宗正士㒟薦，遷尚書左司員外郎，兼權貨務，歲收茶、鹽、香錢六百九萬餘緡，以功進秩一階。試太常少卿，集《太常因革禮》八十篇，爲二十七卷。上言復春分祀高禖禮。除權禮部侍郎，遷徽猷待制、樞密都承旨。以公族爲侍從，及改官制後都承旨用文臣，皆自子晝始。

　　衢、嚴、信、饒之民，生子多不舉，子晝請禁絕之。累求補外，遷徽猷閣直學士、知秀州。既而奉祠以歸，寓于衢。紹興十二年卒，年五十四。

子潚
　　子潚字清卿，秦康惠王後，孝靖公令奧之子也。七歲而孤，家貧力學。登宣和中進士第。調真州刑曹掾，與守爭獄事，解官去。改衢州推官。胡唐老奇其才，任之。屬時多故，子潚佐唐老繕完城具，苗、劉兵至城下，不能攻，以功進一秩。累官吏部郎中，求補外，遷戶部郎中，總領江、淮軍馬錢糧。諸司饋禮，月以千緡，悉歸之公帑。除直秘閣、兩浙轉運副使。朝廷遣人檢沙田蘆場，欲概增租額，子潚以承買異冒占，力止之。

　　時議者言：田之並太湖者被水患，宜分道諸浦注之江。詔子潚往案視。還言：「太湖當數州巨浸，豈松江一川所能獨泄。昔人于常熟北開浦二十四以達大江，又開浦十于昆山東南以入海，今皆湮塞，宜加疏浚。」從之。遂浚常熟東柵至雉浦入于涇穀；又疏鑿福山塘，至尚市橋北注大江，分殺其勢，水患用息。

　　明州守趙善繼治郡殘酷，子潚率諸監司劾罷之。除直敷文閣、知臨安府，吏不能欺，禁權家僦人子女爲僕妾者。詔權戶部侍郎，升敷文閣待制，復知臨安府。調三衙卒修築都城，不擾而辦。金主亮渝盟，子潚獻助軍一十五萬錢，特遷一秩。帝幸建康，充行宮留守參謀官。扈蹕還，復知臨安府。金人來議和，子，子潚謂事情叵測，宜以軍禮待之。

　　孝宗嗣位，志圖恢復，子潚練兵，習爲「鵝鸛魚麗陣」，上觀于便殿，嘉之，賜金帶。擢敷文閣直學士，移知明州、沿海制置使。台諫王十朋、王大寶抗疏留之，帝曰：「朕委以防海，行召還矣。」初，海寇以賂通郡胥吏，吏反爲之用，匿其蹤跡，賊遂大熾，商舶不通。子潚以禮延土豪，俾率郡胥分道入海，告之曰：「用命者有厚賞，不則殺無貸。」胥衆震恐，爭指賊處，悉禽獲。凡豪猾爲賊囊橐者，窮治之，海道遂平。

　　陞龍圖閣直學士、知福州。歲饑，告糴旁郡，米價頓平，民賴以濟，進龍圖閣學士，移知泉州。吏有掠民女爲妾者，其妻妒悍，殺而磔之，貯以缶，抵其兄興化掾，安廨中。妾父每日郡訴，吏不決。子潚訪知狀，丞遣人往興化，果得缶以歸，獄遂決。其發扌適概類此。乾道二年卒于官，年六十六。

師𢍰
　　師𢍰字從善，系出燕懿王。王生彰化軍節度使惟忠，惟忠生宣城侯從謹，從謹生崇國公世恬，世恬生嘉國公唆令。中興初，韓世清挾令唆爲變，裂黃旗被其身，固拒獲免。令唆生朝奉郎子笈，子笈生和州防禦使伯驌。伯驌少从高宗于康邸，以文藝侍左右。

　　師𢍰，伯驌之子也。舉進士第，除司農簿，遷金部郎中。孝宗奇其才，顧遇頗厚。師𢍰奏：左右曹、度支、倉部宜立總計，司歸併財物之數，以絕吏奸。制可。知吉州，即山煉銅，足冶欠額二十萬。進戶部郎官、淮東總領。

　　光宗初，擢太府少卿、知秀州，改淮南運判。時郡鐵錢不行，鹽商弗至，師𢍰請發度牒，出倉粟，以收鐵錢，鹽利遂通。累遷司農卿、知臨安府。有僧號散聖者，以妖術惑衆，師𢍰捕治黥之。

　　韓侂胄用事，師𢍰附之，遂得尹京。侂胄生日，百官爭貢珍異，師𢍰最後至，出小合曰：「願獻少果核侑觴。」啟之，乃粟金蒲萄小架，上綴大珠百餘，衆慚沮。侂胄有愛妾十四人，或獻北珠冠四枚于侂胄，侂胄以遺四妾，其十人亦欲之，侂胄未有以應也。師𢍰聞之，亟出錢十萬緡市北珠，製十冠以獻。妾爲求遷官，得轉工部侍郎。侂胄嘗飲南園，過山莊，顧竹籬茅舍，謂師𢍰：「此真田舍間氣象，但欠犬吠雞鳴耳。」俄聞犬嗥從薄間，視之乃師𢍰也，侂胄大笑久之。以工部尚書知臨安府。

　　侂胄將用兵，師𢍰度侂胄材疏意廣，必召禍，乃持異論，侍御史鄭友龍劾罷之。侂胄死，其黨多坐謫，以師𢍰嘗與侂胄異，故獲用。除寶謨閣直學士、知鎮江府。

　　會荊湖始置制閫，以命師𢍰，給事中蔡幼學繳其命，遂罷歸。未幾，詔爲兵部尚書、知臨安府。幼學時爲學士，亦不草詔，留元剛草之。時楮輕糴貴，師𢍰尹京未數月，楮價浸昂，糴亦稍平，執政愈益賢之。會武學士柯子沖、盧宣德以事至府，師𢍰擅撻遣之，衆盡讙，文武二學之士交投牒，師𢍰乃罷免，與祠。卒于家，年七十。

　　師𢍰四尹臨安，有能聲。嘗鉤致民罪，沒其家貲，謅事權貴，人以是鄙之。

希言
　　希言字若訥，惠王令懬元孫也。淳熙十四年登第。調衢州司戶，合郡民以計，表其坊，標其戶數，爲圖獻于守，守才之。西安令不職，守檄希言攝邑。漕善令，會嚴州請復烏龍嶺稅場，檄希言往訪之，俾令得復職。希言力陳烏龍場不當復，漕怒曰：「衢已復孔步、章戴二場，何烏龍獨不可復？」希言謂二場當並罷去，漕不能奪，二場竟亦廢。改吉州司理，屬邑有誣人以殺人罪者，吏治之急，囚誣服。希言鞫得實，檄縣他捕，乃得真盜。

　　用楊萬里、周必大薦，授臨安府司法，改淮西總所幹辦。移書約諸郡：綱必時發，至即受納，無滯留。始至，軍庫見錢不滿千緡，比去，庫錢充溢。

　　知臨安仁和縣。辟學宮四百餘畝。適大旱，蝗集御前蘆場中，互數里。希言欲去蘆以除害，中使沮其策，希言驅卒燔之。臨平塘堤決，希言督役，親捧土投石，兵民爭奪，堤成，因築重堤，後不復決。民病和買絹折錢重，希言節公費，代其輸。

　　除太社令，遷樞密院編修官兼右司。上言：「諸將但務城守，敵來不拒，去不復追，異時之憂，殆不止保江而已。宜諭諸將，一軍受圍，諸軍共守，敵不渡淮則均受賞，以戰爲守，毋以守爲守。」遷宗正丞，請南班得與輸對，許之。累遷秘書丞、著作郎、軍器少監，皆兼右司，又充密院檢詳，爲宰屬、樞掾凡六年，奉祠去。嘉定十七年卒，年六十一。贈資政殿大學士，封越國公，諡忠憲。

　　子與權，登進士第，再中刑法科。官至開府儀同三司。

希懌
　　希懌字伯和，燕王八世孫。登淳熙十四年進士第。趙汝愚帥福建，希懌爲屬吏，嘗言：治人如修身，治政如理家，愛民如處昆弟。取古今官著惠愛者緝爲一編，曰：「是吾師矣。」汝愚嘉之，薦于憲辛棄疾。棄疾尚氣，僚吏不敢與可否，希懌獨盡言無所避。屬邑候官苦稅重，每不登額，希懌稽核公帑羨錢以足之。棄疾亦薦其能。汝愚當國，調江東運司幹辦。

　　同寅有坐侂胄党者，諸司莫敢薦，希懌賢其人，請以薦己者薦之。改太平州通判。先是盜黥而逃者，捕得處死。希懌言：「強盜特貸命而輒逃者斬，今黥罪致死，非法之平也。」自是皆減死論。

　　遷江西茶鹽提舉。歲饑，惡少聚劫，希懌將自臨按，幕屬力止之，不聽，曰：「希懌不出，饑民終不得食，且召亂矣。」遂行，發粟賑給，禽首謀者治之，其黨遂散。升本路帥兼漕事。黑風峒羅世傳寇郴陽，奸民潛通賊，陰濟以糧。希懌捕治之，賊乏食，乃去。未幾，李元礪寇郴，陳廷佐寇南安，復誘羅世傳與合，劫掠至龍泉。有何光世者，能知賊動息，希懌授光世計，俾誘世傳誅元礪以自贖。功未竟，移知平江府，其後世傳果縛元礪以獻，廷佐勢孤，亦降。

　　移知太平州，希懌爲倅日，習知其民利病，遂損折帛價，減榷酤額，以蘇民力。已而乞祠，遷端明殿學士，換昭信軍節度使、開府儀同三司，致仕。嘉定五年卒，年五十八，贈少保，封成國公。

士珸
　　士珸字公美，濮字懿王曾孫也。天資警敏，兒時儼如成人。比弱冠，爲右監門衛大將軍、貴州團練使。從上皇北遷，次洺州東，與諸宗室議，欲遁還據城。謀未就而金人圍合，皆散走。士珸乘驢西亡，夜半盜奪驢去，徒步疾趨，遲明，抵武安酒家，語人曰：「我皇叔也。」邑官聞之來謁，資以衣冠鞍馬。因募得少壯百餘人，從至磁州，招集義兵以解洺圍。旬日間，得勝兵五千人，歸附者數萬。

　　時洺州守臣王麟欲叛降敵，軍民怒殺之，推統制韓一爲主。士珸夜半薄城下，力戰破圍。翌日入城，部分守禦。敵治壕塹，樹鹿角，示以持久。士珸礪將士死守，飛火炮碎其攻具，以計生得其首領，敵乃解圍去。以功遷權知洺州，仍兼防禦使。

　　建炎二年，金人再犯洺，糧盡援絕，衆不能守，乃擁士珸出城，由白家灘抵大名府，詔赴行在。

　　紹興五年，遷泉州觀察使，再遷平海軍承宣使、知南外宗正事。時泉邸新建，向學者少，士珸奏宗子善軫文藝卓絕，衆所推譽，乞免文解，由是人知激勸。遷節度使，未拜而卒，年四十六。贈少師，追封和義郡王。淳熙中，諡忠靖。子不流，歷臨安、紹興帥，治有聲。

士㒟
　　士㒟字立之，郇康孝王仲御第四子。有大志，好學，善屬文。初補右班殿直，累遷忠州防禦使、鄭州觀察使，由寧遠軍承宣使轉權同知大宗正事。時康王建大元帥府，士㒟請于孟太后，乞命帥府得承制便宜行事，又請奉王承大統，太后從之，王遂即位。

　　除光山軍節度使，扈蹕南幸。黃潛善等用事，士㒟論其誤國，潛善斥之，出知南外宗正事。會苗傅、劉正彥作亂，士㒟易服入杭，以蠟書遺張浚，趣其勤王；復遺呂頤浩書，勉其與浚同濟國難。苗傅等怒浚，浚坐謫。復遺浚書，謂朝廷無他意，俾賊勿疑耳。事平，加檢校少保，除同知大宗正事。

　　丁母憂，起復，除知大宗正事。請序位安定郡王下，從之。累乞祠，不許。以定策功，詔其子不議改文秩，不怞易環衛官。加士㒟檢校少師。尋加開府儀同三司，判大宗正事。入覲，勸帝留意恤民。

　　金人既歸河南、陝西地，命士㒟謁陵寢，遂入柏城，披歷榛莽，隨宜葺治，禮畢而還。特封齊安郡王，以旌其勞。

　　尋權主奉濮安懿王祠事。軍興，罷宗室賜予，至有喪不能斂者，士㒟以聞。詔緦麻、袒免親任環衛官而身亡者，賜錢有差。

　　士㒟數言事，忤秦檜。及岳飛被誣，士㒟力辨曰：「中原未靖，禍及忠義，是忘二聖不欲復中原也。臣以百口保飛無他。」檜大怒，諷言者論士㒟交通飛，蹤跡詭秘，事切聖躬，遂奪官。中丞万俟離復希旨連擊之。謫居于建，凡十二年而薨，年七十。帝哀之，贈太傅，追封循王。六子皆進官二階。

　　長子不凡，方苗傅之亂，刲股納蠟書，持告張浚，以功轉兩官，易文資。從趙哲收復建州，殺葉濃，以功賜爵二級。

士𡸕
　　士𡸕字仰夫，太宗五世孫。初以蔭補官，累轉太子率府副率。建炎初，隆祐太后幸洪州，敵奄至，百司散走。士𡸕至一大船中，見二帝御容，負以走。遇潰兵數百，同行至山中，衆欲聚爲盜，士𡸕出御容示之曰：「盜不過求食爲朝夕計耳，孰若仰給州縣。士𡸕以近屬諭之，必從。如此，則今日不饑餓，後日不失賞，是一舉而兩得也。」衆聽命。乃走謁太后虔州。

　　會虔民作亂，鄉兵在外爲應，與官軍相持。士𡸕詣執政，謂當請太后急肆赦，人知免死，庶可安集；又宜急諭城中，城中定，則外寇可弭，譬如服藥，心腹已安，外禦風濕，乃餘事耳。赦既下，城中遂定。遷右監門衛大將軍、惠州防禦使。紹興二十一年卒，贈建甯軍承宣使，追封建安郡王。

士皘
　　士皘，太宗之後，商、濮王之裔也。從上皇俱北遷，乘間變姓名入僧寺中，落髮，衣僧衣以行，抵會稽。扈駕循幸，以覃恩轉千牛衛將軍奉朝請而卒。

不群
　　不群字介然，太宗六世孫。宣和中，量試授承事郎。靖康初，宰濟南章丘縣。縣當山東、河北之沖，不群募效用五千人，增城浚濠，爲戰守備，敵攻圍兩月不能下。

　　遷維州通判，陞直秘閣，通判鎮江府，辟充兩浙宣撫司主管機宜文字。高宗在越，詔改郴州。時群盜出沒湖、湘間，不群嚴備禦，盜不能犯。進直顯謨閣，移知鼎州，充湖北兵馬副鈐轄。既而朝廷慮郴失守，復留不群于郴。坐岳飛破曹成，成遁，因犯郴，不群乘城固守，拒卻之。

　　進直寶文閣，移知宣州。軍需以時辦，而民不擾。進秩二階。知廬州。酈瓊叛，擁不群北去，尋釋之以歸。帝召見，問瓊叛故，不群曰：「由劉錡除制置，瓊等以爲圖己，兼撫諭後時，故叛。」帝悔之。除知荊南府，累遷兩浙路轉運副使，卒于官。

不棄
　　不棄字德夫，太宗之裔。紹興中，爲江東轉運判官。秦檜忌四川宣撫使鄭剛中，以不棄能制之，除太府少卿、四川宣撫司總領官。初，趙開總蜀賦，宣撫司文移率用申狀，不棄至官，用張憲成故事，以平牒見剛中。剛中愕然，久之始悟其不隸己，遂有隙。不棄欲盡取宣撫司所儲，剛中不與，不棄怒。剛中辟利州轉運使王陟兼本司參議，不棄劾罷之。二人愈不相能，檜並召還，剛中在蜀，服用頗逾制，不棄復文致其事。檜乃罷剛中，升不棄敷文閣待制，知臨安府。

　　逾年改工部侍郎，尋除敷文閣直學士、知紹興府。時浙東旱，饑民多流亡。提舉秦昌時，檜兄子也，不棄言其悉心振恤，全活甚衆，昌時得遷秩。其媚檜如此。未幾卒。

不尤
　　不尤，有武力。靖康之難，與王明募義兵，與金人戰，雄張河南、北。盜皆避其鋒，曰：「此小使軍也。」高宗即位，引衆歸，補武翼郎。從岳飛平湖寇。飛死，檜奪其兵，遣守橫州而卒。

　　子善悉，進士登第。累官敷文閣直學士、兩浙轉運副使。

不𢙯
　　不𢙯字仁仲，嗣濮王宗暉曾孫也。父士圃，從上皇北遷，遙拜集慶軍節度使。不𢙯初補保義郎，紹興二十七年登第，易左宣義郎，調婺州金華丞。治縣豪河汝翼，械請于郡，編隸他州，邑人懾服。

　　除永州通判。郡歲輸米，倍收其贏，民病之，不𢙯言于守，損其數。帥司檄不𢙯錄靖州獄，辨出冤者數十百人，靖人德之，繪其像以祠。

　　除知開州。開在巴東，俗鄙陋，不𢙯爲興學，俾民知孝義。郡有鹽井，舊長吏必遣所親監之，私其處。不𢙯罷遣，鹽利倍入，郡計用饒，以羨餘代民輸夏秋兩稅及天申節銀絹。在開二年，民絕鬥爭，夜戶不閉。諸司交薦，以比古循吏。轉夔州轉運判官，開人數千遮城門，不得行。

　　至夔，民病上供銀。時部使者以親故攝大寧鹽場，專其利。不𢙯斥去，而鹽獲羨餘。乃出錢市羨鹽數十萬斤，易米得三萬餘斛，運抵湖北，市銀以歸，代諸郡納上供銀，省緡錢十五余萬。

　　改成都路轉運判官。適歲饑，不𢙯行抵瀘南，貸官錢五萬緡，遣吏分糴。比至，下令曰：「米至矣。」富民爭發粟，米價遂平。只流朱氏獨閉糴，邑民群聚發其廩。不𢙯抵朱氏法，籍其米，黥盜米者，民遂定。

　　永康軍歲治都江堰，籠石蛇絕江遏水，以灌數郡田。吏盜金，減役夫，堰不固而圮，田失水，故歲屢饑。不𢙯躬視，操板築，繩吏以法。乃出令：民業耕者田主貸之，事末作者富民振之，老幼疾患者官爲粥視。全活數百萬。

　　黎州青羌奴兒結反，制司調兵往戍，屬不𢙯給餉。故事，富人出糧，而下戶以力致于邊。不𢙯曰：「民饑，不可擾也。」以糴余米發卒運之。已而朝廷命不𢙯攝製司。初，官兵敗，前制使遣人賂奴兒結以和。不𢙯曰：「奴兒結，吐蕃小種也，今且和，若大族何？」不聽。

　　會酋豪夢束畜列率數千人入漢地二百餘里，成都大恐。不𢙯靜以鎮之，召僚屬飲。夜遣步將領飛山軍徑赴沉黎，又徙綿州兵戍邛州爲後援，戒之曰：「堅守勿動。」密檄諸蕃部：生獲吐蕃一人賞十縑，殺一人二縑。于是邛部川首領崖襪合諸部落，大破吐蕃于漢源，斬夢束畜列首來獻，凡十有六日而平。嘉州虛恨蠻入寇，不𢙯標吐蕃首境上，蠻懼，一夕遁去。不𢙯乃令緣邊家出丁夫一人，分戍諸堡，復其家。不𢙯罷歸，蜀人送者自成都至雙流，遮道不得行。

　　未幾，除成都提刑，改江西路轉運判官。廷臣薦其賢，詔授右監門衛大將軍、惠州防禦使、知大宗正事。非常制也。吏白承受奏請須用中貴人，不𢙯曰：「有司不存乎？」罷不用。中貴人或請見。輒謝出之。

　　進明州觀察使，俄升昭慶軍承宣使。金人完顏烈來聘，充館伴副使。金使從者舊見館使，皆對揖，不𢙯不爲禮。宴玉津園，不𢙯連射皆中，使者驚服。

　　不𢙯以文行訓勉族屬，薦其秀傑者，奏新學宮，增廣弟子員，仿大學校定法。置自訟齋，使有過者讀書其中，人人感勵。淳熙十四年卒，年六十七。贈開府儀同三司，封崇國公。

　　不𢙯性篤孝，生戒嚴歲，遭父北遷，每思慕涕泣。長力學，母曹氏止之，答曰：「君父仇未報，非敢志富貴也。」登第時已入仕，法當超兩秩，請回授其母。母封法止令人，高宗嘉其志，特封郡夫人。

　　居官所至有聲，立朝好言天下事。蜀中武帥操重權，不𢙯請復置安撫司，相維而治。其論王抃不宜揀選諸路軍，王友直不可爲副都指揮使，尤人所難言者。遇大旱，一日九疏，勸上求直言，通下情，退而燔其稿。時布衣上書狂悖，多抵罪，不𢙯謂太上皇帝不罪言者，此宜書之御座右。帝悚然可之。既嘉其忠諒，每宴禁中，帝飲之酒，顧謂皇太子曰：「此賢宗室也。」一日，坐待漏院，有給事中白英國公借擊球馬，不𢙯正色曰：「上惟一皇孫，萬一馬驚墮，斬汝輩無益也。」馬竟不可得。所敬者朱熹、張栻，栻死爲請諡，又請用熹。其好尚如此。

善俊
　　善俊字俊臣，太宗七世孫。父不衰，閩路兵馬鈐轄。善俊初補承節郎。紹興二十七年登第。換左承務郎，調南城丞，改昭信軍，簽判奇之。虞允文亦薦其有邊帥才，除幹辦諸司審計司。知郴州，敷奏稱旨，留爲太府寺丞。

　　尋攝帥、知廬州。會歲旱，江、浙饑，民麋至。善俊括境內官田均給之，貸牛種，僦屋以居，死者爲給槥，人至如歸。州城舊毀于兵，善俊葺完之，因言：「異時恃焦湖以通饋餫，今既堙涸，宜募鄉兵保孤、姥二山，治屋以儲粟。敵或敗盟，則吾城守有餘，餉道無乏矣。」又增築學舍，新包拯祠，春秋祀之，人感其化。

　　累遷龍圖閣直學士，移知建州。建俗生子往往不舉，善俊痛繩之，給金穀，捐己奉，以助其費。

　　再知廬州。首言和好不可恃，當高城浚池以爲備。復芍陂、七門堰，農政用修。免責屬邑坊場、河渡羨錢，百姓德之。

　　以父憂去，服闋，起知鄂州。適南市火，善俊亟往視事，弛竹木稅，發粟振民，開古溝，創火巷，以絕後患。僚屬爭言用度將不足，善俊曰「吾將瘠己肥人。」乃省燕游車騎鼓吹之費，郡計用饒，代輸民役錢。

　　再知建州。歲饑，民群趨富家發其廩，監司議調兵掩捕，善俊曰：「是趣亂也。」諭許自新，平米價，民乃定。邑尉入盜十三人死罪，以希賞，善俊辨其冤。

　　徙知隆興府，移江西轉運副使。時朝廷議減月樁錢，善俊言：「及州不及縣，則縣仍迫取于民，猶不減也。宜一路通裁其額，下之漕臣，科郡縣輕重均減之。」又奏：「和買已是白科，從而折變，益加糜費，其數反重于正絹，並乞蠲減。黥卒遇赦還者，刺充鋪兵，可除民害。」所言多見用。

　　轉湖南帥。郴、桂地絕遠，守多非才，善俊謂宜精其選。代輸潭州經、總制錢，停醴陵淥水渡錢。加秘閣修撰，移知鎮江府。丁母憂，終喪而卒，年六十四。

　　善俊風儀秀整，喜功名，尤好論事。孝宗時，日中有黑子，地屢震，每以飭邊備爲戒。孝宗英武獨運，缺相者累年，善俊極言相位不可無人，尤人所難言者。

善譽
　　善譽字靜之，父不倚，太宗之後也。善譽幼敏慧，力學。乾道五年，試禮部第一。初調昌國簿，攝邑事。勸編戶裒金買田，以助嫁娶喪葬。捕得海盜全黨，守欲上其功，善譽曰：「奈何以人命希賞。」守益賢之，薦于朝。授兩浙運幹，改知撫州臨川縣。縣嘗預借民賦，善譽閱籍發逋負，按籍征催，卒以時辦集，遂罷預借。

　　改常州添差通判。史浩言其賢，詔赴部堂審察，累遷大理丞、湖北常平茶鹽提舉。會大旱，善譽通融諸郡常平，計戶振貸，嗣歲麥禾倍收，民爭負以償。奏罷稅場十餘、渡四十五，民便之。俾諸郡售田，委郡文學董其入，以給計偕者。

　　移潼川路提刑、轉運判官。遂甯守徐詡乏廉聲，部使者以其故御史，寬假之。善譽過遂寧，詡出迎，善譽抑使循廊，詡大沮。郡人聞之，爭訟其過。善譽劾諸朝，宰相王淮善詡，寢其章。善譽徑以聞，罷詡。又以羨貲給諸郡置莊，民生子及娠者俱給米，威惠並孚。宗子寓蜀者，少業儒，善譽即郡庠立學以教之，人始感勵。引年乞祠，歸處一室，以圖書自娛。無疾而卒，年四十七，時淳熙十六年也。

　　善譽早失怙恃，撫育諸季備至，居官廉靖自將，多所著述，郭雍、朱熹嘗取其《易說》云。

汝述
　　汝述字明可，太宗八世孫。曾祖士說，從二帝北遷，臨河罵敵而死。汝述登淳熙十一年進士第。調南劍州順昌尉。嘉定六年，詔主管官告院，自是常兼宰士，累遷將作少監，權侍立修注官。八年，除起居郎兼密院都承旨，俄遷兵部侍郎。以母憂去，服闋，改邢部侍郎，遷尚書，知平江府，卒。

　　汝述爲尉，應詔上封事，論議懇惻。立朝薦引，多知名之士。然爲時相所親，躐躋通顯，人亦以此少之。

叔近
　　叔近，悼王元孫，榮良公克類之子也。建炎元年，爲秀州守，杭卒陳通反，詔辛道宗將西兵討之。兵潰爲亂，抵秀州城下，叔近乘城諭以禍福，亂兵乃去。未幾，差權兩浙提刑。叔近招通，通聽命。叔近以素隊數十人入賊城，衆猶不解甲。叔近置酒，推誠待之，遂皆感服，城中稍定。叔近奏：通初無叛心，止緣葉夢得賞不時給，遂至紛爭；今已就招，請赦其待二百餘人。帝許之。台諫皆言不可，遂寢。

　　叔近還秀州，已而王淵兵至杭，詐傳呼云：「趙秀州來。」通郊迎，淵遂誅之。初，淵在汴京，狎娼周氏，周氏後歸叔近，淵銜之，乃誣叔近通賊，奪職拘于州，以朱芾代之。芾肆殘虐，軍民怨憤，小卒徐明率衆囚芾，迎叔近領郡事，叔近不得辭，因撫定之，請擇守于朝。

　　奏未達，朝廷命張俊致討。俊，淵部曲也，辭行，淵謂之「叔近在彼。」俊諭意。領兵至郡，叔近出迎，俊叱令置對。方操筆，群刀遽前，斷其右臂，叔近呼曰：「我宗室也。」俊曰：「汝既從賊，何云宗室！」語未竟，已折首于地。徐明等見叔近死，遂反戈嬰城，縱火驅掠。翌日，俊斬關入，捕明等誅之。取周氏歸于淵，紹興九年，御史言叔近之冤，贈集英殿修撰。

叔向
　　叔向，魏王之系也。方汴京破時，叔向潛出，之京西。金人退，引衆屯青城，入至都堂，叱王時雍等速歸政，置救駕義兵。其後爲部將于渙上變，告叔向謀爲亂，詔劉光世捕誅之。

彥倓
　　彥倓字安卿，彭城侯叔褧曾孫也。父公廣，饒州太守。彥倓初調溧陽尉，邑民潘氏兄弟橫邑中，號「三虎」，畜僮僕數百，邑官莫敢誰何。彥倓白其寧治之，縛潘氏弟，正其罪。

　　改揚州司戶，攝獄掾。有告主藏吏錢餘千萬，治之急，吏泣請死。彥倓察其情，屏人問，則諸共貸也，攝宜興縣。縣自中興後，預借民明年稅，民挾此得慢其令。彥倓請禁預借，邑遂易治。

　　知臨安于潛縣。縣胥往往通台省吏，得肆其奸。彥倓執其黠者，械送府。台省吏從中救之，彥倓力爭，竟抵胥罪。浮橋屢以水敗，彥倓梁以石，民免溺死。臨安府通判。

　　開禧初，知興國軍。歲旱蝗，而軍需急，屬邑令吳格負上供銀尤多，彥倓坐累貶秩格愧謝。彥倓曰：「屬時多艱，宜寬民力以崇根本，何謝爲？」潰卒據外城爲變，彥倓募能斬捕者賞之。既而各斬首以獻，散其餘黨。

　　累遷湖南運判。徭人羅孟傳反，累歲不能平。彥倓謂帥臣曰：「徭人仇殺，乃其常情，況主斷不平，是遊之使叛也。能遣諜者離其黨與，俾還自相仇，破之易矣。」帥從其計，遂降隈傳。

　　尋知紹興府。楮價輕，彥倓權以法，民便之。復鹿鳴禮，置興賢莊以資其費。築捍海石塘，亦置莊以備增築。會，饑民聚陂湖中，彥倓取死囚，幕首刖足，徇于衆曰：「此劫蓤藕也。」遂散其衆。乃第民高下，損其稅有差，免輸湖籍田米，舉緡錢四十萬以助荒政，民賴以濟。詔改太府少卿，遷顯謨閣、知太平州，調江西轉運使。嘉定十一年卒于官，年六十四。

彥橚
　　彥橚字文長，悼王七世孫。祖訓之在《忠義傳》。彥橚登乾道二年進士第。尉樂清，會大旱，令循故事禱雨，而責租益急。彥橚曰：「損斂已責，所以和氣，何禱爲？」已而果雨。累官福建路運幹，屬邑負振鹽本錢數千萬，累歲不能償，彥橚白其長，蠲之。

　　慶元初，知晉陵縣，歲饑，彥橚振恤有方，所活幾二十萬。又以羨錢爲五等戶代輸。

　　擢監登聞檢院。時韓侂胄方柄用，朝士悉趨其門，彥橚切歎惋。出知汀州，州民葉姓者，嘯聚汀、贛間，彥橚遣將捕戮之。遷廣西提刑，諸郡鬻官鹽，取息之六以奉漕司，系增至八分。彥橚復其舊，以蘇民力，朝廷從之。

　　侂胄死，詔戶部侍郎兼樞密院檢詳。士大夫人前與兵議者，坐侂胄黨，將並逐之。彥橚歎曰：「士方以偽學廢，今又以兵端斥去，苟欲錮士，何患無名！」每見帝，必言才難。

　　遷湖廣總領。舊士卒物故，大將不落其籍，而私其月請，彥橚置別籍稽核之。或傳軍中有怨言，彥橚曰：「不樂者主帥耳，何損士卒。」持之三年，掛虛籍者贏三萬，額減錢百萬緡，用度以饒。比去，餘七百萬，而諸路累積逋負猶四百萬，盡蠲之。

　　知平江府。郡之昆山並大海，盜出沒，可蹤跡，彥橚奏分其半置嘉定縣，屯兵以守。轉寶謨閣待制。卒于官，年七十一。

彥逾
　　彥逾字德先，魏悼王後，崇簡國公叔寓曾孫也。紹興三十年登第。淳熙五年，知秀州。累遷太府少卿、四川總領。將入境，利西帥吳挺遣屬吏安丙來迓，彥逾見即喜其人，從容問之曰：「太尉統衆六萬，得無虛籍乎？」丙以情告。彥逾遺挺書，俾損虛籍數千，以寬四川之賦。挺不敢隱。改知鎮江府，郡適旱饑，彥逾節浮費，發粟振糴，民賴以濟。

　　遷戶部侍郎、工部尚書。孝宗崩，光宗疾，不能持喪。樞密趙汝愚議請立嘉王爲皇帝，欲倚殿帥郭杲爲用，遣中郎將范任告之，杲不應。時中外洶洶，彥逾見汝愚，對泣，汝愚密告以翊戴之議。彥逾大喜，力贊其決。郭杲嘗被誣，彥逾爲白于帝，杲德之，遂馳告杲曰：「彥逾與樞密第能謀之耳，太尉爲國虎臣，當任其責。」杲未及對，彥逾急責之，杲許諾，遂領兵爲衛。甯宗即位，汝愚謂彥逾曰：「我輩宗臣，不當言功。」

　　會留正免相，汝愚登右揆，彥逾以端明殿學士出知建康，兼江東安撫使。未行，改撫制置使，兼知成都府。彥逾爲政不擾，蜀人便安之。以定策勳，累遷資政殿大學士。嘉泰間，知明州兼沿海制置使。嘉定間，乞祠以歸，尋卒。

　　彥逾始與汝愚協濟大計，冀汝愚引己共政，及外除，頗觖望，乃疏當時名臣上之，目爲汝愚黨，帝由是疑汝愚。

　　其兩入蜀皆有聲。然吳氏世守武興，兼利西安撫，操重權。吳挺卒，朝廷用丘宗議，並利西安撫于東路，以革世將之弊。而彥逾奏利西安撫，乃領以武帥。其後吳曦因之以生變，人以是咎彥逾云。


Chinese text: This work was published before January 1, 1923, and is in the
public domain worldwide because the author died at least 100 years ago.
