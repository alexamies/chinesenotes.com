禮十九〈（賓禮一）〉○大朝會儀常朝儀

《周官》：司儀掌九儀賓客擯相，詔王南鄉以朝諸侯。「大行人掌大賓之禮、大客之儀，以親諸侯」。蓋君臣之際體統雖嚴，然而接以仁義，攝以威儀，實有賓主之道焉。是以《小雅·鹿鳴》燕其臣下，皆以嘉賓稱之。宋之朝儀，政和詳定五禮，列為賓禮。今修《宋史》，存其舊雲。

大朝會。宋承前代之制，以元日、五月朔、冬至行大朝會之禮。太祖建隆二年正月朔，始受朝賀於崇元殿，服袞冕，設宮縣、仗衛如儀。仗退，群臣詣皇太后宮門 奉賀。帝常服御廣德殿，群臣上壽，用教坊樂。五月朔，受朝賀於崇元殿，帝服通天冠，絳紗袍，宮縣、儀仗如元會儀。乾德三年冬至，受朝賀於文明殿，四年於朝 元殿，賀畢，常服御大明殿，群臣上壽，始用雅樂登歌、二舞，群臣酒五行罷。

太宗淳化三年正月朔，命有司約《開元禮》定上壽儀，皆以法服行禮，設宮縣、萬舞，酒三行罷。

真宗咸平三年五月朔，雨，命放仗，百官常服，起居於長春殿，退詣正衙，立班宣製。

仁宗天聖四年十二月，詔明年正月朔先率百官赴會慶殿，上皇太后壽，酒畢，乃受朝天安殿，仍令太常禮院修定儀製。

五年正月朔，曉漏未盡三刻，宰臣、百官與遼使、諸軍將校，並常服班會慶殿。內侍請皇太后出殿後幄，鳴鞭，升坐；又詣殿後皇帝幄，引皇帝出。帝服靴袍，於 簾內北向褥位再拜，跪稱：「臣某言：元正啟祚，萬物惟新。伏惟尊號皇太后陛下，膺時納祐，於天同休。」內常侍承旨答曰：「履新之祐，與皇帝同之。」帝再 拜，詣皇太后御坐稍東。內給事酌酒授內謁者監進，帝跪進訖，以盤興，內謁者監承接之，帝卻就褥位，跪奏曰：「臣某稽首言：元正令節，不勝大慶，謹上千萬歲 壽。」再拜，內常侍宣答曰：「恭舉皇帝壽酒。」帝再拜，執盤侍立，教坊樂止，皇帝受虛盞還幄。通事舍人引百官橫行，典儀讚再拜、舞蹈、起居。太尉升自西 階，稱賀簾外，降，還位，皆再拜、舞蹈。侍中承旨曰：「有制。」皆再拜，宣曰：「履新之吉，與公等同之。」皆再拜、舞蹈。閣門使簾外奏：「宰臣某以下進壽 酒。」皆再拜。太尉升自東階，翰林使酌禦酒盞授太尉，執盞盤跪進簾外，內謁者監跪接以進，太尉跪奏曰：「元正令節，臣等不勝慶抃，謹上千萬歲壽。」降，還 位，皆再拜。宣徽使承旨曰：「舉公等觴。」皆再拜。太尉升，立簾外，樂止。內謁者監出簾授虛盞。太尉降階，橫行，皆再拜、舞蹈。宣徽使承旨宣群臣升殿，再 拜，升，及東西廂坐，酒三行，侍中奏禮畢，退。樞密使以下迎乘輿於長春殿，起居稱賀。百官就朝堂易朝服，班天安殿朝賀，帝服袞冕受朝。禮官、通事舍人引中 書令、門下侍郎各於案取所奏文，詣褥位，脫劍舄，以次升，分東西立。諸方鎮表、祥瑞案先置門外，左右令史絳衣對舉，給事中押祥瑞、中書侍郎押表案入，分詣 東、西階下對立。既賀，更服通天冠、絳紗袍，稱觴上壽，止舉四爵。乘輿還內，恭謝太后如常禮。

神宗元豐元年，詔龍圖閣直學士、史館修撰宋敏求等詳定正殿御殿儀注，敏求遂上《朝會儀》二篇、《令式》四十篇，詔頒行之。其制：

元正、冬至大朝會，有司設御坐大慶殿，東西房於御坐之左右少北，東西閣於殿後，百官、宗室、客使次於朝堂之內外。五輅先陳於庭，兵部設黃麾仗於殿之內 外。大樂令展宮架之樂於橫街南。鼓吹令分置十二案於宮架外。協律郎二人，一位殿上西階之前楹，一位宮架西北，俱東向。陳輿輦、御馬於龍墀，傘扇於沙墀，貢 物於宮架南〈（冬至不設貢物）〉，餘則列大慶門外。陳布將士於街。左、右金吾六軍諸衛勒所部，列黃麾大仗於門及殿庭。百僚、客使等俱入朝。文武常參官朝服，陪 位官公服，近仗就陳於閣外。大樂令、樂工、協律郎入就位。中書侍郎以諸方鎮表案、給事中以祥瑞俟於大慶門外之左右〈（冬至不設給事中位、祥瑞案）〉。諸侍衛官 各服其器服。

輦出，至西閣降輦，符寶郎奉寶詣閣門奉迎，百官、客使、陪位官俱入就位。侍中版奏中嚴，又奏外辦。殿上鳴鞭，宮縣撞黃鍾之鍾，右 五鍾皆應。內侍承旨索扇，扇合，帝服通天冠、絳紗袍。禦輿出，協律郎舉麾奏《乾安》樂，鼓吹振作。帝出自西房，降輿即坐，扇開，殿下鳴鞭。協律郎偃麾樂 止，爐煙升。符寶郎奉寶置御坐前，中書侍郎、給事中押表案、祥瑞案入，詣東西階下對立，百官、宗室及遼使班分東西，以次入，《正安》樂作，就位。樂止，押 樂官歸本班，起居畢，復案位。三師、親王以下及御史臺、外正任、遼使俱就北向位。典儀讚拜，在位者皆再拜，起居訖，太尉將升，中書令、門下侍郎俱降至西階 下立〈（凡太尉行則樂作，至位樂止）〉。太尉詣西階下，解劍脫舄升殿。中書令、門下侍郎各於案取所奏之文詣褥位，解劍脫舄以次升，分東西立以俟。太尉詣御坐 前，北向跪奏：「文武百寮、太尉具官臣某等言：元正啟祚，萬物咸新〈（冬至易為「晷運推移，日南長至」）〉。伏惟皇帝陛下應乾納祐，與天同休。」俯伏，興，降 階，佩劍納舄〈（餘官準此）〉。還位，在位官俱再拜、舞蹈，三稱萬歲，再拜。侍中進當御坐前承旨，退臨階，西向，稱製宣答曰：「履新之慶〈（冬至易曰「履長之慶 」）〉，與公等同之。」讚者曰「拜」，舞蹈，三稱萬歲。橫行官分班立。中書令、門下侍郎升詣御坐前，各奏諸方鎮表及祥瑞訖，戶部尚書就承製位俯伏跪奏諸州貢 物，請付所司。禮部尚書奏諸蕃貢物如之。司天監奏雲物祥瑞，請付史館，皆如上儀。侍中進當御坐前奏禮畢，殿上承旨索扇，殿下鳴鞭，官縣撞蕤賓之鍾，左五鍾 皆應，協律郎舉麾，宮縣奏《乾安》樂，鼓吹振作，帝降坐，禦輿入自東房，扇開，偃麾樂止。侍中奏解嚴，百官退還次。客使、陪位官並退。

有司設 食案，大樂令設登歌殿上，二舞入，立於架南。預坐當升殿者位御坐之前，文武相向，異位重行，以北為上，非升殿者位於東西廊下。尚食奉御設壽尊於殿東楹少 南，設坫於尊南，加爵一。有司設上下群臣酒尊於殿下東西廂。侍衛官及執事者各立其位，仗衛仍立俟，上壽百官立班如朝賀儀。

侍中版奏中嚴、外 辦，聞鳴鞭，索扇，帝服通天冠、絳紗袍，禦輿出東房，樂作。帝即坐，扇開，樂止。讚拜畢，光祿卿詣橫街南，跪奏：「具官臣某言，請允群臣上壽。」興，侍中 承旨稱「製可」，少退。舍人曰「拜」，光祿卿再拜訖，復位。三師以下就位，讚者曰「拜」，在位者皆拜舞，三稱萬歲。太尉升殿，詣壽尊所，北向，尚食奉御酌 禦酒一爵授太尉，搢笏執爵詣前跪進，帝執爵，太尉出笏，俯伏，興，少退，跪奏：「文武百寮、太尉具官臣某等稽首言：元正首祚，臣等不勝大慶，謹上千萬壽。 」俯伏，興，降，復位。讚者曰「拜」在位者皆再拜，三稱萬歲，侍中承旨退，西向宣曰：「舉公等觴。」讚者曰「拜」，在位者皆再拜，三稱萬歲，北向，班分東 西序立。太尉自東階侍立。帝舉第一爵，《和安》樂作，飲畢，樂止。太尉受虛爵復於坫，降階。三師以下再拜、舞蹈，稱萬歲如上儀。

侍中進奏：「 侍中具官臣某言，請延公王等升殿。」俯伏，興，降，復位，侍中承旨退，稱「有制」，讚者曰「拜」，在位者皆再拜。宣曰：「延公王等升殿。」讚者曰「拜」， 在位者皆再拜。公王等詣東西階，升立於席後。尚食奉御進酒，殿中監省酒以進。帝舉第二爵，登歌作《甘露之曲》。飲訖，殿中監受爵，樂止。群臣升殿，就橫行 位。舍人曰：「各賜酒。」讚者曰「拜」，群官皆再拜，三稱萬歲。舍人曰：「就坐。」太官令行酒，群官搢笏受酒，宮縣作《正安》之樂，文舞入，立宮架北。觴 行一周。凡行酒訖，並太官令奏巡周，樂止。尚食進食升階，以次置御坐前。又設群官食，訖，太官令奏食遍。太樂丞引《盛德升聞》之舞入，作三變，止，出。殿 中監進第三爵，群官立席後，登歌作《瑞木成文》之曲。飲訖，樂止。殿中丞受虛爵，舍人曰：「就坐。」群官皆坐。又行酒、作樂、進食，如上儀。太樂丞引《天 下大定之舞》，作三變，止，出。殿中監進第四爵，登歌奏《嘉禾之曲》，如第三爵。太官令行酒又一周，樂止，舍人曰：「可起。」百寮皆立席後，侍中進御坐前 跪奏，禮畢，俯伏，興，與群官俱降階復位，讚者曰：「拜。」皆再拜、舞蹈，三稱萬歲，起，分班立。殿上索扇，扇合，殿下鳴鞭，太樂令撞蕤賓之鍾，左右鍾皆 應。協律郎俯伏，舉麾。太樂令令奏《乾安之樂》，鼓吹振作。帝降坐禦輿入自東房，扇開，樂止。侍中奏解嚴，所司承旨放仗。百寮再拜，相次退。

舊制，朝賀、上壽，帝執鎮圭，至是始罷不用。

元祐八年，太常博士陳祥道言：「貴人賤馬，古今所同。故覲禮馬在庭，而侯氏升堂致命。聘禮馬在庭，而賓升堂私覿。今元會儀，御馬立於龍墀之上，而特進以下立於庭，是不稱尊賢才、體群臣之意。請改儀注以御馬在庭，於義為允。」

舊制，五月朔受朝，熙寧二年詔罷之。元符元年四月，得傳國受命寶，禮官言：「五月朔於故事當大朝會，乞就是日行受寶之禮，依上尊號寶冊儀。」前一日，帝 齋於殿內，翼日，服通天冠、絳紗袍，禦大慶殿，降坐受寶，群臣上壽稱賀。其後，徽宗以元日受八寶及定命寶、冬至日受元圭，皆於大慶殿行朝賀禮。

《新儀》成，改《元豐儀》太尉為上公，侍中為左輔，中書令為右弼，太樂令為大晟府，《盛德升聞》為《天下化成之舞》，《天下大定》為《四夷來王》之舞， 及增刑部尚書奏「天下斷絕，請付史館」，餘並如舊儀。凡遇國恤則廢，若無事不視朝，則下敕云：「不御殿。」群臣進表稱賀於閣門。

紹興十二年十 月，臣僚言：「竊以元正一歲之首，冬至一陽之復，聖人重之，制為朝賀之禮焉。自上世以來，未之有改也。漢高祖以五年即位，而七年受朝於長樂宮。我太祖皇帝 以建隆元年即位，受朝於崇元殿。主上臨御十有六年，正、至朝賀，初未嘗講，艱難之際宜不遑暇。茲者太母還宮，國家大慶，四方來賀，亶惟其時。欲望自今元 正、冬至舉行朝賀之禮，以明天子之尊，庶幾舊典不至廢墜。」禮部太常寺考定朝會之禮，依國故事，設黃麾、大仗、車輅、法物、樂舞等，百寮服朝服，再拜上 壽，宣王公升殿，間飲三周。詔：「自來年舉行。」十一月，權禮部侍郎王賞等言：「朝會之制，正旦、冬至及大慶受朝受賀，係禦大慶殿。其文德、紫宸、垂拱殿 禮制各有不同，月朔視朝則禦文德殿，謂之前殿正衙，仍設黃麾半仗；紫宸、垂拱皆係側殿，不設儀仗。元正在近，大慶殿之禮事務至多，乞候來年冬至別行取旨。 」詔從之。

明年，閣門言：「依汴京故事，遇行大禮，則冬至及次年正旦朝會皆罷。」

十四年九月，有司言：「明年正旦朝會，請權以文德殿為大慶殿，合設黃麾大仗五千二十七人，欲權減三分之一；合設八寶於御坐之東西，及登歌、宮架、樂舞、諸州諸蕃貢物。行在致仕官、諸路貢士舉首，並令立班。」詔從之。十五年正旦，禦大慶殿受朝，文武百官朝賀如儀。

常朝之儀。唐以宣政為前殿，謂之正衙，即古之內朝也。以紫宸為便殿，謂之入閣，即古之燕朝也。而外又有含元殿，含元非正、至大朝會不禦。正衙則日見，群 臣百官皆在，謂之常參，其後此禮漸廢。後唐明宗始詔群臣每五日一隨宰相入見，謂之起居，宋因其制。皇帝日禦垂拱殿。文武官日赴文德殿正衙曰常參，宰相一人 押班。其朝朔望亦於此殿。五日起居則於崇德殿或長春殿，中書、門下為班首。長春即垂拱也。至元豐中官制行，始詔侍從官而上日朝垂拱，謂之常參官。百司朝官 以上，每五日一朝紫宸，為六參官。在京朝官以上，朔望一朝紫宸，為朔參官、望參官，遂為定制。

正衙常參。國朝之制：兩省、台官、文武百官每日 赴文德殿立班，宰臣一員押班。常朝官有詔旨免常朝，及勾當更番宿者不赴。遇假並三日以上，即橫行參假。宰相、參知政事及免常朝者悉集〈（事務急速，赴橫行不 及者，牒報台。如遇親王、使相過正衙，則取別旨）〉。群官見、謝、辭者，皆赴正衙。其日，文武班尚書、上將軍以下，並先敘立於殿門之外，東西相向〈（文班一 品、二品不敘立）〉。正衙見、謝、辭官立於大班之南，右巡使立正衙位南，北向。台官大夫、中丞、三院御史各就揖，班位再揖〈（三院不全即不揖）〉。揖訖，台官與 左巡使先入，各就位〈（左右巡使立鍾鼓樓下，左巡使奏武班，右巡使奏文班。如隻巡使一員，即就入班南立，單奏。如俱闕，即於台官或員外郎以下差攝）〉。次兩班 及右巡使入，次見、謝、辭官入，次兩省官入〈（兩省官自殿西偏門入，於右勤政門北偏門立，候文武班將至，循午階就位）〉，次文班一品、二品入。次宰臣出東上閣 門，就位，通事舍人一員立於閣門外，北向，四色官立其後。舍人通承旨奉敕不坐，四色官應喏急趨至放班位宣敕，在位官皆再拜而退。其應橫行者班定，通事舍人 揖群官轉班北向，舍人揖再拜復位，如常朝之儀〈（兩省官幕次舊在中書門外，近製就使權就朝堂門南上將軍幕次）〉。凡見、謝、辭官〈（新受、加恩、出使到闕者）〉， 宰臣、親王、使相〈（俟班定，引讚引出東上閣門，至押班位，西向立定，先赴午階南中書門下正衙位再拜，卻還押班位）〉、樞密使、副使、知院、同知院、簽書院 事、參知政事、宣徽使、宗室節度使以下至刺史將軍〈（俟班定，四方館吏引出東上閣門，至殿庭，由東黃道赴正衙位，北向，以西為首，將軍以東為首。正衙畢，宰 臣、樞密出西便門，親王宗室入東上閣門）〉，觀文殿大學士、資政殿大學士、觀文殿學士、三司使、翰林資政侍講、侍讀學士、直學士、知制誥、待制〈（直學士以上 集丞郎幕次，待制集上將軍幕次。俟班定，四方館吏引入殿西便門赴班，於大夫、中丞前出）〉，門下，中書侍郎至正言〈（四方館吏引先集勤政門北，俟班定，於一 品、二品官未就位前先就位，放班訖，由西偏門出）〉，御史大夫至御史〈（序班如常朝）〉，三師、三公、僕射，東宮三師、三少〈（班入殿門，朝堂吏引入殿東便門赴 班，於兩省、台官前出）〉，尚書丞郎、左右金吾上將軍至將軍〈（序班如堂朝）〉，節度使至刺史、軍職四廂都指揮使以上，三司副使、文班京朝官、武官郎將以上，分 司官、樞密都承旨、諸使副、醫官帶正員官者〈（並文東武西相向，重行序立，餘如常朝）〉，其權三司使、開封府，吏部銓、秘書監、修撰、直館閣校理檢討、三司判 官、主判官、開封府判官、推官、宮僚、內職、軍校領郡者，內客省使至通事舍人，節度行軍司馬至團練副使，幕職上佐州縣官，諸司勒留官新受者，京朝官改賜章 服者，致仕、責授、降授、並謝〈（行軍副使仍辭）〉。京朝官、貢舉發解畢者亦見〈（準儀製，知貢舉官合謝辭。近歲皆即時鎖宿，故謝辭皆停）〉。

垂拱殿 起居，則內侍省都知、押班，率內供奉官以下並寄班等先起居；次客省、閣門使以下〈（呈進目者）〉，次三班使臣〈（節度、觀察、防禦、團練、刺史等子弟充供奉官、 侍禁、殿直，有旨令內朝起居者）〉，次內殿當直諸班〈（殿前指揮使、左右班都虞候以下、內殿直、散員、散指揮、散都頭、金槍班等）〉，次長入祗候、東西班殿侍， 次御前忠佐，次殿前都指揮使率軍校至副指揮使，次駙馬都尉〈（任刺史以上者綴本班）〉，次諸王府僚，次殿前諸軍使、都頭，次皇親將軍以下至殿直，次行門指揮使 率行門起居〈（以上並內侍讚喝）〉。如傳宣前殿不坐，即宰相、樞密使、文明殿學士、三司使、翰林樞密直學士、中書舍人、三司副使、知起居注、皇城內監庫藏朝 官、諸司使副、內殿崇班、供奉官、侍禁、殿直、翰林醫官、待詔等同班入；次親王、侍衛親軍馬步軍都指揮使率軍校至副都指揮使，次使相，次節度使，次統軍， 次兩使留後、觀察使，次團練、防禦使、刺史，次侍衛馬步軍使、都頭，起居畢，見、謝班入。如禦崇德殿〈（即紫宸殿也）〉。即樞密使以下先就班，候升坐〈（諸司使 副以下至殿直，分東西對立，餘皆北面。長春殿皆北面）〉，宰相、參知政事最後入〈（以上並閣門讚喝）〉。日止再拜，朔望及三日假，樞密使以下皆舞蹈。早朝，則宰 相、樞密、宣徽使起居畢，升殿問聖體。宰相奏事，樞密、宣徽使退候。宰相對畢，樞密使復入奏事。次三司、開封府、審刑院及群臣以次登殿〈（大兩省以上領務京 師有公事，許即時請對。自餘受使出入要切者，欲回奏事，則聽先進取旨）〉。其見、謝、辭官，以次入於庭。凡見者先之，謝次之，辭又次之〈（出使閑慢或未升朝 官，或止拜於門外，自秘書監、上將軍、觀察使、內客省使以上得拜殿門階上，及升殿止拜御坐前，餘皆庭中班次）〉。惟宰相、親王、使相赴崇德殿，即宣徽使通 喚，餘皆側立候通，再拜舞蹈；致辭，即不舞蹈；見，即將相升殿問聖體。其賜分物酒食及收進奉物，皆舞蹈稱謝〈（凡收進奉物皆入謝）〉。幕職、州縣官謝、辭，即 判銓官引對，兼於殿門外宣辭戒勵。凡國有大慶瑞及出師勝捷，樞密使率內職軍校入賀致辭，閣門使宣答；宰相致辭，宣徽使宣答。如賜酒，即預坐官後入，作樂送 酒，如曲宴之儀。晚朝則宰相、樞密、翰林學士當直者，洎近侍執事之臣皆赴。

乾德六年九月，始以旬假日禦講武殿〈（又名崇政）〉，近臣但赴早參〈（宰相以下靴笏，諸司使以下係帶）〉。其節假及大祀，並令如式。

開寶九年四月，詔旬休日不視事。及太宗即位，復如舊視朝。退進食訖，則易服，禦崇政殿。先群臣告謝，次軍頭引見司奏事於殿下，次三班、審官院、流內銓、刑部及諸司引見官吏。如假日起居辭見畢，即移御坐，臨軒視事。既退，復有奏事，或閱器物之式者，謂之後殿再坐。

淳化三年，令有司申舉十五條：常參文武官或有朝堂行私禮，跪拜，待漏行立失序，談笑喧嘩，入正衙門執笏不端，行立遲緩，至班列行立不正，趨拜失儀，言語 微喧，穿班仗，出閣門不即就班，無故離位，廊下食、行坐失儀，入朝及退朝不從正衙門出入，非公事入中書。犯者奪奉一月；有司振舉，拒不伏者，錄奏貶降。

景德二年，光祿寺丞錢易言：「竊睹文德殿常朝班不及三四十人，蓋以凡掌職務止赴五日起居，頗違舊章。望令並赴朝參。」乃詔應三館、秘書閣、尚書省二十四 司、諸司寺監朝臣內殿起居外，並赴文德殿常參。其審刑院、大理寺、台直官、開封府判官推官司錄兩縣令、司天監、翰林天文、監倉場庫務等仍免。

大中祥符二年，御史知雜趙湘言：「伏見常參官每日趨朝，多不整肅。舊制，並早赴待漏院，候開內門齊入。伏緣每日迨辰以朝，以故後時方入。又風雨寒暑，即多稱疾，宜令知班驅使官視其入晚者申奏。疾者遣醫親視。」

天禧四年十月，中書、門下言：「唐朝故事：五日一開延英，隻日視事，雙日不坐。方今中外晏寧，政刑清簡，望準舊事，三日、五日一臨軒聽政，隻日視事，雙 日不坐。至於刑章、錢穀事務，遣差臣僚，除急切大事須麵對外，餘並令中書、樞密院附奏。」詔禮儀院詳定，雙日前後殿不坐，隻日視事；或於長春殿，或於承明 殿，應內殿起居群臣並依常日起居；餘如中書、門下之議。俄又請隻日承明殿常朝，依假日便服視事，不鳴鞭。詔可。

康定初，詔中書、樞密、三司，大節、大忌給假一日，小節、旬休並後殿奏事，前後毋得過五班，餘聽後殿對，禦廚給食。假日，崇政殿辰漏，上入內進食，俟再坐復對。

神宗即位，御史中丞王陶以《皇祐編敕》宰臣押班儀製移中書，謂「天子新即位，大臣不應隳廢朝儀」，不報。舊制：祖宗以來，日禦垂拱殿，待制、諸司使以上 俱赴，而百官班文德殿，曰常朝；五日皆入，曰起居。平時，宰相垂拱殿奏事畢，赴文德殿押班，或日昃未退，則閣門傳宣放班，多不復赴。王陶以韓琦、曾公亮違 故事不押班為不恭，劾之。琦、公亮上表待罪，且言：「唐及五代《會要》，月九開延英，則餘日宰相當押正衙班。及延英對日，未禦內殿前，傳宣放班，則宰相不 押正衙班明矣。自祖宗繼日臨朝，宰相奏事。至祥符初，始詔循故事，押文德班。以妨職浸廢，乃至今日。請下太常禮院詳定。」陶坐絀。司馬光代為中丞，請令宰 相遵國朝舊制押班，不須詳定。尋詔：「宰相春分辰初、秋分辰正，垂拱殿未退，聽勿赴文德殿，令御史臺放班。」光又言：「垂拱奏事畢，春分以後鮮有不過辰 初，秋分以後鮮有不過辰正，然則自今宰臣常不至文德殿押班。請春分辰正、秋分巳初，奏事未畢，即如今詔，庶幾此禮不至遂廢。」乃詔春秋分率以辰正。

熙寧六年正月，西上閣門副使張誠一言：「垂拱殿常朝，先內侍唱內侍都知以下至宿衛行門計一十八班起居，後通事舍人引宰執、樞密使以下大班入，次親王，次 侍衛馬步軍都指揮以下，次皇親使相以下十班入，方引見、謝、辭。或遇百官起居日，自行門後，通事舍人引樞密以下，次親王、使相以下至刺史十班入，方奏兩巡 使起居。立定，方引兩省官入，次閣門引宰臣以下大班入。起居畢，候百官出絕，兩省班出，次兩巡使出，中書、樞密方奏事，已是日高。況大班本不分別丞郎、給 諫、台省及常參官，今獨使相以下曲為分別，虛占時刻。請遇垂拱殿百官起居日，將親王以下十班合為四班，親王為一班，侍衛馬步軍都指揮使為一班，皇親使相以 下至刺史重行異位為兩班，可減六班，如垂拱殿常朝不係百官起居，或紫宸殿百官起居，其親王、使相以下班，並依舊儀序入起居。」從之。九月，引進使李端愨 言：「近朔望禦文德殿視朝，祁寒盛暑數煩清蹕，而紫宸之朝歲中罕禦。請朔日禦文德，既望坐紫宸，庶幾正衙、內殿朝儀並舉。」從之。

元豐八年二月，詔諸三省、御史臺、寺監長貳、開封府推判官六參，職事官、赤縣丞以上、寄祿升朝官在京厘務者望參，不厘務者朔參。

哲宗元祐四年十月，以戶部尚書呂公孺言，詔朔參官兼赴望參，望參官兼赴六參。五年，詔權侍郎並日參。

紹聖四年十月，御史臺言：「外任官到闕朝見訖，並令赴朔、望參。」尋又言：「元豐官制，朝參班序有日參、六參、望參、朔參，已著為令。元祐中，改朔參兼赴望參，望參兼赴六參，有失先朝分別等差之意。止依元豐儀令。」從之。

政和詳定《五禮新儀》，有《文德殿月朔視朝儀》、《紫宸殿望參儀》、《垂拱殿四參儀》、《紫宸殿日參儀》、《垂拱殿日參儀》、《崇政殿再坐儀》、《崇政殿假日起居儀》，其文不載。中興仍舊制。

乾道二年九月，閣門奏：垂拱殿四參〈（四參官謂宰執、侍從、武臣正任、文臣卿監員郎監察御史已上）〉，皇帝坐，先讀奏目。知閣以下，次禦帶、環衛官以下，次 忠佐、殿前都指揮使以下，次殿前司員僚，次皇太子，次行門已上，逐班並常起居。次樞密、學士、待制、樞密都承旨以下，知閣並祗應武功大夫以下，通班常起 居。次親王，次馬步軍都指揮使，次使相，次馬步軍員僚已上，逐班並常起居。次殿中侍御史入側宣大起居訖，歸侍立位。次宰執以下，並兩省官、文武百官入，相 向立定，通班面北立，大起居訖〈（凡常起居兩拜，大起居七拜）〉，三省升殿侍立。次兩省官出，次殿中侍御史對揖出，三省、樞密院奏事，次引見、謝、辭，次引臣 僚奏事訖，皇帝起。詔：「今後遇四參日，分起居班次，可移殿中侍史及宰執以下百官班，令次樞密以下班起居。卻令親王並殿前都指揮使以下殿前司員僚，逐班於 宰執以下班後起居，餘並從之。」

淳熙七年九月，詔：「自今垂拱殿日參，宰臣特免宣名。」

嘉定十二年正月，臣僚奏：「竊見皇帝御正 殿，或禦後殿，固可間舉，四參官亦有定日。近者每日改常朝為後殿，四參之禮亦多不講，正殿、後殿、四參間免。陛下臨朝之日固未嘗輟，而外廷不知聖意，或謂 姑從簡便，非所以肅百執事也。常朝之禮止於從臣，後殿之儀從臣不與，四參止及卿郎，而乃累月僅或一舉。咫尺天威，疏簡至此，非所以尊君上而勵百辟也。伏願 陛下嚴常朝、後殿、四參之禮，起群下肅謹之心，彰明時厲精之治，豈不偉哉。」從之。

初，群臣見、辭、謝皆赴正衙。淳化二年，知雜御史張鬱 言：「正衙之設謂之外朝，凡群臣辭、見及謝，先詣正衙，見訖，御史臺具官位姓名以報，閣門方許入對，此國家舊制也。自乾德後，始詔先赴中謝，後詣正衙。而 文武官中謝後，次日並赴正衙，內諸司遙領刺史、閣門通事舍人以上新授者亦赴正衙辭謝，出使急速免衙辭者亦具狀報台，違者罰奉一月。其內諸司職官並將校至刺 史以上新授者，欲望同百官例，赴正衙謝。」從之。元豐既定朝參之制，侍御史知雜事滿中行上言：「文德正衙之制，尚存常朝之虛名，襲橫行之謬例，有司失於申 請，未能厘正。兩省、台官、文武百官赴文德殿，東西相向對立，宰臣一員押班，聞傳不坐，則再拜而退，謂之常朝。遇休假並三日以上，應內殿起居官畢集，謂之 橫行。自宰臣、親王以下應見、謝、辭者，皆先赴文德殿，謂之過正衙。然在京厘務之官例以別敕免參，宰臣押班近年已罷，而武班諸衙本朝又不常置。故今之赴常 朝者，獨御史臺官與審官、待次階官而已。今垂拱內殿宰臣以下既已日參，而文德常朝仍復不廢，舛謬倒置，莫此為甚。至於橫行參假，與夫見、謝、辭官先過正 衙，雖沿唐之故事，然必俟天子御殿之日行之可也。」詔下詳定官制所。言：「今天子日聽政於垂拱，以接執政官及內朝之臣，而更於別殿宣敕不坐，實為因習之 誤。兼有執事升朝官五日一赴起居，而未有執事者反謂之參，疏數之節尤為未當。又辭、見、謝，自已入見天子，則前殿正衙對拜為虛文。其連遇朝假，則百官司赴 大起居，不當復有橫行參假。宜如中行言。」於是常朝、正衙、橫行之儀俱罷。


Chinese text: This work was published before January 1, 1923, and is in the
public domain worldwide because the author died at least 100 years ago.
