進《宋史》表
開府儀同三司、上柱國、錄軍國重事、中書右丞相、監修國史、領經筵事、提調宣政院太醫院廣惠司事 臣阿魯圖 等言：

竊惟周公念先業之艱難，《七月》之詩是作；孔子論前王之文獻，二代之禮可言。故觀趙氏隆替之由，足見皇元混一之績。欽惟世祖聖德神功文武皇帝，初由宗邸親總大軍，龍旂出指於離方，羽葆歸登於乾御，櫛風沐雨，詎辭跋履之勞；略地攻城，咸遵禀授之算。揚舲而平江、漢，卷甲而克襄、樊。龔行吊伐之師，昭受寵綏之寄。及夫收圖書於勝國，輯黼冔於神京，拔宋臣而列政塗，載《宋史》而歸秘府。然後告成郊廟，錫慶臣民，推大賚以惟均，示一統之無外。樞庭偃武，既編戡定之勳；翰苑摛文，尋奉纂修之旨。事幾有待，歲月易遷。累朝每切於繼承，多務未遑於制作。臣阿魯圖等，誠惶誠恐，頓首頓首，欽惟皇帝陛下恢弘至道，紹述丕謨。往行前言，樂討論於古訓；祖宗功德，思揚厲於耿光。惟我朝大啟基圖，彼吳會後歸版籍。視金源其未遠，紬石室以具存，及茲累洽之時，成此彌文之典。

命臣阿魯圖、左丞相臣別兒怯不花領史事，前右丞相臣脫脫為都總裁，平章政事臣帖穆爾達世、御史大夫臣惟一、翰林學士承旨臣起巖、臣玄、治書御史臣好文、禮部尚書臣沂、崇文大監臣宗瑞為總裁官，平章政事臣納麟、臣顏、前中書右丞 臣達世睦邇、左丞 臣守簡、參議 臣岳柱、臣住、臣思謙、郎中 臣斡欒、臣思立等協恭董治，史官工部侍郎 臣斡玉倫徒，秘書卿 臣泰不華、太常僉院 臣杜秉彝、翰林直學士 臣宋褧，國子司業 臣王思誠、臣澤民、集賢待制 臣干文傳、翰林待制 臣張瑾、臣師道、宣文閣鑒書博士 臣麥文貴、監察御史 臣余闕、太常博士 臣李齊、翰林修撰 臣劉聞、太醫院都事 臣賈魯、國子助教 臣馮福可、太廟署令 臣陳祖仁、西臺御史 臣趙中、翰林應奉 臣王儀、臣貞、秘書著作左郎 臣譚慥、翰林編修 臣張翥、國子助教 臣吳當、經筵檢討 臣危素編劘分局，彙粹為書。

起自東都，迄於南渡，紀載餘三百載，始終纔一再期。考夫建隆、淳化之經營，景德、咸淳之潤色，慶曆、皇祐以忠厚美風化，元豐、熙寧以聰明紊憲章。馴致紹聖紛紜，崇寧荒亂，治忽昭陳於方冊，操存實本於宮庭。若乃建炎、紹興之圖回，乾道、淳熙之保乂，正直用則人存政舉，邪佞進則臣辱主憂。光、寧之朝，僅守宗社，理、度之世，日蹙封疆，顧乃拘信使以渝盟，納畔臣而侵境，由權奸之擅命，啟事釁以召兵。厥後瀛國歸朝，吉王航海，齊亡而訪王燭，乃存秉節之臣；楚滅而諭魯公，堪矜守禮之國。載惟貞元之會合，屬當泰道之熙明。眾言淆亂於當時，大義昭宣於今日。矧先儒性命之說，資聖代表章之功，先理致而後文辭，崇道德而黜功利，書法以之而矜式，彝倫賴是而匡扶。雖微董孤直筆之可稱，庶逃司馬寡識而輕信。至若論其有弊，亦惟斷以至公。大概聲容盛而實德衰，論建多而成效少。且辭之繁簡以事，而文之古今以時，舊史之傳述既多，雜記之蒐羅又廣。於是參是非而去取，權豐約以損增。事嚴敢計於疾徐，日積亦虞於玩愒。

臣阿魯圖 等忝司當揆，實預提綱，周詢在局之言，靡不究心乃職。第述作之才有限，而報效之志無窮。儻垂清燕之觀，尚助緝熙之益。曰若帝堯，曰若帝舜，惟聖心稽古之功；監於有夏，監于有殷，乃臣子告君之道。謹撰述《本紀》四十七卷，《志》一百六十二卷，《表》三十二卷，《列傳》、《世家》二百二十五卷，裝潢成四百九十二帙，隨表塵獻以聞。


Chinese text: This work was published before January 1, 1923, and is in the
public domain worldwide because the author died at least 100 years ago.
