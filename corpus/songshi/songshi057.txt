流隕一
流隕
　　建隆元年正月戊午，有星出東北方，青赤色，北行，初小後大，尾跡斷續，光燭地。四月，有星出天市垣。六月癸酉，有大星赤色，出心大星。甲申，有星赤色，出太微垣，曆上相。乙未，有大星色赤，流虛東北。九月癸亥，有星出昴。甲子，有星如缶，出卯，光明燭地。十二月戊辰，有星青赤色，出參旗西南，慢行而沒，蒼光燭地。三年六月丁酉，有星出天市，入南斗魁。

　　乾德元年二月丙午，有星如桃，色赤，出弧矢東南沒，有光明。二年二月乙丑，有星黃白色，出太微五帝南，速行至外廚沒，其體散落，光燭地。三年六月丁巳，有星如桃，色黃赤，出北斗魁，經太微垣北，過角宿西，漸大，行五尺餘，沒，尾跡凝天有光明。十二月丁巳，有星出天河，青白色，南行至天倉沒，初小後大，光濁地。四年正月乙未，有星出天社，青白色，速行，尾跡三丈餘，初小後大，沒，有光明。四月甲寅，有星出天乳，青赤色，東南行，貫房沒，光燭地。閏八月己丑，有星出天船，青白色，西北速行，沒于文昌。

　　開寶元年七月戊子，有星出大角，青白色，北行沒，明燭地。九月戊子，有星出文昌，赤黃色，東北速行而沒。二年六月己卯，有星出河鼓，慢行，明燭地。三年九月庚午，廣州民見衆星皆北流。四年八月辛卯，有星出織女，西北行，尾跡三丈餘，沒，久有聲。五年八月乙巳，有星出王良，西北行，四丈餘，有聲而散。七年九月甲午，有星出室，西北行，星體散落有聲，明燭地。

　　太平興國三年十月甲寅，有星出天船，赤黃色，至天棓，星體散落，明燭地。八年三月丙寅，有星晝出西南，當未地，青白色，尾跡二丈余，沒于東南，有光明。七月辛巳，有星如稱權，沒于婁。八月壬寅，有星出紫微鉤陳東，赤黃色，向北速行，近北極沒。

　　雍熙元年十月丁酉，有星出昴，赤色，東南蛇行二丈餘，沒。二年正月壬戌，有星出東井，其大倍于金星，入輿鬼沒。四年六月庚戌酉初，有星出西北，色青白，入濁，當戌地，有聲如雷。八月乙亥，有星出天關東，色赤黃，尾貫月。

　　端拱元年四月辛亥，有星出天津，赤黃色，蛇行，有聲，明燭地，犯天津東北。閏五月辛亥丑時，有星出奎，如半月，北行而沒。乙卯，有星出紫微鉤陳西，色青，尾跡短，赤光照地，北行而沒。九月癸丑，有星出西南，如太白，有尾跡，至中天。旁出一小星，行丈餘，又出一小星，相隨至五車沒。二年四月辛亥戌時，有星出東南，色白，墜於氐、房間。壬申，有星出漸台，血色赤，東南急行，掩左旗，過河鼓沒。

　　淳化元年九月辛巳，有星出羽林，色青，南行，光奪月。十一月壬午，流星出天關，南行，曆天井、郎位、攝提，至大角東北墜於地，光芒四照，聲如隤牆。二年正月丙申，有星出水府西，色赤黃，經參旗分爲三星，相從至天苑東沒，光燭地。七月癸酉，有星出雲雨側，色青白，緩行三尺餘，沒。二年三月己酉未時，西北方有星西北速行，色青白，有尾跡。四月己卯，有星出文昌，西南速行至柳，分爲二星而沒。六月己丑，有星出天市垣屠肆東，色青白，西北慢行丈余，分爲三星，從而沒。四年五月乙未平明，有星東南出南斗，色青白，西北行而沒。五年八月己酉，常星未見，有星出東方，色青白，東北慢行，至濁沒，大約出奎、婁間。九月庚午，有星出昴北，緩行，過捲舌，至礪石沒。

　　至道元年四月乙巳，常星未見，有星出心北，色青赤，急行而墜。七月癸丑，有星出危，色青白，入羽林沒。二年五月辛丑，有星出紫微北，尾跡丈餘，如彗而有聲，墜於壁、室間。五月己未，日未及地五尺間，有星出中天，色赤黃，有尾跡，東行速行二丈餘，沒。六月己卯，有星出牽牛西，曆狗國，光芒丈余，墜東南，及地無聲。又有星出翼，貫天廟，墜於稷星東，光燭地。九月丁酉平明，有星出北方，東行三丈余，分爲三星，從而沒。三年九月丁丑，有星二，隕於西南，一出南斗，一出牽牛，有光三丈許。

　　咸平五年三月丙午，有星晝出心，至南斗沒，赤光丈餘。八月辛巳，有星出營室，色白。丙申，有流星出東方，西南行，大如鬥，有聲若牛吼，小星數十隨之而隕。戊戌，又有星十數入輿鬼，至中台，凡一大星偕小星數十隨之，其間兩星，一至狼星，一至南斗沒。丁未，有星晝出紫微垣，貫北斗沒。壬子，有星出中天，尾跡數道如迸火，西流至狼、弧沒。六年五月乙未，有星出王良西，又出北極稍東北，至垣外沒，有聲如雷。六月庚午，有星晝出東北方，色黃白，有尾跡。七月壬辰，有星出昴，尾跡丈余，色白，隱隱有聲，至狼星沒。十一月癸丑，有星出畢，至屏星北沒，尾跡蛇行，屈曲三丈余，久方沒。十二月乙酉，威虜軍有星曆城西北，尾跡長數里，光照地，落蕃帳，有聲如雷者三。

　　景德元年六月戊午，有星晝出西南方，赤黃，有尾跡，速流丈餘，沒。十月戊申，天雄軍有星出北方，隕於西北，光丈餘。十二月庚辰，有星出文昌，慢行西北，分爲數星，至紫微垣東北沒。戊子，有星出昴，至參旗，迸爲數星沒。二年正月丙子，日未沒，有星速流西南。二月己亥，有星出太微上將，光燭地。四月癸卯，有星北流入天倉，尾跡丈餘。十月戊寅，有星出太微垣內屏北，至翼分爲三星，隨而沒，尾跡青白色。十一月壬子，有星出南晝，聲如雷，光燭地。三年五月乙卯，有星出天津東北、紫微垣北，分爲四星，隨而沒，赤黃，有尾跡。六月乙亥，有星出雲雨星北，至羽林天軍南，迸爲三星沒。丁酉，有星出胃北，入天囷，迸爲數星，光燭地。七月庚申，有星出靈台，有炬彗，聲如雷，至南北沒，赤光燭地。十一月辛丑，有星出中台東北，速流，有聲，光燭地。四年三月庚申，有星晝出南方。六月丙辰，有星出北方，慢流至八穀，迸爲數星沒，光燭地。己未，有星出天市，分爲三星，至尾沒。

　　七月辛卯，有星出敗瓜南，慢流，曆河鼓，入天市，至宗人東北，迸爲二星沒，色赤黃，有尾跡。十二月癸巳，有星出弧矢，赤黃色，尾跡丈餘，光燭地，速流入濁。

　　大中祥符元年二月戊申，有星十餘，急流入濁，色赤黃，有尾跡。五月辛未，有星如太白，出天市垣宗人東南，尾跡丈餘，闊三寸，向北慢流，至女床西，分爲數星沒。六月戊申，有星出北斗魁內，赤黃，有尾跡，稍北速行，迸爲數星沒。八月己丑，有星晝出中天，如太白，有尾跡，急流東南，近日沒。九月乙丑，有星出天倉，急流東南，星體散落。二年三月己未，有星出天津南，至離珠沒，尾跡五丈餘，照地明。四月丙申，有星出八穀，有尾跡，速流而西，至五車東，迸爲數星沒。五月乙亥，有星晝出東方，如太白，尾跡赤黃，流至日北沒。八月丙申，有星出北斗杓，西南急行，至郎將西，分爲數點。九月乙丑，有星出南河，如桃，色赤，至中台沒。三年三月丁未，有星出天市宗人東北，尾跡二丈，至左旗，迸爲數星沒，光燭地。五月丁亥，有星出北斗魁，如桃，色青白，尾跡二丈餘。六月丁巳，有星出文昌，至上臺沒。乙卯，有星出傳舍，如桃，色赤黃，至紫微沒。壬申，有星出建星，入南斗沒，赤黃，有尾跡。七月庚辰，有星出宗人西，北流入濁，光照地。八月丁未，有星出貫索，至帝座沒，尾跡光明。壬戌，有星出文昌，至北極沒，尾跡丈餘。九月庚辰，有星出軒轅左，入太微垣沒。十月庚戌，有星出東方，赤黃，無尾跡，分爲數星，稍南沒。四年二月辛亥，有星出東方，尾跡赤黃，二丈餘。四月乙丑，有星出柳，色赤黃，至翼沒。五月戊子，有星出東方，赤黃色。六月壬戌，有星出觜東北，流入濁。七月壬申，有星出紫微宮，速流至天皇沒。戊寅，有星自內階流經文昌，至上臺，迸爲數星，隨而沒。十月戊午，有星出東北，入濁。又星出七星南，至天稷沒，尾跡丈餘。五年二月戊申，有星出貫索，經庫樓，迸爲數星沒。八月戊午，有星大小二十餘，皆有尾跡，北流。又一星光燭地，出紫微垣外，尾丈餘，闊三寸許，東北流，至傳舍沒。庚申，星出天耗北，尾跡十丈餘，明燭地，至文昌沒。六年乙巳，有星晝出南方，赤光迸逸，照地明。十一月丁巳，有星出太微郎位東，色赤黃，有尾跡，至軫北，迸爲數星沒。十二月癸亥，有星出西南，色青白，入東北沒。七年三月內戌，有星出南河，大如杯，至玉井沒。四月辛酉，星出鉤陳，尾跡赤黃。七月丁未，有星晝出東南方，色黃，急流而北。九月辛亥，有星出軍市，至柳，迸爲三星沒。十一月癸未，有星晝出日西南，尾跡二丈餘，闊三寸許，青白色，西流而沒。己丑，有星出南河，至弧矢沒，光燭地。八年二月丁卯，有星出郎將北，迸爲三星。四月癸丑，有星出亢西，至 右攝提，迸爲數星，隨而沒。五月乙酉，有星青白色，出人星，至騰蛇沒，光燭地。丙申，有星西南流，迸爲數星沒，明照地。八月己亥，有星出參，南流入濁。九年四月庚子，有星晝出，赤黃色，急流西北沒。

　　天禧元年四月己巳，有星出軫，至器府北沒，光照地。六月，有星出河鼓，速流至天田，迸爲數星沒。十二月癸巳，有星出東北，尾跡赤黃，急流西南沒。二年八月乙卯，有星二，有尾跡，赤黃，一出五車，一出狼北，入濁。戊午，有星出酒旗，至明堂沒，光燭地。九月戊子，有星出西南，至天園沒。十一月辛酉，有星出南河，色赤黃，至柳沒。三年六月乙巳，有星出昴，急流至天倉沒。十二月壬寅，有星出軒轅，尾跡黃，慢流至太微垣，久之，有聲如雷。四年正月丁丑，有星出王良，明照地，至騰蛇沒。五年四月丙辰，有星出軒轅前星，大如桃，狀若粉絮，犯次將，入太微垣，曆屏星，凡七十五日，入濁沒。己未，有星出南方，如二升器，色青赤，北流入濁，尾跡三丈許。七月辛巳，有星出文昌，光明燭地。十月乙巳，有星出天津西。

　　乾興元年三月庚寅，夜漏未上，星出七星，曳尾緩行，至翼沒。五月己巳，星出天棓，速行入紫微極星西沒。癸酉，星出張，西北入濁。壬午，星出危，赤黃，有尾跡，速行而東，炸烈如迸火，隨至羽林軍南沒，明燭地。己丑，星出北河，至軒轅沒。九月己巳，星出羽林，流至芻稾沒。己丑，星出天市垣旁，緩行經天，過天市垣，至營室沒。壬辰，星出營室，行至天倉沒。十月丁酉，星出右旗，如太白，西南速行，至天弁沒，明燭地。十一月壬辰，常星未見，有星出五車，南行至奎沒。

　　天聖元年正月丙戌，星出北斗魁西，至八穀沒。三月戊辰，星出貫索，至五車沒。六月戊戌，星出天弁，至建星沒。己丑，星出北斗星，東北入濁沒。庚寅，星出五車，至五諸侯沒。閏九月癸巳，星出五車，至參沒。丙申，星出東壁，至天倉沒。甲辰，常星未見，星出營室，至外屏沒。己酉，星出翼，南行入濁。二年辛丑，星出五車，至畢沒。六月丁卯，晝漏上，星出中天，赤黃色，有尾跡，西南緩行入濁。辛巳，星出牽牛，南入濁。九月辛卯，星出太微，沒於右執法。四年正月壬午，星出亢，東南流入濁。丁巳，星出靈台，至翼沒。丙午，星出北斗魁，近文昌沒。其夜，又有星出箕，南行入濁。四月丙寅，星出太微從官側，南行入濁。五月辛巳，星出天市垣市樓側，東北流入濁。閏王月丙辰，星出天船，沒於紫微鉤陳側。六月乙亥，星出土司空，東南入濁。八月乙未，星出天棓，近天倉沒。

　　九月丁未，星出王良，西北入濁。十一月丙辰，星出東井，沒于南河側。十二月丁丑，星出鉤陳，沒於天棓側。戊戌，星出太微，至文昌沒。五年正月壬寅，星出天社，西南入濁。九月癸卯，星出天廚，北流入濁。丁未，星出北辰，沒於天床側。甲子，有星出北河，沒于東井。六年四月甲申，夜漏欲盡，有星大如鬥器，自北方至於西南，光照地，有聲如雷，曳尾跡長數丈，久之，散爲蒼白雲。七年二月乙丑，星出天乳，貫天市，入濁。八年二月丁酉，星出軒轅大星側，如杯，速行至器府沒。

　　明道元年三月癸巳，星出中台，貫北河，入東井沒，炸烈有聲，明燭地。食頃，又有星出天市垣宗人側，東流入濁。四月乙巳，星出貫索，大如杯，沒于鉤陳側，光照地。八月癸亥，星出天船，近鉤陳沒，明燭地。乙丑，星出胃，大如杯，有尾跡，西北緩行，迸爲六七小星，相隨沒於大陵，明燭地。丙寅，星出營室，西南速行，至危沒。良久，又有星出天園，至天社沒，光燭地。九月丙子，星出婁，沒于雲雨側，尾跡久方散。食頃，又有星出天大將軍，近奎沒，尾跡久方散，明燭地。續又星出北辰，西北速行，至內階沒。又有星出天苑，沒於天園，明燭地。

　　景祐元年八月己卯，星出東井，行至廁星沒，尾跡久方散，明燭地。乙酉，星出北斗魁，西北速行，入紫微東南垣沒。又有星出文昌，西北速行，至紫微鉤陳沒，尾跡久方散，明燭地。九月丁亥，星出天津，如太白，青色，有尾跡，沒于危。良久，星出五車，沒天廩。己丑，星出東井，如太白，赤黃色，有尾跡，向東速行，至柳沒，光照地。其夜，星出婁，至奎沒，明燭地。十一月乙卯，星出軒轅大星側，如太白，赤黃，向東速行，入濁，明照地。二年八月庚申，星出大陵，如太白，赤黃色，東南緩行，沒於昴，尾跡久方散，明燭地。九月丙午，常星未見，星出婺女，緩行，近南斗沒。十一月辛丑，星出五車，至觜觿沒，明燭地。四年閏四月癸未，夜漏未上，星出天津，大如杯，東北行入濁。己亥，星出上臺，至軒轅沒。五月辛亥，星出華蓋，至北辰沒。六月壬申，星出天津，入天市垣，至宗人沒。是夜，星出王良。如太白，青白色，有尾跡，東南速行，至婁沒，明燭地。己卯，星出梗河，沒於亢。七月戊申，有星數百皆西南流，其最大者一星至東壁沒，光燭地，久之不散。九月庚子，星出南河，東南速行，近狼星沒，青白色，有尾跡如太白，明燭地。己酉，星出牽牛，如太白，青白色，西南入濁。丁卯，星出紫宮，沒天棓，有尾跡，明燭地。

　　寶元元年正月戊戌，星出左攝提，如太白，赤黃色，至天市西垣沒，明燭地。二月甲午，星出河鼓，至七公沒。三月辛丑，星出東井，沒參側。庚戌，星出大角，至氐沒。辛亥，星出北斗魁，如太白，青白色，有尾跡，東北速行入濁，光照地。四月壬申，有星出中台，如太白，青白色，有尾跡，向北速行入濁，明燭地。又星出天江，如太白，有尾跡，西南速行，至房沒。八月壬申，星出東井，如太白，東北速行，沒輿鬼，明燭地。十月壬午，星出天津，至營室沒。己丑，星出東井，如太白，赤黃，有尾跡，至狼側沒，明燭地。十一月癸丑，星出中台，至軒轅沒。二年正月庚申，星出翼，如太白，行至角沒。三月癸丑，星出右旗，赤黃，有尾跡，向南速行，沒於建星，明燭地。五月庚戌，星出房，至積卒沒。閏十二月甲寅，星出文昌，如太白，有尾跡，西北速行，至五車沒，明燭地。

　　康定元年三月戊寅，有星出文昌，如太白，青白色，北行入濁。四月丁未，有星出紫宮東垣上衛側，至北辰沒。癸丑，星出北斗，北行入濁。六月庚戌，星出天弁，西北入濁，明燭地。九月戊寅，星出天船，東行，入五車沒。十月壬辰，星出天津，速行至紫宮西垣沒。壬戌，中天有星大如杯，赤黃，有尾跡，西南速行，沒於濁，光照地，良久，有聲如雷。十一月乙亥，星出文昌，北行，明燭地，入濁。

　　慶曆元年八月癸未，星出天船，如太白，東北速行入濁，青白色，明燭地。己亥，星出奚仲，大如杯，色青白，西南緩行，沒于天津側，明燭地。辛丑，有星經天廩，東南緩行入濁。乙巳，夜漏未上，星出營室，如太白，東行入濁，青白色。九月己酉，星出奎，如太白，有尾跡，西行，沒於東壁，明燭地。丙辰，星出畢，如太白，有尾跡，西北速行，至王良沒。丁卯，星出北辰，如太白，北行入濁，明燭地。戊辰，星出壁壘陣，如太白，赤黃，有尾跡，西南入濁，明燭地。二年二月庚子，星出房，如太白，赤黃，有尾跡，西南速行，入濁沒，明燭地。三月戊寅，星出鉤陳側，如太白，赤黃，有尾跡，西行緩行，至天棓沒，明燭地。四月丁丑，星出貫索，大如醆，青白色，有尾跡，東北慢行，至閣道沒，明燭地。丙申，星出貫索，如太白，赤黃色，西北速行，沒於中台側，明燭地。七月壬寅，星出河鼓，大如杯，青白色，西速行，至牽牛沒，明燭地。己酉，星出婺女，如太白，青白色，有尾跡，東南慢行入濁，明燭地。乙丑，星出天津，如太白，赤黃，向西速行，至貫索沒，尾跡久方散，明燭地。八月壬寅，星出北斗杓，如太白，青白色，西北行，沒於濁。乙亥，夜漏未上，星出箕，南行入濁。又有星出天倉，如太白，東南入濁沒。壬午，星出危，東南行，至濁沒。九月辛亥，星出天船，如太白，東行入濁，青白色，有尾跡。庚申，星出婁，至東壁沒。乙丑，星出婁，至天倉沒。丁卯，星出五車，東北流，沒于文昌側。閏九月辛未，星出羽林軍，如太白，赤黃色，西南行入濁。乙亥，星出婁，西行入濁。十二月庚申，有星出弧矢，南行入濁，赤黃，有尾跡，燭地。三年二月壬寅，星出上臺，至軒轅沒，有尾跡，明燭地。

　　四月戊申，夜漏未上，中天星出大角，如太白，西行至軒轅沒。辛亥，星出女床，至天市西垣沒。丙辰，星出牽牛，如太白，西南緩行，至天淵沒。七月己卯，星出北斗魁，西北行入濁。甲申，星出貫索，如太白，速行至北斗柄沒。甲寅，星出閣道，如太白，東北速行入濁，有尾跡，明燭地。十月戊申，星出柳，如太白，西南速行，至弧矢沒，尾跡久方散。五年五月辛巳，星出紫宮鉤陳側，北行入濁。六月辛酉，星出奎，如太白，西行，至天倉沒，有尾跡，明燭地。壬戌，星出營室，如太白，赤黃色，東南速行，過危，至虛沒，有尾跡，明燭地。七月甲午，星出建星，如太白，向南速行，至濁沒。乙巳，星出牽牛，如太白，南行，至濁沒。八月甲寅，星出八谷，東北入濁。少頃，有星出天將軍，如太白，西北速行，至王良沒，有尾跡，其色赤黃。巳卯，星出文昌，大如醆，直北速行入濁，有尾跡，明燭地。壬午，星出北河，至柳沒。十月甲寅，星出畢，東南速行，至天苑沒，赤黃，有尾跡。丙辰，星出張，東南速行，至濁沒。丙寅，星出天津，大如杯，東南速行，至危沒，赤黃，有尾跡，明燭地。六年三月乙未，星出大角，如太白，西南速行，至濁沒。庚戌，星出文昌，如太白，向北速行入濁，青白色，有尾跡，明燭地。六月丁巳，星出營室，大如杯，光燭地，有聲，北行，至王良沒。七月癸巳，星出昴，至參沒。九月辛巳，星出王良，如太白，東北速行入濁。乙巳，星出南河，如太白，東北速行，沒於輿鬼側。七年四月己酉，星出營室，東北速行入濁。戊辰，星出郎位，如太白，至梗河沒，有尾跡，明燭地。六月己巳，星出天田，赤黃色，有尾跡，西南緩行，至折威沒。戊辰，星出尾，西南速行入濁。九月乙亥，星出河鼓，入天市垣，至宗人沒。戊寅，星出天苑，如太白，南行，至天園沒，有尾跡，明燭地。庚辰，星出東井，沒於狼。丙戌，星出北落師門，西南緩行，至濁沒。十二月癸亥，星出五車，赤黃色，西北速行，至天船沒。八年正月乙酉，星出天廁側，西南速行入濁，有尾跡，明燭地。丁酉，星出柳，直南速行入濁。二月乙酉，星出文昌，青白色，東北速行，至濁沒。四月己巳，星出奎，如太白，東北速行，至婁沒。五月壬寅，星出氐，如太白，向西南速行，入濁沒。戊午，星出房，色赤黃，東南入濁。六月戊寅，星出北落師門，西南速行，沒於濁。己卯，星出北斗，至郎位沒，有尾跡，明燭地。癸巳，星出天津，至紫宮西垣沒。七月庚申，星出七公，如太白，西北速行，入濁沒。八月乙亥，星出天市，西南速行 入濁，有尾跡，色赤黃。是夜，星出東壁，赤黃色，東北速行，至濁沒。九月壬寅，星出天倉，如太白，東北速行，至胃沒。甲子，星出天苑，西南速行，入濁沒。十月乙酉，星出匏瓜，如太白，向東速行，至天津沒。十二月乙丑，星出南河，如太白，東南行，至弧矢沒。己丑，星出天市垣，東南行，至濁沒。

　　皇祐元年三月庚子，星出軫，西南速行，沒於翼。四月辛巳，星出織女，向南速行，入天市垣，至宗人沒，明燭地。甲申，星出心，如太白，東南速行入濁。六月丙寅，星出紫宮鉤陳側，如太白，北行入濁。己巳，星出匏瓜，赤黃，有尾跡，向南速行，至建星沒。丁丑，星出造父，如太白，向西南速行，至天棓沒，有尾跡，明燭地。九月壬子，星出閣道，東南速行，至婁沒，有尾跡，明燭地。十一月癸巳，星出文昌，向東速行，至五車沒，有尾跡，明燭地。十二月乙丑，星出亢，赤黃色，向東北緩行，至天市垣西沒。丁酉，星出文昌，向北速行，沒於北辰側。二年四月癸未，星出氐，赤黃色，東南速行，至心沒，有尾跡，明燭地。

　　五月乙巳，星出貫索，向東速行，至女床沒。七月己丑，星出奎，赤黃色，西南緩行，沒于營室側。九月辛卯，星出織女，如太白，向西速行，入濁沒。十二月丁未，星出庫樓，如太白，赤黃色，至翼沒。三年七月丙辰，星出南斗，赤黃色，尾跡凝天，向南緩行，至濁沒。

　　八月庚辰，星出奎，如太白，西北速行，沒於濁。九月癸丑，星出上臺，東北入濁。十月乙巳，星出天槍，如太白，西北速行入濁。四年三月庚申，星出郎將，東行，至貫索沒。壬申，星出文昌，沒于五車側。四月辛巳，星出天市垣市樓側，至南斗沒。癸卯，星出東壁，沒於天船側。六月庚子，星出危，如太白，東南速行入濁。壬寅，星出天船，如太白，東北入濁。八月丁酉，星出天倉，如太白，西南速行，至濁沒。戊戌，星出參旗，如太白，西南速行，至天苑沒。九月丙午，星出婁，西南速行入濁。戊申，星出紫宮北辰側，赤黃色，西南速行，至貫索沒，尾跡凝天，明燭地。己酉，星出營室，如太白，東南速行入濁。是夜，星出參，如太白，東南速行入濁，尾跡赤黃。甲子，有星出南河，如太白，東北入濁。十月丁丑，星出天棓，西北速行入濁，有尾跡，明燭地。丙申，星出天倉，如太白，西南速行入濁。十一月丙申，星出北河，沒於北斗璿星側。五年正月壬寅，夜漏未上，星出東井，如太白，東北速行，至濁沒，有尾跡，明燭地。五月庚戌，星出北斗魁側，西北速行入濁，尾跡赤黃。庚申，星出大角，如太白，西北行，至中台沒，青白色，有尾跡。六月癸酉，星出紫宮北辰側，赤黃色，北行，至濁沒。七月癸卯，星出王良，至天津沒。甲辰，星出奎，如太白，速行沒于危。是夜，星出紫宮北辰側，色赤黃，西南速行，至天市垣東沒，有尾跡，明燭地。乙巳，星出王良，速行至營室沒。戊午，星出貫索，西南速行，入天市垣，至宦者沒。八月丙戌，星出紫宮北辰側，至王良沒。是夜，又星出危，沒婺女側。癸亥，星出大陵，至營室沒，有尾跡，明燭地。九月乙亥，星出參，如太白，西北速行，至昴沒，有尾跡，明燭地。

　　至和元年七月壬戌，星出王良，色赤黃，向北速行，至天船沒，有尾跡，明燭地。八月壬寅，星出上臺，東北行入濁。二年七月甲申，星出牽牛，如太白，赤黃色，南行入濁，有尾跡，明燭地。九月己卯，星出弧矢，如太白，西南速行，至丈人沒，尾跡青白。又有星出軒轅，向北速行，至中台沒。庚辰，星出天廩，東南緩行，至天苑沒。十一月戊辰，星出南河，向南行，至弧矢沒。辛酉，星出弧矢，色赤黃，南行入濁。十二月甲申，星出太微東垣，如太白，赤黃色，東南速行，至軫沒。辛卯，星出柳，如太白，赤黃色，直北速行入濁。

　　嘉祐元年三月辛酉，星出庫樓，沒於尾。乙亥，星出紫微北辰東，如太白，色赤黃，西南速行，至右攝提沒。壬午，星出張，至東甌沒。九月壬午，星出東井，如太白，赤黃色，向北速行，至文昌沒。二年正月丁酉，星出文昌，如太白，速行入紫宮北辰沒。辛丑，星出華蓋，緩行至北辰沒。甲辰，星出觜觿，緩行至畢沒。二月甲子，星出紫宮東垣，大如杯，東北行入濁。七月乙亥，星出北斗魁西，如太白，西北速行入濁。丁丑，星出王良，如太白，赤黃色，西南緩行，至亢沒，有尾跡，明燭地。九月丙子，星出王良，如太白，赤黃色，向西速行，至騰蛇沒，有尾跡，明燭地。丁亥，星出南河子星側。戊戌，晝漏上，中天有星出狼，大如杯，東南速行，至濁沒，尾跡青白。三年正月乙未，星出參，赤黃色，向西速行，至天廩沒。五月甲午，星出河鼓，如太白，赤黃色，東北緩行，至虛沒。七月辛未，星出天船，東北行，至濁沒。乙酉，星出北河，如太白，赤黃色，東南緩行，散爲數道，至狼沒，尾跡凝天。丁酉，有星出危，西南速行入濁。其夜，又有星出天苑，緩行入濁。八月丙午，星出天綱，東南速行入濁，尾跡赤黃。戊申，星出危，西南速行入濁，有尾跡，明燭地。己未，星出牽牛西，速行至牽牛北沒。癸亥，星出王良，向南速行，至天津沒。夜漏盡，有星出柳，如太白，赤黃色，西北行，至北斗沒。乙丑，星出文昌，向西速行，至北極沒。九月庚午，星出婁，向南速行，至土司空沒。甲申，出天將軍，如太白，青白色，向西速行，至濁沒。庚寅，星出五車，如太白，赤黃色，東北速行，至北河沒，有尾跡，明燭地。辛卯，星出王良，北行至鉤陳沒。四年二月己亥，星出翼，入濁。夜漏盡，又有星出營室，沒于鉤陳。癸卯，星出天槍，至郎將沒。乙卯，星出角，西行，至翼沒。五月辛丑，星出右攝提，西行入濁。己酉，星出大角，至軫沒。癸丑，星出營室，大如杯，赤黃色，西南速行，至羽林軍沒，炸烈有聲。六月癸亥，星出天倉，至天苑沒，有尾跡，明燭地。甲子，星出天津，至北辰沒。辛未，星出胃，沒于鉤陳。又星出天船，至王良沒。乙亥，星出墳墓，至北落師門沒。又有星出天船，東南速行，至昴沒。癸未，星出氐宿，西南行入濁。己丑，星出畢，速行至五車沒。八月乙亥，夜漏盡，星出輿鬼，速行至五車沒。又星出輿鬼，速行至太微北落。癸未，星出軍市，速行至弧矢沒。己丑，星出天囷，至天倉沒。九月己亥，星出紫宮鉤陳側，大如碗，東北速行，曳尾長五尺，初直後曲，流至北辰東沒，後尾跡凝結如盤，食 頃散。又有星出太微西，東北速行入濁。辛丑，星出天津，速行至織女沒。癸丑，星四，皆如太白，赤黃色，有尾跡，明燭地：一出天棓，西南速行，至天市垣侯星沒；一出危，西南速行，至女沒；一出畢，南行沒于天苑側；一出五車北，速行至鉤陳沒。十月乙丑，晝漏上，星出天大將軍，西南行，至濁沒，色青白，尾跡凝天，良久散。其夜，星出參，至弧矢沒。丁卯，星出婺女，東南至濁沒。戊辰，星出東井，東行，至柳沒。戊寅，星出狼，南行，至濁沒。丁亥，星出天倉。乙未，星出上臺南，速行至北河沒。十二月甲子，星出貫索，至女床沒。五年正月辛卯，星出畢，大如碗，赤黃色，速行至天倉沒，明燭地，尾跡炸烈而散，有聲如雷。四月辛未，星出氐，緩行，東南入濁沒。癸酉，星出婺女，至羽林軍沒。庚辰，夜漏盡，星出大角，西南行，至濁沒，尾跡青白。癸未，星出女床，東行，至河鼓沒。乙酉，星出騎官，西南行，至濁沒。甲午，星出天市東，如太白，向東速行，至河鼓沒，尾跡赤黃。丙申，星出貫索，東北行，至北斗柄沒。辛亥，星出天棓，西南行，入天市，至宦者沒。六月己未，星出婁，東北行，至濁沒。壬戌，星出天倉，東南行，至濁沒。辛巳，星出天津，西南行，至天市垣宦者沒。又有星出王良，至土司空沒。癸酉，星出南斗，大如杯，行入濁。八月庚申，星出東壁，東行入濁。丙寅，夜漏未上，星出虛，大如杯，東南入濁。甲午，星出五車，至文昌沒。乙卯，星出天苑，南行入濁。十月乙亥，星出軒轅星北斗魁旁，沒，尾跡赤黃。十一月壬辰，星出五車，至畢沒。十二月壬申，有星出北河，至輿鬼沒。戊寅，星出弧矢，至南河沒。己卯，夜漏未上，星出軫，至氐側沒。六年六月丁巳，星出天市垣宦者側，沒於氐。己巳，星出天市垣車肆側，西南行，至尾沒。七月乙酉，星出騰蛇，至危沒。其夜，又有星出婁，大如杯，赤黃色，速行入羽林沒。丙戌，星出天津，至危沒，尾跡赤黃。庚寅，星出文昌，北行，至濁沒。八月丁巳，星出婁，東北速行，至昴沒。戊辰，星出鉤陳，北行入濁。己卯，星出天市垣北，東行，入濁沒。丁卯，星出狼，大如杯，至天社沒，明燭地，尾跡凝天，良久散。九月甲寅，星出營室，西南行入濁。癸亥，星出柳，東行，至翼沒。十一月癸丑，星出東北維，去地五丈許，大如碗，向東北緩行入濁，尾跡青白。壬申，星出參旗，至濁沒。丙子，星出狼，大如杯而赤黃，緩行至弧矢沒，有尾跡，明燭地。十二月辛丑，星出貫索，如太白，東北速行，入天市，至候星沒，尾跡青白。七年正 月乙亥，星出下臺，至上臺沒。二月己卯，星出北河，大如杯，色赤黃，速行，沒於閣道側，有尾跡，明燭地。壬辰，星出東井，如太白，至畢沒。四月庚子，星出太微郎位，如太白，西南緩行，至張沒，尾跡赤黃。六月丁丑，星出北落師門，南行入濁。七月丁未，星出牽牛，至南斗沒。又有星出羽林軍，至北落師門沒。己酉，星出壁壘陣，如太白，向西速行，至敗臼沒，尾跡赤黃。辛酉，星出天紀，西北速行入濁。八月己卯，星出文昌，至下臺沒。乙未，星出天苑，南行入濁，尾跡赤黃。己亥，星出天津，西南入濁。九月丙辰，星出土司空，東南入濁。丁卯，星出東壁，大如杯，西行，至虛沒，有尾跡，赤黃，明燭地。十月丙子，星出昴，如太白，西北速行，至天大將軍沒，尾跡赤黃。丁丑，星出大陵，如太白，南行，至天倉沒。庚寅，星出南河，至天社沒，明燭地。丁酉，星出天廟，南入濁。己亥，星出參，如太白，西南行，至天園沒，尾跡青白。八年正月辛酉，星出軫，赤黃色，東南速行，入庫樓沒。三月癸卯，星出匏瓜，東南至危沒，赤黃色，有尾跡，明燭地。癸亥，星出文昌，北行入濁，有尾跡，明燭地。又有星出傳舍，速行至北辰沒。五月癸卯，星出天市垣宗人側，東南速行，至鱉星沒。己亥，星出招搖，赤黃色，行南向，入氐沒。七月乙丑，星數百，縱橫西流。八月庚寅，星出閣道，東南速行，入濁沒。甲子，星出上臺，大如杯，赤黃色，向東速行，至下臺沒。

　　治平元年二月丁卯，星出紫宮鉤陳側，西北入濁沒，明燭地，尾跡炸烈有聲。六月辛酉，夜漏未上，星出河鼓，東南速行，至危沒。七月癸未，星出危，西南速行，入天市垣沒。八月辛亥，星出北辰，大如杯，速行至鉤陳沒，尾跡青黃。丁巳，星出奎，大如碗，速行至五車沒。壬戌，夜漏盡，星出奎，西南行，至濁沒。九月癸酉，星出北斗魁，大如盞，東北速行，至濁沒，尾跡赤黃。十一月癸丑，星出軍市，東南速行，至濁沒。二年二月丁酉，星出太廟，色青白，西南入濁。乙卯，星出中台，色赤黃，西北慢行，至內階沒。五月壬戌，星出北斗魁，如杯，色青白，北行，至濁沒。六月己丑晝，有星出中天，大如碗，西速行，至濁沒，尾跡赤黃。八月己未，星出河鼓，大如盞，色赤黃，速行至天市垣宗內星沒。丁巳，星出危，至濁沒。九月癸酉，星出北斗魁，東北速行，至濁沒。三年四月癸巳，星出房，至濁沒，明燭地，尾跡炸而散。七月庚申，晝漏未上，星出紫宮，西行，曳尾長二丈，沒，尾跡青白。九月丁丑，有星出參，至天倉沒。十一月己卯，星出王良，西北速行，至濁沒，尾跡青黃。


Chinese text: This work was published before January 1, 1923, and is in the
public domain worldwide because the author died at least 100 years ago.
