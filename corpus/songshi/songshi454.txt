趙時賞
趙時賞，字宗白，和州宗室也，居太平州。咸淳元年擢進士第，累官知宣州旌德縣。德祐元年，北軍至境，時賞擁民兵捍戰有功，升直寶章閣、軍器太監。從二王入閩中。益王即位，擢知邵武軍。未幾，言者以棄城論罷之。

文天祥開都督府於南劍，奏辟參議軍事、江西招討副使。與宗室孟溁提兵趣贛州，取道石城，復寧都縣。數以偏師當一面，戰比有勝。時賞風神明俊，議論慷慨，有策謀，尤為天祥所知。及空坑之役，兵敗走吳溪，為追兵所執，不屈死之。

時賞在軍中時，見同列盛輜重，飾姬侍，歎曰：「軍行如春遊，其能濟乎？」及被執，見係累它僚屬至者，時賞輒麾去，云：「小小簽廳官爾，執此何為？」由是得脫者眾。

趙希洎
趙希洎，宗室子，居宜春。歷官至戶部尚書。咸淳中，迕丞相賈似道，出領廣東轉運使。德祐元年，制置使黃萬石檄其勤王，得潰卒數百，道經廬陵，郡守邀其軍，遂與從子必向避地贛州。亂定歸裏，時袁守聶嵩孫，希洎內姻也，勉之內款，不能屈。文天祥兵敗，以失言與必向俱被囚，辭節愈厲，家人饋食，則碎器覆諸地，俱不食，據榻而死。

劉子薦
劉子薦，字貢伯，吉州安福人。父夢驥，以進士歷官知澧州，沒於王事。子薦以父任為湘鄉尉，以獲盜功調撫州司錄。有訴王應亨毆死荷擔黃九者，獄成矣，子薦閱爰書，疑而駁之。俄烈風迅雷辟獄戶，裂吏扌契，殺人者實孔目馮汝能，非應亨也。獄遂白，得免死者八人。事聞，頒諭天下之為理官者。改知贛縣，監行在左藏庫，通判常德府，知融州。陛辭，度宗尉之曰：「廣郡凋瘵，賴卿撫摩。」子薦對曰：「臣當推行德化，以安其民。」至官，以廉靜著聞。

主管仙都觀，廣西經略司檄為參議官。德祐二年十一月，北兵至靜江，權經略使馬塈遣子薦提徭兵藥弩手守城東門，勢不支。時瀛國公已入燕，子薦取笏書其上云：「我頭可斷，膝不可屈。」登城北望再拜，取所衣袍瘞之，語左右曰：「事急不可為，吾有以死守。」或諷子薦遁去，子薦曰：「死事，義也，何以遁為？」竟死之。

黃文政
有黃文政者，淮人。戍蜀，軍潰，間道走靜江。馬塈邀與同守，城破，文政被執，大詬不屈。大軍斷其舌，以次劓刖之，文政含胡叱咄，比死不絕聲。

呂文信
呂文信，文德之弟也。仕至武功大夫、沿江副司諮議官。德祐初，帥舟師次南康斛林，夾白鹿磯與北兵遇，戰死。特贈寧遠軍承宣使。子師憲，特與帶行閣職，與兩子承信郎恩澤。仍立廟賜額。

河湖砦巡檢張興宗亦死之。贈武翼郎，賜緡錢三萬，仍與一子承信郎恩澤。

鍾季玉
鍾季玉，饒州樂平人。淳祐七年舉進士，調為都大坑冶屬，改知萬載縣。淮東制置使李庭芝薦之，遷審計院，改宗正寺簿，又遷樞密院編修，出知建昌軍。會有旨江西和糴，季玉至郡才半年，屬歲旱，度其經賦不能辦，請於朝，和糴得減三之一。遷提舉常平，未幾，改轉運判官，皆不赴。後以江西轉運判官強起之。郡大胥以賄敗，前使百計護之，季玉卒窮治，投嶺表。俄以秘書丞召還，遭前使構讒而封駁之，改都大提點坑冶。北兵渡江，季玉徙寓建陽，兵至，不屈死之。

有潘方者，溫州平陽人。寶祐四年進士，調監慶元府市舶。慶元降附，方不屈赴水死。

耿世安，為武翼大夫、淮東副總管、兩淮都撥發官。初，諜報大兵至，制置使賈似道調世安提兵往漣水軍增戍。眾方猶豫，世安徑迎至漁溝，以三百騎入陳鏖擊，自午至酉，身被七創，猶能追殺潰兵。收兵還，至數里沒。事聞，贈五官，立廟淮安，賜額忠武。

丁黼，成都制置使也。嘉熙三年，北兵自新井入，詐豎宋將李顯忠之旗，直趨成都。黼以為潰卒，以旗榜招之，既審知其非，領兵夜出城南迎戰，至石筍街，兵散，黼力戰死之。方大兵未至，黼先遣妻子南歸，自誓死守。至是，從黼者惟幕客楊大異及所信任數人，大異死而復蘇。黼帥蜀，為政寬大，蜀人思之。事平，賜額立廟。

米立，淮人，三世為將。從陳奕守黃州，奕降，立潰圍出。江西制置使黃萬石署為帳前都統製。大兵略江西，立迎戰於江坊，被執不降，係獄。行省遣萬石諭之曰：「吾官階一個先牌寫不盡，今亦降矣。」立曰：「侍郎國家大臣，立一小卒爾，何足道。但三世食趙氏祿，趙亡，何以生為？立乃生擒之人，與投拜者不同。」萬石再三說之，不屈，遂遇害。

趙文義者，郢州都統製。更戍歸，與北兵遇，力戰死之。初，開州之役，文義兄武義亦死焉。

有楊壽孫者，為雲安軍主簿兼教參佐忠勝軍。端平中，北兵至中江縣，與將官何庚、安惟臣、田廣澤、歹坤等連戰二日，俱死之。壽孫贈通直郎，官一子下州文學。庚等各贈承節，一子進勇副尉。

侯字道子，溫州樂清人。三貢於鄉，兩試轉運司，皆第一。以武舉授合浦尉，柳城令，侍衛步軍司幹辦公事，侍衛馬軍行司計議官。寶祐五年，制置使賈似道辟通判海州兼河南府計議官。李鬆壽據山東，突出漣、泗，鏖城下，死之，懃室遇害。太學生三十一人言於朝，即海州賜廟旌忠，諡曰節毅，仍立廟其鄉。所著有《霜崖集》。

王孝忠，為鎮江前軍統製兼淮東路分，戍淮陰。楊貴叛，孝忠率眾迎戰，勝氣百倍。俄水軍統製朱信降賊，孝忠孤軍力不敵，死焉。

高應松，開慶元年進士。繇衡州教授通判廣德軍，召為國子監丞，權禮部員外郎、翰林權直。北兵自湧金門入，舉朝奔竄，從官留者九人，應松其一也。遷中書舍人、直學士院，尋遷權工部侍郎，進端明殿學士、簽書樞密院事。從瀛國公至燕，絕粒不語，越七日卒。

張山翁字君壽，普州人。景定三年進士。德祐元年，為荊湖宣撫司幹官。鄂守張晏然議納款，山翁以書譙讓之。晏然既降，山翁被執軍前，諭曰：「 若降，不失作顯官。」山翁酬對不屈。行省官賈思貞義之，貸不殺。後居黃鵠山，聚徒教授而終。有《南紀》、《緇林藏》、《雲山》、《相鋤》等集。

黃申，字酉鄉，井研人。開慶元年進士，授德安尉，攝主簿兼提點江西刑獄司簽廳，獄事多所辨明。丞相江萬里、提刑黃震交薦之，調樂安丞。

申為政廉謹，有治聲。以恩升從事郎。大兵拔撫州，下諸縣索降狀，樂安令率其僚聯署以上。申初聞變，悉遣家人遠避，至是獨抗不往。令遣吏促之，申不動。吏白令，令怒。俄而吏民數百人集於庭，強輿致之，申顛踣於地，若中風然。眾捽蹴詬叱曰：「為爾不順，將累我輩。」申陽死為不聞，令無如之何。申有惠愛在民，至暮，眾舁入置中堂，翼日或食以粥，得免。遂去，隱巴山中以終。

陳羍，字肇芳，一字偉節，饒州安仁人。父詩川，以武功補沭陽令。咸淳元年，父子同舉進士。調滁州司戶參軍。父喪免，改荊閫糧料院，又以母憂去。調朐山主簿。制置使印應雷辟入幕。德祐元年秋，膠繇海道歸杭，授南安軍教授，不就，還家。

羍少與謝枋得遊，會枋得起兵安仁，首拔入幕。執安仁令李景，景，羍里人也。景請得以家貲二萬贖罪，羍曰：「普天之下，莫非王土。家財獨非朝廷錢耶？」聲其罪斬之。景子率鄉民五千報怨，膠度勢不敵，引兵趨信州。會守吏遁去，羍聞於朝，就攝郡事。

益王即位，羍入覲，遷宗正寺簿、太府寺丞、領江東安撫使。出上饒，接應郡縣，所部才千餘人，屯火燒山。越數月，戰潰，被執至豫章，元帥憐其才，羈縻館留之，遁去。後三年復起兵，尋敗入積煙山中，自剄死。所著有《鶴心集》，其詩多譏刺當時之士大夫。弟年同時被執，死焉。

蕭雷龍，字顯辰，建昌新城人。景定三年進士，調臨安府學教授，通判衢州。及州守棄城遁，朝命雷龍權知府事。

北兵薄城下，不降，脫去還建昌。建昌已降，雷龍與同里人黃巡檢起兵。時大兵四合，雷龍度不可支，與黃巡檢及麾下數人奔入閩，未出境，為同安武人徐浚衝獲送縣。權縣尹劉聖仲素與雷龍有怨，殺之。後聖仲北來，泊舟小孤山，有巨艦衝前，建大旗書曰「蕭知府兵」，繼見雷龍坐船上，聖仲大呼，有頃不見，以驚死。

宋應龍者，儒生。通兵，出入行陳三十餘年，為諮議官，寓泰州。德祐二年六月甲寅，大兵至泰州，裨校孫貴、胡惟孝、尹端甫、李遇春開門迎降，應龍與其妻自縊於圃中。

是時，提刑諮議褚一正字粹翁，廬州人，武舉進士。督戰高沙被創，竟沒於水。知興化縣胡拱辰，縣破，亦死之。

鄒洬，字鳳叔，吉水人，後徙永豐。少慷慨有大志，以豪俠鳴。從文天祥勤王，補武資至將軍。益王立，改寺丞，領江西招諭副使。聚兵寧都，得數萬，改授江西安撫副使。復興國、永豐二縣，進兵部侍郎兼江東、西處置副使。及永豐敗，繼從天祥間關嶺道，未幾，復出開督府，分司永豐、興國境上。北兵驟至，大戰，洬脫身走至潮州。及天祥被執，洬自殺。

當是時，從天祥勤王死事者，洬與劉子俊等凡十有九人，因次第其名，附見左方。

劉子俊字民章，廬陵人。嘗中漕試。少與文天祥同里閈，相友善。天祥開督府興國，子俊詣府計事，補宣教郎、帶行軍器監簿兼督府機宜。空坑兵敗，子俊收兵保洞源，接應郡縣。尋入廣，與大兵遇，戰潰，復招集散亡，與鄒洬同趨潮州。天祥兵敗，子俊被執，自詭為天祥，意使大兵不窮追，天祥可間走也。未幾，別隊執天祥至，相遇於途，各爭真贗，至大將前，始得其實，乃烹子俊。

劉沐字淵伯，廬陵人。文天祥鄰曲也，少相狎昵，天祥好奕，與沐對奕，窮思忘日夜以為常。及起兵，辟補宣教郎、督府機宜。暨天祥出使，沐領兵還。天祥歸，開府南劍，沐收部曲來會，改授太府寺簿，專將一軍，為督府親衛。會空坑兵敗，被執至豫章，父子同日死焉。仲子死亂兵，季子復從天祥死嶺南。當時江西忠義皆沐所號召。沐性沈實而圜機，晝夜應酬，亹不倦云。

孫㮚字實甫，吉州龍泉人，獻簡公抃之後，天祥長妹婿也。天祥起兵，檄㮚招忠義士，補宣教郎、帶行監官告院、知吉州龍泉縣。天祥擁兵出贛，里人奉㮚復龍泉，拒守不下，尋為叛者所陷，執至隆興殺之。

彭震龍字雷可，永新人，天祥次妹婿也。性跌蕩喜事，嘗以罪墨。天祥起兵，補宣教郎、帶行太社令、知永新縣。會天祥出使被執，震龍遁歸，吉州已失，乃結峒獠起兵。天祥兵出嶺，震龍接應，復永新。大兵至，震龍為親黨所執，至帥府，腰斬之，屠永新。

蕭燾夫，永新人，與兄敬夫俱天祥客。燾夫為詩有豪俊氣。天祥起兵，補從仕郎。及彭震龍謀復其縣，燾夫讚之。縣受屠，兄弟俱死之。

陳繼周字碩卿，寧都人。淳祐三年貢於鄉。以捕盜功行，未奏名，授廉州司法，南豐縣知錄，淮東總領幹官，藤州觀察推官，知吉州永豐縣，改知高安縣、廣東經略司準備差遣、知衡陽縣，辟淮東轉般倉、江東提點刑獄幹辦公事。

未上，會咸淳十年，詔征勤王，文天祥方守贛州，即日舉兵，造繼周問計。繼周慨然為具言閭里豪傑子弟與凡起兵之處，其為方略甚詳。於是留繼周幕中，晝夜調度，授繼周江西安撫司準備差遣，率贛士以從。繼周雖弱不勝衣，而年德有以服人，士視為父兄，進止疾徐惟指呼，無敢先後。詔改繼周合入官，帶行監文思院，差充江、浙制置司主管機宜。所部夜襲大兵於南柵門，殺傷相當，質明猶戰，渴赴水死。

張汴字朝宗，一字次山，蜀人。少客丞相吳潛兄弟門，出入荊閫曆年，明習韜略。潛兄弟既罷，廢斥者十餘年。繼文天祥起兵，辟為秘閣修撰，領廣東提舉、督府參謀，左右幕府，知無不為。空坑兵敗，為亂兵所殺。處置使鄒洬得其屍葬之。

呂武，太平州步卒也。文天祥出使，武應募從行，偕脫鎮江之難，沿淮東走海道，賴武力為多。天祥開府南劍，武以武功補官，遣之結約州縣起兵相應。道阻，復崎嶇數千里即天祥於汀、梅，挺身患難，化賊為兵。以環衛官將數千人出江西，以遇士大夫無禮，死於橫逆，一軍揮涕而葬之。武忠梗出天性，不避強禦，而好面折人過，多觸忌諱，故及於禍云。

鞏信，安豐軍人。為荊湖都統，沈勇有謀。本隸蘇劉義部曲，文天祥開督府，劉義以信與王福、張必勝詣天祥。信官至團練使、同督府都統製、江西招討使。初至都府，天祥以義士千人付之，信曰：「此輩徒累人爾。」乃招淮士數千自隨，然常怏怏曰：「有將無兵，其如彼何！」天祥自興國趨永豐，大兵追其後，信戰於方石嶺，中數矢，傷重不能戰，自投崖石而死。士人葬之，顏色如生。贈清遠軍承宣使，立廟旌之。

蕭明哲字元甫，太和人。性剛毅有膽氣，明大節。少舉進士，天祥開府汀州，辟充督幹架閣監軍。師出嶺，明哲以贛縣民義復萬安，連結諸砦拒守。兵敗，被執不屈，死於隆興。臨刑大罵不絕口，聞者壯之。

杜滸字貴卿，丞相範從子也，少負氣遊俠。德祐元年，有詔勤王，滸時宰縣，糾集民兵得四千人。文天祥開閫平江，往附焉。時陳志道等讚天祥出使，滸力爭不可，志道逐之去。已而天祥果見留，志道竊藏逃歸。天祥北行，諸客無敢從者，滸獨慨然請行。特改兵部架閣。從京口，以計賂守夜劉千戶者，得官鐙，脫天祥，偕走淮甸，繇海道以達永嘉。

益王即位，授司農卿、廣東提舉、招討副使、督府參謀。尋往溫、台招集兵財。福安陷，與天祥相失，遂趨行朝。蘇劉義疑滸自來，欲殺之，陳宜中、張世傑不可，使人監護之，乃免。久之，奉命復入天祥幕。及空坑兵敗，又與跋涉患難以出。天祥移屯潮州，滸議趨海道，天祥不聽，使護海舟至官富場。滸懼力單，徑趨崖山，兵潰被執，以憂憤感疾卒。

林琦，閩人也。德祐二年，大兵既迫臨安，琦於赭山結集忠義數千人，捍禦海道。以功補宣教郎、督府主管機宜文字，充檢院。文天祥開府南劍，琦佐其幕。琦外文采，內忠實，數涉患難，無怨懟辭。及潮州移屯，琦俱被執，至惠州遁，復執之北行，赴水，為吏所拔，至建康，以憂憤死。

蕭資，天祥幕下書史也。天祥起兵，資於患難中扶持甚至。空坑兵敗，以全督府印功，升閣門、路鈐轄。資性和厚，臨機應變，輯穆將士，總攝細務，任腹心之寄。潮陽移屯，與大兵遇，死之。

徐臻，溫州人。父官河南，德祐元年春，臻往省，以道阻。會天祥勤王，臻往依之，以筆劄典樞密，小心精練。天祥被執，臻脫難復來，願從天祥北行，扶持患難，備殫忠款，至隆興病死。

金應者，性少剛知義。為天祥職書司，入京補承信郎，官路分。天祥奉使被執，左右皆散，應獨無畔誌。及脫走鎮江，至淮東，以憂憤死焉。

何時字了翁，撫州樂安人，天祥同年進士也。調廬陵尉，尋入江西轉運司幕府，還臨江軍司理參軍。郡獄相傳，舊斬一寇，屍能行一里許。眾神之，塐為肉身皋陶。時至，取故牘閱，此寇嘗掠殺數人，曰：「如此可為神乎？」命鞭之，湛於水，人服其明。改知興國縣。

天祥起兵，辟署帥府機宜、帶行監文思院。天祥入衛，時任留司，分司吉州。餉運平江，天祥奏時知撫州。吉州下，時脫身歸鄉里。益王立，天祥開府南劍，時起兵趨興國接引，以時帶行卿監、江西提刑。時聚兵復崇仁縣，未幾，大軍奄至，兵敗，削髮為僧，竄跡嶺南，賣卜自給，變姓名，自號堅白道人。

又有陳子敬者，贛州人。以貲雄鄉里，嘗從天祥遊。天祥開閫汀州，子敬募集民兵屯皂口，據贛下流。及天祥攻贛，子敬與合謀，忠效甚著。空坑兵敗，復聚兵屯黃塘砦，連結山砦不降。大軍以重兵襲其砦，砦潰，子敬不知所終。

劉士昭，太和人，嘗為針工。與鄉人同謀復太和縣，敗，血指書帛云：「生為宋民，死為宋鬼，赤心報國，一死而已。」因以其帛自縊死。

其黨入獄，多乞憐苟免。有王士敏者，獨慷慨不撓，題其裾：「此生無復望生還，一死都歸談笑間，大地盡為腥血汙，好收吾骨首陽山。」臨刑歎曰：「恨吾病失聲，不能大罵耳。」

同時有趙孟壘者，合州人。登開慶元年第，為金華尉。臨安降，與從子由鑒懷太皇太后帛書詣益王，擢宗正寺簿、監軍。復明州，戰敗見獲，不屈磔死。

方大軍駐紹興，福王與芮從子曰孟松，謀舉兵，事泄，被執至臨安。範文虎詰其謀逆，孟松詬曰：「賊臣負國厚恩，共危社稷，我帝室之胄，欲一刷宗廟之恥，乃更以為逆乎？」文虎怒，驅出斬之，過宋廟，呼曰：「太祖、太宗列聖之靈在天，何以使孟松至此？」都人莫不隕淚。既死，雷電晝晦者久之。


Chinese text: This work was published before January 1, 1923, and is in the
public domain worldwide because the author died at least 100 years ago.
