郭崇
維基百科標誌　维基百科條目︰郭崇
郭崇，應州金城人。重厚寡言，有方略。初名崇威，避周祖名，止稱崇。父祖俱代北酋長。崇弱冠以勇力應募為卒。後唐清泰中。為應州騎軍都校。

晉祖割雲應地入為契丹，崇恥事之，奮身南歸，曆鄆、河中、潞三鎮騎軍都校。開運中，戍太原。會漢祖起義，以崇為前鋒。入汴，改護聖左第六軍都校、領郢州刺史，改領富州。

從周祖平河中，以功遷果州防禦使、領護聖右廂都指揮使。周祖鎮鄴，以崇領行營騎軍兼天雄軍都巡檢使。

乾祐三年冬，崇從周祖平國難，與李筠拒慕容彥超於劉子陂，走之，以崇補侍衛馬軍都指揮使。遣馮道等迎湘陰公贇於徐州，將立之。會契丹南侵，周祖北征，次於澶州，為六軍推戴。樞密使王峻在京師聞變，遣崇率七百騎東拒贇，遇於睢陽。崇陣於牙門外，贇懼，登門樓呼崇曰：“汝等何遽至此？”崇曰：“澶州軍變，遣崇等來衛乘輿，非有他也。”贇召崇升樓，崇未敢登，即遣道下與語，崇乃登，具言軍情有屬，天命已定，贇執崇手泣，俯首久之。俄而贇所領衛兵都校張令超以眾歸崇，贇親將賈、王等數怒目視道，將害之。贇曰：“汝輩勿草草，此非關令公事。”崇即送贇就館舍。

廣順初，領定武軍節度，又為京城都巡檢使、修城都部署兼知步軍公事。未幾，復升陳州為節鎮，以潁州隸焉，命崇為節度。周祖親郊，加同平章事，出鎮澶州。周祖不豫，促還鎮所。

世宗立，幷人侵潞州，命崇與符彥卿出固鎮以禦之。世宗親征，又副彥卿為行營都部署。師還，加兼侍中。冬，移真定尹、成德軍世度。四年，世宗征淮南，契丹出騎萬乘餘掠邊，崇率師攻下束鹿縣，斬數百級，俘獲甚眾。五年，天清節，崇來朝，表求致政，不允，賜襲衣、金帶、器幣、鞍勒馬，遣之。世宗平關南，至靜安軍，崇來朝。恭帝嗣位，加檢校太師。

宋初，加兼中書令。崇追感周室恩遇，時復泣下。監軍陳思誨密奏其狀，因言：“常山近邊，崇有異心，宜謹備之。”太祖曰：“我素知崇篤於恩義，蓋有所激發爾。”遣人覘之，還言崇方對賓屬坐池潭小亭飲博，城中晏然。太祖笑曰：“果如朕言。”未幾來朝。時命李重進為平盧軍節度，重進叛，改命崇為節制。乾德三年，卒，年五十八。太祖聞之震悼，贈太師。

子守璘至洛苑副使，妻即明德皇后之姊也。子允恭，以父任授殿直，至崇儀副使、知常州卒。次女為仁宗皇后。天聖三年，詔贈崇尚書令兼中書令，守璘太尉、寧國軍節度，允恭太傅、安德軍節度。六年，又詔追封崇英國公，加贈守璘康清軍節度兼中書令，允恭忠武軍節度兼侍中。允恭子中庸，左侍禁、閣門祗候、副使；中和，娶潁川郡王德彝女，為西染院副使。

楊廷璋
維基百科標誌　维基百科條目︰楊廷璋
楊廷璋，字溫玉，真定人。家世素微賤，有姊寡居京師，周祖微時，欲聘之，姊不從，令媒氏傳言恐逼，姊以告廷璋。廷璋往見周祖，歸謂姊曰：“此人姿貌異常，不可拒。”姊乃從之。

周祖從漢祖鎮太原，廷璋屢省其姊，周祖愛其純謹。姊卒，留廷璋給事左右。及出討三叛，入平國難，廷璋數獻奇計。即位，追冊廷璋姊為淑妃，擢廷璋為右飛龍使，廷璋固辭不拜，願推恩其父洪裕。即令召洪裕赴闕，以老病辭，就拜金紫光祿大夫、真定少尹。廷璋曆皇城使、昭義兵馬都監、澶州巡檢使。

世宗自澶淵還京，言廷璋有幹材，遷客省使。俄為河陽巡檢、知州事。涇帥史懿稱疾不朝，周祖命廷璋往代之。將行，謂之曰：“懿不就命，即圖之。”廷璋至，屏左右，以詔書示懿，諭以禍福，懿即日載路。俄聞周主崩，廷璋嘔血不食者數日。

世宗立，拜左驍衛大將軍，充宣徽北院使。征劉崇，以為建雄軍節度。在鎮數年，頗有惠愛。前後率兵入太原境，拔仁義、高壁等砦，獲刺史、軍校數十人，俘其民數千戶，獲兵器羊馬數萬計。幷人棄沁州二百里，退保新城，廷璋遂置保安、興同、白壁等十餘砦。

會隰州刺史孫議卒，廷璋遣監軍李謙溥領州事。謙溥至，幷人來攻其城，議者以為宜速救之。廷璋曰：“隰州城壁堅完，幷人奄至，未能為攻城具，當出奇以破之。”乃募敢死士百餘人，許以重賞，由間道遣人約謙溥為內應。既至，即銜枚夜擊，城中鼓噪以出，幷人大潰，追北數十里，斬首千餘級，獲器甲萬計。奏至，世宗喜曰：“吾舅真能禦寇。”詔褒之。

世宗自河東還，加檢校太保。顯德六年夏，率所部入河東界，下堡砦十三，降巡檢使靳漢晁等三人。恭帝即位，加檢校太傅。

宋初，加檢校太尉。吏民詣闕，請立碑頌功德。太祖命盧多遜撰文賜之。李筠叛，潛遣親信使齎蠟書求援鄰境，廷璋獲之，械送京師，因上攻取之策，即下詔委以經略。及車駕親征，詔廷璋率所部入陰地，分賊勢。賊平，歸鎮。是秋來朝，改鎮邠州。乾德四年，移鄜州。開寶二年，召為右千牛衛上將軍。四年，卒，年六十。賻帛二百匹。

廷璋美髯，長上短下，好修容儀，雖見小吏，未嘗懈惰。善待士，幕府多知名人。在晉州日，太祖命荊罕儒為鈐轄。罕儒以廷璋周朝近親，疑有異志，每入府中，從者皆持刀劍，欲圖廷璋。廷璋推誠待之，殊不設備，罕儒亦不敢發，終亦無患。議者以廷璋在涇州保全史懿，陰德之報也。

洪裕少時，嘗漁於境貂裘陂，忽有馳騎至者，以二石雁授洪裕，一翼掩左，一翼掩右，曰：“吾北嶽使者也。”言訖，忽不見。是年生淑妃，明年生廷璋，家遂昌盛。

廷璋子七人，皆不為求官，惟表其孤甥安崇勳得西頭供奉官。崇勳，後唐樞密使重誨子也。廷璋子坦、塤皆進士及弟。坦至屯田員外郎，鹽鐵副使、判官，塤為都官郎中。

宋偓
維基百科標誌　维基百科條目︰宋偓
宋偓，河南洛陽人。謙恭下士。祖瑤，唐天德軍節度兼中書令。父廷浩，尚後唐莊宗女義寧公主，生偓。廷浩曆石、原、房三州刺史；晉初，為汜水關使，張從賓之叛，力戰死之。偓年十一，以父死事補殿直，遷供奉官。

晉祖嘗事莊宗，每偓母入見，詔令勿拜，因從容謂之曰：“朕於主家誠無所靳，但朝廷多事，府庫空竭，主所知也。今主居輦下，薪米為憂，當奉主居西洛以就豐泰。”命偓分司就養，敕有司供給，至於醯醢，率有加等。

漢祖在晉陽，遣其子承訓至洛，奉書偓母，與偓結昏，即永寧公主也。累授北京皇城使。漢乾祐初，拜右金吾衛大將軍、駙馬都尉。隱帝即位，授昭武軍節度，移鎮滑州。

周祖舉兵向闕，時偓在鎮，開門迎謁，周祖深德之。偓率所部兵從周祖，至劉子陂，隱帝衛兵悉走投周祖。周祖謂偓曰：“至尊危矣，公近親，可亟去擁衛，無令驚動。”偓策馬及御營，軍已亂矣。廣順初，丁內艱，服除，授左監門衛上將軍。

世宗征淮南，令偓與左龍武統軍趙讚、右神武統軍張彥超、前景州刺史劉建於壽州四面巡檢。師還，以偓為右神武統軍，充行營右廂都排陣使，又為廬州城下副部署。吳人大發舟師。次東氵布洲，斷蘇、杭之路。世宗遣偓領戰艦數百艘襲之，又遣大將慕容延釗率步騎而進，水陸合勢大破之。

世宗嘗次於野，有虎逼乘輿，偓引弓射之，一發而斃。及江北諸州悉平，畫江為界。世宗駐迎鑾，命偓率舟師三千溯江而上，巡警諸郡。師還，復授滑州節制，又移鎮鄧州。恭帝即位，加開府儀同三司。

宋初，加檢校太師，遣領舟師巡撫江徼，舒州團練使司超副之。李重進謀以揚州叛，偓察其狀，飛章以聞。太祖令偓屯海陵，以觀重進去就。遂從征揚州，為行營排陣使。及平，以功改保信軍節度。來朝，徙鎮華州。會鑿池都城南，命偓率舟師數千以習水戰，東駕數臨觀焉。五年，改忠武軍節度。

開寶初，太祖納偓長女為后。偓本名延渥，以父名下字從“水”，開寶初，上言改為偓。三年，徙邠州。太平興國初，加同平章事。二年，移定國軍節度。四年，從平太原，又從征幽州。詔偓與尚食使侯昭願領兵萬餘，攻城南面。師還歸鎮。

五年冬，車駕幸大名，召偓詣行在，詔知滄州。六年，封邢國公。俄遷同州。九年，又為右衛上將軍。雍熙中，曹彬等北伐，班師，命偓知霸州，歸闕。端拱二年，卒，年六十四。廢朝，贈侍中，諡莊惠，中使護葬。

偓，莊宗之外孫，漢祖之婿，女即孝章皇后，近代貴盛，鮮有其比。子元靖至供備庫使，元度至供備庫副使，元載、元亨並至左侍禁、閣門祗候。初，孝章寢疾，語晉國長公主曰：“我瞑目無他憂，惟慮族屬不敦睦，貽笑於人。”景德中，偓幼子元翰果詣京府，求析家財。

真宗聞之，詔釋勿問，仍諭其族屬務遵先後遺戒焉。元度子惟簡，為殿直，惟易為奉職。

向拱
維基百科標誌　维基百科條目︰向拱
向拱，字星民，懷州河內人。始名訓，避周恭帝諱改焉。少倜儻負氣。弱冠，聞漢祖在晉陽招致天下士，將往依之。中途遇盜，見拱狀貌雄偉，意為富家子，隨之，將劫其財。拱覺，行至石會關，殺所乘驢，市酒會里中豪傑，告其故，咸出丁壯護拱至太原。以策干漢祖，漢祖不納，客於周祖門下。及周祖領節鎮，署拱知客押牙。

周祖即位，授宮苑使。廣順中，遷皇城使，出監昭義屯軍。幷人領馬步十五都來侵，拱與巡檢陳思讓逆戰於虒亭南，殺三百餘人，擒百人，獲其帥王璠、曹海金，又敗其軍於壺關。師還，會征慕容彥超，命為都監，賜以六銖、袍帶、鞍勒馬、器仗，即日遣行。賊平，命為陝州巡檢。未幾，改客省使、知陝州。

會延州高允權卒，其寺紹基欲求繼襲，即自領使務。朝廷益禁兵戍守，命拱權知州事，俄遷內客省使。嘗請禁州民賣軍裝兵器於西人，從之。所屬部落有侵盜漢戶者，拱招其酋帥犒之，令誓不敢侵犯。召拜左神武大將軍、宣徽南院使。

劉崇入寇，遣馬軍樊愛能、步軍何徽赴澤州，令拱監護之。世宗親征，拱以精騎居陣中。高平之捷，以功兼義成軍節度、河東行營前軍都監。師還，出鎮陳州。

先是，晉末，秦州節度何建以秦、成、階三州入蜀，蜀人又取鳳州。至是，宰相王溥薦拱討之，乃召拱與鳳翔王景並率兵出大散關，連下城砦。復命拱為西南面行營都監。蜀人聞鳳州急，發卒五千餘出鳳州北堂倉鎮路，行至黃花谷，將絕周師糧道。拱與王景偵知之，命排陣使張建雄領兵二千直抵黃花谷，又遣別將領勁卒千人出敵後，截其歸路。敵果為建雄所敗，奔堂倉，又為勁卒所逼，合勢掩擊，擒其監軍王巒、孫韜等千五百餘。由是劍門之下，州邑營砦，望風宵遁，秦、鳳、階、成平。召歸，宴於金祥殿。賜襲衣、金帶、銀器、繒帛、鞍勒馬。

顯德二年，世宗親征淮南，以拱權東京留守兼判開封府事。時揚州初平，南唐令境上出師，謀收復。韓令坤有棄城之意，即驛召拱赴行在，拜淮南節度，依前宣徽使兼緣江招討使，以令坤為副。時周師久駐淮陽，都將趙晁、白廷遇等驕恣橫暴，不相稟從，惟務貪濫，至有劫人妻女者。及拱至，戮其不奉法者數輩，軍中肅然。六月，追敘秦、鳳功，加檢校太尉。

時周師圍壽春經年未下，江、淮草寇充斥，吳援兵柵於紫金山，與城中烽火相應。而舒、蘄、和、泰復為吳人所據。拱上言欲且徙揚州之師並力攻壽春，俟其城下，然後改圖進取。世宗從之。拱乃封庫，付揚州主者；復遣本府牙將分部按巡城中。秋毫不犯，軍民感悅。及師行，吳人有負糗糧以送者。至壽春，與李重進合勢以攻其城，改淮南道招討都監，敗淮南軍二千於黃蓍砦。

世宗再幸壽州，召拱宴賜甚厚，以為武寧軍節度，命領其屬駐鎮淮軍。及克壽州，以功加同平章事、領武寧軍節度。四年，徙歸德軍節度。淮南平，改山南東道節度，俄充西南面水陸發運招討使。恭帝即位。加檢校太師、河南尹、西京留守。

宋初，加兼侍中。太祖征李筠，拱迎謁至汜水，言於上曰：“筠逆節久著，兵力日盛，陛下宜急濟大河，逾太行，乘其未集而誅之，緩則勢張，難為力矣。”帝從其言，卷甲倍道趨之。筠果率兵南向，聞車駕至，惶駭走澤州城守，遂見擒。乾德初，從郊祀畢，封譙國公。

拱尹河南十餘年，專治園林第舍，好聲妓，縱酒為樂，府政廢弛，群盜晝劫。太祖聞之怒，移鎮安州，命左武衛上將軍焦繼勳代之，謂繼勳曰：“洛久不治，選卿代之，無復效拱為也。”

太平興國初，進封秦國公，來朝，授左衛上將軍。八年，代王彥超判左金吾街仗事。表獻西京長夏門北園，詔以銀五千兩償之。雍熙三年，卒，年七十五。贈中書令。

咸平初，真宗聞拱之後有寒餒流離者，錄其孫懌為國子助教。拱子德明，至洛苑使；昱，大中祥符八年進士出身。德明子悅，為虞部郎中。

王彥超
維基百科標誌　维基百科條目︰王彥超
王彥超，大名臨清人。性溫和恭謹，能禮下土。少事後唐魏王繼岌，從繼岌討蜀，還至渭南。會明宗即位，繼岌遇害，左右遁去，彥超乃依鳳翔重雲山僧舍暉道人為徒。暉善觀人，謂彥超曰：“子，富貴人也，安能久居此？”給資帛遣之。

時晉祖帥陝，乃召至帳下，委以心腹。及移鎮太原，將引兵南下，遣從事桑維翰求援契丹，以彥超從行。天福初，累遷奉德軍校，再轉殿前散指揮都虞候、領蒙州刺史。漢初，領岳州防禦使兼護聖左廂都校，出為復州防禦使。

周祖平內難後，北征契丹，以彥超為行營馬步左廂都排陣使，從周祖入汴。時自彭門迎湘陰公入纘位，會軍變，周祖革命，即命彥超權知徐州節度。未行，湘陰公舊校鞏廷美據州叛，真拜彥超武寧軍節度，命討之。彥超督戰艦破其水砦，乘勝拔之。

又與樞密使王峻拒劉崇於晉州，彥超以騎兵進，崇遁去，授建雄軍節度。復以所部追賊至霍邑，賊步騎墮崖谷，死者甚眾。彥超歸鎮所，俄改河陽三城節度，移鎮河中。

顯德初，加同平章事。劉崇南寇，命彥超領兵取晉州路東向邀擊，從戰高平。彥超自陰地關與符彥卿會兵圍汾州，諸將請急攻，彥超曰：“城已危矣，旦暮將降，我士卒精銳，儻驅以先登，必死傷者眾，少待之。”翌日，州將董希顏果降。遂引兵趣石州，彥超親鼓士乘城，躬冒矢石，數日下之，擒其守將安彥進，獻行在。師還，改忠武軍節度，加兼侍中。詔率所部浚胡蘆河，城李晏口。工未畢，遼人萬餘騎來侵，彥超擊敗之，殺傷甚眾。

宰相李穀征淮南，以彥超為前軍行營副部署，敗淮南軍二千於壽州城下。吳兵水陸來援，穀退保正陽，吳人躡其後。會李重進兵至，合勢急擊，大敗吳人三萬餘眾，追北二十餘里。還，改京兆尹、永興軍節度。六年夏，移鎮鳳翔。恭帝嗣位，加檢校太師、西面緣邊副都部署。

宋初，加兼中書令，代還。太祖與彥超有舊，因幸作坊，召從臣宴射，酒酣，謂彥超曰：“卿昔在復州，朕往依卿，何不納我？”彥超降階頓首曰：“勺水豈能止神龍耶！當日陛下不留滯於小郡者，蓋天使然爾。”帝大笑。彥超翌日奉表待罪，帝遣中使慰諭，令赴朝謁。

未幾，復以為永興軍節度。又以其父光祿卿致仕重霸為太子少傅致仕。乾德二年，復鎮鳳翔。三年，丁外艱，起復。開寶二年，為右金吾衛上將軍判街仗事。

太平興國六年，封邠國公。七年，彥超語人曰：“人臣七十致仕，古之制也。我年六十九，當自知止。”明年，表求致仕，加太子太師，給金吾上將軍祿。彥超既得請，盡斥去僕妾之冗食者，居處服用，咸遵儉約。雍熙三年，卒，年七十三。贈尚書令。

開寶初，彥超自鳳翔來朝，與武行德、郭從義、白重讚、楊廷璋俱侍曲宴。太祖從容謂曰：“卿等皆國家舊臣，久臨劇鎮，王事鞅掌，非朕所以優賢之意。”彥超知旨，即前奏曰：“臣無勳勞，久冒榮寵，今已衰朽，願乞骸骨歸丘園，臣之願也。”行德等竟自陳夙昔戰功及履歷艱苦，帝曰：“此異代事，何足論？”翌日，皆罷行德等節鎮。時議以此許彥超。

初，彥超將致政，每戒諸子曰：“吾累為統帥，殺人多矣，身死得免為幸，必無陰德以及後，汝曹勉為善事以自庇。”及卒，諸子果無達者。宣化門內有大第，園林甚盛，不十餘年，其家已鬻之矣。孫克從，咸平元年進士及第，亦止於州縣。

張永德
維基百科標誌　维基百科條目︰張永德
張永德，字抱一，并州陽曲人。家世饒財。曾祖丕，尚氣節。後唐武皇鎮太原，急於用度，多嚴選富家子掌帑庫。或調度不給，即坐誅，沒入貲寧。丕為之潢滿歲，府財有餘。宗人政當次補其任，率族屬泣拜，請丕濟其急，丕又為代掌一年，鄉里服其義。父穎事晉至安州防禦使。

永德生四歲，母馬氏被出，育於祖母，事繼母劉以孝聞。周祖初為侍衛吏，與穎善，乃以女妻永德。永德迎其母妻詣宋州。時寇賊充斥，乃易弊衣，毀容儀，居委巷中。有賊過，即邀乞焉，紿曰：“此悲田院耳。”賊即舍去，繇是免禍。周祖為樞密使。表永德授供奉官押班。

乾祐中，命賜潞帥常遇生辰禮幣。遇，周祖之外兄弟也。時周祖鎮鄴，被讒，族其家。永德，在潞州，聞有密詔授遇，永德探知其意，謂遇曰：“得非泣殺永德耶？永德即死無怨，恐累君侯家耳。”遇愕然曰：“何謂也？”永德曰：“奸邪蠹政，郭公誓清君側，願且以永德屬吏，事成足以為德，不成死未晚。”遇以為然，止令壯士嚴衛，然所以饋之甚厚。親問之曰：“君視丈人事得成否？”永德曰：“殆必成。”未幾，周祖使至，遇賀且謝曰：“老夫幾誤大事。”

初，魏人柴翁以經義教里中，有女，後唐莊宗時備掖庭，明宗入洛，遣出宮。柴翁夫妻往迎之，至鴻溝，遇雨甚，逾旬不能前。女悉取裝具，計直千萬，分其半以與父母，令歸魏，曰：“兒見溝旁郵舍隊長，項黵黑為雀形者，極貴人也，願事之。”問之，乃周祖也。父母大愧，然終不能奪。他日，語周祖曰：“君貴不可言，妾有緡錢五百萬資君，時不可失。”周祖因其資，得為軍司。

柴翁好獨寢，人傳其能司冥間事。一日晨起，大笑不已，妻問之，不對。翁好飲，其妻逼令飲，極醉，因漏言曰：“花項漢作天子矣。”其妻頗露之，遇亦微有聞，未深言。至是，永德故以此諷遇，遇送永德歸周祖。

周祖登位，封永德妻為晉國公主，授永德左衛將軍、內殿直小底四班都知，加駙馬都尉、領和州刺史。逾年，擢為殿前都虞候、領恩州團練使，俄遷殿前都指揮使、泗州防禦使，時年二十四。

顯德元年，幷州劉崇引契丹來侵。世宗親征，戰於高平，大將樊愛能、何徽方戰退衄。時太祖與永德各領牙兵二千，永德部下善左射，太祖與永德厲兵分進，大捷，降崇軍七千餘眾。及駐上黨，世宗晝臥帳中，召永德語曰：“前日高平之戰，主將殊不用命，樊愛能而下，吾將案之以法。”永德曰：“陛下欲固守封疆則已，必欲開拓疆宇，威加四海，宜痛懲其失。”世宗擲枕於地，大呼稱善。翌日，誅二將以徇，軍威大振。進攻太原，師薄城下，永德與符彥卿、史彥超北控忻口以斷契丹援路。太原城四十里，周師去城三百步，圍之二匝。自四月至六月，攻之不克。契丹援兵果至，彥超戰沒，繼敗其眾二千，餘眾遁去。以永德領武信軍節度。師還，徙義成軍節度。

時永德父穎為隸人曹澄等所害，因奔南唐。會議南征，永德請行自效，許之。師至壽春，劉仁瞻堅壁不下。永德出疲兵誘之，傍伏精騎，每戰陽不利，北退三十里，伏兵突起夾攻，大敗之，仁贍僅以身免。

三年，世宗親征，至壽州城下，仁贍執澄等三人檻送行在，意求緩師，詔賜永德，俾其甘心。太祖與永德領前軍至紫金山，吳人列十八砦，戰備嚴整。敵壘西偏有高隴，下瞰其營中，永德選勁弓強弩伏隴旁，太祖麾兵直攻第一砦，戰陽不勝，淮人果空砦出鬥，永德亟登隴，發伏馳入據之，敵眾散走。翌日，又攻第二砦，鼓噪而進，始攻北門，淮人開南門而遁。時韓令坤在揚州。復為吳人所逼，欲退師。世宗怒，遣永德率師援之，又敗泗州軍千餘於曲溪堰，俄屯下蔡。

時吳人以周師在壽春攻圍日急，又恃水戰，乃大發樓船蔽江而下，泊於濠、泗，周師頗不利。吳將林仁肇帥眾千餘，水陸齊進，又以船數艘載薪，乘風縱火，將焚周浮梁，周人憂之。俄而風反，吳人稍卻，永德進兵敗之。又夜使習水者沒其船下，縻以鐵鎖，引輕舠急擊。吳人既不得進，溺者甚眾，奪其巨艦數十艘。永德解金帶，賞習水者。乃距浮梁十餘步，以鐵索千餘尺橫截長淮，又維巨木，自是備禦益堅矣。俄又敗千餘眾於淮北岸，獲戰船數十艘，吳人多溺死。詔褒美之。

冬，擢為殿前都點檢。四年，從克壽州還，制授檢校太尉、領鎮寧軍節度。五年夏，契丹擾邊，命永德率步騎二萬拒之。從世宗北伐，還駐澶淵，解兵柄，加檢校太尉、同中書門下平章事。恭帝嗣位，移忠武軍節度。

太祖即位，加兼侍中。永德入朝，授武勝軍節度。入覲，召對後苑，道舊故，飲以巨觥，每呼駙馬不名。時幷、汾未下，太祖密訪其策。永德曰：“太原兵少而悍，加以契丹為援，未易取也。臣以每歲多設遊兵，擾其農事，仍發間使以諜契丹，絕其援，然後可下也。”帝然之。俄歸本鎮。

會出師討金陵，永德以己資造戰船數十艘，運糧萬斛，自順陽沿漢水而下。富民高進者，豪橫莫能禁，永德乃發其奸，置於法。進潛詣闕，誣永德緣險固置十餘砦，圖為不軌。太祖命樞密都承旨曹翰領騎兵察之，詰其砦所，進曰：“張侍中誅我宗黨殆盡，希中以法，報私憤爾。”翰以進授永德，永德遽解縛就市，笞而釋之。時稱其長者。

太平興國二年來朝，拜左衛上將軍。五年，坐市秦、隴竹木所過矯製免關市算，降為本衛大將軍。數月，復舊秩。六年，進封鄧國公。雍熙中，連知滄、雄、定三州。

端拱元年，拜安化軍節度。召還，為河北兩路排陣使，屯定州。嘗與契丹戰，斬獲甚眾。二年，丁內艱，起復。淳化初，又代田重進知鎮州。二年，改泰寧軍節度兼侍中，出判幷州兼並代都部署。

永德明天文術，嘗與僚佐會食，有報遼兵寇州境者，永德用《太白萬勝訣》占之，語坐客曰：“彼雖以年月便利，乘金而來，反值歲星對逆，兵家大忌，必敗。”未幾，折禦卿捷報至，眾始歡伏。

自五代用兵，多姑息，藩鎮頗恣部下販鬻。宋初，功臣猶習舊事。太宗初即位，詔群臣乘傳出入，不得齎貨邀利，及令人諸處圖回，與民爭利。永德在太原，嘗令親吏販茶規利，闌出徼外市羊，為轉運使王嗣宗所發，罷為左衛上將軍。

真宗即位，進封衛國公。未幾，判左金吾街仗事。咸平初，屢表請老，授太子太師，分司西京，仍以其孫大理寺丞文蔚厘務洛下，以便就養。

二年冬，契丹入邊，帝將北巡，以永德宿將，召入對便殿，賜坐，訪以邊要。以老不可從行，留為東京內外都巡檢使。三年，制授檢校太師、彰德軍節度、知天雄軍。俄以衰耄，命還本鎮。是秋卒，年七十三。遣內園使馮守規護柩還京師、贈中書令。諸孫遷秩者五人。

永德出母，後適安邑劉祚。及永德鎮南陽，祚已卒，迎母歸州廨，起二堂，與繼母劉並居。劉卒，馬預中參，時年八十一，太宗勞之，賜冠帔，封莒國太夫人。同母弟劉再思，署子城使，於市西里起大第，聚劉族。

初，永德寓睢陽，有書生鄰居臥疾，永德療之獲愈。生一日就永德求汞五兩，既得，即置鼎中煮之，成中金。自是日與永德遊，一日，告適淮上，語永德曰：“後當相遇於彼。”永德曰：“吳境不通，子何可去？”生曰：“吾自有術。”永德送行數舍，懇求藥法，生曰：“君當大貴，吾不吝此，慮損君福。”言訖而去。及永德屯下蔡，牙帳前後隊部曲八百人，皆金銀刀槊，繡旗幟。永德善騎射，左右分掛十的，握十矢，疾馳互發，發必中。淮民環觀，有一僧睥睨，永德遽召之，乃睢陽書生也。夜宿帳中，復求汞法。僧曰：“始語君貴，今不謬矣。終能謹節，當保五十年富貴，安用此為？然能降志禮賢，當別有授公藥法者。”永德由此益罄家資，延致方士，故太祖以方外待之。

初，睢陽書生嘗言太祖受命之兆，以故永德潛意拱向。太祖將聘孝明皇后也，永德出緡錢金帛數千以助之，故盡太祖朝而恩渥不替。孫文蔚虞部員外郎，文炳殿中丞。

王全斌
維基百科標誌　维基百科條目︰王全斌
王全斌，并州太原人。其父事莊宗，為岢嵐軍使，私畜勇士餘人，莊宗疑其有異志，召之，懼不敢行。全斌時年十二，謂其父曰：“此蓋疑大人有他圖，願以全斌為質，必得釋。”父從其計，果獲全，因以隸帳下。

及莊宗入洛，累曆內職。同光末，國有內難，兵入宮城，近臣宿將皆棄甲遁去，惟全斌與符彥卿等十數人居中拒戰。莊宗中流矢，扶掖至絳霄殿，全斌慟哭而去。明宗即位，補禁軍列校。晉初，從侯益破張從賓於汜水，以功遷護聖指揮使。周廣順初，改護聖為龍捷，以全斌為右廂都指揮使。及討慕容彥超於兗州，為行營馬步都校。顯德中，從向訓平秦、鳳，遂領恩州團練使。俄遷領泗州防禦使。從世宗平淮南，得瓦橋關，改相州留後。

宋初，李筠以潞州叛，全斌與慕容延釗由東路會大軍進討，以功拜安國軍節度。詔令完葺西山堡砦，不逾時而就。建隆四年，與洺州防禦使郭進等率兵入太原境，俘數千人以歸，進克樂平。

乾德二年冬，又為忠武軍節度。即日下詔伐蜀，命全斌為西川行營前軍都部署，率禁軍步騎二萬、諸州兵萬人由鳳州路進討。召示川峽地圖，授以方略。

十二月，率兵拔乾渠渡、萬仞燕子二砦，遂下興州，蜀刺史藍思綰退保西縣。敗蜀軍七千人，獲軍糧四十餘萬斛。進拔石圌、魚關、白水二十餘砦，先鋒史延德進軍三泉，敗蜀軍靈數萬，擒招討使韓保正、副使李進，獲糧三十餘萬斛。既而崔彥進、康延澤等逐蜀軍過三泉，遂至嘉陵，殺虜甚眾。蜀人斷閣道，軍不能進，全斌議取羅川路以入，延澤潛謂彥進曰：“羅川路險，軍難並進，不如分兵治閣道，與大軍會於深渡。”彥進以白全斌，全斌然之。命彥進、延澤督治閣道，數日成，遂進擊金山砦，破小漫天砦。全斌由羅川趣深渡，與彥進會。蜀人依江列陣以待，彥進遣張萬友等奪其橋。會暮夜，蜀人退保大漫天砦。詰朝，彥進、延澤、萬友分三道擊之，蜀人悉其精銳來逆戰，又大破之，乘勝拔其砦，蜀將王審超、監軍崇渥遁去，復與三泉監軍劉延祚、大將王昭遠、趙崇韜引兵來戰，三戰三敗，追至利州北。昭遠遁去，渡桔柏江，焚梁，退守劍門。遂克利州，得軍糧八十萬斛。

自利州趨劍門，次益光。全斌會諸將議曰：“劍門天險，古稱‘一夫荷戈，萬夫莫前’，諸君宜各陳進取之策。”待衛軍頭向韜曰：“降卒牟進言：‘益光江東，越大山數重，有狹徑名來蘇，蜀人於江西置砦，對岸有渡，自此出劍關南二十里，至清強店，與大路合。可於此進兵，即劍門不足恃也。’”全斌等即欲卷甲赴之，康延澤曰：“來蘇細徑，不須主帥親往。且人屢敗，並兵退守劍門，若諸帥協力進攻，命一偏將趨來蘇，若達清強，北擊劍關與大軍夾攻，破之必矣。”全斌納其策，命史延德分兵趨來蘇，造浮梁於江上，蜀人見梁成，棄砦而遁。昭遠聞延德兵趨來蘇，至清強，即引兵退，陣於漢源坡，留其偏將守劍門。全斌等擊破之，昭遠、崇強，即引隻退，陣於漢源坡，留其偏將守劍門。全斌等擊破之，昭遠、崇韜皆遁走，遣輕騎進獲，傳送闕下，遂克劍州，殺蜀軍萬餘人。

四年正月十三日，師次魏城，孟昶遣使奉表來降，全斌等入成都。旬餘，劉廷讓等始自峽路至。昶饋遺廷讓等及犒師，並同全斌之至。及詔書頒賞，諸軍亦無差降。由是兩路兵相嫉，蜀人亦構，主帥遂不協。全斌等先受詔，每製置必須諸將僉議，至是，雖小事不能即決。

俄詔發蜀兵赴闕，人給錢十千，未行者，加兩月廩食。全斌等不即奉命，由是蜀軍憤怨，人人思亂。兩路隨軍使臣常數十百人，全斌、彥進及王仁贍等各保庇之，不令部送蜀兵，但分遣諸州牙校。蜀軍至綿州果叛，劫屬邑，眾至十餘萬，自號“興國軍”。有蜀文州刺史全師雄者，嘗為將，有威惠，士卒畏服。適以其族赴闕下。綿州遇亂，師雄恐為所脅，乃匿其家於江曲民舍。後數日為亂兵所獲，推為主帥。

全斌遣都監米光緒往招撫之，光緒盡滅師雄之族，納其愛女及橐裝。師雄聞之，遂無歸志，率眾急攻綿州，為橫海指揮使劉福、龍捷指揮使田紹斌所敗；遂攻彭州，逐刺史王繼濤，殺都監李德榮，據其城。成都十縣皆起兵應師雄，師雄自號“興蜀大王”，開幕府，置僚屬，署節帥二十餘人，令分據灌口、導江、郫、新繁、青城等縣。彥進與張萬友、高彥暉、田欽祚同討之，為師雄所敗，彥暉戰死，欽祚僅免，賊眾益盛。全斌又遣張廷翰、張煦往擊之，不利，退入成都。師雄分兵綿、漢間，斷閣道，緣江置砦，聲言欲攻成都。自是，邛、蜀、眉、雅、東川、果、遂、渝、合、資、簡、昌、普、嘉、戎、榮、陵十七州，並隨師雄為亂。郵傳不通者月餘，全斌等甚懼。時城中蜀兵尚餘二萬，全斌慮其應賊，與諸將謀，誘致夾城中，盡殺之。

未幾，劉廷讓、曹彬破師雄之眾於新繁，俘萬餘人。師雄退保郫縣，全斌、仁贍又攻破之。師雄走保灌口砦。賊勢既衄，餘黨散保州縣。有陵州指揮使元裕者，師雄署為刺史，眾萬餘，仁贍生擒之，磔於成都市。

俄虎捷指揮使呂翰為主將所不禮，因殺知嘉州客省使武懷節、戰棹都監劉漢卿，與師雄黨劉澤合，眾至五萬，逐普州刺史劉楚信，殺通判劉沂及虎捷都校馮紹。又果州指揮使宋德威殺知州八作使王永昌及通判劉渙、都監鄭光弼，遂州牙校王可尞率州民為亂。仁贍等討呂翰於嘉州，翰敗走入雅州。師雄病死於金堂，推謝行本為主，羅七君為佐國令公，與賊將宋德威、唐陶鱉據銅山，旋為康延澤所破。仁贍又敗呂翰於雅州，翰走黎州，為下所殺，棄屍水中。後丁德裕等分兵招輯，賊眾始息。

全斌之入蜀也，適屬冬暮，京城大雪，太祖設氈帷於講武殿，衣紫貂裘帽以視事，忽謂左右曰：“我被服若此，體尚覺寒，念西征將衝犯霜雪，何以堪處！”即解裘帽，遣中黃門馳賜全斌，仍諭諸將，以不遍及也。全斌拜賜感泣。

初，成都平，命參知政事呂餘慶知府事，全斌但典軍旅。全斌嘗語所親曰：“我聞古之將帥，多不能保全功名，今西蜀既平，欲稱疾東歸，庶免悔吝。”或曰：“今寇盜尚多，非有詔旨，不可輕去。”全斌猶豫未決。

會有訴全斌及彥進破蜀日，奪民家子女玉帛不法等事，與諸將同時召還。太祖以全斌等初立功，雖犯法，不欲辱以獄吏，但令中書問狀，全斌等具伏。詔曰：“王全斌、王仁贍、崔彥進等被堅執銳，出征全蜀，彼畏威而納款，尋馳詔以申恩。用示哀矜，務敦綏撫，應孟昶宗族、官吏、將卒、士民悉令安存，無或驚擾；而乃違戾約束，侵侮憲章，專殺降兵，擅開公帑，豪奪婦女，廣納貨財，斂萬民之怨嗟，致群盜之充斥。以至再勞調發，方獲平寧。洎命旋歸，尚欲含忍，而銜冤之訴，日擁國門，稱其隱沒金銀、犀玉、錢帛十六萬七百餘貫。又擅開豐德庫，致失錢二十八萬一千餘貫。遂令中書門下召與訟者質證其事。而全斌等皆引伏。其令御史臺於朝堂集文武百官議其罪。”

於是百官定議，全斌等罪當大辟，請準律處分。乃下詔曰：“有征無戰，雖舉於王師；禁暴戢兵，當崇於武德。蠢茲庸蜀，自敗奸謀，爰伐罪以宣威，俄望風而歸命。遽令按堵，勿犯秋毫，庶德澤之涵濡，俾生聚之寧息。而忠武軍節度王全斌、武信軍節度崔彥進董茲銳旅，奉我成謀，既居克定之全功，宜體輯柔之深意。比謂不日清謐，即時凱旋，懋賞策勳，抑有彝典。而罔思寅畏，速此悔尤，貪殘無厭，殺戮非罪，稽於偃革，職爾玩兵。尚念前勞，特從寬貸，止停旄鉞，猶委藩宣。我非無恩，爾當自省。全斌可責授崇義軍節度觀察留後，彥進可責授昭化軍節度觀察留後，特建隨州為崇義軍、金州為昭化軍以處之。仁贍責授右衛大將軍。”開寶開，車駕幸洛陽郊祀，召全斌侍祠，以為武寧軍節度。謂之曰：“朕以江左未平，慮征南諸將不尊紀律，故抑卿數年，為朕立法。今已克金陵，還卿節鉞。”仍以銀器萬兩、帛萬匹、錢千萬賜之。全斌至鎮數月卒，年六十九。贈中書令。天禧二年，錄其孫永昌為三班奉職。

全斌輕財重士，不求聲譽，寬厚容眾，軍旅樂為之用。黜居山郡十餘年，怡然自得，識者稱之。

子審鈞，崇儀使、富州刺史、廣州兵馬鈐轄；審銳，供奉官、閤門祗候。曾孫凱。

〈曾孫〉　凱
凱字勝之。祖審鈞，嘗為永興軍駐泊都監，以擊賊死，遂家京兆。饒於財，凱散施結客，日馳獵南山下，以踐蹂民田，捕至府。時寇準守長安，見其狀貌奇之。為言：“全斌取蜀有勞，而審鈞以忠義死，當錄其孤。”遂以為三班奉職、監鳳翔盩厔稅。曆左右班殿直、監益州市買院、慶州合水鎮兵馬監押、監在京草場。

先是，守卒掃遺稈自入，凱禁絕，而從欲害之。事覺，他監官皆坐故縱，凱獨得免。自右侍禁、雄州兵馬監押，擢閤門祗候、定邢趙都巡檢使。

元昊反，徙麟州都監。嘗出雙烽橋、染枝谷，遇夏人，破之。又破龐青、黃羅部，再戰於伺候烽，前後斬首三百餘級，獲區落馬牛、橐駝、器械以數千計。夏人圍麟州，乘城拒鬥，晝夜三十一日，始解去。特遷西頭供奉官。

代遷，邊寇猶鈔掠，以為內殿崇班、麟州路緣邊都巡檢使，與同巡檢張岊護糧道於青眉浪，寇猝大至，與岊相失。乃分兵出其後夾擊之。復與岊合，斬首百餘級。又入兔毛川，賊眾三萬，凱以後六千陷圍，流矢中面，鬥不解，又斬首百餘級，賊自蹂踐，死者以千數。遷南作坊副使，後為幷、代州鈐轄，管勾麟府軍馬事。夏人二萬寇青塞堡，凱出鞋邪谷，轉戰四十里，至杜古川，大敗之，復得所掠馬牛以還。

經略使明鎬言凱在河外九年，有功，遂領資州刺史。久之召還，未及見，會甘陵盜起，即命領兵赴城下。賊平，拜澤州刺史、知邠州。未幾，為神龍衛四廂都指揮使、澤州團練使，曆環慶、並代、定州路副都總管，捧日天武四廂、綿州防禦使，累遷侍衛親軍步軍副都指揮使、涇州觀察使。又徙秦鳳路，辭日，帝諭以唃氏木征，交易阻絕，頗有入寇之萌，宜安靜以處之。凱至，與主帥以恩信撫接，遂復常貢。召拜武勝軍節度觀察留後、侍衛親軍馬軍副都指揮使。卒，年六十六。贈彰武軍節度使，諡莊恪。

凱治軍有紀律，善撫循士卒，平居與均飲食，至臨陣援枹鼓，毅然不少假。故士卒畏信，戰無不力，前後與敵遇，未嘗挫衄。兔毛川之戰，內侍宋永誠哭於軍中，凱劾罷之。尤篤好於故舊。

子緘。緘子詵，字晉卿，能詩善畫，尚蜀國長公主，官至留後。

康延澤
維基百科標誌　维基百科條目︰康延澤
康延澤，父福，晉護國軍節度兼侍中。延澤，天福中，以蔭補供奉官。周廣順二年，永興李洪信入覲，遣延澤往巡檢，遷內染院副使。

宋初，從慕容延釗、李處耘平湖湘。時荊南高保融卒，其子繼冲嗣領軍事，命延澤齎書幣先往撫之。且察其情偽。及還，盡得其機事，因前導大軍入境，遂下荊峽。以勞授正使。

乾德中，征蜀，為鳳州路馬軍都監，破白水、合子二砦，進擊西縣、三泉，獲韓保正。由來蘇路會大軍，克劍門。及孟昶降，延澤以百騎先入成都，安撫軍民，盡封府庫而還。就命為成都府都監。會全師雄復亂，徙為普州刺史。時有降兵二萬七千，諸將懼為內應，欲盡殺之。延澤請簡老幼疾病七千人釋之，餘以兵衛還，浮江而下，賊若來劫奪，即殺之未晚。諸將不能用。俄出兵。敗賊黨劉澤三萬人。復有王可尞率數郡賊兵來戰，延澤擊走之，追北至合州。又破可尞餘黨謝行本等，擒羅七君。事平，優詔嘉獎，就命為東川七州招安巡檢使。

全斌等得罪，延澤亦坐貶唐州教練使。開寶中，起為供奉官，遷左藏庫副使。坐與諸侄爭家財失官，居西洛卒。

〈兄〉 延沼
兄延沼，幼隸後唐明宗帳下。仕晉祖，為尚食使，改散指揮使都虞候、興聖軍都指揮使，出為隨、澤二州刺史。

周祖北征，延沼與白文遇、李彥崇、曹奉金並從。廣順中，為侍衛馬步軍都頭、領信州刺史。從世宗征劉崇，率兵攻遼州，轉龍捷右廂都校、領岳州防禦使，真拜蔡齊鄭楚四州防禦使、晉潞二州兵馬鈐轄。

宋初，李重進叛，以延沼為前軍馬軍都指揮使。建隆四年，改懷州防禦使。乾德六年，命李繼勳等征河東，以延沼為先鋒都監。太祖親征太原，以延沼宿將，熟練邊事，詔領兵屯潞州，會以疾歸郡。開寶二年，卒，年五十八。

王繼濤
王繼濤，河朔人，少給事漢祖左右。乾祐初，補供奉官，曆諸司副使。仕周，為右武衛大將軍。淮南平，為天長軍使。顯德五年，遷和州刺史。

宋初，為左驍騎大將軍，再遷左神武大將軍，乾德二年，命護徒治安陵隧道。

大軍伐蜀，為鳳州路砦使。興元降，王全斌命繼濤權府事。孟昶降，全斌又遣繼濤與供奉官王守訥部送昶歸闕。守訥白全斌，言繼濤問昶求宮妓、金帛，全斌遂留繼濤，止令守訥送昶，俄詔以繼濤為彭州刺史。

綿州軍亂，劫全師雄為帥，率眾攻彭州，繼濤與都監李德榮拒之，德榮戰死，繼濤身被八槍，單騎走至成都。

素與通事舍人田欽祚有隙，會欽祚入朝，乃誣奏繼濤以他事。太祖驛召繼濤，將面質之，道病卒。詔曰：“故彭州刺史王繼濤，先登擊賊，身被重創，優典未加，齎志而歿。故階州刺史高彥暉，帥師討賊，奮不顧命，垂老之年，殞身鋒鏑。永言痛悼，不忘於懷。宜各賜其家粟帛。”

高彥暉
高彥暉，薊州漁陽人。仁契丹為瀛州守將。世宗北征，以城來降，遷耀、階二州刺史。

王師伐蜀，為歸州路先鋒都指揮使。全師雄之亂，崔彥進遣彥暉與田欽祚共討之。至導江，與賊遇，賊據隘路，設伏竹箐中，官軍至，遇伏發，遂不利。彥暉謂欽祚曰：“賊勢張大，日將暮，請收兵，詰朝與戰。”欽祚欲遁，慮賊曳其後，乃紿之曰：“公食厚祿，遇賊畏縮，何也？”彥暉復麾兵進。欽祚潛遁去。彥暉獨與部下十餘騎力戰，皆死之，時年七十餘。

彥暉老將，練習邊事，上聞其歿，甚痛惜，故並命優恤之。

論曰：郭崇感激昔遇，發於垂涕。太祖察其忠厚，亟焚思誨之奏。雖魏文不強於楊彪，宋武無猜於徐廣，何以加之。廷璋開懷以待罕孺，宋偓抗章以察重進，向拱獻謀以平上黨，乘時建功，各奮所長，有足尚者。王彥超起自戎昭，曆典藩服，引年高蹈，武夫之貞；至於自悔多殺，垂戒後裔，近乎仁人之用心。張永德前朝勳伐，夙識太祖，潛懷尊奉，雖有橋公祖之知，而非人臣之不二心者矣。乾德伐蜀之師，未七旬而降款至，諸將之功，何可泯也。王全斌黷貨殺降，尋啟禍變，太祖罪之，而從八議之貸，斯得馭功臣之道。延澤能相地險，豫謀屯備。繼濤、彥暉，先登重傷，殞沒無避，咸可稱焉。


Chinese text: This work was published before January 1, 1923, and is in the
public domain worldwide because the author died at least 100 years ago.
