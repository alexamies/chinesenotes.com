張九成
維基百科標誌　维基百科條目︰張九成
張九成，字子韶，其先開封人，徙居錢塘。游京師，從楊時學。權貴托人致幣曰：「肯從吾遊，當薦之館閣。」九成笑曰：「王良尚羞與嬖奚乘，吾可為貴遊客耶？」

紹興二年，上將策進士，詔考官，直言者置高等。九成對策略曰：「禍亂之作，天所以開聖人也。願陛下以剛大為心，無以憂驚自沮。臣觀金人有必亡之勢，中國有必興之理。夫好戰必亡，失其故俗必亡，人心不服必亡，金皆有焉。劉豫背叛君親，委身夷狄，黠雛經營，有同兒戲，何足慮哉。前世中興之主，大抵以剛德為尚。去讒節欲，遠佞防奸，皆中興之本也。今閭巷之人皆知有父兄妻子之樂，陛下貴為天子，冬不得溫，夏不得清，昏無所定，晨無所省，感時遇物，淒惋於心，可不思所以還二聖之車乎？」又言：「閹寺聞名，國之不祥也，今此曹名字稍稍有聞，臣之所憂也。當使之安掃除之役，凡結交往來者有禁，干預政事者必誅。」擢置首選。楊時遺九成書曰：「廷對自中興以來未之有，非剛大之氣，不為得喪回屈，不能為也。」

授鎮東軍簽判，吏不能欺。民冒鹺禁，提刑張宗臣欲逮捕數十人，九成爭之。宗臣曰：「此事左相封來。」九成曰：「主上屢下恤刑之詔，公不體聖意而觀望宰相耶？」宗臣怒，九成即投檄歸。從學者日眾，出其門者多為聞人。

趙鼎薦於朝，遂以太常博士召。既至，改著作佐郎，遷著作郎，言：「我宋家法，曰仁而已。仁之發見，尤在於刑。陛下以省刑為急，而理官不以恤刑為念。欲詔理官，活幾人者與減磨勘。」從之。除浙東提刑，力辭，乃與祠以歸。

未幾，召除宗正少卿、權禮部侍郎兼侍講，兼權刑部侍郎。法寺以大辟成案上，九成閱始末得其情，因請覆實，囚果誣服者。朝論欲以平反為賞，九成曰：「職在詳刑，可邀賞乎？」辭之。

金人議和，九成謂趙鼎曰：「金實厭兵，而張虛聲以撼中國。」因言十事，彼誠能從吾所言，則與之和，使權在朝廷。鼎既罷，秦檜誘之曰：「且成檜此事。」九成曰：「九成胡為異議，特不可輕易以苟安耳。」檜曰：「立朝須優遊委曲。」九成曰：「未有枉己而能直人。」上問以和議，九成曰：「敵情多詐，不可不察。」

因在經筵言西漢災異事，檜甚惡之，謫守邵州。既至，倉庫虛乏，僚屬請督酒租宿負、苗絹未輸者，九成曰：「縱未能惠民，其敢困民耶？」是歲，賦入更先他時。中丞何鑄言其矯偽欺俗，傾附趙鼎，落職。

丁父憂，既免喪，秦檜取旨，上曰：「自古朋黨畏人主知之，此人獨無所畏，可與宮觀。」先是，徑山僧宗杲善談禪理，從遊者眾，九成時往來其間。檜恐其議己，令司諫詹大方論其與宗杲謗訕朝政，謫居南安軍。在南安十四年，每執書就明，倚立庭磚，歲久雙趺隱然。廣帥致籯金，九成曰：「吾何敢苟取。」悉歸之。檜死，起知溫州。戶部遣吏督軍糧，民苦之，九成移書痛陳其弊，戶部持之，九成即丐祠歸。數月，病卒。

九成研思經學，多有訓解，然早與學佛者遊，故其議論多偏。寶慶初，特贈太師，封崇國公，諡文忠。

胡銓
維基百科標誌　维基百科條目︰胡銓
胡銓，字邦衡，廬陵人。建炎二年，高宗策士淮海，銓因禦題問「治道本天，天道本民」，答云：「湯、武聽民而興，桀、紂聽天而亡。今陛下起干戈鋒鏑間，外亂內訌，而策臣數十條，皆質之天，不聽於民。」又謂：「今宰相非晏殊，樞密、參政非韓琦、杜衍、范仲淹。」策萬餘言，高宗見而異之，將冠之多士，有忌其直者，移置第五。授撫州軍事判官，未上，會隆祐太后避兵贛州，金人躡之，銓以漕檄攝本州幕，募鄉丁助官軍捍禦，第賞轉承直郎。丁父憂，從鄉先生蕭楚學《春秋》。

紹興五年，張浚開督府，辟湖北倉屬，不赴。有詔赴都堂審察，兵部尚書呂祉以賢良方正薦，賜對，除樞密院編修官。

八年，宰臣秦檜決策主和，金使以「詔諭江南」為名，中外洶洶。銓抗疏言曰：

臣謹案，王倫本一狎邪小人，市井無賴，頃緣宰相無識，遂舉以使虜。專務詐誕，欺罔天聽，驟得美官，天下之人切齒唾駡。今者無故誘致虜使，以「詔諭江南」 為名，是欲臣妾我也，是欲劉豫我也。劉豫臣事醜虜，南面稱王，自以為子孫帝王萬世不拔之業，一旦豺狼改慮，捽而縛之，父子為虜。商鑒不遠，而倫又欲陛下效之。夫天下者祖宗之天下也，陛下所居之位，祖宗之位也。奈何以祖宗之天下為金虜之天下，以祖宗之位為金虜藩臣之位！陛下一屈膝，則祖宗廟社之靈盡汙夷狄，祖宗數百年之赤子盡為左衽，朝廷宰執盡為陪臣，天下士大夫皆當裂冠毀冕，變為胡服。異時豺狼無厭之求，安知不加我以無禮如劉豫也哉？

夫三尺童子至無識也，指犬豕而使之拜，則怫然怒。今醜虜則犬豕也，堂堂大國，相率而拜犬豕，曾童孺之所羞，而陛下忍為之耶？倫之議乃曰：「我一屈膝則梓宮可還，太后可復，淵聖可歸，中原可得。」嗚呼！自變故以來，主和議者誰不以此說啖陛下哉！然而卒無一驗，則虜之情偽已可知矣。而陛下尚不覺悟，竭民膏血而不恤，忘國大仇而不報，含垢忍恥，舉天下而臣之甘心焉。就令虜決可和，盡如倫議，天下後世謂陛下何如主？況醜虜變詐百出，而倫又以奸邪濟之，梓宮決不可還，太后決不可復，淵聖決不可歸，中原決不可得，而此膝一屈不可復伸，國勢陵夷不可復振，可為痛哭流涕長太息矣！

向者陛下間關海道，危如累卵，當時尚不忍北面臣虜，況今國勢稍張，諸將盡銳，士卒思奮。只如頃者醜虜陸梁，偽豫入寇，固嘗敗之於襄陽，敗之於淮上，敗之於渦口，敗之于淮陰，校之往時蹈海之危，固已萬萬，儻不得已而至於用兵，則我豈遽出虜人下哉？今無故而反臣之，欲屈萬乘之尊，下穹廬之拜，三軍之士不戰而氣已索。此魯仲連所以義不帝秦，非惜夫帝秦之虛名，惜天下大勢有所不可也。今內而百官，外而軍民，萬口一談，皆欲食倫之肉。謗議洶洶，陛下不聞，正恐一旦變作，禍且不測。臣竊謂不斬王倫，國之存亡未可知也。

雖然，倫不足道也，秦檜以腹心大臣而亦為之。陛下有堯、舜之資，檜不能致君如唐、虞，而欲導陛下為石晉，近者禮部侍郎曾開等引古誼以折之，檜乃厲聲責曰：「侍郎知故事，我獨不知！」則檜之遂非愎諫，已自可見，而乃建白令台諫、侍臣僉議可否，是蓋畏天下議己，而令台諫、侍臣共分謗耳。有識之士皆以為朝廷無人，籲，可惜哉！

孔子曰：「微管仲，吾其被髮左衽矣。」夫管仲，霸者之佐耳，尚能變左衽之區，而為衣裳之會。秦檜，大國之相也，反驅衣冠之俗，而為左衽之鄉。則檜也不唯陛下之罪人，實管仲之罪人矣。孫近傅會檜議，遂得參知政事，天下望治有如饑渴，而近伴食中書，漫不敢可否事。檜曰虜可和，近亦曰可和；檜曰天子當拜，近亦曰當拜。臣嘗至政事堂，三發問而近不答，但曰：「已令台諫、侍從議矣。」嗚呼！參贊大政，徒取充位如此。有如虜騎長驅，尚能折衝禦侮耶？臣竊謂秦檜、孫近亦可斬也。

臣備員樞屬，義不與檜等共戴天，區區之心，願斷三人頭，竿之槁街，然後羈留虜使，責以無禮，徐興問罪之師，則三軍之士不戰而氣自倍。不然，臣有赴東海而死爾，寧能處小朝廷求活邪！

書既上，檜以銓狂妄凶悖，鼓眾劫持，詔除名，編管昭州，仍降詔播告中外。給、舍、台諫及朝臣多救之者，檜迫於公論，乃以銓監廣州鹽倉。明年，改簽書威武軍判官。十二年，諫官羅汝楫劾銓飾非橫議，詔除名，編管新州。十八年，新州守臣張棣訐銓與客唱酬，謗訕怨望，移謫吉陽軍。

二十六年，檜死，銓量移衡州。銓之初上書也，宜興進士吳師古鋟木傳之，金人募其書千金。其謫廣州也，朝士陳剛中以啟事為賀。其謫新州也，同郡王延珪以詩贈行。皆為人所訐，師古流袁州，廷珪流辰州，剛中謫知虔州安遠縣，遂死焉。三十一年，銓得自便。

孝宗即位，復奉議郎、知饒州。召對，言修德、結民、練兵、觀釁，上曰：「久聞卿直諒。」除吏部郎官。隆興元年，遷秘書少監，擢起居郎，論史官失職者四：一謂記注不必進呈，庶人主有不觀史之美；二謂唐制二史立螭頭之下，今在殿東南隅，言動未嘗得聞；三謂二史立後殿，而前殿不立，乞於前後殿皆分日侍立；四謂史官欲其直前，而閣門以未嘗預牒，以今日無班次為辭。乞自今直前言事，不必預牒閣門，及以有無班次為拘。詔從之。兼侍講、國史院編修官。因講《禮記》，曰：「君以禮為重，禮以分為重，分以名為重，願陛下無以名器輕假人。」

又進言乞都建康，謂：「漢高入關中，光武守信都。大抵與人鬥，不搤其亢，拊其背，不能全勝。今日大勢，自淮以北，天下之亢與背也，建康則搤之拊之之地也。若進據建康，下臨中原，此高、光興王之計也。」

詔議行幸，言者請紓其期，遂以張浚視師圖恢復，侍御史王十朋贊之。克復宿州，大將李顯忠私其金帛，且與邵宏淵忿爭，軍大潰。十朋自劾。上怒甚，銓上疏願毋以小衄自沮。

時旱蝗、星變，詔問政事闕失，銓應詔上書數千言，始終以《春秋》書災異之法，言政令之闕有十，而上下之情不合亦有十，且言：「堯、舜明四目，達四聰，雖有共、鯀，不能塞也。秦二世以趙高為腹心，劉、項橫行而不得聞；漢成帝殺王章，王氏移鼎而不得聞；靈帝殺竇武、陳蕃，天下橫潰而不得聞；梁武信朱異，侯景斬關而不得聞；隋煬帝信虞世基，李密稱帝而不得聞；唐明皇逐張九齡，安、史胎禍而不得聞。陛下自即位以來，號召逐客，與臣同召者張燾、辛次膺、王大寶、王十朋，今燾去矣，次膺去矣，十朋去矣，大寶又將去，惟臣在爾。以言為諱，而欲塞災異之源，臣知其必不能也。」

銓又言：「昔周世宗為劉旻所敗，斬敗將何徽等七十人，軍威大震，果敗旻，取淮南，定三關。夫一日戮七十將，豈復有將可用？而世宗終能恢復，非庸懦者去，則勇敢者出耶！近宿州之敗，士死于敵者滿野，而敗軍之將以所得之金賂權貴以自解，上天見變昭然，陛下非信賞必罰以應天不可。」其論納諫曰：「今廷臣以箝默為賢，容悅為忠。馴至興元之幸，所謂『一言喪邦』。」上曰：「非卿不聞此。」

金人求成，銓曰：「金人知陛下銳意恢復，故以甘言款我，願絕口勿言『和』字。」上以邊事全倚張浚，而王之望、尹穡專主和排浚，銓廷責之。兼權中書舍人、同修國史。張浚之子栻賜金紫，銓繳奏之，謂不當如此待勳臣子。浚雅與銓厚，不顧也。

十一月，詔以和戎遣使，大詢于庭，侍從、台諫預議者凡十有四人。主和者半，可否者半，言不可和者銓一人而已，乃獨上一議曰：「京師失守自耿南仲主和，二聖播遷自何㮚主和，維揚失守自汪伯彥、黃潛善主和，完顏亮之變自秦檜主和。議者乃曰：『外雖和而內不忘戰。』此向來權臣誤國之言也。一溺於和，不能自振，尚能戰乎？」除宗正少卿，乞補外，不許。

先是，金將蒲察徒穆、大周仁以泗州降，蕭琦以軍百人降，詔並為節度使。銓言：「受降古所難，六朝七得河南之地，不旋踵而皆失；梁武時侯景以河南來奔，未幾而陷台城；宣、政間郭藥師自燕雲來降，未幾為中國患。今金之三大將內附，高其爵祿，優其部曲，以系中原之心，善矣。然處之近地，萬一包藏禍心，或為內應，後將噬臍，願勿任以兵柄，遷其眾於湖、廣以絕後患。」

二年，兼國子祭酒，尋除權兵部侍郎。八月，上以災異避殿減膳，詔廷臣言闕政急務。銓以振災為急務，議和為闕政，其議和之書曰：

自靖康迄今凡四十年，三遭大變，皆在和議，則醜虜之不可與和，彰彰然矣。肉食鄙夫，萬口一談，牢不可破。非不知和議之害，而爭言為和者，是有三說焉：曰偷懦，曰苟安，曰附會。偷懦則不知立國，苟安則不戒鴆毒，附會則覬得美官，小人之情狀具於此矣。

今日之議若成，則有可吊者十；若不成，則有可賀者亦十。請為陛下極言之。何謂可吊者十？

真宗皇帝時，宰相李沆謂王旦曰：「我死，公必為相，切勿與虜講和。吾聞出則無敵國外患，如是者國常亡，若與虜和，自此中國必多事矣。」旦殊不以為然。既而遂和，海內乾耗，旦始悔不用文靖之言。此可吊者一也。

中原謳吟思歸之人，日夜引領望陛下拯溺救焚，不啻赤子之望慈父母，一與虜和，則中原絕望，後悔何及。此可吊者二也。

海、泗今日之藩籬咽喉也，彼得海、泗，且決吾藩籬以瞰吾室，扼吾咽喉以制吾命，則兩淮決不可保。兩淮不保，則大江決不可守，大江不守，則江、浙決不可安。此可吊者三也。

紹興戊午，和議即成，檜建議遣二三大臣如路允迪等，分往南京等州交割歸地。一旦叛盟，劫執允迪等，遂下親征之詔，虜復請和。其反覆變詐如此，檜猶不悟，奉之如初，事之愈謹，賂之愈厚，卒有逆亮之變，驚動輦轂。太上謀欲入海，行朝居民一空，覆轍不遠，忽而不戒，臣恐後車又將覆也。此可吊者四也。

紹興之和，首議決不與歸正人，口血未乾，盡變前議。凡歸正之人一切遣還，如程師回、趙良嗣等聚族數百，幾為蕭牆憂。今必盡索歸正之人，與之則反側生變，不與則虜決不肯但已。夫反側則肘腋之變深，虜決不肯但已，則必別起釁端，猝有逆亮之謀，不知何以待之。此可吊者五也。

自檜當國二十年間，竭民膏血以餌犬羊，迄今府庫無旬月之儲，千村萬落生理蕭然，重以蝗蟲水潦。自此復和，則蠹國害民，殆有甚焉者矣。此可吊者六也。

今日之患，兵費已廣，養兵之外又增歲幣，且少以十年計之，其費無慮數千億。而歲幣之外，又有私覿之費；私覿之外，又有賀正、生辰之使；賀正、生辰之外，又有泛使。一使未去，一使復來，生民疲於奔命，帑廩涸於將迎，瘠中國以肥虜，陛下何憚而為之。此其可吊者七也。

側聞虜人嫚書，欲書御名，欲去國號「大」字，欲用再拜。議者以為繁文小節不必計較，臣切以為議者可斬也。夫四郊多壘，卿大夫之辱；楚子問鼎，義士之所深恥；「獻納」二字，富弼以死爭之。今醜虜橫行與多壘孰辱？國號大小與鼎輕重孰多？「獻納」二字與再拜孰重？臣子欲君父屈己以從之，則是多壘不足辱，問鼎不必恥，「獻納」不必爭。此其可吊者八也。

臣恐再拜不已必至稱臣，稱臣不已必至請降，請降不已必至納土，納土不已必至銜壁，銜壁不已必至輿櫬，輿櫬不已必至如晉帝青衣行酒然後為快。此其可吊者九也。

事至於此，求為匹夫尚可得乎？此其可吊者十也。

竊觀今日之勢，和決不成，儻乾剛獨斷，追回使者魏杞、康湑等，絕請和之議以鼓戰士，下哀痛之詔以收民心，天下庶乎其可為矣。如此則有可賀者亦十：省數千億之歲幣，一也；專意武備，足食足兵，二也；無書名之恥，三也；無去「大」之辱，四也；無再拜之屈，五也；無稱臣之忿，六也；無請降之禍，七也；無納土之悲，八也；無銜璧、輿櫬之酷，九也；無青衣行酒之冤，十也。

去十吊而就十賀，利害較然，雖三尺童稚亦知之，而陛下不悟。《春秋左氏》謂無勇者為婦人，今日舉朝之士皆婦人也。如以臣言為不然，乞賜流放竄殛，以為臣子出位犯分之戒。

自符離之敗，朝論急於和戎，棄唐、鄧、海、泗四州與虜矣。金又欲得商、秦地，邀歲幣，留使者魏杞，分兵攻淮。以本職措置浙西、淮東海道。

時金使僕散忠義、紇石烈志寧之兵號八十萬，劉寶棄楚州，王彥棄昭關，濠、滁皆陷。惟高郵守臣陳敏拒敵射陽湖，而大將李寶預求密詔為自安計，擁兵不救。銓劾奏之，曰：「臣受詔令范榮備淮，李寶備江，緩急相援。今寶視敏弗救，若射陽失守，大事去矣。」寶懼，始出師掎角。時大雪，河冰皆合，銓先持鐵錘錘冰，士皆用命，金人遂退。久之，提舉太平興國宮。

乾道初，以集英殿修撰知漳州，改泉州。趣奏事，留為工部侍郎。入對，言：「少康以一旅復禹績，今陛下富有四海，非特一旅，而即位九年，復禹之效尚未赫然。」又言：「四方多水旱，左右不以告，謀國者之過也，宜令有司速為先備。」乞致仕。

七年，除寶文閣待制，留經筵。求去，以敷文閣直學士與外祠。陛辭，猶以歸陵寢、復故疆為言，上曰：「朕志也。」且問今何歸，銓曰：「歸廬陵，臣向在嶺海嘗訓傳諸經，欲成此書。」特賜通天犀帶以寵之。

銓歸，上所著《易》、《春秋》、《周禮》、《禮記解》，詔藏秘書省。尋復元官，升龍圖閣學士、提舉太平興國宮，轉提舉玉隆萬壽宮，進端明殿學士。六年，召歸經筵，銓引疾力辭。七年，以資政殿學士致仕。薨，諡忠簡。有《澹庵集》一百卷行於世。孫槻、榘，皆至尚書。

廖剛
維基百科標誌　维基百科條目︰廖剛
廖剛，字用中，南劍州順昌人。少從陳瓘、楊時學。登崇甯五年進士第。宣和初，自漳州司錄除國子錄，擢監察御史。時蔡京當國，剛論奏無所避。以親老求補外，出知興化軍。欽宗即位，以右正言召。丁父憂，服闋，除工部員外郎，以母疾辭。

紹興元年，盜起旁郡，官吏悉逃去，順昌民以剛為命。剛諭從盜者使反業，既而他盜入順昌，部使者檄剛撫定。剛遣長子遲諭賊，賊知剛父子有信義，亦散去。除本路提點刑獄。

尋召為吏部員外郎，言：「古者天子必有親兵自將，所以備不虞而強主威，漢北軍、唐神策之類也。祖宗軍制尤嚴。願稽舊制，選精銳為親兵，居則以為衛，動則以為中軍，此強幹弱枝之道。」又言：「國家艱難已極，今方圖新，若會稽誠非久駐之地。請經營建康，親擁六師往為固守計，以杜金人窺伺之意。」遷起居舍人、權吏部侍郎兼侍講，除給事中。

丁母憂，服闋，復拜給事中。剛言：「國不可一日無兵，兵不可一日無食。今諸將之兵備江、淮，不知幾萬，初無儲蓄，日待哺于東南之轉餉，浙民已困，欲救此患莫若屯田。」因獻三說，將校有能射耕，當加優賞，每耕田一頃，與轉一資；百姓願耕，假以糧種，復以租賦。上令都督府措置。

時朝廷推究章惇、蔡卞誤國之罪，追貶其身，仍詔子孫毋得官中朝。至是章傑自崇道觀知婺州，章僅自太府丞提舉江東茶鹽事。剛封還詔書，謂即如此，何以示懲，乃並與祠。權戶部侍郎，尋遷刑部侍郎。求補外，除徽猷閣直學士、知漳州。

七年二月，日有食之，詔內外官言事。剛言：「陛下有建國之封，所以承天意、示大公於天下後世者也，然而未遂正名者，豈非有所待耶？有所待，則是應天之誠未至也。願陛下昭告藝祖在天之靈，正建國儲君之號，佈告中外，不匿厥旨。異時雖百斯男，不復更易，天下孰敢不服。」上讀之聳然，即召剛趣至闕，拜御史中丞。剛言：「臣職糾奸邪，當務大體，若捃摭細故，則非臣本心。」又奏經費不支，盜賊不息，事功不立，命令不孚，及兵驕官冗之弊。

時徽宗已崩，上遇朔望猶率群臣遙拜淵聖，剛言：「禮有隆殺，兄為君則君之，己為君則兄之可也。望勉抑聖心，但歲時行家人禮于內庭。」從之。

殿前司強刺民為兵，及大將恃功希恩，所請多廢法。剛知無不言，論列至於四五，驕橫者肅然。

鄭億年與秦檜有連而得美官，剛顯疏其惡，檜銜之。金人叛盟，剛乞起舊相之有德望者，處以近藩，檜聞之曰：「是欲置我何地耶？」改工部尚書，而以王次翁為中丞。初，邊報至，從官會都堂，剛謂億年曰：「公以百口保金人，今已背約，有何面目尚在朝廷乎？」億年奉祠去。次翁與右諫議何鑄劾剛薦劉昉、陳淵，相為朋比，以徽猷閣直學士提舉亳州明道宮。明年致仕。以紹興十三年卒。

子四人：遲、過、遂、遽，仕皆秉麾節，邦人號為「萬石廖氏」。

李迨
維基百科標誌　维基百科條目︰李迨
李迨，東平人也。曾祖參，仕至尚書右丞。迨未冠入太學，因居開封。以蔭補官，初調渤海縣尉。

時州縣團結民兵，民起田畝中，不閑坐作進退之節，或嘩不受令，迨立賞罰以整齊之，累月皆精練，部伍如法。部刺史按閱，無一人亂行伍者，遂薦之朝，改合入官。累遷通判濟州。

時高宗以大元帥過濟，郡守自以才不及，遜迨行州事，迨應辦軍須無闕。會大元帥府勸進，乘輿儀物皆未備，迨諳熟典故，裁定其制，不日而辦。上深歎賞，即除隨軍輦運。

上即位于南京，授山東輦運，改金部郎。從駕至維揚，敵犯行在所，即取金部籍有關於國家經賦之大者載以行，及上於鎮江。時建炎三年二月也。宰相呂頤浩言於上，即日召見。

未幾，丁父喪，詔起復，以中散大夫直龍圖閣，為御營使司參議官兼措置軍前財用。苗傅、劉正彥叛，呂頤浩、張浚集勤王之師，迨流涕謂諸將曰：「君第行，無慮軍食。」師行所至，食皆先具。事平，同趙哲等入對，上慰勞之。詔轉三官，辭不拜，除權戶部侍郎。

四年，加顯謨閣待制，為淮南、江、浙、荊湖等路制置發運使。尋以軍旅甫定，乞持餘服，詔許之。紹興二年，知筠州。明年，移信州，尋提舉江州太平觀。

五年十月，以舊職除兩浙路轉運使，言：「祖宗都大梁，歲漕東南六百餘萬斛，而六路之民無飛挽之擾，蓋所運者官舟，所役者兵卒故也。今駐蹕浙右，漕運地裡不若中都之遠，而公私苦之，何也？以所用之舟太半取於民間，往往鑿井沉船以避其役。如溫、明、虔、吉州等處所置造船場，乞委逐州守臣措置，募兵卒牽挽，使臣管押，庶幾害不及民，可以漸復漕運舊制。」詔工部措置。尋加徽猷閣直學士，升龍圖閣直學士，為四川都轉運使兼提舉成都等路茶事，並提舉陝西等路買馬。

自熙、豐以來，始即熙、秦、戎、黎等州置場買馬，而川茶通於永興四路，故成都府、秦州皆有榷茶司。至是關陝既失，迨請合為一司，名都大提舉茶馬司，以省冗費，從之。逾年，詔迨以每歲收支之數具旁通驛奏，迨乃考其本末，具奏曰：

紹興四年，所收錢物三千三百四十二萬餘緡，比所支闕五十一萬餘緡。五年，收三千六十萬緡，比所支闕一千萬餘緡。六年，未見。七年，所收三千六百六十萬餘緡，比所支闕一百六十一萬餘緡。自來遇歲計有闕，即添支錢引補助。紹興四年，添印五百七十六萬道。五年，添印二百萬道。六年，添印六百萬道。見今泛料太多，引價頓落，緣此未曾添印。兼歲收錢物內有上供、進奉等窠名一千五百九十九萬，系四川歲入舊額。其勸諭、激賞等項窠名錢物共二千六十八萬，系軍興後來歲入所增，比舊額已過倍，其取於民可謂重矣。

臣嘗考《劉晏傳》，是時天下歲入緡錢千二百萬，而管榷居其半。今四川榷鹽榷酒歲入一千九十一萬，過於晏所榷多矣。諸窠名錢已三倍劉晏歲入之數，彼以一千二百萬贍中原之軍而有餘，今以三千六百萬貫贍川、陝一軍而不足。又如折估及正色米一項，通計二百六十五萬石。止以紹興六年朝廷取會官兵數，計六萬八千四百四十九人，決無一年用二百六十五萬石米之理。數內官員一萬一千七員，軍兵五萬七百四十九人，官員之數比軍兵之數約計六分之一。軍兵請給錢比官員請給不及十分之一，即是冗濫在官員，不在軍兵也。計司雖知冗濫，力不能裁節之，雖是寬剩，亦未敢除減，此朝廷不可不知也。

蜀人所苦甚者，糴買、般運也。蓋糴買不科敷則不能集其事，苟科敷則不能無擾；般運事稍緩則船戶獨受其弊，急則稅戶皆被其害。欲省漕運莫如屯田，漢中之地約收二十五萬餘石，若將一半充不系水運去處歲計米，以一半對減川路糴買、般發歲計米，亦可少寬民力。兼臣已委官於興元、洋州就糴夏麥五十萬石，岷州欲就糴二十萬石，兼用營田所收一半之數十二萬石，三項共計五十七萬石。每年水運應付閬、利州以東計米五十八萬石，若得此三項，可盡數免川路糴買、般運，此乃恤民之實惠，守邊之良策也。

降詔獎諭，以與吳玠不合，與祠。

九年，金人歸我三京，命迨為京畿都轉運使。孟庾時為權東京留守，潛通北使。迨察其隱微，庾不能平，訟於朝，且使人告迨曰：「北人以兵至矣。」迨曰：「吾家食國家祿二百年，荷陛下重任，萬死不足報。吾老矣，豈能下穹廬之拜乎？首可斷而膝不可屈也。如果然，吾將極罵以死。」告者悚然而去。降聖節，庾失於行禮，為迨所持，庾自劾，迨因此求罷去，乃落職與祠歸，而庾以京師降于金人。

迨尋復龍圖閣待制、知洪州。十六年，以疾丐祠。十八年卒。

趙開
維基百科標誌　维基百科條目︰趙開
趙開，字應祥，普州安居人。登元符三年進士第。大觀二年，權辟廱正。用舉者改秩，即盡室如京師，買田尉氏，與四方賢俊遊，因詗知天下利病所當罷行者。如是七年，慨然有通變救弊志。

宣和初，除禮制局校正檢閱官。數月局罷，出知鄢陵縣。七年，除講議司檢詳官。開善心計，自檢詳罷，除成都路轉運判官，遂奏罷宣和六年所增上供認額綱布十萬匹，減綿州下戶支移利州水腳錢十分之三，又減蒲江六井元符至宣和所增鹽額，列其次第，謂之「鼠尾帳」，揭示鄉戶歲時所當輸折科等實數，俾人人具曉，鄉胥不得隱匿竄寄。

嘗言：「財利之源當出於一，祖宗朝天下財計盡歸三司，諸道利源各歸漕計，故官省事理。並廢以還，漕司則利害可以參究，而無牽掣窒礙之患矣。」因指陳榷茶、買馬五害，大略謂：「黎州買馬，嘉祐歲額才二千一百餘。自置司榷茶，歲額四千，且獲馬兵逾千人，猶不足用，多費衣糧，為一害。嘉祐以銀絹博馬，價皆有定。今長吏旁緣為奸，不時歸貨，以空券給夷人，使待資次，夷人怨恨，必生邊患，為二害。初置司榷茶，借本錢于轉運司五十二萬緡，于常平司二十餘萬緡。自熙寧至今幾六十年，舊所借不償一文，而歲借乃准初數，為三害。榷茶之初，預俵茶戶本錢，尋於數外更增和買，或遂抑預俵錢充和買，茶戶坐是破產，而官買歲增。茶日濫雜，官茶既不堪食，則私販公行，刑不能禁，為四害。承平時，蜀茶之入秦者十幾八九，猶患積壓難售。今關、隴悉遭焚蕩，仍拘舊額，竟何所用？茶兵官吏坐縻衣糧，未免科配州縣，為五害。請依嘉祐故事，盡罷榷茶，仍令轉運司買馬，即五害並去，而邊患不生。如謂榷茶未可遽罷，亦宜並歸轉運司，痛減額以蘇茶戶，輕立價以惠茶商，如此則私販必衰，盜賊消弭，本錢既常在，而息錢自足。」

朝廷是其言，即擢開都大提舉川、陝茶馬事，使推行之。時建炎二年也。於是大更茶馬之法，官買官賣茶並罷，參酌政和二年東京都茶務所創條約，印給茶引，使茶商執引與茶戶自相貿易。改成都舊買賣茶場為合同場買引所，仍于合同場置茶市，交易者必由市，引與茶必相隨。茶戶十或十五共為一保，並籍定茶鋪姓名，互察影帶販鬻者。凡買茶引，每一斤春為錢七十，夏五十，舊所輸市例頭子錢並依舊。茶所過每一斤徵一錢，住徵一錢半。其合同場監官除驗引、秤茶、封記、發放外，無得干預茶商、茶戶交易事。

舊制買馬及三千匹者轉一官，比但以所買數推賞，往往有一任轉數官者。開奏：「請推賞必以馬到京實收數為格，或死於道，黜降有差。」比及四年冬，茶引收息至一百七十餘萬緡，買馬乃逾二萬匹。

張浚以知樞密院宣撫川蜀，素知開善理財，即承制以開兼宣撫處置使司隨軍轉運使，專一總領四川財賦。開見浚曰：「蜀之民力盡矣，錙銖不可加，獨榷貨稍存贏餘，而貪猾認為己有，互相隱匿。惟不恤怨詈，斷而敢行，庶可救一時之急。」

浚銳意興復，委任不疑，於是大變酒法，自成都始。先罷公使賣供給酒，即舊撲買坊場所置隔槽，設官主之，曲與釀具官悉自買，聽釀戶各以米赴官場自釀，凡一石米輸三千，並頭子雜用等二十二。其釀之多寡，惟錢是視，不限數也。明年，遂遍四路行其法。又法成都府法，于秦州置錢引務，興州鼓鑄銅錢，官賣銀絹，聽民以錢引或銅錢買之。凡民錢當入官者，並聽用引折納，官支出亦如之。民私用引為市，於一千並五百上許從便增高其直，惟不得減削。法既流通，民以為便。

初，錢引兩料通行才二百五十萬有奇，至是添印至四千一百九十餘萬，人亦不厭其多，價亦不削。

宣司獲偽引三十萬，盜五十人，浚欲從有司議當以死，開白浚曰：「相君誤矣。使引偽，加宣撫使印其上即為真。黥其徒使治幣，是相君一日獲三十萬之錢，而起五十人之死也。」浚稱善，悉如開言。

最後又變鹽法，其法實視大觀東南、東北鹽鈔條約，置合同場鹽市，與茶法大抵相類。鹽引每一斤納錢二十五，土產稅有增添等共納九錢四分，所過每斤徵錢七分，住徵一錢五分，若以錢引折納，別輸稱提勘合錢共六十。初變榷法，怨詈四起，至是開覆議更鹽法，言者遂奏其不便，乞罷之以安遠民，且曰：「如謂大臣建請，務全事體，必須更制，即乞劄與張浚照會。」詔以其章示浚，浚不為變。

時浚荷重寄，治兵秦川，經營兩河，旬犒月賞，期得士死力，費用不貲，盡取辦於開，開悉知慮於食貨，算無遺策，雖支費不可計，而贏貲若有餘。

吳玠為四川宣撫副使，專治戰守，于財計盈虛未嘗問，惟一切以軍期趣辦，與開異趣。玠數以餉饋不繼訴於朝，開亦自劾老憊，丐去。朝廷未許，乃特置四川安撫制置大使之名，命席益為之。益前執政，詔位宣撫司上，朝論恐未安，仍詔張浚視師荊、襄、川、陝。

六年，罷綿州宣撫司，玠仍以宣撫治兵事，軍馬聽玠移撥，錢物則委開拘收。尋除開徽猷閣待制，加玠兩鎮節鉞。復降旨，都轉運使不當與四路漕臣同系銜，成都、潼川兩路漕臣與都轉運使坐應副軍支錢物愆期，各貶二秩。朝廷故抑揚之，使之交解間隙、趣辦餉饋也。而開復與席益不和，抗疏乞將舊來宣撫司年計應副軍期，不許他司分擘支用。又指陳宣撫司截都漕運司錢，就果、閬糴米非是。又言應副吳玠軍須，紹興四年總為錢一千九百五十五萬七千餘緡，五年視四年又增四百二十萬五千餘緡。蜀今公私俱困，四向無所取給，事屬危急，實甚可憂，氣許以茶馬司奏計詣闕下，盡所欲言。

朝廷既知開與玠及席益有隙，乃詔開赴行在，以李迨代之。會疾作不行，提舉江州太平觀。七年，復右文殿修撰、都大主管川陝茶馬。開已病，累疏丐去，詔從所乞，提舉太平觀。十一年卒。

評論
論曰：秦檜執國柄，其誤宋大計，固無以議為也。張九成之策，胡銓之疏，忠義凜然。廖剛請復用德望之人，豈苟阿時好者哉？李迨、趙開所謂可使治其賦也歟？


Chinese text: This work was published before January 1, 1923, and is in the
public domain worldwide because the author died at least 100 years ago.
