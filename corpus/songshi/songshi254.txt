侯益
侯益，汾州平遙人。祖父以農為業。唐光化中，李克用據太原，益以拳勇隸麾下。從莊宗攻大名，先登，擒軍校，擢為馬前直副兵馬使。征劉守光，先登，遷軍使。破洺州，為機石傷足，莊宗親以藥傅其瘡。及愈，改護衛指揮使。梁小將李立、李建以驍勇聞，軍中憚之。會莊宗與梁人戰河上，益挺身出鬥，擒其二將，遷馬前直指揮使。莊宗入汴，為本直副都校。從明宗討趙在禮於鄴。會諸軍推戴明宗，益脫身歸洛，莊宗撫其背出涕。

明宗立，益面縛請罪，明宗曰：「爾盡忠節，又何罪也。」改本直左廂都校。天成初，朱守殷據夷門叛，益率所部斬關先入。轉左右馬前從馬直都校、領潘州刺史。王都據定州叛，益從王晏球攻討。會契丹來援，益逆擊之，破其眾唐河北，克其城，授寧州刺史。入為羽林軍五十指揮都校、領費州刺史。

時夏帥李仁福卒，子彜超擅命自立，以邀節鋮，命益帥師討之。明宗不豫，遽追還。

應順初，潞王舉兵鳳翔，以益為西面行營都虞侯。益知軍情必變，稱疾不奉詔，執政怒，出為商州刺史。蜀軍寇金州，益率鎮兵襲擊，大破之。詔賜襲衣、名馬，加西面行營都巡檢使。

晉初，召為奉國都校、領光州防禦使。范延光反大名，張從賓據河陽為聲援。晉祖召益，謂曰：「宗社危若綴旒，卿能為朕死耶？」益曰：「願假銳卒五千人，破賊必矣。」以益為西面行營副都部署，率禁兵數千人，次虎牢。從賓軍萬餘人，夾汜水而陣。益親鼓，士乘之，大敗其眾，擊殺殆盡，汜水為之不流，從賓乘馬入水溺死。築京觀，刻石紀功，晉祖大喜，拜河陽三城節度，充鄴都行營都虞候。會延光以城降，移鎮潞州。

天福四年，晉祖追念虎牢之功，遷武寧軍節度、同平章事，遣中使謂益曰：「朕思卿前年七月九日大立戰功，故復以此月此日徙卿鎮彭門，領相印。」仍賜門戟，改鄉里為將相鄉勳賢里，九月，徐州大火，益出金、粟振之。

明年，徙鎮秦州，充西面都部署。階州義軍校王君懷苦其刺史暴虐，率眾數千投蜀，請為先鋒，下秦、成諸州。益聞之懼，請援於朝；又潛遺書於蜀將，以達誠意。少帝聞之，疑為邊患，議徙於內地。會蒲帥安審琦移鎮許下，以益為河中尹、護國軍節度。

契丹入汴，益率僚屬歸京師，詣契丹主，自陳不預北伐之謀。契丹授以鳳翔節度。

漢祖即位，加兼侍中。益自以嘗受契丹命，聞漢兵入洛，憂之，浚城隍為備，孟昶遣益所親掌樞密王處回賫書招益，復遣綿州刺史吳崇惲厚遺之。崇惲本秦州押衙，益故吏也，及何重建為帥遣崇惲奉表以階、秦歸蜀，授刺史，故昶遣之。益遂與其子歸蜀，昶令重建率川兵數萬出大散關以應之。漢祖知其事，遣客省使王景崇率禁軍數千，倍道趨岐下，召益入朝。時漢祖已不豫，召至臥內，謂之曰：「侯益貌順朝廷，心懷攜貳。爾往至彼，如益來，即置勿問；茍遲疑不決，即以便宜從事。」景崇至京兆，合岐、雍、邠、涇之師以破蜀軍。益懼，即謀入朝。會聞漢祖崩，景崇欲誅益，慮隱帝不知先朝密旨。從事程渥，景崇里人也，益因遣之說景崇曰：「君致位通顯，亦可少知止足，何必懷禍人之心，為已甚之事乎。況侯君親戚爪牙甚眾，事若妄發，禍亦旋踵至矣。」景崇怒曰：「子去，勿為遊說，吾將族爾！」益知不用渥言，即率數十騎奔入朝。隱帝遣侍臣問益結連蜀軍之由，益對曰：「臣欲誘之出關，掩殺之耳。」隱帝笑之。益厚賂史弘肇輩，言景崇之橫恣。諸權貴深庇護之，乃授以開封尹兼中書令。俄封魯國公。景崇聞之，遂據城叛，益親屬在城中餘七十口悉為景崇所害。

及周祖起兵，隱帝議出師禦之，益獻計曰：「王者無敵於天下，兵不宜輕出，況大名戍卒家屬盡在京城，不如閉關以挫其銳，遣其母妻發降以招之，可不戰而定。」慕容彥超以為益衰老，作懦夫計，沮之。隱帝遣益與彥超及張彥超、閻晉卿，吳虔裕守澶州。至赤岡，周師奄至，戰留子陂，漢軍不利。益臨陣，見士卒無鬥志，又占候不祥，乃與焦繼勳等夜謁周祖，周祖慰勞遣還。

廣順初，封楚國公，改太子太師，俄又改封齊國公。顯德元年冬，告老，以本官致仕歸洛。遣使賜茶藥錢帛，就撫問之。

太祖即位，遣賜器幣，歲一來朝，太祖以耆舊厚待之。乾德初，郊祀，詔綴中書門下班，禮與丞相等。三年，卒，年八十，贈中書令。

五子：仁愿、仁矩、仁寶、仁遇、仁興。仁愿至左金吾衛大將軍、蓬州刺史；仁遇，西京內園使；仁興，右屯衛將軍。仁願子延濟，西京作坊使、康州刺史。

子 仁矩
仁矩從益為商州牙校。益之討張從賓也，仁矩首犯賊鋒，以功領蓬州刺史，充河南牙職。從益歷潞、徐、秦三鎮。開運初，入為氈毯使，出為天平行軍司馬。

漢妝，授隰州刺史，至郡決滯訟，一日釋繫囚百餘，獄為之空，民情悅服。仕周，歷左羽林將軍，出為泗州刺史，改通州，兼屯田鹽鐵監使。

宋初，歷祁、雄二州刺史。治軍有方略，歷數郡，咸有善政。開寶二年，卒年五十六。太祖甚惜之，特命中使護喪。子延廣、延之、咸平二年進士及弟。

子 仁寶
仁寶以蔭遷太子中允，即趙普妹婿。盧多遜與普有隙，普罷相，即以仁寶知邕州。州之右江生毒藥樹，宣化縣人常采貨之。仁寶以聞，詔盡伐去。九年不代。太平興國中，上言陳取交州之策，太宗大喜，令馳驛召歸。多遜遽奏曰：「若召仁寶，其謀必泄，蠻夷增備，未易取也。不如授仁寶飛輓之任，且經度之，別遣偏將發荊湖士卒一二萬人，長驅而往，勢必萬全。」帝以為然。遂以仁寶為交州水陸計度轉運使。前軍發，遇賊鋒甚盛，援兵不繼，遇害死江中。太宗聞之，甚悼惜，特贈工部侍郎，錄其子延齡、延世並為齋郎。延齡至殿中丞。延世至太子中舍。

孫 延廣
延廣，初在繈褓中，遭王景崇之難，乳母劉氏以己子代延廣死。劉氏行丐抱持延廣至京師還益。延廣父歷通、祁、雄三州刺史，悉以補牙職。仁矩在雄州日，方飲宴，虜數十騎白晝入州城，居民驚擾。延廣引親信數騎馳出衙門，射殺其酋長一人，斬首數級，悉禽其餘黨。延廣持首級以獻，仁矩喜，拊其背曰：「興吾門者必汝也。」監軍李漢超以其事聞，詔書褒美，賜錦袍銀帶。

仁矩卒，補西頭供奉官。從党進討太原。太平興國初，預修永昌陵，出護延州軍兼緣邊巡檢，善撫士卒，下樂為用，戎人畏服，遷閣門祗候。會西北戎入寇，邊人擾亂，求可使徼巡者。近臣言：「延廣將家子，習邊事無出其右。」延廣時被病，強起之，遷崇儀副使，充同、鄜、坊、延、丹緣邊都巡檢使。延廣力疾入辭，太宗賜以名藥及方，遣太醫隨侍，其疾亦尋愈。戎人聞延廣之至，不敢復為寇亂。

叛卒劉渥嘯聚亡命數百人，寇耀州富平縣，謀入京兆，其勢甚盛。所過殺居民，奪財物，縱火而去，關右騷然。延廣率兵數百，自間道追之，會渥於富平西十五里，渥眾已千餘人，相持久之。渥素憚延廣，傳言：「我草間求活，觀死如鴻毛耳；侯公家世富貴，奈何不思保守，而與亡卒爭一旦之命於鋒鏑之下？」延廣怒，因擊之，挺身與渥鬥大樹下，斷渥右臂，渥脫走，乘勢大破其眾。渥創甚，止谷中，後數日為追兵所獲。渥素號驍勇無敵，至是為延廣所殺，群盜喪氣，餘黨稍稍自歸，關右以定。上嘉之，擢拜崇儀使。

淳化二年，李繼遷始擾夏臺，即命延廣領獎州刺史、知靈州，賜金帶名馬。會趙保忠陰結繼遷，朝廷命騎將李繼隆率兵問罪，以延廣護其軍。既而夏臺平，保忠就縛。手詔褒美，錫賚甚厚。師還，留為延州鈐轄。會節帥田重進老耄，郡中不治，以延廣同知州事兼緣邊都巡檢使。

先是，延廣知靈州，部下嚴整，戎人悅服，李繼遷素避其鋒。監軍康贊元害其功，誣奏延廣得虜情，恐後倔強難制。遽詔還，以慕容德豐代之，部內甚不治。至道間，繼遷寇靈州，朝廷謀帥，同知樞密院事錢若水稱延廣可使，就拜寧州團練使、知靈州兼兵馬都部署。賜白金二千兩，歲增給錢二百萬。戎人塞道，郵傳饋餫皆不通，延廣獨引數十騎之鎮，戎人素服其威名，皆相率引避。

二年春，被病，上遣御醫馳驛視之。醫至，疾已亟，延廣謂中使李知信曰：「延廣自度必不起，家世受國恩，今日得死所矣，但恨未立尺寸功以報上耳。」言訖而卒，年五十。上聞之為出涕，賵賻甚厚，以其子為六品正員官。子紹隆，東染院使、帶御器械。紹隆子宗亮，右侍禁、閣門祗候。

張從恩
張從恩，幷州太原人。父存信，振武軍節度。後唐明宗微時，嘗隸存信麾下。時從恩尚幼，頗無賴，明宗甚薄之，及即位，止授散秩。從恩不得志，乃退歸太原。

晉祖鎮河東，為少帝娶從恩女。晉初，以外戚擢為右金吾衛將軍，未幾，改刺貝州，遷北京副留守，移授澶州防禦使。歷樞密副使、宣徽南院使、權西京留守，俄判三司。安從進叛於襄陽，以從恩為行營兵馬都監。

少帝嗣位，襄陽平，遷檢校太尉、開封尹，充東京留守。少帝自鄴歸汴，改鄴都留守。錫賚加等，仍賜銀裝肩輿二，俾迎其家。明年，契丹擾河朔，從恩僅能完守。尋加同中書門下平章事。是歲，契丹將趙延昭據甘陵，命從恩為貝州行營都部署。從恩至，延昭遁去。詔與杜重威合兵三萬北伐。

開運初，改天平軍節度。契丹復擾邊，命十五將北征，以從恩充北面行營都監。二年，移鎮晉州，又改潞州。及契丹入汴，從恩欲降，從事高防諫曰：「公晉室之親，宜盡臣節。」從恩不聽，乃棄城而去。巡檢使王守恩悉取其家財，以城歸漢祖。漢祖至汴。從恩惶懼不敢出。漢祖召賜襲衣、金帶、鞍勒馬、器幣以安慰之。尋拜右衛上將軍，奉朝請。

周初，迂左金吾衛上將軍。周祖征兗州，從恩從行。世宗嗣位，加檢校太師，封褒國公。宋初，改封許國公，久之，以病免。乾德四年，卒，年六十九。

扈彥珂
扈彥珂，代州雁門人。幼事王建立，以謹厚稱。晉天福中，建立節制潞州，卒，遺表薦彥珂，得補河東節度左都押衙。會漢祖自太原建號，擢為宣徽南院使。未幾，授鎮國軍節度，華商等州觀察、處置等使。

乾祐初，河中李守貞、永興趙思綰、鳳翔王景崇並據城叛，周祖為樞密使，總兵出征，道出華州。時議多以先討景崇、思綰為便，周祖意未決，彥珂曰：「三叛連衡，推守貞為主，宜先擊河中；河中平，則永興、鳳翔失勢矣。今舍近圖遠，若景崇、思綰逆戰於前，守貞兵其後，腹背受敵，為之奈何？」周祖從其言，及平河中，以功遷護國軍節度。時蒲人雕弊，思得良帥鎮撫。彥珂暗弱，朝議少之。

廣順初，就加同平章事，移鎮滑州。歲餘代歸。與鳳翔趙暉俱獻緡帛，請開宴，不納，以滑州李守貞宅賜之。世宗嗣位，授左衛上將軍。顯德三年，以老疾上章求退，授開府儀同三司、太子太師致仕，歸西京。太祖即位，遣使就賜器幣，數月卒，年七十五。

薛懷讓
薛懷讓，其先戎人，徙居太原。少勇敢，喜戰鬥。後唐莊宗在鎮，得隸帳下，累歷軍職。明宗時，改神武右廂都校、領獎州刺史。東川董璋遣懷讓率本軍從晉祖討賊，賊平，遷絳州刺史。清泰初，移申州。明年，表乞罷郡赴代北軍，力陳不允。

晉天福中，范延光叛於鄴，以懷讓為招收使。及戰，中流矢，詔賜湯藥存問。又歷沂、遼、密、懷四州刺史，所至無善政，頗事誅斂。楊光遠反青州，召懷讓至闕，賜襲衣、玉帶，為行營先鋒都指揮使，以功改宿州團練使。

會契丹南侵，少帝幸澶州，遣懷讓與李守貞、皇甫遇、梁漢璋率兵萬人緣河而下，以守汶陽。時契丹歲擾邊陲，朝廷擇驍將守要郡，命懷讓為洺州團練使。會符彥卿北討契丹，以懷讓為馬軍左廂排陣使。又從北面都招討杜重威為先鋒都指揮使。及重威降契丹於中渡橋，懷讓亦在籍中，非其志也。

契丹主北歸，留麻答守鎮州，麻答遣步健督洺州供運。懷讓聞漢祖舉義晉陽。即殺步健，奉表歸漢，漢祖遣郭從義分兵萬餘，與懷讓取邢州。時偽帥劉鐸守邢臺，堅壁拒之，不克而還。麻答遣副將楊安以八百騎攻懷讓，又命剛鐵將三百騎繼之。懷讓戰不勝，退保本州，契丹大掠其封內。及麻答為鎮軍所逐，楊安亟遁，鐸又納款漢祖。懷讓乘其不虞，遣人紿鐸云：「我奉詔為邢州帥，今率眾襲契丹，請置頓於郡。」鐸無拒心，輒開門迎之，懷讓殺鐸，奪其城。漢祖即授以安國軍節度。

隱帝即位，移鎮同州。及殺楊邠等，急召懷讓至闕。會北郊兵敗，懷讓降於周祖。

周祖登位，賜襲衣、金帶、鞍勒馬，遣還任，加同平章事。劉崇入寇，懷讓表求西征，詔褒之。夏陽富人張廷徽誣告趙隱等五人為盜殺人，且厚賂懷讓子有光。懷讓知之，即諷吏掠治隱等，強伏之，遣掌書記李炳、親校賈進蒙追、判官劉震等，鍛成其獄，隱等皆棄市。家人詣闕訴冤，懷讓亦自入朝，遽獻錢百萬，請開宴，不納。俄捕獲本賊，下御史臺鞫問，懷讓懼，獻馬十匹，復不納。有司請逮懷讓繫獄，周祖以宿將，釋不問，杖流震等。俄以懷讓為左屯衛上將軍。

世宗即位，加左武衛上將軍。顯德五年，請老，拜太子太師致仕。恭帝即位，封杞國公。建隆元年，卒，年六十九。贈侍中。

懷讓好畜馬駝，馬有大烏小烏者，尤奇駿。漢隱帝使求之，吝而不獻。及罷節鎮，環衛祿薄，猶有馬百匹、橐駝三十頭，傾資以給芻粟，朝夕閱視為娛。家人屢勸鬻以供費，懷讓不聽。及死，童僕剺面以哭，蓋其俗也。

趙贊
趙贊，字元輔，本名美，後改焉。幽州薊人。祖德鈞，後唐盧龍節度，封北平王。父延壽，尚明宗女興平公主，至樞密使、忠武軍節度。

贊幼聰慧，明宗甚愛之，與諸子、外孫石氏並育於六宅。暇日，因遍閱諸孫數十人，目贊曰：「是兒令器也。」贊七歲誦書二十七卷，應神童舉。明宗詔曰：「都尉之子，太尉之孫，幼能誦書，弱不好弄，克彰庭訓，宜錫科名，可特賜童子及弟。仍附長興三年禮部春榜。」久之，延壽出鎮宣武軍，因奏署牙內都校。

清泰末，晉祖起幷門，命延壽以樞密使將兵屯上黨，德鈞將本軍自幽州來會。時晉祖以契丹之援，引兵南下，德鈞父子降晉，契丹主盡錮之北去，贊獨與母公主留西洛。天福三年，晉祖命贊奉母歸薊門，契丹署為金吾將軍。數年，契丹以延壽為范陽節度，又署贊為牙內都校。開運末，契丹主將謀南侵，委政延壽。及平原陷，贊復受契丹署為河中節度。延壽從契丹北歸，贊得留鎮河中。

未幾，漢祖起晉陽，贊奉表勸進，漢祖加檢校太尉，仍鎮河中。改京兆尹、晉昌軍節度。贊懼漢疑已，潛遣親吏趙仙奉表歸蜀。判官李恕者，本延壽賓佐，深所委賴，至家事亦參之。及贊出鎮，從為上介。至是，恕語贊曰：「燕王入遼，非所願也，漢方建國，必務懷柔，公若泥首歸朝，必保富貴，狠狽入蜀，理難萬全。儻復不容，後悔無及。公能聽納，請先入朝，為公申理。」贊即遣恕詣闕。漢祖見恕，問贊何以附蜀，恕曰：「贊家在燕薊，身受契丹之命，自懷憂恐，謂陛下終不能容，招引西軍，蓋圖茍免。臣意國家甫定，務安臣民，所以令臣乞哀求覲。」漢祖曰：「贊之父子亦吾人也，事契丹出於不幸。今聞延壽落於陷穽，吾忍不容贊耶？」恕未還，贊已離鎮入朝，即命為左驍衛上將軍，徙恕邠州判官。

贊仕周，歷左右羽林、左龍武三統軍。世宗南征，初遣贊率師巡警壽州城外，俄命為淮南道行營左廂排陣使。世宗歸京，留贊與諸將分兵圍壽春，贊獨當東面。諸將戰多不利，贊獨持重，自秋涉冬，未嘗挫衄。及受詔移軍，尺椽片瓦，悉輦而行，城中人無敢睥睨者。會吳遣驍將魯公綰帥十餘萬眾泝淮奄至，跨山為柵，阻肥水，俯瞰城中。時大軍已解圍，贊與大將楊承信將輕騎斷吳人饟路，又獨以所部襲破公綰軍，為流矢所中。

世宗再征壽春，命造橋渦口，以通濠、泗。令騎帥韓令坤董其役，俾贊副之。屬霖雨淮水漲溢，濠人謀乘輕舟奄焚其橋，贊覘知之，設伏橋下。濠人果至，贊令強弩亂發，殺獲甚眾。及世宗移兵趣濠，以牛革蒙大盾攻城，贊親督役，矢集於胄，中被重傷，猶力戰，遂拔其羊馬城，刺史唐景思死焉，團練使郭廷請以城降。世宗詔褒美之。又以所部兵巡撫滁、和之間，破吳人五百於石潭橋。淮南平，以戰功多，授保信軍節度。贊入視事，盡去苛政，務從寬簡，居民便之。恭帝即位，加開府階。

宋初，加檢校太師，移忠正軍節度，預平維揚。歲餘，改鎮延州，受密旨許以便宜行事。將及州境，乃前後分置步騎，綿綿不絕，林莽之際，遠見旌旗，所部羌、渾來迎，無不懾服。

乾德六年，移建雄軍節度。秋，命將征太原，以贊為邠州路部署。開寶二年，太祖將討晉陽，又以為河東道行營前軍馬步軍都虞候。車駕薄城下，分軍四面，贊扼其西偏。幷人乘晦自突門潛犯贊壘，贊率眾擊之，久而方退，弩矢貫足。太祖勞問數四，賜良藥傅之。四年，議鎮鄜州。

太宗即位，進封衛國公。及平興國二年，來朝，未見而卒，年五十五。贈侍中。

贊頗知書，喜為詩，容止閑雅，接士大夫以禮，馭眾有方略。其為政雖無異跡，而吏民畏服，亦近代賢帥也。

李繼勳
李繼勳，大名元城人。周祖領鎮，選隸帳下。廣順初，補禁軍列校，累遷至虎捷左廂都指揮使、領永州防禦使。顯德初，遷侍衛步軍都指揮使、領昭武軍節度。歲餘，改領曹州。

世宗親征淮上，令繼勳領兵屯壽州城南，進洞屋、雲梯，以攻其城。繼勳怠於守禦，為其所敗，死者數萬，梯、屋悉皆被焚。召歸闕，出為河陽三城節度。議者以為失責帥之義。及再幸壽春回，左授繼勳右武衛大將軍，又以其掌書記陳南金裨贊無狀，並黜之。

顯德四年，冬，復從世宗南征，及次迎鑾，即命繼勳帥黑龍船三十艘於江口灘，敗吳兵數百，獲戰船二艘，以功遷左領軍衛上將軍。七月，改右羽林統軍。六年春，世宗幸滄州，以繼勳為戰棹左廂都部署，前澤州刺史劉洪副之，俄權知邢州。恭帝即位，授安國軍節度，加檢校太傅。

宋初，加檢校太尉。太祖平澤、潞，繼勳朝於行在，即以為昭義軍節度。是秋，率師入河東，燔平遙縣，俘獲甚眾。建隆二年，冬，又敗幷軍千餘人，斬首百餘級，獲其遼州刺史傅延彥及弟延勳來獻。

乾德二年，詔與康延沼、尹訓率步騎萬餘攻遼州，太原將郝貴超領兵來援，戰於城下，繼勳大敗之。州將杜延韜危蹙，與拱衛都指揮使冀進、兵馬都監供奉官侯美籍部下兵三千送欵於繼勳。即遣內供奉官都知慕容延忠入奏，詔褒之。未幾，幷人誘契丹步騎六萬人來取遼州，復遣繼勳與羅彥瓌、郭進、曹彬等領六萬眾赴之，大破契丹及太原軍於城下。五年，加同平章事。

開寶初，將征河東，以繼勳為行營前軍都部署，敗幷人於渦河。二年，太祖親征河東，命繼勳為行營前軍都部署。駕至城下，分軍四面，繼勳柵其南。三年春，移鎮大名。太平興國初，加兼侍中。俄以疾求歸洛陽，許之，賜錢千萬、白金萬兩。是秋，上表乞骸骨，拜太子太師致仕，朝會許綴中書門下班。尋卒，年六十二，贈中書令。

繼勳累歷藩鎮，所至無善政，然以質直稱。信奉釋氏。與太祖有舊，故特承寵遇。

弟繼偓，亦有武勇，周顯德末，補內殿直。宋初，累歷軍職。開寶中，為步軍副都軍頭。太平興國三年，遷內外馬步軍副都軍頭。坐事改右衛率府率。六年，加本衛將軍、領獎州刺史。累至龍衛右廂都指揮使、領本州團練使。

繼勳子守恩至如京使；守元至北作坊使；守徽為崇儀副使。

藥元福
藥元福，幷州晉陰人。幼有膽氣，善騎射。初事邢帥王檀為廳頭軍使，以勇敢聞。事後唐，為拱衛、威和親從馬鬥軍都校，天平軍內外馬軍都指揮使。晉天福中，為深州刺史。

開運初，契丹陷甘陵，圍魏郡，師次於河。少帝駐軍澶淵，契丹陣於城北，東西連亙，掩城兩隅，登陴望之，不見其際。元福以左千牛衛將軍領兵居陣東偏。澶民有馬破龍者告契丹曰：「先攻其東，即浮梁可奪。」契丹信之，盡銳來戰。元福與慕容鄴各領二百騎為一隊，躍出而鬥，元福奮鐵撾擊契丹，斃者數人，左右馳突，無不披靡，契丹兵潰。少帝登城，見元福力戰，召撫之曰：「汝奮不顧命，雖古之忠烈無以過之。」元福三馬皆中流矢，少帝擇名馬賜之。明日將戰，面授元福鄭州刺史，為權臣所沮，止刺原州，俄改泰州。

明年，契丹復入。命元福與李守貞、符彥卿、皇甫遇、張彥澤等禦之於陽城，為右廂副排陣使。晉師列方陣，設拒馬為行砦。契丹以奇兵出陣後，斷糧道，晉人乏水，士馬饑渴，鑿井未及泉，土輒壞塞，契丹順風揚塵，諸將皆曰：「彼勢甚銳，俟風反與戰，破之必矣。」守貞與元福謀曰：「軍中饑渴已甚，若俟風反出戰，吾屬為虜矣！彼謂我不能逆風以戰，宜出其不意以擊之，此兵家之奇也。」元福乃率麾下騎，開拒馬出戰，諸將繼至，契丹大敗，追北二十餘里，殺獲甚眾，敵帥與百餘騎遁去。以元福為威州刺史。

會靈武節度王令溫以漢法治蕃部，西人苦之，共謀為亂，三族酋長拓跋彥超、石存、乜廝褒率眾攻靈州。令溫遣人間道入奏，乃以河陽節度馮暉鎮朔方，召關右兵進討，以元福將行營騎兵。元福與暉出威州土橋西，遇彥超兵七千餘，邀暉行李。元福轉戰五十里，殺千級，禽三十餘人，又遣部校援出令溫，護送洛下。

朔方距威州七百里，無水草，號旱海，師須賫糧以行，至耀德食盡，比明，行四十里。彥超等眾數萬，布為三陣，扼要路，據水泉，以待暉軍，軍中大懼。暉遣人賂以金帛，求和解，彥超許之。使者往復數四，至日中，列陣如故。元福曰：「彼知我軍饑渴，邀我於險，既許和解而日中未決，此豈可信哉？欲困我耳。遷延至暮，則吾黨成禽矣。」暉驚曰：「奈何？」元福曰：「彼雖眾而精兵絕少，依西山為陣者是也，餘不足患。元福請以麾下騎先擊西山兵，公但嚴陣不動，俟敵少卻，當舉黃旗為號；旗舉則合勢進擊，敗之必矣。」暉然其策，遂率眾進擊，敵眾果潰。元福即舉黃旗以招暉，暉軍繼進，彥超大敗，橫屍蔽野。是夕，入清邊軍。明日，至靈州。元福還郡，詔賜暉、元福衣帶繒帛銀器。

漢乾祐中，從趙暉討王景崇於鳳翔。時兵力寡弱，不滿萬人，蜀兵數萬來援，景崇至寶雞，依山列柵。都監李彥從以數千人擊蜀軍，眾寡不敵，漢軍少卻。元福領數百騎自後驅之，下令還顧者斬，眾皆殊死戰，大敗蜀兵，追至大散關，殺三千餘人，餘皆棄甲遁去。鳳翔平，以功遷淄州刺史。

周廣順初，王彥超討徐州叛將楊溫，以元福為行營兵馬都監。數月克之，率師還京，改陳州防禦使。

未幾，劉崇引契丹擾晉州，命樞密使王峻率兵拒之，以元福為西北面都排陣使。軍過蒙坑，崇夜燒營遁。峻令元福與仇超、陳思讓追至霍邑，既行，又遣止之。元福謂思讓等曰：「劉崇召契丹擾邊，志在疲弊中國，今兵未交而遁，宜追奔深入，以挫其勢。」諸將畏懦，遂止。周祖知其事，明年，因調兵戍晉州，謂左右曰：「去年劉崇之遁，若從藥元福之言，則無邊患矣。」

俄與曹英、向訓討慕容彥超於兗州，元福為行營馬步軍都虞候。詔元福自晉州率所部入朝，即遣東行，賜六銖、袍帶、鞍馬、器仗。周祖謂曰：「比用曹州防禦使鄭璋，我度彥超兇狡，多計謀，恐璋不能集事，選爾代之。已敕曹英、向訓不令以軍禮見汝。」及至軍中，英、訓皆尊禮之，當時有為宿將。築連城以圍兗，彥超晝夜出兵，元福屢擊敗之，遂閉壁不敢出。十餘日，元福營柵皆就，又穴地及築土山，百道攻其城。會周祖親征，元福以所部先入羊馬城，諸軍鼓噪角進，拔之。以功授建雄軍節度。

世宗高平之戰，劉崇敗走太原，遂縱兵圍其城。以元福為同州節度，充太原四面壕砦都部署。時攻具悉備，城中危急，以糧運不繼，詔令班師。元福上言曰：「進軍甚易，退軍甚難。」世宗曰：「一以委卿。」遂部分卒伍為方陣而南，元福以麾下為後殿，崇果出兵來追，元福擊走之。師還，加檢校太尉，移鎮陜州。又歷定、廬、曹三鎮。

宋初，加檢校太師。九月卒，年七十七，贈侍中。

元福雖老，筋骨不衰，人或言其氣貌益壯，當復領兵，必大喜，曲致禮待，或加以贈遣，時稱驍將。

趙晁
趙晁，真定人。初事杜重威為列校。重威誅，屬周祖鎮鄴中，晁因委質麾下。周祖開國，擢為作坊副使。慕容彥超據兗州叛，以晁為行營步軍都監。兗州平，轉作坊使。晁自以逮事霸府，復有軍功，而遷拜不滿所望，居常怏怏。時樞密使王峻秉政，晁疑其軋己。一日使酒詣其第，毀峻，峻不之責。世宗嗣位，改控鶴左廂都指揮使、領賀州刺史。

從征劉崇，轉虎捷右廂都指揮使、領本州團練使兼行營步軍都指揮使。軍至河內，世宗意在速戰，令晁倍道兼行。晁私語通事舍人鄭好謙曰：「賊勢方盛，未易敵也，宜持重以挫其銳。」好謙以所言入白，世宗怒曰：「汝安得此言，必他人所教。言其人，則舍爾；不言，當死！」好謙懼，遂以實對。世宗即命並晁械於州獄，軍回始赦之。

及征淮南，改虎捷左廂、領閬州防禦使，充前軍行營步軍都指揮使，又為緣江步軍都指揮使。時李重進敗吳人於正陽，以降卒三千人付晁，晁一夕盡殺之。世宗不之罪。壽春平，拜檢校太保、河陽三城節度、孟懷等州觀察措置等使。恭帝即位，加檢校太傅。

宋初，加檢校太尉。未幾，以疾歸京師，卒，年五十二。太祖甚悼之，贈太子太師，再贈侍中。

晁身長七尺，儀貌雄偉，好聚斂，處方鎮以賄聞。以周初與宣祖分掌禁軍，有宗盟之分，故太祖常優禮之，再加贈典焉。子延溥。

子 延溥
延溥，周顯德中，以父任補左班殿直。宋初，為鐵騎指揮使。開寶初，太祖親征晉陽，太宗守京邑，延溥以所部為帳下牙軍，轉殿前散員指揮使。九年，改鐵騎都虞候。

太宗即位，遷散指揮都虞候、領思州刺史。太平興國二年，轉內殿直都虞候。三年，改馬步軍都虞候。從平太原，略地燕薊。六軍扈從有後期至者，帝怒，欲置於法。延溥遂進曰：「陛下巡行邊陲，以防禦外侮，今契丹未殄，而誅譴將士，若舉後圖，誰為陛下戮力乎？」帝嘉納之。師還，遷內外馬步軍都軍頭、領本州防禦使。

五年，殿前白進超卒，即日以延溥為日騎、天武左右廂都指揮使，兼權殿前都虞候事。坐遣親吏市竹木所過關渡稱制免算，責授登州團練使，令赴任。是冬，帝北巡至大名，復以延溥為本州防禦使，即命為幽州東路行營壕砦都監。詔修緣邊城壘。逾年，加涼州觀察使，仍判登州。又為鎮州兵馬都部署，俄判霸州。

雍熙二年，改蔚州觀察使，判冀州。會命曹彬等北征，又與內衣庫使張紹勍、引進副使董愿為幽州西北道行營都監。師還，命知貝州，改滑州部署。四年，再知貝州，以疾求代，代未至，卒，年五十。贈天德軍節度。

子承彬，至內殿崇班。承彬子咸一，為虞部員外郎，知宗正丞事。咸熙，天聖八年進十及第。

論曰：侯益在晉、漢時，數為反覆，觀其受命契丹，私交偽蜀，赤岡之戰，復夜謁周祖，宗屬長幼，遭景崇鯨鯢，殆無噍類，推其心跡，豈懷貳之罰歟？薛懷讓、趙晁為將，皆忍於殺降。晁子延溥，能救後至之誅，雖父子之親，仁暴相戾有若是者。餘皆逢時奮武，致身榮顯。扈彥珂請擊河中，卒用其策，愚者之一慮云。


Chinese text: This work was published before January 1, 1923, and is in the
public domain worldwide because the author died at least 100 years ago.
