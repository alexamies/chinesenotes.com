　　寧宗法天備道純德茂功仁文哲武聖睿恭孝皇帝，諱擴，光宗第二子也，母曰慈懿皇后李氏。光宗爲恭王，慈懿夢日墜于庭，以手承之，已而有娠。乾道四年十月丙午，生于王邸，五年五月，賜今名。十一月乙丑，授右千牛衛大將軍。七年，光宗爲皇太子。淳熙五年十月戊午，遷明州觀察使，封英國公。七年二月，初就傅。

　　九年正月，始冠。十年九月己巳，始預朝參。十一年，當出閣，兩宮愛之，不欲令居外，乃建第東宮之側，以十月甲戌遷焉。

　　十二年三月乙酉，遷安慶軍節度使，封平陽郡王。八月辛酉，納夫人韓氏。十六年二月壬戌，光宗受禪。三月己亥，拜少保、武寧軍節度使，進封嘉王。帝自弱齡，尊師重傅，至是，始置翊善，以沈清臣爲之。

　　紹熙元年春，宰相留正請立帝爲儲嗣。

　　五年六月戊戌，孝宗崩，光宗以疾不能出。壬寅，宰臣請太皇太后垂簾聽政，不許；請代行祭奠之禮，從之。丁未，宰臣奏云：「皇子嘉王，仁孝夙成。宜正儲位，以安人心。」越六日，奏三上，從之。明日，遂擬旨以進。是夕，御批付丞相云：「歷事歲久，念欲退閑。」

　　七月辛酉，留正以疾辭去。知樞密院事趙汝愚見正去，乃遣韓侂胄因內侍張宗尹以禪位嘉王之意請于太皇太后，不獲。遇提舉重華宮關禮，侂胄因其問，告之。禮繼入內，泣請于太皇太后，太皇太后乃悟，令諭侂胄曰：「好爲之！」侂胄出，告汝愚，命殿帥郭杲夜分兵衛南北內［一］。

　　翌日禫祭，汝愚率百官詣大行柩前，太皇太后垂簾，汝愚率同列再拜，奏：「皇帝疾，不能執喪，臣等乞立皇子嘉王爲太子，以安人心。」乃奉御批八字以奏。太皇太后曰：「既有御筆，卿當奉行。」汝愚曰：「內禪事重，須議一指揮。」太皇太后允諾。汝愚袖出所擬以進，云：「皇帝以疾，未能執喪，曾有御筆，欲自退閑，皇子嘉王擴可即皇帝位。尊皇帝爲太上皇，皇后爲太上皇后。」太皇太后覽畢，曰：「甚善。」

　　汝愚出，以旨諭帝，帝固辭曰：「恐負不孝名。」汝愚曰：「天子當以安社稷、定國家爲孝，今中外憂亂，萬一變生，置太上皇何地！」衆扶入素幄，披黃袍，方卻立未坐，汝愚率同列再拜。帝詣几筵殿。哭盡哀。須臾立仗訖，催百官班，帝衰服出，就重華殿東廡素幄立，內侍扶掖，乃坐。百官起居訖，乃入行禫祭禮。詔建泰安宮，以奉太上皇、太上皇后。汝愚即喪次請召還留正。乙丑，太皇太后命立崇國夫人韓氏爲皇后。丙寅，大赦。百官進秩一級， 賞諸軍。詔車駕五日一朝泰安宫，百官月两朝。以即位告於天地、宗廟、社稷。

　　丁卯，侍御史張叔椿劾留正擅去相位，詔以叔椿爲吏部侍郎。戊辰，詔求直言。遣鄭湜使金告禪位。己巳，以趙汝愚兼參知政事。庚午，召秘閣修撰、知潭州朱熹詣行在。壬申，建泰安宮。乙亥，以趙汝愚爲右丞相，參知政事陳騤知樞密院事，餘端禮參知政事，仍兼同知樞密院事。汝愚辭不拜。賜前宰執、侍從詔，訪以得失。丙子，大風。戊寅，詔：秋暑，太上皇帝未須移御，即以寢殿爲泰安宮。以殿前都指揮使郭杲爲武康軍節度使，庚辰，率群臣拜表于泰安宮。辛巳，以趙汝愚爲樞密使，保大軍節度使郭師禹爲攢宮總護使。壬午，侍御史章穎等劾內侍林億年、陳源、楊舜卿，詔億年、源與在外宮觀，舜卿在京宮觀。韓侂胄落階官，爲汝州防禦使。癸未，餘端禮辭兼同知樞密院事。甲申，以兵部尚書羅點簽書樞密院事。詔兩省官詳定應詔封事，具要切者以聞。戊子，詔百官輪對。罷楊舜卿在京宮觀，林億年常州居住，陳源撫州居住。

　　八月己丑朔，安定郡王子濤薨。辛卯，初御行宮便殿聽政。癸巳，以朱熹爲煥章閣待制兼侍講。甲午，增置講讀官，以給事中黃裳、中書舍人陳傅良、彭龜年等爲之。丁酉，以生日爲天祐節。己亥，率羣臣朝泰安宮。辛丑，詔諸道舉廉吏、糾污吏。壬寅，詔經筵官開陳經旨，救正闕失。進封弟許國公抦爲徐國公。癸卯，加嗣濮王士歆少師，郭師禹少傅，夏執中少保。乙巳，詔晚講官會講。丁未，復罷經筵坐講，命三省議振恤諸路郡縣水旱。乙卯，加安南國王李龍𣉙思忠功臣。詔歲減廣西鹽額十萬緡。丙辰，留正罷，以觀文殿大學士判建康府。以趙汝愚爲右丞相。丁巳，詔侍從、兩省、臺諫各舉通亮公清、不植黨與、曾任知縣者二人。

　　九月己巳，命趙汝愚朝獻景靈宮。庚子，命嗣秀王伯圭朝饗太廟。是日，羅點薨。辛未，合祭天地於明堂，大赦。壬申，以刑部尚書京鏜簽書樞密院事。甲戌，下詔撫諭諸將。改天祐節爲瑞慶節。

　　冬十月己丑，右諫議大夫張叔椿再劾留正擅去相位，詔落正觀文殿大學士。庚寅，更泰安宮爲壽康宮。辛卯，命四川制置司銓量諸州守臣。癸巳，雷。乙未，詔以陰陽謬盭，雷電非時，令台諫、侍從，各疏朝政闕失以聞。戊戌。復許武舉人試換文資。庚子，以久雨，命大理、三衙、臨安府、兩浙州縣決系囚，釋杖以下。辛丑，減兩浙、江東西路和市折帛錢，蠲兩浙路丁鹽、身丁錢一年。雅州蠻寇邊，土丁拒退之，尋出降。甲辰，以朱熹言，趣後省看詳應詔封事。乙巳，上大行至尊壽皇聖帝諡曰哲文神武成孝皇帝，廟號孝宗。丙午，復以朱熹奏請，卻瑞慶節賀表。庚戌，改上安穆皇后諡曰成穆皇后，安恭皇后諡曰成恭皇后。壬子，遣曾三復使金賀正旦。丙辰，上孝宗皇帝冊寶于重華殿，成穆皇后、成恭皇后冊寶于本室。

　　是月，建福寧殿。

　　閏月庚申，以吏部尚書鄭僑等奏請祧僖、宣二祖，正太祖東向之位，尋立僖祖別廟，以藏順、翼、宣三祖之主。乙丑，遣林季友使金報謝。戊辰，金遣使來弔祭。戊寅，侍講朱熹以上疏忤韓侂胄罷，趙汝愚力諫，不聽；台諫、給舍交章請留朱熹，亦不聽。詔兩省、台諫、侍從各舉宗室有文學器識者二人。壬午，詔改明年爲慶元元年。

　　十一月甲午，復加安南國王李龍𣉙濟美功臣。丙午，帝自重華宮還大內。庚戌，以宜州觀察使韓侂胄兼樞密都承旨。辛亥，雨木冰。詔行孝宗三年喪制，命禮官條具典禮以聞。升明州爲慶元府。乙卯，權欑孝宗皇帝于永阜陵。十二月丁巳朔，禁民間妄言宮禁事。乙丑，吏部侍郎彭龜年上疏言韓侂胄假託聲勢，竊弄威福，乞黜之，以解天下之疑。詔罷龜年，進侂胄一官，與在京宮觀。趙汝愚請留龜年，不聽。御史中丞謝深甫劾陳傅良，罷之。戊辰，以陳康伯配饗孝宗廟庭。己巳，陳騤罷。庚午，以餘端禮知樞密院事，京鏜參知政事，鄭僑同知樞密院事。辛未，監察御史劉德秀劾起居舍人劉光祖，罷之。癸酉，金遣使來賀登位。上孝宗廟樂曰《大倫之舞》。甲戌，祔孝宗神主於太廟。丁丑，減臨安、紹興二府死罪以下囚，釋杖以下。蠲民緣欑宮役者賦。戊寅，加郭師禹少師，進封永寧郡王。癸未，金遣使來賀明年正旦。是歲，兩浙、淮南、江東西路水旱，振之，仍蠲其賦。

　　慶元元年春正月丁巳朔，蠲兩淮租稅。壬寅，黎州蠻寇邊，官軍戰卻之。乙巳，蠲台、嚴、湖三州貧民身丁、折帛錢一年。詔兩浙、淮南、江東路荒歉諸州收養遺棄小兒。辛亥，以久雨，振給臨安貧民。丙辰，白虹貫日。

　　二月丁巳朔，詔兩淮諸州勸民墾辟荒田。壬戌，詔嗣秀王伯圭贊拜不名。癸亥，以久雨，釋大理、三衙、臨安府、兩浙路杖以下囚。丁卯，詔帥臣、監司歲終考察郡守臧否以聞。戊寅，以右正言李沐言，罷趙汝愚爲觀文殿大學士、知福州。己卯，雨土。以餘端禮兼參知政事。庚辰，兵部侍郎章穎以党趙汝愚罷。甲申，謝深甫等再劾汝愚，詔與宮觀。

　　三月丙戌朔，日有食之。庚寅，太白經天。辛亥，詔四川歲發西兵詣行在，如舊制。癸丑，命侍從、台諫、兩省集議江南沿江諸州行鐵錢利害。甲寅，國子祭酒李祥、博士楊簡以党趙汝愚罷。

　　夏四月丁巳，太府寺丞呂祖儉坐上疏留趙汝愚及論不當黜朱熹、彭龜年等，忤韓侂胄，送韶州安置。己未，以餘端禮爲右丞相，京鏜知樞密院事，鄭僑參知政事，謝深甫簽書樞密院事。庚申，太學生楊宏中等六人以上書留趙汝愚、章穎、李祥、楊簡，請黜李沐，詔宏中等各送五百里外編管。中書舍人鄧馹上疏救之，不聽。戊辰，臨安大疫，出內帑錢爲貧民醫藥、棺斂費及賜諸軍疫死者家。

　　五月戊子，呂祖儉改送吉州安置。戊戌，詔戒百官朋比。丙午，詔諸路提舉司置廣惠倉，修胎養令。辛亥，減大理、三衙、臨安府雜犯死罪以下囚，釋杖以下。

　　六月丁巳，復留正觀文殿大學士，充醴泉觀使。右正言劉德秀請考核真偽，以辨邪正。己未，遣汪義端賀金主生辰。庚午，詔三衙、江上諸軍主帥、將佐，初除舉自代一人，歲薦所知二人。癸酉，以韓侂胄爲保寧軍節度使、提舉萬壽觀。

　　秋七月壬辰，加周必大少傅。丁酉，落趙汝愚觀文殿大學士，罷宮觀。己亥，太白晝見。

　　八月己巳，詔內外諸軍主帥條奏武備邊防之策以聞。

　　九月壬午朔，蠲臨安府水災貧民賦。乙酉，以久雨，決系囚。丙戌，災惑入太微。甲辰，遣黃艾使金賀正旦。己酉，蠲台、嚴、湖三州被災民丁絹。

　　冬十月己卯，詔三省、樞密院條上合教諸軍例。乙丑，升秀州爲嘉興府，舒州爲安慶府，嘉州爲嘉定府，英州爲英德府。戊辰，金遣吳鼎樞來賀瑞慶節。壬申，封子恭爲安定郡王。

　　十一月己丑，雨土。庚寅，以弟徐國公抦爲昭慶軍節度使。戊戌，加上壽聖隆慈備福太皇太后尊號曰壽聖隆慈備福光佑太皇太后，壽成皇太后曰壽成惠慈皇太后，太上皇曰聖安壽仁太上皇，太上皇后曰壽仁太上皇后。丙午，以監察御史胡紘言，責授趙汝愚寧遠軍節度副使、永州安置。丁未，命宰執大閱。十二月癸亥，置楚州弩手效用軍。丙子，命朱熹爲煥章閣待制，辭。丁丑，金遣紇石烈正來賀明年正旦。

　　二年春正月庚寅，以餘端禮爲左丞相，京鏜爲右丞相，鄭僑知樞密院事，謝深甫參知政事，御史中丞何澹同知樞密院事，庚子，趙汝愚卒於永州。甲辰，右諫議大夫劉德秀劾留正引用偽學之黨，詔落正觀文殿大學士，罷宮觀。

　　二月辛酉，詔追復趙汝愚官，許歸葬，以中書舍人吳宗旦言，罷之。辛未，再蠲臨安府民身丁錢三年。

　　三月丙申，命諸軍射鐵簾。己亥，進封弟抦爲吳興郡王。丙午，有司上《慶元會計錄》。

　　夏四月甲子，餘端禮罷。壬申，以何澹參知政事，吏部尚書葉翥簽書樞密院事。乙亥，增置監察御史一員。

　　五月辛巳，以旱，禱於天地、宗廟、祖稷。詔大理、三衙、臨安府、兩浙州縣決系囚。乙酉，申嚴獄囚瘐死之罰。辛卯，賜禮部進士鄒應龍以下四百九十有九人及第、出身。甲午，減諸路和市折帛錢三年。建華文閣，以藏孝宗御集。甲辰，更慈福宮爲壽慈宮。

　　六月庚戌，遣吳宗旦賀金主生辰，乙丑，命監司、帥守臧否縣令，分三等，丙子，子埈生。秋七月癸未，饗於太廟。丙戌，減諸路死罪囚，釋流以下。戊子，量徙流人呂祖儉等於內郡。詔檢正、都司考核諸路守臣便民五事以聞。戊戌，以韓侂胄爲開府儀同三司、萬壽觀使。

　　八月癸丑，奉安孝宗皇帝、成穆皇后、成恭皇后神御于景靈宮。丙辰，乙太常少卿胡紘請，權住進擬偽學之黨。壬戌，子埈薨，追封兗王，諡沖惠。

　　九月丁亥，復分利州爲東西、路。癸巳，嗣濮王士歆薨，追封韶王。甲午，流星晝隕。丁酉，遣張貴謨使金賀正旦。

　　冬十月戊申，率群臣奉上壽聖隆慈備福光佑太皇太后、壽成惠慈皇太后、聖安壽仁太上皇、壽仁太上皇后冊寶於慈福、壽康宮。辛亥，冊皇后。壬戌，金遣張嗣來賀瑞慶節。甲戌，大閱。

　　十一月庚寅，詣壽康宮，上《太上皇帝寬恤詔令》。壬辰，京鏜等上《孝宗皇帝寬恤詔令》。癸卯，賞宜州捕降峒寇功。十二月辛未，金遣完顏崇道來賀明年正旦。是月，監察御史沈繼祖劾朱熹，詔落熹秘閣修撰，罷宮觀。竄處士蔡元定於道州。

　　三年春正月壬寅，鄭僑罷。癸卯，以謝深甫兼知樞密院事。

　　二月己酉，京鏜等上《神宗玉牒》、《高宗實錄》。丁巳，以大理司直邵褎然請詔大臣自今權臣、偽學之黨，勿除在內差遣。詔下其章。

　　三月乙未，建東華門。庚子，禁浙西州軍圍田。壬寅，詔自今有司奏讞死罪不當者，論如律。」夏四月丙午，雨土。命不𥞋爲嗣濮王。壬子，以旱禱於天地、宗廟、社稷。乙丑，雨雹。

　　六月戊辰，頒《淳熙寬恤詔令》。

　　閏月甲戌，內出銅器付尚書省毀之，命申嚴私鑄銅器之禁。乙亥，遣衛涇賀金主生辰。甲午，詔留正分司西京、邵州居住。是夏，廣東提舉茶鹽徐安國遣人捕私鹽于大奚山，島民遂作亂。

　　秋七月庚午，監察御史沈繼祖錄淹囚四百餘條來上，詔進二官。

　　八月戊子，復置嚴州神泉監。辛卯，知廣州錢之望遣兵入大奚山，盡殺島民。甲午，均諸路職田。

　　九月壬寅，以四川旱，詔蠲民賦。辛酉，遣曾炎使金賀正旦。乙丑，申嚴帥臣、監司臧否郡守之制。是月，詔監司、帥守薦舉改官，勿用偽學之人。

　　冬十月癸酉，雷。丙戌，金遣完顏愈來賀瑞慶節。丙申，乙太皇太后違豫，赦。

　　十一月辛丑，加孝宗皇帝諡曰紹統同道冠德昭功哲文神武明聖成孝皇帝。太皇太后吳氏崩。壬寅，朝獻于景靈宮。癸卯，朝饗於太廟。甲辰，祀天地於圜丘，大赦。乙巳，詔爲大行太皇太后服期。丁未，遣趙介使金告哀。十二月丙子，始御正殿。丁丑，以大行太皇太后欑宮，蠲紹興府貧民明年身丁、折帛綿絹。庚辰，罷文武官納官告綾紙錢。甲申，雷，雨土。乙未，金遣奧屯忠孝來賀明年正旦。丁酉，以知綿州王沇請，詔省部籍偽學姓名。

　　四年正月己卯，上欽宗皇后諡曰仁懷皇后。丙寅，以葉翥同知樞密院事。丁卯，詔有司寬恤兩浙、江淮、荊湖、四川流民。

　　二月辛未，詔兩省、侍從、台諫各舉所知一二人，毋薦宰執親黨。丙子，上大行太皇太后諡曰憲聖慈烈皇后。

　　三月甲子，權欑憲聖慈烈皇后于永思陵。乙丑，金遣烏林答天益來弔祭。

　　夏四月丙戌，祔仁懷皇后、憲聖慈烈皇后神主于太廟。己丑，蠲臨安、紹興二府租稅有差。丙申，始御正殿。是月，右諫議大夫張釜請下詔禁偽學。遣湯碩使金報謝。

　　五月己亥，加韓侂胄少傅，賜玉帶。己酉，詔禁偽學。

　　六月己巳，遣楊王休賀金主生辰。癸酉，以弟吳興郡王抦爲開府儀同三司。

　　秋七月辛酉，葉翥罷。

　　八月丁卯朔，以久雨，決系囚。丙子，以謝深甫知樞密院事兼參知政事，吏部尚書許及之同知樞密院事。庚辰，白氣亙天。丙戌，詔以太上皇聖躬清復，率群臣上壽。尋不克行。

　　九月壬寅，太白晝見。癸卯，太白經天。丁未，頒《慶元重修敕令格式》。庚申，遣馬覺使金賀正旦。是月，詔造新曆。

　　冬十月戊子，金遣孫鐸來賀瑞慶節。

　　十二月丙戌，再蠲臨安府民身丁錢三年。己丑，金遣楊庭筠來賀明年正旦。

　　五年春正月庚子，樞密院直省官蔡璉訴趙汝愚定策時有異謀，詔下大理捕鞫彭龜年、曾三聘等，以實其事。中書舍人范仲藝力爭之于韓侂胄，事遂寢。張釜等復請窮治，詔停龜年、三聘官。壬戌，建玉堂。

　　二月癸酉，白氣亙天。乙酉，張釜劾劉光祖附和偽學，詔房州居住。

　　三月甲午，罷監司臧否郡守之制。夏五月壬辰朔，新曆成，賜名曰《統天》。戊戌，賜禮部進士曾從龍以下四百十有一人及第、出身。戊申，以久雨，民多疫，命臨安府振恤之。壬子，詔諸路州學置武士齋，選官按其武藝。

　　六月癸亥，遣李大性賀金主生辰。

　　秋七月甲寅，禁高麗、日本商人博易銅錢。

　　八月乙亥，白氣亙天。辛巳，太祖廟楹生芝，率群臣詣壽康宮上壽，始見太上皇，成禮而還。甲申，以過宮上壽禮成，中外奉表稱賀。丙戌，詔減諸路流囚，釋杖以下，推恩如慶壽故事。丁亥，進京鏜等官一級。戊子，立沿邊諸州武舉取士法。

　　九月庚寅朔，加韓侂胄少師，封平原郡王。丙辰，遣朱致知使金賀正旦。

　　冬十月庚申朔，封郭師禹爲廣陵郡王。丙子，金遣僕散琦來賀瑞慶節。

　　十一月己丑朔，詔復右司一員。十二月辛酉，嗣濮王不𥞋薨。庚午，命廣東水土惡弱諸州建安仁宅、惠濟倉庫，給士大夫死不能歸者。己亥，奉安仁懷皇后、憲聖慈烈皇后神御于景靈宮。甲申，金遣范楫來賀明年正旦。是歲，饒、信、江撫、嚴、衢、台七州、建昌、興國軍、廣東諸州皆水，振之。

　　六年春正月己亥，子坦生。

　　二月戊辰，減諸路雜犯死罪囚，釋徒以下。己巳，雨土。己卯，率群臣奉上《聖安壽仁太上皇玉牒》、《聖政》、《日曆》、《會要》于壽康宮。甲申，封婕妤楊氏爲貴妃。

　　閏月庚寅，以京鏜爲左丞相，謝深甫爲右丞相，何澹知樞密院事兼參知政事。乙巳，復留正少保、觀文殿大學士致仕。丁未，雨土。辛亥，以殿前副都指揮使吳曦爲昭信軍節度使。

　　三月甲子，朱熹卒。辛未，從壽成惠慈皇太后幸聚景園。己卯，安定郡王子恭薨。

　　夏四月己酉，命不璺爲嗣濮王。

　　五月丙辰，以旱，決中外系囚。除茶鹽賞錢。有司上《慶元寬恤詔令》、《役法撮要》。癸亥，避正殿，減膳。丙寅，詔大理、三衙、臨安府及諸路闕雨州縣釋杖以下囚。戊辰，詔侍從、台諫、兩省、卿監、郎官、館職疏陳闕失及當今急務。辛未，以久不雨，詔中外陳朝廷過失及時政利害。壬申，雨。丁丑，詔三省、樞密院擇臣僚封事可行者以聞。

　　六月乙酉朔，日有食之。丁亥，以太上皇后違豫，赦。戊子，太上皇后李氏崩。壬辰，遣趙善義賀金主生辰，吳旴使金告哀。戊申，許及之以母憂去位。

　　秋七月己未，初御後殿。丁卯，以御史中丞陳自強簽書樞密院事。

　　八月庚寅，以太上皇違豫，赦。辛卯，太上皇崩。甲午，遣李寅仲使金告哀。乙未，日中有黑子。丙申，上大行太上皇后諡曰慈懿皇后。丁酉。京鏜薨。壬寅，子坦薨，追封邠王，諡沖溫。癸卯，權攢慈懿皇后于臨安府南山之修吉寺。

　　九月乙卯，祔慈懿皇后神主于太廟。甲子，婺州布衣呂祖泰上書，請誅韓侂胄、蘇師旦，逐陳自強等，以周必大代之。詔杖祖泰，配欽州牢城。己巳，命謝深甫朝獻景靈宮。庚午，命嗣濮王不璺朝饗太廟。辛未，合祭天地於明堂。大赦。丙子，遣丁常任爲金國遺留國信使。

　　冬十月丙戌，加韓侂胄太傅。戊子，遣林桷使金賀正旦。庚子，復加安南國王李龍𣉙保節功臣。辛丑，雨土。

　　十一月癸丑朔，詔宗子與愿更名曮，爲福州觀察使。己未，皇后韓氏崩。癸亥，子增生。丙寅，東北地震。上大行太上皇謚曰憲仁聖哲慈孝皇帝，廟號光宗。乙亥，上大行皇后謚曰恭淑皇后。

　　十二月癸未朔，子增薨，追封郢王，諡沖英。乙酉，日中有黑子。辛卯，雨土。權攢憲仁聖哲慈孝皇帝于永崇陵。己亥，金遣烏古論誼來弔祭。壬寅，權攢恭淑皇后于臨安府南山之廣教寺。癸卯，祔光宗皇帝神主于太廟。遣虞儔使金報謝。詔改明年爲嘉泰元年。乙巳，日中黑子滅。蠲臨安、紹興二府民緣攢宮役者賦。戊申，金遣紇石烈忠定來賀明年正旦。己酉，加吳曦太尉。庚戌，祔恭淑皇后神主于太廟。詔罷四川總領所所增關外四州營田租。是歲，建寧府、徽、嚴、衢、婺、饒、信、南劍七州水，建康府、常、潤、楊、楚、通、泰和七州、江陰軍旱，振之。


Chinese text: This work was published before January 1, 1923, and is in the
public domain worldwide because the author died at least 100 years ago.
