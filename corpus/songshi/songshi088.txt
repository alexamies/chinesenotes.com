兩浙路
　　兩浙路。熙寧七年，分為兩路，尋合為一；九年，復分；十年，復合。府二：平江，鎮江。州十二：杭，越，湖，婺，明，常，溫，台，處，衢，嚴，秀。縣七十九。南渡後，復分臨安、平江、鎮江、嘉興四府、安吉、常、嚴三州、江陰一軍為西路；紹興、慶元里安三府，婺、台、衢、處四州為東路。紹興三十二年，戶二百二十四萬三千五百四十八，口四百三十二萬七千三百二十二。

　　臨安府，大都督府，本杭州，余杭郡。淳化五年，改甯海軍節度。大觀元年，升為帥府。舊領兩浙西路兵馬鈐轄。建炎元年，帶本路安撫使，領杭、湖、嚴、秀四州。三年，升為府，帶兵馬鈐轄。紹興五年，兼浙西安撫使。崇甯戶二十萬三千五百七十四，口二十九萬六千六百一十五。貢綾、藤紙。縣九：錢塘，望。有鹽監。

　　仁和，望。梁錢江縣。太平興國四年改。紹興中，與錢塘並升赤。

　　余杭，望。

　　臨安，望。錢鏐奏改衣錦軍。太平興國四年，改順化軍，縣復舊名。五年，軍廢。

　　富陽，緊。於潛，緊。

　　新城，上。梁改新登。太平興國四年復。淳化五年，升南新場為縣；熙甯五年，省南新縣為鎮入焉。

　　鹽官，上。

　　昌化。中。唐唐山縣。太平興國四年改。有紫溪鹽場。

　　紹興中，七縣並升畿。

　　紹興府，本越州，大都督府，會稽郡，鎮東軍節度。大觀元年，升為帥府。舊領兩浙東路兵馬鈐轄。紹興元年，升為府。崇甯戶二十七萬九千三百六，口三十六萬七千三百九十。貢越綾、輕庸紗、紙。縣八：會稽，望。

　　山陰，望。

　　嵊，望。舊剡縣，宣和三年改。

　　諸暨，望。有龍泉一銀坑。余姚，望。

　　上虞望。

　　。蕭山緊。

　　新昌。緊，乾道八年，以楓橋鎮置義安縣，淳熙元年省。

　　

　　平江府，望，吳郡。太平興國三年，改平江軍節度。本蘇州，政和三年，升為府。紹興初，節制許浦軍。崇甯戶一十五萬二千八百二十一，口四十四萬八千三百一十二。貢葛、蛇床子、白石脂、花席。縣六：吳，望。

　　長洲，望。

　　昆山，望。

　　常熟，望。

　　吳江，緊。

　　嘉定。上。嘉定十五年，析昆山縣置，以年為名。

　　

　　鎮江府，望，丹陽郡，鎮江軍節度，開寶八年改。本潤州，政和三年升為府，建炎三年置帥。四年，加大使兼沿江安撫，以浙西安撫復還臨安。崇甯戶六萬三千六百五十七，口一十六萬四千五百六十六。貢羅、綾。縣三：丹徒，緊。有圌山砦。

　　丹陽，緊。熙寧五年，省延陵縣為鎮入焉。

　　金壇。緊。

　　

　　湖州，上，吳興郡，景祐元年，升昭慶軍節度。寶慶元年，改安吉州。崇甯戶一十六萬二千三百三十五，口三十六萬一千六百九十八。貢白𦆭、漆器。縣六：烏程，望。

　　歸安，望。太平興國七年，析烏程地置縣。

　　安吉，望。

　　長興，望。

　　德清，緊。

　　武康。上。太平興國三年，自杭州來隸。

　　

　　婺州，上，東陽郡，淳化元年，改保寧軍節度。崇甯戶一十三萬四千八十，口二十六萬一千六百七十八。貢綿、藤紙。縣七：金華，望。

　　義烏，望。

　　永康，緊。

　　武義，上。

　　浦江，上。唐浦陽縣，梁錢寘奏改。

　　蘭溪，望。

　　東陽。望。

　　

　　慶元府，本明州，奉化郡，建隆元年，升奉國軍節度。本上州，大觀元年，升為望。紹興初，置沿海制置使。八年，以浙東安撫使兼制司；十一年，罷；隆興元年，復置。淳熙元年，魏惠憲王自宣州移鎮，置長史、司馬。紹熙五年，以甯宗潛邸，升為府。崇甯戶一十一萬六千一百四十，口二十二萬一十七。貢綾、幹山蕷、烏{則蟲}魚骨。縣六：鄞，望。

　　奉化，望。

　　慈溪，上。

　　定海，上。象山，下。

　　昌國。下。熙寧六年，析鄞縣地置，有鹽監。紹興間，升望。

　　常州，望。毗陵郡，軍事。崇甯戶一十六萬五千一百一十六，口二十四萬六千九百九。貢白紵、紗、席。縣四：晉陵，望。

　　武進，望。

　　宜興，望。唐義興縣。太平興國初改。

　　無錫。望。

　　

　　江陰軍，同下州。熙甯四年，廢江陰軍為縣，隸常州。建炎初，以江陰縣復置軍；紹興二十七年廢，三十一年，復置。縣一：江陰。下。

　　

　　里安府，本溫州，永嘉郡，太平興國三年，降為軍事。政和七年，升應道軍節度。建炎三年，罷軍額。咸淳元年，以度宗潛邸，升府。崇甯戶一十一萬九千六百四十，口二十六萬二千七百一十。貢鮫魚皮、蠲糨紙。縣四：永嘉，緊。有永嘉鹽場。

　　平陽，望。有天富鹽場。

　　里安，緊。有雙穗鹽場。

　　樂清。上。唐樂成縣，梁錢鏐改。

　　台州，上，臨海郡，軍事。崇甯戶一十五萬六千七百九十二，口三十五萬一千九百五十五。貢甲香、金漆、鮫魚皮。縣五：臨海，望。

　　黃岩，望。有于浦、杜瀆二鹽場。

　　寧海，緊。

　　天臺，上。

　　仙居。上。唐樂安縣，梁錢鏐改永安。景德四年改今名。

　　

　　處州，上，縉雲郡，軍事。崇寧戶一十萬八千五百二十三，口一十六萬五百三十六。貢綿、黃連。縣六：麗水，望。龍泉，望。宣和三年，改為劍川縣。紹興元年復故。有高亭一銀場。

　　松陽，上。梁錢鏐奏改長松，錢元瓘奏改白龍。咸平二年復故。

　　遂昌，上。有永豐銀場。

　　縉雲，上。

　　青田。中。

　　南渡後，增縣一：慶元。中。慶元三年，分龍泉松源鄉置縣，因以年紀名。

　　

　　衢州，上，信安郡，軍事。崇寧戶一十萬七千九百三，口二十八萬八千八百五十八。貢綿、藤紙。縣五：西安，望。

　　禮賢，緊。本江山縣，南渡後改。

　　龍遊，上。唐龍丘縣。宣和三年，改為盈川縣。紹興初復改。信安，中。本常山縣，鹹淳三年改。

　　開化。中。太平興國六年，升開化場為縣。

　　建德府，本嚴州，新定郡，遂安軍節度。本睦州，軍事。宣和元年，升建德軍節度；三年，改州名、軍額。咸淳元年，升府。崇甯戶八萬二千三百四十一，口一十萬七千五百二十一。貢白𦆭、簟。縣六：建德，望。淳安，望。舊青溪縣。宣和初，改淳化，南渡改今名。

　　桐廬，上。太平興國三年，自杭州來隸。

　　分水，中。

　　遂安，中。

　　壽昌。中。

　　監一：神泉。熙寧七年置，鑄銅錢，尋罷。慶元三年復。

　　

　　嘉興府，本秀州，軍事。政和七年，賜郡名曰嘉禾。慶元元年，以孝宗所生之地，升府。嘉定元年，升嘉興軍節度。崇甯戶一十二萬二千八百一十三，口二十二萬八千六百七十六。貢綾。縣四：嘉興，望。

　　華亭，緊。海鹽。上。有鹽監，沙腰、蘆瀝二鹽場。

　　崇德。中。

　　

　　兩浙路，蓋《禹貢》揚州之域，當南斗、須女之分。東南際海，西控震澤，北又濱於海。有魚鹽、布帛、秔稻之產。人性柔慧，尚浮屠之教。俗奢靡而無積聚，厚於滋味。善進取，急圖利，而奇技之巧出焉。余杭、四明，通蕃互市，珠貝外國之物，頗充于中藏云。



淮南路
　　淮南路。舊為一路，熙寧五年，分為東、西兩路。

淮南東路
　　東路。州十：揚，亳，宿，楚，海，泰，泗，滁，真，通。軍二：高郵，漣水。縣三十八。南渡後，州九：揚、楚、海、泰、泗、滁、淮安、真、通，軍四：高郵、招信、淮安、清河，為淮東路，宿、亳不與焉。紹興三十二年，戶一十一萬八百九十七，口二十七萬八千九百五十四。

　　揚州，大都督府，廣陵郡，淮南節度。熙甯五年，廢高郵軍，並以縣隸州。元祐元年，復高郵軍。舊領淮南東路兵馬鈐轄。建炎元年，升帥府。二年，高宗駐蹕。四年，為真、揚鎮撫使，尋罷。嘉定中，淮東制置開幕府于楚州，仍兼安撫。崇甯戶五萬六千四百八十五，口十萬七千五百七十九。貢白苧布、莞席、銅鏡。縣一：江都。緊。熙寧五年，省廣陵縣入焉。

　　南渡後，增縣二：廣陵，緊。泰興。中。舊隸泰州，紹興五年來屬。十年，又屬泰州。十二年，又來隸，以柴墟鎮延冷村隸海陵。二十九年，盡仍舊。

　　

　　亳州，望。譙郡，本防禦。大中祥符七年，建為集慶軍節度。南渡後，沒于金。崇甯戶一十三萬一百一十九，口一十八萬三千五百八十一。貢縐紗、絹。縣七：譙，望。

　　城父，望。

　　酂，望。

　　永城，望。

　　衛真，望。唐真源縣。大中祥符七年改。

　　鹿邑，緊。

　　蒙城。望。

　　

　　宿州，上，符離郡，建隆元年，升防禦。開寶元年，建為保靜軍節度。元領五縣，紹興中，割虹縣隸楚州，後沒于金。崇甯戶九萬一千四百八十三，口一十六萬七千三百七十九。貢絹。縣四：符離，望。

　　蘄，望。

　　臨渙，緊。大中祥符七年，割隸亳州，天禧元年來隸。

　　靈壁。元祐元年，以虹之零壁鎮為縣，七月，復為鎮。七年二月，零壁復為縣。政和七年，改零壁為靈壁。

　　

　　楚州，緊，山陽郡，團練。乾德初，以盱眙屬泗州。開寶七年，以鹽城還隸。太平興國二年，又以鹽城監來隸。熙寧五年，廢漣水軍，以漣水縣隸州；元祐二年，復為漣水軍。建炎四年，置楚泗承州漣水軍鎮撫使、淮東安撫制置使、京東河北鎮撫大使。紹興五年，權廢承州兩縣，和、廬、濠、黃、滁、楚州各一縣，置鎮官。三十二年，漣水復來屬。嘉定初，節制本路沿邊軍馬。十年，制置安撫司公事。寶慶三年，升寶應縣為州。紹定元年，升山陽縣為淮安軍。端平元年，改軍為淮安州。崇甯戶七萬八千五百四十九，口二十萬七千二百二。貢苧布。縣四：山陽，望。建炎間入于金，紹興元年收復。紹定元年，升淮安軍，改縣為淮安。

　　鹽城，上。有九鹽場。建炎間入于金，紹興元年隸漣水，三年，又來屬。

　　淮陰，中。紹興五年，廢為鎮，六年，復。嘉定七年，徙治八里莊。

　　寶應。緊。寶慶三年，升為寶應州，而縣如故。

　　

　　海州，上，東海郡，團練。建炎間，入于金，紹興七年復。隆興初，割以畀金，隸山東路，以漣水縣來屬。嘉定十二年復。寶慶末，李全據之。紹定四年，全死，又復。端平二年，徙治東海縣。淳祐十二年，全子璮又據之，治朐山。景定二年，璮降，置西海州。崇甯戶五萬四千八百三十，口九萬九千七百五十。貢絹、獐皮、鹿皮。縣四：朐山，緊。

　　懷仁，中。

　　沐陽，中

　　東海。中。

　　

　　泰州，上，海陵郡。本團練，乾德五年，降為軍事。建炎三年，入于金，尋復。四年，置通、泰鎮撫使。紹興十年，移治泰興沙上，時泰興隸海陵，復舊治。元領四縣，紹興十二年，割泰興隸揚州。建炎四年，又以興化隸高郵軍。崇甯戶五萬六千九百七十二，口一十一萬七千二百七十四。貢隔織。縣二：海陵，望。

　　如皋。中下。開寶七年，以海陵監移治。

　　

　　泗州，上，臨淮郡。建隆二年，廢徐城縣。乾德元年，以楚州之盱眙、濠州之招信來屬。建炎四年，復屬濠州。紹興十二年入金，後復。崇甯戶六萬三千六百三十二，口一十五萬七千三百五十一。貢絹。縣三：臨淮，上。虹，中。紹興九年，自宿州來隸。

　　淮平。上。紹興二十一年，地入于金，析臨淮地置今縣。南渡後，有淮平無盱眙，蓋盱眙縣即招信軍也。

　　

　　滁州，上，永陽郡，軍事。建炎間，置滁、濠鎮撫使，尋廢。嘉熙中，移治王家沙。景定五年，復舊治。崇甯戶四萬二十六，口九萬七千八十九。貢絹。縣三：清流，望。

　　全椒，緊。

　　來安。望。唐永陽縣，南唐改。紹興五年，廢入清流。十八年，復。乾道九年廢為鎮。淳熙二年復。

　　

　　真州，望，軍事。本上州。乾德三年，升為建安軍。至道二年，以揚州之六合來屬。大中祥符六年，為真州。大觀元年，升為望。政和七年，賜郡名曰儀真。建炎三年，入于金，尋復。崇甯戶二萬四千二百四十二，口八萬二千四十三。貢麻紙。縣二：揚子，中。本揚州永正縣之白沙鎮，南唐改為迎鑾鎮。建炎元年升軍，四年，廢為縣。紹興十一年復升軍，十二年，復為縣。

　　六合。望。

　　

　　通州，中，軍事。政和七年，賜郡名曰靜海。建炎四年，入于金，尋復。崇甯戶二萬七千五百二十七，口四萬三千一百八十九。貢獐皮、鹿皮、鰾膠。縣二：靜海，望周屬揚州，析其地為縣，與海門同來隸。

　　海門。望。

　　監一：利豐。掌煎鹽。太平興國八年，移治於州西南四里。

　　

　　高郵軍，同下州，高沙郡，軍事。開寶四年，以揚州高郵縣為軍。熙寧五年，廢為縣，隸揚州。元祐元年，復為軍。建炎四年，升承州，割泰州興化縣來屬；置鎮撫使。紹興五年，廢為縣，復隸揚州，以知縣兼軍使。三十一年，復為軍，仍以興化來屬。崇甯戶二萬八百一十三，口三萬八千七百五十一。縣一；今縣二：高郵，望。

　　興化。緊。舊隸揚州，改隸泰州。建炎四年來隸。紹興五年廢為鎮，十九年，復縣，隸泰州。乾道二年還隸，尋又隸泰州，淳熙四年復舊。

　　

　　安東州，本漣水軍。太平興國三年，以泗州漣水縣置軍。熙寧五年，廢為縣，隸楚州。元祐二年，復為軍。紹興五年，廢為縣；三十二年，復為軍。紹定元年，屬寶應州。端平元年，復為軍。景定初，升安東州。崇甯戶一萬九千五百七十九，口四萬七百八十五。縣一：漣水。望。

　　

　　招信軍，本泗州盱眙縣，建炎三年，升軍，四年為縣，隸濠州。紹興二年，復隸泗州。七年，仍舊隸京東。十一年，隸天長軍。十二年，復升軍，以天長來屬。寶慶三年，入于金。紹定四年復，仍為招信軍。縣二：天長，望。舊天長軍。至道二年軍廢，復為縣，隸揚州。建炎元年升軍，紹興元年為縣。十一年，復升軍；十三年，復為縣，隸。招信。建炎四年，隸濠州。紹興四年復；十一年，隸天長軍；十二年，復來隸。

　　

　　淮安軍，本泗州五河口。端平二年，金亡，遺民來歸，置隘使屯田。咸淳七年六月，置軍。縣一：五河。咸淳七年置，有潧、涇、沱、漴、淮五河，故名。

　　

　　清河軍，咸淳九年置。縣一：清河。

淮南西路
　　西路。府：壽春。州七：廬，蘄，和，舒，濠，光，黃。軍二：六安，無為。縣三十三。南渡後，府二：安慶、壽春，州六：廬、蘄、和、濠、光、黃，軍四：安豐、鎮巢、懷遠、六安。為淮西路。

　　壽春府，壽春郡，緊，忠正軍節度。本壽州。開寶中，廢霍山、盛唐二縣。政和六年，升為府。八年，以府之六安縣為六安軍。紹興十二年，升安豐為軍，以六安、霍丘、壽春三縣來隸。三十二年，升壽春為府，以安豐軍隸焉。隆興二年，軍使兼知安豐縣事。乾道三年，罷壽春，復為安豐軍。崇甯戶一十二萬六千三百八十三，口二十四萬六千三百八十一。貢葛布、石斛。縣四：下蔡，緊。

　　安豐，望。

　　霍丘，望。

　　壽春。緊。紹興初，隸安豐，三十二年為府，乾道三年為倚郭。

　　

　　六安軍，政和八年，升縣為軍。紹興十三年，廢為縣。景定五年，復為軍。端平元年，又為縣，後復為軍。縣一：六安。中。

　　

　　廬州，望，保信軍節度。大觀二年，升為望。舊領淮南西路兵馬鈐轄。建炎二年，兼本路安撫使。紹興初，寄治巢縣。乾道二年，置司於和州。五年，復舊。崇甯戶八萬三千五十六，口一十七萬八千三百五十九。貢紗、絹、蠟、石斛。縣三：合肥，上。

　　舒城，下。

　　梁。中。本慎縣。紹興三十二年，避孝宗諱，改今名。

　　

　　蘄州，望，蘄春郡，防禦。建炎初，為盜所據，紹興五年收復。景定元年，移治龍磯。崇甯戶一十一萬四千九十七，口一十九萬三千一百一十六。貢苧布、簟。縣五：蘄春，望。嘉熙元年治宿，景定二年，隨州治泰和門外。

　　蘄水，望。

　　廣濟，望。

　　黃梅，上。

　　羅田。元祐八年，以蘄水縣石橋為羅田縣。

　　

　　和州，上，曆陽郡，防禦。南渡後，為姑熟、金陵藩蔽也。淳熙二年，兼管內安撫。崇甯戶三萬四千一百四，口六萬六千三百七十一。貢苧布、練布。縣三：曆陽，緊。有梁山、柵江二砦。

　　含山，中。有東關砦。

　　烏江。中。紹興五年廢為鎮，七年，復。

　　

　　安慶府，本舒州，同安郡，德慶軍節度。本團練州。建隆元年，升為防禦。政和五年，賜軍額。建炎間，置舒、蘄鎮撫使。紹興三年，舒、黃、蘄三州仍聽江南西路安撫司節制。十七年，改安慶軍。慶元元年，以甯宗潛邸，升為府。端平三年，移治羅刹洲，又移楊槎洲。景定元年，改築宜城。舊屬沿江制置使司。崇甯戶一十二萬八千三百五十，口三十四萬一千八百六十六。貢白術。縣五：懷寧，上。

　　桐城，上。

　　宿松，上。

　　望江，上。

　　太湖上

　　監一：同安。熙寧八年置，鑄銅錢。

　　

　　濠州，上，鐘離郡，團練。乾道初，移戍藕塘，嘉定四年，始城定遠縣，復舊。崇甯戶六萬四千五百七十，口一十五萬三千四百五十七。貢絹、糟魚。縣二：鐘離，望。

　　定遠。望。

　　

　　光州，上，弋陽郡，光山軍節度。本軍事州。宣和元年，賜軍額。紹興二十八年，避金太子光瑛諱，改蔣州。嘉熙元年，兵亂，徙治金剛台，尋復故。崇甯戶一萬二千二百六十八，口一十五萬六千四百六十。貢石斛、葛布。縣四：定城，上。

　　固始，望。

　　光山，中下。同上避諱，改期思，尋復故。

　　仙居。中下。南渡無。

　　

　　黃州，下，齊安郡，軍事。建炎隸沿江制置副使司。崇甯戶八萬六千九百五十三，口一十三萬五千九百一十六。貢苧布、連翹。縣三：黃岡，望。

　　黃陂，上。端平三年，寓治青山磯。麻城。中。端平三年，治什子山。

　　無為軍，同下州。太平興國三年，以廬州巢縣無為鎮建為軍，以巢、廬江二縣來屬。建炎二年，入于金，尋復。景定三年，升巢縣為鎮巢軍。崇甯戶六萬一百三十八，口一十一萬二千一百九十九。貢絹。縣三：無為，望。熙寧三年，析巢、廬江二縣地置縣。

　　巢，望。至道二年，移治郭下。紹興五年廢，六年，復。十一年，隸廬州，十二年，復來屬。景定三年升軍，屬沿江制置使司。

　　廬江。望。有昆山礬場。

　　

　　懷遠軍，寶祐五年五月置。縣一：荊山。

　　淮南東、西路，本淮南路，蓋《禹貢》荊、徐、揚、豫四州之域，而揚州為多。當南斗、須女之分。東至於海，西抵濉、渙，南濱大江，北界清、淮。土壤膏沃，有茶、鹽、絲、帛之利。人性輕揚，善商賈，廛裏饒富，多高貲之家。揚、壽皆為巨鎮，而真州當運路之要，符離、譙、亳、臨淮、朐山皆便水運，而隸淮服。其俗與京東、西略同。


江南路
　　江南東、西路。建炎元年，以江甯府、洪州並升帥府，四年，合江東、西為江南路，以鄂、嶽來屬。又置三帥：鄂州路，統鄂、嶽、筠、袁、虔、吉州、南安軍；江西路，統江、洪、撫、信州、興國、南康、臨江、建昌軍；建康府路，統建康府、池、饒、宣、徽、太平州、廣德軍。紹興初，復分東西，以建康府、池、饒、徽、宣、信、撫、太平州、廣德建昌軍為江南東路；以江、洪、筠、袁、虔、吉州、興國、南康、臨江、南安軍為江南西路。尋以撫州、建昌軍還隸西路，南康軍還隸東路。置帥于池、江二州。未幾，以二州地僻隘，復還建康府、洪州。

江南東路
　　東路。府一：江寧。州七：宣，徽，江，池，饒，信，太平。軍二：南康，廣德。縣四十三。南渡後，府二：建康，甯國。州五：徽，池，饒，信，太平。軍二：南康，廣德，為東路。紹興三十二年，戶九十六萬六千四百二十八，口一百七十二萬四千一百三十七。

　　江寧府，上，開寶八年，平江南，復為升州節度。天禧二年，升為建康軍節度。舊領江南東路兵馬鈐轄。建炎元年，為帥府。三年，復為建康府，統太平、宣、徽、廣德。五月，高宗即府治建行宮。紹興八年，置主管行宮留守司公事；三十一年，為行宮留守。乾道三年，兼沿江軍，尋省。崇甯戶一十二萬七百一十三，口二十萬二百七十六。貢筆。縣五：上元，次赤。

　　江寧，次赤。

　　句容，次畿。天禧四年，改名常寧。

　　溧水，次畿。

　　溧陽。次畿。

　　

　　甯國府，本宣州，宣城郡，甯國軍節度。乾道二年，以孝宗潛邸，升為府。七年，魏惠憲王出鎮，置長史、司馬。崇甯戶十四萬七千四十，口四十七萬七百四十九。貢𦆭布、黃連筆。縣六：宣城，望。

　　南陵，望。

　　甯國。緊。

　　旌德，緊。

　　太平，中。

　　涇。緊。

　　

　　徽州，上，新安郡，軍事。宣和三年，改歙州為徽州。崇寧戶一十萬八千三百一十六，口一十六萬七千八百九十六。貢白苧、紙。縣六：歙，望。

　　休寧，望。

　　祁門，望。

　　婺源，望。

　　績溪，望。

　　黟。緊。

　　池州，上，池陽郡，軍事，建炎四年，分江東、西置安撫使，領建康、太平、宣、微、饒、廣德。後以建康路安撫使兼知池州。崇甯戶一十三萬五千五十九，口二十萬六千九百三十二。貢紙、紅白薑。縣六：貴池，望。

　　青陽，上。開寶末，自升州與銅陵並來隸。銅陵，上。

　　建德，上。唐至德縣，吳改。

　　石埭，上。東流。中下。太平興國三年，自江州來隸。

　　監一：永豐。鑄銅錢。

　　饒州，上，鄱陽郡，軍事。崇甯戶一十八萬一千三百，口三十三萬六千八百四十五。貢麩金、竹簟。縣六：鄱陽，望。

　　餘幹，望。

　　浮梁，望

　　樂平，望。

　　德興，緊。

　　安仁。中。開寶八年，以餘幹縣地置安仁場，端拱元年，升為縣。

　　監一：永平。鑄銅錢。

　　

　　信州，上，上饒郡，軍事。崇甯戶一十五萬四千三百六十四，口三十三萬四千九十七。貢蜜、葛粉、水晶器。縣六：上饒，望。

　　玉山，望。

　　弋陽，望。淳化五年，升弋陽之寶豐場為縣；景德元年，廢寶豐縣為鎮，康定中復，慶曆三年又廢。

　　貴溪，望。

　　鉛山，中。開寶八年平江南，以鉛山直屬京，後還隸。

　　永豐。中。舊永豐鎮，隸上饒，熙寧七年為縣。

　　

　　太平州，上，軍事。開寶八年，改南平軍。太平興國二年，升為州。崇甯戶五萬三千二百六十一，口八萬一百三十七。貢紗。縣三：當塗，上。

　　蕪湖，中。開寶末，自建康軍與繁昌同隸宣州。太平興國三年，與繁昌復來隸。

　　繁昌。中

　　

　　南康軍，同下州。太平興國七年，以江州星子縣建為軍。本隸西路，紹興初，來屬。崇甯戶七萬六百一十五，口一十一萬二千三百四十三。貢茶芽。縣三：星子，上。太平興國三年，升星子鎮為縣。七年，與都昌同來隸。建昌，望。太平興國七年，自洪州來隸。

　　都昌。上。以縣有都村，南接南昌，西望建昌，故名。紹興七年，自江州來隸。

　　

　　廣德軍，同下州。太平興國四年，以宣州廣德縣為軍。崇甯戶四萬一千五百，口一十萬七百二十二。貢茶芽。縣二：廣德，望。開寶末，自江甯府隸宣州。建平。望。端拱元年，以郎步鎮為縣，來隸。

　　

江南西路
　　西路。州六：洪，虔，吉，袁，撫，筠。軍四：興國，南安，臨江，建昌。縣四十九。南渡後，府一：隆興。州六：江，贛，吉，袁，撫，筠。軍四：興國，建昌，臨江，南安，為西路。紹興三十二年，戶一百八十九萬一千三百九十二，口三百二十二萬一千五百三十八。

　　隆興府，本洪州，都督府，豫章郡，鎮南軍節度。舊領江南西路兵馬鈐轄。紹興三年，以淮西屯兵聽江西節制，兼宣撫舒、蘄、光、黃、安、復州，尋罷。四年，止稱安撫、制置使。八年，復兼安撫、制置大使。隆興三年，以孝宗潛藩，升為府。崇甯戶二十六萬一千一百五，口五十三萬二千四百四十六。貢葛。縣八：南昌，望。

　　新建，望。太平興國六年置縣。

　　奉新，望。唐新吳縣，南唐改。

　　豐城，望。

　　分寧，望。建炎間，升義寧軍，尋復。

　　武寧，緊。

　　靖安，中。南唐改。

　　進賢。崇寧二年，以南昌縣進賢鎮升為縣。

　　

　　江州，上，潯陽郡，開寶八年，降為軍事。大觀元年，升為望郡。舊隸江南東路。建炎元年，升定江軍節度。二年，置安撫、制置使，以江、池、饒、信為江州路。紹興元年，復為二路，本路置安撫大使。嘉熙四年，為制置副使司治所。咸淳四年，移制置司黃州；十年，還舊治。崇甯戶八萬四千五百六十九，口一十三萬八千五百九十。貢雲母、石斛。縣五：德化，望。唐潯陽縣，南唐改。

　　德安，緊。

　　瑞昌，中。

　　湖口，中。

　　彭澤。中。

　　監一：廣寧。鑄銅錢。

　　

　　贛州，上。本虔州，南康郡，昭信軍節度。大觀元年，升為望郡。建炎間，置管內安撫使，紹興十五年罷，復置江西兵馬鈐轄，兼提舉南安軍、南雄州兵甲司公事。二十三年，改今名。崇甯戶二十七萬二千四百三十二，口七十萬二千一百二十七。貢白𦆭。縣十：贛，望。有蛤湖銀場。

　　虔化，望。紹興二十三年，改寧都。有寶積鉛場。

　　興國，望。太平興國中，析贛縣之七鄉置。

　　信豐，望。

　　雩都，望。

　　會昌，望。太平興國中，析雩都六鄉於九州鎮置。有銀場。

　　瑞金，望。有九龍銀場。

　　石城，緊。

　　安遠，上。

　　龍南。中。南唐縣，本名龍南。宣和三年，改虔南。紹興二十三年，改龍南，取百丈龍灘之南為義。

　　

　　吉州，上，廬陵郡，軍事。崇甯戶三十三萬五千七百一十，口九十五萬七千二百五十六。貢𦆭布、葛。縣八：廬陵，望。

　　吉水，望。雍熙元年，析廬陵地置縣。

　　安福，望。

　　太和，望。

　　龍泉，望。宣和三年，改泉江，紹興復舊。

　　永新，望。至和元年，徙吉水縣地置永新縣。

　　永豐，望。

　　萬安。望。熙甯四年，以龍泉縣萬安鎮置。

　　

　　袁州，上，宜春郡，軍事。崇甯戶一十三萬二千二百九十九，口三十二萬四千三百五十三。貢𦆭布。縣四：宜春，望。

　　分宜，望。雍熙元年置。有貴山鐵務。

　　萍鄉，望。

　　萬載。緊。開寶末，自筠州來屬。宣和三年，改名建城。紹興元年，復今名。

　　

　　撫州，上，臨川郡，軍事。建炎四年，隸江南東路。紹興四年，復來隸。崇甯戶一十六萬一千四百八十，口三十七萬三千六百五十二。貢葛。縣五：臨川，望。紹興十九年，析惠安、潁秀二鄉入崇仁。

　　崇仁，望。

　　宜黃，望。開寶三年，升宜黃場為縣。

　　金溪，緊。開寶五年，升金溪場為縣。

　　樂安。紹興十九年置，割崇仁、吉水四鄉隸之。二十四年，以雲蓋鄉還隸永豐。

　　

　　瑞州，上，本筠州，軍事。紹興十三年，改高安郡。寶慶元年，避理宗諱，改今名。崇甯戶一十一萬一千四百二十一，口二十萬四千五百六十四。貢𦆭。縣三：高安，望。

　　上高，望。

　　新昌。望。太平興國六年，析高安地置縣。

　　

　　興國軍，同下州。太平興國二年，以鄂州永興縣置永興軍。三年，改興國。崇甯戶六萬三千四百二十二，口一十萬五千三百五十六。貢𦆭。縣三：永興，望。

　　大冶，緊。南唐縣，自鄂州與通山並來隸。有富民錢監及銅場、磁湖鐵務。通山。中。太平興國二年，升羊山鎮為縣。紹興四年，又為鎮，五年復。

　　

　　南安軍，同下州。淳化元年，以虔州大庾縣建為軍。崇甯戶三萬七千七百二十一，口五萬五千五百八十二。貢𦆭。縣三：南康，望。《元豐九域志》南安軍領縣二，《崇寧地理》不載南康縣。據《元豐志》，南康系望縣，有瑞陽錫務，不知並於何時。

　　大庾，中。淳化元年，自虔州與上猶、南康並來隸。

　　上猶。上。有上田鐵務。嘉定四年，改南安。

　　

　　臨江軍，同下州。淳化三年，以筠州之清江建軍。崇甯戶九萬一千六百九十九，口二十萬二千六百五十六。貢絹。縣三：清江，望。

　　新淦，望。淳化三年，自吉州來隸。

　　新喻。望。淳化三年，自袁州來隸。

　　

　　建昌軍，同下州。舊建武軍，太平興國四年改。崇甯戶一十一萬二千八百八十七，口一十八萬五千三十六。貢絹。縣二：南城，望。淳化二年，自撫州來隸。有太平等四銀場。

　　南豐。望。

　　南渡後增縣二：新城，紹興八年，析南城五鄉置。

　　廣昌。紹興八年，析南豐南境三鄉置。


　　江南東、西路，蓋《禹貢》揚州之域，當牽牛、須女之分。東限七閩，西略夏口，南抵大庾，北際大江。川澤沃衍，有水物之饒。永嘉東遷，衣冠多所萃止，其後文物頗盛。而茗荈、冶鑄、金帛、秔稻之利，歲給縣官用度，蓋半天下之入焉。其俗性悍而急，喪葬或不中禮，尤好爭訟，其氣尚使然也。

荊湖路
　　荊湖南、北路。紹興元年，以鄂、嶽、潭、衡、永、郴、道州、桂陽軍為東路、鄂州置安撫司；鼎、澧、辰、沅、靖、邵、全州、武岡軍為西路，鼎州置安撫司。二年，罷東、西路，仍分南、北路安撫司，南路治潭州；北路治鄂，尋治江陵。

荊湖北路
　　北路。府二：江陵，德安，州十：鄂，復，鼎，澧，峽，嶽，歸，辰，沅，靖。軍二：荊門，漢陽。縣五十六。南渡後，府三：江陵，常德，德安。州九：鄂，嶽，歸，峽，復，澧，辰，沅，靖。軍三：漢陽，荊門，壽昌。紹興三十二年，戶二十五萬四千一百一，口四十四萬五千八百四十四。

　　江陵府，次府，江陵郡，荊南節度。舊領荊湖北路兵馬鈐轄，兼提舉本路及施、夔州兵馬巡檢事。建炎二年，升帥府。四年，置荊南府、歸、峽州、荊門、公安軍鎮撫使，紹興五年罷。始制安撫使兼營田使，六年，為經略安撫使；七年，罷經略，止除安撫使。淳熙元年，還為荊南府。未幾，復為江陵府制置使。景定元年，移治于鄂。咸淳十年，荊湖、四川宣撫使兼江陵府事。崇甯戶八萬五千八百一，口二十二萬三千二百八十四。貢綾、𦆭、碧澗茶芽、柑桔。縣八：江陵，次赤。

　　公安，次畿。

　　潛江，次畿。乾德三年，升白伏巡為縣。

　　監利，次畿。至道三年，以玉沙隸復州。熙寧六年，廢復州，以玉沙縣入監利縣，尋復其舊。

　　松滋，次畿。

　　石首，次畿。

　　枝江，次畿。熙寧六年，省入松滋，元祐元年復。建炎四年，江陵寄治，紹興五年還舊。嘉熙元年，移澌、涅州。咸淳六年，移江南白水鎮下沱市。

　　建寧。次畿。乾德三年，升白舊巡為縣，並置萬庾縣，萬庾尋廢。熙寧六年，省建甯入石首。元祐元年復。南渡後，省。

　　

　　鄂州，緊，江夏郡，武昌軍節度。初為武清軍，至道二年，始改。建炎二年，兼鄂、嶽制置使。四年，兼江南鄂州路安撫，尋改鄂州路安撫。紹興二年，改兼荊湖北路安撫。六年，管內安撫；十一年，罷。嘉定十一年，置沿江制置副使。淳祐五年，兼荊湖北路安撫使。九年，罷。景定元年，改荊湖制置使。咸淳七年，罷。崇甯戶九萬六千七百六十九，口二十四萬七百六十七。貢銀。縣七：江夏，緊。崇陽，望。唐縣。開寶八年，又改今名。武昌，上。

　　蒲圻，中。

　　咸寧，中。

　　通城，中。熙寧五年，升崇陽縣通城鎮為縣。紹興五年，廢為鎮。十七年，復。

　　嘉魚。下。熙寧六年，析復州地入焉。

　　監一：寶泉。熙寧七年置，鑄銅錢。

　　南渡後，升武昌縣為壽昌軍。

　　德安府，中，安陸郡，安遠軍節度。本安州。天聖元年，隸京西路，慶曆元年還本路。宣和元年，升為府。開寶中，廢吉陽縣。建炎四年，為安陸、漢陽鎮撫使。紹興三年，復來屬。咸淳中，徙治漢陽城頭山。崇甯戶五萬九千一百八十六，口一十四萬三千八百九十二。貢青𦆭。縣五：安陸，中。熙寧二年，省雲夢縣為鎮入焉，元祐元年復。

　　應城，中。

　　孝感，中。建炎間，移治紫資砦。

　　應山，中下。

　　雲夢。中。紹興七年，移治仵落市，十八年復舊。

　　南渡後，無應山。

　　復州，上，景陵郡，防禦。建炎四年，置德安、復州、漢陽軍鎮撫使。紹興三年，置荊湖北路安撫使。端平三年，移治沔陽鎮。貢闕。縣二：景陵，緊。晉縣。熙寧六年廢州，以景陵屬安州。元祐元年復。

　　玉沙。下。至道三年，自江陵來隸。寶元二年，廢沔陽入焉。熙寧六年，又隸江陵府。元祐元年，與景陵皆復。

　　常德府，本鼎州，武陵郡，常德軍節度。乾德二年，降為團練。本朗州。大中祥符五年，改今名。熙寧七年，廢桃源、湯口、白崖三砦。元豐三年，廢白磚、黃石二砦。政和七年，升為軍。建炎四年，升鼎、澧州鎮撫使。紹興元年，置荊湖北路安撫使，治鼎州，領鼎、澧、辰、沅、靖州；三十二年，罷。乾道元年，以孝宗潛藩，升府。八年，依舊提舉五州。崇甯戶五萬八千二百九十七，口一十三萬八百六十五。貢𦆭、布、練布。縣三：武陵，望。

　　桃源，望。乾德中，析武陵地置縣。

　　龍陽。中。大觀中，改辰陽。紹興元年復舊。五年，升軍使，移治黃城砦。三十年，復縣。

　　南渡後，增縣一：沅江。中下。自岳州來隸。乾道中，割隸岳州，今復來隸。

　　

　　澧州，上，澧陽郡，軍事。建炎四年，寓治陶家市山砦，隨復舊。崇甯戶八萬一千六百七十三，口二十三萬六千九百二十一。貢綾、竹簟。縣四：澧陽，望。安鄉，中下。

　　石門中下。有台宜砦。

　　慈利。下。有索口、安福、西牛、武口、澧州五砦。

　　

　　峽州，中，「峽」字舊從「硤」，今從「山」。

　　夷陵郡，軍事。建炎中，移治石鼻山。紹興五年，復舊。端平元年，徙治於江南縣。崇甯戶四萬九百八十，口一十一萬六千四百。貢五加皮、芒硝、杜若。縣四：夷陵，中。有漢流、巴山、麻溪、魚陽、長樂、梅子六砦，及鉛錫場。

　　宜都，中。

　　長楊，中下。有漢流、飛魚二鹽井。元豐五年，廢新安、長楊二砦。

　　遠安。中下。

　　

　　岳州，下，巴陵郡，岳陽軍節度。本軍事州。宣和元年賜軍額。建炎間，岳、鄂二州各帶沿江管內安撫司公事。紹興二十五年，改州曰純，改軍曰華容；三十一年，復舊。崇甯戶九萬七千七百九十一，口一十二萬八千四百五十。貢𦆭。縣四：巴陵，上。

　　華容，望。有古樓砦。

　　平江，上。

　　臨湘。淳化元年，升王朝場為縣，尋改。

　　

　　歸州，下，巴東郡，軍事。建炎四年，隸夔路；紹興五年，復。三十一年，又隸夔；淳熙十四年，復。明年，又隸夔。端平三年，徙郡治于南浦。崇甯戶二萬一千五十八，口五萬二千一百四十七。貢𦆭。縣三：秭歸，下。熙寧五年，省興山縣為鎮入焉；元祐元年復。有橃禮砦、青林鹽井。

　　巴東，下。有折疊砦。

　　興山。下。開寶元年，移治昭君院。端拱二年，又徙香溪北。

　　

　　辰州，下，盧溪郡，軍事。太平興國七年，置招諭縣。熙甯七年，以麻陽、招諭二縣隸沅州；廢慢水砦、龍門、水浦、銅安、龔溪木砦。九年，廢明溪、豐溪、佘溪、新興、鳳伊、鐵爐、竹平、木樓、烏速、騾子、酉溪砦堡。崇甯戶一萬七百三十，口二萬三千三百五十。貢朱砂、水銀。縣四：沅陵，中。

　　漵浦，中下。有懸鼓砦。元豐二年，置龍潭堡。

　　辰溪，下。有龍門、銅安二砦。

　　盧溪。下。

　　城一：會溪。熙寧八年十二月置。

　　砦三：池蓬，鎮溪，黔安。嘉祐三年，置池蓬，熙寧三年，置鎮溪。八年，置黔安。

　　

　　沅州，下，潭陽郡，軍事。本懿州。熙寧七年收復，以潭陽縣地置盧陽縣，以辰州麻陽、招諭二縣隸州。八年，並錦州砦人戶及廢招諭縣入麻陽，為一縣。元豐三年，並鎮江砦人戶入黔江城，為黔陽縣，尋廢鎮江砦為鋪。五年，升舊渠陽砦為縣，元祐六年，省為砦，崇寧二年，復為縣。崇寧戶九千六百五十九，口一萬九千一百五十七。貢朱砂、水銀。縣四：盧陽，下。有蔣州、西縣、八洲、長宜、回溪、鎮江、龍門、懷化八鋪。

　　麻陽，下。有錦州砦，龍溪、龍家、竹砦、虛踵、齊天、叉溪六鋪。

　　龔溪砦，熙寧六年賜名，其後為鋪，未詳。

　　黔陽，下。有竹砦、煙溪、無狀、木州、洪江五鋪。

　　渠陽。砦八：熙寧間，復硤中勝雲鶴繡五州、富錦圓三州。六年，以硤州新城為安江砦，富州新城為鎮江砦。七年，廢慢水砦、龍家堡，以辰州龍門、銅安二砦隸州，尋廢為鋪。宣和元年，復置銅安砦。元豐三年，置托口砦。四年，以古誠州貫保新砦為貫保砦，奉愛、豐山新堡為豐山新堡，小田、長渡村堡為小田砦。

　　安江，有洪江、銅安二鋪。

　　托口，有竹灘一鋪，元豐八年罷。

　　貫保，元豐三年置，六年，隸誠州。元祐六年廢，崇寧二年復置。

　　渠陽，元祐三年，以渠陽軍改，來隸。

　　竹灘，洪江，並元祐五年置，隸黔陽縣。

　　若溪，崇寧三年置。

　　便溪。崇甯三年，以蔣州改。

　　

　　靖州，下，軍事。熙甯九年，收復唐溪洞誠州。元豐四年，仍建為誠州。五年，沅州貫保砦改為縣，總治本砦並托口、小由、豐山四堡砦戶口，以渠陽縣為名，隸州。六年，移托口、小由兩砦卻屬沅州，析邵州蒔竹縣隸州，移渠陽縣為州治。七年，沅州小由砦復隸州，尋廢小由砦、豐山堡。元祐二年，廢為渠陽軍。三年，廢軍為砦，屬沅州。元祐五年，復以渠陽砦為誠州。崇寧二年，改為靖州。大觀元年為望郡。崇甯戶一萬八千六百九十二，口闕。貢白絹。縣三：永平，下。本渠陽縣，崇寧二年，改名，紹興八年，移入州。

　　會同，下。本三江縣，崇寧二年改。通道。下。本羅蒙縣，崇寧二年改。

　　砦四：狼江，收溪，貫保，羅蒙。元豐六年，置收溪，復以沅州貫保來隸。七年，置羅蒙。元祐三年，廢收溪、羅蒙。崇寧二年，又置若水、豐山二砦。

　　堡五：石家滻村，

　　多星，大由，天村。元豐四年，置石家、滻村；六年，置多星；七年，置大由、天村。元祐三年，廢多星、大由、天村等堡，崇寧三年復置；又置羊鎮堡、木砦堡。大觀二年，又置飛山堡。政和三年，又置零溪堡。八年，又置通平堡。

　　

　　荊門軍，開寶五年，長林、當陽二縣自江陵來隸。熙寧六年，廢軍，縣復隸江陵府。元祐三年，復為軍。端平三年，移治當陽縣。縣二：長林，次畿。

　　當陽。次畿。紹興十四年，廢入長林；十六年復。

　　

　　漢陽軍，同下州。熙寧四年，廢為縣，以漢川縣為鎮，屬鄂州。元祐元年，復置。紹興五年，又廢為縣；七年，復為軍。縣二：漢陽，緊。漢川。下。太平興國二年，自德安來隸。紹興五年廢，七年復。

　　

　　壽昌軍，下，本鄂州武昌縣。嘉定十五年，升壽昌軍使，續升軍。端平元年，以武昌縣還隸鄂州。縣一：武昌。上。以武昌山為名。孫權所都。南渡後，為江州治所，後復故。

　　

荊湖南路
　　南路。州七：潭，衡，道，永，邵，郴，全。軍一：武岡。監一：桂陽。縣三十九。南渡後，增茶陵軍。紹興三十二年，戶九十六萬八千九百三十，口二百一十三萬六千七百六十七。

　　潭州，上，長沙郡，武安軍節度。乾德元年，平湖南，降為防禦。端拱元年，復為軍。舊領荊湖南路安撫使。大觀元年，升為帥府。建炎元年，復為總管安撫司。紹興元年，兼東路兵馬鈐轄；二年，復為安撫司。崇甯戶四十三萬九千九百八十八，口九十六萬二千八百五十三。貢葛、茶。縣十二：長沙，望。開寶中，廢長豐縣入焉。

　　衡山，望。淳化四年，以衡山、岳州湘陰並來隸。有黃竿銀場。

　　安化，望。熙寧六年置，改七星砦為鎮入焉，廢首溪砦。元祐三年，置博易場。

　　醴陵，緊。

　　攸，上。

　　湘鄉，中。

　　湘潭，中

　　益陽，中。

　　瀏陽，中。有永興及舊溪銀場。

　　湘陰，中。乾德二年，自鼎州隸岳州，俄而來隸。

　　寧鄉，中。

　　善化。元符元年，以長沙縣五鄉、湘潭縣兩鄉為善化縣。

　　

　　衡州，上，衡陽郡，軍事。崇甯戶一十六萬八千九十五，口三十萬八千二百五十三。貢麩金、犀。縣五：衡陽，緊。有熙甯錢監。

　　耒陽，中。

　　常寧，中下。熙甯六年，廢常寧縣獎中砦。有茭源銀場。

　　安仁。中下。乾德二年，升安仁場為縣。

　　南渡後，升茶陵為軍。

　　道州，中，江華郡，軍事。乾德三年，廢大曆縣。熙甯六年，廢楊梅、勝岡、綿田三砦。紹興元年，隸荊湖東路；二年，復舊。崇甯戶四萬一千五百三十五，口八萬六千五百五十三。貢白𦆭、零陵香。縣四：營道，緊。熙寧五年，省永明縣為鎮入焉，元祐元年復。

　　江華，緊。有黃富鐵場。寧遠，緊。唐延唐縣。乾德三年改。

　　永明。上。

　　

　　永州，中，零陵郡，軍事。熙寧六年，廢福田、樂山二砦。八年，廢零陵砦。崇甯戶八萬九千三百八十七，口二十四萬三千三百二十二。貢葛、石燕。縣三：零陵，望。

　　祁陽，中。

　　東安。中。雍熙元年，升東安場為縣。有東安砦。

　　郴州，中，桂陽郡，軍事。紹興初，改隸荊湖東路，二年，仍來屬。崇甯戶三萬九千三百九十二，口一十三萬八千五百九十九。貢𦆭。縣四：郴，緊，有新塘、浦溪二銀坑。

　　桂陽，中。唐義昌縣，後唐改郴義。太平興國初，又改。有延壽銀坑。

　　宜章，中。唐義章縣。太平興國初改。

　　永興。中。舊高亭縣。熙寧六年改。

　　南渡後，增縣二：興寧，嘉定二年，析郴縣資興、程水二鄉置資興縣，後改今名。

　　桂東。本郴縣地。嘉定四年，析桂陽之零陵、宜城二鄉置今縣於上猶砦。

　　寶慶府，本邵州，邵陽郡，軍事。大觀九年，升為望郡。寶慶元年，以理宗潛藩，升府。淳祐六年，升寶慶軍節度。崇甯戶九萬八千八百六十一，口二十一萬八千一百六十。貢犀角、銀。縣二：邵陽，望。

　　新化。望。熙甯五年收復梅山，以其地置縣。有惜溪、柘溪、藤溪、深溪、雲溪五砦。

　　

　　全州，下，軍事。紹興元年，聽廣西路經略安撫司節制。崇甯戶三萬四千六百六十三，口一十萬六千四百三十二。貢葛、零陵香。縣二：清湘，望。有香煙、祿塘、長烏、羊狀、硤石、磨石、獲源七砦。

　　灌陽。中。有洮水、灌水、吉寧砦。

　　

　　茶陵軍，紹興九年，升縣為軍，仍隸衡州。嘉定四年，析康樂、雲陽、常平三鄉置酃縣，亦嘗隸衡州。縣一：酃。下。因酃湖為名。

　　

　　桂陽軍，本桂陽監，同下州。紹興元年，隸荊湖東路，二年，復故。三年，升軍。崇甯戶四萬四百七十六，口一十一萬五千九百。貢銀。縣二；平陽，上。隋縣，晉廢。天禧三年置。有大富等九銀坑，熙寧七年復。

　　藍山。中。景德三年，自郴州來隸。

　　南渡後，增縣一：臨武。中。自石晉廢，紹興十一年復。

　　

　　武岡軍，崇寧五年，以邵州武岡縣升為軍。縣三：武岡，中。有山塘一砦。熙甯六年，廢白沙砦，置關硤、武陽、城步三砦。元祐四年，置赤木砦。紹聖元年，置神山砦。崇寧二年，置通硤。大觀元年，置峽口砦。

　　綏寧，中。本邵州蒔竹縣地。熙寧九年廢，崇寧九年復。紹興十一年，移治武陽砦，二十五年，還舊。後廢臨岡來入。

　　臨岡。本蒔竹縣。元豐四年，以溪洞徽州為縣，隸邵州。八年，建臨口砦。崇寧五年，改砦為縣，隸武岡軍。南渡後，廢臨岡，增新寧。下。漢夷地。紹興二十五年，於水頭江北立今縣。

　　荊湖南、北路，蓋《禹貢》荊州之域。當張、翼、軫之分。東界鄂渚，西接溪洞，南抵五嶺，北連襄漢。唐末藩臣分據，宋初下之。鄂、岳本屬河南，安、復中土舊地，今以壤制而分隸焉。江陵國南巨鎮，當荊江上游，西控巴蜀。澧、鼎、辰三州，皆旁通溪洞，置兵戍守。潭州為湘、嶺要劇，鄂、岳處江、湖之都會，全、邵屯兵，以扼蠻獠。大率有材木、茗荈之饒，金鐵、羽毛之利。其土宜穀稻，賦入稍多。而南路有袁、吉壤接者，其民往往遷徙自占，深耕穊種，率致富饒，自是好訟者亦多矣。北路農作稍惰，多曠土，俗薄而質。歸、峽信巫鬼，重淫祀，故嘗下令禁之。


Chinese text: This work was published before January 1, 1923, and is in the
public domain worldwide because the author died at least 100 years ago.
