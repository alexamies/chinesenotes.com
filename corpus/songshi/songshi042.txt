　　端平二年正月丁酉，太陰行犯太白。甲寅，詔議胡瑗、孫明復、邵雍、歐陽修、周敦頤、司馬光、蘇軾、張載、程顥、程頤等十人從祀孔子廟庭，升孔伋十哲。丙辰，詔主管侍衛馬軍孟珙黃州駐紮，措置邊防。丁巳，孟珙入見。辛酉，以御前寧淮軍統制、借和州防禦使程芾爲大元通好使，從義郎王全副之，尋以武功郎杜顯爲添差通好副使。

　　二月甲子朔，日當虧不虧。癸酉，歲星守氐。壬午，太白、填星合於胃。

　　三月乙未，詔太學生陳均編《宋長編綱目》，進士陳文蔚著《尚書解》，並補迪功郎。丁酉，楊谷、楊石並升太師，尋辭免。乙巳，曾從龍兼同知樞密院事，真德秀參知政事，兼給事中、兼侍讀陳卓同簽書樞密院事。

　　夏四月甲子，詔：「前四川制置鄭損，城池失守，且盜陝西五路府庫財钜萬，削官二秩，謫居溫州，簿錄其家。」丁卯，都城火。丁亥，太白晝見。戊子，大閱。有流星大如太白。

　　五月乙未，雨雹。軍民交哄，御前諸軍都統制趙勝削三秩，罷，命韓昱代之。丙申，大雨、雹。甲辰，真德秀薨，贈銀青光祿大夫，諡文忠。庚戌，以喬行簡兼參知政事。

　　六月壬申，太陰入氐。戊寅，以鄭清之爲特進、左丞相兼樞密使，喬行簡金紫光祿大夫、右丞相兼樞密使。己卯，葛洪資政殿大學士，予祠祿。庚辰，流星晝隕。祈雨。壬午，以曾從龍知樞密院事兼參知政事，崔與之參知政事，鄭性之同知樞密院事，陳卓簽書樞密院事。賜進士吳叔告以下四百五十四人及第、出身有差。己丑，熒惑入太微垣。庚寅，詔鄭損更削兩秩，竄南劍州。

　　秋七月丁酉，有流星大如太白。戊戌，太白經天。辛丑，流星晝隕。丙午，太白入東井。庚申，禮部尚書魏了翁上十事，不報。閏七月戊寅，詔錄開禧蜀難死事之臣，大安知軍楊震仲孫忠孫補下州文學；利州路常平幹官劉當可母王氏義不降曦，投江而死，追贈和義郡夫人，當可與升官差除。乙酉，賜少師、特進、銀青光祿大夫趙方諡忠肅。丙戌，故保寧軍節度使、魯國公安丙諡忠定。丁亥，全子才、劉子澄坐唐州之役棄兵宵遁，子才削二秩，謫居衡州，子澄削二秩，謫居瑞州。

　　八月癸巳，歲星入氐。乙卯，以太師趙汝愚配享寧宗廟庭，仍圖像於昭勳崇德之閣。丁巳，太白犯太微垣右執法。

　　九月癸未，崇國公主薨。

　　冬十月辛卯，有流星大如太白。己未，填星犯畢，歲星、太白合於心。

　　十一月乙丑，以曾從龍爲樞密使、督視江淮軍馬，魏了翁同簽書樞密院事、督視京湖軍馬，鄭性之兼權參知政事。戊辰，詔兩督府各給金千兩、銀五萬兩、度牒千、緡錢五百萬爲隨軍資。台臣李鳴復論曾從龍、魏了翁督府事，不允。戊子，安南國貢方物。十二月庚寅，曾從龍六疏乞寢樞密使命，依舊知樞密院事、督視江淮軍馬。詔許辭樞密使。以魏了翁兼督視江淮軍馬。癸巳，四川制置司遣將斬叛軍首賊蒲世興于萬州。己亥，填星守天街星。庚子，詔官告院制修武郎以下告身給督視府。太陰入井。壬寅，魏了翁陛辭，詔事幹機速，許便宜行之。吳潛樞密都承旨、督府參謀官，趙善瀚、馬光祖督府參議官。甲辰，曾從龍薨，贈少師。餘嶸同簽書樞密院事。庚戌，故參知政事李壁諡文懿。辛亥，雷。

　　三年春正月己未朔，以星行失度，雷發非時，罷天基節宴。詔勸農桑。賜安南國王封爵、襲衣、金帶。丁卯，填星犯畢。壬申，大元兵連攻洪山，張順、翁大成等以兵捍禦之。

　　二月甲午，詔以大元兵攻江陵，統制李復明奮勇戰沒，其贈三秩，仍官其二子。死傷士卒，趣具姓名來上。壬寅，詔侍從、台諫、給舍條具邊防事宜。甲辰，起居郎吳泳上疏論淮、蜀、京、襄捍禦十事，不報。詔魏了翁依舊端明殿學士、簽書樞密院事，其速赴闕。詔史嵩之淮西制置使兼副使。辛亥，日暈周匝。甲寅，左曹郎官趙以夫上備邊十策。

　　三月乙亥，吳潛赴闕。是月，襄陽北軍主將王旻、李伯淵焚城郭倉庫，相繼降北。時城中官民兵四萬七千有奇，其財粟三十萬、軍器二十四庫皆亡，金銀鹽鈔不與焉。南軍主將李虎乘火縱掠，襄陽爲空。制置使趙範坐失撫禦，致南北軍交爭造亂，詔削官三秩，落龍圖閣學士，姑仍制置職任。階、岷、疊、宕十八族降。有諜者以檄招曹友聞軍降，友聞斬之以聞。

　　夏四月丙申，太陰入太微垣。己酉，魏了翁乞歸田里，詔不允，以資政殿學士知潭州。癸丑，詔悔開邊，責己，其京湖、興、沔州軍縣鎮見系囚情理輕者釋之。

　　五月戊寅，提舉萬壽觀洪咨夔依舊兼侍讀。己卯，有流星出心，大如太白。辛巳，太陰入畢。甲申，趙葵華文閣直學士、淮東安撫制置使兼知揚州。

　　六月丁亥，流星夕隕。己亥，洪咨夔卒，詔與執政恩例，贈二秩，諡忠文。癸卯，熒惑、填星合于畢。丙午，熒惑犯填星。庚戌，大雨、雹。

　　秋七月丁巳，祈睛。詔權徐州國安用力戰役而歿，已贈順昌軍節度使，仍官其子國興承節郎。庚申，以趙範失襄城，罪重罰輕，詔罷職奉祠。辛酉，太陰入氐。丁卯，以鄭性之參知政事，李嗚復簽書樞密院事，戊辰，監察御史杜范、吳昌裔以言事不報，上疏乞罷官，詔改授范太常少卿，昌裔太常卿。庚午，熒惑入井。戊寅，太陰入東井。甲申，雨血。

　　八月丙戌，詔趙範更削兩秩、謫居建寧府，李虎削三秩、落刺史，罷御器械，各令任責捍禦自效。癸卯，詔前龍圖閣學士、光祿大夫、贈開府儀同三司傅伯成諡忠簡。

　　九月庚申，太白、歲星合於尾。庚午，雷。辛未，祀明堂，大赦。雷雨。乙亥，左丞相兼樞密使鄭清之罷爲觀文殿大學士、醴泉觀使兼侍讀，右丞相兼樞密使喬行簡罷爲觀文殿大學士、醴泉觀使兼侍讀。以崔與之爲右丞相兼樞密使。壬午，驍衛大將軍、利州駐紮御前諸軍統制曹友聞與大元兵大戰于大安軍陽平關，兵敗，死之。詔贈龍圖閣學士、大中大夫，諡毅節，立廟曰褒忠，官其二子承務郎。

　　冬十月乙酉，詔：「殿前司將胡斌，曩死邵武之寇，贈武節大夫，有司爲立後授官，因舊廟賜額。宗室師礻賈死尤溪之戰，贈武節郎，官其一子進義校尉，立廟林嶺。」甲午，詔：「沿江制置使陳韡應援淮東，授淮西制置使兼沿江制置副使史嵩之應援江陵、峽州江面上流。」壬寅，大元兵破固始縣，淮西將呂文信、杜林率潰兵數萬叛，六安、霍丘皆爲群盜所據。丙午，安南國貢方物，詔授金紫光祿大夫、靜海軍節度、觀察等使，賜襲衣、金銀帶。大元太子闊端兵離成都，大元兵破文州，守臣劉銳、通判趙汝曏死之。

　　十一月戊午，詔嗣秀王師彌授少師。丙寅，以喬行簡爲特進、左丞相兼樞密使，封肅國公。大元兵圍光州，詔史嵩之援光，趙葵援合肥，陳韡遏和州，爲淮西聲援。戊辰，魏了翁依舊資政殿學士、知紹興府、浙東安撫使，吳潛、袁甫、徐清叟赴闕。壬申，詔侍從、兩省、台諫、卿監、宰掾、樞屬、郎官、鈐轄，各陳防邊方略。甲戌，太陰入太微垣。戊寅，復成都府。十二月戎戌，以吳淵戶部侍郎、淮東總領財賦兼知鎮江府。壬寅，詔改明年爲嘉熙元年。癸卯，鄭清之辭免觀文殿大學士、醴泉觀使兼侍讀，詔仍舊觀文殿大學士、提舉洞霄宮。丁未，宣繒薨，以定策功，贈太師，諡忠靖。甲寅，池州都統趙邦永以援滁州功，詔邦永轉左武大夫，其餘立功將士具等第、姓名推賞。

　　嘉熙元年春正月乙卯，以魏了翁知福州兼福建安撫使。丁巳，詔京西兵馬都監、隨州駐紮程再暹官三轉，帶行閣門宣贊舍人、京西鈐轄兼知隨州，賞其洪山戰功，餘有功將士趣以名上。辛酉，以李𡌴同知樞密院事、四川宣撫使。甲子，詔：「兩淮、荊襄之民，避地江南，沿江州縣，間有招集振恤，尚慮恩惠不周，流離失所。江陰、鎮江、建寧、太平、池、江、興國、鄂、嶽、江陵境內流民，其計口給米，期十日竣事以聞。」癸酉，熒惑守鬼宿。壬午，流星大如太白。

　　二月癸未朔，以鄭性之知樞密院事兼參知政事，鄒應龍端明殿學士、簽書樞密院事，李宗勉同簽書樞密院事。李嗚復罷，以資政殿學士知紹興府。乙酉，葛洪薨。壬寅，雨雹。丙申，詔忠義選鋒張順、屈伸等，以舟師戰公安縣之巴芒有功，各官一轉，餘推恩有差。癸卯，詔以朱熹《通鑒綱目》下國子監，並進經筵。己酉，太白晝見，日暈周匝。

　　三月癸亥，日生背氣。己巳，詔陣韡、史嵩之、趙葵各官兩轉。乙亥，魏了翁薨，贈少師，賜諡文靖。以孟珙爲忠州團練使、知江陵府、京西湖北安撫副使，別之傑寶章閣待制、知太平州。

　　夏四月壬午朔，以李𡌴同知樞密院事、四川宣撫使、知成都府。壬辰，弟貴謙保康軍節度使，仍奉朝請，進封天水郡開國侯，加食邑；與芮武康軍節度使、提舉萬壽觀，仍奉朝請，進封開國子。丙申，詔：「兩淮策應軍戰宣化，兩軍殺傷相當，陳亡將校李仙、王海、李雄、廖雷各贈武翼大夫，餘贈官有差。」庚子，熒惑犯權星。丙午，詔：「沔州諸鎮將帥，昨以大元兵壓境，皆棄官遁。夔路鈐轄、知恩州田興隆，獨自大安德勝堡至潼川，逆戰數合，雖兵寡不敵，而忠節可尚，特與官一轉。」五月丙辰，袁韶薨。太陰犯熒惑。壬申，京城大火。丙子，熒惑犯將星。

　　六月壬辰，詔賞蘄州都統制萬文勝、知州徐㮚守城之功，將士在行間者，論功補官有差。癸巳，以鄒應龍爲資政殿學士、知慶元府、沿海制置使。乙未，太白、填星合于井。甲辰，祈雨。丙午，以吳潛爲工部侍郎、知慶元府兼沿海制置使。知黃州兼淮西安撫使、本路提刑李壽朋一被命三月，不即便途之官，遂還私舍，詔削三秩，送建昌軍居住。詔建內小學，擇宗子十歲以下資質美者二三人，置師教之。

　　秋七月壬子，湖北提舉董槐朝辭，奏楮幣物價重輕之弊。己未，樞密院言：「大元兵自光州、信陽抵合肥，制司參議官李曾伯、廬州守臣趙勝、都統王福戰守，俱有勞效。」詔曾伯等十一人各官一轉。辛酉，太陰犯歲星、填星入井，庚午，歲星守建星。壬申，日生背氣。癸酉，太陰入井。

　　八月甲申，太師、秦國公汝愚追封福王。乙酉，填星犯井，癸巳，以李鳴復參知政事，李宗勉簽書樞密院事。甲辰，詔：蜀雞冠隘都統王宣戰歿，其總管吳桂棄所守走，又縱部伍剽劫，削三官勒停。

　　九月壬子，填星留于井。癸丑，有流星出七公西星，至濁沒。丁巳，雷。

　　冬十月戊戌，有流星大如桃。

　　十一月戊辰，詔陳韡、史嵩之、趙葵於沿江、淮、漢州軍，備舟師戰具，防遏沖要堡隘。辛未，太史言十二月朔日食將既，日與金、木、水、火四星俱纏於鬥。詔損膳避朝，庶圖消弭，其令有司檢會故實以聞。十二月戊寅朔，日有食之。

　　二年春正月戊申朔，詔令侍從、台諫、卿監、郎官、帥臣、監司、前宰執侍從舉曉暢兵財各二人，三衙、諸軍統制舉將材二人。己未，詔史嵩之、趙葵應援黃州、安豐，其立功將士等第，亟具名以聞；光州、信陽二城，共圖克復。辛酉，詔史嵩之進端明殿學士，視執政恩數；趙葵刑部尚書，制置並如舊；餘玠知招信軍兼淮東制置司參議官，進三秩；孟珙寧遠軍承宣使，依舊帶御器械。史嵩之端明殿學士，依是京湖安撫制置使兼沿江制置副使兼知鄂州，召赴闕。甲子，兩浙轉運判官王野察訪江面還，進對，劾吳潛知平江府不法厲民數事。詔野直華文閣、知建寧府。

　　二月甲申，大理少卿朱揚祖充押伴使，借章服、金魚。庚寅，詔吏嵩之以參知政事督視京西荊湖南北路、江西軍馬，置司鄂州。癸己，大宗正丞賈似道奏言：「北使將至，地界、名稱、歲例，宜有成說。」又奏：「裕財之道，莫急於去贓吏，藝祖治贓吏，杖殺朝堂，孝宗真決刺面，今日行之，則財自裕。」戊戌，詔：「近覽李𡌴奏，知蜀漸次收復，然創殘之餘，綏撫爲急，宜施蕩宥之澤。淮西被兵，恩澤亦如之。其降德音，諭朕軫恤之意。」大元再遣王楫來。辛丑，楫還，以朱揚祖充送伴使。癸卯，以孟珙爲京湖安撫制置副使，置司松滋縣。

　　三月己丑，命將作監周次說爲大元通好使。壬子，以李心傳爲秘書少監、史館修撰，修高宗、孝宗、光宗、寧宗四朝國史實錄。癸丑，以高定子爲中書舍人、京湖江西督視參贊軍事。庚申，詔史嵩之兼督視光、蘄、黃、夔、施州軍馬。戊辰，發行都會子二百萬、並湖廣九百萬，下都督參政行府犒師。乙亥，詔四川被兵州、軍、府、縣、鎮並轉輸勞役之所，見禁囚人情理輕者釋之。詔四川帥臣招集流民復業，給種與牛，優與振贍。

　　夏四月癸未，以李𡌴同簽書樞密院事，督視江淮、京湖軍馬。己酉，雨土。太陰入太微垣。

　　閏月丁未，太陰入井。甲子，有流星大如太白。壬申，賜禮部進士周坦以下四百二十二人及第、出身有差。

　　五月辛巳，太白晝見。癸未，以李鳴復知樞密院事，李宗勉參知政事，餘天錫簽書樞密院事。甲申，喬行簡請「以兵事委李鳴復，財用委李宗勉，楮幣委餘天錫，當會議者，臣則參酌行之」。詔允所請。詔嚴州布衣錢時、成忠郎吳如愚以隱居著書，並選爲秘閣校勘。丙戌詔崔與之提舉洞霄宮，任便居住，李鳴復復參知政事。壬寅，歲星犯壁壘陣。

　　六月甲辰朔，流星晝隕。戊申，吳淵知太平州、措置採石江防。以吳潛爲淮東總領財賦、知鎮江府。丙寅，李𡌴薨，特贈資政殿大學士。

　　秋七月壬午，以霖雨不止，烈風大作，詔避殿、減膳、徹樂，令中外之臣極言闕失。辛卯，有流星大如太白。壬寅，熒惑犯鬼，積屍氣。

　　八月辛酉，太白晝見，經天。癸亥，流星晝隕。

　　九月壬午，熒惑犯權星。子維生。甲申，封宮人謝氏爲永寧郡夫人。乙未，有流星大如太白。

　　冬十月庚戌，雷。丁卯，吳潛言：「宗子趙時𣆳集真、滁、豐、濠四郡流民十餘萬，團結十七砦。其強壯二萬可籍爲兵，近調五百援合肥，宜補時𣆳官。又沙上蘆場田可得二十餘萬畝，賣之以贍流民，以佐砦兵。」從之。熒惑入太微垣。戊辰，太白入於氐。己巳，日生黑子。辛未，復光州。

　　十一月甲申，子維薨，追封祁王，諡沖昭。十二月丙午，光州守臣董堯臣伏誅，司戶柳臣舉配雷州。乙卯，詔四川諸州縣鹽酒榷額，自明年始更減免三年，其四路合發總所綱運者亦免。戊辰，詔諸路和糴給時直，平概量，毋科抑，申嚴收租苛取之禁。己巳，出祠牒、會子共七百萬紙，給四川制司爲三年生券。

　　三年春正月癸酉，以喬行簡爲少傅、平章軍國重事，封益國公；李宗勉爲左丞相兼樞密使；史嵩之右丞相兼樞密使，督視兩淮、四川、京湖軍馬；餘天錫參知政事；遊似同簽書樞院事。

　　二月丙午，詔史嵩之依舊兼都督江西、湖南軍馬。丁卯，又命嵩之都督江淮、京湖、四川軍馬。己巳，竄趙邦永，坐救滁不進兵。

　　三月辛未朔，以吳潛爲敷文閣直學士、沿海制置使兼知慶元府。甲戌，以別之傑權兵部尚書，依舊沿江制置安撫使兼都督行府參贊軍事，李曾伯兼都督行府參議官，孟珙兼都督行府參謀官。流星晝隕。辛卯，雨土。

　　夏四月壬寅，祈雨。癸卯，以吳淵權工部尚書、沿江制置副使、知江州。

　　五月辛未，熒惑犯太微垣執法星。戊寅，以吳潛爲兵部尚書、浙西制置使、知鎮江府。辛卯，喬行簡五疏乞罷機政，詔不允。

　　秋七月庚午，以董槐知江州兼都督行府參議官。甲申，以吳淵兼都督行府參贊軍事。

　　八月戊戌朔，以浙江潮患，告天地、宗廟、社稷。以遊似參知政事，許應龍簽書樞密院事，林略同簽書樞密院事。己亥，熒惑入氐。辛丑，太陰入氐。有流星大如太白。丁亥，熒惑犯房宿。

　　九月辛巳，祀明堂，大赦。壬午，淮西敢勇將官陸旺、李威特與官三轉，同出戰二百人官兩轉，以賞廬州磨店北之功，其陣沒者優與撫恤。

　　冬十月丁未，故太師魯王謝深甫賜諡惠正。己未，出祠牒百給濟處州。秉義郎李良守鄂州長壽縣，沒于戰陣，詔贈官三轉。癸亥，熒惑、太白合於鬥。乙丑，虹見。

　　十一月丙子，以范鐘簽書樞密院事。十二月己未，觀文殿大學士崔與之薨，贈少師，諡清獻。辛酉，太白晝見。甲子，復夔州，錄荊鄂都統張順、孟璋等將士戰功。

　　四年春正月辛未，彗星出營室。庚辰，以星變，下詔罪己。辛巳，有流星大如太白。甲午，彗星犯王良第二星。

　　二月丙申朔，日生背氣。戊戌，大赦。辛丑，流星晝隕。白虹貫日。丁未，太白晝見。癸丑，以孟珙爲四川宣撫使兼知夔州，節制歸、峽、鼎、澧州軍馬。丙辰，白氣亙天。

　　三月辛未，詔四川安撫制置副使彭大雅削三秩。彗星消伏。乙酉，流星晝隕。

　　夏四月壬寅，前潼川運判吳申進對，因論蜀事，爲上言：「鄭損棄邊郡不守，桂如淵啟潰卒爲亂，趙彥呐忌忠勇不救，彭大雅險譎變詐，殊費關防。宜進孟珙於夔門。夔事力固乏，東南能助之，則夔足以自立。」又言：「張祥有保全趙彥呐、楊恢兩制置之功，敵人憚其果毅，宜見錄用。」上嘉納之。乙巳，詔史嵩之進三秩，依前右丞相兼樞密使，即日徹都督局。

　　五月庚午，太陰入太微垣，歲星、太白合于婁。甲戌，太陰入氐。乙亥，子壽國公薨。戊子，命吳潛兼侍讀，李性傳兼侍講。

　　六月甲午朔，江、浙、福建大旱，蝗。乙未，祈雨。己亥，太白犯畢。辛丑，追封閬州簽廳陳承己妻彭氏爲恭人，賜廟閬州，以強寇入奉國縣市，承己爲賊所創，彭罵賊死之。辛亥，追贈儒林郎王鞏爲通直郎，官其一子爲文學，以丙申蜀破，鞏闔門死於兵。癸丑，太白犯天關星。戊午，有流星大如太白。

　　秋七月乙丑，詔：「今夏六月恒陽，飛蝗爲孽，朕德未修，民瘼尤甚，中外臣僚其直言闕失毋隱。」又詔有司振災恤刑。太白入井。甲戌，太白、熒惑合于井。己丑，熒惑、太白合於鬼。

　　八月己酉，熒惑、填星合于柳，太白犯權星大星。癸丑，熒惑犯填星。

　　九月乙丑，詔餘玠進三秩，直華文閣、淮東提刑、節制招信軍屯戍軍馬。以玠昨帥舟師渡淮入河抵汴，所向有功，全師而還。至是，論功定賞，是役將士，趣以名上所司議推恩。

　　冬十月癸巳，詔改明年爲淳祐元年。丁巳，命餘玠兼節制應天府、泗、宿、永、海、邳、徐、漣水屯戍軍馬。

　　十一月甲子，熒惑入太微垣。己巳，熒惑犯太微垣左執法星。癸酉，詔武功大夫、荊鄂都統制張順以私錢招襄、漢潰卒，創忠義、虎翼兩軍，及援安慶、池州有功，特與官兩轉。丙子，與芮妻錢氏封安康郡夫人。辛巳，熒惑犯太微上相垣。十二月甲辰，奉國軍節度使、提舉萬壽觀多謨薨。丙辰，地震。己未，詔求直言。閏十二月丙寅，李宗勉薨，贈少師，賜諡文清。以遊似知樞密院事兼參知政事，范鐘參知政事，徐榮叟簽書樞密院事。庚午，詔系囚情理輕者釋之。乙亥，詔民間賦輸仍用錢會中半，其會半以十八界直納，半以十七界紐納。戊寅，以吳潛爲福建安撫使，史宅之爲浙東安撫使。

　　淳祐元年春正月庚寅朔，詔舉文武才。庚子，雷。甲辰，詔：「朕惟孔子之道，自孟軻後不得其傳，至我朝周惇頤、張載、程顥、程頤，真見實踐，深探聖域，千載絕學，始有指歸。中興以來，又得朱熹精思明辨，表裏渾融，使《大學》、《論》、《孟》、《中庸》之書，本末洞徹，孔子之道，益以大明於世。朕每觀五臣論著，啟沃良多，今視學有日，其令學官列諸從祀，以示崇獎之意。」尋以王安石謂「天命不足畏，祖宗不足法，人言不足恤」，爲萬世罪人，豈宜從祀孔子廟庭，黜之。丙午，封周惇頤爲汝南伯，張載郿伯，程顥河南伯，程頤伊陽伯。丁未，太陰入氐。戊申，幸太學謁孔子，遂御崇化堂，命祭酒曹觱講《禮記·大學》篇，監學官各進一秩，諸生推恩錫帛有差。制《道統十三贊》，就賜國子監宣示諸生。

　　二月戊寅，日生暈。壬午，喬行簡薨，諡文惠。

　　夏四月丁丑，詔以與芮爲開府儀同三司、萬壽觀使、嗣榮王，貴謙開府儀同三司、嗣沂王。辛巳，以賈似道爲太府少卿、湖廣總領財賦。

　　五月庚寅，以少師、保寧軍節度使、判大宗正事、嗣秀王師彌爲太子少保，奉國軍節度使充萬壽觀使師貢爲少師。己亥，詔沿江淮西制置使別之傑任責邊防。戊申，賜禮部進士徐儼夫以下三百六十七人及第、出身有差。

　　六月庚申，太白晝見。螟。癸酉，有流星大如太白。己卯，流星晝隕。丙戌，熒惑入氐。

　　秋七月壬辰，祈雨。

　　八月辛巳，楊石薨，贈太師。

　　冬十月庚辰，太白入氐。

　　十一月戊戌，太白晝見。己亥，淮東提刑餘玠以舟師解安豐之圍。己巳，太白經天，晝見。十二月丁卯，餘天錫薨，贈太師，賜諡忠惠。丁丑，侍御史金淵言：彭大雅貪黷殘忍，蜀人銜怨，罪重罰輕，乞更竄責。詔除名、贛州居住。

　　二年春正月甲申朔，詔作新吏治。戊戌，右丞相史嵩之等進《玉牒》及《中興四朝國史》、《孝宗經武要略》、《寧宗玉牒》《日曆》《會要實錄》。


　　二月甲戌，以遊似知紹興府、浙東安撫使，請祠祿，詔提舉洞霄宮。范鐘知樞密院事兼參知政事，徐榮叟參知政事，趙葵賜進士出身、同知樞密院事，別之傑簽書樞密院事。

　　三月戊子，詔和州、無爲軍、安慶府，並聽沿江制置司節制。詔今後州縣官有罪，諸帥司毋輒加杖責。

　　夏四月甲寅，白氣亙天。壬申，雨雹。

　　五月己亥，淮東制置副使餘玠進對。戊申，台臣言知建寧府吳潛有三罪。詔奪職，罷新任。己酉，以趙葵爲湖南安撫使、知潭州。

　　六月壬子朔，徐榮叟乞歸田里，從之。丁巳，詔以餘玠爲四川宣諭使，事幹機速，許同制臣共議措置，先行後奏，仍給金字元、黃榜各十，以備招撫。丙寅，以別之傑同知樞密院事兼權參知政事，高定子簽書樞密院事，杜範同簽書樞密院事。是月盛夏積雨，浙右大水。丁丑。歲星犯井。

　　秋七月辛巳朔，常、潤、建康大水，兩淮尤甚。

　　八月丁卯，詔淮東先鋒馬軍鄧淳、李海等揚州撻扒店之戰，宣勞居多，各官兩轉，餘推恩有差。

　　九月庚辰朔，日有食之。己丑，雷。辛卯，祀明堂，大赦。癸巳，詔：「淮東忠勇軍統領王溫等二十四人戰天長縣東，衆寡不敵，皆沒於陣，贈溫武翼大夫、吉州刺史，其子興國補保義郎，更官其一子承信郎，厚賜其家。餘人恤典有差。」冬十月甲寅，史嵩之進封永國公。乙丑，大元兵大入通州。

　　十一月辛卯，詔諭兩淮節制李曾伯，毋以通州被兵之故，不安厥職，其督勵諸將，勉圖後功。己亥，日南至，雷電交作，詔避殿減膳，求直言。癸卯，詔決中外系囚。十二月己未，詔：「通州守臣杜霆，兵至棄城弗守，載其私帑渡江以遁，遂致民被屠戮，雖已奪三秩，厥罰猶輕。其追毀出身以來文字，竄南雄州。」壬戌，太白晝見。癸亥，大元兵連攻敘州，帳前都統楊大全等水陸並進，自卯至午，戰十數合，歿于行伍。詔贈武節大夫、眉州防禦使，官其二子承節郎。丙寅，以孟珙爲檢校少保，依舊寧武軍節度使、京湖安撫制置大使、夔路策應大使，余玠權資政殿學士、湖南安撫大使兼知潭州，趙葵資政殿大學士、福建安撫使、知福州。

　　三年春正月戊寅朔，以高定子兼參知政事。庚辰，熒惑入氐。乙未，以李曾伯爲華文閣待制，依舊淮東西制置使、知揚州；杜杲敷文閣學士，依舊沿江制置使、知建康府；董槐秘閣修撰，依舊沿江制置副使、知江州、主管江西安撫司事。辛丑，詔安南國王陳日煚元賜功臣號，特增「守義」二字。

　　二月乙丑，以呂文德爲福州觀察使、侍衛馬軍副都指揮使，總統兩淮出戰軍馬，捍禦邊陲。庚午，以郢州推官黃從龍死節，詔贈通直郎，一子補下州文學。

　　三月丁丑朔，日有食之。

　　夏四月癸丑，左武衛中郎將、濠州措置捍禦王烈，閣門宣贊、淮西路鈐王傑，閣門祗候、江東路鈐李季實往馬帥王鑒軍前議事，遇大元兵戰死，贈官，仍各官其二子。乙卯，嘉定守臣程立之固守，詔官一轉。丙辰，安豐軍統領陳友直以王家堈戰功，與官兩轉，壬申，布衣王與之進所著《周禮訂議》，補下州文學。

　　五月庚子，詔施州創築郡城及關隘六十餘所，本州將士及忠州戍卒執役三年者，各補轉一官。

　　六月甲戌，有流星大如太白，出於氐。

　　秋七月丁亥，詔海州屯駐借補保義郎申政，密州之役先登陷陣，後以戰沒，特贈保義郎，官其子進勇副尉。太白入井。壬辰，四川制司言：大元兵破大安軍，忠義副總管楊世威堅守魚孔隘，孤壘不降，有特立之操，可任責邊防。詔以世威就知大安軍。甲午，日生格氣。己亥，太白經天，晝見。

　　八月乙卯，流星晝隕。癸亥，詔福州延祥、荻蘆兩砦並置武濟水軍，摘本州廂禁習水者充，千五百人爲額。

　　閏月丁丑，四川總領餘玠言，知巴州向牷、鈐轄譚淵白土坪等戰有功。詔佺等十八人各官三轉，餘轉官有差。其中創人各給緡錢百，陣沒者趣上姓名，贈恤其家。太白犯權星。壬寅，太白、填星合於翼。

　　九月壬申，詔蠲高郵民耕荒田租。

　　冬十月丙戌，太白入於氐。

　　十二月己丑，史嵩之五請祠，不允。


Chinese text: This work was published before January 1, 1923, and is in the
public domain worldwide because the author died at least 100 years ago.
