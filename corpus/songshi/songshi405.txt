李宗勉 袁甫 劉黻 王居安
目录
1	李宗勉
2	袁甫
3	劉黻
4	王居安
李宗勉
　　李宗勉，字強父，富陽人。開禧元年進士。曆黃州教授、浙西茶鹽司、江西轉運司幹官。嘉定十四年，主管吏部架閣，尋改太學正。明年爲博士，又明年遷國子博士。寶慶初，添差通判嘉興府。三年，召爲秘書郎。

　　紹定元年，遷著作郎。入對，言邊事宜夙夜震懼，以消咎殃。明年，兼權兵部郎官。時李全叛謀已露，人莫敢言，宗勉獨累疏及之。又言：「欲人謀之合，莫若通下情。人多好諂，揣所悅意則侈其言，度所惡聞則小其事。上既壅塞，下亦欺誣，則成敗得失之機、理亂安危之故，將孰從而上聞哉？不聞則不戒，待其事至乃駭而圖之，抑已晚矣。欲財計之豐，莫若節國用。善爲國者常使財勝事，不使事勝財。今山東之旅，坐糜我金穀，湖南、江右、閩中之寇，蹂踐我州縣，苟浮費泛用，又從而侵耗之，則漏卮難盈，蠹木易壞。設有緩急，必將窘于調度，而事機失矣。欲邦本之固，莫若寬民力。州縣之間，聚斂者多，椎剝之風，浸以成習。民生窮踧，怨憤莫伸，嘯聚山林，勢所必至。救焚拯溺，可不亟爲之謀哉？」尋改兼侍右郎官。明年入對，言天災甚切。

　　四年，差知台州。明年，直秘閣、知婺州。六年冬，召赴行在，未行。端平元年，進直寶章閣，依舊任。越月，以宗正丞兼權右司召，改尚左郎官，兼職仍舊。尋兼左司。五月，面對，言四事：「守公道以悅人心，行實政以興治功，謹命令以一觀聽，明賞罰以示勸懲。」次言楮幣：「願詔有司，始自乘輿宮掖，下至百司庶府，核其冗蠹者節之，歲省十萬，則十萬之楮可捐，歲省百萬，則百萬之楮可捐也。行之既久，捐之益多，錢楮相當，所至流轉，則操吾贏縮之柄不在楮矣。」

　　拜監察御史。時方謀出師汴、洛，宗勉言：「今朝廷安恬，無異于常時。士卒未精銳，資糧未充衍，器械未犀利，城壁未繕修。于斯時也，守禦猶不可，而欲進取可乎？借曰今日得蔡，明日得海，又明日得宿、毫，然得之者未必可守。萬一含怒蓄忿，變生倉猝，將何以濟？臣之所陳，豈曰外患之終不可平、土宇終不可復哉？亦欲量力以有爲、相時而後動耳。願詔大臣，愛日力以修內治，合人謀以嚴邊防，節冗費以裕邦財，招強勇以壯國勢。仍飭沿邊將帥，毋好虛名而受實害，左控右扼，毋失機先。則以逸待勞，以主御客，庶可保其無虞。若使本根壯固，士馬精強，觀釁而動，用兵未晚。」已而洛師潰，又言：「昔之所慮者在當守而冒進，今之所慮者在欲守而不能。何地可控扼，何兵可調遣，何將可捍禦，何糧可給餉，皆當預作措畫。」又言內降之敝，大略謂：「王府後宅之宮僚，戚裏奄寺之恩賞，綸綍直下，不經都省，竿牘陳請，時出禁廷，此皆大臣所當執奏。夫先事而言，見幾而諫，不可謂之專。善則行之，否則止之，不可謂之專。命出君上，政歸中書，不可謂之專。苟以專權爲嫌，不以救過爲急，每事希旨迎合，迨其命令已下，闕失已彰，然後言事之人從而論列之，其累聖德亦多矣。況言之未必聽，聽之未必行乎？」

　　進左司諫。明年春，兼侍講。首言：「均、房、安、蘄、光、化等處兵禍甚烈，然江面可藉以無憂者，猶有襄州，今又告變矣。襄州失則江陵危，江陵危則長江之險不足恃。昔之所慮猶在秋，今之所慮者祗在旦夕。江陵或不守，則事迫勢蹙，必有存亡之憂，悔將何及？」拜殿中侍御史。時淮西制置使兼沿江制置副使史嵩之兼知鄂州，就鄂建牙。宗勉言：「荊、襄殘破，淮西正當南北之交，嵩之當置司淮西，則脈絡相連，可以應援，邈在鄂渚，豈無鞭不及腹之慮。若云防江爲急，欲藉嵩之于鄂渚經理，然齊安正與武昌對，如就彼措置防扼，則藩籬壯而江面安矣。所謂欲保江南先守江北也。當別擇鄂守，徑令嵩之移司齊安。」

　　詔侍從、兩省、台諫條陳邊事，宗勉率合台奏：「蜀之四路，已失其二，成都隔絕，莫知存亡。諸司退保夔門，未必能守。襄漢昨失九郡，今郢破，荊門又破，江陵孤城，何以能立？兩淮之地，人民奔迸，井邑丘墟，嗚呼危哉！陛下誠能亟下哀痛之詔，以身率先，深自貶損，服御飲宴，一從簡儉，放後宮浮食之女，罷掖庭不急之費，止錫齎，絕工役，出內帑儲蓄以風動四方。然後勸諭戚畹、世臣，隨力輸財，以佐公家之調度。分上流淮西、淮東爲三帥，而以江淮大帥總之。或因今任，或擇長才，分地而守，聽令而行。以公私之財分給四處，俾之招潰卒，募流民之強壯者，以充遊兵，以補軍籍。仍選沿流諸郡將士爲捍禦之圖，猶可支吾。不然將水陸俱下，大合荊楚之衆，擾我上流，江以南震盪矣。或謂其勢強盛，宜於講和，欲出金繒以奉之，是抱薪救火，空國與敵矣。」

　　進工部侍郎兼給事中，仍侍講。復上疏言：「陛下憂勤于路朝之頃，而入爲宴安所移，切劘於廣廈之間，而退爲便佞所惑。不聞減退宮女，而嬪嬙已溢于昔時；不聞褒錄功臣，而節鉞先加于外戚；不聞出內貯以犒戰士，而金帛多靡于浮費。陛下之舉動，人心所視以爲卷舒者也。陛下既不以爲憂，則誰復爲陛下憂。」擢諫議大夫兼侍讀。首言邊事當增兵防托上流。又言：「求諫非難而受諫爲難，受諫非難而從諫爲難。苟聞之不以爲戒，玩之不以爲信，卒使危言鯁論，無益於世用，無救于時危，其與拒諫者相去一間耳。」

　　進端明殿學士、同簽書樞密院事。未幾，進簽書。時王楫復求歲幣銀絹各二十萬，宗勉言：「輕諾者多後患，當守元約可也。然比之開禧時，物價騰踴奚啻倍蓰矣。」史嵩之開督府，力主和議，宗勉言：「使者可疑者三。嵩之職在督戰，如收復襄、光，控扼施、澧，招集山砦，保固江流，皆今所當爲。若所主在和，則凡有機會可乘，不無退縮之意，必至虛捐歲月，坐失事功。」

　　進參知政事。及拜左丞相兼樞密使，守法度，抑僥倖，不私親黨，召用老成，尤樂聞讜言。趙汝騰嘗以宗勉爲公清之相。以光祿大夫、觀文殿大學士致仕，卒，贈少師，諡文清。

袁甫
　　袁甫，字廣微，寶文閣直學士燮之子。嘉定七年進士第一。簽書建康軍節度判官廳公事，授秘書省正字。入對，論「君天下不可一日無懼心。今之可懼者，大端有五：端良者斥，諂諛者用，杜忠臣敢諫之門，可懼也；兵戈既興，饋餉不繼，根本一虛，則有蕭牆之憂，可懼也；陛下深居高拱，群臣奉行簿書，獨運密謀之意勝，而虛心咨訪之意微，天下迫切之情無由上聞，可懼也；外患未弭，內患方深，而熙熙然無異平時，自謂雅量足以鎮浮，不知宴安實爲鴆毒，可懼也；陛下恭儉有餘，剛斷不足，庸夫憸人，苟求富貴，而未聞大明黜陟，軍帥交結，州郡賄賂，皆自貴近化之，可懼也。其他禍幾亂萌，不可悉數，將何以答天譴、召和氣哉？」次乞嚴守帥之選，並大軍之權，興屯田之利。

　　遷校書郎，轉對，言「邊事之病，不在外而在內。偷安之根不去，規摹終不立；壅蔽之根不去，血脈終不通；忌嫉之根不去，將帥終不可擇；欺誕之根不去，兵財終不可治。祖宗之御天下，政事雖委中書，然必擇風采著聞者爲台諫，敢於論駁者爲給、舍，所以戢官邪、肅朝綱也。今日誠體是意以行之，豈復有偷安壅蔽者哉？」出通判湖州，考常平敝原以增積貯，核隱產，增附嬰兒局。

　　遷秘書郎，尋遷著作佐郎、知徽州。治先教化，崇學校，訪便民事上之：請蠲減婺源綢絹萬七千餘匹，茶租折帛錢萬五千餘貫，月樁錢六千餘貫；請照咸平、紹興、乾道寬恤指揮，受納徽絹定每匹十兩；請下轉運、常平兩司，豫蓄常平義倉備荒，興修陂塘，創築百梁。丁父憂，服除，知衢州。立旬講，務以理義淑士心，歲撥助養士千緡。西安、龍遊、常山三邑積窘預借，爲代輸三萬五千緡，蠲放四萬七千緡。郡有義莊，買良田二百畝益之。

　　移提舉江東常平。適歲旱，亟發庫庾之積，凡州縣窠名隸倉司者，無新舊皆住催，爲錢六萬一千緡，米十有三萬七千、麥五千八百石，遣官分行振濟，饑者予粟，病者予藥，尺籍之單弱者，市民之失業者，皆曲軫之。又告於朝曰：「江東或水而旱，或旱而水，重以雨雪連月，道殣相望，至有舉家枕藉而死者。此去麥熟尚賒，事勢益急。」詔給度牒百道助費。時江、閩寇迫饒、信，慮民情易動，分榜諭安之。檄諸郡，關制司，聞於朝，爲保境捍患之圖，寇迄不犯。遂提點本路刑獄兼提舉，移司番陽。霜殺桑，春夏雨久湖溢，諸郡被水，連請於朝，給度牒二百道賑恤之。盜起常山，調他州兵千人屯廣信以爲備。

　　都城大火，上封事言：「上下不交，以言爲諱，天意人心，實同一機，災變之作，端由於此。願下哀痛之詔，以回天意。」詔求直言，復上疏言：「災起都邑，天意蓋欲陛下因其所可見，察其所不可見，行至公無私之心，全保護大臣之體，率屬群工，大明黜陟，與天下更始。」行部問民疾苦，薦循良，劾奸貪，決滯獄。所至詣學宮講說，創書院貴溪之南，祠先儒陸九淵。歲大旱，請於朝，得度牒、緡錢、綾紙以助賑恤。疫癘大作，創藥院療之。前後持節江東五年，所活殆不可數計。轉將作監，領事如故。繼力辭常平事。彗星見，詔求直言，上疏言：「皇天所以震怒者，由愁苦之民衆；人民所以愁苦者，由貪冒之風熾。願一變上下交征之習，爲大公至正之歸。」

　　帝親政，以直微猷閣知建甯府，明年，兼福建轉運判官。閩鹽隸漕司，例運兩綱供費，後增至十有二，吏卒並緣爲奸，且抑州縣變賣，公私苦之，甫奏復舊例。丁米錢久爲泉、漳、興化民患，會知漳州趙以夫請以廢寺租爲民代輸，甫並捐三郡歲解本司錢二萬七千貫助之。郡屯左翼軍，本備峒寇，招捕司移之江西，甫檄使還營。俄寇作唐石，即調之以行，而賊悉平。遷秘書少監。入見，帝曰：「卿久勞於外，篤意愛民，每覽所陳，備見懇惻。」甫奏《無逸》之義，言知農夫稼穡艱難，自然逸欲之念不起。乞力守更化以來求賢如不及之初意。

　　遷起居舍人兼崇政殿說書。於經筵奏：「剛之一字，最切于陛下。陛下徒有慕漢宜厲精爲治之名，而乃墮元帝、文宗柔弱不振之失。元帝、文宗果斷，不用於斥邪佞，反用於逐賢人，此二君不識剛德之真。所謂真剛者，當爲之事必行，不當爲者則斷在勿行。」又乞「專意經訓，養育精神，務令充實，上與天一，下合人心。」帝意欲全功臣之世，詔自今中外臣僚奏事，毋得捃摭，以奏：「是消天下讜言之氣，其謂陛下何？」兼中書舍人，繳奏不擿苛小，謂：「監司、郡守非其人，則一道一州之蠹也。」

　　時相鄭清之以國用不足，履畝使輸券。甫奏：「避是虐賤，有力者頑未應令，而追呼迫促，破家蕩產，悲痛無聊者，大抵皆中下之戶。」嘗講罷，帝問近事，甫奏：「惟履畝事，人心最不悅。」又嘗讀《資治通鑒》，至漢高祖入關辭秦民牛酒，因奏：「今日無以予人，反橫科之，其心喜乎，怒乎？本朝立國以仁，陛下以爲此舉仁乎，否乎？」帝爲惻然。

　　時朝廷以邊事爲憂，史嵩之帥江西，力主和議。甫奏曰：「臣與嵩之居同裏，未嘗相知，而嵩之父彌忠，則與臣有故。嵩之易於主和，彌忠每戒其輕易。今朝廷甘心用父子異心之人，臣謂不特嵩之之易於主和，抑朝廷亦未免易於用人也。」疏入，不報。遂乞歸，不允。授起居郎兼中書舍人。未幾，擢嵩之刑部尚書，復奏疏云：「臣於嵩之本無仇怨，但國事所系，誼難緘默。」嵩之誥命，終不與書行，乃出甫知江州。王遂抗疏力爭，帝曰：「本以授其兄袁肅，報行誤耳。」令遂勉甫無它志。翼日，乃與肅江州。而殿中侍御史徐清叟復論甫守富沙日贓六十萬，湯巾等又爭之，清叟亦悔。未幾，改知婺州，不拜。

　　喜熙元年，遷中書舍人。入見，陳心源之說，帝問邊事，甫奏：「當以上流爲急，議和恐誤事。」時清叟與甫並召，而清叟未至。甫奏：「台諫風聞言事，初亦何心。今人物眇然，有如清叟宜在朝廷，辭避實惟臣故，乞趣其赴闕。」又奏備邊四事，曰：固江陵，堰瓦梁，與流民復業。嵩之移京湖沿江制置使、知鄂州，甫奏曰：「嵩之輕脫難信。去年嵩之在淮西，楫由淮西而來，北軍踵之。今又並湖南付之，臣恐其復以誤淮西者誤湖南。」疏留中不行。翼日，權吏部侍郎。引疾至八疏，賜告一月，遂歸。從臣復合奏留之，尋命兼修玉牒官兼國子祭酒，皆辭不拜。改知嘉興府，知婺州，皆辭不拜。

　　遷兵部侍郎，入見，奏：「江潮暴湧，旱魃爲虐，楮幣蝕其心腹，大敵剝其四支，危亡之禍，近在旦夕，乞秉一德，塞邪徑。」兼給事中。岳珂以知兵財召，甫奏珂總餉二十年，焚林竭澤，珂竟從外補。遷吏部侍郎兼國子祭酒，日召諸生叩其問學理義講習之益。時邊遽日至，甫條十事，至爲詳明。權兵部尚書，暫兼吏部尚書，卒，贈通奉大夫，諡正肅。有《孝說》、《孟子解》、《後省封駁》、《信安志》、《江東荒政錄》、《防拓錄》、《樂事錄》及文集行世。

　　甫少服父馴，謂學者當師聖人，以自得爲貴。又從楊簡問學，自謂「吾觀草木之發生，聽禽鳥之和鳴，與我心契，其樂無涯」云。

劉黻
　　劉黻，字聲伯，樂清人。早有令聞，讀書雁蕩山中僧寺。年三十四，以淳祐十年試入太學，儕輩已翕然稱之。時丁大全方爲臺屬，劾奏丞相董槐，迫逐去國，將奪其位。黻率同舍生伏闕上書，大概言朝廷進退大臣，須當以禮。書上，忤執政，送南安軍安置，歸別其母解氏。解氏曰：「爲臣死忠，以直被貶，分也。速行！」黻至南安，盡取濂、洛諸子之書，摘其精切之語，輯成書十卷，名曰《濂洛論語》。及大全貶，黻還太學。未幾，侍御史陳垓誣劾程公許，右正言蔡滎誣劾黃之純，二公罷出，六館相顧失色，黻又率諸生上書言：

　　黻等蒙被教養，視國家休戚利害若己痛養。朝廷進一君子，台諫發一公論，則彈冠相慶，喜溢肺膺。至若君子郁而不獲用，公論沮而不克伸，則憂憤忡結，寢食俱廢。臣聞扶植宗社在君子，扶植君子在公論。陛下在位幾三十年，端平間公正萃朝，忠讜接武，天下翕然曰：「此小元祐也。」淳祐初，大奸屏跡，善類在位，天下又翕然曰：「此又一端平也。」奈何年來培養保護之初心，不能不爲之轉移。

　　祖宗建置台諫，本以伸君子而折小人，昌公論而杜私說。乃今老饕自肆，奸種相仍，以諂諛承風旨，以傾險設機阱，以淟涊盜官爵。陛下非不識拔群賢，彼則忍于空君子之党；陛下非不容受直言，彼則勇於倒公議之戈。不知陛下何負此輩，而彼乃負陛下至此耶？

　　當陛下詔起匯髦之秋，而公許起自家食，正君子覘之，以爲進退之機。乃今坐席未溫，彈章已上，一公許去，若未害也，臣恐草野諸賢，見幾深遁，而君子之脈自此絕矣。比年朋邪記焰，緘默成風，奏事者不過襲陳言、應故事而已。幸而之純兩疏，差強人意。乃今軟媚者全身，鯁直者去國，一之純去，若未害也，臣恐道路以目，欲言輒沮，而公論之脈自此絕矣。

　　況今天下可言之事不爲少，可攻之惡不爲不多。術窮桑、孔，浸有逼上之嫌；勢挾金、張，濫處牧民之職。以乳臭騃子而躐登從橐，以光範私人而累典輔藩。錢神通靈於旁蹊，公器反類於互市。天下皆知之，豈陛下獨不知之。正惟爲陛下紀綱者知爲身謀，不爲陛下謀。陛下明燭事幾，詎可墮此輩蒙蔽術中，何忍以祖宗三百年風憲之司，而壞於一二小人之手耶？臣汝騰，陛下之劉向也，則以忠鯁斥；臣子才、臣棟、臣伯玉，陛下之汲黯也，則以切直罷。遂使淳祐諸君子日消月磨，至今幾爲之一空。彼誠何心哉？

　　高宗紹興二十年之詔，有謂「台諫風憲之地，年來用人非據，與大臣爲友党，濟其喜怒，甚非耳目之寄。」臣竊觀近事，不獨台諫爲大臣友党，內簡相傳，風旨相諭，且甘爲鷹犬而聽其指嗾焉。宰相所不樂者，外若示以優容，而陰實頤指台諫以去之；台諫所彈擊者，外若不相爲謀，而陰實奉承宰相以行之。方公許之召也，天下皆知獨斷於宸衷，及公許之來也，天下亦知嘗得罪于時宰，豈料陛下之恩終不足恃，宰相之嗔竟不可逃耶？

　　陛下萬機之暇，試以公許、之純與垓、滎等熟思而靜評之，其言論孰正孰邪，孰忠孰佞，雖中智以下之主，猶知判別是非，況以陛下明聖而顧不察此？近見公許奏疏，嘗告陛下揭至公以示天下；垓則以秘密之說惑上聽，公許嘗告陛下以寵賂日章，官邪無警，欲塞幸門，絕曲徑；垓則縱俠客以兜攬關節，持闊扁以脅取舉狀，開賂門以簸弄按章。至若之純之告陛下，力伸邪正之辯，明斥媚相之非，謇謇諤諤，流出肺肝；滎身居言責，聞其風聲，自當愧死，尚敢妄肆萋菲，略無人心乎？

　　且陛下擢用台諫，若臣磊卿、臣咨夔、臣應起、臣漢弼、臣凱、臣燧，光明俊偉，卓爲天下稱首，然甫入而遽遷，或一鳴而輒斥，獨垓、滎輩貪饕頑忍，久汙要津，根據而不拔，劉向所謂「用賢轉石，去佞拔山」者，乃今見之，可不畏哉？矧今國嗣未正，事會方殷，民生膏血，朘削殆盡，所賴以祈天命，系人心，惟君子與公論一脈耳。小人以不恤之心，爲無忌憚之事，其意不過欲爵位日穹，權勢日盛，以富貴遣子孫耳，豈暇爲國家計哉。

　　自昔天下之患，莫大於舉朝無公論，空國無君子。我朝本無大失德於天下，而乃有宣、靖之禍，夫豈無其故哉？始則邪正交攻，更出迭入，中則朋邪翼偽，陰陷潛詆，終則倒置是非，變亂黑白，不至於黨禍不止。向使劉安世、陳瓘諸賢尚無恙，楊畏、張商英、周秩輩不久據台綱，其禍豈至此烈。古語云：「前車覆，後車戒。」今朝廷善類無幾，心懷奸險者，則以文藻飾佞舌；志在依違者，則以首鼠持圓機。宗社大計，孰肯明目張膽爲陛下伸一喙者，則其勢必終於空國無君子，舉朝無公論。無君子，無公論，脫有緩急，彼一二憸人者，陛下獨可倚仗之乎？

　　若垓之罪，又浮於滎，雖兩觀之誅，四裔之投，猶爲輕典，陛下留之一日，則長一日之禍，異時雖借尚方劍以礪其首，尚何救于國事之萬一哉？

　　又曰：「自昔大奸巨孽，投閒散地，惟覘朝廷意向，以圖進用之機。元祐間，章惇、呂惠卿皆在貶所。自呂大防用楊畏爲御史，初意不過信用私人，牢護局面，不知小人得志，搖唇鼓吻，一時正人旋被斥逐，繼而章惇復柄用，雖大防亦不能安其身於朝廷之上。今右轄久虛，奸臣垂涎有日矣。聞之道路，饋遺不止於鞭靴，脈絡潛通於禁近，正陛下明察事機之時。若公論不明，正人引去，則遲回輾轉，鈞衡重寄，必歸於章惇等乃止。今日之天下，乃祖宗艱難積累之天下，豈堪此輩再壞耶？」

　　又諫遊幸疏曰：

　　天下有道，人主以憂勤而忘逸樂；天下無道，人主以逸樂而忘憂勤。自昔國家乂安，四夷賓服，享國日久，侈心漸生，若漢武帝之單于震懾，而有千門萬戶之觀，唐明皇之北邊無事，而有驪山溫泉之幸。至於隋之煬帝，陳之後主，危亡日迫，遊觀無度，不足效也。堯、舜、禹、湯、文、武之競業祗懼，終始憂勤，《無逸》言：「遊畋則不敢，日昃則不暇食。曷嘗借祈禳之說，以事遊觀之逸。比年以來，以幸爲利，以玩爲常，未免有輕視世故、眇忽天下之心。單于未嘗震懾，而有武帝多欲之費耗；北邊未嘗無事，而有明皇宴安之鴆毒。

　　陛下春秋尚少，貽謀垂憲之機，悉在陛下，作而不法，後嗣何觀？自十數年間，創龍翔，創集慶，創西太一，而又示之以遊幸，導之以禱祠，蠱之以虛誕不經之說。孔子曰：「少成若天性，習慣如自然。」積久慣熟，牢不可破，誰得而正之？且西太一之役，佞者進曰：「太一所臨分野則爲福，近歲自吳移蜀。」信如祈禳之說，西北坤維按堵可也。今五六十州，安全者不能十數，敗降者相繼，福何在邪？武帝祠太一于長安，至晚年以虛耗受禍，而後悔方士之繆。雖其悔之弗早，猶愈於終不知悔者也。

　　大凡人主不能無過，脫有過言過行，宰執、侍從當言之，給舍、台諫當言之，縉紳士大夫當言之，皆所以納君於當道者也。今陛下未爲不知道，未爲不受人言，宰執以下希寵而不言，與夫言之而不力，皆非所以愛陛下也。其心豈以此爲當而不必言哉？直以陛下爲不足以望堯、舜、禹、湯、文、武之主，而以漢武、明皇待陛下也。

　　以材署昭慶軍節度掌書記，由學官試館職。鹹淳三年，拜監察御史，論內降恩澤曰：

　　治天下之要，莫先於謹命令，謹命令之要，莫先於窒內批。命令，帝王之樞機，必經中書參試，門下封駁，然後付尚書省施行，凡不由三省施行者，名曰「斜封墨敕」，不足效也。臣睹陛下自郊祀慶成以來，恩數綢繆，指揮煩數，今日內批，明日內批，邸報之間，以內批行者居其半，竊爲陛下惜之。

　　出納朕命載於《書》，出納王命詠於《詩》，不專言出而必言納者，蓋以命令系朝廷之大，不能皆中乎理，於是有出而復有納焉。祖宗時，禁中處分軍國事付外者謂之內批，如取太原、下江南，韓琦袖以進呈，英宗悚然避坐，此豈非謹內批之原哉？臣日夜念此，以爲官爵陛下之官爵，三省陛下之三省，所謂同奉聖旨，則是三省之出命，即出陛下之命也，豈必內批而後爲恩？緣情起事，以義制欲，某事當行，某事當息，具有條貫，何不自三省行之，其有未穆於公論者，許令執奏，顧不韙歟。

　　元祐間，三省言李用和等改官移鎮恩例，今高氏、朱氏，皆舉故事，皇太后曰：「外家恩澤，方欲除損，又可增長乎？」治平初，欲加曹佾使相，皇太后再三不許；又有聖旨，令皇后本家分析親的骨肉聞奏，亦與推恩，司馬光力諫，以爲皇太后既損抑外親，則後族亦恐未宜褒進。乃今前之恩數未竟，後之恩數已乘。宰執懼有所專而不敢奏，給舍、台諫懼有所忤而不敢言，更如此者數年，將何以爲國？故政事由中書則治，不由中書則亂，天下事當與天下共之，非人主所可得私也。

　　四年，改正字，言：「正學不明則義理日微，異端不息則鼓惑轉熾。臣非不知犯顏逆耳，臣子所難，實以君德世道，重有關係，不容不懇惻開陳。疏上逾日，未蒙付外。孟軻有云：'有言責者，不得其言則去'。臣忝職諫省，義當盡言，今既不得其言，若更貪慕恩榮，不思引去，不惟有負朝廷設官之意，其于孟軻明訓，實亦有慊。」

　　會丁父憂去位，服除，授集英殿修撰，沿海制置、知慶元府事。建濟民莊，以濟士民之急，資貢士春官之費，備郡庠耆老緩急之需。又請建慈湖書院。八年，召還，拜刑部侍郎。九年，改朝奉郎，試吏部尚書，兼工部尚書，兼中書舍人，兼修玉牒，兼侍讀。上疏請給王十朋祠堂田土。十年，丁母憂。明年，江上潰師，丞相陳宜中起復黻爲端明殿學士，不起，及賈似道，韓震死，宜中謀擁二王由溫州入海，以兵逆黻共政，將遜相位，於是黻托宗祀于母弟成伯，遂起，及羅浮，以疾卒。

　　初，陳宜中夢人告之曰：「今年天災流行，人死且半，服大黃者生。」繼而疫癘大作，服者果得不死，及黻病，宜中令服之，終莫能救。其配林氏舉家蹈海。未幾，海上事亦瓦解矣。黻有《蒙川集》十卷行於世。

王居安
　　王居安，字資道，黃岩人。始名居敬，字簡卿，避祧廟嫌易之。始能言，讀《孝經》，有從旁指曰：「曉此乎？」即答曰：「夫子教人孝耳。」劉孝韙七月八日過其家塾，見居安異凡兒，使賦八夕詩，援筆成之，有思致。孝韙驚拊其背曰：「子異日名位必過我。」入太學，淳熙十四年舉進士，授徽州推官，連遭內外艱，柄國者以居安十年不調，將徑授職事官，居安自請試民事，乃授江東提刑司幹官。使者王厚之厲鋒氣，人莫敢嬰，居安遇事有不可，平面力爭不少屈。

　　入爲國子正、太學博士。入對，首言：「人主當以知人安民爲要，人未易知，必擇宰輔侍從之賢，使引其類；民未易安，必求愷悌循良之吏，以布其澤。」次言：「火政不修，罪在京尹，軍律不明，罪在殿、步兩司，罪鈞異罰固不可，安有薄罰一步帥而二人置弗問乎？」遷校書郎。居安乞召試，言：「祖宗時惟進士第一不試，蘇軾以高科負重名，英宗欲授館職，韓琦猶執不從。」執政謂居安曰：「朝廷于節度尚不較，況館職乎？」居安因言：「節鉞之重，文非位極，武非勳高，胡可妄得。丞相言不較，過矣。」時蘇師旦命且下，故居安言及之。改司農丞。御史迎意論劾，主管仙都觀。

　　逾年，起知興化軍。既至，條奏便民事，乞行經界。且言：「蕃舶多得香犀象翠，崇侈俗，泄銅鏹，有損無益，宜遏絕禁止。」皆要務也。通商賈以損米價，誅劇盜以去民害。召爲秘書丞。轉對，言：「置宣司，不聞進取之良規；遣小使，寂無確許之實報。但當嚴飭守備，益兵據險以待之，此廟算之上也。」李壁嘗語人曰：「比年論疆事無若王秘丞之明白者。」

　　遷著作郎兼國史實錄院檢討編修官，兼權考功郎官。誅韓侂胄，居安實贊其決。翼日，擢右司諫。首論：

　　侂胄以預聞內禪之功，竊取大權，童奴濫授以節鉞，嬖妾竄籍於官庭。創造亭館，震驚太廟之山；燕樂語笑，徹聞神御之所，忽慢宗廟，罪宜萬死。托以大臣之薦，盡取軍國之權。台諫、侍從，惟意是用，不恤公議；親黨姻婭，躐取美官，不問流品；名器僭濫，動違成法。竊弄威柄，妄開邊隙。自兵端一啟，南北生靈，壯者死鋒刃，弱者填溝壑。荊襄、兩淮之地，暴屍盈野，號哭震天。軍需百費，科擾州縣，海內騷然。跡其罪狀，人怨神怒，衆情洶洶，物議沸騰，而侂胄箝制中外，罔使陛下聞知，宦官宮妾，皆其私人，莫肯爲陛下言者。西蜀吳氏，世掌重兵，頃緣吳挺之死，朝廷取其兵柄，改畀它將，其策至善。侂胄與曦結爲死黨，假之節鉞，復授以全蜀兵權。曦之叛逆，罪將誰歸？使曦不死，侂胄未可知也。

　　侂胄數年之間，位極三公，列爵爲王，外則專制東西二府之權，內則窺伺宮禁之嚴，奸心逆節，具有顯狀。縱使侂胄身膏斧鉞，猶有餘罪，況兵釁未解，朝廷儻不明正典刑，何以昭國法，何以示敵人，何以謝天下？今誠取侂胄肆諸市朝，是戮一人而千萬人獲安其生也。侂胄既有非常之罪，當伏非常之誅，詎可以常典論哉？

　　右丞相陳自強素行污濁，老益貪鄙，徒以貧賤私交，自一縣丞超遷，徑至宰輔，奸憸附麗，黷亂國經。較其罪惡，與侂胄相去無幾。乞追責遠竄，以爲爲臣不忠、朋邪誤國者之戒。

　　又劾曦外姻郭倪、郭僎，竄嶺表，天下快之。

　　繼兼侍講。方侂胄用事，箝天下之口，使不得議己，太府寺丞呂祖儉以謫死，布衣呂祖泰上書直言，中以危法，流之遠郡。居安奏請明其冤，以伸忠鯁之氣。又疏言：「古今之治本亂階，更爲倚伏。以治易亂則反掌而可治，以亂治亂則亂去而復生。人主公聽則治，偏信則亂；政事歸外朝則治，歸內廷則亂；問百辟士大夫則治，問左右近習則亂；大臣公心無党則治，植黨行私則亂；大臣正、小臣廉則治，大臣汙、小臣貪則亂。如用人稍誤，是一侂胄死，一侂胄生也。」

　　趙彥逾與樓鑰、林大中、章燮並召，居安言：「鑰與大中用，宗廟社稷之靈，天下蒼生之福，彥逾不可與之同日而語。彥逾始以趙汝愚不與同列政地，遂啟侂胄專政之謀，汝愚之斥死，彥逾之力居多，而彥逾者，汝愚之罪人也。陛下乃使與二人者同升，不幾於薰蕕同器、邪正並用乎？非所以示趨向於天下也。」疏已具，有微聞者，除目夜下，遷起居郎兼崇政殿說書。於是爲諫官才十有八日。既供職，即直前奏日：「陛下特遷臣柱下史者，豈非欲使臣不得言耶？二史得直前奏事，祖宗法也。」遂極論之，又言：「臣爲陛下耳目官，諫紙未乾，乃以迕權要徙他職，不得其言則去，臣不復留矣。」帝爲改容。御史中丞雷孝友論其越職，奪一官，罷。太學諸生有舉幡乞留者。四明楊簡邂逅山陰道中，謂「此舉吾道增重」。江陵項安世致書曰：「左史，人中龍也。」

　　逾年，復官，知太平州。當邊遽甫定，歲儉，汰去軍群聚寇攘，居安威惠流行，晏然若無事時。將副劉佑爲怨家詣闕告密，置獄金陵，居安以書抵當路辯其冤，或謂「佑自誣服，得無嫌於黨逆乎？」居安曰：「郡有無辜死，奚以守爲？」事果白。以直龍圖閣提點浙西刑獄。葛懌者，用戚屬恩補官，豪於貲，嘗憾父之嬖，既去而誣以盜，株連瘐死者數人，懌乃未嘗一造庭。居安一閱得實，立捕系論罪，械送他州。入對，帝曰：「卿有用之才也。」權工部侍朗，以集英殿修撰知隆興府。

　　初，盜起郴黑風峒，羅世傳爲之倡，勢張甚。湖南所在發兵扼要沖，義丁表裏應援，賊乏食，少懈，主兵者稍堅持之，則就禽矣。會江西帥欲以買降爲功，遣人間道說賊，饋鹽與糧，賊喜，謀益逞。帥以病卒，繼者蹈其敝。賊陰治械，外送款，身受官峒中，不至公府。義丁皆恚曰：「作賊者得官，我輩捐軀壞產業，何所得！」於是五合六聚，各以峒名其鄉，李元勵、陳延佐之徒，並起爲賊矣。放兵四劫，掀永新，撇龍泉，江西列城皆震。朝廷調江、鄂之兵屯衡、贛，而他兵駐龍泉者命吉守節制焉。吉守率師往，幾爲賊困，池兵來援失利。朝廷憂之，遂以居安爲帥。

　　居安以書曉都統制許俊曰：「賊勝則民皆爲賊，官軍勝則賊皆爲民，勢之翕張，決於此舉。將軍素以勇名，挫於山賊可乎？」俊得書皇恐，不敢以他帥事居安，居安督戰于黃山，勝之，賊始懼，走韶州，爲摧鋒軍所敗，勢日蹙。吉守前以戰不利，用招降之策，遣吏持受降圖來，書賊銜「江湖兩路大都統。」居安笑曰：「賊玩侮如此，猶爲國有人乎？」白諸朝，吉守以祠去。遂命居安節制江、池大軍，駐廬陵督捕，領郡事。召土豪問便宜，皆言賊恃險陟降如猿猱，若鈔吾糧，吾事危矣。居安曰：「吾自有以破賊。」會元勵執練木橋賊首李才全至，居安厚待才全而賞元勵，衆皆感。羅世傳果疑元勵之貳已，遂交惡。元勵率衆攻世傳，居安語俊曰：「兩虎鬥於穴，吾可成卞莊子之功。」世傳嗾練木橋賊黨襲元勵，俘其孥，禽元勵以獻。時青草峒賊亦就禽，並磔于吉之南門。元勵既誅，世傳以功負恃益驕蹇，名效順而實自保。俊請班師，居安不許，俾因賊堡壁固守。居亡何，世傳果與兄世祿俱叛。居安奏乞朝廷毋憂，今落其角距，可一戰禽也。乃密爲方略，遣官民兵合圍之，世傳自經死，斬其首以徇，群盜次第平。居安之在軍中也，賞厚罰明，將吏盡力，始終用以賊擊賊之策，故兵民無傷者。江西人祠而祝之，刻石紀功。徙鎮襄陽，以言者罷，閒居十有一年。

　　嘉定十五年與魏了翁同召，遷工部侍郎。時方受寶，中朝皆動色相賀。入對，首言：「人主畏無難而不畏多難，輿地寶玉之歸，盍思當時之所以失。」言極切至。甫兩月，以集英殿修撰提舉玉隆宮。未幾，以寶謨閣待制知溫州，郡政大舉。

　　理宗即位，以敷文閣待制知福州，升龍圖閣直學士，轉大中大夫，提舉崇福宮。將行，鹽寇起甯化，居安以書諭汀守曰：「土瘠民貧，業於鹽可盡禁耶？且彼執三首惡以自贖，宜治此三人，他可勿治。」部使者遣左翼軍將鄧起提兵往，起貪夜冒險與寇角以死，軍潰，民相驚逃去。事聞，命居安專任招捕。居安既留，募軍校劉華、丘銳者授以計畫，至汀而賊已至郡矣，州人大懼。賊知帥有撫納意，即引退。華、銳出入賊中，指期約降。有以右班攝汀守者，倔強好大言，以知兵自任，欲出不意爲己功。賊知其謀，敗降約，而建、劍諸郡並江西嘯聚蜂起矣。居安議不合，歎曰：「吾可復求焦頭爛額之功耶？」即拜疏歸。

　　居安以書生，于兵事不學而能，必誅峒寇而降汀寇，皆非苟然者。卒，累贈少保。居安宅心公明，待物不貳。有《方岩集》行世。

　　論曰：李宗勉在庶僚，論事平直，及入相，負公清之稱。袁甫學有本原，善達其用，持節所過，其民至今思之。劉黻分別邪正，侃侃敢言，亦難能者。王居安掃除群邪，以匡王國，其志壯哉！


Chinese text: This work was published before January 1, 1923, and is in the
public domain worldwide because the author died at least 100 years ago.
