王存 孫固 趙瞻 傅堯俞

目录
1	王存
2	孫固
3	趙瞻
4	傅堯俞
王存
　　王存，字正仲，潤州丹陽人。幼善讀書，年十二，辭親從師於江西，五年始歸。時學者方尚雕篆，獨為古文數十篇，鄉老先生見之，自以為不及。

　　慶歷六年，登進士第，調嘉興主簿，擢上虞令。豪姓殺人，久莫敢問，存至，按以州吏受賕，豪賂他官變其獄，存反為罷去。久之，除密州推官。修潔自重，為歐陽修、呂公著、趙概所知。治平中，入為國子監直講，遷秘書省著作佐郎，歷館閣校勘、集賢校理、史館檢討、知太常禮院。存故與王安石厚，安石執政，數引與論事，不合，即謝不往。存在三館歷年，不少貶以干進。嘗召見便殿，累上書陳時政，因及大臣，無所附麗，皆時人難言者。

　　元豐元年，神宗察其忠實無黨，以為國史編修官、修起居注。時起居注雖日侍，而奏事必稟中書俟旨。存乞復唐貞觀左右史執筆隨宰相入殿故事，神宗韙其言，聽直前奏事，自存始也。

　　明年，以右正言、知制誥、同修國史兼判太常寺。論圜丘合祭天地為非古，當親祠北郊如《周禮》。官制行，神宗切於用人，存請自熙寧以來群臣緣論事得罪，或詿誤被斥而情實納忠非大過者，隨材召擢，以備官使。語合神宗意。收拔者甚眾。又言：「赦令出上恩，而比歲議法治獄者，多乞不以赦降原減。官司謁禁，本防請托，而吊死問疾，一切杜絕，皆非便也。」執政不悅。

　　五年，遷龍圖閣直學士、知開封府。京師並河居人，盜鑿汴堤以自廣，或請令培築復故，又按民廬侵官道者使撤之。二謀出自中人，既有詔矣。存曰：「此吾職也。」入言之。即曰馳其役，都人歡呼相慶。進樞密直學士，改兵部尚書，轉戶部。神宗崩，哲宗立，永裕陵財費，不逾時告備，宰相乘間復徙之兵部。太僕寺請內外馬事得專達，毋隸駕部。存言：「如此，官制壞矣。先帝正省、台、寺、監之職，使相臨制，不可徇有司自便，而隳已成之法。」元祐初，還戶部，固辭不受。二年，拜中大夫、尚書右丞。三年，遷左丞。

　　有建議罷教畿內保甲者，存言：「今京師兵籍益削，又廢保甲不教，非國家根本久長之計。且先帝不憚艱難而為之，既已就緒，無故而廢之，不可。」門下侍郎韓維罷，存言：「去一正人，天下失望，忠黨沮氣，讒邪之人爭進矣。」又論杜純不當罷侍御史，王覿不當罷諫官。

　　四方奏讞大辟，刑部援比請貸，都省屢以無可矜恕卻之。存曰：「此祖宗制也。有司欲生之，而朝廷破例殺之，可乎？」又言：「比廢進士專經一科，參以詩賦，失先帝黜詞律、崇經術之意。」河決而北幾十年，水官議還故道，存爭之曰：「故道已高，水性趨下，徒費財力，恐無成功。」卒輟其役。蔡確以詩怨訕，存與范純仁欲薄其罪，確再貶新州，存亦罷，以端明殿學士知蔡州。始，存之徙兵部，確力也。至是，為確罷，士大夫善其能損怨。歲餘，加資政殿學士、知揚州。揚、潤相去一水，用故相例，得歲時過家上冢，出賜錢給鄰里，又具酒食召會父老，親與酬酢，鄉黨傳為美談。

　　召為吏部尚書。時，在廷朋黨之論浸熾，存為哲宗言：「人臣朋黨，誠不可長，然或不察，則濫及善人。慶歷中，或指韓琦、富弼、范仲淹、歐陽修為黨，賴仁宗聖明，不為所惑。今日果有進此說者，願陛下察之。」由是復與任事者戾，除知大名府，改知杭州。

　　紹聖初，請老，提舉崇禧觀，遷右正議大夫致仕。舊制，當得東宮保傅，議者指存嘗議還西夏侵地，故殺其恩典，既而降通議大夫。存嘗悼近世學士貴為公卿，而祭祀其先，但循庶人之制。及歸老築居，首營家廟。建中靖國元年，卒，年七十九。贈左銀青光祿大夫。

　　存性寬厚，平居恂恂，不為詭激之行，至其所守，確不可奪。司馬光嘗曰：「並馳萬馬中能駐足者，其王存乎！」

孫固
　　孫固，字和父，鄭州管城人。幼有立志。九歲讀《論語》，曰：「吾能行此。」徂徠石介一見，以公輔期之。擢進士第，調磁州司戶參軍。從平貝州，為文彥博言脅從罔治之義，與彥博意協，故但誅首惡，余無所及。轉霍邑令，遷秘書丞，為審刑詳議官。宰相韓琦知其賢，諭使來見，固不肯往。琦益器重之，引為編修中書諸房文字。

　　治平中，神宗為潁王，以固侍講；及為皇太子，又為侍讀。至即位，擢工部郎中、天章閣待制、知通進銀台司。種諤取綏州，固知神宗志欲經略西夏，欲先事以戒，即上言：「待遠人宜示之信，今無名舉兵，非計之得。願以漢韓安國、魏相、唐魏征論兵之略，參校同異，則是非炳然矣。兵，兇器也，動不可妄，妄動將有悔。」大臣惡其說，出知澶州。

　　還知審刑院，復領銀台、封駁兼侍讀，判少府監。神宗問：「王安石可相否？」對曰：「安石文行甚高，處侍從獻納之職，可矣。宰相自有其度，安石狷狹少容。必欲求賢相，呂公著、司馬光、韓維其人也。」凡四問，皆以此對。及安石當國，更法度，固數議事不合；青苗法出，又極陳其不便。及韓琦疏至，神宗感動，謂固曰：「朕熟計之，誠不便。」固出語執政曰：「及上有意，宜亟圖之，以福天下。」既而竟從安石。固復領銀台司。

　　孔文仲對制策忤時政，報罷。固言：「陛下以名求士，而士以實應，今反過之，何哉？今謂文仲之言以惑天下，臣恐天下不惑文仲之言，以文仲之黜為惑也。」胡宗愈坐言事逐，蘇頌、陳薦以論李定罷，固皆引誼爭之。

　　時議尊僖祖為始祖，固議曰：「漢高以得天下與商、周異，故太上皇不得為始封；光武中興，不敢祖舂陵而祖高帝。宋有天下，傳之萬世，太祖功也，不當替其祀；請以為始祖，而為僖祖別立廟。禘祫之日，奉其祧主東向以伸其尊，合所謂祖以孫尊、孫以祖屈之意。」韓琦見而嘆曰：「孫公此議，足以不朽矣。」 　　加龍圖閣直學士、知真定府。遼人盜耕解子平地，歲且久，吏爭弗能還。固微得其要領，折愧之，正疆地二百里。熙寧末，以樞密直學士知開封府。元豐初，同知樞密院事。時征安南，建順州，其地瘴癘不堪守，固請棄之，內徙者二萬戶。

　　諜者告夏人幽其主，神宗欲西討，固數言舉兵易，解禍難。神宗曰：「夏有釁不取，則為遼人所有，不可失也。」固曰：「必不得已，請聲其罪薄伐之，分裂其地，使其酋長自守焉。」神宗笑曰：「此真酈生之說爾。」時執政有言便當直度河，不可留行。固曰：「然則孰為陛下任此者？」神宗曰：「朕已屬李憲。」固曰：「伐國，大事也，豈可使宦官為之！今陛下任李憲，則士大夫孰肯為用乎？」神宗不悅。他日，固又曰：「今五路進師而無大帥，就使成功，兵必為亂。」神宗曰：「大帥誠難其人。」呂公著曰：「既無其人，曷若已之。」固曰：「公著言是也。」初議五路入討，會於靈州，李憲由熙河入，輒不赴靈州，乃自開蘭、會，欲以弭責。固曰：「兵法期而後至者斬。今諸路皆進，而憲獨不行，雖得蘭、會，罪不可赦。」神宗不聽，其後師果無功。神宗曰：「朕始以孫固言為迂，今悔無及矣。」

　　改太中大夫、樞密副使，進知院事，以疾避位，拜觀文殿學士、知河陽，尋提舉嵩山崇福宮。哲宗即位，以正議大夫知河南府，徙鄭州。元祐二年，召除侍讀、提舉中太一宮，遂拜門下侍郎。哲宗與太皇太后矜其年高，每朝會豫節拜儀，聽休於幄次。固數乞骸骨，太皇太后曰：「卿，先帝在東宮時舊臣。今帝新聽政，勉留輔導；或體中未安，取文書於家治之可也。」固感激，強起視事，復知樞密院事，累官右光祿大夫。五年，卒，年七十五。哲宗、太皇太后皆出聲泣。時文彥博致仕歸洛，將宴餞崇政殿，以固在殯，罷之。輟視朝二日，贈開府儀同三司，諡曰溫靖。

　　固宅心誠粹，不喜矯亢，與人居久而益信，故更歷夷險，而不為人所疾害。嘗曰：「人當以聖賢為師，一節之士，不足學也。」又曰：「以愛親之心愛其君，則無不盡矣。」司馬光退處，固每勸神宗召歸；及光為陳州，過鄭，固與論天下大事至數十，曰：「公行且相，宜視先後緩急審處之。」傅堯俞銘其墓曰：「司馬公之清節，孫公之淳德，蓋所謂不言而信者也。」世以為確論。紹聖時奪遺澤，元符二年，奪所贈官，列元祐黨籍。政和中，徽宗以固嘗為神宗宮僚，特出籍，悉還所奪。

趙瞻
　　趙瞻，字大觀，其先亳州永城人。父剛，太子賓客，徙鳳翔之盩厔。瞻舉進士第，調孟州司戶參軍，移萬泉令。捐圭田修學宮，士自遠而至。改知夏縣，作八監堂，書古賢令長治跡以自監。又以秘書丞知永昌縣，築六堰灌田，歲省科斂數十萬，水訟咸息，民以比召、杜。升太常博士，知威州。瞻以威、茂雜群獠，險而難守，不若合之而建郡於汶川，條著其詳，為《西山別錄》。後熙寧中，朝廷經理西南，就瞻取其書考焉。

　　遷尚書屯田員外郎。英宗治平初，自都官員外郎除侍御史。上疏曰：「英斷獨化，人主至權也。審至權者，當主以天下之大公，揆以天下之正論，如是而後權可一也。若夫積久之敝，陛下其思焉。刑賞施設之失，可革則革；號令言動之過，可止則止。輔相賴其用，宜責其效；台諫知其才，宜信其說。兵柄宜削諸宦官，邊議宜付諸宿將。蓋權不可矯而為也，以從天下之望耳。」英宗稱善。

　　久之，詔遣內侍王昭明等四人為陝西諸路鈐轄，招撫諸部。瞻以唐用宦者為觀軍容、宣慰等使，後世以為至戒，宜追還內侍，責成守臣，章三上，言甚激切。會文彥博、孫沔經略西夏，別遣馮京安撫諸路，瞻又請罷京使，專委宿將。夏人入侵王官，慶帥孫長卿不能御，加長卿集賢院學士，瞻言長卿當黜不宜賞，賞罰倒置。京東盜賊數起，瞻請易置曹、濮守臣之不才者，未報。乃求退，力言追還昭明等，英宗改容，納其言。

　　二年秋，京師大水，詔百官言事，多留中，瞻請「悉出章疏，付兩省詳擇以聞」，從之。時議追崇濮安懿王，瞻引漢師丹、董宏事，謂其屬薛溫其曰：「事將類此，吾必以死爭，固吾所也。」中書請安懿王稱親，瞻爭曰：「仁宗既下明詔子陛下，議者顧惑禮律所生所養之名，妄相訾難，彼明知禮無兩父貳斬之義，敢裂一字之詞，以亂厥真。且文有去婦出母者，去已非婦，出不為母，辭窮直書，豈足援以斷大議哉？臣請與之庭辨，以定邪正。」已而皇太后手書尊王為皇，瞻嘆曰：「向者太后切責大臣，議乃得罷。今邪臣與中官交締，歸過至尊而自為之地，吾與首議之臣，不並生矣！」因復力陳。會假太常少卿接契丹賀正使，入對，英宗問前事，對曰：「陛下為仁宗子，而濮王又稱皇考，則是二父，二父非禮。」英宗曰：「御史嘗見朕欲皇考濮王乎？」瞻曰：「此乃大臣之議，陛下未嘗自言。」英宗曰：「是中書過耳，朕自數歲時，先帝養為子，豈敢稱濮考？」瞻曰：「臣請退諭中書，作詔以曉天下。」時連日晦冥，英宗指天示瞻曰：「天道如此，安敢妄為褒尊。朕意已決，無庸宣告。」瞻曰：「陛下祗畏天戒，不以私妨公，甚盛德也。」及使還，聞呂誨等諫濮議皆罷去，乞與同貶，不報。趣入對，英宗曰：「卿欲就龍逢、比干之名，孰若效伊尹、傅說哉？」瞻皇懼，言：「臣不敢奉詔，使朝廷有同罪異罰之譏。」遂通判汾州。

　　神宗即位，遷司封員外郎、知商州，又除提點陝西刑獄。熙寧三年，為開封府判官。神宗問：「卿知青苗法便乎？」對曰：「青苗法，唐行之於季世擾攘中，掊民財誠便。今欲為長久計，愛養百姓，誠不便。」初，王安石欲瞻助己，使其黨餌以知雜御史。瞻不應，由是不得留京師，出為陝西轉運副使，改永興軍轉運使。以親老，請知同州。七年，朝廷患錢重，議以交子權之，命瞻制置。瞻曰：「有本錢足恃，法乃可行，如多出空券，是罔民也。」議不合，移京西轉運使；又以親老不行，徙陝州，請還鄉里，除提舉鳳翔太平宮。丁外艱，服除，易朝請大夫、知滄州。

　　哲宗立，轉朝議大夫，召為太常少卿，遷戶部侍郎。元祐三年，擢樞密直學士、簽書樞密院事。明年，以中大夫同知院事。因進對言：「機政所急，人才而已。今臣選武臣難遽盡知，請詔諸路安撫、轉運使舉使臣，科別其才，第為三等，籍之以備選注。」

　　初，元豐中，河決小吳，北注界河，東入於海。神宗詔，東流故道淤高，理不可回，其勿復塞。乃開大吳以護北都。至是，都水王令圖請還河故道，下執政議。瞻曰：「自河決已八年，未有定論。今遽興大役，役夫三十萬，用木二千萬，臣竊憂焉。朝廷方遣使相視，若以東流未便，宜亟從之；若以為可回，宜為數歲之計，以緩民力」。議者又謂河入界河而北，則失中國之險，昔澶淵之役，非河為限，則北兵不止。瞻曰：「王者恃德不恃險。昔堯、舜都蒲、冀，周、漢都咸、鎬，皆歷年數百，不聞以河障外國。澶淵之役，蓋廟社之靈，章聖之德，將相之智勇，故敵帥授首，豈獨河之力哉？」後使者以東流非便，水官復請塞北流，瞻固爭之，卒詔罷役，如瞻所議。

　　洮、河諸族以青唐首領浸弱可制，欲倚中國兵威以廢之，邊臣亟請興師。瞻曰：「不可。御外國以大信為本，且既爵命之，彼雖失眾心，無犯王略之罪，何辭而伐之？若其不克，則兵端自此復起矣。」乃止。瞻又奏廢渠陽軍，以紓荊湖之力；乞詔諭西夏使歸永樂遺民，夏人聽命。

　　五年，卒，年七十二。太皇太后語輔臣曰：「惜哉，忠厚君子也。」車駕親臨，輟視朝二日。贈銀青光祿大夫，諡曰懿簡。紹聖中，言者以傅會元祐諸臣，追奪所贈官，列於黨籍。

　　瞻著《春秋論》二十卷，《史記牴牾論》五卷，《唐春秋》五十卷，《奏議》十卷，《文集》二十卷，《西山別錄》一卷。四子：孝諶，瀛州錄事參軍；獻誠，唐城令；某，蚤卒；彥詒，太康主簿。

傅堯俞
　　傅堯俞，字欽之，本鄆州須城人，徙孟州濟源。十歲能為文，及登第，猶未冠。石介每過之，堯俞未嘗不在，介曰：「君少年決科，不以遊戲為娛，何也？」堯俞曰：「性不喜囂雜，非有他爾。」介嘆息奇之。嘗監西京稅院事，留守晏殊、夏竦皆謂曰：「子有清識雅度，文約而理盡，卿相才也。」

　　知新息縣，累遷太常博士。嘉祐末，為監察物史。袞國公主下嫁李瑋，為家監梁懷吉、張承照所間，與夫不相中。仁宗斥二人於外，未幾，復還主家，出瑋知衛州。堯俞言：「主恃愛薄其夫，陛下為逐瑋而還隸臣，甚悖禮，為四方笑，後何以誨諸女乎？」

　　皇城邏卒吳清誣奏富民殺人，鞠治無狀，有司須清辨，內侍主者不遣。堯俞言：「陛下惜清，恐不復聞外事矣。臣以為不若使付外，暴其是非而行賞罰焉，則事之上聞者皆實，乃所以廣視聽也。縱而不問，則讒者肆行，民無所措手足，尚欲求治，得乎？」內侍李允恭、朱晦屈法任其子，趙繼寵越次管當天章閣，蔡世寧掌內藏，而以珠私示內人。堯俞以為嬖寵恩幸過失，當防之於漸，悉劾之。

　　時乏國用，言利者爭獻富國計。堯俞奏曰：「今度支歲用不足，誠不可忽，然欲救其弊，在陛下宜自儉刻，身先天下，無奪農時，勿害商旅，如是可矣。不然，徒欲紛更，為之無益，聚斂者用，則天下殆矣。」

　　仁宗春秋高，皇嗣未立，堯俞請建宗室之賢，以慰天下望。及英宗為皇子，有司闕供饋，仁宗未知。堯俞言：「陛下既以宗社之重建皇嗣，宜以家人禮，使皇子朝夕侍膳左右，以通慈孝之誠。今禮遇有闕，非所以隆親親、重國本也。」於是詔有司供具甚厚。

　　英宗即位，轉殿中侍御史，遷起居舍人。皇太后與英宗同聽政，英宗有疾，既平，堯俞上書皇太后，請還政。久之，聞內侍任守忠有讒間語，堯俞諫皇太后曰：「外間物論紛惑，兩宮之情未通。臣謂天下之可信者，無大於以天下與人，亦無大於受天下以公，況皇帝以明睿之資，貫通古今，而受人之天下乎？如誅竄讒人，則慈孝之聲並隆矣。」於是皇太后還政，逐守忠。堯俞言於英宗曰：「皇太后給事左右之人，宜頗錄其勤勞，少加恩惠，上慰母后，下安反側。且守忠已去，其餘不問可也。」

　　遷右司諫、同知諫院。英宗眷遇堯俞，嘗雪中賜對，堯俞自東廡升，英宗傾身東向以待，每奏事退，多目送之。嘗問曰：「多士盈庭，孰忠孰邪？」堯俞曰：「大忠大佞，固不可移；中人之性，繫上所化。」英宗納其言。

　　時英宗初躬庶政，猶謙讓任大臣，堯俞言：「大臣之言是，陛下偶以為然而行之可也；審其非矣，從而徇之，則人主之柄安在？願君臣之際，是是非非，毋相面從。總覽眾議，無所適莫，則威柄歸陛下矣。」嘗因論事，英宗曰：「卿何不言蔡襄？」對曰：「若襄有罪，何不自正典刑，安用臣言？」英宗曰：「欲使台諫言，以公議出之。」對曰：「若付之公議，臣但見襄辦山陵事有功，不見其罪。臣身為諫官，使臣受旨言事，臣不敢。」

　　陝西言，近邊熟戶頗逃失。詔以內侍李若愚等為陝西四路鈐轄，專使招納，歲一入奏事。堯俞言：「此安撫、經略使職也。且若愚等，陛下不信其言，則如不用；言必見從，則邊帥之權，移於四人矣。」尋罷之。

　　大臣建言濮安懿王宜稱皇考，堯俞曰：「此於人情禮文，皆大謬戾。」與侍御史呂誨同上十余疏，其言極功。主議者知恟々不可遏，遂易「考」稱「親」。堯俞又言：「『親』，非父母而何？亦不可也。夫恩義存亡一也，先帝既以陛下為子，當是時，設濮王尚無恙，陛下得以父名之乎？」又因水災言：「簡宗廟，則水不潤下。今以濮王為皇考，於仁宗之廟，簡孰甚焉。」

　　俄命堯俞與趙瞻使契丹，比還，呂誨、呂大防、范純仁皆以諫濮議罷，復除堯俞侍御史知雜事。堯俞拜疏必求罷去，英宗面留之。堯俞言：「誨等已逐，臣義不當止。」因再拜辭，英宗愕然，曰：「是果不可留也。」遂出知和州。通判楊洙乘間問曰：「公以直言斥居此，何為未嘗言及御史時事？」堯俞曰：「前日言職也，豈得已哉？今日為郡守，當宣朝廷美意，而反呫呫追言前日之闕政，與誹謗何異？」

　　神宗即位，徙知廬州。熙寧三年，至京師。王安石素與之善，方行新法，謂之曰：「舉朝紛紛，俟尹來久矣，將以待制、諫院處君。」堯俞曰：「新法世以為不便，誠如是，當極論之。平生未嘗好欺，敢以為告。」安石慍之，但授直昭文館、權鹽鐵副仗，俄出為河北轉運使，改知江寧府。陛辭，言：「仁廟一室，與藝祖、太宗併為百代不遷之主。」

　　徙許州、河陽、徐州，再歲六移官，困於道路，知不為時所容，請提舉崇福宮。先是，徐人告有談天文休咎者，堯俞以事未白，不受辭。談者後伏誅，堯俞坐不即捕，削官職。稍起，監黎陽縣倉草場，郡掾行縣，堯俞從眾出迎盡禮。守為遣他吏代主出納，堯俞不可，曰：「居其官安得曠其職。」雖寒暑，必日至庾中治事，凡十年。

　　哲宗立，自知明州召為秘書少監兼侍講，擢給事中、吏部侍郎、御史中丞。奏言：「人才有能有不能，如使臣補闕拾遺以輔盛德，明善正失以平庶政，舉直措枉以正大臣，臣雖不才，敢不儘力。若使窺人陰私，抉人細故，則非臣所能，亦非臣之志也。」御史張舜民以言事罷，詔堯俞更舉御史，堯俞封還詔書，請留舜民。不聽，即以堯俞為吏部侍郎，堯俞不可，遂以龍圖閣待制知陳州。未幾，復為吏部侍郎、御史中丞。

　　前宰相蔡確坐詩誹謗，貶新州，宰執、侍從以下，罷者七八人，御史府為之一空。堯俞曰：「確之黨，其尤者固宜逐，其餘可以一切置之。」且言：「以陛下盛德，而乃於此不能平？願聽之如蚊虻之過耳，無使有纖微之忤，以奸太和之氣。事至，以無心應之，聖人所以養至誠而御遐福也。」

　　水官李偉議大河可從孫村導之還故道。堯俞言：「河事雖不可隃度，然比遣使按之，皆言非便。而偉又繆悠不肯任責，豈可以遽興大役。」朝廷遂置偉議。進吏部尚書兼侍讀。元祐四年，拜中書侍郎。六年，卒，年六十八。哲宗與太皇太后哭臨之，太皇太后語輔臣曰：「傅侍郎清直一節，終始不變，金玉君子也。方倚以相，遽至是乎！」贈銀青光祿大夫，諡曰獻簡。紹聖中，以元祐黨人，奪贈諡，著名黨籍。後黨錮解，下詔褒贈，錄其子。

　　堯俞厚重言寡，遇人不設城府，人自不忍欺。論事君前，略無回隱，退與人言，不復有矜異色。初，自諫官補郡，眾疑法令有未安者，必有所不從，堯俞一切遵之，曰：「君子素其位而行，諫官有言責也，為郡知守法而已。」徐前守侵用公錢，堯俞至，為償之，未足而去。後守移文堯俞使償入之，考實非堯俞所用，卒不辯。司馬光嘗謂河南邵雍曰：「清、直、勇之德，人所難兼，吾於欽之見焉。」雍曰：「欽之清而不耀，直而不激，勇而能溫，是為難爾。」從孫察，見《忠義傳》。

　　論曰：存、固、瞻、堯俞，初皆善王安石；及其秉政，未嘗受所誘餌，與論新法，終不詭隨。及元祐區別正邪，其論蔡確詩謗之罪恐為已甚，將啟朋黨之禍，豈非先知之明乎？他有更張，隨事諫止，不少循默。然無矯枉過中之失，故能不亟不徐，進退有道，在元祐諸臣中，身名俱全，亦難矣哉。


Chinese text: This work was published before January 1, 1923, and is in the
public domain worldwide because the author died at least 100 years ago.
