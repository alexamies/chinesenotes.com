劉絢 李吁 謝良佐 游酢 張繹 蘇昺 尹焞 楊時 羅從彥 李侗

目录
1	劉絢
2	李吁
3	謝良佐
4	游酢
5	張繹
6	蘇昺
7	尹焞
8	楊時
9	羅從彥
10	李侗
劉絢
　　劉絢字質夫，常山人。以蔭為壽安主簿、長子令，督公家逋賦，不假鞭撲而集。歲大旱，府遣吏視傷所，蠲財什二，絢力爭不得，封還其楬，請易之。富弼歎曰：「真縣令也。」元祐初，韓維薦其經明行修，為京兆府教授。王巖叟、朱光庭又薦為太學博士，卒於官。絢力學不倦，最明於《春秋》。程顥每為人言：「他人之學，敏則有矣，未易保也，若絢者，吾無疑焉。」

李吁
　　李吁字端伯，洛陽人。登進士第。元祐中為秘書省校書郎，卒。程頤謂其才器可以大受，及亡也，祭之以文曰：「自予兄弟倡明道學，能使學者視仿而信從者，吁與劉絢有焉。」

謝良佐
　　謝良佐字顯道，壽春上蔡人。與游酢、呂大臨、楊時在程門，號「四先生」。登進士第。建中靖國初，官京師，召對，忤旨去。監西京竹木場，坐口語系詔獄，廢為民。良佐記問該贍，對人稱引前史，至不差一字。事有未徹，則顙有泚。與程頤別一年，復來見，問其所進，曰：「但去得一『矜』字爾。」頤喜，謂朱光庭曰：「是子力學，切問而近思者也。」所著《論語說》行於世。

游酢
　　游酢字定夫，建州建陽人。與兄醇以文行知名，所交皆天下士。程頤見之京師，謂其資可以進道。程顥興扶溝學，招使肄業，盡棄其學而學焉。第進士，調蕭山尉。近臣薦其賢，召為太學錄。遷博士，以奉親不便，求知河清縣。范純仁守穎昌府，辟府教授。純仁入相，復為博士。簽書齊州、泉州判官。晚得監察御史，歷知漢陽軍、和舒濠三州而卒。

張繹
　　張繹字思叔，河南壽安人。家甚微，年長未知學，傭力於市，出聞邑官傳呼聲，心慕之，問人曰：「何以得此？」人曰：「此讀書所致爾。」即發憤力學，遂以文名。預鄉里計偕，謂科舉之習不足為，嘗游僧捨，見僧道楷，將祝髮從之。時周行己官河南，警之曰：「何為捨聖人之學而學佛？異日程先生歸，可師也。」會程頤還自涪，乃往受業，頤賞其穎悟。讀《孟子》「志士不忘在溝壑，勇士不忘喪其元」，慨然若有得。未及仕而卒。頤嘗言「吾晚得二士」，謂繹與尹焞也。

蘇昺
　　蘇昺字季明，武功人。始學於張載，而事二程卒業。元祐末，呂大中薦之，起布衣為太常博士。坐元符上書入邪籍，編管饒州，卒。

尹焞
　　尹焞字彥明，一字德充，世為洛人。曾祖仲宣七子，而二子有名：長子源字子漸，是謂河內先生；次子洙字師魯，是謂河南先生。源生林，官至虞部員外郎。林生焞。

　　少師事程頤，嘗應舉，發策有誅元祐諸臣議，焞曰：「噫，尚可以干祿乎哉！」不對而出，告頤曰：「焞不復應進士舉矣。」頤曰：「子有母在。」□享歸告其母陳，母曰：「吾知汝以善養，不知汝以祿養。」頤聞之曰：「賢哉母也！」於是終身不就舉。焞之從師，與河南張繹同時，繹以高識，焞以篤行。頤既沒，焞聚從洛中，非弔喪問疾不出戶，士大夫宗仰之。

　　靖康初，種師道薦焞德行可備勸講，召至京師，不欲留，賜號和靖處士。戶部尚書梅執禮、御史中丞呂好問、戶部侍郎邵溥、中書舍人胡安國合奏：「河南布衣尹焞學窮根本，德備中和，言動可以師法，器識可以任大，近世招延之士無出其右者。朝廷特召，而命處士以歸，使焞韜藏國器，不為時用，未副陛下側席求賢之意。望特加識擢，以慰士大夫之望。」不報。

　　次年，金人陷洛，焞闔門被害，焞死復甦，門人舁置山谷中而免。劉豫命偽帥趙斌以禮聘焞，不從則以兵恐之。焞自商州奔蜀，至閬，得程頤《易傳》十卦於其門人呂稽中，又得全本於其婿邢純，拜而受之。紹興四年，止於涪。涪，頤讀《易》地也，辟三畏齋以居，邦人不識其面。侍讀范沖舉焞自代，授左宣教郎，充崇政殿說書，以疾辭。范沖奏給五百金為行資，遣漕臣奉詔至涪親遣。六年，始就道，作文祭頤而後行。

　　先是，崇寧以來，禁錮元祐學術，高宗渡江，始召楊時置從班，召胡安國居給捨，范沖、朱震俱在講席，薦焞甚力。既召，而左司諫公輔上疏攻程氏之學，乞加屏絕。

　　焞至九江，上奏曰：「臣僚上言，程頤之學惑亂天下。焞實師頤垂二十年，學之既專，自信甚篤。使焞濫列經筵，其所敷繹，不過聞於師者。捨其所學，是欺君父，加以疾病衰耗，不能支持。」遂留不進。胡安國奉祠居衡陽，上書言：「欲使學者蹈中庸，師孔、孟，而禁不從程頤之學，是入室而不由戶。」

　　朱震引疾告去，時趙鼎去位，張浚獨相，於是召安國，俾以內祠兼侍讀，而上章薦焞，言其拒劉豫之節，且謂其所學所養有大過人者，乞令江州守臣疾速津送至國門。復以疾辭，上曰：「焞可謂恬退矣。」詔以秘書郎兼說書，趣起之，焞始入見就職。八年，除秘書少監，未幾，力辭求去。上語參知政事劉大中曰：「焞未論所學淵源，足為後進矜式，班列得老成人，亦是朝廷氣象。」乃以焞直徽猷閣，主管萬壽觀，留侍經筵。資善堂翊善朱震疾亟，薦焞自代。輔臣入奏，上慘然曰：「楊時物故，胡安國與震又亡，朕痛惜之。」趙鼎曰：「尹焞學問淵源，可以繼震。」上指奏牘曰：「震亦薦焞代資善之職，但焞微聵，恐教兒費力爾。」除太常少卿，仍兼說書。未幾，稱疾在告，除權禮部侍郎兼侍講。

　　時金人遣張通古、蕭哲來議和，焞上疏曰：

　　臣伏見本朝有遼、金之禍，亙古未聞，中國無人，致其猾亂。昨者城下之戰，詭詐百出，二帝北狩，皇族播遷，宗社之危，已絕而續。陛下即位以來十有二年，雖中原未復，仇敵未殄，然而賴祖宗德澤之厚，陛下勤撫之至，億兆之心無有離異。前年徽宗皇帝、寧德皇后崩問遽來，莫究不豫之狀，天下之人痛心疾首，而陛下方且屈意降志，以迎奉梓宮、請問諱日為事。今又為此議，則人心日去，祖宗積累之業，陛下十二年勤撫之功，當決於此矣。不識陛下亦嘗深謀而熟慮乎，抑在廷之臣不以告也？

　　《禮》曰：「父母之仇不共戴天，兄弟之仇不反兵。」今陛下信仇敵之譎詐，而覬其肯和以紓目前之急，豈不失不共戴天、不反兵之義乎？又況使人之來，以詔諭為名，以割地為要，今以不戴天之仇與之和，臣切為陛下痛惜之。或以金國內亂，懼我襲己，故為甘言以緩王師。倘或果然，尤當鼓士卒之心，雪社稷之恥，尚何和之為務？

　　又移書秦檜言：

　　今北使在廷，天下憂憤，若和議一成，彼日益強，我日益怠，侵尋朘削，天下有被發左衽之憂。比者，竊聞主上以父兄未返，降志辱身於九重之中有年矣，然亦自是未聞金人悔過，還二帝於沙漠。繼之梓宮崩問不詳，天下之人痛恨切骨，金人狼虎貪噬之性，不言可見。天下方將以此望於相公，覬有以革其已然，豈意為之已。甚乎。

　　今之上策，莫如自治。自治之要，內則進君子而遠小人，外則賞當功而罰當罪，使主上孝弟通於神明，道德成於安強，勿以小智孑義而圖大功，不勝幸甚。

　　疏及書皆不報，於是焞固辭新命。

　　九年，以徽猷閣待制提舉萬壽觀兼侍講，又辭，且奏言：

　　臣職在勸講，蔑有發明，期月之間，病告相繼，坐竊厚祿，無補聖聰。先聖有言：「陳力就列，不能者止。」此當去者一也。臣起自草茅，誤膺召用，守道之語，形於訓詞，而臣貪戀寵榮，遂移素守，使朝廷非常不次之舉，獲懷利苟得之人。此當去者二也。比嘗不量分守，言及國事，識見迂陋，已驗於今，跡其庸愚，豈堪時用。此當去者三也。臣自擢春官，未嘗供職，以疾乞去，更獲超遷，有何功勞，得以祗受。此當去者四也。國朝典法，揆之禮經，年至七十，皆當致仕。今臣年齒已及，加以疾病，血氣既衰，戒之在得。此當去者五也。臣聞聖君有從欲之仁，匹夫有莫奪之志，今臣有五當去之義，無一可留之理，乞檢會累奏，放歸田裡。

　　疏上，以焞提舉江州太平觀。引年告老，轉一官致仕。

　　焞自入經筵，即乞休致，朝廷以禮留之；浚、鼎既去，秦檜當國，見焞議和疏及與檜書已不樂，至是，得求去之疏，遂不復留。十二年，卒。

　　當是時，學於程頤之門者固多君子，然求質直弘毅、實體力行若焞者蓋鮮。頤嘗以「魯」許之，且曰：「我死，而不失其正者尹氏子也。」其言行見於《涪陵記善錄》為詳，有《論語解》及《門人問答》傳於世。

楊時
　　楊時字中立，南劍將樂人。幼穎異，能屬文，稍長，潛心經史。熙寧九年，中進士第。時河南程顥與弟頤講孔、孟絕學於熙、豐之際，河、洛之士翕然師之。時調官不赴，以師禮見顥於穎昌，相得甚歡。其歸也，顥目送之曰：「吾道南矣。」四年而顥死，時聞之，設位哭寢門，而以書赴告同學者。至是，又見程頤於洛，時蓋年四十矣。一日見頤，頤偶瞑坐，時與游酢侍立不去，頤既覺，則門外雪深一尺矣。關西張載嘗著《西銘》，二程深推服之，時疑其近於兼愛，與其師頤辨論往復，聞理一分殊之說，始豁然無疑。

　　杜門不仕者十年，久之，歷知瀏陽、餘杭、蕭山三縣，皆有惠政，民思之不忘。張舜民在諫垣，薦之，得荊州教授。時安於州縣，未嘗求聞達，而德望日重，四方之士不遠千里從之遊，號曰龜山先生。

　　時天下多故，有言於蔡京者，以為事至此必敗，宜引舊德老成置諸左右，庶幾猶可及，時宰是之。會有使高麗者，國主問龜山安在，使回以聞。召為秘書郎，遷著作郎。及面對，奏曰：

　　堯、舜曰「允執厥中」，孟子曰「湯執中」，《洪範》曰「皇建其有極」，歷世聖人由斯道也。熙寧之初，大臣文六藝之言以行其私，祖宗之法紛更殆盡。元祐繼之，盡復祖宗之舊，熙寧之法一切廢革。至紹聖、崇寧抑又甚焉，凡元祐之政事著在令甲，皆焚之以滅其跡。自是分為二黨，縉紳之禍至今未殄。臣願明詔有司，條具祖宗之法，著為綱目，有宜於今者舉而行之，當損益者損益之，元祐、熙、豐姑置勿問，一趨於中而已。

　　朝廷方圖燕雲，虛內事外，時遂陳時政之弊，且謂：「燕雲之師宜退守內地，以省轉輸之勞，募邊民為弓弩手，以殺常勝軍之勢。」又言：「都城居四達之衢，無高山巨浸以為阻衛，士人懷異心，緩急不可倚仗。」執政不能用。登對，力陳君臣警戒，正在無虞之時，乞為《宣和會計錄》，以周知天下財物出入之數。徽宗首肯之。

　　除邇英殿說書。聞金人入攻，謂執政曰：「今日事勢如積薪已然，當自奮勵，以竦動觀聽。若示以怯懦之形，委靡不振，則事去矣。昔汲黯在朝，淮南寢謀。論黯之才，未必能過公孫弘輩也，特其直氣可以鎮壓奸雄之心爾。朝廷威望弗振，使奸雄一以弘輩視之，則無復可為也。要害之地，當嚴為守備，比至都城，尚何及哉？近邊州軍宜堅壁清野，勿與之戰，使之自困。若攻戰略地，當遣援兵追襲，使之腹背受敵，則可以制勝矣。」且謂：「今日之事，當以收人心為先。人心不附，雖有高城深池、堅甲利兵，不足恃也。免夫之役，毒被海內，西城聚斂，東南花石，其害尤甚。前此蓋嘗罷之，詔墨未干，而花石供奉之舟已銜尾矣。今雖復申前令，而禍根不除，人誰信之？欲致人和，去此三者，正今日之先務也。」

　　金人圍京城，勤王之兵四集，而莫相統一。時言：「唐九節度之師不立統帥，雖李、郭之善用兵，猶不免敗衄。今諸路烏合之眾，臣謂當立統帥，一號令，示紀律，而後士卒始用命。」又言：「童貫為三路大帥，敵人侵疆，棄軍而歸，孥戮之有餘罪，朝廷置之不問，故梁方平、何灌皆相繼而遁。當正典刑，以為臣子不忠之戒。童貫握兵二十餘年，覆軍殺將，馴至今日，比聞防城仍用閹人，覆車之轍，不可復蹈。」疏上，除右諫議大夫兼侍講。

　　敵兵初退，議者欲割三鎮以講和，時極言其不可，曰：「河朔為朝廷重地，而三鎮又河朔之要藩也。自周世宗迄太祖、太宗，百戰而後得之，一旦棄之北庭，使敵騎疾驅，貫吾腹心，不數日可至京城。今聞三鎮之民以死拒之，三鎮拒其前，吾以重兵躡其後，尚可為也。若種師道、劉光世皆一時名將，始至而未用，乞召問方略。」疏上，欽宗詔出師，而議者多持兩端，時抗疏曰：「聞金人駐磁、相，破大名，劫虜驅掠，無有紀極，誓墨未干，而背不旋踵，吾雖欲專守和議，不可得也。夫越數千里之遠，犯人國都，危道也。彼見勤王之師四面而集，亦懼而歸，非愛我而不攻。朝廷割三鎮二十州之地與之，是欲助寇而自攻也。聞肅王初與之約，及河而返，今挾之以往，此敗盟之大者。臣竊謂朝廷宜以肅王為問，責其敗盟，必得肅王而後已。」時太原圍閉數月，而姚古擁兵逗留不進，時上疏乞誅古以肅軍政，拔偏裨之可將者代之。不報。

　　李綱之罷，太學生伏闕上書，乞留綱與種師道，軍民集者數十萬，朝廷欲防禁之。吳敏乞用時以靖太學，時得召對，言：「諸生伏闕紛紛，忠於朝廷，非有他意，但擇老成有行誼者，為之長貳，則將自定。」欽宗曰：「無逾於卿。」遂以時兼國子祭酒。首言：「三省政事所出，六曹分治，各有攸司。今乃別辟官屬，新進少年，未必賢於六曹長貳。」又言：

　　蔡京用事二十餘年，蠹國害民，幾危宗社，人所切齒，而論其罪者，莫知其所本也。蓋京以繼述神宗為名，實挾王安石以圖身利，故推尊安石，加以王爵，配饗孔子廟庭。今日之禍，實安石有以啟之。

　　謹按安石挾管、商之術，飭六藝以文奸言，變亂祖宗法度。當時司馬光已言其為害當見於數十年之後，今日之事，若合符契。其著為邪說以塗學者耳目，而敗壞其心術者，不可縷數，姑即一二事明之。

　　昔神宗嘗稱美漢文惜百金以罷露台，安石乃言：「陛下若能以堯、舜之道治天下，雖竭天下以自奉不為過，守財之言非正理。」曾不知堯、舜茅茨土階。禹曰：「克儉於家」，則竭天下以自奉者，必非堯、舜之道。其後王黼以應奉花石之事，竭天下之力，號為享上，實安石有以倡之也。其釋《鳧鷖》守成之詩，於末章則謂：「以道守成者，役使群眾，泰而不為驕，宰制萬物，費而不為侈，孰弊弊然以愛為事。」《詩》之所言，正謂能持盈則神祇祖考安樂之，而無後艱爾。自古釋之者，未有泰而不為驕、費而不為侈之說也。安石獨倡為此說，以啟人主之侈心。後蔡京輩輕費妄用，以侈靡為事。安石邪說之害如此。

　　伏望追奪王爵，明詔中外，毀去配享之像，使邪說淫辭不為學者之惑。疏上，安石遂降從祀之列。士之習王氏學取科第者，已數十年，不復知其非，忽聞以為邪說，議論紛然。諫官馮澥力主王氏，上疏詆時。會學官中有紛爭者，有旨學官並罷，時亦罷祭酒。

　　時又言：「元祐黨籍中，惟司馬光一人獨褒顯，而未及呂公著、韓維、范純仁、呂大防、安燾輩。建中初言官陳瓘已褒贈，而未及鄒浩。」於是元祐諸臣皆次第牽復。

　　尋四上章乞罷諫省，除給事中，辭，乞致仕，除徽猷閣直學士、提舉嵩山崇福宮。時力辭直學士之命，改除徽猷閣待制、提舉崇福宮。陛辭，猶上書乞選將練兵，為戰守之備。

　　高宗即位，除工部侍郎。陛對言：「自古聖賢之君，未有不以典學為務。」除兼侍讀。乞修《建炎會計錄》，乞恤勤王之兵，乞寬假言者。連章丐外，以龍圖閣直學士提舉杭州洞霄宮。已而告老，以本官致仕，優遊林泉，以著書講學為事。卒年八十三，謚文靖。

　　時在東郡，所交皆天下士，先達陳瓘、鄒浩皆以師禮事時。暨渡江，東南學者推時為程氏正宗。與胡安國往來講論尤多。時浮沉州縣四十有七年，晚居諫省，僅九十日，凡所論列皆切於世道，而其大者，則辟王氏經學，排靖康和議，使邪說不作。凡紹興初崇尚元祐學術，而朱熹、張栻之學得程氏之正，其源委脈絡皆出於時。

　　子迪，力學通經，亦嘗師程頤雲。

羅從彥
　　羅從彥字仲素，南劍人。以累舉恩為惠州博羅縣主簿。聞同郡楊時得河南程氏學，慨然慕之，及時為蕭山令，遂徒步往學焉。時熟察之，乃喜曰：「惟從彥可與言道。」於是日益以親，時弟子千餘人，無及從彥者。從彥初見時三日，即驚汗浹背，曰：「不至是，幾虛過一生矣。」嘗與時講《易》，至《乾》九四爻，云：「伊川說甚善。」從彥即鬻田走洛，見頤問之，頤反覆以告，從彥謝曰：「聞之龜山具是矣。」乃歸卒業。

　　沙縣陳淵，楊時之婿也，嘗詣從彥，必竟日乃返，謂人曰：「自吾交仲素，日聞所不聞，奧學清節，真南州之冠冕也。既而築室山中，絕意仕進，終日端坐，間謁時將溪上，吟詠而歸，恆充然自得焉。

　　嘗采祖宗故事為《遵堯錄》，靖康中，擬獻闕下，會國難不果。嘗與學者論治曰：「祖宗法度不可廢，德澤不可恃。廢法度則變亂之事起，恃德澤則驕佚之心生。自古德澤最厚莫若堯、舜，向使子孫可恃，則堯、舜必傳其子。法度之明莫如周，向使子孫世守文、武、成、康之遺緒，雖至今存可也。」又曰：「君子在朝則天下必治，蓋君子進則常有亂世之言，使人主多憂而善心生，故治。小人在朝則天下亂，蓋小人進則常有治世之言，使人主多樂而怠心生，故亂。」又曰：「天下之變不起於四方，而起於朝廷。譬如人之傷氣，則寒暑易侵；木之傷心，則風雨易折。故內有林甫之奸，則外必有祿山之亂，內有盧杞之奸，則外必有朱泚之叛。」

　　其論士行曰：「周、孔之心使人明道，學者果能明道，則周、孔之心，深自得之。三代人才得周、孔之心，而明道者多，故視死生去就如寒暑晝夜之移，而忠義行之者易。至漢、唐以經術古文相尚，而失周、孔之心，故經術自董生、公孫弘倡之，古文自韓愈、柳宗元啟之，於是明道者寡，故視死生去就如萬鈞九鼎之重，而忠義行之者難。嗚呼，學者所見，自漢、唐喪矣。」又曰：「士之立朝，要以正直忠厚為本。正直則朝廷無過失，忠厚則天下無嗟怨。一於正直而不忠厚，則漸入於刻。一於忠厚而不正直，則流入於懦。」其議論醇正類此。

　　朱熹謂：「龜山倡道東南，士之遊其門者甚眾，然潛思力行、任重詣極如仲素，一人而已。」紹興中卒，學者稱之曰豫章先生，淳祐間謚文質。

李侗
　　李侗字願中，南劍州劍浦人。年二十四，聞郡人羅從彥得河、洛之學，遂以書謁之，其略曰：

　　侗聞之，天下有三本焉，父生之，師教之，君治之，闕其一則本不立。古之聖賢莫不有師，其肄業之勤惰，涉道之淺深，求益之先後，若存若亡，其詳不可得而考。惟洙、泗之間，七十二弟子之徒，議論問答，具在方冊，有足稽焉，是得夫子而益明矣。孟氏之後，道失其傳，枝分派別，自立門戶，天下真儒不復見於世。其聚徒成群，所以相傳授者，句讀文義而已爾，謂之熄焉可也。

　　其惟先生服膺龜山先生之講席有年矣，況嘗及伊川先生之門，得不傳之道於千五百年之後，性明而修，行完而潔，擴之以廣大，體之以仁恕，精深微妙，各極其至，漢、唐諸儒無近似者。至於不言而飲人以和，與人並立而使人化，如春風發物，蓋亦莫知其所以然也。凡讀聖賢之書，粗有識見者，孰不願得授經門下，以質所疑，至於異論之人，固當置而勿論也。

　　侗之愚鄙，徒以習舉子業，不得服役於門下，而今日拳拳欲求教者，以謂所求有大於利祿也。抑侗聞之，道可以治心，猶食之充飽，衣之御寒也。人有迫於饑寒之患者，皇皇焉為衣食之謀，造次顛沛，未始忘也。至於心之不治，有沒世不知慮，豈愛心不若口體哉，弗思甚矣。

　　侗不量資質之陋，徒以祖父以儒學起家，不忍墜箕裘之業，孜孜矻矻為利祿之學，雖知真儒有作，聞風而起，固不若先生親炙之得於動靜語默之間，目擊而意全也。今生二十有四歲，茫乎未有所止，燭理未明而是非無以辨，宅心不廣而喜怒易以搖，操履不完而悔吝多，精神不充而智巧襲，揀焉而不淨，守焉而不敷，朝夕恐懼，不啻如饑寒切身者求充飢御寒之具也。不然，安敢以不肖之身為先生之累哉。

　　從之累年，授《春秋》、《中庸》、《語》、《孟》之說。從彥好靜坐，侗退入室中，亦靜坐。從彥令靜中看喜怒哀樂未發前氣象，而求所謂「中」者，久之，而於天下之理該攝洞貫，以次融釋，各有條序，從彥亟稱許焉。

　　既而退居山田，謝絕世故余四十年，食飲或不充，而怡然自適。事親孝謹，仲兄性剛多忤，侗事之得其歡心。閨門內外，夷愉肅穆，若無人聲，而眾事自理。親戚有貧不能婚嫁者，則為經理振助之。與鄉人處，飲食言笑，終日油油如也。

　　其接後學，答問不倦，雖隨人淺深施教，而必自反身自得始。故其言曰：「學問之道不在多言，但默坐澄心，體認天理。若是，雖一毫私慾之發，亦退聽矣。」又曰：「學者之病，在於未有灑然冰解凍釋處。如孔門諸子，群居終日，交相切磨，又得夫子為之依歸，日用之間觀感而化者多矣。恐於融釋而不脫落處，非言說所及也。」又曰：「讀書者知其所言莫非吾事，而即吾身以求之，則凡聖賢所至而吾所未至者，皆可勉而進矣。若直求之文字，以資誦說，其不為玩物喪志者幾希。」又曰：「講學切在深潛縝密，然後氣味深長，蹊徑不差。若概以理一，而不察其分之殊，此學者所以流於疑似亂真之說而不自知也。」嘗以黃庭堅之稱濂溪周茂叔「胸中酒落，如光風霽月」，為善形容有道者氣象，嘗諷誦之，而顧謂學者存此於胸中，庶幾遇事廓然，而義理少進矣。

　　其語《中庸》曰：「聖門之傳是書，其所以開悟後學無遺策矣。然所謂『喜怒哀樂未發謂之中』者，又一篇之指要也。若徒記誦而已，則亦奚以為哉？必也體之於身，實見是理，若顏子之歎，卓然若有所見，而不違乎心目之間，然後擴充而往，無所不通，則庶乎其可以言《中庸》矣。」其語《春秋》曰：「《春秋》一事各是發明一例，如觀山水，徙步而形勢不同，不可拘以一法。然所以難言者，蓋以常人之心推測聖人，未到聖人灑然處，豈能無失耶？」

　　侗既閒居，若無意當世，而傷時憂國，論事感激動人。嘗曰：「今日三綱不振，義利不分。三綱不振，故人心邪僻，不堪任用，是致上下之氣間隔，而中國日衰。義利不分，故自王安石用事，陷溺人心，至今不自知覺。人趨利而不知義，則主勢日孤，人主當於此留意，不然，則是所謂『雖有粟，吾得而食諸』也。」

　　是時吏部員外郎朱松與侗為同門友，雅重侗，遣子熹從學，熹卒得其傳。沙縣鄧迪嘗謂松曰：「願中如冰壺秋月，瑩徹無瑕，非吾曹所及。」松以謂知言。而熹亦稱同：「姿稟勁特，氣節豪邁，而充養完粹，無復圭角，精純之氣達於面目，色溫言厲，神定氣和，語默動靜，端詳閒泰，自然之中若有成法。平日恂恂，於事若無甚可否，及其酬酢事變，斷以義理，則有截然不可犯者。」又謂自從侗學，辭去復來，則所聞益超絕。其上達不已如此。

　　侗子友直、信甫皆舉進士，試吏旁郡，更請迎養。歸道武夷，會閩帥汪應辰以書幣來迎，侗往見之，至之日疾作，遂卒，年七十有一。

　　信甫仕至監察御史，出知衢州，擢廣東、江東憲，以特立不容於朝雲。


Chinese text: This work was published before January 1, 1923, and is in the
public domain worldwide because the author died at least 100 years ago.
