儒林七○程迥劉清之真德秀魏了翁廖德明

目录
1	程迥
2	劉清之
3	真德秀
4	魏了翁
5	廖德明
程迥
程迥，字可久，應天府寧陵人。家於沙隨，靖康之亂，徙紹興之餘姚。年十五，丁內外艱，孤貧飄泊，無以自振。二十餘，始知讀書，時亂甫定，西北士大夫多在錢塘，迥得以考德問業焉。

登隆興元年進士第，曆揚州泰興尉。訓武郎楊大烈有田十頃，死而妻女存。俄有訟其妻非正室者，官沒其貲，且追十年所入租。部使者以諉迥，迥曰：“大烈死，貲產當歸其女。女死，當歸所生母可也。”

調饒州德興丞。盜入縣民齊匊家，平素所不快者，皆罥絓逮獄。州屬迥決禁囚，辨其冤者縱遣之。匊訟不已。會獲盜寧國，匊猶訟還所縱之人，迥曰：“盜既獲矣，再令追捕，或死於道路，使其骨肉何依，豈審冤之道哉！”唐肅宗時，縣有程氏女，其父兄為盜所殺，因掠女去，隱忍十餘年，手刃盡誅其黨，刳其肝心以祭其父兄。迥取《春秋》復仇之義，頌之曰：“大而得其正者也。”表之曰“英孝程烈女”。

改知隆興府進賢縣。省符下，知平江府王佐決陳長年輒私賣田，其從子訴有司十有八年，母魚氏年七十坐獄。廷辨按法追正，令候母死服闋日，理為己分，令天下郡縣視此為法。迥為議曰：“天下之人孰無母慈？子若孫宜定省溫凊，不宜有私財也。在律，別籍者有禁，異財者有禁。當報牒之初，縣令杖而遣之，使聽命於其母可矣，何稽滯遍訴有司，而達於登聞院乎？《春秋穀梁傳》注曰：‘臣無訟君之道’，為衛侯鄭與元咺發論也。夫諸侯之於命大夫猶若此，子孫之於母乃使坐獄以對吏，愛其親者聞之，不覺泣涕之橫集也。按令文：分財產，謂祖父母、父母服闋已前所有者。然則母在，子孫不得有私財。借使其母一朝盡費，其子孫亦不得違教令也。既使歸於其母，其日前所費，乃卑幼輒用尊長物，法須五年尊長告乃為理。何至豫期母死，又開他日爭訟之端也？抑亦安知不令之子孫不死於母之前乎？守令者，民之師帥，政教之所由出。誠宜正守令不職之愆與子孫不孝之罪，以敬天下之為人母者。”

民饑，府檄有訴閉糴及糶與商賈者，迥即論報之曰：“力田之人，細米每鬥才九十五文，逼於稅賦，是以出糶，非上戶也。縣境不出貨寶，苟不與外人交易，輸官之錢何由而得？今強者群聚，脅持取錢，毆傷人者甚眾，民不敢入市，坐致缺食。”申論再三，見從乃已。

縣大水，亡稻麥，郡蠲租稅至薄，迥白於府曰：“是驅民流徙耳！賦不可得，徒存欠籍。”乃悉蠲之。郡僚猶曰：“度江後來，未嚐全放，恐戶部不從。”迥力論之曰：“唐人損七，則租、庸、調俱免。今損十矣。夏稅、役錢不免，是猶用其二也，不可謂寬。”議乃息。

境內有婦人傭身紡績舂簸，以養其姑。姑感婦孝，每受食，即以手加額仰天而祝之。其子為人牧牛，亦幹飯以餉祖母。迥廉得之，為紀其事，白於郡，郡給以錢粟。

調信州上饒縣。歲納租數萬石，舊法加倍，又取斛麵米。迥力止絕之，嚐曰：“令與吏服食者，皆此邦之民膏血也。曾不是思，而橫斂虐民，鬼神其無知乎！”州郡督索經總錢甚急，迥曰：“斯錢古之除陌之類，今其類乃三倍正賦，民何以堪？。反復言之當路。

奉祠，寓居番陽之蕭寺。程祥者，從伯父待制昌禹來居番陽，昌禹死，遂失所依。祥繼亡，祥妻度氏猶質賣奩具以撫育孤子，久之罄竭，瀕死，鄰家皆莫識其面。有欲醮之者，度曰：“吾兒幼，若事他人，使母不得撫其子，豈不負良人乎？”終辭焉。或為迥言其事，迥走告於郡守，月給之錢粟。

迥居官臨之以莊，政寬而明，令簡而信，綏強撫弱，導以恩義。積年讎訟，一語解去。猾吏奸民，皆以感激，久而悛悔，欺詐以革。暇則賓禮賢士，從容盡歡，進其子弟之秀者與之均禮，為之陳說《詩》、《書》。質疑問難者，不問蚤暮。勢位不得以交私，祠廟非典祀不謁。隱德潛善，無問幽明，皆表而出之，以勵風俗。或周其窮厄，俾全節行。聽決獄訟，期於明允。凡上官所未悉者，必再三抗辨，不為苟止。貴溪民偽作吳漸名，誣訴縣令石邦彥，迥言匿名書不當受，轉運使不謂然，遂興大獄，瘐死者十有四人。及聞省寺，訖報如迥言。

迥嚐授經學於昆山王葆、嘉禾聞人茂德、嚴陵喻樗。所著有《古易考》、《古易章句》、《古占法》、《易傳外編》、《春秋傳顯微例目》、《論語傳》、《孟子章句》《文史評》、《經史說諸論辨》、《太玄補讚》、《戶口田製貢賦書》、《乾道振濟錄》、《醫經正本書》、《條具乾道新書》、《度量權三器圖義》、《四聲韻》、《淳熙雜志》、《南齋小集》。卒官。

朝奉郎朱熹以書告迥子絢曰：“敬惟先德，博聞至行，追配古人，釋經訂史，開悟後學，當世之務又所通該，非獨章句之儒而已。曾不得一試，而奄棄盛時，此有誌之士所為悼歎谘嗟而不能已者。然著書滿家，足以傳世，是亦足以不朽。”絢以致仕恩調巴陵尉，攝邑事，能理冤獄。孫仲熊，亦有名。

劉清之
劉清之，字子澄，臨江人，受業於兄靖之，甘貧力學，博極書傳。登紹興二十七年進士第。調袁州宜春縣主簿，未上，丁父憂，服除，改建德縣主簿。請於州，俾民自實其戶。由是賦役平，爭訟息。

調萬安縣丞。時江右大侵，郡檄視旱，徒步阡陌，親與民接，凡所蠲除，具得其實。州議減常平米直，清之曰：“此惠不過三十里內耳，外鄉遠民勢豈能來？老幼疾患之人必有餒死者。今有粟之家閉不肯糶，實窺伺攘奪者眾也。在我有政，則大家得錢，細民得米，兩適其便。”乃請均境內之地為八，俾有粟者分振其鄉，官為主之。規畫防閑，民甚賴之。帥龔茂良以救荒實跡聞於朝，又偕諸公薦之。

發運使史正誌按部至筠，俾清之拘集州縣畸零之賦，清之不可。清之有同年生在幕中，謂曰：“侍郎因子言，謂子愛民特立，將薦子矣，其以閥閱來。”清之貽之以書曰：“所謂贏資者，皆州縣侵刻於民，法所當禁。縱有贏資，是所謂羨餘也，獻之自下而詔止之，今則止而求之，乃自上焉。不奪不饜，其弊有不可勝言者。願侍郎自請於朝，姑歸貳卿之班，主大農經費，以佐國家。如此，則士孰不願出侍郎之門？不然，某誠不敢玷侍郎知人之鑒。”以薦者兩有審察之命，清之竟不見丞相，詣吏部銓，得知宜黃縣。

茂良入為參知政事，與丞相周必大薦清之於孝宗。召入對，首論：“民困兵驕，大臣退托，小臣苟偷。願陛下廣覽兼聽，並謀合智，清明安定，提要挈綱而力行之。古今未有俗不可變、弊不可革者，變而通之，亦在陛下方寸之間耳。”又言用人四事：“一曰辨賢否。謂道義之臣，大者可當經綸，小者可為儀刑。功名之士，大者可使臨政，小者可使立事。至於專謀富貴利達而已者下也。二曰正名實。今百有司職守不明，非曠其官，則失之侵逼。願詔史官考究設官之本意，各指其合主何事，製旨親定，載之命書，依開寶中差諸州通判故事，使人人曉然知之而行賞罰焉。三曰使材能。謂軍旅必武臣，錢穀必能吏，必臨之以忠信不欺之士，使兩人者皆得以效其所長。四曰聽換授。謂文武之官不可用違其才，然不當許之自列，宜令文武臣四品以上，各以性行材略及文武藝，每歲互舉堪充左右選者一人，於合入資格外，稍與優獎。”

改太常寺主簿。丁內艱，服除，通判鄂州。鄂大軍所駐，兵籍多偽，清之白郡及諸司，請自通判廳始，俾偽者以實自言而正之。州有民妻張以節死，嘉祐中，詔封旌德縣君，表其墓曰“烈女”，中更兵火，至是無知其墓者，清之與郡守羅願訪而祠之。鄂俗計利而尚鬼，家貧子壯則出贅，習為當然，而尤謹奉大洪山之祠，病者不藥而聽於巫，死則不葬而畀諸火，清之皆諭止之。

差權發遣常州，改衡州。衡自建炎軍興，有所請大軍月樁過湖錢者，歲送漕司，無慮七八萬緡，以四邑所入曲引錢及郡計畸零苗米折納充之。舊法，民有吉凶聚會，許買引為酒曲，謂之曲引錢，其後直以等第敷納。衡有五邑，獨敷其四。取民之辭不正，良民遍受其害，而黠民往往侮易其上，乃並與常賦不輸。雖得曲引錢四五萬緡，而常賦之失，不啻數萬緡矣。清之請於朝，願與總領所酌損補移，漸圖蠲減。不報。遂戒諸邑：董常賦，緩雜征，閣舊逋，戒預折，新簿籍，謹推收，督勾銷，明逋負，防帶鈔，治頑梗，柅吏奸，擾戶長，費用有節，滲漏有防，稽考有政，補置有漸。

先是，郡飾廚傳以事常平、刑獄二使者，月一會集，互致折饋。清之歎曰：“此何時也？與其取諸民，孰若裁諸公。吾之所以事上官者，惟究心於所職，無負於吾民足矣。豈以酒食貨財為勤哉？”清之自常祿外，悉歸之公帑，以佐經用。至之日，兵無糧，官無奉，上供送使無可備。已而郡計漸裕。民力稍蘇。或有報白，手自書之，吏不與焉。

嚐作《諭民書》一編，首言畏天積善，勤力務本，農工商賈莫不有勸，教以事親睦族，教子祀先，謹身節用，利物濟人，婚姻以時，喪葬以禮。詞意質直，簡而易從。邦人家有其書，非理之訟日為衰息。

念士風未振，每因月講，復具酒肴以燕諸生，相與輸情論學，設為疑問，以觀其所向，然後從容示以先後本末之序。來者日眾，則增築臨蒸精舍居之。其所講，先正經，次訓詁音釋，次疏先儒議論，次述今所繹之說，然後各指其所宜用，人君治天下，諸侯治一國，學者治心治身治家治人，確然皆有可舉而措之之實。

為閱武場。凡禁軍役於他所，隱於百工者，悉按軍籍俾詣訓閱。作朱陵道院，祠張九齡、韓愈、寇準、周敦頤、胡安國於左，祠晉死節太守劉翼、宋死節內史王應之於右。雅儒吉士日相周旋其間，而參佐謀論多在焉。劉孝昌者，摯之孫也，貧不自立，清之買田以給之。部使者以清之不能媚己，惡之，貽書所厚台臣，誣以勞民用財，論罷，主管雲台觀。

歸，築槐陰精舍以處來學者。胡晉臣、鄭僑、尤袤、羅點皆力薦清之於上。光宗即位，起知袁州，而清之疾作，猶貽書執政論國事。諸生往候疾，不廢講論，語及天下，孜孜歎息，若任其責者。病且革，為書以別向浯、彭龜年，賦二詩以別朱熹、楊萬里。取高氏《送終禮》以授二子曰：“自斂至葬，視此從事。”周必大來視疾，謂曰：“子澄其澄慮。”清之氣息已微，云：“無慮可澄。”遂卒。

初，清之既舉進士，欲應博學宏詞科。及見朱熹，盡取所習焚之，慨然誌於義理之學。呂伯恭、張栻皆神交心契，汪應辰、李燾亦敬慕之。母不逮養，每展閱手澤，涕泗交頤。從兄肅流落新吳，族父曄寓丹陽、艾寓臨川，皆迎養之。從祖子僑為邵州錄事參軍，死吳錫之亂，清之遣其孫晉之致書邵守，得其遺骨歸葬焉。族人自遠來，館留之，不忍使之遽去。嚐序範仲淹《義莊規矩》，勸大家族眾者隨力行之。本之家法，參取先儒禮書，定為祭禮行之。高安李好古以族人有以財為訟，見清之豫章，清之為說《訟》、《家人》二卦，好古惕然，遽舍所訟，市程氏《易》以歸，卒為善士。

所著有《曾子內外雜篇》、《訓蒙新書外書》、《戒子通錄》、《墨莊總錄》、《祭儀》、《時令書》、《續說苑》、文集、《農書》。

真德秀
真德秀，字景元，後更為希元，建之浦城人。四歲受書，過目成誦。十五而孤，母吳氏力貧教之。同郡楊圭見而異之，使歸共諸子學，卒妻以女。

登慶元五年進士第，授南劍州判官。繼試，中博學宏詞科，入閩帥幕，召為太學正，嘉定元年遷博士。時韓侂胄已誅，入對，首言：“權臣開邊，南北塗炭，今茲繼好，豈非天下之福？然日者以行人之遣，金人欲多歲幣之數，而吾亦曰可增；金人欲得奸臣之首，而吾亦曰可與。往來之稱謂，犒軍之金帛，根括歸明流徙之民，皆承之唯謹，得無滋嫚我乎？抑善謀國者不觀敵情，觀吾政事。今號為更化，而無以使敵情之畏服，正恐彼資吾歲賂以厚其力，乘吾不備以長其謀，一旦挑爭端而吾無以應，此有識所為寒心。”又言：“侂胄自知不為清議所貸，至誠憂國之士則名以好異，於是忠良之士斥，而正論不聞，正心誠意之學則誣以好名，於是偽學之論興，而正道不行。今日改弦更張，正當褒崇名節，明示好尚。

召試學士院，改秘書省正字兼檢討玉牒。二年，遷校書郎。又對，言暴風、雨雹、熒惑、蝻蝗之變，皆贓吏所致。尋兼沂王府教授、學士院權直。三年，遷秘書郎。入對，乞開公道，窒旁蹊，以抑小人道長之漸；選良牧，勵戰士，以扼群盜方張之銳。四年，選著作佐郎。同列相惎讒之，德秀恬不與較。宰相將用德秀，會言官牴之，德秀力辭。兼禮部郎官，上疏言：“金有必亡之勢，亦可為中國憂。蓋金亡則上恬下嬉，憂不在敵而在我，多事之端恐自此始。”五年，遷軍器少監，升權直。

六年，遷起居舍人，奏：“權奸擅政十有四年，朱熹、彭龜年以抗論逐，呂祖儉、周端朝以上書斥，當時近臣猶有爭之者。其後呂祖泰之貶，非惟近臣莫敢言，而台諫且出力以擠之，則嘉泰之失已深於慶元矣。更化之初，群賢皆得自奮。未幾，傅伯成以諫官論事去，蔡幼學以詞臣論事去，鄒應龍、許奕又繼以封駁論事去。是數人者，非能大有所矯拂，已皆不容於朝。故人務自全，一辭不措。設有大安危、大利害，群臣喑嘿如此，豈不殆哉！今欲與陛下言，勤訪問、廣謀議、明黜陟三者而已。”時鈔法楮令行，告訐繁興，抵罪者眾，莫敢以上聞。德秀奏：“或一夫坐罪，而並籍昆弟之財；或虧陌四錢，而沒入百萬之貲。至於科富室之錢，拘鹽商之舟，視產高下，配民藏楮，鬻田宅以收券者，雖大家不能免，尚得名便民之策？”自此籍沒之產以漸給還。

兼太常少卿。又言金人必亡，君臣上下皆當以祈天永命為心。充金國賀登位使，及盱眙，聞金人內變而返。言於上曰：“臣自揚之楚，自楚之盱眙，沃壤無際，陂湖相連，民皆堅悍強忍，此天賜吾國以屏障大江，使強兵足食為進取資。顧田疇不辟，溝洫不治，險要不扼，丁壯不練，豪傑武勇不收拾，一旦有警，則徒以長江為恃。豈如及今大修墾田之政，專為一司以領之，數年之後，積儲充實，邊民父子爭欲自保，因其什伍，勒以兵法，不待糧餉，皆為精兵。”又言邊防要事。

時史彌遠方以爵祿縻天下士，德秀慨然謂劉爚曰：“吾徒須急引去，使廟堂知世亦有不肯為從官之人。”遂力請去，出為秘閣修撰、江東轉運副使。山東盜起，朝廷猶與金通聘，德秀朝辭，奏：“國恥不可忘，鄰盜不可輕，幸安之謀不可恃，導諛之言不可聽，至公之論不可忽。”寧宗曰：“卿力有餘，到江東日為朕撙節財計，以助邊用。”

江東旱蝗，廣德、太平為甚，德秀遂與留守、憲司分所部九郡大講荒政，而自領廣德、太平。親至廣德，與太守魏峴同以便宜發廩，使教授林庠振給，竣事而還。百姓數千人送之郊外，指道傍叢塚泣曰：“此皆往歲餓死者。微公，我輩已相隨入此矣。”索毀太平州私創之大斛。新徽州守林琰無廉聲，寧國守張忠恕私匿振濟米，皆劾之，而以李道傳攝徽。先是，都司胡貙、薛拯每誚德秀迂儒，試以事必敗，至是政譽日聞，因倡言旱傷本輕，監司好名，振贍太過，使峴劾庠以撼德秀。德秀上章自明，朝廷悟，與峴祠，授庠幹官，而道傳尋亦召還。

德秀以右文殿修撰知泉州。番舶畏苛征，至者歲不三四，德秀首寬之，至者驟增至三十六艘。輸租令民自概，聽訟惟揭示姓名，人自詣州。泉多大家，為閭裏患，痛繩之。有訟田者，至焚其券不敢爭。海賊作亂，將逼城，官軍敗衄，德秀祭兵死者，乃親授方略，禽之。復遍行海濱，審視形勢，增屯要害處，以備不虞。

十二年，以集英殿修撰知隆興府。承寬弛之後，乃稍濟以嚴。尤留意軍政，欲分鄂州軍屯武昌，及通廣鹽於贛與南安，以弭汀、贛鹽寇。未及行，以母喪歸。明年，蘄、黃失守，盜起南安，討之數載始平，人服德秀先見。

十五年，以寶謨閣待制、湖南安撫使知潭州。以“廉仁功勤”四字勵僚屬，以周惇頤、胡安國、朱熹、張栻學術源流勉其士。罷榷酤，除斛麵米，申免和糴，以甦其民。民艱食，既極力振贍之，復立惠民倉五萬石，使歲出糶。又易穀九萬五千石，分十二縣置社倉，以遍及鄉落。別立慈幼倉立義阡。惠政畢舉。月試諸軍射，捐其回易之利及官田租。凡營中病者、死未葬者、孕者、嫁娶者，贍給有差。朝廷從壽昌朱橐請，以飛虎軍戍壽昌，並致其家口，力爭止之。江華縣賊蘇師入境殺劫，檄廣西共討平之。司馬遵守武岡，激軍變，劾遵而誅其亂者。

理宗即位，召為中書舍人，尋擢禮部侍郎、直學士院。入見，奏：“三綱五常，扶持宇宙之棟幹，奠安生民之柱石。晉廢三綱而劉、石之變興，唐廢三綱而安祿山之難作。我朝立國，先正名分。陛下不幸處人倫之變，流聞四方，所損非淺。霅川之變，非濟王本誌，前有避匿之跡，後聞討捕之謀，情狀本末，灼然可考。願討論雍熙追封秦王舍罪恤孤故事，濟王未有子息，亦惟陛下興滅繼絕。”上曰：“朝廷待濟王亦至矣。”德秀曰：“若謂此事處置盡善，臣未敢以為然。觀舜所以處象，則陛下不及舜明甚。人主但當以二帝、三王為師。”上曰：“一時倉猝耳。”德秀曰：“此已往之咎，惟願陛下知有此失而益講學進德。”次言：“霅川之獄，未聞參聽於公朝，淮、蜀二閫乃出於僉論所期之外。天下之事非一家之私，何惜不與眾共之？” 且言：“乾道、淳熙間，有位於朝者以饋及門為恥，受任於外者以包苴入都為羞。今饋賂公行，薰染成風，恬不知怪。”又疏言：“朝廷之上，敏銳之士多於老成，雖嚐以耆艾褒傅伯成、楊簡，以儒學褒柴中行，以恬退用趙蕃、劉宰，至忠亮敢言如陳宓、徐僑，皆未蒙錄用。”上問謙吏，德秀以知袁州趙{政}夫對，親擢 {政}夫直秘閣、為監司。具手劄入謝，因言崔與之帥蜀，楊長儒帥閩，皆有廉聲，乞廣加谘訪。

上初禦清暑殿，德秀因經筵侍上，進曰：“此高、孝二祖儲神燕閑之地，仰瞻楹桷，當如二祖實臨其上。陛下所居處密邇東朝，未敢遽當人主之奉。今宮閣之義浸備，以一心而受眾攻，未有不浸淫而蠹蝕者，惟學可以明此心，惟敬可以存此心，惟親君子可以維持此心。”因極陳古者居喪之法與先帝視朝之勤。

寧宗小祥，詔群臣服純吉，德秀爭之曰：“自漢文帝率情變古，惟我孝宗方衰服三年，朝衣朝冠皆以大布，惜當時不並定臣下執喪之禮，此千載無窮之憾。孝宗崩，從臣羅點等議，令群臣易月之後，未釋衰服，惟朝會治事權用黑帶公服，時序仍臨慰，至大祥始除。侂胄枋政，始以小祥從吉。且帶不以金，鞓不以紅，佩不以魚，鞍轎不以文繡。此於群臣何損？朝儀何傷？”議遂格。

德秀屢進鯁言，上皆虛心開納，而彌遠益嚴憚之，乃謀所以相撼，畏公議，未敢發。給事中王塈、盛章始駁德秀所主濟王贈典，繼而殿中侍御史莫澤劾之，遂以煥章閣待制提舉玉隆宮。諫議大夫朱端常又劾之，落職罷祠。監察御史梁成大又劾之，請加竄殛。上曰：“仲尼不為已甚。”乃止。

既歸，修《讀書記》，語門人曰：“此人君為治之門，如有用我者，執此以往。”汀寇起，德秀薦陳韡有文武才幹，常平使者史彌忠言於朝，遂起韡討平之。紹定四年，改職與祠。

五年，進徽猷閣、知泉州。迎者塞路，深村百歲老人亦扶杖而出，城中歡聲動地。諸邑二稅法預借至六七年，德秀入境，首禁預借。諸邑有累月不解一錢者，郡計赤立不可為。或咎寬恤太驟，德秀謂民困如此，寧身代其苦。決訟自卯至申未已。或勸嗇養精神，德秀謂郡弊無力惠民，僅有政平、訟理事當勉。建炎初置南外宗政司於泉，公族僅三百人，漕司與本州給之，而朝廷歲助度牒。已而不復給，而增至二千三百餘人，郡坐是愈不可為。德秀請於朝，詔給度牒百道。

彌遠薨，上親政，以顯謨閣待制知福州。戒所部無濫刑橫斂，無徇私黷貨，罷市令司，曰：“物同則價同，寧有公私之異？”閩縣裏正苦督賦，革之。屬縣苦貴糴，便宜發常平賑之。海寇縱橫，次第禽殄之。未幾，聞金滅，京湖帥奉露布圖上八陵，而江、淮有進取潼關、黃河之議。德秀以為憂，上封事曰：“移江、淮甲兵以守無用之空城，運江、淮金穀以治不耕之廢壤，富庶之效未期，根本之弊立見。惟陛下審之重之。”

召為戶部尚書，入見，上迎謂曰：“卿去國十年，每切思賢。”乃以《大學衍義》進，復陳祁天永命之說，謂“敬者德之聚。儀狄之酒，南威之色，盤遊弋射之娛，禽獸狗馬之玩，有一於茲，皆足害敬”。上欣然嘉納，改翰林學士、知制誥，時政多所論建。逾年，知貢舉，已得疾，拜參知政事，同編修敕令、《經武要略》。三乞祠祿，上不得已，進資政殿學士、提舉萬壽觀兼侍讀，辭。疾亟，冠帶起坐，迄謝事，猶神爽不亂。遺表聞，上震悼，輟視朝，贈銀青光祿大夫。

德秀長身廣額，容貌如玉，望之者無不以公輔期之。立朝不滿十年，奏疏無慮數十萬言，皆切當世要務，直聲震朝廷。四方人士誦其文，想見其風采。及宦遊所至，惠政深洽，不愧其言，由是中外交頌。都城人時驚傳傾洞，奔擁出關曰：“真直院至矣！”果至，則又填塞聚觀不置。時相益以此忌之，輒擯不用，而聲愈彰。及歸朝，適鄭清之挑敵，兵民死者數十萬，中外大耗，尤世道升降治亂之機，而德秀則既衰矣。杜範方攻清之誤國，且謂其貪黷更甚於前，而德秀乃奏言：“此皆前權臣玩悽之罪，今日措置之失，譬如和、扁繼庸醫之後，一藥之誤，代為庸醫受責。”其議論與範不同如此。然自侂胄立偽學之名以錮善類，凡近世大儒之書，皆顯禁以絕之。德秀晚出，獨慨然以斯文自任，講習而服行之。黨禁既開，而正學遂明於天下後世，多其力也。

所著《西山甲乙稿》、《對越甲乙集》、《經筵講義》、《端平廟議》、《翰林詞草四六》、《獻忠集》、《江東救荒錄》、《清源雜志》、《星沙集志》。既薨，上思之不置，諡曰文忠。

魏了翁
魏了翁，字華父，邛州蒲江人。年數歲，從諸兄入學，儼如成人。少長，英悟絕出，日誦千餘言，過目不再覽，鄉里稱為神童。年十五，著《韓愈論》，抑揚頓挫，有作者風。

慶元五年，登進士第。時方諱言道學，了翁策及之。授僉書劍南西川節度判官廳公事，盡心職業。嘉泰二年，召為國子正。明年，改武學博士。開禧元年，召試學士院。韓侂胄用事，謀開邊以自固，遍國中憂駭而不敢言。了翁乃言：“國家紀綱不立，國是不定，風俗苟偷，邊備廢弛，財用凋耗，人才衰弱，而道路籍籍，皆謂將有此北伐之舉，人情恟恟，憂疑錯出。金地廣勢強，未可卒圖，求其在我，未見可以勝人之實。盍亦急於內修，姑逭外攘。不然，舉天下而試於一擲，宗社存亡係焉，不可忽也。”策出，眾大驚。改秘書省正字。御史徐柟即劾了翁對策狂妄，獨侂胄持不可而止。

明年，遷校書郎，以親老乞補外，乃知嘉定府。行次江陵，蜀大將吳曦以四川叛，了翁策其必敗。又明年，曦誅，蜀平，了翁奉親還裏。侂胄亦以誤國誅。朝廷收召諸賢，了翁預焉。會史彌遠入相專國事，了翁察其所為，力辭召命。丁生父憂，解官心喪，築室白鶴山下，以所聞於輔廣、李燔者開門授徒，士爭負笈從之。由是蜀人盡知義理之學。

差知漢州。漢號為繁劇，了翁以化善俗為治。首蠲積逋二十餘萬，除科抑賣酒之弊，嚴戶婚交訐之禁，復為文諭以厚倫止訟，其民敬奉條教不敢犯。會境內橋壞，民有壓死者，部使者以聞，詔降官一秩、主管建寧府武夷山衝佑觀。未數月，復元官、知眉州。眉雖為文物之邦，然其俗習法令，持吏短長，故號難治。聞了翁至，爭試以事。乃尊禮耆耇，簡拔俊秀，朔望詣學宮，親為講說，誘掖指授，行鄉飲酒禮以示教化，增貢士員以振文風。復蟆頤堰，築江鄉館，利民之事，知無不為。士論大服，俗為之變，治行彰聞。

嘉定四年，擢潼川路提點刑獄公事。八年，兼提舉常平等事，遷轉運判官。戢吏奸，詢民瘼，舉刺不避權右，風采肅然。上疏乞與周惇頤、張載、程顥、程頤錫爵定諡，示學者趣向，朝論韙之，如其請。遂寧闕守，了翁行郡事。即具奏乞修城郭備不虞，廷議靳其費，了翁增埤浚隍，如待敵至者。後一年，潰卒攻掠郡縣，知其有備不敢逞，人始服豫防之意。十年，遷直秘閣、知瀘州、主管潼川路安撫司公事。丁母憂，免喪，差知潼川府。約己裕民，厥績大著。若遊似、吳泳、牟子才，皆蜀名士，造門受業。

十五年，被召入對，疏二千餘言。首論人與天地一本，必與天地相似而後可以無曠天位，並及人才、風俗五事，明白切暢。又論郡邑強幹弱枝之弊，所宜變通。蓋自了翁去國十有七年矣，至是上迎勞優渥，嘉納其言。進兵部郎中，俄改司封郎中兼國史院編修官。轉對，論江、淮、襄、蜀當分為四重鎮，擇人以任，虛心以聽，假以事權，資以才用，為聯絡守禦之計。次論蜀邊墾田及實錄闕文等事，皆下其章中書。十六年，為省試參詳官，遷太常少卿兼侍立修注官。

十七年，遷秘書監，尋以起居舍人再辭而後就列。入奏，極言事變倚伏、人心向背、疆埸安危、鄰寇動靜，其幾有五，謂：“宜察時幾而共天命，尊道揆而嚴法守，集思廣益，汲汲圖之，不猶愈於坐觀事會，而聽其勢之所趨乎？”又論士大夫風俗之弊，謂：“君臣上下同心一德，而後平居有所補益，緩急有所倚仗。如人自為謀，則天下之患有不可終窮者。今則麵從而腹誹，習諛而踵陋，臣實懼焉。盍亦察人心之邪正，推世變之倚伏，開拓規模，收拾人物，庶幾臨事無乏人之歎。”其言剴切，無所忌避，而時相始不樂矣。

寧宗崩，理宗自宗室入即位，時事忽異，了翁積憂成疾，三疏求閑不得請，遷起居郎。明年，改元寶慶，雷發非時，上有“朕心終夕不安”之語，了翁入對，即論：“人主之心，義理所安，是之謂天，非此心之外，別有所謂天地神明也。陛下盍即不安而求之，對天地，事太母，見群臣，親講讀，皆隨事反求，則大本立而無事不可為矣。”又論：“講學不明，風俗浮淺，立朝無犯顏敢諫之忠，臨難無仗節死義之勇。願敷求碩儒，丕闡正學，圖為久安長治之計。”又請申命大臣，於除授之際，公聽並觀，然後實意所孚，善類皆出矣。

屬濟王黜削以死，有司顧望，治葬弗虔。了翁每見上，請厚倫紀，以弭人言。應詔言事者十餘人，朝士惟了翁與洪谘夔、胡夢昱、張忠恕所言能引義劘上，最為切至，而了翁亦以疾求去。右正言李知孝劾夢昱竄嶺南，了翁出關餞別，遂指了翁首倡異論，將擊之，彌遠猶外示優容。俄權尚書工部侍郎，了翁力以疾辭，乃以集英殿修撰知常德府。越二日，諫議大夫朱端常遂劾了翁欺世盜名，朋邪謗國，詔降三官、靖州居住。初，了翁再入朝，彌遠欲引以自助，了翁正色不撓，未嚐私謁。故三年之間，循格序遷，未嚐處以要地。了翁至靖，湖、湘、江、浙之士，不遠千里負書從學。乃著《九經要義》百卷，訂定精密，先儒所未有。

紹定四年復職，主管建寧府武夷山衝佑觀。五年，改差提舉江州太平興國宮，尋知遂寧府，辭不拜。進寶章閣待制、潼川路安撫使、知瀘州。瀘大藩，控製邊麵二千里，而武備不修，城郭不治。了翁乃奏葺其城樓櫓雉堞，增置器械，教習牌手，申嚴軍律，興學校，蠲宿負，復社倉，創義塚，建養濟院。居數月，百廢具舉。彌遠薨，上親庶政，進華文閣待制，賜金帶，因其任。

了翁念國家權臣相繼，內擅國柄，外變風俗，綱常淪斁，法度墮弛，貪濁在位，舉事弊蠹，不可滌濯。遂應詔上章論十弊，乞復舊典以彰新化：“一曰復三省之典以重六卿，二曰復二府之典以集眾議，三曰復都堂之典以重省府，四曰復侍從之典以來忠告，五曰復經筵之典以熙聖學，六曰復台諫之典以公黜陟，七曰復製誥之典以謹命令，八曰復聽言之典以通下情，九曰復三衙之典以強主威，十曰復製閫之典以黜私意。疏列萬言，先引故實，次陳時弊，分別利害，粲若白黑。上讀之感動，即於經筵舉之成誦。其後，舊典皆復其初。

臣庶封章多乞召還了翁及真德秀，上因民望而並招之，用了翁權禮部尚書兼直學士院。入對，首乞明君子小人之辨，以為進退人物之本，以杜奸邪窺伺之端。次論故相十失猶存，又及修身、齊家、選宗賢、建內小學等，皆切於上躬者。他如和議不可信，北軍不可保，軍實財用不可恃，凡十餘端。復口奏利害，晝漏下四十刻而退。兼同修國史兼侍讀，俄兼吏部尚書。經幃進讀，上必改容以聽，詢察政事，訪問人才。復條十事以獻，皆苦心空臆，直述事情，言人所難。上悉嘉納，且手詔獎諭。又奏乞收還保全彌遠家御筆，乞定趙汝愚配享寧廟，乞趣崔與之參預政事，乞定履畝之令以寬民力，乞詔從臣集議以救楮弊，乞儲閫才以備緩急。又因進故事：如儲人才、凝國論，如力圖自治之策，如下罪己之詔，如分別襄、黃二帥是非，如究見黃陂叛卒利害，如分任諸帥區處降附。

還朝六閱月，前後二十餘奏，皆當時急務。上將引以共政，而忌者相與合謀排擯，而不能安於朝矣。執政遂謂近臣惟了翁知兵體國，乃以端明殿學士、同僉書樞密院事督視京湖軍馬。會江、淮督府曾從龍以憂畏卒，並以江、淮付了翁。朝論大駭，以為不可，三學亦上書爭之。適邊警遝至，上心焦勞，了翁嫌於避事，既五辭弗獲，遂受命開府，宣押同二府奏事，上勉勞尤至。尋兼提舉編修《武經要略》，恩數同執政，進封臨邛郡開國侯，又賜便宜詔書如張浚故事。朝辭，麵賜禦書唐人嚴武詩及“鶴山書院”四大字，仍賜金帶鞍馬，詔宰臣飲餞於關外。乃酌上下流之中，開幕府江州，申儆將帥，調遣援師，褒死事之臣，黜退懦之將，奏邊防十事。甫二旬，召為僉書樞密院事。赴闕奏事，時以疾力辭不拜。蓋在朝諸人始謀假此命以出了翁，既出，則復以建督為非，雖恩禮赫奕，而督府奏陳動相牽製，故遽召還，前後皆非上意也。

尋改資政殿學士、湖南安撫使、知潭州，復力辭，詔提舉臨安府洞霄宮。未幾，改知紹興府、浙東安撫使。嘉熙元年，改知福州、福建安撫使。累章乞骸骨，詔不允。疾革，復上疏。門人問疾者，猶衣冠相與酬答，且曰：“吾平生處己，澹然無營。”復語蜀兵亂事，蹙額久之，口授遺奏，少焉拱手而逝。後十日，詔以資政殿大學士、通奉大夫致仕。

遺表聞，上震悼，輟視朝，歎惜有用才不盡之恨。詔贈太師，諡文靖，賜第宅蘇州，累贈秦國公。

所著有《鶴山集》、《九經要義》、《周易集義》、《易舉隅》、《周禮井田圖說》、《古今考》、《經史雜抄》、《師友雅言》。

廖德明
廖德明，字子晦，南劍人。少學釋氏，及得龜山楊時書，讀之大悟，遂受業朱熹。登乾道中進士第。知莆田縣。民有奉淫祠者，罪之，沉像於江。會有顯者欲取邑地廣其居，德明不可，守會僚屬諭之，德明曰：“太守，天子守土之臣，未聞以土地與人者。”守乃慚服。

累官知潯州，有聲。諸司且交薦之，德明曰：“今老矣，況以道徇人乎？”固辭不受。選廣東提舉刑獄，彈劾不避權要。歲當薦士，朝貴多以書托之，德明曰：“ 此國家公器也。”悉不啟封還之。有鄉人為主簿，德明聞其能，薦之。會德明行縣，簿感其知己，置酒延之，悉假富人觴豆甚盛。德明怒曰：“一主簿乃若是侈耶？必貪也。”於是追還薦章，其公嚴類此。

時盜陷桂陽，迫韶，韶人懼，德明燕笑自如，遣將弛擊，而親持小麾督戰，大敗之。乃分戍守，遠斥堠，明審賞罰，宣布威信，韶晏然如平時。徙知廣州，遷吏部左選郎官，奉祠，卒。

德明初為潯州教授，為學者講明聖賢心學之要，手植三柏於學，潯士愛敬之如甘棠。在南粵時，立師悟堂，刻朱熹《家禮》及程氏諸書。公餘，延僚屬及諸生親為講說，遠近化之。嚐語人以仕學之要曰：“德明自始仕，以至為郡，惟用三代直道而行一句而已。”有《槎溪集》行於世。


Chinese text: This work was published before January 1, 1923, and is in the
public domain worldwide because the author died at least 100 years ago.
