　　十年春正月癸巳，雨土。乙未，大風。庚子，遣錢撫賀金主生辰。

　　二月庚申，地震。

　　夏四月丁未朔，金人犯光州中渡鎮，執榷場官盛允升殺之，遂分兵犯樊城。戊申，鄂州、江陵府副都統王守中引兵拒之，金人遂分兵圍棗陽、光化軍。丙辰，詔江淮制置使李玨、京湖制置使趙方措置調遣，仍聽便宜行事。丁巳，命四川制置使董居誼酌量緩急，便宜行事。辛酉，廬州鈐轄王辛敗金人於光山縣之安昌砦，殺其統軍完顏掩。壬戌，金兵遁去，隨州、光化皆以捷聞。丁卯，詔出戍官兵金給其家。

　　五月辛巳，以久雨，釋大理、三衙、臨安府杖以下囚，蠲茶鹽賞錢。甲申，賜禮部進士吳潛以下五百二十有三人及第、出身。癸卯，趙方請下詔伐金，遂傳檄招諭中原官吏軍民。

　　六月庚戌，太白晝見。戊午，詔厲將士，募京西忠義人進討。辛未，東川大水。癸酉，太白經天。

　　秋七月丙子朔，日有食之。戊寅，以旱，釋諸路杖以下囚。甲申，雅州蠻寇邊，焚碉門砦，遣兵討之。丁亥，嗣濮王不儔薨。庚子，詔諸軍將佐有罪者送屯駐州鞫之，罷軍士淫刑。

　　八月乙丑，詔監司、郡守各舉威勇才略可將帥者二人。

　　冬十月乙巳朔，以久雨，釋大理、三衙、臨安府及兩浙諸州杖以下囚。癸酉，蠲三衙、江上諸軍公私逋負錢。

　　十一月丁丑，大風。庚辰，太白晝見。甲申，詔浙東提舉司發米十萬石振給貧民。戊戌，太白經天。十二月戊申，以軍興，募民納粟補官。乙卯，詔武舉人毋復應文舉。癸亥，金鳳翔副統軍完顏贇以步騎萬人犯四川。戊辰，迫湫池堡。己巳，破天水軍，守臣黃炎孫遁。金人攻白環堡，破之。庚午，迫黃牛堡，統制劉雄棄大散關遁，金人據之。

　　十一年春正月壬午，京東路忠義李全率衆來歸，詔以全爲京東路總管。戊子，金人圍皂郊堡。壬辰，利州將麻仲率忠義人焚秦州永寧砦。乙未，以度僧牒千給四川軍費。丁酉，詔四川忠義人立功，賞視官軍。金人犯隔芽關，興元都統李貴遁，官軍大潰。

　　二月甲辰，金人焚大散關而去。乙巳，沔州都統王大才馬蹶，死於河池。丙午，金人破皂郊，死者五萬人。丁未，金人破湫池堡。戊申，金人圍隨州、棗陽軍，遊騎至漢上，均州守臣應謙之棄城走。丙辰，白虹貫日。楚州鈐轄梁昭祖焚金人糧舟於大清河，京東忠義副都統沈鐸遣兵助之。

　　三月丁丑，金人焚湫池堡而去。戊子，利州統制王逸等率忠義人復皂郊，金副統軍完顏贇、包長壽遁去，沔州軍士郭雄追斬贇首，長壽僅以身免。己丑，沔州都統劉昌祖至皂郊。辛卯，忠義人十萬余出攻秦州，官軍繼進，至赤谷口，王逸傳昌祖之命退師，且放散忠義人，軍大潰。癸巳，包長壽合長安、鳳翔之衆，復攻皂郊，遂趨西和州。是日，鎮江忠義統制彭惟誠等敗於泗州。丙申，劉昌祖焚西和州遁，守臣楊克家棄城去。戊戌，金人破西和州。

　　夏四月甲辰，劉昌祖焚成州遁，守臣羅仲甲棄城去。是日，金人去西和州。戊申，命四川增印錢引五百萬以給軍費。階州守臣侯頤棄城去。是日，金人去成州。戊午，金人復犯大散關，守將王立遁。己未，金人犯黃牛堡，興元都統吳政拒退之。癸亥，政至大散關，執王立斬之。

　　五月乙亥，命四川制置司招進忠義人。癸未，蚩尤旗見，其長竟天。丁亥，詔侍從、台諫、兩省官集議平戎、禦戎、和戎三策。壬辰，申嚴試法官七等之制。

　　六月辛酉，詔湖州振恤被水貧民。

　　秋七月癸酉，奪知天水軍黃炎孫三官、辰州居住。乙酉，修《孝宗寶訓》。辛卯，蠲四川關外諸州稅役。甲午，蠲光州民兵戰死之家稅役。

　　九月己卯，朝獻于景靈宮。庚辰，朝鄉於太廟。辛己，合祭天地於明堂，大赦。辛卯，安定郡王伯渾薨。丙申，興元都統吳政、利州副都統張威各進三官。劉昌祖奪五官、韶州安置。冬十月丙午，羅仲甲、楊克家、侯頤並奪三官，仲甲常德府、克家道州、頤撫州居住。戊午，大風。壬戌，修盱眙軍城。

　　十一月壬申，金人攻安豐軍之黃口灘。是月，陝西人張羽來歸。

　　十二年春正月戊辰朔，召董居誼詣行在。以新利州路安撫使聶子述爲四川制置使。庚辰，金人犯湫池堡，守將石宣拒退之。甲申，金人攻白環堡，守將董炤拒退之。戊子，金人犯成州，沔州都統張威自西和州退守仙人原。庚寅，金人犯隨州、棗陽軍，又破信陽軍之二砦，京西諸將引兵拒之。辛卯，金人犯西和州，守臣趙彥呐設伏以待之，殲其衆乃還。金人犯安豐軍，建康都統許俊遣將卻之。金人焚成州，犯河池，守將張斌遁去。癸巳，金人圍安豐軍及光州，攻光化軍，破鄖山縣，進副均州。甲午，破鳳州，守臣雷雲棄城去，金人夷其城。乙未，興元都統吳政及金人戰於黃牛堡，死之。金人乘勝攻武休關。

　　二月戊戌朔，金人破光山縣。太白晝見。壬寅，金人圍棗陽軍，京湖制置使趙方遣統制扈再興救之，不克進而還。癸卯，金人破武休關，興元都統李貴遁還，利州路提刑、權興元府事趙希昔棄城去。丁未，金人破興元府。戊申，金人攻棗陽軍。己酉，遣殿前司軍八千人防捍江面。庚戌，以曾從龍同知樞密院事兼江、淮宣撫使，權吏部尚書任希夷簽書樞密院事。辛亥，金人破大安軍，守臣李文子棄城去。金人犯洋州，守臣蔡晉卿遣兵拒之，不克，洋州破。壬子，四川制置使董居誼自利州遁。沔州都統張威遣統制石宣等邀擊金人于大安軍，大破之，獲其將巴土魯安，金人遂去興元府。丙辰，金人去洋州。丁巳，京湖制置使趙方遣統制扈再興等引兵三萬餘人出攻唐、鄧二州，隨州忠義統領劉世興等引兵攻唐州。甲子，金人去棗陽軍。乙丑，夏人復以書來四川，議夾攻金人，利州路安撫丁焴許之。

　　三月己巳，以鄭昭先知樞密院事，曾從龍參知政事。癸酉，金人復入洋州，焚其城而去。乙亥，興元軍士權興等作亂，犯巴州，守臣秦季槱棄城去。鄂州統制劉世榮會兵攻唐州。丁亥，太白晝見。權興等降。癸巳，雨土。甲午，金人自盱眙退師。

　　閏月己未，追雷雲三官、梅州安置。辛酉，贈吳政爲右武大夫、忠州刺史。壬戌，詔撫諭四川官軍、忠義人。癸亥，興元軍士張福、莫簡等作亂，以紅巾爲號。是春，金人圍安豐軍、滁、濠、光三州。江、淮制置使李玨命池州都統武師道、忠義軍統制陳孝忠救之，皆不克進。金人遂分兵自光州犯黃州之麻城，自濠州犯和州之石磧，自盱眙軍犯滁州之全椒、來安及揚州之天長、真州之六合。淮南流民渡江避亂，諸城悉閉。金人遊騎數百至東採石、楊林渡，建康大震。京東總管李全自楚州、忠義總轄季先自漣水軍各引兵來援，金人乃解去。全追擊，敗之于曹家莊，獲其貴將。

　　夏四月庚午，張福入利州，四川制置使聶子述遁，殺總領財賦楊九鼎。丁丑，張福掠閬州，丁亥，掠果州。癸巳，曾從龍罷。以鄭昭先兼參知政事，崇信軍節度使、開府儀同三司、萬壽觀使安丙爲四川宣撫使。董居誼落職，奪三官。

　　五月乙未朔，召聶子述詣行在。張福薄遂寧府，潼川府路轉運判官、權府事程遇孫棄城遁。丁酉，減兩淮、荊襄、湖北、利州路沿邊諸州雜犯死罪囚，釋流以下，仍蠲今年租稅。己亥，太學生何處恬等伏闕上書，以工部尚書胡榘欲和金人，請誅之以謝天下。張福入遂寧府，焚其城。甲寅，四川宣撫司命沔州都統張威引兵捕福。戊午，福入普州，守臣張已之棄城遁。癸亥，詔侍從、兩省、台諫各舉文武可用之才二三人。

　　六月戊辰，張福屯普州之茗山。庚午，張威引兵至。丙子，太白晝見。辛巳，西川地震。太白晝見。癸未，張福請降，乙酉，張威執之，歸於宣撫司。丁亥，嗣濮王不嫖薨。金國招諭李全等，不聽。辛卯，太白經天。癸巳，丁焴復以書約夏國攻金人。

　　秋七月丙申，張福伏誅。復奪董居誼二官、永州居住。庚子，張威捕賊衆一千三百餘人誅之，莫簡自殺，紅巾賊悉平。癸亥，李全引兵至齊州，知州王贇以城降。

　　八月戊辰，復合利州東、西路爲一。

　　九月丙午，罷江、淮制置司，置沿江、淮東西制置司。以寶文閣待制李大東爲沿江制置使，淮南轉運判官趙善湘爲主管淮西制置司公事，淮東提刑賈涉爲主管淮東制置司公事兼節制京東、河北路軍馬。

　　十一月辛亥，進封楊次山爲會稽郡王。十二月壬申，京東節制司言復京東、河北二府九州四十縣。乙亥，築興元府城。丁丑，雅州蠻入盧山縣。己卯，四川宣撫司遣兵取洮州，召諸將議出師，招諭中原豪傑。辛巳，蠻焚碉門砦，邊丁大敗。乙酉，金人犯鳳州之長橋。丁亥，四川宣撫司命罷洮州之師。己丑，京湖置司遣統制扈再興等引兵六萬人，分二道出境。庚寅，賞茗山捕賊功。

　　十三年春正月丁酉，扈再興引兵攻鄧州，鄂州都統許國攻唐州，不克而還。金人追之，遂攻樊城，趙方督諸將拒退之。己亥，雅州蠻復掠盧山縣，遣兵討之。己酉，命不淩爲嗣濮王。戊午，夏人復以書來四川，議夾攻金人。

　　三月辛卯朔，雨土。丁巳，黎州土丁叛，遣兵討之。

　　夏四月庚申朔，淮東制置賈涉招諭山東、兩河豪傑。

　　五月庚寅朔，雅州蠻降。戊戌，史彌遠等上《玉牒》及《三祖下第七世宗藩慶系錄》。

　　六月癸酉，賜禮部進士劉渭以下四百七十有五人及第、出身。加安丙少保。丙子，以李全爲左武衛大將軍。壬午，以季先爲果州團練使、漣水軍忠義副都統，命赴樞密院議事，未至，殺之。

　　秋七月戊戌，以京東、河北諸州守臣空名官告付京東、河北節制司，以待豪傑之來歸者。丙午，以任希夷兼參知政事。丙辰，四川宣撫司招黎人土丁，降之。

　　八月癸亥，皇太子詢薨，諡曰景獻。壬申，安丙遺夏人書，定議夾攻金人。癸未，四川宣撫司命利州統制王仕信引兵赴熙、鞏州會夏人，遂傳檄招諭陝西五路官吏軍民。甲申，復海州，以將作監丞徐晞稷知州事。盱眙將石珪叛入漣水軍，詔以珪爲漣水忠義軍統轄。

　　九月辛卯，夏人引兵圍鞏州，且來趣師。甲午，太白晝見。王仕信引兵發宕昌。乙未，四川宣撫司統制質俊、李寔引兵發下城。戊戌，四川宣撫司命諸將分道進兵，沔州都統張威出天水，利州副都統程信出長道，興元副都統陳立出大散關，興元統制田胃爲宣撫司帳前都統出子午谷，金州副都統陳昱出上津。己亥，張威下令所部諸將毋得擅進兵。庚子，質俊等克來遠鎮。辛丑，王仕信克鹽川鎮。壬寅，質俊等自來遠鎮進攻定邊城，金人來救，俊等擊破之。乙巳，程信、王仕信引兵與夏人會于鞏州城下。丁未，攻城不克。庚戌，金人犯皂郊堡，沔州統制董炤等與戰，大敗。壬子，程信及夏人攻鞏州不克，信引兵趨秦州。丙辰，夏人自安遠砦退師。

　　冬十月丁巳朔，程信邀夏人共攻秦州，夏人不從，信遂自伏羌城引軍還，諸將皆罷兵。戊寅，程信以四川宣撫司之命，斬王仕信於西和州。四川宣撫司以張威不進兵，罷其軍職。

　　十一月庚戌，大風。壬子，臨安府火。十二月戊午，大風。壬申，漣水忠義軍統轄石珪叛。癸未，鎮江副都統翟朝宗以「皇帝恭膺天命之寶」來獻。

　　十四年春正月丙戌朔，以雪寒，釋大理、三衙、臨安、兩浙諸州杖以下囚。乙未，地震。以李全還自山東，賜緡錢六萬。庚子，立四川運米賞格。

　　二月戊辰，金人圍光州。己巳，金人犯五關。壬申，金人治舟於團風，弗克濟，遂圍黃州，分兵破諸縣，又遣別將犯漢陽軍。丁丑，李全棄泗州遁，還。甲申，詔淮東、京湖諸路應援淮西，沿江制置司防守江面，權殿前司職事馮榯將兵駐鄂州，京東忠義都統李全將兵救蘄、黃，榯不果行。

　　三月丙戌朔，鄂州副都統扈再興引兵攻唐州。丁亥，金人破黃州，淮西提刑、知州事何大節棄城遁死。庚寅，長星見。李全自楚州引兵援淮西。癸巳，扈再興引所部趨蘄州。甲午，太白晝見。乙未，詔京湖制置司趣援蘄、黃。己亥，金人陷蘄州，知州事李誠之及其家人、官屬皆死之。癸丑，金人退師，扈再興邀擊，敗之於天長鎮，甲寅晦，又敗之。

　　夏四月乙卯，復置諸王宮大、小學教授。乙丑，命任子簾試于御史台。戊辰，金人渡淮而北，李全遣兵追擊，敗之。

　　五月甲申朔，日有食之。壬辰，史彌遠等上《孝宗寶訓》、《皇帝會要》。丙申，西川地震。乙巳，頒《慶元寬恤詔令》。

　　六月甲寅朔，初置沿江制置副使司于鄂州。丙寅，詔以侄福州觀察使貴和爲皇子，更名竑，進封祁國公。丁卯，以立皇子告于天地、宗廟、社稷。乙亥，以太祖十世孫與莒補秉義郎。丙子，減京畿囚罪一等，釋杖以下。辛巳，大風。

　　秋七月辛丑，以趙方爲京湖制置大使，賈涉爲淮東制置使兼京東、河北路節制使。丁未，修《光宗寶訓》。

　　八月乙卯，賜史彌遠家廟。任希夷罷。壬戌，以兵部尚書宣繒同知樞密院事，給事中俞應符簽書樞密院事。甲子，以秉義郎與莒爲右監門衛大將軍，賜名貴誠。乙丑，追封史浩爲越王，改諡忠定，配享孝宗廟庭。戊寅，以侄右監門衛大將軍貴誠爲果州團練使。

　　九月癸未，立貴誠爲沂靖惠王后。己丑，朝獻于景靈宮。庚寅，朝饗於太廟。辛卯，合祭天地於明堂，大赦。

　　冬十月癸丑，京東、河北節制司言復滄州，詔以趙澤爲河北東路鈐轄、知州事。甲寅，復以齊州爲濟南府，兗州爲襲慶府。丙寅，夏人復以書來四川趣會兵。庚午，雷。

　　十一月己亥，安丙薨。是月，京東安撫張林叛。十二月庚申，鄭昭先罷。

　　閏月辛巳朔，以宣繒兼參知政事，俞應符兼權參知政事。戊申，以殿前司同正將華嶽等謀爲變，殺之。是歲，浙東、江西、福建諸路旱，沔、成、階、利四州水，振之。

　　十五年春正月庚戌朔，御大慶殿，受恭膺天命之寶。癸丑，立李誠之廟於蘄州。甲寅，褒贈蘄州死事官吏，錄其子孫有差。丁巳，詔撫諭山東河北軍民、將帥、官吏。己未，以受寶，大赦，文武官各進秩一級，大犒諸軍。

　　二月庚子，罷御史台簾試任子法。

　　三月丁巳，詔江西提舉司振恤旱傷州縣。

　　夏四月壬午，詔蠲蘄州今年租賦。

　　五月庚戌，太白晝見。甲寅，詔監司慮囚，察州縣匿囚者劾之。丁巳，進封子祁國公竑爲濟國公。己未，以侄果州團練使貴誠爲邵州防禦使。壬戌，知濟南府種斌等攻張林于青州，林遁去。己巳，修《孝宗經武要略》。

　　六月辛卯，俞應符薨。

　　秋七月甲子，詔江淮、荊襄、四川制置監司條畫營田來上。

　　八月己卯，命戶部詳議義役。辛卯，詔文武官毋得歸宗，著爲令。甲午，有彗星出於氐。

　　九月辛亥，以宣繒參知政事，給事中程卓同知樞密院事，吏部尚書薛極賜出身，簽書樞密院事。癸丑，雷，大雨雹。丁巳，復以隨州三關隸德安府，置關使。壬戌，彗星沒。辛未，太白晝見。

　　冬十月丙子，以收復京東州軍，犒賞忠義有差。

　　十一月戊午，赦京東、河北路。十二月乙亥朔，發米振給臨安府貧民。丙子，以雪寒，釋京畿及兩浙諸州杖以下囚。丁亥，以李全爲保寧軍節度使、右金吾衛上將軍、京東路鎮撫副使。

　　十六年春正月戊申，詔命官犯贓毋免約法。己酉，子坻生，辛酉，命淮東制置司振給山東流民。

　　二月戊子，雨土。己丑，嗣秀王師禹薨，追封和王。戊戌，子坻薨，追封邳王，諡沖美。

　　三月戊申，張林所部邢德來歸，詔進二官，復以爲京東東路副總管。丁卯，以道州民饑，詔發米振之。夏五月甲辰，詔右選試注官如左選之制。戊申，賜禮部進士蔣重珍以下五百四十有九人及第、出身。戊辰，詔復潭州稅酒法。

　　六月丁酉，程卓薨。秋八月辛巳，詔州縣經界毋增紹興稅額。癸未，申嚴舶船銅錢之禁。

　　九月庚子朔，日有食之。乙巳，詔江、淮諸司振恤被水貧民。乙卯，雷。冬十一月辛亥，以太平州大水，詔振恤之。

　　十二月辛巳，命淮東、西總領及沿江被水州募江西、湖南民入米補官。癸未，嗣濮王不淩薨。壬辰，雷。

　　十七年春正月戊戌朔，詔補先聖裔孔元用爲通直郎，錄程頤後。癸亥，命淮東西、湖北路轉運司提督營屯田。

　　二月癸巳，蠲台州逋賦十萬餘緡。甲午，命臨安府振糶貧民。

　　三月癸丑，雪。是月，金人迫西和州，尋引兵還。

　　夏四月辛卯，詔廬州振糶饑民。乙未，賜李全、彭義斌錢三十萬緡爲犒賞戰士費。

　　五月戊戌，詔核實兩淮、京湖、四川、江上諸軍之數。

　　六月丁卯朔，太白經天，晝見。癸酉，知西和州尚震午坐金兵至謀遁，奪三官、岳州居住。壬辰，大名府蘇椿等舉城來歸，詔悉補官，即以其州授之。

　　秋七月丁酉朔，命福建路監司振恤被水貧民。辛亥，命師嵓嗣秀王。

　　八月乙亥，罷通州天賜鹽場。丙戌，帝不豫。閏八月乙未朔，申嚴兩浙諸州輸苗過取之禁。丁酉，皇帝崩于福寧殿，年五十七。史彌遠傳遺詔，立侄貴誠爲皇子，更名昀，即皇帝位。尊皇后爲皇太后，垂簾聽政。進封皇子竑爲濟陽郡王，出居湖州。寶慶元年正月己丑，諡曰仁文哲武恭孝皇帝，廟號寧宗。三月癸酉，葬於會稽之永茂陵。三年九月，加諡法天備道純德茂功仁文哲武聖睿恭孝皇帝。

　　贊曰：宋世內禪者四，寧宗之禪，獨當事勢之難，能不失禮節焉，斯可謂善處矣。初年以舊學輔導之功，召用宿儒，引拔善類，一時守文繼體之政，燁然可觀。中更侂胄用事，內蓄群奸，至指正人爲邪，正學爲偽，外挑強鄰，流毒淮甸。頻歲兵敗，乃函侂胄之首，行成于金，國體虧矣。既而彌遠擅權，幸帝耄荒，竊弄威福。至於皇儲國統，乘機伺間，亦得遂其廢立之私，他可知也。雖然，宋東都至於仁宗，四傳而享國百年，邵雍稱爲前代所無，南渡至寧宗，亦四傳而享國九十有八年，是亦豈偶然哉。惜乎神器授受之際，寧、理之視仁、英，其跡雖同，其情相去遠矣。


Chinese text: This work was published before January 1, 1923, and is in the
public domain worldwide because the author died at least 100 years ago.
