西南溪峒諸蠻下 梅山峒 誠徽州 南丹州
目录
1	西南溪峒諸蠻下
2	梅山峒
3	誠、徽州
4	南丹州
西南溪峒諸蠻下
紹興三年，臣僚言：“武岡軍溪峒舊嚐集人戶為義保，蓋其風土、習俗、服食、器械悉同徭人。故可為疆場捍蔽，雖曰籍之於官，然亦未嚐遠戍。靖康間，調之以勤王，其後湖南盜起，征斂百出，義保無復舊制，困苦不勝，乃舉其世業，客依蠻峒，聽其繇役。州縣猶驗舊籍催科，胥隸及門，則挈家遠徙，官失其稅，蠻獠日強。兼武岡所屬三縣，悉為徭人所有，遠戍之實已無，而鄉戶弩手之名尚在，歲取其直，人戶谘怨。乞擇本路監司詳議以聞。”詔從之。

四年，辰州言，歸明保靜、南渭、永順三州彭儒武等久欲奉表入貢。詔以道路未通，俾荊湖北帥司慰諭，免赴闕。遣人持表及方物赴行在，仍優賜以答之。九月，詔荊湖南、北路溪峒頭首土人及主管年滿人合給恩賜，俾各路帥司會計覆實以聞。

六年，知鼎州張觷言：“鼎、澧、辰、沅、靖州與溪峒接壤，祖宗時嚐置弓弩手，得其死力，比緣多故，遂皆廢闕。萬一蠻夷生變，將誰與捍禦？今雖各出良田，募人以補其額，率皆豪強遣僮奴竄名籍中，乘時射利，無益公家，所宜汰去。則募溪峒司兵得三百人，俾加習練，足為守禦，給田募人開墾，以供軍儲。”詔荊湖北路帥司相度以聞。帥司言：“營田四州舊置弓弩手九千一百一十人，練習武事，散居邊境，鎮撫蠻夷，平居則事耕作，緩急以備戰守，深為利便。靖康初，調發應援河東，全軍陷沒。今辰、沅、澧、靖等州乏兵防守，竊慮蠻夷生變叵測。若將四州弓弩手減元額，定為三千五百人，辰州置千人，沅州置千五百人，澧州、靖州各置五百人，分處要害，量給土田，訓練以時，耕戰合度，庶可備禦。以所餘閑田募人耕作，歲收其租，其於邊防財賦，兩得其便，可為經久之計。”詔從之。

七年六月，張觷言：“湖外自靖康以來，盜賊盤踞，鍾相、楊太山、雷德進等相繼叛，澧州所屬尤甚。獨慈利縣向思勝等五人素號溪峒歸明，誓掌防拓，卒能保境息民，使德進賊黨無所剽掠，思勝後竟殺德進。會官軍招撫劉智等，而彭永健、彭永政、彭永全、彭永勝及思勝共獻糧助官軍，招復諸山四十餘柵，宣力效忠功居多，宜加恩賞。”詔思勝等五人各轉兩資。九月，詔荊湖、廣南路溪峒頭首土人內有子孫應襲職名差遣，及主管年滿合給恩賜之數，俾帥司取會核實以聞。

九年，宜章峒民駱科作亂，寇郴、道、連、桂陽諸州縣，詔發大兵往討之，獲駱科。餘黨歐幼四等復叛，據藍山，寇平陽縣，遣江西兵馬都監程師回討平之。

十年，承信郎琴州溪峒楊進顒等率族屬歸生界五百餘戶、疆土三百餘里，獻累世所造兵器及金爐、酒杯各一，求入覲，詔本路帥司敦遣以行。十二年，詔以施州南砦路夷人向再健襲父思遷充銀青光祿大夫、檢校國子祭酒兼監察御史、武騎尉、知懿州事。

十四年十月，湖南安撫使劉昉奏，武岡軍徭人有父子相殺者，宜出兵助其父，俾還省地。上以問輔臣秦檜，檜曰：“恐輕舉生事。”帝曰：“恩威不可偏廢，可懷則示之以恩，否則威之。不侵省地則已，或有所侵，奈何不舉，俾知所畏哉。”十二月，成忠郎充武岡軍綏寧縣管界都巡檢兼溪峒首領楊進京，率其族三百人，備黃金、朱砂、方物求入貢，先遣其子孝友陳請。詔本路帥司閱舊制以聞，給孝友錢三百貫，俾還聽進止。

十五年，楊進顒復求入貢，以武岡軍不時敦遣為言。詔本路帥司閱實應襲人姓名來上，並促進顒入覲。四月，廣南東路提刑黃應南言：“溪峒巡檢、尉、砦官不嚴守備，縱民與徭交通，恐啟邊釁，乞詔有司申嚴法令，俾帥臣、監司常加覺察。”宰臣以為沿邊互市，恐不宜禁絕。帝曰：“往年禁西夏互市，遂至用兵，可令帥司裁決。”前知全州高楫言：“徭人今皆微弱，不敢先侵省地，砦官每縱人深入，略其財物，遂致乘間竊發。宜詔與溪峒接壤州郡毋侵徭人，庶使邊民安業，以廣陛下柔遠好生之德。”帝從其言，詔守臣一遵成法，務在撫綏。

二十四年，禽楊正修及其弟正拱，送理寺獄鞫治，斬之。初，正修侍其父再興入覲，獻還省民疆土，遂命以官。建炎後，與弟正拱率九十團峒徭人出武岡軍，縱火殺掠民財為亂。紹興間，潭州帥司嚐招徠之，後復作亂，屢抗官軍，至是伏誅。二十八年七月，楊進京等復求入貢，詔以道遠慰諭之，優其賜與。

隆興初，右正言尹穡言：“湖南州縣多鄰溪峒，省民往往交通徭人，擅自易田，豪猾大姓或詐匿其產徭人，以避科差。內虧國賦，外滋邊患。宜詔湖南安撫司表正經界，禁民毋質田徭人。詐匿其產徭人者論如法，仍沒入其田，以賞告奸者。田前賣入徭人，俾為別籍，毋遽奪，能還其田者，縣代給錢嚐之。”帝從其言。

乾道元年，宜章峒賊李金陷郴州，焚桂陽軍，州將棄城遁，衡州調常寧縣兵救之，弗克。世忠峒李昂霄者，率壯丁禦賊，民恃以安。湖南提舉常平鄭丙請發鄂渚軍討賊，平之。昂霄以功補承節郎，管轄衡州常寧縣溪峒，及官其子當年，俾後得襲職。

三年，靖州界徭人姚明教等作亂，詔荊、鄂駐紮明椿選將率精銳千人，會屯戍官合擊之，能立功者有厚賞。八月，詔平溪峒互市鹽米價，聽民便，毋相抑配，其徭人歲輸身丁米，務平收，無取羨餘及折輸錢，違者論罪。十一月，南郊禮成，詔以緣邊溪峒，州縣失於拊循，致懷反側，或逃竄山谷，其在赦恩以前，並加寬宥，能復業者，罪一切置不問，互市如故，悉聽其便，守臣常加撫問。以稱綏遠之意。

四年二月，詔湖南北、四川、二廣州軍應有溪峒處，務先恩信綏懷，毋弛防閑，毋襲科擾，毋貪功而啟釁。委各路帥臣、監司常加覺察。是月，詔禁沿邊奸人毋越逸溪峒，誘致蠻獠侵內地，違者論如律，其不能防閑致越逸者亦罪之。湖廣總領周嗣武言邊事，如二年四月之詔，帝嘉納之。是歲，田彥古死，子忠佐襲職，授銀青光祿大夫、檢校散騎常侍、知溪峒安化州兼監察御史、飛龍騎尉。

六年，盧陽西據獠楊添朝寇邊，知沅州孫叔傑調兵數千討之，敗績，死者十七八。初，徭人與省戶交爭，殺二人死，叔傑輒出兵破其十三柵，奪還所侵地，於是徭人相結為亂。諸司請調常德府城兵三百人，益官兵三千人，合擊討之。宰臣虞允文奏曰：“蠻夷為變，皆守臣貪功所致。今徭人仇視守臣，若更去叔傑，量遣官軍，示以兵威，徐與盟誓，自可平定。”帝允其奏，俾葉行代叔傑，開示恩信，諭以禍福，遂招降之，邊境悉平。前知武岡軍趙善穀言：“武岡與湖北、廣西鄰壤，為極邊之地，溪峒七百八十餘所，七峒隸綏寧縣，五溪峒隸臨岡縣。紹興三十年，減冗員，改縣為臨口砦。然五峒之徭俗尤獷悍，釁生毫髮，則操戈相仇，砦官不能為輕重。況本軍巡防砦柵，惟真良、三門、兵溪、香平有土軍可備守禦，餘有官無兵，其關硤、武陽等砦設巡檢二員，徒費廩祿。以臣所知，宜復臨口砦為縣，則徭蠻易於製服，汰去冗員，則官廩亦無虛費，實邊郡之利也。”

七年，前知辰州章才邵上言：“辰之諸蠻與羈縻保靜、南渭、永順三州接壤，其蠻酋歲貢溪布，利於回賜，頗覺馴伏。盧溪諸蠻以靖康多故，縣無守禦，犵狑乘隙焚劫。後徙縣治於沅陵縣之江口，蠻酋田仕羅、龔誌能等遂雄據其地。沅陵之浦口，地平衍膏腴，多水田，頃為徭蠻侵掠，民皆轉徙而田野荒穢。會守倅無遠慮，乃以其田給靖州犵狑楊姓者，俾佃作而課其租，所獲甚微。楊氏專其地將二十年，其地當沅、靖二州水陸之衝，一有蠻隙，則為害不細，臣謂宜預為之備。靖康前，辰州每歲蒙朝廷賜錢七萬貫，、絹、布共八千一百匹，綿一萬七千兩。是時，本州廂禁軍一千四百餘人，沿邊一十六砦，土兵六百餘人，皆可贍給。其後中外多故，今歲賜止得一萬二千緡，而本州財復匱乏，無以充召募之費。禁軍止二百一十餘人，諸砦土兵止一百五人，甚至砦官有全無一兵而徒存虛名者，其於邊防豈可不為深慮？若歲增給民錢一萬，俾本州募強壯禁軍或效用二百人，分屯盧溪等處，以防諸蠻，庶使邊患永消，可免異時調遣之費。”書奏，詔湖北帥臣詳議以聞。是年，申嚴邊民售田之禁，守令不能奉法者除名，部刺史常加糾察。

八年，知貴州陳乂上疏言：“臣前知靖州時，居蠻夷腹心，民不服役，田不輸賦，其地似若可棄。然為重湖、二廣保障，實南服之要區也。或控製失宜，或金穀不繼，或兵甲少振，蠻獠則乘時竊發，勤勞王師，朝廷當重守臣之選。崇寧初戍兵三千人，建炎以來，每於都統司或帥司摘兵二千人，以備屯戍。其凶悍者，以州郡不能製，遂慢守臣，反通徭蠻以撓編民。州郡非白主帥不敢治，比得報，已晚矣。故戍兵敢肆其惡，一旦有警，復安能為用？臣以為宜聽守臣節製為便。”帝嘉其言，復問左右曰：“靖隸湖北，今聞仰給廣西，何也？”趙雄對曰：“靖州本溪峒，神宗時創為誠州，元祐間廢，尋復為軍，徽宗朝始改靖州，與桂府為鄰，故令廣西給其金穀之費。近歲漕司匱乏，乃責辦諸州，以故不能如約。宜復舊制，俾廣西漕臣如期饋運。靖州屯戍官兵聽守臣節製，於事為便。”帝從之。

十年四月，全州上言：“本州密邇溪峒，邊民本非奸惡。其始，朝廷禁法非不嚴密，監司、州郡非不奉行，特以平居失於防閑，故馴致其亂。又兼溪穀山徑非止一途，如靜江、興安之大通虛，武岡軍之新寧、盆溪及八十里山，永州之東安，皆可以徑達溪峒。其地綿亙郡邑，非一州得專約束，故遊民惡少之棄本者，商旅之避征稅者，盜賊之亡命者，往往由之以入。萃為淵藪，交相鼓扇，深為邊患。如武岡楊再興、桂陽陳峒相繼為亂，實原於此。為今計者，宜徙閑地巡檢兵，及分遣士卒屯諸溪穀山徑間，俾湖南北、廣西帥憲總其役，庶幾事權有歸，號令可行也。”儒林郎李大性上言：“比年徭蠻為亂，邊吏慮妨賞格，往往匿不以聞，遂致猖獗，使一方民命寄於徭人之手，誠可哀憫。近如梁牟等寇沅州，劫墟市，殺戮齊民，州縣告急於兩月之後，比調官軍討捕，俘降其賊，而人之被害已酷矣。宜戒州縣或遇徭人竊發，畫時以聞，違者論罪。仍命監司、帥臣常加覺察，庶幾先事備禦，俾徭人亦知畏懼，不敢侵軼，以傷吾民也。”

十一年，詔給事中、中書舍人、戶部長貳同敕令所議，禁民毋質徭人田，以奪其業，俾能自養，以息邊釁。從知沅州王鎮之請也。沅州生界犵狑副峒官吳自由子三人，貨丹砂麻陽縣，巡檢唐人傑誣為盜，執之送獄，自由率峒官楊友祿等謀為亂。帥司調神勁軍三百人及沅州民兵屯境上，聲言進討。先遣歸明官田思忠往招撫之，以孔目官為質，世祿等既盟，自由取其三子以歸。

嘉泰三年，前知潭州、湖南安撫趙彥勵上言：“湖南九郡皆接溪峒，蠻夷叛服不常，深為邊患。製馭之方，豈無其說？臣以為宜擇素有知勇為徭人所信服者，立為酋長，借補小官以鎮撫之。況其習俗嗜欲悉同徭人，利害情偽莫不習知，故可坐而製服之也。五年之間能立勞效，即與補正。彼既榮顯其身，取重鄉曲，豈不自愛，盡忠公家哉？所謂捐虛名而收實利，安邊之上策也。”帝下其議。既而諸司復上言：“往時溪峒設首領、峒主、頭角官及防遏、指揮等使，皆其長也。比年往往行賄得之，為害滋甚。今宜一新蠻夷耳目，如趙彥勵之請，所謂以蠻夷治蠻夷，策之上也。”帝從之。

嘉定元年，郴州黑風峒徭人羅世傳寇邊，飛虎統製邊寧戰沒。江西、湖南驚擾，知隆興趙希懌、知潭州史彌堅共招降之。二年，李元礪、羅孟二寇江西，攻破龍泉縣。李再興戰敗，死之，江州駐紮都統製趙選亦戰死。初，吉州獲賊長七人係獄，土豪黃從龍為賊畫策，賂吉守李絪，得縱還，賊遂無所忌。有侯押隊者，領兵戍龍泉境上，元礪復用從龍計，椎牛釃酒以犒官軍。賊至，官軍皆醉，狼狽散走。寇之初起甚微，賊伺知議論不一，故玩侮官軍。方江西力戰則求降湖南，湖南戰則求降江西，牽製王師，使不得相應援。其後命工部侍郎王居安知豫章，擒獲之，溪峒略平。

五年，臣僚上言：“辰、沅、靖等州舊嚐募民為弓弩手，給地以耕，俾為世業。邊陲獲保障之安，州縣無轉輸之費。比年多故，其製浸弛，徭蠻因之為亂，沿邊諸郡悉受其害。比申朝廷調兵詔捕，曠日持久，蠻夷習玩，成其猖獗之勢。其如楊晟台、李金、姚明教、羅孟二、李元礪、陳廷佐之徒，皆近事之明驗也。為今計者，宜講舊制，可紓饋餉之勞而得備禦之實，其安邊息民之長策歟。”

七年，臣僚復上言：“辰、沅、靖三州之地，多接溪峒，其居內地者謂之省民，熟戶、山徭、峒丁乃居外為捍蔽。其初，區處詳密，立法行事，悉有定制。峒丁等皆計口給田，多寡闊狹，疆畔井井，擅鬻者有禁，私易者有罰。一夫歲輸租三鬥，無他繇役，故皆樂為之用。邊陲有警，眾庶雲集，爭負弩矢前驅，出萬死不顧。比年防禁日弛，山徭、峒丁得私售田。田之歸於民者，常賦外復輸稅，公家因資之以為利，故謾不加省。而山徭、峒丁之常租仍虛掛版籍，責其償益急，往往不能聊生，反寄命徭人，或導其入寇，為害滋甚。宜敕湖、廣監司檄諸郡，俾循舊制毋廢，庶邊境綏靖而遠人獲安也。”

梅山峒
梅山峒蠻，舊不與中國通。其地東接潭，南接邵，其西則辰，其北則鼎、澧，而梅山居其中。開寶八年，嚐寇邵之武岡、潭之長沙。太平興國二年，左甲首領苞漢陽、右甲首領頓漢淩寇掠邊界，朝廷累遣使招諭，不聽，命客省使翟守素調潭州兵討平之。自是，禁不得與漢民交通，其地不得耕牧。後有蘇方者居之，數侵奪舒、向二族。

嘉祐末，知益陽縣張頡收捕其桀黠符三等，遂經營開拓。安撫使吳中復以聞，其議中格。湖南轉運副使範子奇復奏，蠻恃險為邊患，宜臣屬而郡縣之。子奇尋召還，又述前議。熙寧五年，乃詔知潭州潘夙、湖南轉運副使蔡熚、判官喬執中同經製章惇招納之。惇遣執中知全州，將行，而大田三砦蠻犯境。又飛山之蠻近在全州之西，執中至全州，大田諸蠻納款，於是遂檄諭開梅山，蠻徭爭辟道路，以待得其地。東起寧鄉縣司徒嶺，西抵邵陽白沙砦，北界益陽四里河，南止湘鄉佛子嶺。籍其民，得主、客萬四千八百九戶，萬九千八十九丁。田二十六萬四百三十六畝，均定其稅，使歲一輸。乃築武陽、關硤二城，詔以山地置新化縣，並二城隸邵州。自是，鼎、澧可以南至邵。

誠、徽州
誠、徽州，唐溪峒州。宋初，楊氏居之，號十峒首領，以其族姓散掌州峒。

太平興國四年，首領楊蘊始來內附。五年，楊通寶始入貢，命為誠州刺史。淳化二年，其刺史楊政岩復來貢。是歲，政岩卒，以其子通盈繼知州事。

熙寧八年，有楊光富者，率其族姓二十三州峒歸附，詔以光富為右班殿直，昌運五人補三班奉職，晟情等十六人補三司軍將。繼有楊昌銜者，亦願罷進奉，出租賦為漢民，詔補為右班殿直，子弟侄十八人補授有差。獨光僭頗負固不從命，詔湖南轉運使朱初平羈縻之，未幾亦降，乃與其子日儼請於其側建學舍，求名士教子孫。詔潭州長史樸成為徽、誠等州教授；光僭皇城使、誠州刺史致仕，官為建宅；置飛山一帶道路巡檢。光僭未及拜而卒，遂以贈之，錄其子六人。

元豐三年，知邵州關杞請於徽、誠州融嶺鎮擇要害地築城砦，以絕邊患。詔湖南安撫謝景溫、轉運使朱初平、判官趙揚商度以聞，景溫等以為宜如杞言。乃議誠州以沅州貫保砦為渠陽縣隸之，以徽州為蒔竹縣隸邵州。趙揚言上江、多星、銅鼓、羊鎮、潭溪、上和、上誠、天村、大田等團並至誠州城下貿易，可漸招撫，並乞下湖南邵州蒔竹縣招諭芙蓉、萬驛諸團，從之，徒誠州治渠陽而貫保為砦如故。上江等諸團果皆納土，於是增築多星等砦，還連徽、廣西融州王口砦焉。

元祐二年，改誠州為渠陽軍，罷兩州兵馬及守禦民丁。有楊晟台者，乘間寇文村堡，知渠陽軍胡田措置亡術，蠻結西融州蠻砦粟仁催，往來兩路為民患，調兵屯渠陽至萬人，湖南亦增屯兵應援，三路俱驚。朝廷方務省事，議廢堡砦，徹戍守，而以其地予蠻，乃詔湖北轉運副使李茂直招撫，又遣唐乂同措置邊事討之。後以渠陽為誠州，命光僭之子供備庫使昌達、供備庫副使楊昌等同知州事，而貫保、豐山、若水等砦皆罷戍，擇授土官，俾乂間毀樓櫓，撤官舍，護領居民入砦。崇寧初，改誠州為靖州。

南丹州
南丹州蠻，亦溪峒之別種也，地與宜州及西南夷接壤。開寶七年，酋帥莫洪[B16D]遣使陳紹規奉表求內附。九年，復來貢，求賜牌印，詔刻印以給之。太平興國五年，洪[B16D]貢銀百兩，以賀太平。

雍熙四年，洪[B16D]族人知寶隆鎮莫淮閬牛一頭，逐水草至金城州河池縣，宜州牙校周承鑒以其牛耕作，淮閬三遣人取牛，承鑒不還，凡耕十日，始釋牛逐水草去。淮閬怒，領鄉兵六十人劫取承鑒家資財，驅縣民莫世家牛六頭以歸，誘群蠻為寇。上遣供奉官王承緒乘傳劾承鑒，具伏占牛，詔棄市。時知宜州、讚善大夫侯汀失於備禦，群蠻之擾，頗害及民庶，詔發諸州兵進討，兵未至，悉已遁歸，汀坐免官。詔諭宜、融、柳州百姓及蠻界人戶曰：“朕托兆庶之上，處司牧之重，照臨所暨，撫養是均，矧於遐陬，尤所軫慮。昨以知宜州事侯汀失於綏緝，恣其侵牟，致茲邊夷，起為寇鈔，侵騷閭裏，虔劉士庶。及興師而討伐，乃畏威而竄伏。朕以興戎召釁，職由於汀，爰舉國章，削其官秩。汝等所宜體予含垢，革乃前非，安土厚生，保境延世，嬉我至化，是為永圖。或尚恣於陸梁，當盡剿其族類。”自是不復為寇。

淳化元年，洪[B16D]卒，其弟洪皓襲稱刺史，遣其子淮通來貢銀碗二十，銅鼓三面，銅印一鈕，旗一帖，繡真珠紅羅襦一。上降優詔，賜彩百匹，還其襦。自洪[B16D]領州十餘年，歲輸白金百兩。洪皓之襲兄位，專其地利，不修常貢。其弟洪沅忿之，挈妻子來奔宜州。洪皓怒其背己，數引兵攻洪沅。洪沅與二男並牙將一人，乘傳詣闕訴其事，請發兵致討。上以蠻夷之俗，羈縻而已，不欲為之興師報怨。洪沅先自稱南丹州副使，以為邵州團練使，給田十頃，下詔戒敕洪皓。

景德二年，洪皓死，長子淮襲父任。俄為弟淮辿攻南丹州，淮帥屬來奔，詔宜州賜閑田資給之。大中詳符五年，宜州言淮辿頗集諸蠻，阻富仁監道路，上廉知淮辿無侵擾狀，遣使犒設撫勞之。九年，撫水蠻叛，詔淮辿約勒溪峒，勿從誘脅。明年，平撫水蠻，淮辿等並以勞進秩。景祐三年，有淮戟者舉族來歸，命為湖南州團練副使，敕州縣拊存。後淮辿老，自言願傳其子世漸。至和元年，命世漸為檢校散騎常侍，權發遣州事。明年，以淮辿為懷遠大將軍致仕，世漸為刺史、檢校工部尚書，賜袍帶，錢十萬，絹百匹。又補其親黨數十人為檢校官，如故事也。世漸死，嘉祐末，命其子公帳襲之。

有世忍者，亦淮辿之子也。初率其屬人內附，治平初逃歸，攻殺公帳，奪其地自首，請於朝廷，願授刺史，補其親黨如故事，歲輸銀百兩。三年，遂命為刺史，皆如其請。熙寧二年，徭賊殺人，世忍執以獻，授檢校禮部尚書。元豐三年入貢，其印以“西南諸道武盛軍德政官家明天國主”為文，詔以南丹州印賜之，令毀其舊印。六年，大軍討安化，世忍獻弓矢，自言願世世為外臣，修貢不懈，遷檢校戶部尚書，給銅牌旗號，官其子侄九人。世忍死，子公佞襲。

大觀元年，廣西經略使王祖道言公佞就擒。進築平、允、從州，牧文、地、蘭、那、安、外、習、南丹八州之地，並為鎮庭孚觀州、延德軍，以其弟公晟襲刺史。宣和四年，公晟乞以州事付其侄延豐，願與其子歸朝，詔從之，仍乘驛給券。

紹興三年，公晟攻圍觀州，焚寶積監。朱勝非奏：“崇、觀、宣和間所開新邊，比來往往棄而不守，帥臣、監司屢言觀州為控扼之地。不宜棄。”帝曰：“前日用事之臣，貪功生事，公為欺罔，其實勞民費財，使遠俗不安也。”又用廣南經略安撫使劉彥適言，以公晟知南丹州兼溪峒都巡檢使、提舉盜賊公事，給以南丹州刺史舊印，公晟未受命。二十四年，公晟始貢馬，率諸蠻來歸。帝諭輔臣曰：“得南丹非為廣地也，但徭人不叛，百姓安業，為可喜耳。”遂以延沈襲公晟職，授銀青光祿大夫、檢校太子賓客、使持節南丹州諸軍事、南丹州刺史兼御史大夫、知南丹州公事、武騎尉。廣西經略安撫使呂願中諭降諸蠻三十二種，得州二十七，縣一百三十五，砦四十，峒一百七十九及一鎮、三十二團，皆為羈縻州縣。二十五年，延沈進補團練、防禦二使。三十一年，延沈恣行慘酷，為諸蠻所逐，歸死省地，眾推延廩襲職。隆興二年，延廩復為諸蠻所圖，攜家歸朝，經略司奏以延葚襲職。淳熙元年，南丹為永樂州所攻，使來告急，廣西帥臣遣將領陳泰權、天河縣主簿徐彌高諭和之。十四年，經略司奏以延陰襲職，詔從其請。嘉定五年，延陰之子光熙襲職，知南丹州事。


Chinese text: This work was published before January 1, 1923, and is in the
public domain worldwide because the author died at least 100 years ago.
