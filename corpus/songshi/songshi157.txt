選舉三〈（學校試律學等試附）〉

凡學皆隸國子監。國子生，以京朝七品以上子孫為之，初無定員，後以二百人為額。太學生，以八品以下子弟若庶人之俊異者為之。及三舍法行，則太學始定置外舍生二千人，內舍生三百人，上舍生百人。始入學，驗所隸州公據，試補外舍，齋長、諭月書其行藝於籍。行謂率教不戾規矩，藝謂治經程文。季終考於學諭，次學錄，次正，次博士，後考於長貳。歲終會其高下，書於籍，以俟復試，參驗而序進之。凡私試，孟月經義，仲月論，季月策。凡公試，初場經義，次場論策。試上舍，如省試法。凡內舍，行藝與所試之業俱優，為上舍上等，取旨授官；一優一平為中等，以俟殿試；俱平若一優一否為下等，以俟省試。

元祐間，置廣文館生二千四百人，以待四方遊士試京師者。律學生無定員，他雜學廢置無常。崇寧建辟雍於郊，以處貢士，而三舍考選法乃遍天下。於是由州郡貢之辟雍，由辟雍升之太學，而學校之制益詳。凡國子以奏蔭恩廣，故學校不預考選，其得入官賜出身者，多由銓試。

初，國子監因周舊制，頗增學舍，以應蔭子孫隸學受業。開寶八年，國子監上言：「生徒舊數七十人，奉詔分習《五經》，然係籍者或久不至，而在京進士、諸科，常赴講席肄業，請以補監生之闕。」詔從之。

景德間，許文武升朝官嫡親附國學取解，而遠鄉久寓京師，其文藝可稱，有本鄉命官保任，監官驗之，亦聽附學充貢。

仁宗時，士之服儒術者不可勝數。即位初，賜兗州學田，已而命藩輔皆得立學。慶曆四年，詔曰：「儒者通天、地、人之理，明古今治亂之原，可謂博矣。然學者不得騁其說，而有司務先聲病章句以拘牽之，則吾豪雋奇偉之士，何以奮焉？士有純明樸茂之美，而無斅學養成之法，使與不肖並進，則夫懿德敏行，何以見焉？此取士之甚敝，而學者自以為患。夫遇人以簿者，不可責其厚也。今朕建學興善，以尊子大夫之行；更製革敝，以盡學者之才。有司其務嚴訓導、精察舉，以稱朕意。學者其進德修業，無失其時。其令州若縣皆立學，本道使者選部屬官為教授，員不足，取於鄉里宿學有道業者。」由是州郡奉詔興學，而士有所勸矣。

天章閣侍講王洙言：「國子監每科場詔下，許品官子役然試藝，給牒充廣文、太學、律學三館學生，多致千餘。就試試已，則生徒散歸，講官倚席，但為遊寓之所，殊無肄習之法。居常聽講者，一二十人爾。」乃限在學滿五百日，舊已嘗充貢者止百日。本授官會其實，京朝官保任，始預秋試，每十人與解三人。凡入學授業，月旦即親書到曆。如遇私故或疾告、歸寧，皆給假，違程及期月不來參者，去其籍。後諫官余靖極言非便，遂罷聽讀日限。

初立四門學，自八品至庶人子弟充學生，歲一試補。差學官鎖宿、彌封校其藝，疏名上聞而後給牒，不中式者仍聽讀，若三試不中，則出之。未幾，學廢。

時太學之法寬簡，而上之人必求天下賢士，使專教導規矩之事。安定胡瑗設教蘇、湖間二十餘年，世方尚詞賦，湖學獨立經義治事齋，以敦實學。皇祐末，召瑗為國子監直講，數年，進天章閣侍講，猶兼學正。其初人未信服，謗議蜂起，瑗強力不倦，卒以有立。每公私試罷，掌儀率諸生會於首善，雅樂歌詩，乙夜乃散。士或不遠數千里來就師之，皆中心悅服。有司請下湖學，取其法以教太學。

神宗尤垂意儒學，自京師至郡縣，既皆有學。歲時月各有試，程其藝能，以差次升舍，其最優者為上舍，免發解及禮部試而特賜之第。遂專以此取士。

太學生員，慶曆嘗置內舍生二百人。熙寧初，又增百人，尋詔通額為九百人。四年，盡以錫慶院及朝集院西廡建講書堂四，諸生齋舍、掌事者直廬始僅足用。自主判官外，增置直講為十員，率二員共講一經，令中書遴選，或主判官奏舉。生員厘為三等：始入學為外舍，初不限員，後定額七百人；外舍升內舍，員二百；內舍升上舍，員百。各執一經，從所講官受學，月考試其業，優等上之中書。其正、錄、學諭，以上舍生為之，經各二員；學行卓異者，主判、直講復薦之中書，奏除官。始命諸州置學官，率給田十頃贍士。初置小學教授。帝嘗謂王安石曰：「今談經者人人殊，何以一道德？卿所著經，其以頒行，使學者歸一。」八年，頒王安石《書》、《詩》、《周禮義》於學官，是名《三經新義》。

元豐二年，頒《學令》：太學置八十齋，齋各五楹，容三十人。外舍生二千人，內舍生三百人，上舍生百人。月一私試，歲一公試，補內舍生；間歲一舍試，補上舍生，彌封、謄錄如貢舉法；而上舍試則學官不預考校。公試，外舍生入第一、第二等，升內舍；內舍生試入優、平二等，升上舍：皆參考所書行藝乃升。上舍分三等。學正增為五人，學錄增為十人，學錄參以學生為之。歲賜緡錢至二萬五千，又取郡縣田租、屋課、息錢之類，增為學費。初，以國子名監，而實未嘗教養國子。詔許清要官親戚入監聽讀，額二百人，仍盡以開封府解額歸太學，其國子生解額，以太學分數取之，毋過四十人。

哲宗時，初置在京小學，曰：「就傅」、「初筮」，凡兩齋。復取太學額百人還開封府。先是，開封解額稍優，四方士子多冒畿縣戶，又隸太學不及一年不該解試者，亦往往冒戶。禮部按舊制，凡試國子監者，先補中廣文館生，乃投牒求試。元祐七年，遂依仿其法，立廣文館生。惟開封府元解百人許自試，其嘗取諸科二百、國子額四十者，皆以為本館解額。遇貢舉年試補館生，中者執牒詣國子監驗試，凡試者十人取一，開封考取亦如之。紹興元年，罷廣文館，其額悉復還之開封府、國子監。

元祐新令，罷推恩之制。紹聖初，監察御史郭知章言：「先帝立三舍法，以歲月稽其行實，故入上舍而中上等者，得不經禮部試，特命以官。責備而持久，故其得也難，誘掖激勸，莫善於此。宜復元豐法，以廣樂育之德。」又請三學補外舍生，依元豐令一歲四試。於是詔：「太學生悉用元豐製推恩，上等即注官者，歲毋過二人；免禮部試者，每舉五人而止；免解試者二十人而止。仍計數對除省試發解額，其元祐法勿用。諸三舍升補等法，悉推行舊制。」

三年，三省言：「元祐試補太學生不嚴，苟務多取，後試者無闕可撥，宜遵元豐初製，雖在籍生亦重試。」乃詔在籍生再試，許取三分，創求補者半之；惟上舍生及是年充貢員內舍、外舍先自元豐補入者免再試，餘非再試而中者皆降舍。蔡京上所修《內外學製》，始頒諸天下。

元符元年，詔許命官補國子生，毋過四十人。凡太學試，令優取《二禮》，許占全額之半，而以其半及他經。復置《春秋》博士。二年，初令諸州行三舍法，考選、升補，悉如太學。州許補上舍一人，內舍二人，歲貢之。其上舍附太學外舍，試中補內舍生，三試不升舍，遣還其州。其內舍免試，至則補為外舍生。諸路選監司一員提舉學校，守貳董幹其事。遇補試上、內舍生，選有出身官一人，同教授考選，須彌封、謄錄。三年，太學試補外舍改用四季，學官自考，不謄錄，仍添試論一場。

崇寧元年，宰臣請：「天下州縣並置學，州置教授二員，縣亦置小學。縣學生選考升諸州學，州學生每三年貢太學。至則附試，別立號。考分三等：入上等補上舍，入中等補下等上舍，入下等補內舍，餘居外舍。諸州軍解額，各以三分之一充貢士。開封府留五十五額，解土人之不入學者，餘盡均給諸州，以為貢額。外官子弟親戚，許入學一年，給牒至太學，用國子生額解試。州給常平或係省田宅充養士費，縣用地利所出及非係省錢。」三年，始定諸路增養縣學弟子員，大縣五十人，中縣四十人，小縣三十人。凡州縣學生曾經公、私試者復其身，內舍免戶役，上舍仍免借借如官戶法。

命將作少監李誡，即城南門外相地營建外學，是為辟雍。蔡京又奏：「古者國內外皆有學，周成均蓋在邦中，而黨庠、遂序則在國外。臣親承聖詔，天下皆興學貢士，即國南郊建外學以受之，俟其行藝中率，然後升諸太學。凡此聖意，悉與古合。今上其所當行者：太學專處上舍、內舍生，而外學則處外舍生。今貢士盛集，欲增太學上舍至三百人，內舍六百人，外舍三千人。外學為四講堂、百齋，齋列五楹，一齋可容三十人。士初貢至，皆入外學，經試補入上舍、內舍，始得進處太學。太學外舍，亦令出居外學。其敕、令、格、式，悉用太學見製。國子祭酒總治學事，外學官屬，司業、丞各一人，稍減太學博士、正、錄員歸外學，仍增博士為十員，正、錄為五員，學生充學諭者十人，直學二人。」三舍生皆繇升貢，遂罷國子監補試。

又置諸王宮大、小學教授，立考選法，凡奉祠及仕而解官或需次者，悉許入內、外學。任子不係州土，隨所寓入學，仍別齋居處，別號試考。曾升補三舍生，後從獻助得官，其入學視任子法。凡任子，不問文武，須隸學滿一年，始得求試。乃詔取士悉由學校升貢，其州郡發解及試禮部並罷。自是，歲試上舍，悉差知舉，如禮部試。

五年，著令：

凡縣學生隸學已及三月，不犯上二等罰，聽次年試補州學外舍，是名「歲升」。開封祥符生員，即辟雍別為齋，教養、升進如縣學法。願入鄰縣學者聽。惟赤縣校試，主以博士。每歲正月，州以公試上舍及歲升員，一院鎖宿，分為三試。其公試，上舍率十取其六為中格；中格已，以其名第自上而下參考察之籍；既在籍，又中選，即六人之中取其四，以差升舍。其歲升中選者，得補外舍生。開封屬縣附辟雍別試，中者入辟雍充外舍。隸學三年，經兩試不預升貢，即除其籍，法涉太嚴。今令三年內三經公試不預選，兩經補內舍、貢上舍不及格，且曾犯三等以上罰，若外舍，即除籍罷歸縣，內舍降外舍，已嘗降而私試不入等，若曾犯罰，亦除籍，再赴歲升試。

凡州學上舍生升舍，以其秋即貢入辟雍，長吏集闔郡官及提學官，具宴設以禮敦遣，限歲終悉集闕下。自川、廣、福建入貢者，給借職券，過二千里給大將券，續其路食，皆以學錢給之。如有孝弟、睦姻、任恤、忠和，若行能尤異為鄉里所推，縣上之州，免試入學。州守貳若教授詢審無謬，即保任入貢，具實以聞，不實者坐罪有差。

太學試上舍生，本慮與科舉相並，試以間歲。今既罷科舉，又諸州歲貢士，其改用歲試。每春季，太學、辟雍生悉公試，同院混取，總五百七十四人。以四十七人為上等，即推恩釋褐；一百四十人為中等，遇親策士許入試；一百八十七人為下等，補內舍生。凡上等上舍生暨特舉孝弟行能之士，不待廷試推恩者，許即引見釋褐。上舍仍先以試文卷進入，得可乃引賜。若上舍已該釋褐恩，而貢入在廷試前一年者，須在學又及半年，不犯上二等罰，乃得注官。

凡貢士入辟雍外舍，三經試不與升補，兩經試不入等，仍犯上三等罰者，削籍再赴本州歲升試，是名「退送」。即內舍已降舍，而又一試不與，或兩犯上四等罰者，亦如外舍法退送。太學外舍生巳預考察者，許再經一試，以中否為留遣，餘升降、退送悉如辟雍法。

凡有官人不入學而願試貢士者，不以文、武、雜出身，悉許之，惟贓私罪廢人則否。應試者，隨內外附貢士公試，皆別考，率以七人取一人。即預貢者，與辟雍春試貢士通考。中選入上等者，升差遣兩等，賜上舍出身；文行優者，奏聞而殊擢之。中等俟殿試，下等補內舍，不隸學，需再試。已仕在官而願試者，悉準此制。

凡在外官同居小功以上親，及其親姊妹女之夫，皆得為隨行親，免試入所任鄰州郡學。其有官人願學於本州者，亦免試，升補悉如諸生法，混試同考，惟升舍不侵諸生額，自用七人取一。若中者多，即以溢額名次理為考察。若所親移替，願改籍他州學者聽。

太學上、內舍既由辟雍升入，又已罷科舉，則國子監解額無所用，盡均撥諸府、諸州解額，三分之，以為三歲貢額，並令有司均定以聞。太學舊制，止分立優、平二等，自今欲令辟雍、太學試上舍中程者，皆參用察考，以差升補。其考察試格，悉分上、中、下三等。貢士則以本州升貢等第，太學內舍則以校定等第。每上舍試考已定，知舉及學官以中試之等參驗於籍，通定升絀高下，兩上為上，一上一中及兩中為中，一上一下及一中下、兩下為下。若兩格名次等第適皆齊同，即以試等壓考察之格，餘率以是為差，仍推其法達之諸州。凡內外私試，始改用仲月，並試三場，試論日仍添律義。凡考察悉準在學人數，每內舍十人取五，外舍十人取六，自上而下分為三等籍，以俟上舍考定而參用之。

是歲，貢士至辟雍不如令者，凡三十有八人，皆罷歸，而提學官皆罰金。建州浦城縣學生，隸籍者至千餘人，為一路最，縣丞徐秉哲特遷一官。

初立八行科，詔曰：「學以善風俗，明人倫，而人材所自出也。今法制未立，殆無以厲天下。成周以六行賓興萬民，否則威之以不孝、不弟之刑。近因稽周法，立八行、八刑，頒之學校，兼行懲勸，庶幾於古。士有善父母為孝，善兄弟為悌，善內親為睦，善外親為姻，信於朋友為任，仁於州裏為恤，知君臣之義為忠，達義利之分為和。凡有八行實狀，鄉上之縣，縣延入學，審考無偽，上其名於州。州第其等，孝、悌、忠、和為上，睦、姻為中，任、恤為下。苟備八行，不俟終歲，即奏貢入太學，免試補為上舍。司成以下審考不誣，申省釋褐，優命之官；不能全備者，為州學上等上舍，餘有差。」八刑則反八行而麗於罪，各以其罪名之。縣上其名於州，州稽於學，毋得補弟子員。然品目既立，有司必求其跡以應令，遂有牽合瑣細者。自元祐創經明行修科，主德行而略辭藝，間取禮部試黜之士，附寘恩科，當時固已咎其無所甄別。及八行科立，則三舍皆不試而補，往往設為形跡，求與名格相應。於是兩科相望幾數十年，乃無一人卓然能自著見者，而八行又有甚敝。蓋後世欲追古制，而不知風俗教化之所從出，其難固如此夫。

開封始建府學，立貢士額凡五十，而士子不及三百，盡額而取，則涉太優，欲稍裁之。詔：「王畿立學，若不優誘使進，何以首善？其常解五十勿闕。」

大觀元年，詔願兼他經者，量立升進之法。大抵用本經決去取，而兼經所中等第特為升貢。每歲附公試院而別異其號，每十五人取一人，分上、中、下等，別榜示之，唱名日，甄別奏聞，與升甲，皆優於專經者。異時內外學官闕，皆得在選。縣學生三不赴歲升試及三赴歲升試而不能升州學者，皆除其籍。諸路賓興會試辟雍，獨常州中選者多，州守若教授俱遷一官。

政和四年，小學生近一千人，分十齋以處之，自八歲至十二歲，率以誦經書字多少差次補內舍。若能文，從博士試本經、小經義各一道，稍通補內舍，優補上舍。又詔：「學校教養額少，則野有遺士，應諸路學校及百人以上者，三分增一。」七年，試高麗進士權適等四人，皆賜上舍及第，遣歸其國。時宰臣留意學校，因事究敝，有司考閱防閑益密。先是，禮部上《雜修禦試貢士敕令格式》，又取舊制凡關學政者，分敕、令、格、式，成書以上。用給事中毛友言，初試補入縣學生，並簾試以別偽冒。徽宗崇尚老氏之學，知兗州王純乞於《御注道德經》注中出論題，範致虛亦乞用《聖濟經》出題。

宣和元年，帝親取貢士卷考定，能深通《內經》者，升之以為第一。三年，詔：「罷天下州縣學三舍法，惟太學用之課試。開封府及諸路，並以科舉取士。太學官吏及州縣嘗置學官，凡元豐舊制所有者皆如故，其辟雍官屬及宗學並諸路提舉學事官屬並罷，內外學悉遵元豐成憲。」七年，詔：「政和中嘗命學校分治黃、老、莊、列之書，實失專經之旨，其《內經》等書並罷治。」

崇寧以來，士子各徇其黨，習經義則詆元祐之非，尚詞賦則誚新經之失，互相排斥，群論紛紛。欽宗即位，臣僚言：「科舉取士，要當質以史學，詢以時政。今之策問，虛無不根，古今治亂，悉所不曉。詩賦設科，所得名臣，不可勝紀，專試經義亦已五紀。救之之術，莫若遵用祖宗成憲。王安石解經，有不背聖人旨意，亦許采用。至於老、莊之書及《字說》，並應禁止。」詔禮部詳議。諫議大夫兼祭酒楊時言：「王安石著為邪說，以塗學者耳目，使蔡京之徒，得以輕費妄用，極侈靡以奉上，幾危社稷。乞奪安石配饗，使邪說不能為學者惑。」御史中丞陳過庭言：「《五經》義微，諸家異見，以所是者為正，所否者為邪，此一偏之大失也。頃者指蘇軾為邪學，而加禁甚切；今已弛其禁，許采其長，實為通論。而祭酒楊時矯枉太過，復詆王氏以為邪說，此又非也。」諸生習用王學，聞時之言，群起而詆詈之，時引避不出，齋生始散。詔罷時祭酒。而諫議大夫馮澥、崔鶠等復更相辨論，會國事危，而貢舉不及行矣。

建炎初，即行在置國子監，立博士二員，以隨幸之士三十六人為監生。紹興八年，葉綝上書請建學，而廷臣皆以兵興饣貴運為辭。十三年，兵事稍寧，始建太學，置祭酒、司業各一員，博士三員，正、錄各一員，養士七百人：上舍生三十員，內舍生百員，外舍生五百七十員。凡諸道住本州學滿一年，三試中選，不犯第三等以上罰，或不住學而曾兩預釋奠及齒於鄉飲酒者，聽充弟子員。每歲春秋兩試之，旋命一歲一補，於是多士雲集，至分場試之。俄又詔三年一試，增至千員，中選者皆給綾紙讚詞以寵之。每科場四取其一。

自外舍有月校，而公試入等曰內舍；自內舍有月校，而舍試入等曰上舍；凡升上舍者，皆直赴廷對。二十七年，立定制：春季放補，遇省試年改用孟夏。

舊，太學遇覃恩無免解法，孝宗始創行之。在朝清要官，許牒期親子弟作待補國子，別號考校。如太學生遇有期親任清要官，更為國子生，不預校定、升補及差職事，惟得赴公、私試，科舉則混試焉。

淳熙中，命諸生暇日習射，以鬥力為等差，比類公、私試，別理分數。自中興以來，四方之士，有本貫在學公據，皆得就補。帝始加限節，命諸路州軍以解試終場人數為準，其薦貢不盡者，令百取六人赴太學，謂之「待補生」；其住本學及遊學之類，一切禁止。元豐舊制，內舍生校定，分優、平二等。優等再赴舍試，又入優，則謂之兩優釋褐，中選者即命以京秩，除學官。至是，始令先注職官，代還，注職事官，恩例視進士第二人。舊校定歲額五六分為優選者，增為十分矣。

光宗初，公試始令附省場別院。紹熙三年，禮部侍郎倪思請復混補法，命兩省、台諫雜議可否。於是吏部尚書趙汝愚等合奏曰：「國家恢儒右文，京師、郡縣皆有學，慶曆以後，文物彬彬。中興以來，建太學於行都，行貢舉於諸郡，然奔競之風勝，而忠信之俗微。亦惟榮辱升沉，不由學校；德行道藝，取決糊名；工雕篆之文，無進修之志；視庠序如傳舍，目師儒如路人；季考月書，盡成文具。今請重教官之選，假守貳之權；仿舍法以育材，因大比以取士；考終場之數，定所貢之員；期以次年，試於太學。其諸州教養、課試、升貢之法，下有司條上。」思議遂寢。四年，詔國子監試中、上等小學生，比類諸州待補中選之額，放補一次。

寧宗慶元、嘉定中，始兩行混補。於是增外舍生為千四百員，內舍校定，不係上舍試年分，以八分為優等。又以國子生員多偽濫，命行在職事官期親、厘務官子孫乃得試補。嘉定十四年，詔自今待補百人取三人。舊法，自外舍升內舍，雖有校試，必公試合格，乃許升補。蓋私試皆學官自考，而公試則降敕差官。至是，歲終許取外舍生校最優者一人升內舍。

理宗復百取六人之制。紹定二年，以待補生自外方來參齋者，間有鬻帖偽冒之弊。遂命中選之人，召升朝保官二員批書印紙，仍命州郡守倅結罪保明，比照字跡無偽，方許簾引注籍；犯者治罪，罰及保官。五年，以省試下第及待補生之群試於有司者，有請托賄求之弊，學官考文，有親故交通之私，命今後兩學補試，並從廟堂臨時選差，即令入院；凡用度，則用國子監供給學官事例。未幾，監察御史何處久又言：「宜遵舊制，以武學、宗學補試，並就兩學於大院排日引試，有親嫌人依避房法。且士子試卷頗多，考官頗少，期日既迫，費用不敷。」乃增給用度，仍添差考官五員。寶祐元年，復命分路取放補試員數，以免遠方士子道路往來之費及都城壅並之患。三年，復試於京師。

度宗咸淳二年正月，幸太學，謁先聖，禮成，推恩三學：前廊與免省試，內舍、上舍及已免省試者與升甲；起居學生與泛免一次，內該曾經兩幸人與補上州文學，如願在學者聽。其在籍諸生，地遠不及趁赴起居者，三學申請乞並行泛免一次，命特從之。凡諸生升舍在幸學之前者，方許陳乞恩例。七年正月，以壽和聖福皇太后兩上尊號，推恩三學，在齋生員並特與免解赴省一次。九年，外舍生晏泰亨以七分三氂乞理為第三優，朝命不許，遂申嚴學法，今後及八分者方許歲校三名，如八分者止有一人，而援次優、三優之例者，亦須止少三、二氂，方可陳乞特放，庶不盡廢學法，當亦不過一人而止。

律學。國初置博士，掌授法律。熙寧六年，始即國子監設學，置教授四員。凡命官、舉人皆得入學，各處一齋。舉人須得命官二人保任，先入學聽讀而後試補。習斷按，則試按一道，每道敘列刑名五事或七事；習律令，則試大義五道，中格乃得給食。各以所習，月一公試、三私試，略如補試法。凡朝廷有新頒條令，刑部即送學。其犯降舍殿試者，薄罰金以示辱，餘用太學規矩，而命官聽出宿。尋又置學正一員，有明法應格而守選者，特免試注官，使兼之，月奉視所授官。後以教授一員兼管幹本學規矩，仍從太學例給晚食。元豐六年，用國子司業朱服言，命官在學，如公試律義、斷案俱優，準吏部試法授官；太學生能兼習律學，中公試第一，比私試第二等。

政和間，詔博士、學正依大理寺官除授，不許用無出身人及以恩例陳請。生徒犯罰者，依學規；仍犯不改，書其印曆或補牒，參選則理為闕失。

建炎三年，復明法新科，進士預薦者聽試。紹興元年，復刑法科。凡問題，號為假案，其合格分數，以五十五通分作十分，以所通定分數，以分數定等級：五分以上入第二等下，四分半以上入第三等上，四分以上入第三等中。以曾經試法人為考官。五年，以李洪嘗中刑法入第二等，命與改秩，中書駁之。趙鼎謂：「古者以刑弼教，所宜崇獎。」高宗曰：「刑名之學久廢，不有以優之，則其學絕矣。」卒如前詔。後議者謂得解人取應，更不兼經，白身得官，反易於有官試法。乃命所試斷案、刑名，全通及粗通以十分為率，斷及五分、《刑統》義文理全通為合格，及雖全通而斷案不及分數者勿取。仍自後舉兼經。十五年，罷明法科，以其額歸進士，惟刑法科如舊。二十五年，四川類省始附試刑法。

淳熙七年，秘書郎李巘言：「漢世儀、律、令同藏於理官，而決疑獄者必傅以古義。本朝命學究兼習律令，而廢明法科；後復明法，而以三小經附。蓋欲使經生明法，法吏通經。今所試止於斷案、律義，斷案稍通、律義雖不成文，亦得中選，故法官罕能知書。宜令習大法者兼習經義，參考優劣。」帝曰：「古之儒者，以儒術決獄，若用俗吏，必流於刻。」乃從其奏，詔自今第一、第二、第三場試斷案，每場各三道，第四場大經義一道，小經義二道，第五場《刑統》律義五道。明年，命斷案三場，每場止試一道，每道刑名十件，與經義通取，四十分以上為合格，經義定去留，律義定高下。

寧宗慶元三年，以議臣言罷經義，五年又復。嘉定二年，臣僚上言：「試法設科，本以六場引試，後始增經義一場，而止試五場，律義又居其一，斷案止三場而已，殊失設科之初意。且考試類多文士，輕視法家，惟以經義定去留，其弊一也。法科欲明憲章，習法令，察舉明比附之精微，識比折出入之錯綜，酌情法於數字之內，決是非於片言之間。比年案題字多，專尚困人，一日之內，僅能謄寫題目，豈暇深究法意，其弊二也。刑法考官不過曾中法科丞、評數人，由是請托之風盛，換易之弊興，其弊三也。今請罷去經義，仍分六場，以五場斷案，一場律義為定。問題稍減字數，而求精於法律者為試官，各供五六題，納監試或主文臨時點定。如是，讞議得人矣。」從之。六年，以議者言法科止試《刑統》，是盡廢理義而專事法律，遂命復用經義一場，以《尚書》、《語》、《孟》題各一篇及《刑統》大義，通為五場。所出經題，不必拘刑名倫類，以防預備，以斷案定去留，經義為高下，仍禁雜流入貲人收試。八年，罷四川類試刑法科。

初，凡試法科者，皆取撰成見義挾入試場。理宗淳祐三年，令刑部措置關防，其考試則選差大理丞、正曆任中外有聲望者，不許止用新科評事未經作縣之人。逮其試中，又當仿省試、中書覆試之法，質以疑獄，觀其讞筆明允，始與差除。時所立等第，文法俱通者為上，徑除評事；文法粗通者為次，與檢法；不通者駁放。

度宗咸淳元年，申嚴選試之法，凡引試刑法官，命題一如《紹興式》。八年，以試法科者少，特命考試命題，務在簡嚴，毋用長語。有過而願試者，照見行條法，除私罪應徒、或入己贓、失入死罪並停替外，餘犯輕罪者，與放行收試。或已經三試終場之人，已曆三考，赴部參注，命本部考核元試，果有所批分數，不須舉狀，與注外郡刑法獄官差使一次，庶可激厲誘掖。格法，試法科者，批及八分，方在取放之數。咸淳末，有僅及二分以上者，亦特取一名，授提刑司檢法官，寬以勸之也。

初，宗學廢置無常。凡諸王屬尊者，立小學於其宮。其子孫，自八歲至十四歲皆入學，日誦二十字。其已授環衛官、有學藝得召試遷轉者每有之，然非有司常試，乃特恩也。熙寧十年，始立《宗子試法》。凡祖宗袒免親已受命者，附鎖廳試；自袒免以外，得試於國子監。禮部別異其卷而校之，十取其五，舉者雖多，解毋過五十人。廷試亦不與進士同考。年及四十、嘗累舉不中，疏其名以聞而錄用之。其官於外而不願附各路鎖試，許謁告試國子監。

崇寧初，疏屬年二十五，以經義、律義試禮部合格，分二等附進士榜，與三班奉職，文優者奏裁。其不能試及試而黜者，讀律於禮部，推恩與三班借職，勿著為令。及兩京皆置敦宗院，院皆置大、小學教授，立考選法，如《熙寧格》出官，所蒞長貳或監司有二人任之，乃注授。後又許見在任者，於本任附貢士試。大觀三年，宗子釋褐者十二人。宗學官，須宗子中上舍第且有行者，方始為之。四年，詔：「宗子之升上舍，不經殿試，遽命之官，熙寧法不如是。其依貢士法，俟殿試補入上、中等者，唱名日取裁。」後又定上等賜上舍及第，中等賜出身，授官有差。凡隸學，有篤疾若親老無兼侍者，大宗正察其實，罷歸。宣和二年，詔罷量試出官之法。

紹興二年，帝初策士及宗子於集英殿。五年，初復南省試。十四年，始建宗學於臨安，生員額百人：大學生五十人，小學生四十人，職事各五人。置諸王宮大、小學教授一員。在學者皆南宮、北宅子孫，若親賢宅近屬，則別選館職教授。初，行在宗室試國子監者，有官鎖廳，七取其三；無官應舉，七取其四；無官袒免親取應，文理通為合格，不限其數；而外任主宮觀、嶽廟試於轉運司者，取放之額同進士。十五年，命諸路宗室願赴行在試者，依熙寧舊制，並國子監請解；不願者，依崇寧通用貢舉法，所以優國族也。

孝宗登極，凡宗子不以服屬遠近、人數多寡，其曾獲文解兩次者，並直赴廷試，略通文墨者，量試推恩。習經人本經義二道，習賦人詩賦各一首，試論人論一首，仍限二十五歲以上，合格，第一名承節郎，餘並承信郎。曾經下省人，免量試，推恩。四川則附試於安撫製置司。於是入仕者驟逾千人。隆興元年，詔量試不中、年四十以上補承信郎，展三年出官，餘並於後舉再試。四月，禦射殿引見取應省試第一人，賜同進士出身，第二、第三人補保義郎，餘四十人承節郎，七人承信郎。凡宗室鎖廳得出身者，京官進一秩，選人比類循資；無官應舉得出身者，補修職郎；濮、秀二王下子孫中進士舉者，更特轉一秩。

乾道五年，命宗室職事隨侍子弟許赴國子監補。六年，臣僚上言：「神宗朝，始立教養、選舉宗子之法。保義至秉義，鎖試則與京秩，在末科則升甲，取應不過量試注官，所以寵異同姓，不與寒畯等也。然曩時向學者少，比年雋異者多，或冠多士，或登詞科，幾與寒士齊驅；而入仕浸繁，未知裁抑，非所以示至公也。」於是禮部請鎖廳登第者，舊於元官上轉行兩官，自今止依元資改授，餘準舊制。十二年，右正言胡衛請：「自今宗室監試，無官應舉，照鎖廳例七取其二；省試則三舉所放人數如取應例，立為定額。」從之。

寧宗嘉定四年，詔鎖廳應舉，省試第一名，殿試唱名授官日，於應得恩例外，更遷一秩。九年，以宮學並歸宗庠，教授改為博士、宗諭。十四年，命前隸宮學近屬，令附宗學公、私試，中選者與正補宗學生，近屬子孫年十五以下者，許試小學生。復置諸王宮大、小學教授一員。宗學解試依太學例取放，每舉附國子監發解所，異題別考。

理宗寶慶二年，以鎖廳宗子第一名若搢學深《春秋》，秀出譜籍，與補保義郎，特賜同進士出身，仍換修職郎。端平元年，命宗子鎖廳應舉解試，凡在外州軍，或寄居，或見任隨侍，及見寓行在就試者，各召知識官委保正身，國子監取其宗子出身、訓名、生長左驗，以憑保收試，仍於試卷家狀內具保官職位、姓名，以防欺詐。淳祐二年，建內小學，置教授二員，選宗子就學。寶祐元年五月，特、正奏名進士宗子必光等二人特授保義郎，若瑰等二十九人承節郎，敕略曰：「必光等取應及選，咸補右階，蓋欲誘之進學，而教以入仕也。其毋以是自畫焉。」

度宗咸淳元年，以鎖廳應舉宗子兩請，舉人遇即位赦恩，並赴類試。其曾經覆試文理通者，照例升等；文理不通及未經覆試者則否；第五等人特與免銓出官。九年，凡無官宗子應舉，初生則用乳名給據，既長則用訓名。其赴諸路漕司之試，有一人前後用兩據、印二卷者。至是，命漕司並索乳名、訓名各項公據，方許收試，以杜奸弊。

武舉、武選。咸平時，令兩製、館閣詳定入官資序故事，而未及行。仁宗時，法置武學，既而中輟。天聖八年，親試武舉十二人，先閱其騎射而試之，以策為去留，弓馬為高下。

神宗熙寧五年，樞密請建武學於武成王廟，以尚書兵部郎中韓縝判學，內藏庫副使郭固同判，賜食本錢萬緡。生員以百人為額，選文武官知兵者為教授。使臣未參班與門蔭、草澤人召京官保任，人材弓馬應格，聽入學，習諸家兵法。教授纂次歷代用兵成敗、前世忠義之節足以訓者，講釋之。願試陣隊者，量給兵伍。在學三年，具藝業考試等第推恩，未及格者，逾年再試。凡試中，三班使臣與三路巡檢、砦主，未有官人與經略司教隊、差使，三年無過，則升至大使臣，有兩省、待制或本路鈐轄以上三人保舉堪將領者，並兼諸衛將軍，外任回，歸環衛班。

科場前一年，武臣路分都監、文官轉運判官以上各奏舉一人，聽免試入學。生員及應舉者不過二百人。春秋各一試，步射以一石三斗，馬射以八斗，矢五發中的；或習武伎，副之策略，雖弓力不及，學業卓然：並為優等，補上舍生，毋過三十人。試馬射以六斗，步射以九斗，策一道，《孫》、《吳》、《六韜》義十道，五通補內舍生。馬步射、馬戰應格，對策精通、士行可稱者，上樞密院審察試用；雖不應格而曉術數、知陣法、智略可用，或累試策優等，悉取旨補上舍；武藝、策略累居下等，復降外舍。

先是，樞密院修《武舉試法》，不能答策者，答兵書墨義。王安石奏曰：「三路義勇藝入三等以上，皆有旨錄用，陛下又欲推府界保甲法於三路，則武力之人已多。近以學究一科，從誦書不曉理廢之，而武舉復試墨義，則亦學究之流，無補於事。先王收勇力之士，皆屬於車右者，欲以備禦侮之用，則記誦何所施？」於是悉從中書所定。凡武舉，始試義、策於秘閣，武藝則試於殿前司，及殿試，則又試騎射及策於庭。策、武藝俱優為右班殿直，武藝次優為三班奉職，又次借職，末等三班差使、減磨勘年。策入平等而武藝優者除奉職，次優借職，又次三班差使、減磨勘年，武藝末等者三班差使。八年，詔武舉與文舉進士，同時鎖試於貢院，以防進士之被黜而改習者，遂罷秘閣試。又以《六韜》本非全書，止以《孫》、《吳》書為題。

元豐元年，立《大小使臣試弓馬藝業出官法》：第一等，步射一石，矢十發三中，馬射七斗，馬上武藝五種，《孫》、《吳》義十通七，時務邊防策五道文理優長，律令義十通七，中五事以上免短使、減一任監當，三事以上免短使、升半年名次，兩事升半年，一事升一季；第二等，步射八斗，矢十發二中，馬射六斗，馬上武藝三種，《孫》、《吳》義十通五，策三道成文理，律令義十通五，中五事免短使、升半年，三事升半年，兩事升一季，一事與出官；第三等，步射六斗，矢十發一中，馬射五斗，馬上武藝兩種，《孫》、《吳》義十通三，策三道成文理，律令義十通三，計算錢穀文書五通三，中五事升半年，三事升一季，兩事與出官。其步射並發兩矢，馬射發三矢，皆著為格。四年，罷試律義。七年，止試《孫》、《吳》書大義一場，第一等取四通、次二等三通、三等二通為中格。元祐四年，詔解試、省試增策一道。

崇寧間，諸州置武學。立《考選升貢法》，仿儒學製，其武藝絕倫、文又優特者，用文士上舍上等法，歲貢釋褐；中等仍隸學俟殿試。凡試出官使臣，仍赴殿前司呈試。諸州武士試補，不得文士同一場。馬射三上垛，九斗為五分，八斗為四分，七斗為三分。九斗、八斗、七斗再上垛及一上垛，視此為差，理為分數。馬射一中帖當兩上垛，一中的當兩中帖。

舊制，武舉三年一試，命官不過三十餘人，後增額，以每貢者三人即取一以升上舍，積迭增展，遂至百人入流，比文額太優。四年，詔自今貢試上舍者，取十人入上等，四十人入中等，五十人入下等，皆補充武學內舍，人材不足聽闕之，餘不入等者，處之外舍。大抵以弓馬程文兩上一上、兩中一中、兩下一下相參以為第。凡州教諭，須州都監乃得兼，吏部取武舉、武士上舍出身者。

政和三年，以隸學者眾，凡經三歲校試而不得一與者，除其籍。宣和二年，尚書省言：「州縣武學既罷，有願隸京城武學者，請用元豐法補試。舊制，不入學而從保舉以試者，附試武學外舍，通取一百人。偕上舍生發解。今既罷科舉，請依元豐法奏舉，歲終集闕下，免試補外舍生，赴次年公試。其春選升補推恩，依大觀法。」

靖康元年，詔諸路有習武藝、知兵書者，州長貳以禮遣送詣闕，毋限數，將親策而用之。

建炎三年，詔武舉人先經兵部驗視弓馬於殿前司，仍權就淮南轉運司別場附試《七書》義五道，兵機策二首。紹興五年，帝御集英殿策武舉進士，翌日閱試騎射，策入優等與保義、承節郎，平等承信郎，其武藝不合格者，與進義校尉。川、陝宣撫司類省試武藝合格人並補官。十二年，禦試，正奏名，策入優等承節郎，平等承信郎、進義校尉；特奏名，平等進義校尉，各展磨勘有差。十六年，始建武學。兵部上《武士弓馬及選試去留格》，凡初補入學，步射弓一石，若公、私試步騎射不中，即不許試程文，其射格自一石五斗以下至九斗，凡五等。

二十六年，帝見武學頹弊，因諭輔臣曰：「文武一道也，今太學就緒，而武學幾廢，恐有遺才。」詔兵部討論典故，參立新製。凡武學生習《七書》兵法、步騎射，分上、內、外三舍，學生額百人，置博士一員，以文臣有出身或武舉高選人為之；學諭一員，以武舉補官人為之。凡補外舍，先類聚五人以上附私試，先試步射一石弓，不合格不得試程文，中格者依文士例試《七書》義一道。其內舍生私試，程文三在優等，弓馬兩在次優，公試入等，具名奏補。試上舍者，以就試人三取其一，以十分為率，上等一分，中等二分，下等七分，仍以三年與發解同試。凡內舍補上舍，以上舍試合格入等與行藝相參，兩上者為上等，一上一中或兩中及一上一下為中等，一中一下或兩下、一上一否為下等，仍不犯第三等罰、士行可稱者，具名奏補。二十七年，禦試第一名趙應熊武藝絕倫，又省試第一，特與保義郎、閣門祗候。二十九年，修立武舉入官資格；命武舉人自今依府監年數免解。

孝宗隆興元年禦試，得正奏名三十七人。殿中侍御史胡沂言：「唐郭子儀以武舉異等，初補右衛長史，曆振遠、橫塞、天德軍使。國初，試中武藝人並赴陝西任使。又武舉中選者，或除京東捉賊，或三路沿邊，試其效用，或經略司教押軍隊、準備差使，今率授以榷酤之事，是所取非所用，所用非所學也。請取近歲中選人數，量其材品、考任，授以軍職，使之習練邊事，諳曉軍旅，實選用之初意也。」

乾道二年，中書舍人蔣芾亦以為言，請以武舉登第者悉處之軍中。帝以問洪適，適對曰：「武舉人以文墨進，雜於卒伍非便也。」帝曰：「累經任者，可以將佐處之。」是歲，以登極推恩，武舉進士比文科正奏名例，第一名升一秩為成忠郎，第二、第三名依第一名恩例。

五年，兵部請外舍有校定人，參考榜上等者，候滿一年，私試四入等及不犯三等以上罰，或有校定而參考在中下等，候再試參考入中等，聽升補外舍生，赴公試。舊，除射親許試五等弓外，步射、馬射止許試第三等以下弓，程文雖優而參考弓馬分數難以對入優等；自今許比上舍法，不以馬、步、射親，並通試五等。

吏部言：「武舉比試、發解、省試三場，依條以策義考定等第，具字號，會封彌所，以武藝並策義參考。今比試自依舊法，其解、省兩場，請依文士例，考定字號，先具奏聞，拆號放榜。」從之。初命武學生該遇登極覃恩，曾升補內舍或在學及五年曾經公、私試中人，並令赴省。是歲廷試，始依文科給黃牒，榜首賜武舉及第，餘並賜武舉出身。其年，頒武舉之法。令四川帥臣、憲、漕、知州軍監及寄居侍從以上各舉武士一員，興元府、利閬金洋階成西和鳳州各三員，拔其尤者送四川安撫司，解試類省，並如文科。

淳熙元年，議者請：「武學外舍生有校定公試合格，令試五等弓馬，與程文五等相參，入中上等者，據闕升補，餘俟再試入等升補。」從之。帝御幄殿，引見正奏名，呈試武藝。二年，以武科授官與文士不類，詔自今第一人補秉義郎，堂除諸司計議官，序位在機宜之上；第二、第三人保義郎，諸路帥司準備將領，代還，轉忠翊郎；第四、第五人承節郎，諸路兵馬監押，代還，轉保義郎：皆仿進士甲科恩例。

四年，以文科狀元代還，例除館職，亦召武舉榜首為閣門舍人。五年，始立武學國子額，收補武臣親屬；其文臣親屬，願附補者亦聽。七年，初立《武舉絕倫並從軍法》：凡願從軍者，殿試第一人與同正將，第二、第三名同副將，五名以上、省試第一名、六名以下並同準備將；從軍以後，立軍功及人材出眾者，特旨擢用。帝曰：「武舉本求將帥之材，今前名皆從軍，以七年為限，則久在軍中，諳練軍政，他日可備委任。」八年，命特奏名補官，展減磨勘有差。九年，議者以為從軍之人，率多養望，不屑軍旅。詔自今職事勤恪者，從主帥保奏升差，懈惰者按劾。

光宗紹熙元年，武臣試換文資，南渡以前許從官三人薦舉，紹興令敦武郎以下聽召保官二人，以經義、詩賦求試，其後太學諸生久不第者，多去從武舉，已乃鎖廳應進士第。凡以秉義或忠翊皆換京秩，恩數與第一人等。後以林穎秀言：「武士舍棄弓矢，更習程文，褒衣大袖，專做舉子。夫科以武名，不得雄健喜功之士，徒啟其僥幸名爵之心。」於是詔罷鎖廳換試。

寧宗即位，復其制，慶元五年，命兩淮、京西、湖北諸郡仿兵部及四川法，於本道安撫司試武士，合格者，赴行在解試，別立字號，分項考校，撥十名為解額，五名省額。

理宗紹定元年，命武舉進士避親及所舉之人止避本廳，令無妨嫌官引試，若合格，則朝廷別遣官復試。淳祐九年，以北兵屢至，命極邊、次邊一體收試，仍量增解額五名、省額二名。是歲，武舉正奏名王時發已係從軍之人，充殿前司左軍統領，既登第，換授，特命就本職上與帶「同」字，以示優厚勸獎。

度宗咸淳六年，命禮部貢院於武舉進士平等每百人內，取放待補十人，絕倫每百人內，取待補十三人。

算學。崇寧三年始建學，生員以二百一十人為額，許命官及庶人為之。其業以《九章》、《周髀》及假設疑數為算問，仍兼《海島》、《孫子》、《五曹》、張丘建夏侯陽算法並曆算、三式、天文書為本科。本科外，人占一小經，願占大經者聽。公私試、三舍法略如太學。上舍三等推恩，以通仕、登仕、將仕郎為次。大觀四年，以算學生歸之太史局，並書學生入翰林書藝局，畫學生入翰林圖畫局，醫學生入太醫局。

紹興初，命太史局試補，並募草澤人。淳熙元年春，聚局生子弟試曆算《崇天》、《宣明》、《大衍曆》三經，取其通習者。五年，以《紀元曆》試。九年，以《統元曆》試。十四年，用《崇天》、《紀元》、《統元曆》三歲一試。紹熙二年，命今歲春銓太史局試，應三全通、一粗通，合格者並特收取，時局生多闕故也。嘉定四年，命局生必俟試中，方許轉補。

理宗淳祐十二年，秘書省言：「舊典以太史局隸秘省，今引試局生不經秘書，非也。稽之於令，諸局官應試曆算、天文、三式官，每歲附試，通等則以精熟為上，精熟等則以習他書多為上，習書等則以占事有驗為上。諸局生補及二年以上者，並許就試。一年試曆算一科，一年試天文、三式兩科，每科取一人。諸同知算造官闕有試，翰林天文官闕有試，諸靈台郎有應試補直長者，諸正名學生有試問《景祐新書》者，諸判局闕而合差，諸秤漏官五年而轉資者，無不屬於秘書；而局官等人各置腳色，遇有差遣、改補、功過之類，並申秘書。今乃一切自行陳請，殊乖初意。自今有違令補差，及不經秘書公試補中者，中書執奏改正，仍從舊制，申嚴試法。」從之。

書學生，習篆、隸、草三體，明《說文》、《字說》、《爾雅》、《博雅》、《方言》，兼通《論語》、《孟子》義，願占大經者聽。篆以古文、大小二篆為法，隸以二王、歐、虞、顏、柳真行為法，草以章草、張芝九體為法。考書之等，以方圓肥瘦適中，鋒藏畫勁，氣清韻古，老而不俗為上；方而有圓筆，圓而有方意，瘦而不枯，肥而不濁，各得一體者為中；方而不能圓，肥而不能瘦，模仿古人筆畫不得其意，而均齊可觀為下。其三舍補試升降略同算學法，惟推恩降一等。自初置及並罷年數，悉同算學。

畫學之業，曰佛道，曰人物，曰山水，曰鳥獸，曰花竹，曰屋木，以《說文》、《爾雅》、《方言》、《釋名》教授。《說文》則令書篆字，著音訓，餘書皆設問答，以所解義觀其能通畫意與否。仍分士流、雜流，別其齋以居之。士流兼習一大經或一小經，雜流則誦小經或讀律。考畫之等，以不仿前人而物之情態形色俱若自然，筆韻高簡為工。三舍試補、升降以及推恩如前法。惟雜流授官，止自三班借職以下三等。

醫學，初隸太常寺，神宗時始置提舉判局官及教授一人，學生三百人。設三科以教之，曰方脈科、針科、瘍科。凡方脈以《素問》、《難經》、《脈經》為大經，以《巢氏病源》、《龍樹論》、《千金翼方》為小經，針、瘍科則去《脈經》而增《三部針灸經》。常以春試，三學生願與者聽。崇寧間，改隸國子監，置博士、正、錄各四員，分科教導，糾行規矩。立上舍四十人，內舍六十，外舍二百，齋各置長諭一人。其考試：第一場問三經大義五道；次場方脈試脈證、運氣大義各二道，針、瘍試小經大義三道，運氣大義二道；三場假令治病法三道。中格高等，為尚藥局醫師以下職，餘各以等補官，為本學博士、正、錄及外州醫學教授。

紹興中，復置醫學，以醫師主之。翰林局醫生並奏試人，並試經義一十二道，取六通為合格。乾道三年，罷局而存禦醫諸科，後更不置局而存留醫學科，令每舉附省闈別試所解發，太常寺掌行其事。淳熙十五年，命內外白身醫士，經禮部先附銓闈，試脈義一場三道，取其二通者赴次年省試，經義三場一十二道，以五通為合格，五取其一補醫生，俟再赴省試升補，八通翰林醫學，六通祗候，其特補、薦補並停。紹熙二年，復置太醫局，銓試依舊格。其省試三場，以第一場定去留，墨義、大義等題仿此。

補道職，舊無試，元豐三年始差官考試，以《道德經》、《靈寶度人經》、《南華真經》等命題，仍試齋醮科儀祝讀。政和間，即州、縣學別置齋授道徒。蔡攸上《諸州選試道職法》，其業以《黃帝內經》、《道德經》為大經，《莊子》、《列子》為小經。提學司訪求精通道經者，不問已命、未仕，皆審驗以聞。其業儒而能慕從道教者聽。每路於見任官內，選有學術者二人為幹官，分詣諸州檢察教習。《內經》、《道德經》置博士，《聖濟經》兼講。道徒升貢，悉如文士。初入官，補志士道職，賜褐服，藝能高出其徒者，得推恩。道徒術業精退，州守貳有考課殿最罪法。陳州學生慕從道教，逾月而道徒換籍，殆與儒生相半。有宋瑀者，願改道徒內舍，獻《神霄玉清萬壽宮雅》一篇，特換志士，俟殿試。由是長倅以下受賞有差，其誘勸之重如此。宣和二年，學罷。


Chinese text: This work was published before January 1, 1923, and is in the
public domain worldwide because the author died at least 100 years ago.
