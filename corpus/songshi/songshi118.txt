禮二十一〈（賓禮三）〉○朝儀班序百官轉對百官相見儀製

朝儀班序。太祖建隆三年三月，有司上合班儀：太師，太傅，太保，太尉，司徒，司空， 太子太師、太傅、太保，嗣王，郡王，左、右僕射，太子少師、少傅、少保，三京牧，大都督，大都護，御史大夫，六尚書，常侍，門下、中書侍郎，太子賓客，太 常、宗正卿，御史中丞，左右諫議大夫，給事中，中書舍人，左、右丞，諸行侍郎，秘書監，光祿、衛尉、太僕、大理、鴻臚、司農、太府卿，國子祭酒，殿中、少 府、將作監，前任節度使，開封、河南、太原尹，太子詹事，諸王傅，司天監，五府尹，國公，郡公，中都督，上都護，下都督，太子左右庶子，五大都督府長史， 中都護，下都護，太常、宗正少卿，秘書少監，光祿等七寺少卿，司業，三少監，三少尹，少詹事，左右諭德、家令、率更令、仆，諸王府長史、司馬，司天少監， 起居舍人，侍御史，殿中侍御史，左右補闕、拾遺，監察御史，郎中、員外郎，太常博士，五府少尹，五大都督府司馬，通事舍人，國子博士，五經博士，都水使 者，四赤令，太常、宗正、秘書丞，著作郎，殿中丞，尚食、尚藥、尚舍、尚乘、尚輦奉御，大理正，太子中允、讚善、中舍、洗馬，諸王友、諮議參軍，司天五官 正。凡雜坐者，以此為準。詔曰：「尚書中台，萬事之本，而班位率次兩省官；節度使出總方面，古諸侯也，又其檢校兼守官多至師傅三公，而位居九寺卿監之下， 甚無謂也。其給事、諫議、舍人宜降於六曹侍郎之下，補闕次郎中，拾遺、監察次員外郎，節度使升於六曹侍郎之上、中書侍郎之下，餘悉如故。」

乾 德元年閏十二月，詔：「自今一品致仕官曾帶平章事者，朝會宜綴中書門下班。」二年二月，詔重定內外官儀製。有司請令上將軍在中書侍郎之下，大將軍在少卿監 之下，諸衛率、副率在東宮五品之下，內客省使視太卿，客省使視太監，引進使視庶子，判四方館事視少卿，閣門使視少監，諸司使視郎中，客省引進、閣門副使視 員外郎，諸司副使視太常博士，通事舍人從本品，供奉官視諸衛率，殿直視副率，樞密承旨視四品朝官，兼南班官諸司使者從本品，副承旨視寺監丞，諸房副承旨視 南省都事。凡視朝官者本品下，視京官在其上。

開寶六年九月，詔曰：「周之宗盟，異姓為後，此先王所以睦九族而和萬邦也。晉王親賢莫二，位望俱崇，方資夾輔之功，俾先三事之列，宜位宰相上。」九年十一月，詔齊王廷美、武功郡王德昭位在宰相上。

大中祥符元年正月，有司上酺宴班位。駙馬都尉、宮僚、員僚、皇親大將軍已下，行門、宰臣、樞密使已下，潁王、皇親郡王、侍衛馬軍都指揮使已下，皇親使 相、皇親節度使、皇親觀察留後已下，皇親防禦、團練、刺史三班合為一；節度使、觀察留後已下，防禦、團練、刺史三班合為一，並重行異位。詔依所定。既而武 康軍節度使李端願言：「使相亦當合為一班，不當獨行尊異。」詔令閣門再定，而閣門引儀製及以前議為是。端願復伸其議，自劾妄言。乃詔太常禮院與御史臺同詳 定。禮院言：「常朝起居班次，緣祖宗舊制，不宜並合。」從之。

四年閏三月，太常禮院、閣門言：「準詔同詳定閣門使李端愨所奏閣門儀製，宰臣與 親王立班坐位分左右各為班首，宰臣、樞密使帶使相，或帶郡王並使相作一行，總為中書門下班。其親王獨行一班者，準封爵令。兄弟皇子皆封國，謂之親王，所以 他官不可參綴。檢會坐次圖，直將宗室使相輒綴親王，蓋更張之時未見親王，遂致失於講求。近見朝拜景靈宮，東陽郡王顥亦綴親王班，竊恐未安。今取到閣門儀 製，其合班宰臣、使相在東，親王在西，分班立。又祥符元年宴坐次圖，宰臣王旦與使相石保吉在東，寧王元偓、舒王元偁、廣陵郡王元儼、節度使惟吉在西，分班 坐。其元儼、惟吉是郡王與節度使，許綴親王班，竊慮當時出自特旨。今來檢尋元初文字不見，在先朝隻依祥符元年宴坐次圖子，親王及帶使相郡王在西為一班。臣 等參詳，請依閣門儀製，親王在西，獨為一班，宗室郡王帶使相許綴親王立班坐次，即係臨時特旨。」從之。

熙寧二年四月，國信所言：「大遼賀同天 節左番使耶律奭赴文德殿拜表，言南使到北朝綴翰林學士班，今來卻在節度使之下。館伴者諭之，始就班。時下御史臺、閣門同詳定，奏稱人使不知本朝翰林學士班 自在節度使之下，如遇合班即節度使在翰林學士之西差前，別為一班立，俱不相壓。欲且依久來儀製體例。」詔依所定。是月，編修閣門儀製所言：「慶曆中，改文 明殿學士為觀文殿學士，又置大學士。按文明殿即今文德殿，乃正衙前殿也，後唐始置學士，序位樞密副使之下，每遇紫宸殿坐朝，則升殿侍立。蓋文德、紫宸通謂 之前殿，故學士侍立為宜。其觀文殿深在禁中，乃與資政、端明殿相類，而資政、端明學士並不侍立。竊詳慶曆所改職名，雖用舊之班著，而殿之次序與舊義理不 同。其觀文殿大學士自今遇紫宸殿坐朝，請更不升殿侍立。」從之。

元祐元年五月，詔：「太師平章軍國重事文彥博，已降旨令獨班起居。自今赴經筵、都堂同三省、樞密院奏事，並序位在宰臣之上。」

百官轉對。自建隆詔內殿起居日，令百官以次轉對，限以二人。其封章於閣門通進，復鞠躬自奏，宣徽使承旨宣答，拜舞而出，著為閣門儀製。

淳化二年，詔：自今內殿起居日，復令常參官二人次對，閣門受其章。大中祥符末，罷不復行。

景德三年，復詔：「群臣轉對，其在外京官內殿崇班以上，候得替，先具民間利害實封，於閣門上進，方得朝見。」

治平中，命御史臺每遇起居日，令百官轉對。御史臺言：「舊制，起居日，輪兩省及文班秩高者二員轉對。若兩省宮有充學士、待制，則綴樞密班起居，內朝臣僚不與。」尋詔遇轉對日，增二員。

熙寧初，閣門言：「舊制，中書省、樞密院奏事退，再引三班，假日則兩班，或再禦後殿引對，多及午刻，遇開經筵，即至申末，恐久勞聖躬。請遇經筵日，自二 府奏事外，止引一班，或有急奏及言事官請對即取旨，俟罷經筵日仍舊。」又言：「假日禦崇政殿，每遇辰時，則隔班過延和殿再引，不待進食，至巳刻隔班取旨， 尚許引對。請自今隔班過延和殿，俟已進食再引。遇寒暑、大風雨雪即令次日引對。」詔：「自今授外任者許令轉對訖朝辭。」監察御史裏行張戩、程顥言：「每欲 奏事，必俟朝旨，或朝政有闕及聞外事而機速後時，則已無所及；況往復俟報，必由中書，萬一事幹政府，則或致阻格。請依諫官例，牒閣門求對，或有急奏，即許 越次登對，庶幾遇事入告，無憂失時。」又以編修閣門儀製所言，三衙有急奏，許於後殿登對，若別有奏陳，則報閣門如常制，或假日禦崇政殿，則於已得旨對班後 續引，且許兩製以上同班奏事。

元豐中，詔：「尚書侍郎同郎官一員奏事，郎中、員外郎番次隨之，不許獨留身。侍郎以下，亦不許獨請奏事。其左右 選非尚書通領者，聽侍郎以上郎官自隨。秘書、殿中省、諸寺監長官視尚書，貳丞以下視侍郎。」又詔：「三省、樞密院獨班奏事日。無得過三班。若三省俱獨班， 則樞密院當請奏事。其見任官召對訖，次日即朝辭回任聽旨。」

元祐中，宰臣呂大防言：「昨垂簾聽政，惟許台諫以二人同對，故不正之言無得以入。今陛下初見群臣，請對者必眾。既人人得進，則善惡相雜，故於采納尤難。」帝曰：「人君以納諫為上，然邪正則不可不辨。」遂詔上殿班當直牒及帥臣、國信使副，許依元豐八年以前儀製。

紹聖初，臣僚言：「文德殿視朝輪官轉對，蓋襲唐制，故祖宗以來，每遇轉對，侍從之臣亦皆與焉。元祐間因言者免侍從官轉對，續詔職事官權侍郎以上並免，自 此轉對止於卿、監、郎官而已。請自今視朝轉對依元豐以前條製。」又詔：「自今三省、樞密院進擬在京文臣開封府推判官、武臣橫行使副、在外文臣諸路監司藩郡 知州、武臣知州軍已上，取旨召對。」臣僚言：「每緣職事請對，待次旬日，遇有急奏，深恐失事。請自今後許依六曹、開封例，先次挑班上殿，仍不隔班。」又 言：「諸路監司，朝廷所選，以推行法令，省問風俗，朝辭之日，當令上殿。」六曹尚書如有職事奏陳，許獨員上殿。其群臣請對，雖遇休假，特禦便殿聽納。既又 詔：「應節鎮郡守往令陛辭，歸許登對，不特審觀人材，亦所以重外任也。可於監司不許免對條下，增入節鎮郡守依此。」

重和元年，臣僚言：「比年 以來，二三大臣奏對留身，讒疏善良，請求相繼，甚非至公之體。」詔：「自今惟蔡京五日一朝許留身，餘非除拜、遷秩、因謝及陳乞免罷，並不許獨班奏事，令閣 門報御史臺彈劾。」又詔：「寺監職事上部，部上省，故得上下維持，綱紀所出。今後雖係兩製，職司寺監不許獨對。」臣僚言：「祖宗舊制，有五日一轉對者，今 惟月朔行之，有許朝官轉對者，今惟待制以上預焉。自明堂行視朔禮，歲不過一再，則是畢歲而論思者無幾。請遇不視朔，即令具章投進，以備覽觀。」又：「諸路 監司未經上殿者，雖從外移，先赴闕引對，方得之官。」並從其議。

百官相見儀製。乾德二年，詔曰：「國家職位肇分，軌儀有序，冀等威之斯辨，在 品式之惟明。矧著位之庶官及內司之諸使，以至軒墀引籍，州縣命官，凡進見於宰相，或參候於長吏，既為總攝，合異禮容，稽於舊儀，且無定法。或傳晉天福、周 顯德中，以廷臣、內職、賓從、將校，比其品數，著為綱條，載於刑統，未為詳悉。宜令尚書省集台省官、翰林、秘書、國子司業、太常博士等詳定內外群臣相見之 儀。」

翰林學士承旨陶穀等奏：

兩省官除授、假使出入，並參宰相，起居郎以下參同舍人。五品以上官，遇於途，斂馬側立，須其過。常 侍以下遇三公、三師、尚書令，引避；其值僕射，斂馬側立。御史夫夫、中丞皆分路行。起居郎以下避僕射，遇大夫，斂馬側立；中丞，分路。尚書丞郎、郎中、員 外並參三師、三公、令、仆，郎中、員外兼參左右丞、本行尚書、侍郎及本轄左右司郎中、員外。御史大夫以下參三師、三公、尚書令，中丞兼參大夫，知雜事參中 丞，三院御史兼參知雜及本院之長。大夫避尚書令以上，遇僕射，斂馬側立而避。大夫遇尚書丞郎、兩省官諸司三品以上、金吾大將軍、統軍上將軍，皆分路。餘官 遇中丞，悉引避。知雜兼避中丞，遇左右丞斂馬側立，餘皆分路。郎中及少卿監、大將軍以下，皆避知雜。三院同行，如知雜之例。少卿監並參本司長官，丞參少 卿。諸司三品遇僕射於途，皆引避。諸衛大將軍參本衛上將軍。東宮官參隔品。凡參者若遇於途，皆避。

公參之禮，列拜堂上，位高受參者答焉。四赤 縣令初見尹，趨庭，受拜後升廳如客禮。內客省使謁宰相、樞密使以客禮，閣門使以上列拜，皆答，客省副使至通事舍人、諸司使、樞密承旨不答焉。自樞密使副、 宣徽使皆差降其禮，供奉官、殿直、教坊使副、辭令官、伎術官並趨庭，倨受。諸司副使參大使，通事舍人參閣門使，防禦、團練、刺史謁本道節帥，節度、防禦、 團練副使謁本使，並具軍容趨庭，延以客禮。少尹、幕府於本院長官悉拜。防禦、團練判官謁本道節帥，並趨庭。上佐、州縣官見宰相、樞密使及本屬長官，並拜於 庭〈（天長、雄武等軍使見宰相、樞密亦知之）〉。參本府賓幕官及曹掾，縣簿、尉參令，皆拜。王府官見親王如賓職見使長，府縣官兼三館職者見大尹同。赤縣令、六 品以下未嘗參官，見宰相、樞密及本司長官，並拜階上。流外見流內品官，並趨庭。

諸司非相統攝，皆稱移牒。分路者不得籠街及占中道，依秩序以分左右。遇於驛舍，非相統攝及名位縣隔，先至者居之。台省官當通官嗬止者，如舊式。文武官不得假借呼稱，以紊朝製。當避路者，若被宣召及有所捕逐，許橫度焉。

又令：「諸司使、副使、通事舍人見宰相、樞密使，升階、連姓通名展拜，不答拜。其見樞密副使、參知政事、宣徽使，以客禮展拜。」

太平興國以後，又製京朝官知令錄者，見本使州長吏以客禮，三司判官、推官、主判官見本如郎中、員外見尚書丞郎之儀。

咸平中，又詔：開封府左右軍巡使、京官知司錄及諸曹參軍到畿縣見京尹，並趨庭設拜。六年，命翰林學士梁顥等詳定閣門儀製，成六卷，因上言：「三司副使序 班、朝服比品素無定列，至道中，筵會在知制誥後、郎中前。今請同諸司、少卿監，班位在上。如官至給諫、卿監者，自如本品，朝會大宴隨判使赴長春殿起居引 駕。其朝會引駕至前殿，與諸司使同退。」

大中祥符五年，復命翰林學士李宗諤等詳定儀製：文武百官遇宰相、樞密使、參知政事，並避。起居郎以下 遇給、舍以上，斂馬。御史大夫遇東宮三師、尚書丞郎、兩省侍郎，分路而行。中丞遇三師、三少、太常卿、金吾上將軍，並分路而行。知雜御史遇尚書侍郎、諸司 三品、金吾大將軍、統軍、諸衛上將軍，分路而行。三院同行如知雜例，不同行，遇左右丞則避。尚書丞郎、郎中、員外遇三師、三公、尚書令，則避。郎中、員外 遇丞郎，則避。太常博士以下朝官遇本司長官、三師、三公、僕射、尚書丞郎、大夫、中丞、知雜御史，並避，權知判者不避，遇兩省給舍以上，斂馬。京官遇丞 郎、給舍、大卿監、祭酒以上及本寺少監卿、司業，並避。諸軍衛大將軍以下遇上將軍、統軍，亦避。詹事遇上台官，如卿監之例。庶子、少詹事至太子仆遇東宮三 師、三少，並避；遇上台官，如少卿監例。中允以下遇東宮三師、三少，並避；遇賓客、詹事，斂馬；遇上台官，如太常博士例。應合避尚書者，並避三司使。其權 知開封府如本官品避。其台省官雖不合避，而職在統臨者，並避。武班、內職並依此品。

大觀二年，定王、嘉王府侍講沈錫等奏：「二王出就外學，其 初見及侍王禮儀、講說疏數之節，請如故事。」手詔：「按祥符故事，記室翊善見諸王，皆下拜。真宗特以張士遜為王友，命王答拜，以示賓禮。今講讀輔翊之官， 職在訓道，亦王友傅也，可如例，令王答拜。」群臣赴台參、謝、辭者〈（新授、加恩、出使者）〉，尚書侍郎則三院御史各一員、中丞、大夫皆對拜〈（三院仍班迎，不 坐班即不赴）〉。節度使、賓客、太常宗正卿則御史一員、中丞、大夫皆對拜。兩使留後至刺史、秘書監至五官正、上將軍至郎將、四廂都指揮使及內職軍校遙郡以 上、樞密都承旨及內職帶正員官者、四赤縣令、三京司錄、節度行軍至團練副使、幕職官任憲銜者，皆御史一員對拜，中丞、大夫對揖〈（亦令揖訖進言，得參風憲， 再揖而退）〉。若曾任中書、門下及左右丞皆不赴。加階勳、食邑、章服，館閣三司、開封府職事及內職轉使額、軍額，亦不赴台謝。僕射過正衙日，台官大夫以下與 百官，並詣幕次致賀〈（文官一品、二品曾任中書、樞密院者不赴）〉。大夫、中丞則郎中、少卿監、大將軍以下亦然〈（本官約止則不赴，僕射赴上都省者罷此儀）〉。


Chinese text: This work was published before January 1, 1923, and is in the
public domain worldwide because the author died at least 100 years ago.
