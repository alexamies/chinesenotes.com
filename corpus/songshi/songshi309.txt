王延德
王延德，開封東明人。曾祖芝，濮陽令。祖璋，相州錄事參軍。父溫，晉末契丹內寇，溫率鄉豪捍蔽境內，里人德之。宣祖掌畿甸兵，與溫厚善，延德方總角，宣祖愛其謹重，召置左右。太宗尹京，署為親校，專主庖膳，尤被倚信。

太平興國初，授御廚副使，數月，遷正使。從征太原，未幾，加尚食使，賜浚儀縣壽昌坊宅一區。俄領薊州刺史，兼掌武德司，改皇城使，掌御輦院、左藏庫。延德所領凡五印，因對懇讓，遂罷左藏、御廚。八年，兼充親王諸宮使。延德素謹慎，以舊恩，每延訪外事。端拱初，領本州團練使。淳化中，當進秩，延德與王繼恩、杜彥鈞使額已極，特置昭宣使，以延德等為之。至道二年，加領平州防禦使。

真宗嗣位，改領懷州。永熙復土，提點緣路供頓。咸平初，出知華州，占謝日，面請罷昭宣使，從之。實以禦侮正秩，奉給優厚故也。上幸大名，為東京舊城都巡檢使。明年，以風痹請告，遣還本郡，是冬卒，年六十四。贈邕州觀察使。

延德所至，好撰集近事。掌禦廚則為《司膳錄》，掌皇城司則為《皇城紀事錄》，從郊祀為行宮使則為《南郊錄》，奉詔修內則為《版築記》，從靈駕則為《永熙皇堂錄》、《山陵提轄諸司記》，及治郡則為《下車奏報錄》。先是，詔史官修太祖、太宗《實錄》，多以國初事訪延德，又上《太宗南宮事跡》三卷。

子：應昌，莊宅使、端州團練使。

常延信
常延信，幷州平晉人。祖思，仕周歷昭義、歸德、平盧三鎮節度，延信皆補牙職，領和州刺史。思卒，入為六宅使，領郡如故。

建隆初，改領平州，坐與妻族相訟，左授右監門衛副率，領護滑州黃河堤。開寶中，為京新城外汴河南巡檢，出為潼關監軍。延信以關路岩險，奏易道路及填禁坑，役工四十餘萬。又監通許鎮兵，改梓、遂十二州都巡檢使，賜袍帶、錢百萬。太平興國初，秩滿，留再任，賜錢四十萬。時亡命卒多以山林為寇，延信嘗領徒捕殺三百餘人。又為唐、鄧都巡檢使，代還，繼改右清道、右司禦二副率。

雍熙三年，命督鎮州以北至軍前芻糧。是冬，為全、邵六州都巡檢使，令疾置之任。就充羊狀六砦都鈐轄，遷右衛副率。會誠州蠻歸款，命延信馳入溪洞，索其要領。又逐蠻直趣古鎮，過西延、大木諸洞，蠻人懾伏。

淳化中，歷襄、鄧、宋、曹等州都巡檢使，改左監門衛將軍，屢部徒修護河防，改左領軍、左屯衛二將軍，充西京水南都巡檢使。有盜掠彭婆鎮及甲馬營，延信馳以往，悉擒之。咸平中，歷太康、鞏縣二監軍。景德二年，卒，年六十四。

程德玄
程德玄，字禹錫，鄭州滎澤人。善醫術。太宗尹京邑，召置左右，署押衙，頗親信用事。太祖大漸之夕，德玄宿信陵坊，夜有扣關疾呼趣赴宮邸者。德玄遽起，不暇盥櫛，詣府，府門尚關。方三鼓，德玄不自悟，盤桓久之。俄頃，見內侍王繼恩馳至，稱遺詔迎太宗即位。德玄因從以入，拜翰林使。

太平興國二年，陳洪進來朝，命德玄迎勞之。船艦度淮，暴風起，眾恐，皆請勿進。德玄曰：「吾將君命，豈避險？」以酒祝而行，風浪遽止。三年，遷東上閤門使，兼翰林司事。是秋，領代州刺史。從征太原，為行宮使，師還，以功改判四方館事。俄遷領本州團練使，又加領本州防禦使。

五年，坐市秦、隴竹木聯筏入京師，所過矯制免算，又高其估以入官，為王仁贍所發，責授東上閤門使，領本州刺史。陝府西南轉運使、左拾遺韋務升，京西轉運使、起居舍人程能，判官、右贊善大夫時載，坐縱德玄等於部下私販鬻，務升洎能並責授右贊善大夫，載將作監丞。是冬，車駕幸魏府，命總御營四面巡檢，掌給諸軍資糧。

德玄攀附至近列，上頗信其言，繇是趨附者甚眾。或言其交遊太盛，遂出為崇信軍節度行軍司馬。逾年，復拜慈州刺史，移知環州。時西鄙酋豪相繼內附，詔以空名告敕百道付德玄，得便宜補授。頃之，以疾求致仕，優詔不許。淳化三年，改本州團練使、知邠州。未半歲，復典環州。李順之寇西蜀，移知鳳州，兼領鳳、成、階、文等州駐泊兵馬事，徙慶州。咸平中，入朝，真宗命坐撫勞，訪以邊事。俄出知幷州兼幷代副都部署，移鎮州，受代歸闕。景德初，卒，年六十五。大中祥符中，其子繼宗上章，懇祈贈典，上憫之，特贈鄭州防禦使。

兄德元同仕王府，至內酒坊副使。繼宗，東頭供奉官、閤門祗候，次子繼忠，內殿崇班。德元子賁，大中祥符五年舉進士，累遷太常博士。

王延德
王延德，大名人。少給事晉邸。太平興國初，補殿前承旨，再遷供奉官。六年，會高昌國遣使朝貢，太宗以遠人輸誠，遣延德與殿前承旨白勳使焉。自夏州渡河，經沙磧，歷伊州，望北庭萬五千里。雍熙二年，使還，撰《西州程記》以獻，授崇儀副使，掌御廚。明年，拜正使，出知慶州。

淳化三年，代還，監折博倉。延德與張齊賢善，因國子博士朱貽業通言齊賢，求免掌庾，希進用。齊賢為言之，上怒曰：「延德願掌倉以自效，未逾月，又禱宰相求免，何也？」因召延德詰責，自言未嘗遣貽業詣相府有所求請。上疑齊賢不實，召貽業至，貽業又諱之，齊賢恥自辨，因頓首稱罪。上怒，即以延德領懿州刺史以寵之。五年，提點三司衙司、磨勘憑由司。未幾，拜左屯衛大將軍、樞密都承旨，俄授度支使。

真宗即位，轉左千牛衛上將軍，充使如故。延德前使西域，冒寒不汗，得風痹疾，艱於步履。咸平初，出為舒州團練使、知鄆州，徙青州，坐市物有剩利，降授左武衛將軍。久病落籍，遣家人代詣登聞鼓院求休致，上以其久事先帝，復授左千牛衛上將軍致仕。景德三年，卒，年六十八。

延德以攀附得官，傾險好進，時人惡之。兄延之，乾德六年進士，至屯田郎中致仕。

魏震
魏震，不知何許人。祖浩，贍國軍榷鹽制置使。父鉞，蒲台令。震初用祖蔭，當補廷職，自以習詞業，不屑就。姚恕嘗與鉞蒲台交代，及為皇子教授，太宗在藩邸，恕嘗稱震之材，因召寘邸中。即位，補殿直、廬壽八州巡檢。從征河東，掌行在左藏庫，改供奉官。雍熙初，溫州進瑞木成文，震作詩賦以獻，拜崇儀副使，賜白金二千兩，掌內弓箭庫。出知保州，會諸將北伐，為幽州西北路鈐轄。下飛狐、蔚州，以功就遷崇儀使、知蔚州。復知保州，移秦州鈐轄。端拱中，召拜西上閤門使，俄知廬州，徙澶州。淳化二年，進東上閤門使、知鳳州，坐事免。至道初，起為洛苑使、知洪州。二年，復為東上閤門使，知定、代二州並兼行營鈐轄。咸平元年卒。子致恭，殿中丞。

張質
張質，字守樸，博州高唐人。少孤，養於兄讚。讚為樞密院典謁，質因得隸兵房，頗為趙普、曹彬所知。太宗征河東，還駐鎮陽，彬方典樞務。一夕，議調發屯兵，時，軍載簿領，阻留在道。質潛計兵數，部分軍馬，及得兵籍較之，悉無差謬。淳化中，累遷本房副都承旨。

咸平初，授左監門衛將軍、樞密副都承旨。先是，樞密吏皆以年勞次補，有至主事而懵其職者。景德三年夏，內出公事三條，令主事以下詳決之，命質與禮房副承旨尹德潤宿御書院考第。翌日，上親臨閱視，凡選補四十餘人，不中式除崇班、供奉官、奉職者十餘人。以質為左屯衛大將軍，加給月奉，歷右神武軍、右衛二大將軍。

大中祥符七年，轉都承旨。在樞要僅五十日，練習事程，精敏端愨，未嘗有過。舊，本院吏罕有遷至都承旨者，上素知質廉謹，故以授之。嘗召問五代以降洎國初軍籍更易之制，且命條具利害，質纂為三篇，目曰《兵要》以進，上覽而稱善。

好養生之術，老而不衰，以是多接隱人方士，然語不及公家事。每大祀巡幸，質多為行宮使，或領巡檢提點供頓之務。天禧元年九月，方候對承明殿，暴中風眩，輿歸卒，年七十四。錄其子大理評事純為衛尉寺丞，孫思道為三班奉職。

楊允恭
楊允恭，漢州綿竹人。家世豪富，允恭少倜儻任俠。乾德中，王師平蜀，群盜竊發，允恭裁弱冠，率鄉里子弟砦於清泉鄉，為賊所獲，將殺之。允恭曰：「苟活我，當助爾。」賊素聞其豪宗，乃釋之。陰結賊帥子，日與飲博，陽不勝，償以貲，使伺賊。賊將害允恭，其子以告，因遁去。內客省使丁德裕討賊至州，允恭以策幹之，署綿、漢招收巡檢，賊平，補殿前承旨。

太平興國中，以殿直掌廣州市舶。自南漢之後，海賊子孫相襲，大者及數百人，州縣苦之。允恭因部運入奏其事，太宗即命為廣、連都巡檢使。又以海鹽盜入嶺北，民犯者眾，請建大庾縣為軍，官輦鹽市之。詔建為南安軍，自是冒禁者少。賊有葉氏者，眾五百餘，往來海上。允恭集水軍，造輕舠，掩襲其首，斬之。餘黨棄船走，伏匿山谷，允恭伐木開道，悉殲焉。賊寇每遇風濤，則遁止洲島間。允恭領眾涉海，捕之殆盡，賊皆望風奔潰。又抵漳、泉賊所止處，盡奪先所劫男女六十餘口還其家。詔書嘉獎，賜錢十萬，轉供奉官。詔歸，改內殿崇班。

時緣江多賊，命督江南水運，因捕寇黨。行及臨江軍，擇驍卒輕舟伺下江賊所止，夜發軍城，三鼓，遇賊百餘，拒敵久之，悉梟其首。又趣通州境上躡海賊，賊係眾舟。張幕，發勁弩、短炮。允恭兵刃所向，多為幕所縈，炮中允恭左肩，流血及袖，容色彌壯。徐遣善泅者以繩連鐵鉤散擲之，壞其幕，士卒爭進，賊赴水死者大半，擒數百人。自是江路無剽掠之患。以功轉洛苑副使，江、淮、兩浙都大發運、擘畫茶鹽捕賊事；賜紫袍、金帶、錢五十萬。先是，三路轉運使各領其職，或廩庾多積，而軍士舟楫不給，雖以官錢雇丁男挽舟，而土人憚其役，以是歲上供米，不過三百萬。允恭盡籍三路舟卒與所運物數，令諸州擇牙吏，悉集，允恭乃辨數授之。江、浙所運，止於淮、泗，由淮、泗輸京師，行之一歲，上供者六百萬。

淳化五年，轉西京作坊使。初，產茶之地，民輸賦者悉計其直，官售之，精粗不校，咸輸榷務。商人弗肯售，久即焚之。允恭曰：「竭民利而取之，積腐而棄之，非善計也。」至道初，劉式建議請廢緣江榷務，許商人過江，聽私貨鬻。允恭以為諸州新陳相糅，兩河諸州風土，各有所宜，非雜以數品，即商人少利。請依舊江北置務，均色號，以年次給之。事下三司，鹽鐵使陳恕等以允恭議為是，詔從之。即命允恭為發運使，始改「擘畫」為「制置」，以西京作坊副使李廷遂、著作佐郎王子輿並為同發運使。

巢、廬江二縣舊隸廬州，道遠多寇，民輸勞費。允恭請以二縣建軍，詔許之，以無為為額。淮南十八州軍，其九禁鹽地，則上下其直，民利商鹽之賤，故販者益眾，至有持兵器往來為盜者。允恭以為行法宜一，即奏請悉禁，而官遣吏主之。事下三司，三司言其不可，允恭再三為請，太宗始從之。是歲，收利巨萬。允恭與王子輿、秦羲同主茶鹽之任，多作條製，遂變新法。

真宗即位，改西京左藏庫使。又言川峽鐵錢之弊，曰：「凡民田之稅，昔輸銅錢之一，今輸鐵錢亦一；而吏卒奉舊給銅錢之一，今給鐵錢五；及行用交易，則鐵錢之十，為銅錢之一。且民入田稅，以一為十，官失其九矣；吏卒奉給，增一為五，官又失其四矣；吏卒得五用十，復失其半矣。臣在先朝，嘗陳其事，願變法以革其弊，先帝方議行之，會賊順叛擾而止。今陛下繼成先烈，可遂建其法，使民不失所。且饒、信之銅，積數千萬，若遣運於荊，達於蜀，蜀素多銅，俾夔、益、遂各置監鼓鑄，歲用均給，不十年，悉用銅錢矣。」議雖未用，然自是吏卒奉給，始改用十鐵錢易銅錢之一。

俄知通利軍，兼黃、御河發運使。會議減西鄙屯兵，以息轉餉，召允恭與崇儀副使竇神寶、閣門祗候李允則馳往經度，圖上郡縣山川之形勝。允恭因建議曰：「自環州入積石、抵靈武七日程。芻粟之運，其策有三。然以人以驢，其費頗煩，而所載數鮮。莫若用諸葛亮木牛之制，以小車發卒分鋪運之。每一車四人挽之，旁設兵衛，加戈刃於其上，寇至則聚車於中，合士卒之力，禦寇於外。」尋為議者所沮而止。復遣之任，又議，江、淮鹽鐵使陳恕力爭，詔從允恭之議。加領康州刺史。

咸平初，以北邊賣馬，未有定直，命允恭主平其估，乃置估馬司，鑄印以為常制。王均之亂，上慮南方有聚寇，命允恭為荊湖、江、浙都巡檢使，內殿崇班楊守遵副之，賜與甚厚。二年夏，以疾聞，遣其子大理評事可乘傳侍疾。七月，卒於升州，年五十六，賜其次子告同學究出身，賻錢二十萬、絹百匹。又以錢五萬、帛五十匹給其家。命揚州官造第一區賜之。

允恭有膽幹，能以方略捕賊。王小波之亂也，李順之兄自榮據綿竹，土人多被脅從。允恭兄允升、弟允元，率鄉里子弟並力破之；又為王師鄉導，執自榮詣劍門以獻。王繼恩表其事，詔賜允升學究出身，授本縣令，允元什邡令。明年，召赴闕，授允升右讚善大夫，允元大理評事。

可，咸平元年進士，喜屬文，有吏幹，累召試，曆戶部、鹽鐵判官，知洪、宣、潤、壽、潭州，至都官員外郎。告，虞部員外郎。

秦羲
秦羲，字致堯，江寧人。世仕江左。曾祖本，岳州刺史。祖進遠，寧國軍節度副使。父承裕，建州監軍使、知州事。李煜之歸朝也，承裕遣羲詣闕上符印，太祖召見，悅其趨對詳謹，補殿直，令督廣濟漕船。太平興國中，有南唐軍校馬光璉等亡命荊楚，結徒為盜。羲受詔，縛光璉以獻，太宗壯之。積勞改西頭供奉官，決獄於淮南諸州。

淳化中，又督洛南采銅。雷有終稱其有心計，遣監興國軍茶務。會楊允恭改茶鹽法，薦羲掌真州榷務，尋提點淮南西路茶鹽，得羨餘十餘萬，遂與允恭同為江、淮製置，擢授閣門祗候，兼製置礬稅。

咸平初，入奏，真宗麵加慰勞。淮南榷鹽，二歲增錢八十三萬餘貫，以勞改內殿崇班，又兼製置荊湖路。江南群盜久為民患，羲討捕皆盡。四年，領發運使事，改供備庫副使，獻議增榷酤歲十八萬緡，所增既多，尤為刻下。會歲旱，詔罷之。景德初，遷供備庫使、知江陵府。坐舉官不如狀，削秩。

大中祥符初，起授供備庫副使、宿州監軍，稍遷東染院副使。明年，廣州言澄海兵嘗捕宜賊，頗希恩桀驁，軍中不能制，部送闕下。上以遠方大鎮，宜得材幹之臣鎮撫之。宰相曆言數人，皆不稱旨。上曰：「秦羲可當此任。」復授供備庫使，充廣州鈐轄。曆東染院使、知蘇州，改崇儀使、提舉在京諸司庫務。因對，求典藩郡，遷內園使、知泉州。天禧四年，代還。道病卒，年六十四。

羲知書，好為詩，喜賓客，頗有士風。曆財貨之任，凡十餘年，精勤練習，號為稱職。

謝德權
謝德權，字士衡，福州人。父文節，初仕王氏，為侯官令。後入南唐，為忠烈都虞侯、饒州團練使，以驍勇聞。周世宗南征，文節獨擐甲度大江，潛覘敵壘，吳人號為「鐵龍」。後守鄂州，拒宋師，戰沒。

德權初以父死事，李煜署莊宅副使。歸宋，詣登聞檢院自薦，補殿前承旨，遷殿直、陝西巡檢，以勞就改右侍禁。咸陽浮橋壞，轉運使宋太初命德權規畫，乃築土實岸，聚石為倉，用河中鐵牛之制，纜以竹索，繇是無患。

咸平二年，宜州溪蠻叛，命陳堯叟往經度之，德權預其行，以單騎入蠻境，諭以朝旨，眾咸聽命。堯叟以聞，加閣門祗候，廣、韶、英、雄、連、賀六州都巡檢使。代歸，提點京城倉草場。先是，廥積多患地下濕，德權累甓為台以藉之，遂無敗腐。

京城衢巷狹隘，命德權廣之。既受詔，則先撤貴要邸舍，群議紛然。有詔止之，德權麵請曰：「臣己受命，不可中止。今沮事者皆權豪輩，吝屋室僦資耳，非有他也。」上從之。因條上衢巷廣袤及禁鼓昏曉之制。

會有凶人劉曄、僧澄雅訟執政與許州民陰構西夏為叛者，詔溫仲舒、謝泌鞫問，令德權監之。既而按驗無狀，翌日，對便殿，具奏其妄。泌獨曰：「 追攝大臣，獄狀乃具。」德權曰：「泌欲陷大臣耶！若使大臣無罪受辱，則人君何以使臣，臣下何以事君？」仲舒曰：「德權所奏甚善。」上乃可之。

六年，命城新樂縣，遷供奉官。又命浚北平砦濠，葺蒲陰城。一日，遽乘傳詣闕求對，且言：「邊民多挈族入城居止。前歲契丹入塞，傅潛閉壘自固，康保裔被擒，王師未有勝捷。臣以為今歲契丹必寇內地，令邊兵聚屯一處，尤非便利，願速分戍鎮、定、高陽三路。天雄城壘闊遠，請急詔蹙之，仍葺澶州城，北治德清軍城塹，以為豫備。臣實慮蒲陰工作未訖，寇必暴至。」上慰遣之，既而契丹果圍蒲陰。及聞有詔修河北行宮，德權又驛奏，請車駕毋渡河，及至澶州，德權單馬間道赴行在。

未幾，遷內殿崇班、提轄三司衙司。德權為設條製，均其差使。有大將隸內侍主藏，內侍為奏留，規免煩重之役。德權攜奏白上，極言僥幸，上稱其有守。又命提總京城四排岸，領護汴河兼督輦運。前是，歲役浚河夫三十萬，而主者因循，堤防不固，但挑沙擁岸址，或河流泛濫，即中流復填淤矣。德權須以沙盡至土為垠，棄沙堤外，遣三班使者分地以主其役。又為大錐以試築堤之虛實，或引錐可入者，即坐所轄官吏，多被譴免者。植樹數十萬以固岸。建議廢京師鑄錢監，徙西窯務於河陰，大省勞費。改崇儀副使，兼領東西八作司。先時，每營造患工少，至終歲不成。德權按其役，皆克日而就。

大中祥符元年，議東封，命與劉承珪、戚綸同計度發運，遷供備庫使。預修玉清昭應宮。時，累徙民舍以廣宮地。劉承珪議掘地及丈，加築以壯基址。德權患其勞役過甚，日與忿爭，不能奪，遂求罷，復領京城倉草場。導金水河，自皇城西環太廟，凡十餘里。三年，出知泗州，占謝日，自陳：「臣久領京務，頗慮中外觀聽，謂臣負譴外遷，願稍進其秩。」詔改西染院使遣之。至任，逾月卒，年五十八。以其子平為定遠主簿，給奉終喪。

德權清苦幹事，好興功利，多所經畫。見官吏徇私者，必麵斥之，所至整肅。然喜采察纖微，以聞於上，朝論惡之。

閻日新
閻日新，宿州臨渙人。少為本州牙職，補三司使役吏。淳化中，選隸壽王府，主邸中記簿。真宗即位，擢為供奉官，提點雄、霸、靜戎軍榷場。咸平元年，遷內殿崇班、永興軍駐泊都監，徙劍門關兼知劍門縣，就加供備庫副使、慶州都監。景德初，命管勾邠、寧、環州駐泊兵馬。時，部署張凝屢入邊界焚族帳，日新皆提兵應援。俄知涇州，未幾，移慶州。上言：「野溪、三門等族恃嶮隘，桀黠難製，請開古川道，東至樂業鎮，西出府城。」從之。就轉供備庫使、知環州兼邠寧環慶路鈐轄、緣邊都巡檢使、安撫都監。俄換涇原儀渭路。二年，遷如京使，領萬州刺史。上朝陵、東封，皆命為行宮使。

大中祥符初，改文思使。日新起胥史，好雲為以進取，嘗上言：「群臣子弟以蔭得官，往往未童齔以受奉，望自今年二十以上，乃給廩。又京城百官早朝，而學士、丞、郎、舍人以上，導從嗬止太盛，難於趨避，望令裁減。」又屢請對，多所建白。且自陳筋力尚壯，願正授刺郡，守邊城以效用。

俄真拜坊州刺史、知渭州兼涇原路駐泊鈐轄。將祀汾陰，故改知同州事，儼信頓即日新所部，車駕至，迎謁獻方物。勞問久之，遂從祀睢上，賜以襲衣、金帶。還過新市鎮，又設彩樓樂伎以迎駕。明年，徙知徐州。代還，以足疾，改右領軍衛大將軍、昭州團練使、知單州。疾益甚，許還京師。天禧初，卒，年六十八。

靳懷德
靳懷德，博州高唐人。祖昌範，殿中丞。父隱，禹城令。懷德太平興國中明法，解褐廣安軍判官。秩滿，授鴻臚寺丞，曆著作佐郎、太子左讚善大夫、通判相州，改殿中丞、通判廣州，遷國子博士、通判滄州。曆虞部、比部員外郎，又通判莫州，知德州。

咸平中，契丹入寇，懷德固守城壁，又轉運使劉通言其善政，連有詔褒之。徙知密州，會留後孔守正之鎮，代還。鹽鐵使陳恕、判官王濟薦其武幹，換如京使、知邛州。懷德本名湘，素遊寇準之門，準父名湘，景德中，準方為相，懷德乃改名焉。俄知滄州。大中祥符初，召還，復遣之任，吏民詣轉運使李士衡借留懷德，士衡以聞。未幾，遷文思使。三年秋，以江左旱歉，命為洪、虔十州安撫都監。未至任，改知曹州。

明年春，選為益州鈐轄，加領長州刺史。懷德曆官以強幹稱，然酗酒多失，將行，別詔戒勖。真宗又麵諭之，就遷北作坊使。在劍外，軍民甚畏愛之。復以善職入拜西上閣門使，改領昭州刺史、知澶州。是州居水陸之要，懷德悉心撫治，頗著政績，使車往復，多稱譽焉。又知陝州，逾年，歸闕而卒，時天禧元年，年七十三。


論曰：世乏全材，則各錄其所長而用焉，亦皆可以集事功。允恭有心計，好言事，是時摘山煮海，方舟之漕，規制未備，故因其建白而從之，利甚博焉。羲亦精心敏職，士大夫許其醞藉。德權清廉強忮，矯名好威，然其斥謝泌以大臣非可受辱，識堂陛之分，長者之言哉。延德而下，遘會進陟，迭居事任，其指使治跡，各有可取者焉。


Chinese text: This work was published before January 1, 1923, and is in the
public domain worldwide because the author died at least 100 years ago.
