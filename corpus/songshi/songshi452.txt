忠義七

○高敏〈（張吉）〉景思忠〈（弟思立）〉王奇蔣興祖郭滸吳革李翼〈（阮駿）〉趙士嶐〈（士醫士真士遒士跂叔皎叔憑訓之聿之）〉陳淬黃友郝仲連劉惟輔牛皓魏彥明劉士英翟興〈（弟進）〉朱蹕〈（朱良方允武）〉龔楫李亙淩唐佐楊粹中強霓〈（康傑李伸）〉郭僎〈（郭讚王迸吳從龍）〉司馬夢求林空齋黃介孫益王仙吳楚材李成大陶居仁

高敏，登州人。為涇原指使，數與西夏戰，遭重傷。范仲淹、韓琦皆薦之，為閣門祗候，曆利州路、邠寧環慶都監，主蕃部事。

羌圍大順城，偏將趙懷德力戰，其下以銀買級，主帥李復圭以所部不整欲治之。敏言懷德善用人，戰必勝，當略其小過，且蕃官難強以漢法，復圭乃止。羌人聲言將出鄜延，敏屢白復圭曰：「兵家之事，聲東擊西，環慶嘗破白豹、金湯，結釁已深，不可不備。」已而果以兵三十萬來寇。

總管楊遂駐兵大義，以敏為先鋒將。夏人攻奪大順水砦，敏出通路，自寅及午，且戰且前，多所斬獲。次榆林，援兵不至，中流矢死，年五十七。官止東頭供奉官。詔贈嘉州刺史，錄其三子為侍禁、殿直。

張吉者，慶州卒也，為淮安鎮守烽。夏人寇東穀，掠得之，脅以兵，使呼城中曰：「淮安諸砦已破，宜速降。」吉反其辭曰：「努力！諸砦無虞，賊糧盡且去矣，毋庸降。」賊怒，害之。詔贈內殿崇班，又錄其子。

景思忠，字進之，普州安嶽人。以父西上閣門使泰蔭，累官西京左藏庫使，為遂州駐泊都監。夷人寇淯井，鈐轄張承祐出兵救之，思忠部卒五百為前鋒。夷乘險薄官軍，官軍戰不利，死者十之六。左右勸思忠引避，不聽，奮劍疾戰而死。走馬使張宗望為言，詔察訪熊本考實，得其事，神宗憫之，官思忠及同死者之子七人，餘皆賜其家錢帛。

弟思立，以蔭主渭州治平砦。囉兀用兵，韓絳使攝保安軍。夏人寇順寧，思立擅領兵赴援，諸將敗，一軍獨全。以功知德順軍，策應王韶取熙州，過洮，築當川堡，克羌香子、珂諾城，遂定河州。嘗與羌力戰，斬不用命者數人，軍聲大振。韶言其臨事忠勇，進如京副使、通事舍人，再擢東上閣門使、河州刺史，賜繡旗、朱甲。又遷四方館使、河州團練使，知其州。神宗知思立母老而未有官舍，命其弟思誼為秦州判官以便養。

青宜結鬼章舉兵襲殺伐木卒，害小校七人，以書抵思立，詞不遜。思立不能忍，帥兵六千攻之於踏白城。鈐轄韓存寶、蕃將瞎藥交止之，不聽。自將中軍，使存寶及魏奇為先鋒，王存將左，賈翊將右。鬼章眾二萬，分三砦以抗官軍。戰數十合，羌從山下圍中軍。他將王寧、李元凱沒於陣，思立、存寶潰圍出，諸將多傷，議曰：「日暮兵疲，宜移屯東岡以自固。」思立以魏奇創重，獨徙其軍，方遣之而殿後兵亂，前人望見，亦皆潰。思立且鬥且退，曰：「我適以百騎走羌數千人，無助我者，今敗矣，當自剄以謝朝廷。」眾止之。少頃再戰，遂死。時已除忠州防禦使，會其死，不及拜。帝以其輕敵致敗，不復贈官。

王奇，汾州人，武舉中第。章惇經營湖北溪洞，以為將領，降其酋舒光貴，縛元猛，平懿、洽等州。累遷如京副使，為湖南都監，徙廣西。宜州蠻寇邊，奇領兵至天河縣，期旦日會戰。裨將費萬夜以眾竊出河泥隘，戰沒。經略使移書迫奇，奇不能堪。後數日，蠻萬人驟集，奇輕出，遂敗。麾下猶數百人，勸策馬逃去，奇罵曰：「大丈夫當盡節以報國，何走為！」戰而死。詔贈皇城使、忠州防禦使，官其家六人，仍賜金帛。

蔣興祖，常州宜興人，之奇之孫也。以蔭累調饒州司錄。睦州盜起，旁郡皆震，興祖白州將糾吏卒，絹戰具，盜不敢謀。以功遷官，知開封府陽武縣。陽武，古博浪沙地，土脈脆惡，大河薄其南。嘗積雨泛溢，埽且潰，興祖躬救護，露宿其上，彌四旬，堤以不壞。治為畿邑最，使者交薦之。靖康初，金兵犯京師，道過縣，或勸使走避，興祖曰：「吾世受國恩，當死於是。」與妻子留不去。監兵與賊通，斬以徇。金數百騎來攻，不勝，去。明日師益至，力不敵，死焉，年四十二。妻及長子相繼以悸死。詔贈朝散大夫。

郭滸，德順中安堡人。從軍，積官至武經郎，為涇原第八副將。金人犯陝西，渭帥以下叛降，獨滸義不許，稱病去。帥惡忌之，傅致以罪，下之獄，脅使俱降。滸奮而呼曰：「大丈夫今得死所矣！終不能受汙。叛逆大惡，天地所不容，吾雖死，誓不爾貸，當訴於地下耳。」眾醜其語，即殺之。建炎三年，贈武翼大夫、忠州刺史。

同死者朱友恭，西安人。以忠翊郎為涇原第一副將。部兵捍金人於華亭，數有功。會金兵大集，友恭赴敵力戰，為所得。渭帥既降，誘以甘言，許優進官秩，不肯從，更詆辱之。帥不勝忿，斷其脛以徇，經日乃斬之。後贈敦武郎。

吳革，字義夫，華州華陽人，國初勳臣廷祚七世孫也。少好學，喜談兵。再試禮部不中，乃從涇原軍，以秉義郎幹辦經略司公事。

金人南牧，帥兵解遼州之圍。使粘罕軍，見之庭，揖不拜，責其貪利敗約，詞直氣勁。粘罕少屈，為追回威勝諸屯兵，授書使歸。欽宗問割地與不割地利害，對曰：「金人有吞噬之意，願悉起關中士馬赴都為備。」詔以為武功大夫、閣門宣讚舍人，持節諭陝西。行至朱遷，聞金人犯京師，復還。與張叔夜同入城，請於帝，乞幸秦州；又乞出城劫之，使不敢近；又乞諸門同出兵牽制、衝突、尾襲、應援，可一戰而勝。時眾言已入，皆不果。後金兵攻安上門，填道度壕，革言之守將，使泄蔡河水以灌之，不聽。及填道將合，欲用前議，則水已涸矣。

車駕幸金營，革以為墮其詐，往請叔夜，欲身見其大酋計事。叔夜問其故，曰：「茲行有三說：一則天子還內，二則金騎歸國，三則革死。」叔夜為言之，不報。上皇、妃、後、太子出郊，革白孫傅乞留之，不得。乃為傅謀，於啟聖僧院置振濟局，募士民就食。一日之間至者萬計，陰以軍法部勒，將攻金營。久之，遷於同文館，所合已至數萬，多兩河驍悍之士。

既而有立張邦昌之議，革謀先誅範瓊輩，以三月八日起兵。謀既定，前期二日，有班直甲士數百人排闥入言：「邦昌以七日受冊，請亟起事。」革乃被甲上馬，至咸豐門，四面皆瓊黨，紿革入帳，即執之，脅以從逆。革罵之極口，引頸受刃，顏色不變。其麾下百人皆同死。

李翼，麟州新秦人。宣和末，為代州西路都巡檢使，屯崞縣。金人取代，執守將嗣本，遣來諭降，翼射卻之，帥士卒堅守。義勝軍統領崔忠殺都監張洪輔，夜引金兵入城，翼挺身搏戰達旦，力不敵被執。酋粘罕欲臣之，怒罵不屈，與縣令李聳、丞王唐臣、尉劉子英、監酒閻誠、將官折可與同死之。

阮駿者，興化軍人。紹聖元年進士，為河南府少尹。金人犯京師，率所隸兵擁護神御殿，抱神御，罵聲不絕口，卒被害。特贈朝議大夫。

趙士嶐字景瞻，太宗之後。生五歲，補右班殿直。既長，遊庠序，月試數居前列。一日，投筆歎曰：「昔賢有不願為章句儒，出玉門關、佩侯印者，彼何人哉！」遂不復事科舉。去為郡縣吏，累遷至淮南西路兵馬鈐轄，駐壽春。

劇賊丁一箭眾號十萬，來攻城。郡守不知兵，凡備禦之策悉委士嶐。賊三旬不退，士嶐募軍中敢死士與之謀。有張宣者應募，獨持槊縋城下，擊殺數十人，賊眾披靡。乃選壯士數百人夜開城門，出其不意擊走之，追奔數十里。以功遷三官，秩滿，授江東路鈐轄。

李成叛，據江、淮六七郡，連兵數萬，遣其黨馬進圍九江，守臣姚舜明與士嶐及副鈐轄劉紹先禦之。進攻城益急，士嶐竭力捍守。江東帥呂頤浩屯鄱陽，既復南康，與建武節度使楊惟忠兵會，遣統製巨師古援江州，未至，遇伏敗。紹興元年正月，詔張俊為江、淮招討使，入辭，頗言成兵眾。高宗責以立功，俊悚懼受命。未至，城已陷。

時守城罷卒僅數千，捍賊百餘日，城中食盡。舜明、紹先議縱火，因棄城去，士嶐毅然獨糾合部曲餘民守城。城破，眾號呼曰：「無殺我趙鈐轄。」賊入城大掠。成素服士嶐之義，欲以為偽安撫使，士嶐怒罵曰：「賊欲屈我耶！」陰裂帛以書使示諸子曰：「賊不殺我，義不苟活，汝輩得出，為我雪恥。」遂仰藥而卒，年五十二。賊怒，並害其家數十口。事聞，上嘉悼，贈武功大夫，官其孫二人。

士嶐六子，皆有文行：不惉、不{乂心}、不愆、不恧、不{滯心}、不隱。是役也，不{乂心}、不{滯心}、不隱死焉。又宗子有士醫、士真、士遒，皆以死事聞。

士醫，任秀州兵馬都監。建炎四年，兀术入州，士醫乘城拒戰，城陷死之。後贈武翼大夫，官其二子。

士真，權知信陽軍。寇劉滿至，士真拒之。兵潰，滿執之去荊門，遇害。後贈右朝奉大夫。官其一子。

士遒，以武翼大夫守官江州。紹興五年，馬進寇江州，士遒遇害。贈武德大夫，官其家二人。

士跂，濮王曾孫也。靖康末，為右監門衛大將軍、吉州團練使。金人驅宗室北行，士跂得間道遁去。居邢州，結土豪將舉事。有告者，金人執而殺之。事聞，贈保寧軍節度使，諡忠果。

叔皎，秦悼王四世孫。元豐中，為右班殿直，累遷至德州兵馬都監。自靖康以來，劉順、呂拱、劉亨相繼謀叛，叔皎皆設方略捕擒之。建炎二年，金人圍城，郡檄叔皎率兵禦之，前後六戰。圍急，有江喆者，與郡守宗諒謀以城降，叔皎斬喆以徇。金人登城，叔皎猶力戰，勢窮被執，怒罵不屈，遂遇害。

叔憑，建炎間，任陝州都監，累官武翼大夫，就遷通守。金人圍陝州既久，援兵不至，城危。時叔憑子官盧氏，遺以蠟丸書曰：「人臣當死國難，況吾以近屬，其可辱命耶？死固其所也。」遂死之。時通判王滸，職官劉效、陳思道、馮經、李嶽、杜開，縣令張玘，將佐盧亨等五十一人俱死，無降者。

訓之字誨道，秦悼王五世孫。父叔侯，官至惠州防禦使。訓之登政和二年進士，調東平儀曹，知平江府吳縣。朱勔怙勢役州縣，訓之不為屈。勔嘗執數輩詣縣請治，訓之悉縱之。懺勔，遂移疾去。

宣和末，盜起河北，訓之屢與人言：「契丹舊盟未可渝，金人新好未可恃。」未幾，金人犯京師，訓之居揚州，率大姓募士勤王，聞都城失守，乃止。

建炎三年，知吉州永豐縣。孟太后避地虔州，護衛統製杜彥與其麾下叛，後軍楊世雄應之，將犯永豐。訓之與尉陳自仁簡兵分為二，一取間道繞賊後，一據地利匿其精兵以誘賊。賊至伏發，殲其眾。會賊別校繼至，官兵未成列，訓之率數十輩拒戰，厲聲罵賊，與自仁俱被害。事聞，詔贈訓之朝散郎、直秘閣，諡忠果，自仁通直郎，官其子，邑人為立祠。

太后之發吉州也，至太和，眾皆潰。從事郎、三省樞密院幹辦官劉德老為金人追騎所殺。官其家一人。

是年，金人過江，陳淬戰死，岳飛等兵皆引去。上元丞趙壘之帥鄉兵迎敵，死之。贈奉議郎，官其家一人。

聿之，安定郡王叔東子也。建炎中，為成忠郎。金人圍潭州，帥臣向子諲率眾守城，聿之隸東壁。子諲循城，顧聿之曰：「君宗室，不可效他人苟簡。」聿之感慨流涕。金兵登城縱火，子諲率官吏突門遁去，城遂陷，聿之巷戰，大罵而死。將官武經郎劉玠亦死之。事聞，贈聿之左監門衛大將軍，玠武經大夫，皆官其家。其後朱熹為請立廟，賜號忠節。

陳淬，字君銳，興化軍莆田人。紹聖初，下第，挾策西遊。時呂惠卿帥鄜延，淬戎服往見，惠卿問相見何事，淬曰：「大丈夫求見大丈夫，又何事？」惠卿器之，補三班奉職。與西人接戰於烏原，手殺十餘人，擒其砦主。奏為左班殿直、鄜延路兵馬都監，累遷武經郎。丁外艱。

宣和四年，召赴闕，授真定路分都監兼知北砦、河北第一將，尋拜忠州團練使、真定府路馬步副總管。七年，金人入真定，淬以孤軍禦之，妻孥八人皆遇害。

建炎元年，辟諸軍統製，宗澤命擊金人於南華，敗之。兼大名府路都總管兵馬鈐轄，擢知恩州。王善者，金之種落也。擁眾十萬，長驅兩河，遂襲恩。淬與長子仲剛拒戰，賊飛刃及淬，仲剛以身蔽刃，死之。明年，善復圍陳州，淬大敗善兵，拜宿州安撫使。李成叛，詔以淬為御營使、六軍都統、淮南招撫使討之，三戰三捷。未幾，金人犯采石，又檄淬回援建康。淬將中軍，戚方將前，王燮將後。淬曰：「彼眾雖多，然止有二十艘，一艘不越五十人，每至不過千人。吾伏兵葭蘆翳薈間，俟其旋濟旋獲，前後不相知，訖濟，當盡獲矣。」杜充不從，金兵遂犯板橋，諸軍皆潰，淬獨與戰，勢窮力盡，據胡床大罵，刃交於胸而色不動，與其從子仲敏俱死。詔贈拱衛大夫、明州觀察使，官其一子一婿。

黃友，字龍友，溫州平陽人。少不羈，十五入太學，語同輩曰：「大丈夫不能為國立功，亦造化中贅物耳。」因投筆西遊。邊帥劉法一見奇之，延致門下。會西鄙軍哄，都護高永年戰沒，友作七詩哀其忠。其後幕府奏功，沒永年之實，恤典不及。其子以友詩進，徽宗覽之惻然，遂加贈諡。友亦免省試，登進士第，調永嘉、瑞安二縣主簿，攝華陰令，有政聲。

方臘竊發，友同諸將收復，所至披靡。婺寇復作，守留友攝兵曹，為殄滅計。友請往諭之，既次浦江，賊望風解去。復單騎次武義，賊眾持釘一榼置其前，友正色叱之曰：「汝等何速死耶？」賊首李德壯之，亟麾退，一境貼然，婺人圖像祀之。

通判檀州。會金人敗盟，郭藥師以常勝軍叛，燕土響應，友獨領數千人與之戰，躬冒矢石，破裂唇齒。欽宗即位，製置使詹度奏友久服武事，籌略過人。丞相何從而薦之，召對，問友唇齒破裂狀，為之稱歎，齎予甚渥。

進直徽猷閣、製置司參謀官，同種師中解太原圍。友遣兵三千奪榆次，得糧萬餘斛。明日，大軍進榆次十里而止，友亟白師中：「地非利，將三面受敵。」論不合，友仰天歎曰：「事去矣！」迨曉，兵果四合，矢石如雨，敵益以鐵騎，士卒奔潰。敵執友謂曰：「降則赦汝。」友厲聲曰：「男兒死耳！」遂遇害。帝書「忠節傳家」四字旌其閭，官其後八人。

友體貌英偉，膽雄萬夫，謀畫機密，出人意表。嘗語子弟曰：「天下承平日久，武事玩弛，萬一邊書告警，馬革裹屍，乃吾素誌。他日收吾骸，足心黑子為識也。」其忠誠許國根於天性如此。

郝仲連，昌元人。建炎元年，金人犯河中，守臣席益遁去。仲連時為貴州防禦使，宣撫範致虛遣節制河東軍馬，屯河中，就權府事。金將婁宿以重兵壓城，仲連率眾力戰，外援不至，度不能守，先自殺其家人，城陷不屈，及其子皆遇害。後贈中侍大夫、明州觀察使。

劉惟輔，涇州人。以同州觀察使為熙河馬步軍副總管。金人既得秦州，經略使張深遣惟輔將三千騎禦之。金前軍逾鞏州，距熙才百里，惟輔留軍熟羊城，以千八百騎夜趨新店。黎明軍進，短兵相接，殺傷大當。惟輔舞槊刺其先鋒將孛堇黑鋒，洞胸墮馬死，敵為奪氣退。深檄隴右都護張嚴往追之，至鳳翔境上，惟輔不欲聽嚴節制，乃自別道由吳山出寶雞，獲金遊騎。嚴擁大兵及金人於五里坡，金人知之，伏兵坡下，嚴與曲端期而不至，徑前，遇伏死之。惟輔自石鼻砦遁歸。

金人略熙河，惟輔將去，顧熙河尚有積粟，恐金人因之以守，急出悉焚之。金人追及，所部皆走，惟輔與親信數百匿山寺中，遣人詣夏國求附，夏國不受。其親信軍詣金人降，金人執惟輔，誘之百方，終不言。金人怒，捽以出，惟輔奮首曰：「死犬！斬即斬，吾頭豈汝捽也。」顧坐上客曰：「國家不負汝，一旦遽降敵耶？」即閉口不復言而死。張浚聞之，承製贈昭化軍節度使，賻金帛布以二百計，官子孫十二人，立廟成州，號忠烈。

有高子孺，狄道人。知蘭州龕穀砦，聞惟輔尚存，固守以待。及城陷，先刃其家而後死。韓青為熙河馬步軍第六將，間行從惟輔，為金人所擒，亦罵不絕口而死。

牛皓，福津人。為武功大夫、川陝宣撫後軍中部將。紹興五年，金右都監撒離曷與其熙河經略使慕洧欲犯秦川，宣撫副使吳玠遣諸校分道伺之。皓至瓦吾穀，與金將虎山遇，皓所部步卒不滿二百，乃下與戰，謂其從曰：「吾所以舍馬者，欲與若等同死也。」金人見皓異於他人，欲招之，皓力戰死。

有承信郎高萬，且罵且戰，與熙河路部將任安、宣撫司隊官秦元、薛琪、張亨皆死於陣。金人相謂：「真健兒也。」後皓、安皆贈翊衛大夫，官其家五人，贈萬等三官，錄其子。

魏彥明，開封人。通判延安府。建炎二年，金人陷府東城，而西城猶堅守。金人並兵入鄜延，王庶自當鄜州來路，遣統製官龐世才當延安來路。天大雪，世才戰敗，自是金兵專圍西城。初受圍時，彥明與權府事劉選分地而守，彥明當東壁，空家貲以賞戰士，金人不敢犯。王庶子之道未弱冠，率老弱乘城。金人晝夜攻城，閱十有三日城陷，彥明坐子城樓上，金人並其家執之，諭使速降。彥明曰：「吾家食宋祿，犬輩使背吾君乎？」婁宿怒殺之。詔贈中大夫，官一子。

劉士英，宣和間為溫州教授。方臘陷處州，州人爭具舟欲遁，士英奮謂不當避。自郡將而下皆排沮之，士英獨身任責，推郡茂才石礪為謀主，治兵峙糧，籍保伍，分其地為八隅，委官統率，以鍾為約，令民聞鍾聲則趨所守堞。未幾，賊來攻，拒守凡四十餘日，官軍繼至，賊潰去。

靖康初，通判太原府。金人入境，帥臣張孝純欲避之，士英率通判方笈、將官王稟力止孝純。及城陷，稟赴火死，士英持短兵接戰，死之。笈在金，因講和使附書言二人死節，後刻石於衢、溫二州。

翟興，字公祥，河南伊陽人。少以勇聞。劇賊王伸起，興與弟進應募擊賊，號大翟、小翟。金人犯京師，西道總管王襄檄興統領在城軍馬。以保護陵寢功補承信郎，辟京西北路兵馬副鈐轄，為陝西宣撫司前軍統製。高世由以澤州降金，金以為西京留守。興與進提步卒數百，卷甲夜趨洛陽，擒世由等斬之。

群盜冀德、韓清出沒汝、洛間，興以輕騎追襲，德就擒，清僅以身免。會進為叛將楊進所害，賊乘勢擊敗官軍，興帥餘眾拒賊，保伊川。明年，訴進死事於朝，以興代進為京西北路安撫製置使兼京西北路招討使，兼知河南府。楊進屯鳴皋山北，興與子琮帥鄉兵時出擾之，進懼，棄輜重南走，興邀擊於魯山縣，進中流矢死，餘眾潰去，西京平。

賊王俊據汝州，興引兵攻之，俊棄城去，退保繖蓋山。興進攻，免胄大呼曰：「賊識我乎？我翟總管也。」眾皆披靡，遂破之。

金人犯河陽、鞏縣、永安軍，興遣子琮與搏戰，屢捷，追至澠池。詔授河南孟、汝、唐州鎮撫使兼知河南府，轉武略大夫兼閣門宣讚舍人，寓治伊陽。時河東、北雖陷，土豪聚眾保險，興遣蠟書結約之，向密、王簡、王英輩皆願受節制。奏上，高宗嘉之，授河東、北路軍馬使，遍檄山砦，由是汾、澤、潞、懷、衛間山砦首領皆應命。

金人入陝右，興遣將邀擊，俘五十餘人，又遣子琮生擒金河東都統保骨，遂復陽城縣，乘勝取絳之垣曲，進至米糧川。紹興元年春，金重兵犯河南，時興軍乏糧，就食諸道，僅存親兵自衛，人情震恐。興授將彭玘方略，設伏於井首，俟敵至陽遁，金眾果追玘，伏發，金帥就擒。鄧州人楊某擁眾河北，偽稱 「信王」，興遣將董先追獲於商州殺之。進武功大夫、忠州團練使。

劉豫將遷汴，以興屯伊陽，憚之，遣蔣頤持書誘興以王爵。興斬頤焚其書，豫計不行，乃陰遣人啖裨將楊偉以利，偉殺興，攜其首奔豫。或云：賂偉為內應，以兵徑犯中軍，興奮擊墜馬死。事聞，贈保信軍節度使。

興威貌魁偉，每怒，須輒張。軍食不繼，士以菽粟雜藜藿食之，激以忠義，無不奮厲。在河南累年，金人不敢犯諸陵。詔賜軍名「忠護」。子琮，沈勇有父風，繼興為鎮撫使；琳，閣門祗候。

進字先之。以捕盜勞補下班殿侍，累功充京西第一將。坐熙河帥劉法涇原戰失利，降官停任，尋敘復。女真歸故地，改河北第四將。往至遂城，會契丹兵奄至，都統製劉延慶以進為先鋒，與契丹戰於幽州石料岡、盧溝河皆捷。又與契丹大將遇於峰山，力戰彌日，契丹潰去。

金人犯京師，朝廷密詔西道總管王襄會兵三萬赴京城，至葉縣，襄欲引兵而南，進諫止之，因分軍遣進持書而西。時經略使範致虛已合五路軍馬次潼關，以進統河南民兵，收復西京。進至福昌，遣兵襲金營。時金遊騎往來外邑，進設伏擒之。金人逼靈山砦，進父子兄弟與之戰，潰圍至高都，集鄉兵七百人，夜行晝伏，五日至洛城，夜半破關入，擒高世由。再捷於伊陽白草塢。都總管孫昭遠至洛陽，以進戍澠池界，授武義大夫、閣門宣讚舍人。

金人犯白浪隘，將渡河，進破之。未幾，洛陽再陷，進在伊陽，裒散亡才千人。金人犯薛封，進選精銳三百人，夜縱火斫其營，焚死者甚眾。又戰於驢道堰，生擒金將翟海，追至梅花穀。賊冀德、韓清嘯聚南陽，進間道擊之，德降，繼斬清於艾蒿平。勒兵抵龍門，屢與金人夾河戰，乘勝入洛陽。或曰：「彼砦尚固，城未可守。」不聽。金人聚懷、衛、蒲、孟數州之眾薄城下，斧諸門入，進率士卒巷戰，次子亮死之。遷武功大夫、閣門宣讚舍人，充京西北路兵馬都鈐轄，尋授馬步軍副總管，升本路製置使，兼知河南府。

會東京留守杜充所招巨寇楊進號「沒角牛」者，擁兵數萬，殘害汝、洛間。進謂其兄興欲力除之。會楊進遣數百騎絕水犯進營，進乘半渡擊之，追賊數十里，破賊四砦，馬驚墜塹，為賊所害。贈左武大夫、忠州刺史，官其後五人。

朱蹕，湖州安吉人，知錢塘縣。建炎三年，金人陷杭州，初犯餘杭，守臣康允之退保赭山。蹕白允之率弓手、士軍前路拒敵，使杭民為逃死計。行二十里，遇金兵，蹕兩中流矢，左右掖至天竺山，猶能率鄉兵禦敵。後數日遇害。時兀术自安吉進兵，過獨鬆關，曰：「南朝若以羸兵數百守此，吾豈能遽度哉！」

朱良者，字良伯，吳郡人。世儒科。建炎中，為海鹽縣尉。金兵入境，良謂僚友曰：「今日乃忠臣義士死國之時也。」被甲執戈，集所部百餘人奮而前，擊金兵數人死，眾為披靡，然力不敵，竟死。事聞，官其子思，後守漢陽。

方允武者，衢州人。武學上舍，補官為常州宜興巡檢。建炎三年，金人入縣之金泉鄉，允武率土軍、鄉民迎敵，殺獲數級，奪弓箭與旗。後遇金兵梅嶺村，力戰而沒。詔贈兩官，官其家二人。

龔楫字濟道，兵部侍郎原之孫，世以儒學顯。楫懦如不勝衣。建炎初，聞金人陷郡縣，輒忿恚不食，念有以自見而不可得。兀术據和州，以偏師萬人築堡新塘，遏絕濡須之路。楫率家僮百餘人襲之，鄉里從者三千餘人，獲千戶二，係累者數百人，輜重稱是。縱遣所掠州民父母妻子，將歸於滁、和鎮撫司。遇金兵大至，乃取道圩上，金騎兵據其衝，不得前，眾多赴水死。楫麾其眾曰：「今日鬥死亦足稱義士，自棄溝瀆無益也。」戰敗，為金人所獲，猶挺劍刺其一人，罵不絕口，金人臠割之。年二十二。

金人初至新塘，有蔣子春者，教授里中。金人見其挾書，又人物秀整，喜之，欲命以官，子春怒罵，乃殺之。

李亙者，字可大，兗州乾封人。少好學，有知慮。大觀二年進士。徐處仁當國，擢尚書郎官。建炎末，金人犯淮南，亙不及避，劉豫使守大名。與淩唐佐謀，密陳豫可取狀告於朝。募卒劉全、宋萬、僧惠欽輩十餘，往返事泄，全、萬、惠欽為邏者所得，亙坐死。後贈官，立祠曰湣忠。

又有武顯大夫孫安道，為應天府兵馬鈐轄。城陷不得歸，謀挺身還朝，為人所告而死。後贈忠州刺史。

淩唐佐字公弼，徽州休寧人。元符三年進士。建炎初，提點京畿刑獄，加直秘閣，知南京。南京陷，劉豫因使為守。唐佐與宋汝為密疏其虛實，遣人持蠟書告於朝。江、淮都督呂頤浩過常州，得唐佐從孫憲，授保義郎、閣門祗候，俾持帛書遺之。憲至睢陽，事泄，豫捕唐佐並其家，憲脫歸。唐佐見豫，責以大義，豫怒，斬唐佐境上。李橫復潁昌，言於朝，詔贈徽猷閣待制。

楊粹中，真定府人。建炎二年，金人大入，時粹中知濮州，固守不下。粘罕以濮小郡，易之，將官姚端乘其不意，夜搗其營，直犯中軍，粘罕跣足走，僅以身免。遂急攻城，凡三十三日而陷，端率死士突出。粘罕入其城，粹中登浮圖不下，粘罕嘉其忠義，許以不死，乃以粹中歸。粹中竟不屈而死，守禦官杜績亦死之。贈粹中徽猷閣待制。

強霓，自金歸宋，為武功大夫、閣門宣讚舍人、知環州、環慶路統製軍馬兼沿邊安撫使。隆興間，金兵圍環州，與其弟武經大夫、環慶路統領沿邊忠義軍馬震堅守孤城，招誘使降，不屈，城陷死焉。興州駐紮御前諸軍統製吳挺言於朝，並贈觀察使，立廟西和州，賜額旌忠。

康傑者，權知扶風縣，與金將馮宣戰，宣愛而欲招之，傑奮曰：「吾今也當死於陣，不能降敵。」宣殺之。

李伸者，知天興縣，堅守不下，城陷，曰：「吾豈使敵殺我。」遂自殺。

郭僎，字同升，開封祥符縣人。以父任調海州東海縣尉，權祥符縣尉。時童貫子師閔死，敕葬邑境，僎任道途之役。貫命徹民屋之當道者，僎先籍童氏屋數十間欲毀之，貫遽令勿毀，由是民屋得免。

再調濱州招安丞，又為亳州蒙城丞。令以鹽科邑民，僎爭之不可。郡守以僎丞鹿邑，中貴人楊逢周率軍士二百人，以捕寇為名入邑境，所至騷動。僎檄逢周取所受文書，逢周不與，僎令尉譏察之。逢同歸，訴於徽宗，詔逮僎赴開封府獄，獄以狀聞，乃使還任。

辟權咸平縣丞。靖康初，勤王兵有剽掠邑界者，僎率民兵擊之，得犯者斬以徇。會金人大至，力不敵，其僚欲降之，僎走南京從趙野乞師，不從，慟哭而歸。尋知宣城縣。苗傅、劉正彥之變，呂頤浩傳檄諸郡，僎說郡守劉玨，請募勇士倍道赴難，揭榜復用建炎年號，人皆韙之。

通判全州，權饒州浮梁宰，未行，時有賊張頂花者已逼縣境，眾止之，僎曰：「安逸則就，艱危則辭，非我所學。」徑就道。至縣，約束吏士，誓以死戰。賊聞之，偽降，入邑為變，邑官竄伏，僎曰：「吾為宰，義不可去。」端坐公署，賊徒責僎，僎大罵不絕口，遂遇害。詔贈承議郎，錄其後二人。

郭讚者，汝陽縣丞也。建炎二年，金人陷蔡州，守臣閻孝忠聞之，先遣其家，獨聚軍民守城。金人陷城，孝忠為所執，見其貌陋且侏儒，乃令荷擔，因乘間而逃。獨讚朝服詬叱不肯降，遂見殺。

王迸字純父，饒州樂平人。鄉舉恩免，為固始簿，攝邑。紹定中，金兵犯淮，守令望風遁，迸度力不能禦，懷印自投於井而死。

吳從龍字子雲，官至武功郎、建康府統製。紹定兵難，為先鋒，援不至，被擒，使至泰州城下誘降，終不屈，死之。廟祀揚、泰二州，賜額褒忠。官其弟從虎，至武經大夫。

司馬夢求，敘州人，溫國公光之後也。母程，歸及門，夫死，誓不它適，旌其門曰「節婦」。夢求，其族子，取以為後。景定三年，舉進士。咸淳末，調江陵沙市監鎮。沙市距城才十五里，南阻蜀江，北倚江陵，地勢險固，為舟車之會，恃水為防。德祐元年，湖水忽涸，北兵橫遏中道，乘南風縱火，都統程文亮逆戰於馬頭岸，製置使高達束手不援，文亮降。夢求朝服望闕再拜，自經死。

林空齋，永福人，失其名。父同，官至監丞。空齋舉進士，曆知縣，解官家居。益王立，張世傑圍泉州，乃率鄉人黃必大、劉仝祖即其家開忠義局，起義兵，復永福縣。時王積翁以福安送款世傑，然實密約北兵。兵至，屠永福，必大、仝祖等走它邑。空齋盛服坐堂上，齧指血書壁云：「生為忠義臣，死為忠義鬼。草間雖可活，吾不忍為爾。諸君何為者，自古皆有死。」俄見執，不屈而死。

黃介，字剛中，隆興分寧人。意氣卓越，喜兵法。製置使朱祀孫帥蜀，介上攻守策，祀孫愛之，以自隨。夏貴辟充廣濟簿尉，平反死囚，尹不能抗。錢真孫復辟入幕，及與真孫別，誦「南八，男兒死爾」語以勉之。後家居，帥鄉民登龍安山為保聚計。德祐元年，北兵至砦，眾奔潰，介堅守不去，且射且詬，麵中六矢不為動，顧謂家僮陳力曰：「爾盡力勿走。」力曰：「主在，死生同之。」介身被鏃如蝟，麵頸復中十三矢，倚柵而死，力亦死。

妻劉被掠，子用中逃，得不死。乃壯，求母四方，逾十年，得於京師以歸，州裏稱為黃孝子雲。

孫益，揚州泰興人。少豪俠。紹定中，李全犯楊州，遊騎薄泰興城下，縣令王爚募人守禦，益起從之。俄賊兵大至，益率眾拒之。眾見賊勢盛，且前且卻，益厲聲呼曰：「王令君募我來，將以守護城邑也。今賊至城下，我輩不為一死，復何面目見令君乎？」遂身先赴敵，死之。

同時顧緒、顧珣俱戰死。事聞，贈益保義郎，緒、珣承節郎，各官其子一人。

王仙，蜀都統也。守涪州，北兵攻圍無虛日，勢孤援絕。宋亡之二年，城始破，仙自刎，斷其亢不殊，以兩手自摘其首墜死。

曹琦，蜀進士也。知南平軍，亦被執，脫身南歸，製置辟主管機宜文字。聞都統趙安以城降，就守禦地自經死。

吳楚材名炎，以字行，建昌南城人。德祐元年，建昌降。明年春，楚材還其鄉領村，糾集民兵。時江西製置使黃萬石走邵武，遂繇邵武守黎靖德請於萬石，乞濟師，萬石不許，而授楚材迪功郎、權制置司計議官以安之，且戒勿興兵。楚材不聽，二月己亥，自領村率眾，晨炊蓐食，將攻城。鉦鼓震動，甫至近郊之龜湖，北兵三道蹴之，奪其長梯鐵鉤，因進攻領村，拒以木柵，不得入。事聞，益王元帥府承製遷楚材宣義郎、帶行太社令、知建昌軍，俾聚兵圖再舉。萬石匿其命。

楚材既失利，且乏援，大元兵誘降，其眾多解去。楚材走光澤，為人所執，及其子應登以獻。郡遣錄事婁南良訊之曰：「汝何為錯舉？」楚材抗聲曰：「不錯，不錯。如府錄所為，乃大錯爾。府錄受宋官爵，今乃為敵用事，還思身上綠袍自何而得？吾一鄙儒，特為忠義所激，為國出力，事雖不成，正不錯也。」南良愧而語塞。及吳浚為江西製置、招討使，斬楚材父子，傳首諸邑。益王立於福州，聞而哀之，贈官朝奉郎，即邵武境上立廟，賜名忠勇。

李成大，字實夫，南康軍建昌人，文定公李迪之從子也。寶祐四年進士。德祐初，知金壇縣。北兵至，與寄居官潘大同、大本率民兵巷戰，不勝，大同兄弟死之。吏民挾成大降，乃潛與胡用存謀復金壇，事泄係獄，搒掠不屈，遂殺其二子以懼之，終不屈，笑曰：「子為父死，臣為君死。」卒殺之。

事聞，贈朝散大夫、直秘閣，諡忠節。製曰：「外難方熾，擁名城數十而降者，相望也。守封疆之臣，父忠於前，子繼於後，如晉卞氏，可無褒乎？通直郎、知鎮江府金壇縣兼弓手砦兵正李成大勁氣排霄，精忠貫日，壯誌弗就，以沒其身。襚以大夫之階，官其二孤，用慰英爽。」

陶居仁，太平之蕪湖人。以行義聞州裏。仕為鎮江錄事參軍。北兵攻鎮江，守臣洪起畏遁，統製官石祖忠舉城降，居仁見執，抑使降。居仁曰：「吾固知曆數窮而世運更也，詎可失忠義求苟生邪？得以死報朝廷，夫何憾。」竟不屈，遂見殺。大帥至，聞居仁死時語，歎嘖之，為棺斂，使人護以還其家。逆流數百里，不時頃至，人皆異之。鄉人為立祠。


Chinese text: This work was published before January 1, 1923, and is in the
public domain worldwide because the author died at least 100 years ago.
