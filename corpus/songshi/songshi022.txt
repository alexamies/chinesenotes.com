　　宣和元年春正月戊申朔，日下有五色雲。壬子，進建安郡王樞為肅王，文安郡王杞為景王，並為太保。乙卯，詔：「佛改號大覺金仙，余為仙人、大士。僧為德士，易服飾，稱姓氏。寺為宮，院為觀。」改女冠為女道，尼為女德。丁巳，金人使李善慶來，遣趙有開報聘，至登州而還。戊午，以余深為太宰兼門下侍郎，王黼為特進、少宰兼中書侍郎。乙丑，改湟州為樂州。癸酉，封子棟為溫國公，侄有恭為永甯郡王。乙亥，躬耕籍田。罷裕民局。

　　二月庚辰，改元。易宣和殿為保和殿。戊戌，以鄧洵武為少保。

　　三月庚戌，蔡京等進安州所得商六鼎。己未，以馮熙載為中書侍郎，范致虛為尚書左丞，翰林學士張邦昌為尚書右丞。詔天下知宮觀道士與監司、郡縣官以客禮相見。童貫遣知熙州劉法出師攻統安城，夏人伏兵擊之，法敗歿，震武軍受圍。甲子，知登州宗澤坐建神霄宮不虔，除名編管。辛未，賜上舍生五十四人及第。甲戌，皇后親蠶。

　　夏四月丙子朔，日有食之。庚寅，童貫以鄜延、環慶兵大破夏人，平其三城。己亥，曲赦陝西、河東路。辛丑，進輔臣官一等。

　　五月丙午朔，有物如龍形，見京師民家。丁未，詔德士並許入道學，依道士法。丙辰，敗夏人于震武。壬申，班禦制《九星二十八宿朝元冠服圖》。甲戌，慮囚。是月，大水犯都城，西北有赤氣亙天。

　　六月壬午，詔西邊武臣為經略使者改用文臣。甲申，詔封莊周為微妙元通真君，列禦寇為致虛觀妙真君，仍行冊命，配享混元皇帝。己亥，夏國遣使納款，詔六路罷兵。

　　秋七月甲寅，以童貫為太傅。

　　八月戊寅，詔諸路未方田處並令方量，均定租課。丁酉，以神霄宮成，降德音於天下。范致虛以母憂去位。

　　九月甲辰朔，燕蔡京於保和新殿。辛酉，大饗明堂。癸亥，幸道德院觀金芝，遂幸蔡京第。丁卯，以淮康軍節度使蔡攸為開府儀同三司。

　　冬十月甲戌朔，以《紹述熙豐政事書》佈告天下。

　　十一月癸丑，朝獻景靈宮。甲寅，饗太廟。乙卯，祀昊天上帝於圜丘，赦天下。甲子，詔東南諸路水災，令監司、郡守悉心振救。戊辰，以淮甸旱，饑民失業，遣監察御史察訪。張邦昌為尚書左丞，翰林學士王安中為尚書右丞。時朱勔以花石綱媚上，東南騷動，太學生鄧肅進詩諷諫，詔放歸田裏。十二月甲戌，詔京東東路盜賊竊發，令東、西路提刑督捕之。辛卯，大雨雹。丙申，帝數微行，正字曹輔上書極論之，編管郴州。是歲，京西饑，淮東大旱，遣官振濟。嵐州黃河清。升邢州為信德，陳州為淮寧，襄州為襄陽，慶州為慶陽，安州為德安，鄆州為東平，趙州為慶源府；瀘州為瀘川，睦州為建德，岳州為岳陽，寧州為興寧，宜州為慶遠，光州為光山，均州為武當軍。

　　二年春正月癸亥，追封蔡確為汝南郡王。甲子，罷道學。

　　二月乙亥，遣趙良嗣使金國。唐恪罷。庚辰，以甯遠軍節度使梁子美為開府儀同三司。戊子，令所在贍給淮南流民，諭還之。甲午，詔別修《哲宗史》。

　　三月壬寅，賜上舍生二十一人及第。乙卯，改熙河蘭湟路為熙河蘭廓路。

　　夏四月丙子，詔江西、廣東兩界群盜嘯聚，添置武臣提刑，路分都監各一員。

　　五月庚子朔，以淑妃劉氏為貴妃。己酉，日中有黑子。丁巳，祭地于方澤，降德音于諸路。布衣朱夢說上書論宦寺權太重，編管池州。戊辰，詔宗室有文行才術者，令大宗正司以聞。六月癸酉，詔開封府振濟饑民。丁丑，太白晝見。戊寅，蔡京致仕，仍朝朔望。辛巳，詔自今動改元豐法制，論以大不恭。丙戌，詔三省、樞密院額外吏職，並從裁汰。及有妄言惑眾、稽違詔令者，重論之。詔諸司總轄、提點之類，非元豐法並罷。丁亥，復寺院額。甲午，罷禮制局並修書五十八所。

　　秋七月壬子，罷文臣起復。己未，罷醫、算學。丙寅，封子楒為英國公。

　　八月庚辰，詔減定醫官額。乙未，詔監司所舉守令非其人，或廢法不舉，令廉訪使者劾之。

　　九月壬寅，金人遣勃堇等來。乙巳，復德士為僧。辛亥，大饗明堂。丙辰，遣馬政使金國。癸亥，余深加少傅。宴童貫第。

　　冬十月戊辰朔，日有食之。以河東節度使梁師成為太尉。建德軍青溪妖賊方臘反，命譚稹討之。

　　十一月己亥，余深罷，仍少傅，授鎮西軍節度使、知福州。庚戌，以王黼為少保、太宰兼門下侍郎。己未，兩浙都監蔡遵、顏坦擊方臘，死之。十二月丁亥，改譚稹為兩浙制置使，以童貫為江、淮、荊、浙宣撫使，討方臘。己丑，以少傅鄭居中權領樞密院。庚寅，詔訪兩浙民疾苦。是月，方臘陷建德，又陷歙州，東南將郭師中戰死。陷杭州，知州趙霆遁，廉訪使者趙約詬賊死。是歲，淮南旱。夏國、真臘入貢。

　　三年春正月壬寅，鄧洵武卒。戊午，以安康郡王栩為太保，進封濟王；鎮國公模為開府儀同三司，進封樂安郡王。己未，詔淮南、江東、福建各權添置武臣提刑一員。辛酉，罷蘇、杭州造作局及御前綱運。乙丑，罷西北兵更戌。罷木石彩色等場務。是月，方臘陷婺州，又陷衢州，守臣彭汝方死之。

　　二月庚午，趙霆坐棄杭州，貶吉陽軍。罷方田。甲戌，降詔招撫方臘。乙酉，罷天下三舍及宗學、辟雍、諸路提舉學事官。癸巳，赦天下。是月，方臘陷處州。淮南盜宋江等犯淮陽軍，遣將討捕，又犯京東、河北，入楚、海州界，命知州張叔夜招降之。

　　三月丁未，禦集英殿策進士。庚申，賜禮部奏名進士及第、出身六百三十人。

　　夏四月丙寅，貴妃劉氏薨。甲戌，青溪令陳光以盜發縣內棄城，伏誅。庚寅，忠州防禦使辛興宗擒方臘於青溪。詔二浙、江東被賊州縣給復三年。癸巳，汝州牛生麒麟。

　　五月戊戌，以鄭居中領樞密院。己亥，詔杭、越、江寧守臣並帶安撫使。甲辰，追冊貴妃劉氏為皇后，諡曰明節。改睦州、建德軍為嚴州、遂安軍，歙州為徽州。丙午，金人再遣曷魯等來。戊申，以興甯軍節度使劉宗元為開府儀同三司。癸亥，詔三省覺察台諫罔上背公者，取旨譴責。陳過庭、張汝霖以乞罷御前使喚及歲進花果，為王黼所劾，並竄貶。

　　閏月丙寅，減諸州曹掾官。辛未，立醫官額。甲戌，復應奉司，命王黼及內侍梁師成領之。戊寅，慮囚。

　　六月，河決恩州清河埽。

　　秋七月丁卯，振溫、處等八州。丁亥，廢純、滋等十二州。戊子，童貫等俘方臘以獻。是月，洛陽、京畿訛言有黑眚如人，或如犬，夜出掠小兒食之，二歲乃息。

　　八月甲辰，曲赦兩浙、江東、福建、淮南路。乙巳，以童貫為太師，譚稹加節度。丁未，祔明節皇后神主于別廟。丙辰，方臘伏誅。

　　九月丙寅，以王黼為少傅，鄭居中為少師。庚午，進執政官一等。辛未，大饗明堂。

　　冬十月甲寅，詔自今贓吏獄具，論決勿貨。童貫復領陝西、兩河宣撫。

　　十一月丁丑，馮熙載罷。以張邦昌為中書侍郎，王安中為尚書左丞，翰林學士承旨李邦彥為尚書右丞。辛巳，封子桐為儀國公。壬午，張商英卒。十二月辛卯朔，日中有黑子。壬子，進封廣平郡王構為康王，樂安郡王模為祁王，並為太保。是歲，諸路蝗。

　　四年春正月丁卯，以蔡攸為少保，梁師成為開府儀同三司。癸酉，金人破遼中京，遼主北走。

　　二月丙申，以旱禱于廣聖宮，即日雨。癸卯，雨雹。丙午，以吳國公植為開府儀同三司，進封信都郡王。

　　三月辛酉，幸秘書省，遂幸太學，賜秘書少監翁彥深、王時雍、國子祭酒韋壽隆、司業權邦彥章服，館職、學官、諸生恩錫有差。丙子，遼人立燕王淳為帝。金人來約夾攻，命童貫為河北、河東路宣撫使，屯兵于邊以應之，且招諭幽、燕。

　　夏四月丙午，詔置補完校正文籍局，錄三館書置宣和樓及太清樓、秘閣。又令郡縣訪遺書。五月壬戌，以高俅為開府儀同三司。丁卯，封子柄為昌國公。甲戌，嗣濮王仲禦薨。乙亥，以蔡攸為河北、河東宣撫副使。庚辰，以常德軍節度使譚稹為太尉。童貫至雄州，令都統制種師道等分道進兵。癸未，遼人擊敗前軍統制楊可世于蘭溝甸。乙酉，封開府儀同三司、江夏郡王仲爰為嗣濮王。丙戌，慮囚。楊可世與遼將蕭幹戰于白溝，敗績。丁亥，辛興宗敗于範村。

　　六月己丑，種師道退保雄州，遼人追擊至城下。帝聞兵敗，懼甚，遂詔班師。壬寅，以王黼為少師。是月，遼燕王淳死，蕭幹等立其妻蕭氏。

　　秋七月己未，廢貴妃崔氏為庶人。壬午，王黼以耶律淳死，復命童貫、蔡攸治兵，以河陽三城節度使劉延慶為都統制。甲申，種師道責授右衛將軍致仕，和詵散官安置。

　　九月戊午，朝散郎宋昭上書諫北伐，王黼大惡之，詔除名勒停、廣南編管。己未，金人遣徒孤且烏歇等來議師期。辛酉，大饗明堂。己巳，高麗國王王俁薨，遣路允迪弔祭。甲戌，遣趙良嗣報聘于金國。己卯，遼將郭藥師以涿、易二州來降。

　　冬十月庚寅，改燕京為燕山府，涿、易八州並賜名。癸巳，劉延慶與郭藥師等統兵出雄州。戊戌，曲赦所復州縣。己亥，耶律淳妻蕭氏上表稱臣納款。甲辰，師次涿州。己酉，郭藥師與高世宣、楊可世等襲燕，蕭幹以兵入援，戰於城中，藥師等屢敗，皆棄馬縋城而出，死傷過半。癸丑，以蔡攸為少傅、判燕山府。甲寅，劉延慶自盧溝河燒營夜遁，眾軍遂潰，蕭幹追至涿水上乃還。

　　十一月丙辰朔，行新璽。戊辰，朝獻景靈宮。己巳，饗太廟。庚午，祀昊天上帝於園丘，赦天下。東南官吏昨緣寇盜貶責者，並次第移放，上書邪上等人特與磨勘。戊寅，金人遣李靖等來許山前六州。以彰德軍節度使鄭詳為太尉。十二月丁亥，郭藥師敗蕭幹於永清縣。戊子，遣趙良嗣報聘于金國。庚寅，以郭藥師為武泰軍節度使。辛卯，金人入燕，蕭氏出奔。壬辰，使來獻捷。乙未，詔監司未經陛對，毋得之任。丙申，貶劉延慶為率府率、安置筠州。壬寅，進封植為莘王。

　　五年春正月戊午，金人遣李靖來議所許六州代租錢。己未，遣趙良嗣報聘，求西京等州。辛酉，以王安中為慶遠軍節度使、河北河東燕山府路宣撫使、知燕山府。甲申，錄富弼後。

　　二月乙酉朔，以李邦彥為尚書左丞，翰林學士趙野為尚書右丞。丙戌，金人以議未合，斷橋樑，焚次舍。丁酉，進封雍國公朴為華原郡王，徐國公棣為高平郡王，並為開府儀同三司。三月乙卯，金人再遣寧術割等來。己未，遣盧益報聘，皆如其約。

　　夏四月癸巳，金人遣楊璞以誓書及燕京、涿、易、檀、順、景、薊州來歸。庚子，童貫、蔡攸入燕，時燕之職官、富民、金帛、子女先為金人盡掠而去。乙巳，童貫表奏撫定燕城。庚戌，曲赦河北、河東、燕雲路。是日班師。

　　五月己未，以收復燕、雲，賜王黼玉帶。庚申，以王黼為太傅，鄭居中為太保，進宰執官二等。辛酉，王黼總治三省事。癸亥，童貫落節鉞，進封徐、豫國公。蔡攸為少師。乙丑，詔正位三公立本班，帶節鉞若領他職者仍舊班，著為令。癸酉，祭地于方澤。是月，金人許朔、武、蔚三州。金主阿骨打殂，弟吳乞買立。

　　六月乙酉，郭藥師加檢校少傅。丙戌，遼人張覺以平州來附。己丑，仲爰薨。乙未，詔今後內外宗室並不稱姓。丁酉，以安國軍節度使仲理為開府儀同三司，進封嗣濮王。己亥，慮囚。戊申，鄭居中卒。辛亥，以蔡攸領樞密院。

　　秋七月戊午，以梁師成為少保。己未，童貫致仕。起復譚稹為河北、河東、燕山府路宣撫使。庚午，太傅、楚國公王黼等上尊號曰繼天興道敷文成武睿明皇帝，不允。禁元祐學術。

　　八月辛巳朔，日當食不見。辛丑，命王安中作《復燕雲碑》。壬寅，太白晝見。是月，蕭幹破景州、薊州，寇掠燕山，郭藥師敗之。幹尋為其下所殺，傳首京師。

　　九月辛酉，大饗明堂。

　　冬十月乙酉，雨木冰。壬寅，罷諸路提舉常平之不職者。

　　十一月乙卯，以鄭紳為太師。丙寅，幸王黼第觀芝。諸路漕臣坐上供錢物不足，貶秩者二十二人。丁卯，王安中、譚稹並加檢校少傅，郭藥師為太尉。華原郡王樸薨。壬申，王黼子弟親屬推恩有差。是月，金人取平州，張覺走燕山，金人索之甚急，命王安中縊殺，函其首送之。十二月乙巳，金人遣高居慶等來賀正旦。戊申，以高平郡王棣為太保，進封徐王。是歲，秦鳳旱，河北、京東、淮南饑，遣官振濟。

　　六年春正月乙卯，為金主輟朝。戊午，置書藝所。癸亥，藏蕭幹首於太社。戊寅，遣連南夫弔祭金國。

　　二月丁亥，以冀國公㮙為開府儀同三司，進封河間郡王；韶州防禦使令蕩為婺州觀察使，封安定郡王。己亥，躬耕藉田。丙午，詔自今非曆台閣、寺監、監司、郡守、開封府曹官者，不得為郎官、卿、監，著為令。李邦彥以父憂去位。

　　三月己酉朔，以錢景臻為少師。金人來匄糧，不與。

　　閏月辛巳，皇后親蠶。庚子，禦集英殿策進士。

　　夏四月癸丑，賜禮部奏名進士及第、出身八百五人。丁巳，李邦彥起復。

　　五月壬寅，慮囚。癸卯，金人遣使來告嗣位。

　　六月壬子，詔以收復燕、雲以來，京東、兩河之民困于調度，令京西、淮、浙、江、湖、四川、閩、廣並納免夫錢，期以兩月納足，違者從軍法。

　　秋七月戊子，遣許亢宗賀金國嗣位。丁酉，詔：應系御筆斷罪，不許詣尚書省陳訴改正。壬寅，詔宗室、後妃戚裏、宰執之家概敷免夫錢。甲辰，置璣衡所。

　　八月乙卯，譚稹落太尉、罷宣撫使，童貫落致仕，領樞密院代之。丁巳，以溢機堡為安羌城。壬戌，以復燕、雲，赦天下。

　　九月乙亥，以白時中為特進、太宰兼門下侍郎，李邦彥為少宰兼中書侍郎。蔡攸落節鉞。辛巳，大饗明堂。丁亥，以趙野為尚書左丞，翰林學士承旨宇文粹中為尚書右丞，開封尹蔡懋同知樞密院。庚寅，以金芝產于艮岳萬壽峰，改名壽嶽。庚子，金人遣富謨弼等以遺留物來獻。

　　冬十月庚午，詔有收藏慣用蘇、黃之文者，並令焚毀，犯者以大不恭論。癸酉，詔內外官並以三年為任，治績著聞者再任，永為式。

　　十一月丙子，王黼致仕。太白晝見。乙酉，罷應奉司。丙戌，令尚書省置講議局。壬辰，詔監司擇縣令有治績者保奏，召赴都堂審察錄用，毋過三人。十二月甲辰朔，蔡京領講議司。詔百官遵行元豐法制。丁未，詔內外侍從以上各舉所知二人。癸亥，蔡京落致仕，領三省事。是歲，河北、山東盜起，命內侍梁方平討之。京師、河東、陝西地大震，兩河、京東西、浙西水，環慶、邠甯、涇原流徙，令所在振恤。夏國、高麗、于闐、羅殿入貢。

　　七年春正月癸酉朔，詔赦兩河、京西流民為盜者，仍給復一年。癸巳，詔罷諸路提舉常平官屬，有罪當黜者以名聞，仍令三省修已廢之法。

　　二月甲辰，復置鑄錢監。詔御史察贓吏。己酉，雨木冰。庚戌，詔京師運米五十萬斛至燕山，令工部侍郎孟揆親往措置。己巳，進封廣國公栻為南康郡王、福國公榛為平陽郡王，並開府儀同三司。壬申，京東轉運副使李孝昌言招安群盜張萬仙等五萬餘人，詔補官犒賜有差。

　　三月癸酉朔，雨雹。甲申，知海州錢伯言奏招降山東寇賈進等十萬人，詔補官有差。丙戌，以惠國公楧為開府儀同三司，進封建安郡王。

　　夏四月丙辰，降德音於京東、河北路。庚申，蔡京復致仕。復州縣免行錢。戊辰，詔行元豐官制。復尚書令之名，虛而勿授；三公但為階官，毋領三省事。

　　五月壬午，封子樅為潤國公。丁亥，詔諸路帥臣舉將校有才略者、監司舉守令有政績者歲各三人。

　　六月辛丑朔，詔宗室復著姓。丙午，封童貫為廣陽郡王。戊申，詔臣僚輒與內侍來往者論罪。辛亥，慮囚。己未，以蔡攸為太保。癸亥，詔吏職雜流出身人，毋得陳請改換。乙丑，罷減六尚歲貢物。

　　秋七月庚午朔，詔士庶毋以「天」、「王」、「君」、「聖」為名字，及以壬戌日輔臣焚香。甲戌，以河間郡王㮙為太保，進封沂王。是月，河東義勝軍叛。熙河、河東路地震。

　　九月辛巳，大饗明堂。壬辰，金人以擒遼主，遣李孝和等來告慶。是月，河東言粘罕至雲中，詔童貫復宣撫。有狐升禦榻而坐。

　　冬十月辛亥，賜曾布諡曰文肅。戊午，罷京畿和糴。

　　十一月庚午，詔：無出身待制以上、年及三十通歷任滿十歲，乃許任子。乙亥，遣使回慶金國。甲申，朝獻景靈宮。乙酉，饗太廟。丙戌，祀昊天上帝於圜丘，赦天下。庚寅，以保靜軍節度使種師道為河東、河北路制置使。十二月乙巳，童貫自太原遁歸京師。己酉，中山奏金人斡離不、粘罕分兩道入攻。郭藥師以燕山叛，北邊諸郡皆陷。又陷忻、代等州，圍太原府。太常少卿傅察奉使不屈，死之。丙辰，罷浙江諸路花石綱、延福宮、西城租課及內外製造局。金兵犯中山府，詹度禦之。戊午，皇太子桓為開封牧。罷修蕃衍北宅，令諸皇子分居十位。己未，下詔罪己。令中外直言極諫，郡邑率師勤王，募草澤異才有能出奇計及使疆外者。罷道官，罷大晟府、行幸局。西城及諸局所管緡錢，盡付有司。以保和殿大學士宇文虛中為河北、河東路宣諭使。庚申，詔內禪，皇太子即皇帝位。尊帝為教主道君太上皇帝，居於龍德宮。尊皇后為太上皇后。

　　靖康元年正月己巳，詣亳州太清宮，行恭謝禮，遂幸鎮江府。四月己亥，還京師。明年二月丁卯，金人脅帝北行。紹興五年四月甲子，崩于五國城，年五十有四。七年九月甲子，凶問至江南，遙上尊諡曰聖文仁德顯孝皇帝，廟號徽宗。十二年八月乙酉，梓宮還臨安。十月丙寅，權欑於永祐陵。十二月丁卯，祔太廟第十一室。十三年正月己亥，加上尊諡曰體神合道駿烈遜功聖文仁德憲慈顯孝皇帝。

　　贊曰：宋中葉之禍，章、蔡首惡，趙良嗣厲階。然哲宗之崩，徽宗未立，惇謂其輕佻不可以君於下。遼天祚之亡，張覺舉平州來歸，良嗣以為納之失信于金，必啟外侮。使二人之計行，宋不立徽宗，不納張覺，金雖強，何釁以伐宋哉？以是知事變之來，雖小人亦能知之，而君子有所不能制也。跡徽宗失國之由，非若晉惠之愚、孫皓之暴，亦非有曹、馬之篡奪，特恃其私智小慧，用心一偏，疏斥正士，狎近奸諛。於是蔡京以獧薄巧佞之資，濟其驕奢淫佚之志。溺信虛無，崇飾遊觀，困竭民力。君臣逸豫，相為誕謾，怠棄國政，日行無稽。及童貫用事，又佳兵勤遠，稔禍速亂。他日國破身辱，遂與石晉重貴同科，豈得諉諸數哉？昔西周新造之邦，召公猶告武王以不作無益害有益，不貴異物賤用物，況宣、政之為宋，承熙、豐、紹聖椓喪之餘，而徽宗又躬蹈二事之弊乎？自古人君玩物而喪志，縱欲而敗度，鮮不亡者，徽宗甚焉，故特著以為戒。


Chinese text: This work was published before January 1, 1923, and is in the
public domain worldwide because the author died at least 100 years ago.
