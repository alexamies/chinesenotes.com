陳敏
陳敏，字元功，贛之石城人。父皓，有才武，建炎末，以破贛賊李仁功，補官至承信郎。敏身長六尺餘，精騎射，積官至忠靖郎。以楊存中薦，擢閤門祗候。

時閩地多寇，殿司兵往戍，率不習水土。至是，始募三千兵置左翼軍，以敏為統制，漳州駐紮。敏按諸郡要害，凡十有三處，悉分兵扼之，盜發輒獲。贛州齊述據城叛，嘯聚數萬，將棄城南寇。敏聞之曰：「贛兵精勁，善走嶮，若朝廷發兵未至，萬一奔衝，江、湖、閩、廣騷動矣。」不俟命，領所部馳七日，徑抵贛圍其城。逾月，朝廷命李耕以諸路兵至，破之。累功授右武大夫，封武功縣男，領興州刺史。召赴闕，高宗見其狀貌魁岸，除破敵軍統制。尋丁母憂，詔起復，以所部駐太平州。

紹興三十一年，金主亮來攻，成閔為京湖路招討使，以敏軍隸之，升馬司統制，軍於荊、漢間。敏說閔曰：「金人精騎悉在淮，汴都必無守備，若由陳、蔡徑搗大梁，潰其腹心，此救江、淮之術也。」不聽。從閔還駐廣陵，時金兵尚未渡淮，敏又說閔邀其歸師，復不聽。敏遂移疾歸姑孰。

孝宗即位，張浚宣撫江、淮，奏敏為神勁軍統制。浚視師，改都督府武鋒軍都統制。朝廷遣李顯忠北伐，浚欲以敏偕行，敏曰：「盛夏興師非時，且金人重兵皆在大梁，我客彼主，勝負之勢先形矣。願少緩。」浚不聽，令敏屯盱眙。顯忠至符離，果失律，敏遂入泗州守之。金人議和，詔敏退守滁陽。敏請於朝，謂滁非受敵之所，改戍高郵，兼知軍事。與金人戰射陽湖，敗之，焚其舟，追至沛城，復敗之。

乾道元年，遷宣州觀察使，召除主管侍衛步軍司公事。居歲餘，敏抗章曰：「久任周廬，無以效鷹犬，況敵情多詐，和不足恃。今兩淮無備，臣乞以故部之兵，再戍高郵。」仍請更築其城。乃落常階，除光州觀察使，分武鋒為四軍，升敏為都統制兼知高郵軍事，仍賜築城屯田之費。敏至郡，板築高厚皆增舊制。自寶應至高郵，按其舊作石䃮十二所，自是運河通泄，無衝突患。

四年，北界人侍旺叛於漣水軍，密款本朝，稱結約山東十二州豪傑起義，以復中原。上以問敏，敏曰：「旺欲假吾國威以行劫爾，必不能成事，願勿聽。」適屯田統領官與旺交通，旺敗，金有間言，上知非敏罪，乃召敏為左驍衛上將軍。

言事者議欲戍守清河口，敏言：「金兵每出清河，必遣人馬先自上流潛渡，今欲必守其地，宜先修楚州城池，蓋楚州為南北襟喉，彼此必爭之地。長淮二千餘里，河道通北方者五，清、汴、渦、潁、蔡是也；通南方以入江者，惟楚州運河耳。北人舟艦自五河而下，將謀渡江，非得楚州運河，無緣自達。昔周世宗自楚州北神堰鑿老鸛河，通戰艦以入大江，南唐遂失兩淮之地。由此言之，楚州實為南朝司命，願朝廷留意。」及是，再出守高郵，乃詔與楚州守臣左祐同城楚州，祐卒，遂移守楚州。北使過者觀其雉堞堅新，號「銀鑄城」。

以歸正人二百家逃歸，降授忠州團練使，罷為福建路總管，改江西路總管，贛州駐劄。月餘，朝廷命往福州揀軍，又命還豫章教閱江西團結諸郡人馬。俄提舉佑神觀，仍奉朝請，繼復蘄州防禦使，再除武鋒軍都統制兼知楚州，復光州觀察使，以疾卒。特贈慶遠軍承宣使。

張詔
張詔，字君卿，成州人。少隸張浚帳下，積功守和州。嘗被旨介聘，一日金人持所繪祐、獻二陵像至館中，皆北地服，詔向之再拜。館者問之，答曰：「詔雖不識其人，但龍鳳之姿，天日之表，疑非北朝祖宗也，敢不拜！」孝宗聞而喜之，由是驟用。

紹熙五年，除興州都統制兼知興州，代吳挺。慶元二年，趙彥逾帥蜀，以關外去興元遠，緩急恐失事機，復請分東西為二帥，詔遂兼西路安撫司公事。先是，趙汝愚為從官時，每奏吳氏世掌蜀兵，非國家之利，請以張詔代領武興之軍。蓋汝愚之意欲以吳曦為文臣帥，以杜他日握兵之漸，而未及行也。汝愚既知樞密院，力辭不拜，白於光宗曰：「若武興朝除帥，則臣夕拜命。」上許之，乃以詔為成州團練使、興州諸軍都統制。詔在興州，甚得士心。六年卒，郭杲代之。

畢再遇
畢再遇，字德卿，兗州人也。父進，建炎間從岳飛護衛八陵，轉戰江、淮間，積階至武義大夫。再遇以恩補官，隸侍衛馬司，武藝絕人，挽弓至二石七斗，背挽一石八斗，步射二石，馬射一石五斗。孝宗召見，太悅，賜戰袍、金錢。

開禧二年，下詔北伐，以殿帥郭倪招撫山東、京東，遣再遇與統制陳孝慶取泗州。再遇請選新刺敢死軍為前鋒，倪以八十七人付之。招撫司克日進兵，金人聞之，閉榷場、塞城門為備。再遇曰：「敵已知吾濟師之日矣，兵以奇勝，當先一日出其不意。」孝慶從之。再遇饗士卒，激以忠義，進兵薄泗州。泗有東西兩城，再遇令陳戈旗舟楫於石屯下，如欲攻西城者，乃自以麾下兵從陟山徑趨東城南角，先登，殺敵數百，金人大潰，守城者開北門遁。西城猶堅守，再遇立大將旗，呼曰：「大宋畢將軍在此，爾等中原遺民也，可速降。」旋有淮平知縣縋城而下乞降，於是兩城皆定。郭倪來饗士，出御寶刺史牙牌授再遇，辭曰：「國家河南八十有一州，今下泗兩城即得一刺史，繼此何以賞之？且招撫得朝廷幾牙牌來？」固辭不受。尋除環衛官。

倪調李汝翼、郭倬取宿州，復遣孝慶等繼之。命再遇以四百八十騎為先鋒取徐州，至虹，遇郭、李兵裹創旋，問之，則曰：「宿州城下大水，我師不利，統制田俊邁已為敵擒矣。」再遇督兵疾趨，次靈壁，遇孝慶駐兵於鳳凰山，將引還，再遇曰：「宿州雖不捷，然兵家勝負不常，豈宜遽自挫！吾奉招撫命取徐州，假道於此，寧死靈壁北門外，不死南門外也。」會倪以書抵孝慶，令班師，再遇曰：「郭、李軍潰，賊必追躡，吾當自禦之。」金果以五千餘騎分兩道來，再遇令敢死二十人守靈壁北門，自領兵衝敵陣。金人見其旗，呼曰：「畢將軍來也！」遂遁。再遇手揮雙刀，絕水追擊，殺敵甚眾，甲裳盡赤，逐北三十里。金將有持雙鐵簡躍馬而前，再遇以左刀格其簡，右刀斫其脅，金將墮馬死。諸軍發靈壁，再遇獨留未動，度軍行二十餘里，乃火靈壁。諸將問：「夜不火，火今日，何也？」再遇曰：「夜則照見虛實，晝則煙埃莫睹，彼已敗不敢迫，諸軍乃可安行無虞。汝輩安知兵易進而難退邪？」

還泗州，以功第一，自武節郎超授武功大夫，除左驍衛將軍。於是丘崈代鄧友龍為宣撫使，檄倪還維揚，尋棄泗州。命再遇還盱眙，遂知盱眙軍，尋改鎮江中軍統制，兼守如故。以鳳凰山功，授達州刺史。其冬，金人以騎步數萬、戰船五百餘艘渡淮，泊楚州、淮陰間，宣撫司檄再遇援楚，遣段政、張貴代之。再遇既去盱眙，政等驚潰，金人入盱眙；再遇復定盱眙，除鎮江副都統制。

金兵七萬在楚州城下，三千守淮陰糧，又載糧三千艘泊大清河。再遇謀知之，曰：「敵眾十倍，難以力勝，可計破也。」乃遣統領許俊間道趨淮陰，夜二鼓銜枚至敵營，各攜火潛入，伏糧車間五十餘所，聞哨聲舉火，敵驚擾奔竄，生擒烏古倫帥勒、蒲察元奴等二十三人。

金人復自黃狗灘渡淮，渦口戍將望風遁，濠、滁相繼失守，又破安豐。再遇謂諸將曰：「楚城堅兵多，敵糧草已空，所慮獨淮西耳。六合最要害，彼必並力攻之。」乃引兵赴六合。尋命節制淮東軍馬。金人至竹鎮，距六合二十五里。再遇登城，偃旗鼓，伏兵南土門，列弩手土城上，敵方臨濠，眾弩俱發，宋師出戰，聞鼓聲，城上旗幟並舉，金人驚遁，追擊大敗之。金萬戶完顏蒲辣都、千戶泥龐古等以十萬騎駐成家橋、馬鞍山，進兵圍城數重，欲燒壩木，決壕水，再遇令勁弩射退之。既而紇石烈都統合兵進攻益急，城中矢盡，再遇令人張青蓋往來城上，金人意其主兵官也，爭射之，須臾矢集樓墻如蝟，獲矢二十餘萬。紇石烈引兵退，已乃益增兵，環城四面營帳亙三十里。再遇令臨門作樂以示閑暇，而間出奇兵擊之。敵晝夜不得休，乃引退。再遇料其且復來，乃自提兵奪城東野新橋，出敵之背，金人遂遁去，追至滁，大雨雪，乃旋。獲騾馬一千五百三十一、鞍六百，衣甲旗幟稱是。授忠州團練使。

三年，除鎮江都統制兼權山東、京東招撫司事。還至揚州，除驍衛大將軍。金圍楚州已三月，列屯六十餘里。再遇遣將分道撓擊，軍聲大振，楚圍解。兼知揚州、淮東安撫使。揚州有北軍二千五百人，再遇請分隸建康、鎮江軍，每隊不過數人，使不得為變。更造輕甲，長不過膝，披不過肘，兜鍪亦殺重為輕，馬甲易以皮，車牌易以木而設轉軸其下，使一人之力可推可擎，務便捷不使重遲。敢死一軍，本烏合亡命，再遇能駕馭得其用。陳世雄、許俊等皆再遇所薦。張健雄恃勇桀驁，再遇狀其罪於朝，命以軍法戮之，諸將懾服。

嘉定元年，除左驍衛上將軍。和好成，累疏乞歸田里，賜詔不允，除保康軍承宣使，降詔獎諭，尋令帶職奏事，提舉佑神觀。六年，提舉太平興國宮，十年，以武信軍節度使致仕。卒，年七十。贈太尉，累贈太師，諡「忠毅」。

再遇姿貌雄傑，早以拳力聞，屬時寢兵，無所自見。一旦邊事起，諸將望風奔衄，再遇威聲始著，遂為名將云。

安丙
安丙，字子文，廣安人。淳熙間進士，調大足縣主簿。秩滿詣闕，陳蜀利病十五事，言皆剴切。丁外艱，服除，辟利西安撫司幹辦公事，調曲水丞。吳挺為帥，知其才，邀致之。改秩，知新繁縣。丁內艱，服除，知小溪縣。通判隆慶府，嘉泰三年，郡大水，丙白守張鼎，發常平粟振之。尋又鑿石徙溪，自是無水患。知大安軍，歲旱，民艱食，丙以家財即下流糴米數萬石以振。事聞，詔加一秩。

開禧二年，邊事方興，程松為四川宣撫使，吳曦副之，丙陳十可憂於松。繼而松開府漢中，道三泉，夜延丙議。丙又為松言曦必誤國，松不省。蓋丙嘗為其父客，素知曦。既而曦奏丙為隨軍轉運司，居河池。時梁、洋義士方襲取和尚原，旋為金人所奪，守將棄甲而走。十一月戊子，金人攻湫池堡，破天水，繇西和入成州，師潰，曦置不問。金人肆掠關外四州，如踐虛邑，軍民莫知死所。曦已潛遣其客姚淮源交金人，至是曦還興州，留丙魚關，已而檄還武興。十二月丙寅，金人持其詔及金印至罝口，曦密受之，宣言使者欲得四州以和，馳書諷松去。癸酉，曦受金詔稱蜀王，榜諭四川。三年正月甲午，曦僭號建官，稱臣於金，以其月為元年，改興州為興德府，以丙為中大夫、丞相長史、權行都省事。

先是，從事郎錢鞏之從曦在河池，嘗夢曦禱神祠，以銀杯為珓擲之，神起立謂曦曰：「公何疑？公何疑？後政事已分付安子文矣。」曦未省，神又曰：「安子文有才，足能辦此。」鞏之覺，心異其事，具以語曦。事既熾，丙不得脫，度徒死無益，陽與而陰圖之。遂與楊巨源、李好義等謀誅曦，語見《巨源》、《好義傳》。徐景望在利州，逐土人，擅財賦。丙遣弟煥往約諸將，相與拊定，及景望伏誅，軍民無敢嘩者。於是傳檄諸道，按堵如故。曦僭位凡四十一日。三月戊寅，陳曦所以反及矯制平賊便宜賞功狀，自劾待罪，函曦首級、違制法物與曦所受金人詔印及所匿庚牌附驛。

朝廷初聞變，莫知所為。韓侂胄與曦書，亦謂「嗣頒茅土之封」，亟召知鎮江府宇文紹節問之，紹節曰：「安丙非附逆者，必能討賊。」於是密降帛書曰：「安丙素推才具，有志事功，今聞曦謀不軌，爾為所脅，諒以凶焰方張，恐重為蜀禍，故權且從之爾，豈一日忘君父者？如能圖曦報國，以明本心，即當不次推賞，雖二府之崇亦無所吝，更宜審度機便，務在成事，以副委屬之意。」帛書未至，露布已聞，上下動色交慶。辛丑，加丙端明殿學士、中大夫、知興州、安撫使兼四川宣撫副使，詔獎諭，恩數視執政，如帛書旨也。

時都統孫忠銳由鳳州進攻大散關不克，統領強德等出奇道由松林堡破金砦，四月癸丑，克之。忠銳貪功吝財，賞罰迷繆，大失軍心，且速還鳳州，以關鑰付庸將陳顯。癸酉，大散關復陷。巨源自請收復，丙遣朱邦寧佐之。丙深惡忠銳，檄赴司議事，欲廢之。巨源至鳳，斬忠銳及其子揆，丙遂以忠銳附偽進表之罪聞於朝。先是，以誅曦功，巨源補朝奉郎，與通判差遣。巨源遣其親校傅檜訴功於朝，語見《巨源傳》。於是丙拜疏丐閑。至是，金人揭示境上，得丙首者與銀絹二萬匹兩，即授四川宣撫。

時方議和，丙獨戒飭將士，恫疑虛喝，以攻為守，威聲甚著。詔以蜀平，遣吳獵撫諭四川。時沿邊關隘悉為金毀，丙遺時相書，謂：「西和一面，已修仇池，聚糧積芻，使軍民可守。若敵至，則堅壁不戰，彼欲攻則不可，欲越則不敢。若西和可守，成州之境自不敢犯。成州黑谷、南谷亦皆頓重兵。天水雖不可守，距天水十里所，見創白環堡，與西和相為掎角，又增堡雞頭山，咸以民卒守之，及修黃牛堡，築興趙原，屯千餘人。鳳州秋防原尤為險絕，紹興初，州治於此，宣撫吳玠嘗作家計砦，前即馬嶺堡，正扼鳳州之後。凡此數堡既堅，金人決不敢近。而河池、殺金平、魚關皆大軍屯聚，其他徑路，雖關之裏如大安，亦陰招民卒，授以器械，為掩擊之備矣。」又云：「見於關表廣結義士，月給以糧，俾各保田廬墳墓，逮事定，則係之尺籍而勸之耕，庶可經久。以丙所見，直為守計，則精選五萬人亦為有餘。」

好義守西和，謂四州兵後，民不聊生，請蠲租以惠創痍。丙請於朝。又以沔州都統司所統十軍權太重，故自吳璘至挺、曦皆有尾大不掉之憂，乃請分置副都統制，各不相隸，以前右中左後五軍隸都統司，踏白、摧鋒、選鋒、策鋒、遊奕五軍隸副司。詔皆從之。

時方信孺使還，金人和意未決，且欲得首議興師之人，侂胄大怒。上手書賜丙，謂：「金人必再至，當激勵將士，戮力赴功。」侂胄既誅，賜丙金器百二十兩、細幣二十匹，進資政殿學士。和議成，還大散、隔牙關。丙分遣僚吏，經量洋、沔、興元、大安民田，別定租稅。

右丞相史彌遠起復，丙移書曰：「昔仁宗起復富鄭公、文潞公，孝宗起復蔣丞相，皆力辭，名教所係，人言可畏，望閣下速辭成命，以息議者之口。」論者韙之。升大學士、四川制置大使兼知興元府。諜知金人遷汴，關輔豪傑款塞願降者眾。丙以為此正冉閔告晉之時，乃與宰臣書，謂當興問罪之師。朝論憂丙輕舉，乃詔丙益修守備。

七年春，丙使所愛吏安蕃、何九齡合官軍夜襲秦州，敗歸。王大才執九齡等七人斬之，而訟丙於朝。三月，詔丙同知樞密院事兼太子賓客，賜手書召之。行次廣德軍，進觀文殿學士、知潭州、湖南安撫使。至官，留意學校，請於太常創大成樂。而政尚嚴酷，轉運判官章徠劾丙，不報。御史李安行並徠劾之，徠罷，丙授崇信軍節度使、開府儀同三司、萬壽觀使。譴閣門舍人聞人璵錫命，賜旌節、金印、衣帶、鞍馬。三辭，還蜀。

董居誼帥蜀，大失士心。金人乘之，破赤丹、黃牛堡，入武休關，直搗梁、洋，至大安，宋師所至輒潰，散入巴山。十二年，聶子述代之。時丙之子癸仲知果州，子述即檄兼參議官。四月，紅巾賊張福、莫簡叛，入利州，子述遁去。總領財賦楊九鼎與賊遇，走匿民舍，賊追九鼎殺之。子述退保劍門，檄癸仲兼節制軍馬，任討賊之責。癸仲召戎帥張威等軍來會，賊自閬趨遂寧，所過無不殘滅。丙欲自持十萬緡偕子述往益昌募士，子述曰：「大臣非得上旨，未可輕出。」丙遂如果州。

時四川大震，甚於曦之變。張方首奏，勳望如丙，今猶可用。魏了翁移書宰執，謂安丙不起，則賊未即平，蜀未可定，雖賊亦曰：「須安相公作宣撫，事乃定耳。」李壁、李篁時並鎮潼、遂，亦皆以國事勉丙。五月乙未，丙至果州，是日賊焚蓬溪縣。

己酉，詔起丙為四川宣撫使，予便宜，尋降制授保寧軍節度使兼知興元府、利東安撫使。丙奏：「臣不辭老以報國，但事不任怨，難以圖成，將恐騰謗交攻，使臣獨抱赤心，無從上白。昔秦使甘茂攻宜陽，至質之以『息壤在彼』，魏使樂羊攻中山，至示之以謗書一篋。君臣之間，似不必爾。然自古及今，謗以疑間而成，禍以忌嫉而得；況臣已傷弓於既往，豈容不懲沸於方來。」詔曰：「昔唐太宗以西寇未平，詔起李靖，靖慷慨請行，不以老疾為解。代宗有朔方之難，圖任郭子儀，聞命引道，亦不以讒惎自疑。皆能乘時立功，焜燿竹帛，朕甚慕之。今蜀道俶擾，未寬顧憂，朕起卿燕閑，付以方面，而卿忠於報國，誼不辭難，朕之用人庶幾於唐宗，卿之事朕無愧於李、郭矣。勉圖雋功，以濟國事！」尋命丁焴改知興元府。

甲申，發果州。丙戌，至遂寧，賊猶負固於普州之茗山。丙下令諸軍合圍，絕其樵汲之路以困之。未幾，張威、李貴俘獲張福等十七人以獻，丙命臠王大才以祭九鼎。七月庚子，盡俘餘黨千餘人，皆斬之。庚戌班師，乃移治利州，賜保寧軍節度使印。癸仲亦加三秩，進直華文閣，起復，主管宣撫司機宜文字。明年，進丙少保，賜衣帶鞍馬。

丙以關表營田多遺利，命官括之。有文垓者，方持母喪，以便宜起復，幹辦魚關糧料院，俾之措置，且以宣撫副使印假之。而馮安世者，又即利州置根括局。於是了翁遺丙書，謂：「幕府舉辟，當用經術信厚之士，不可用冒喪之人。且公八年鎮蜀，有恩則有怨，豈可人人而校，事事而理，自處甚狹，恐貽子孫賓客無窮之累。雖今日理財難拘故常，然告絕產、首白契、訐隱田、伺富民過失、糾鹽酒戶虧額，報怨挾憤、招權納賄者，必且紛然，而公任其怨。」丙復書曰：「關外糴買當用四百萬緡，而總所見緡止二十五萬，多方措置，非得已而不已。儻皆清流，何由辦事？蜀士中如令弟嘉父、李成之輩，清則清、高則高矣，其肯辦錢穀俗務乎？劉德修嘗雅責楊嗣勳不能舉義誅叛，嗣勳云：『德修特未當局耳。』丙於華父亦云。」其後，安世不法滋甚，近臣有以書抵丙，而安世之徒亦發其事，丙械送大安窮治之。

先是，夏人來乞師並兵攻金人，丙且奏且行，分遣將士趨秦、鞏、鳳翔，委丁焴節制，師次於鞏。夏人以樞密使甯子寧眾二十餘萬，約以夏兵野戰，宋師攻城。既而攻鞏不克，乃已。

丙卒，訃聞，以少傅致仕，輟視朝二日，贈少師，賻銀絹千計，賜沔州祠額為「英惠廟」。理宗親劄賜諡「忠定」。丙所著有《皛然集》。

楊巨源
楊巨源，字子淵，其先成都人。父信臣，客益昌，因家焉。巨源倜儻有大志，善騎射，涉獵諸子百家之書。應進士不中，武舉又不中。劉光祖見而異之，薦之總領錢糧陳曄，以右職舉為鳳州堡子原倉官，馳騁射獵，傾財養士，沿邊忠義，咸服其才。分差魚關糧料院，移監興州合江贍軍倉。

吳曦叛，巨源陰有討賊志，結義士三百人，給其錢糧。有遊奕軍統領張林者，力能挽兩石弓，隊將朱邦寧身長六尺，勇力過人，皆為曦所忌，雖屢戰有功亦不加賞，林等憾之。時林在罝口，邦寧在合江，巨源因與深相締結，並集忠義人朱福、陳安、傅檜之徒。

曦脅安丙為丞相長史，丙稱疾，眉士程夢錫見丙，丙歎曰：「世事如此，世無豪傑！」夢錫因及巨源之謀。丙曰：「肯見我乎？」乃囑夢錫以書致巨源，延之臥所。巨源曰：「先生而為逆賊丞相長史耶？」丙號哭曰：「目前兵將，我所知，不能奮起。必得豪傑，乃滅此賊，則丙無復憂。」巨源曰：「先生之意決乎？」丙指天誓曰：「若誅此賊，雖死為忠鬼，夫復何恨！」巨源大喜，曰：「非先生不足以主此事，非巨源不足以了此事。」

當是時，李好義、好問亦結李貴、楊君玉、李坤辰凡數十人，坤辰邀巨源與好義會。巨源又大喜曰：「吾與安長史議以三月六日邀曦謁廟，合勇士刺之。」好義曰：「彼出則齪巷，從衛且千人，事必難濟。聞熟食日祭東園，圖之此其時也。」巨源然之。好義願一見長史以為信。巨源曰：「吾今先為長史言之，來日偽宮，令長史問君先世是已。」巨源以告丙，明日，好義在偽宮見丙，揖之。丙曰：「鄉與尊父同僚，楊省幹盛談才略，旦夕以職事相委。」其謀乃決。

君玉先屬其鄉人白子申擬詔，文不雅馴，巨源更為之，例用合江倉朱記。巨源、好義憂事寖泄，遂以二月乙亥未明，好義率其徒入偽宮，巨源持詔乘馬，自稱奉使，入內戶，曦啟戶欲逸，李貴執殺之。衛者始拒鬥，聞有詔皆卻。巨源、好義迎丙宣詔，以曦首徇。三軍推丙權四川宣撫使，巨源權參贊軍事。丙奏功於朝，以巨源第一，詔補承事郎。

巨源謂丙曰：「曦死，賊膽以破，關外四州為蜀要害，盍乘勢復取。」好義亦以為言。丙慮軍無見糧，巨源力言四州不取，必有後患，自請為隨軍措置糧運。於是分遣好義復西和州，張林、李簡復成州，劉昌國復階州，孫忠銳復散關。俄詔巨源轉朝奉郎，與通判差譴，兼四川宣撫使司參議官。丙素惡忠銳，聞忠銳失守散關，檄其還，欲廢之，先命巨源偕邦寧以沔兵二千策應。巨源至鳳州，因忠銳出迎，伏壯士於幕後，突出斬之，並其子揆。丙遂以忠銳附偽賀表聞於朝，且待罪。

先是，獎諭誅叛詔書至沔州，巨源謂人曰：「詔命一字不及巨源，疑有以蔽其功者。」俄報王喜授節度使，巨源彌不平。時趙彥呐以在夔誅祿禧得州通判，巨源曰：「殺祿禧與通判，殺吳曦亦與通判耶？」以啟謝丙曰：「飛矢以下聊城，深慕魯仲連之高誼；解印而去彭澤，庶幾陶靖節之清風。」又遣訴功於朝，而從興元都統制彭輅乞書遺韓侂胄，輅陽許而陰以白丙。或言巨源與其徒米福、車彥威謀為亂，丙命喜鞫之，福、彥威皆抵罪。正將陳安復告巨源結死士入關，欲焚沔州州治，俟丙出則殺之。丙積前事，因欲去巨源，然未有以發也。

會巨源在鳳州以檄書遺金鳳翔都統使，其辭若用間者，且自稱宣撫副使而以參議官印印之。金以檄至丙。巨源方與金戰，敗於長橋，丙乃移書召巨源，巨源疑焉。有梁泉主簿高岳成者，巨源薦為隨軍撥運，來見巨源，贊其歸，巨源信之。

時輅已至沔，六月壬申，巨源還幕府，丙密命輅收巨源。巨源殊不知，以為謁己也，語畢，輅起，巨源送之賓次。武士就挽其裾，巨源猶叱之，則已為驅至庭下。巨源大呼曰：「我何罪？」丙隔屏遣人謂之曰：「若為詐稱宣撫副使？」命械送閬州獄。巨源曰：「我一時用間，異時必有為我明其事。」丙餉以肴酒，巨源曰：「一身無愧，死且無憾；惟有妹未嫁，宣撫念之。」癸酉，巨源舟抵大安龍尾灘，將校樊世顯者呼於岸，巨源知將見殺，指其地而語之曰：「此好一片葬地。」世顯曰：「安有是？」舟行數步，謂曰：「宣參久渴，莫進杯酒？」巨源辭以不飲。又曰：「宣參荷械已久，盍少蘇？」巨源未及答，左右遽取利刀斷其頭，不絕者逾寸，遂以巨源自殪聞宣撫司。後數日，丙命瘞之。

巨源死，忠義之士為之扼腕，聞者流涕，劍外士人張伯威為文以吊，其辭尤悲切，巨源之屬吏也。李壁在政府，聞之曰：「嘻，巨源其死矣！」丙以人情洶洶，封章求免。楊輔亦謂丙殺巨源必召變，請以劉甲代之。初，巨源與好義結官軍，而丙密為反正之計，各未相知，合巨源於好義者李坤辰，而合好義於丙者巨源也。巨源遺光祖書，述丙酬答之語，鋟梓競傳之，丙已弗樂，浸潤不已，積成此禍。

成忠郎李珙投匭，獻所作《巨源傳》為之訟冤，朝廷亦念其功，賜廟褒忠，贈寶謨閣待制，官其二子。制置使崔與之請官給其葬，加贈寶謨閣直學士、太中大夫。嘉熙元年，理宗特賜諡「忠湣」。子：履正，終大理卿、四川制置副使。

李好義
李好義，下邽人。祖師中，建炎間以白丁守華州，積官忠州團練使。父定一，興州中軍統制。好義弱冠從軍，善騎射，西邊第一。初以準備將討文州蕃部有功。開禧初，韓侂胄開邊，吳曦主師，好義為興州正將，數請出精兵襲金人，曦蓄異謀，不納。未幾，關外四州俱陷，金人長驅入散關，曦受金人說，以蜀叛。好義自青坊聞變亟歸，與其兄對哭，謀誅之。

會曦遣李貴追殺宣撫程松，貴語其徒曰：「程宣撫朝廷重臣，不可殺。」好義知其赤心，可以所謀告之。貴遂約李彪、張淵、陳立、劉虎、張海等，好義又密結親衛軍黃術、趙亮、吳政等。女弟夫楊君玉亦與知，好義戒言曰：「此事誓死報國，救四蜀生靈，慎毋泄。」留其母以質。好義兄弟謀曰：「今日人皆可殺曦，皆可為曦，曦死後，若無威望者鎮撫，恐一變未息，一變復生。」欲至期立長史安丙以主事，蓋曦嘗授丙偽丞相，而丙託疾不往，故兄弟有是謀也。

既而君玉與李坤辰者來，坤辰因言丙亦與合江倉楊巨源陰結忠義欲圖曦。好義遂遣君玉偕坤辰約巨源以報丙。丙大喜曰：「非統制李定一之子乎？此人既來，斷曦之臂矣。」遂與好義約二月晦舉事，見《巨源傳》。乃約彪、術、貴等七十有四人及士人路良弼、王芾。好義夜饗士，麾眾受甲，與好古、好仁及子姓拜決於家廟，囑妻馬氏曰：「日出無耗，當自為計，死生從此決矣。」馬氏叱之曰：「汝為朝廷誅賊，何以家為？我決不辱李家門戶。」馬氏之母亦曰：「行矣，勉之！汝兄弟生為壯夫，死為英鬼。」好義喜曰：「婦人女子尚念朝廷不愛性命，我輩當如何？」眾皆踴躍。既行，小將祿禕引十卒來助，各以黃帛為號。好義誓於眾曰：「入宮妄殺人、掠財物者死。」

時偽宮門洞開，好義大呼而入曰：「奉朝廷密詔，安長史為宣撫，令我誅反賊，敢抗者夷其族。」曦護衛千兵皆棄梃而走，遂至偽殿東角小門，入世美堂，近曦寢室。曦聞外哄，倉皇而起，露頂徒跣，開寢戶欲遁，見貴復止，以手捍內戶，貴前爭戶，戶紐折。曦走，貴追及，手執其髻，舉刃中曦頰，曦素勇有力，撲貴仆於地不能起。好義急呼王換斧其腰者二，曦負痛手縱，貴起遂斫其首。引眾擁曦首出偽宮，亟馳告丙宣詔，軍民拜舞，歡聲動天地，持曦首撫定城中，市不改肆。

好義請乘時取關外四州，巨源贊之，丙大喜。巨源輔行，王喜忌其能，沮之。好義曰：「西和乃腹心之地，西和下，則三州可不戰而復矣。今不圖，後悔無及。願得馬步千人，死士二百，齎十日糧可濟。」丙從其請，忠義響應，次獨頭嶺，進士王榮仲兄弟率民兵會合夾擊，金人死者蔽路。十戰至山砦高堡，七日至西和。好義率眾攻城，親犯矢石，人人樂死，以少擊眾，前無留敵。金西和節使完顏欽奔遁，好義整眾而入，軍民歡呼迎拜，籍府庫以歸於官。

好義初欲乘勝徑取秦、隴以牽制淮寇，而宣撫司令謹守故疆，不得侵越，士氣皆沮。好義以中軍統制知西和州，卒。丙以勞績上於朝，特贈檢校少保，仍給田以贍其家。後吳獵為請諡曰「忠壯」。好義喜誦《孟子》及《左傳》，以為終身行此足矣。誅曦時，惟幼子植留家。迄事，人爭冒功賞，君玉欲注植名，好義指心曰：「惟此物不可欺。」

曦既誅，好義集於丙家，王喜後至，心懷邪謀，欲刃好義，丙力救解，然日以殺好義為心。及好義守西和，喜遣其死黨劉昌國聽節制，好義與之酬酢，歡飲達旦，好義心腹暴痛洞瀉，而昌國遁矣。既殮，口鼻爪指皆青黑，居民莫不冤之，號慟如私親，摧鋒一軍幾至於變。既而昌國白日見好義持刃刺之，驚怖仆地，疽發而殂。

喜，曦大將也，貪淫狠愎，誅曦之日不肯拜詔，遣其徒入偽宮虜掠殆盡，又取曦姬妾數人。其後欲戕好義為曦復仇，丙不能止，便宜處以節度使知興州，而恨猶未已。嘗出兵於船柵嶺，鋒未及交，棄軍先遁，金人遂由黑谷長驅入境。朝廷慮喜為變，授節度使移荊鄂都統制而死。


論曰：陳敏善守，畢再遇善戰。張詔出使不辱國，為將得士心，趙汝愚薦為武興帥，以其才足以制曦也。曦之畔，向非安丙、楊巨源、李好義之謀，西方之憂莫大焉。然丙卒以是殺巨源，何其冒疾而殘賊也？李好義失於周防，竟為王喜所圖。宋知喜為曦黨，既不能罪，又以節鎮賞之，幾何而不為唐末之姑息以成藩鎮之禍乎？


Chinese text: This work was published before January 1, 1923, and is in the
public domain worldwide because the author died at least 100 years ago.
