火上
　　炎上，火之性也。火失其性，則爲災眚。舊說以恒燠、草妖、羽蟲之孽，羊禍、赤眚、赤祥之類皆屬之火，今從之。

　　建隆元年，宿州火，燔民舍萬余區。二年三月，內酒坊火，燔舍百八十區，酒工死者三十余。三年正月，滑州甲仗庫火。燔儀門及軍資庫一百九十區，兵器、錢帛並盡。開封府通許鎮民家火。燔廬舍三百四十余區。二月，安州牙吏施延業家火。燔民舍並顯義軍營六百余區。五月，京師相國寺火，燔舍數百區。海州火，燔數百家，死者十八人。

　　乾德四年二月，岳州衙署、稟庫火，燔市肆、民舍殆盡，官吏逾城僅免。三月，陳州火，燔民舍數十區。潭州火，燔民舍五百余區；逾月，民周澤家火，又燔倉稟、民舍數百區，死者三十六人。是春，諸州言火者甚衆。八月，衡州火，燔公署、倉庫、民舍僅千余區。五年，京師建隆觀火。

　　開寶三年八月，辰州廨火，燔軍資庫。五年七月，忠州火，倉庫殆盡。七年九月，永城縣火，燔民舍一千八百余區。八年四月，洋州火，燔州廨、民舍千七百區。永城縣火，燔軍營、民舍千九百八十區，死者九人。

　　太平興國七年八月，益州西倉災。

　　雍熙元年五月丁丑，乾元、文明二殿災。初夕，陰雲雷震，火起月華門，翌日辰、巳方止。二年九月庚寅夜，楚王元佐宮火，燔舍數百區，王自是以疾廢於家。三年，光化軍民卻勳家火，延燔軍廨、舍、庫。

　　端拱元年二月，雲安軍威棹營火。二年三月，衡州火，燔州縣官舍、倉庫、軍營三百余區。又崇賢坊有鳥燔數十處，七日不滅。

　　淳化三年十月，蔡州懷慶軍營火，燔汝河橋民居、官舍三千余區，死者數人。十二月，建安軍城西火，燔民舍、官廨等殆盡。四年二月，永州保安津舍火，飛焰過江，燒州門及民屋三百餘家。

　　咸平二年四月，池州倉火，燔米八萬七千斛。

　　景德元年正月，平虜軍營火，焚民居廬舍甚衆。四年十一月，郢州火，燔倉庫並盡。

　　大中祥符元年正月，桂州甲仗庫災。二年四月，升州火，燔軍營、民舍殆盡。四年八月，徐州草場火。十月，鎮州城樓、戰棚火。七月，雄州甲仗庫火。八年二月甲寅，宗正寺火。四月壬申夜，榮王元儼宮火，自三鼓北風甚，癸酉亭午乃止，延燔左承天祥符門、內藏庫、朝元殿、乾元門、崇文院、祕閣、天書法物內香藏庫。九年五月甲子，左天廄坊草場火。

　　天禧二年二月戊寅，北宅蔡州團練使德雍院火，延燔數百區。三年春，京師多火。六月，永州軍營火，延民舍數百余區。五年四月丁巳，事材場火。

　　天聖三年二月丁卯，蘄州榷貨務火。五年四月壬辰，壽寧觀火。七年六月丁未，玉清昭應宮災。初，大中祥符元年，詔建宮以藏天書。七年，宮始成，凡二千六百一十楹。至是，火發夜中，大雷雨，至曉而盡。

　　明道元年八月壬戌，修文德殿成。是夜，禁中火，延燔崇德、長春、滋福、會慶、延慶、崇徽、天和、承明八殿。

　　景祐三年七月庚子，太平興國寺火起閣中，延燔開先殿及寺舍數百楹。是夕，大雨雹。十月巳酉，澶州橫龍水口西岸料物場火，焚薪芻一百九十余萬。

　　寶元二年六月丁丑，益州火，焚民廬舍二千余區。

　　康定元年六月乙未，南京鴻慶宮神御殿火。

　　慶曆元年五月癸亥，慶州草場火，延燔州城樓櫓。三年十一月丙寅，上清宮火。四年三月丙戌夜，代州五臺山寺火。六月丁未，開寶寺靈感塔災。七月甲子，燕王宮火。六年七月辛丑，洪福禪院火。八年正月壬午，江寧府火。初，李景江南大建宮室、府寺，其制多仿帝室，至是一夕而焚，唯玉燭殿獨存。

　　皇祐五年正月丁巳，會靈觀火。

　　至和元年四月辛丑，祥元觀火。二年，并州太宗神御殿火。

　　嘉祐三年正月，溫州火，燔屋萬四千間，死者五十人。

　　治平四年十二月壬子夜，睦親宮火，焚九百餘間。甲寅，廣親宮又火。

　　熙寧六年二月丙申，永昌陵上宮火，燔東城門。七年九月壬子，三司火，自巳至戌，焚屋千八百楹，案牘殆盡。十一月，洞眞宮火。九年十月，魯王、濮王宮火。十年正月，仙韶院火。撤屋二百五十楹。三月丙子，開封府火。

　　元豐元年八月，邕州火，焚官舍千三百四十六區，諸軍衣萬余襲，穀帛軍器百五十萬。四年六月，衡州火，燒官舍、民居七千二百楹。欽州大雷震，火焚城屋。五年二月，洞眞宮火。八年二月辛巳，開寶寺火。時寓禮部貢院於寺，點校試卷官翟曼、陳之方、馬希孟焚死，吏卒死者十四人。

　　元祐元年三月，宗室宮院火。六年十二月，開封府火。

　　紹聖三年三月七日，內尚書省火，尋撲滅。上逾執政：禁中屢火，方醮禳，已罷春宴，仍不御垂拱殿三日。四年七月甲子，禁中火。

　　元符元年四月，宗室宮院火。

　　建中靖國元年六月壬寅，集禧觀火，大雨中久而後滅。

　　崇寧二年六月，中太乙宮火。三年三月辛丑，大內火。

　　政和三年四月，蘇州火，延燒公私屋一百七十餘間。五月，封州火，延燒公私屋六百八十二間。五月辛丑，京師大盈倉火。是歲，成都府大慈寺、溫州絳州皆火。

　　重和元年九月，掖庭大火，自甲夜達曉，大雨如傾，火益熾，凡爇五千餘間，後苑廣聖宮及宮人所居幾盡，焚死者甚衆。

　　靖康元年十二月丙子夜，尚書省火，延燒禮、祠、工、刑、吏部，拆尚書省牌擲火中禳之乃息。二年三月戊戌，天漢橋火，焚百餘家。頃之，都亭驛又火。己酉，保康門火。

　　紹興元年十月乙酉，臨安府、越州大火，民多露處。十二月辛未，越州火，焚吏部文書，乙酉，移蹕錢塘。二年正月丁巳，宣州火，燔民居幾半。五月庚辰，臨安府大火，亙六七里，燔萬數千家。十二月甲午，行都大火。燔吏刑工部、御史台、官府、民居、軍壘盡，乙未旦乃熄。三年九月庚申，行都闕門外火，多燔民居。四年正月戊寅，行都火，燔數千家。六年二月，行都屢火，燔千餘家。十二月，行都大火，燔萬餘家，人有死者。時高宗親征劉豫，都民之暴露者多凍死。七年正月辛未，平江府火。二月辛丑，鎮江府、楚、眞、揚、太平州火。是歲，臨安府火。八年二月丁酉，太平府大火，宣撫司及官舍、民居、帑藏、文書皆盡，死者甚衆，錄事參軍呂應中、當塗縣丞李致虛死焉。九年二月己卯，行都火。七月壬寅，又火。十年十月，行都火，燔民居，延及省部。十一月丁巳，溫州大火，燔州學、酤征舶等務、永嘉縣治及民居千餘。十一年七月癸亥，婺州大火，燔州獄、倉場、寺觀暨民居幾半。九月甲寅，建康府火，燔府治三十余區，民居三千餘家。十二年二月辛巳，鎮江府火，燔倉米數萬石，芻六萬束，民居尤衆。是月，太平、池州及蕪湖縣皆火。三月丙申，行都火。四月，行都又火。十四年正月甲子，行都火。十五年，大寧監火，燔官舍、帑藏、文書。九月丙子，行都火，經夕，漸近太室而滅。十七年八月，建康府火。十二月辛亥，靜江府火，燔民舍甚衆。二十年正月壬午，行都火，燔吏部文書皆盡。二十五年，汴京宮室悉焚。二十六年。潭州南嶽廟火。二十九年四月，鎮江府火，焚軍壘、民居。十二月丙子，夔州大火，燔官舍、民居、寺觀，人有死者。

　　乾道元年正月，泰州火，燔民舍幾盡。是年春，德安府應城縣廄驛火。二年冬，眞州六合縣武鋒軍壘火。十二月，婺州火。自是火患不息，人火之也。三年五月，泉州火。五年十二月壬申，太室東北垣外民舍火。七年十一月丁亥，禁垣外閹人私舍火，延及民居。九年九月，台州火，經夕，至於翌日晝漏半，燔州獄、縣治、酒務及居民七千余家。

　　淳熙元年十二月丁巳，泉州火，燔城樓及五十餘家。二年六月戊午，潭州南嶽廟火。八月，嚴州火。十一月癸亥，麗正門內東廡災。是歲，瀘州火，坐上焚民居不實，守臣貶秩。三年九月，大內射殿災，延及東宮門。四年十一月辛酉，鄂州南市火，暴風通夕，燔千餘家。五年四月庚寅，興州沙市火，燔三百四十餘家，有死者。十一月，和州牧營火，燔一百六十區。七年二月，江陵府沙市大火，燔數千家，延及船艦，死者甚衆。八月，溫州試士，火作于貢闈。八年正月，揚州火。九月乙亥，行都火。九年九月，合州大火。燔民居幾盡，官舍僅有存者。十一年二月辛酉，興元府義勝軍壘舍火。十二年八月，溫州火，燔城樓及四百餘家。十月，鄂州大火，燔萬餘家。江風暴作，結廬堤上、泊舟岸下者，焚溺無遺。十四年五月，大內武庫災，戎器不害。六月庚寅，行都寶蓮山民居火，延燒七百餘家，救焚將校有死者。五月，成都府市火，燔萬餘家。十六年九月，南劍州大火，民居存者無幾。

　　紹熙元年八月壬寅，處州火，燔數百家。十二月戊申，建寧府浦城縣火。時查洞寇張海作亂，焚五百餘家。二年四月，行都傳法寺火，延及民居。言者以戚里土木爲孽，火數起之應。是月，徽州大火，夜燔州治、譙樓、官舍、獄宇、錢帑庫務，凡十有九所，五百二十余區，延燒千五百家，自庚子至於壬寅乃熄。五月己巳，金州火，燔州治、官舍、帑藏、保勝軍器庫、城內外民居甚衆。三年正月己巳，行都火，通夕，至於翌日，闤闠焚者半。十一月，又火，燔五百餘家。十二月甲辰，鄂州火，至於翌日，燔八百家。

　　慶元二年八月己酉，永州火，燔三百家。三年閏月甲申，金州都統司中軍壘舍火，焚千三百余區。閱六月乙酉，又火。燔二千余區。是冬，紹興府僧寺火，延燒數百家。六年八月戊戌，徽州火。燔州獄、官舍，延及八百餘家。

　　嘉定元年三月戊寅，行都大火，至於四月辛巳，燔御史台、司農寺、將作軍器監、進奏文思御輦院、太史局、軍頭皇城司、法物庫、御廚、班直諸軍壘，延燒五萬八千九十七家。城內外亙十余里，死者五十有九人，踐死者不可計。城中廬舍九毀其七，百官多僦舟以居。火作於寶蓮山御史台胥楊浩家，諫議大夫程松請戮浩以謝都民。疏再上，始黥配萬安軍，猶免決。自是民訛言相驚，亡賴因縱火爲奸利。二年六月己卯，臨安府火。三年正月丁酉，襄陽府火作而風暴，選鋒軍校于友直死于救焚，止延燒六十餘家。帥、漕臣上其功，贈二秩，官其子二。十一月甲午，福州火。燔四百餘家。四年三月丁卯，行都大火，燔尚書中書省、樞密院、六部、右丞相府、制敕糧料院、親兵營、修內司，延及學士院、內酒庫、內宮門廡，夜召禁旅救撲。太室撤廟廡，遷神主並冊、寶于壽慈宮。翼日戊辰旦，火及和寧門鴟吻，禁卒張隆飛梯斧之，門以不焚。火作時，分數道，燔二千七十餘家。又翌日己巳，神主還太室。時省部皆寓治驛、寺。四月丙申，臨安府梵天寺火。六月，盱眙軍天長縣禁軍營火，鎧械爲盡。八月壬辰，鄂州外南市火，燔五百餘家。

　　開禧二年二月癸丑，壽慈宮災。四月壬子，行都火，燔數百家。

　　嘉定二年八月己巳，信州火，燔二百家。九月丁酉，吉州火，燔五百餘家。是歲，瀘州火，燔千餘家。十一月丁亥，建寧府政和縣火，燔百餘家。四年閏二月己卯，紹興府嵊縣浦橋火，燔百餘家。三月，滁州火，燔民居甚多。十月，撫州火。辛卯，福州一夕再火，燔城門、僧寺，延燒千余家，死者數人。五年五月己未，和州火。燔二千家。八年八月辛丑，湖州火，燔寺觀，延燒三百家。九年七月甲戌，南劍州沙縣火，燔縣門、官舍及千一百餘家，民有死者。十一年二月，行都火。燔數百家。九月己巳，禁垣外萬松嶺民舍火，燔四百八十餘家。十三年二月庚寅，安豐軍故步鎮火，燔千余家，死者五十余人。八月庚午，慶元府火，燔官舍、第宅、寺觀、民居甚衆。十一月壬子，行都火，燔城內外數萬家、禁壘百二十區。十七年四月丁卯，西和州焚軍壘及民居二千餘家，人火之也。守臣尚震午誤以爲金人至而遁。六月丁亥，岳州火，燔岳陽樓、州獄、帑庫，延及八十家。己丑又火，燔百餘家。

　　紹定元年三月，行都火，燔六百餘家。

　　嘉熙元年六月，臨安府火，燔三萬家。

　　淳祐元年，徽州火。十二年十一月丙申，行都火，至丁酉夜始熄。

　　景定四年，紹興火。五年，臨安府大火。

　　德祐元年，玉牒所災。

　　乾德二年冬，無雪。五年冬，無雪。

　　開寶元年冬，京師無雪。二年冬，無雪。

　　淳化二年冬，京師無冰。

　　至道元年冬，無雪。二年冬，無雪。

　　大中祥符二年，京師冬溫，無冰。

　　天聖五年，夏秋大暑，毒氣中人。

　　嘉祐六年冬，京師無冰。

　　治平四年冬，無雪。

　　元豐八年冬，無雪。

　　元祐元年冬，無雪。四年冬，京師無雪。五年冬，無冰雪。

　　紹興五年五月，大燠四十餘日，草木焦槁，山石灼人，�晙T死者甚衆。三十一年冬，無雪。

　　乾道三年，冬溫，少雪無冰。五年，冬溫，無雪。六年，冬溫，無雪冰。

　　紹熙三年冬，潼川路不雨，氣燠如仲夏，日月皆赤，榮州尤甚。

　　慶元元年冬，無雪。二年冬，無雪。四年冬，無雪。越歲，春燠而雷。六年，冬燠無雪，桃李華，蟲不蟄。

　　開禧三年冬，少雪。

　　嘉定元年，春燠如夏。六年冬，燠而雷，無冰，蟲不蟄。八年夏五月，大燠，草木枯槁，百泉皆竭，行都斛水百錢，江、淮杯水數十錢，�晙T死者甚衆。九年冬，無雪。十三年冬，無冰雪。越歲，春暴燠，土燥泉竭。

　　建隆二年九月，亳州獻芝一株。

　　乾德四年閏八月，黃岡縣民段贊屋柱生紫芝一本二莖，知州鄭守忠以獻。十二月，登州獻芝五莖。

　　開寶四年，成都府民羅達家生芝。六年正月，知梓州趙延通獻芝一本。河中府大明觀殿芝草生，節度使陳思讓以聞。七年七月，陳州節度黨進獻控鶴營卒孫洪家芝二本。八月，又獻芝一本，四十九莖。九月，麻城縣廨芝生柱上，刺史王明以獻。十月，梓州獻芝草。

　　太平興國二年八月，青城縣民家竹一本，上分雙莖。三年六月，項城縣令王元正獻芝草。七月，廣州獻芝草。八月，功臣堂柱生芝二本，知州範旻畫圖以獻。四年八月，廣州獻芝草。九月，華山道士丁少微獻白芝、黝芝各一器。五年五月，眉山縣竹一莖十四節，上分二枝，長丈四尺。九月，眞定府行宮殿梁生芝。如荷花，知府趙賢進以圖來上。十月，龍水縣華嚴寺舊截竹爲筒引水。忽生枝葉，長二丈許，知州姜宣以聞。六年三月，廣州獻黃芝一本九莖。七月，新津縣趙豐村竹一莖十二節，上分兩岐，知州崔憲以聞。七年六月，知黃州裴仁鳳獻芝草。七月，知羅江縣陳覃于羅璝山獲芝四本以獻。湘陰縣萬壽寺松根，芝草二本生，轉運副使趙昌獻之。八月，再生四本，昌又獻。潭州民歐陽進、夏侯敏園中芝三本。宜興縣民長孫裕家生芝，紫莖黃蓋。十月，雄州實信院竹業叢芝草，僧致仁采之復生，悉以上獻。八年二月，知福州何允昭獻芝二本。五月，漢州獻芝。十月乙酉，蜀州獻瑞竹一本十六節，上分兩枝。知連州史昭文獻芝二莖。十一月，婺源縣民王化于王陵山石上得紫芝一本，叢生五莖。金州監軍廨生芝三本。九年十月，金州獻芝三本，永康軍獻芝九莖，同日至闕下。十一月，知梓州沈護獲芝三莖。

　　雍熙二年七月，靈州芝草生，知州侯贇刻木爲其狀來獻。三年三月，殿前承旨張思能使楚、泗，獻所得芝草五本。四月，眉山縣獻《異竹圖》。八月，刑部尚書宋琪家牡丹三華。

　　端拱元年五月，知襄州郝正獻芝五本。八月，廣州鳳集合歡樹下，得芝三本。二年七月，彭山縣民家生異竹。舒州芝草生，知州趙孚以獻。十月，密州獻芝草。

　　淳化元年四月，永州監軍廨芝草生，知州克憲以聞。八月，黃州刺史魏丕獻芝草。二年二月，射洪縣安國寺竹二莖同本。六月，舒州竹連理，知州樂史以聞。十一月，陵州民趙崇家慈竹二莖，長六尺許，其上別有根柢，莖分十枝，長丈餘；又一本三莖並聳。三年十月，朗州異竹生。京師太平興國寺牡丹生華，占云：「有喪。」是月，恭孝太子薨。四年正月，知興化軍馮亮獻芝草。十月，彭門芝草生。十二月，榮州獻《異竹圖》。五年正月，密州獻芝草四本，枝葉扶疏。二月，知溫州何士宗獻芝草五本；十月，又獻十本。

　　至道元年十一月，潭州監軍廨生竹一本，長二尺許，枝葉萬余，尤爲殊異。二年六月，虔州龍泉縣合龍院一竿分兩枝。河南縣民張知遠家芝草生，判府呂蒙正表上之。閏七月，密州獻芝二本。三年二月，廣東轉運使康戩獻紫芝。

　　咸平元年十二月，宣化縣保聖山瑞竹生一本二枝。二年閏二月，宣、池、歙、杭、越、睦、衢、婺諸州箭竹生米如稻。時民饑，采之充食。九月，劍州驛廳梁上生芝草，一枝三朵，其色黃白，知州李仁衡圖以獻。四年正月，灘州獻芝草一本，如佛狀。十二月，知淮陽軍王礪獻芝草三本。六年五月，導江縣民潘矩田生芝，三層，黃紫色，高五寸許。九月，相州牧龍坊生芝一莖，色紫黃，長尺餘，分七枝，枝如手五指狀。其最上枝類鳳者，知州張鑒以獻。

　　景德三年八月，蔡州獻芝草。四年十月，知廣安軍王奇上《芝草圖》。十二月，蓬州上《瑞竹圖》。

　　大中祥符元年四月，溫州獻《瑞竹圖》。五月辛未，以東封，遣經度制置使王欽若祭文宣王廟，于孔林得芝五株，色黃紫如雲色，及人戴冠冕之狀。詔內侍楊懷玉祭謝。復得芝四本，輕黃，如雲氣之狀。癸未，內侍江德明于白龍潭石上得紫黃芝一本以獻。六月，瑕丘縣民宋固於堯祠前得黃紫芝九本，連理者四；又縣民蔡珍得芝一本，王欽若以獻。欽若又于岱嶽及堯祠前，再得芝二十二本。連理者二，及有貫草石者。七月，欽若親獲芝十一本，又州長及民所得二十六本，有重台連理及外白內紫之狀，且言：「泰山至日生芝草，軍民競采，請給緡帛。」從之。兗州獄空，司理參軍郭保讓掃除其間，得芝四本。八月，須城縣民家芝草生。乾封縣民家屋柱生芝。滋長連袤，色鮮潔如繪畫。欽若獻芝草八千一百三十九本，有貫草木、附石、連理及飾爲寶山者。黃州獻異竹一本雙莖。九月，趙安仁來獻五色金玉丹紫芝八千七百十一本。鞏縣柴務牡丹華。十月，泰山芝草再生者甚衆。辛丑，車駕次鄆州，知州馬元方獻芝草五本。甲辰，欽若等又獻泰山芝草三萬八千五十本，有並五連、三連理者，五色重暈如寶蓋，下相連帶，凡草木五穀如寶山、靈禽、瑞獸之象者六百四十二。詔令封禪日列天書輦前，又送諸路名山勝景及賜宰相。是月，復州獻芝草，類神仙佛像。河中府酒廚梁上生芝，一本十二葉，其色如玉。安陽縣段贊家紫芝連理，長尺餘，又民李釗屋柱生芝三本。霍丘縣河亭及聖惠坊並有紫芝生。十二月，福州懷安縣龍眼樹上紫芝連理。溫州獻《靈芝圖》。二年正月，福州荔枝樹生連理芝二本。二月，饒州獻芝草四本。七月，遂州皇澤寺芝草生，凡五十本。九月，榮州廨庭中生芝二本。十月，果州青居山獻金暈連理芝草。十一月，華山張超谷石上生紫芝二本。嵩嶽生芝草五十本。石首縣文宣王廟殿柱芝草生。又龍蓋山萬福裏民宗永昌園藤上芝草生，一本雙莖。十二月，漢州芝草生。黔州芝草一莖十二枝，若山峰狀。三年正月，井研縣三惠寺生芝草十本。二月，昌州廨廳柱芝生四本。閏二月，饒州芝草生。三月，西充縣青蓮塔院、太平觀並生芝草。四月，京師竹有華，占云：「歲不豐。」六月，綿、邵、鄂州並芝草生。七月，虢州聖女觀生芝草三本。八月，潁縣民得田芝十二本。蜀州生芝草，一莖九葉。江陵縣民張仲家竹自根上分幹，其一干又分三莖，九月，江陵府永泰寺竹出地七節，分爲兩莖，長丈余，知府陳堯咨以聞。華州敷水民侯元則入華陽川石罅，得芝一本，知州顧端以獻。十月，內侍任文慶詣茅山，設醮洞中，獲芝草二十八本， 有如人手者。十一月，安鄉縣謝山獲芝二十二本，其七狀如珊瑚而色紫。十二月，神泉縣獲芝四本。四年正月，知華州崔端獻芝草，狀如仙人掌。須城縣民李道安于黃仙公洞臺上得芝草一本以獻。二月，崔端又獻芝草十本。知益州任中正獻芝草二十二本。知遂州毋賓古獻芝草。四月，古田縣僧舍竹一本，上分三莖。端昌縣民李讓家筀竹一本，去地五尺許，分爲二莖，知州范應辰以聞。六月，夔州芝草生稟舍中。七月，知亳州徐泌、知江州王文震並獻芝草。知郴州袁延慶獻芝草十本。八月，邕州雲封寺柏樹生芝五本，知州劉知詰以獻。西充縣廣川王廟生芝十本，其三連理。八月，知信州李放獻《瑞竹圖》三本。十一月，河中府獻芝草。眞源縣民王順慈、司徒捷家生芝各一本。岳州、道州並獻芝草。南嶽奉冊使薛映、副使錢惟演過荊門軍神林石上，獲芝草以獻。十二月，鉛山縣仁壽僧舍生芝草一本，雙枝，長尺八寸。五年六月，潯州六祖院法堂紫芝雙秀，知州高志甯以聞。八月，亳州獻芝草。十月，澤州廳事梁上，生白莖紫蓋芝二十四本。閏十月，常州芝草生。又蕭山縣芝生李樹上十一本。十一月，廣州獻芝草二百三十七本。晉原縣僧舍芝草一本。十二月，隨州芝草生。亳州獻鹿邑縣民所獲芝草四本。候官縣山上生芝草五十四本。閩縣望泉寺生芝草十本。甯德縣支提山石上生芝草十五本。六年二月，江州廬山崇聖院生芝九本，知州王文震以獻。四月，饒州承天院東山生芝四本，連葉。六月，壽丘縣獲紫莖金芝一本。景陵縣管陽山林中獲芝三十本。七月，內侍石延福登兗州壽丘，獲芝一本，貫草而生，又旁得三十本。亳州團練使高漢英獻芝八本。鼎州城門柱下生芝一本。八月，繼照堂生芝一本，紫莖黃蓋。奉祀經度制置使丁謂至眞源縣，太清宮道士、瀨陽鄉民繼獲芝八十本以獻。乙丑，又獲二百五十本，有一本三莖，一莖如雲氣佛像者。九月，又得宋城縣民所獲芝五十本獻之。十月，丁謂來朝，獻芝草三萬七千一百八本，飾以仙人、寶禽、異獸之狀；十一月，又獻九萬五千一百本。明年，車駕至眞源，民有詣行闕獻者，又一萬八千本。是冬，兗州景靈宮芝草生。慶成軍大寧廟聖制碑閣生金芝二本。昭州龍岳山資壽寺芝草生。潯州廳廨柱芝生一本，上分爲二，其上又生二本，凡三重。無錫縣民曹詵家食案生芝，赤黃有光，長尺許。又知南安軍章得一獻芝草。七年正月，明州獻茹侯山石上芝草一本四莖。二月，知信州歐陽陟獻芝草七本，忠州獻芝五本。四月，福州獻芝草二本。五月，郪縣西上石崖生紫芝十五本。七月，華州民入華山，得白 石上芝草，雙莖連蓋。八月，均州、獻州獻芝千二百二十七本。十月，慶成軍大寧廟石雙莖芝生，其上合幹，明、英二州芝草生。十一月，蜀州芝草二本生竹根。八年二月，青州武成王廟柱生芝一本，知州張知白以圖獻。三月，榮州應靈縣彌陀佛舍生紫芝三本，其一雙幹，上如蓋。四月，昌州有芝生石上，一本四莖，其色黃白。四月，彰明縣民家竹一根，上分二本、十三節。又開元寺桃竹一莖，上分十八節，皆相對。五月，道州舜祠旁生芝二十一本。六月，盩啡縣民家芝草三莖，共成一葉，又石芝一本。十月，晉原縣民柏扆家生芝三根，合爲一本。九年七月，知信州董溫獻芝十二本。八月，知廬州餘獻卿獻芝二本。九月，涪城縣石壁生芝一本。十一月，武岡縣民何文化園竹生兩株同本，上分四莖。十二月，晉原縣民李彥滔家竹一本，雙莖對節，知州王世昌圖以獻。

　　天禧元年三月，新津縣平蓋下玉皇案下芝草生。鄂州天慶觀聖祖殿芝草生。四月，邵陽等縣竹生穗如米，民饑，食之。又浮梁縣竹生穗如米。七月，漢陽軍太平興國寺異竹一本，生二莖，節皆相對。十二月庚午。內出芝草如眞武像。二年正月庚子，內出眞遊、崇徽二殿《梁上芝草圖》示宰相。五月，兗州景靈宮昭慶殿生金芝二本。三年六月，漢陽軍芝草生一百五十餘本。七月，嵩山崇福宮獲芝草一百本，有重台連理、貫草者，知河南府馮拯以獻。四年四月，梁山軍民王崇扆竹園生金暈紫芝五本。十一月，上饒縣民王壽園中生芝草三本，皆金暈，其二連理。

　　乾興元年六月，蘇、秀二州湖田生聖米，居民取以食。興州竹有實，如大麥，民取以食。占曰：「大饑。」八月，洋州民李永負土成母墳，芝生墳上。

　　天聖元年五月，興州竹有實如大麥，民取以食之。占曰：「竹有實，大饑。」八月甲寅，有芝生於天安殿柱，召輔臣觀之。九月戊午，城西下木場芝草生。三年七月，梓州城門生芝二本。四年正月。梓州民家生芝四本。九月，榮州芝生。

　　明道元年七月，榮州、連州並芝生。

　　景祐二年九月，嘉州芝草生。四年五月丙寅，有芝生於化成殿楹。

　　慶曆元年二月丙午，京師雨藥。二年八月，梓州芝草生。五年八月，洪州章江禪院堂柱芝草生，高一尺三寸，葉二十一層，色白黃，有紫暈，旁生小芝，葉九層，上有氣如煙。

　　皇祐元年七月，福州生芝一十二本。十月，湖州芝草生。三年六月丁亥，無爲軍獻芝草凡三百五十本。上曰：「朕以豐年爲上瑞，賢臣爲寶，至於草木、魚蟲之異，焉足尚哉！」

　　五年閏七月，榮州芝草生。

　　嘉祐三年十一月，河南府芝草生。六年正月，清川縣漢光武祠生芝草，一本三岐。八月，施州歌羅砦生芝四本。十月，汝州新砦巡檢廨舍生芝五本。

　　熙甯元年，益陽縣雷震山裂，出米可數十萬斛，齎至京師，信米也，但色黑如炭。八年七月，鼎州產芝三本，其一類珊瑚，枝葉摎結，鹽官縣自三月地產物如珠，可食；水產菜如菌，可爲菹，饑民賴之。九年五月，流江縣產芝二十一本。

　　元豐二年四月，眉州生瑞竹。六月，忠州雨豆。七月甲午，南賓縣雨豆。十一月，全州芝生十二本。三年六月，安州芝生二十九本，其一連理。臨江軍芝生四十三本。四年十月，郪縣天慶觀生瑞竹一本，自第九節分莖雙起。五年七月，永康縣生紫芝九本。十一月，閬中縣生紫芝六、金芝七。永康縣生紫芝九。六年八月，吉州芝生三十三本。十二月，滕縣官舍生異草，經月不腐。七年四月，景靈宮芝生六本於天元殿門。五月，開化縣芝生九本，黃白紫色。八月，永安陵下宮芝生一本。十月，青州芝生二十一本。

　　元祐元年七月，武安軍言：「前秘書省正字鄭忠臣母墳前生芝草一本，紫莖黃蓋。」三年六月，臨江縣塗井鎮雨白黍；七月，又雨黑黍。四年九月，江津縣石上生芝草二本六莖。五年二月，晉原縣生芝草四十二本。七年十一月，滁州生芝二百餘本。

　　紹聖三年九月，淄川縣生芝草，有穀十科穿芝草生二枝。十月，河南府大內地生芝草。

　　元符二年正月，處州民田生瑞竹。二月，瀘州生芝草一本，同根駢幹，至蓋復合爲一。又衡州郡廳生紫芝一根十六葉。

　　崇甯元年八月，磐石縣芝草連理。三年十月，復州、澤州芝草生。四年正月，戎州、宿州芝草生。七月，瀘州芝草、瑞竹生。五年冬，澶州、安州芝草生。

　　大觀元年三月，宣、鄆、湖、潤州皆芝草生。廬州雨大豆。九月，崇天臺及兗州孔林芝草生。二年，陳、兗、筠州、廣德軍芝草生。三年秋，西京、湖、海、普、渠州、南安軍芝草生。

　　政和元年正月，萊州芝草生。十一月，虔州聖祖殿芝草生。二年二月戊子，河南府新安縣蟾蜍背生芝草。自是而後，祥瑞日聞。玉芝產禁中殆無虛歲，凡殿宇、園苑及妃嬪位皆有之。外則中書尚書二省、太學、醫學亦產紫芝。四年八月，建州境內竹生米數千萬石。五年十一月癸酉，越州承天寺瑞竹一竿七枝，幹相似，其葉圓細，生花結實。詔送秘書省，仍拜表賀。五年五月，禁中芭蕉連理。八月甲子，蘄州進芝草一萬一千六百枝，內一枝紫色，九幹。十二月己未，汝州進六萬本，其間連理、雙枝者一千八百八十，有司不勝其紀。初猶表賀，後以爲常，不皆賀也。時朱勝非爲京東提舉學事，行部至密州界，見縣令部數百夫入山采芝。彌漫山谷，皆芝菌也。或附木石，或出平地，有一本數十葉，層疊高大，衆色鹹備。郡守李文仲采及三十萬本，每萬本作一綱入貢。文仲尋進職，授本道轉運使。

　　建炎二年九月癸卯，權知密州杜彥獻芝草，五葉，如人指掌，色赤而澤。宰臣黃潛善奏：「色符火德，形像股肱之瑞。」高宗不啟視，卻之。

　　紹興元年七月乙未，浙西安撫大使劉光世以枯秸生穗奏瑞。高宗曰：「朕在潛邸，梁間生芝草，官僚皆欲上聞，朕手碎之，不欲寶此奇怪。」乃卻之。十六年正月辛未，瀘州天雨豆，近草妖也。十六年，梅州孔子廟生芝。二十一年，紹興府學御書下生芝。番陽縣石門民家籬竹生重萼牡丹，又民家灶鼎生金色蓮華。房州治所彩山下生萱。萬州、虔州放生池生蓮，皆同蒂異萼。二十三年六月，汀州生蓮，同蒂異萼者十有二。二十五年五月，太室楹生芝九莖，秦檜帥百官觀之，稱賀。勾龍廉、沈中立以獻頌遷擢，周麟之請繪之鹵簿行旗。檜孫禮部侍郎塤請以黎州甘露降草木、道州連理木、鎮江府瑞瓜、南安軍瑞蓮、嚴、信州瑞芝悉圖之旗。是冬，檜薨，高宗曰：「比年四方奏瑞，文飾取悅，若信州林機奏秦檜父祠堂生芝，佞諛尤甚。」明年四月甲午，詔郡國無獻瑞。

　　乾道元年七月，池州竹生穗，實如米，饑民采之以食，守臣魯詧爲《野穀生竹圖》以獻。御史劾詧不以民食草木爲病，坐佞免官。

　　慶元五年八月，太室西北夾室楹生白芝，四葉，前史以白芝爲喪祥。明年八月，國連有大喪。

　　嘉泰二年十一月，秘書省右文殿楹生芝二莖。


Chinese text: This work was published before January 1, 1923, and is in the
public domain worldwide because the author died at least 100 years ago.
