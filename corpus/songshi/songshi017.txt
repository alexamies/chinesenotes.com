　　哲宗憲元繼道顯德定功欽文睿武齊聖昭孝皇帝，諱煦，神宗第六子也，母曰欽聖皇后朱氏。熙寧九年十二月七日己丑生於宮中，赤光照室。初名傭，授檢校太尉、天平軍節度使，封均國公。元豐五年，遷開府儀同三司、彰武軍節度使，進封延安郡王。七年三月，神宗宴群臣于集英殿，王侍立，天表粹溫，進止中度，宰相而下再拜賀。八年二月，神宗寢疾，宰相王珪乞早建儲，爲宗廟社稷計，又奏請皇太后權同聽政，神宗首肯。三月甲午朔，皇太后垂簾于福寧殿，諭珪等曰：「皇子性莊重，從學穎悟。自皇帝服藥，手寫佛書，爲帝祈福。」因出以示珪等，所書字極端謹，珪等稱賀，遂奉制立爲皇太子。初，太子宮中常有赤光，至是光益熾如火。

　　戊戌，神宗崩，太子即皇帝位。己亥，大赦天下常赦所不原者。群臣進秩，賜賚諸軍。遣使告哀於遼。白虹貫日。庚子，尊皇太后曰太皇太后，皇后曰皇太后，德妃朱氏曰皇太妃。命宰臣王珪爲山陵使。甲寅，以群臣固請，始同太皇太后聽政。

　　己未，賜叔雍王顥、曹王頵贊拜不名。令中外避太皇太后父遵甫名。詔邊事稍重者，樞密院與三省同議以進。庚申，尚書左僕射、郇國公王珪進封岐國公。顥進封揚王，頵爲荊王，並加太保。弟甯國公佶爲遂甯郡王，儀國公佖爲太甯郡王，成國公俁爲咸甯郡王，和國公似爲普甯郡王。高密郡王宗晟、漢東郡王宗瑗、華原郡王宗愈、安康郡王宗隱、建安郡王宗綽並爲開府儀同三司。太師、潞國公文彥博爲司徒，濟陽郡王曹佾爲太保，特進王安石爲司空，餘進秩，賜致仕服帶、銀帛有差。辛酉，詔顏子、孟子配享孔子廟庭。

　　夏四月丙寅，初御紫宸殿。辛未，蠲元豐六年以前逋賦。甲戌，加李乾德同中書門下平章事，董氈檢校太尉。詔曰：「先皇帝臨御十有九年，建立政事以澤天下，而有司奉行失當，幾於煩擾，或苟且文具，不能布宣實惠。其申諭中外，協心奉令，以稱先帝惠安元元之意。」乙亥，詔乙太皇太后生日爲坤成節。丁丑，召呂公著侍讀。諭樞密、中書通議事都堂。詔遵先帝制，遣官察舉諸路監司之法。庚辰，呂惠卿遣兵入西界，破六砦，斬首六百餘級。辛己，遣使以先帝遺留物遺遼國及告即位，甲申，水部員外郎王諤非職言事，坐罰金。丙戌，以蕃官高福戰死，錄其子孫。丁亥，復蠲舊年逋賦。

　　五月丙申，詔百官言朝政闕失。資政殿學士司馬光過闕，入見。丁酉，群臣請以十二月八日爲興龍節。壬寅，城熙、蘭、通遠軍，賜李憲、趙濟銀帛有差。甲辰，作受命寶。丙午，京師地震。復置遼州。庚戌，王珪薨。改命蔡確爲山陵使。丙辰，賜禮部奏名進士、諸科及第出身四百六十一人。戊午，以蔡確爲尚書左僕射兼門下侍郎，韓縝爲尚書右僕射兼中書侍郎，章惇知樞密院，司馬光爲門下侍郎。

　　六月庚午，賜楚州孝子徐積絹米。丁亥，詔中外臣庶許直言朝政闕失、民間疾苦。

　　秋七月戊戌，以資政殿大學士呂公著爲尚書左丞。詔府界、三路保甲罷團教。丙午，遼人來弔祭。丙辰，白虹貫日。吏部侍郎熊本奏歸化儂智會異同，坐罰金。罷沅州增修堡砦。

　　八月乙丑，詔按察官所至，有才能顯著者以名聞。己巳，鎮江軍節度使韓絳進開府儀同三司。癸酉，遣使賀遼主生辰、正旦。乙亥，以供奉王英戰死葭蘆，錄其子。

　　九月戊戌，以神宗英文烈武聖孝皇帝之諡告於天地、宗廟、社稷。己亥，上寶冊于福寧殿。己酉，遣使報謝於遼。

　　冬十月甲子，夏國遣使進助山陵馬。癸酉，詔仿《唐六典》置諫官。丁丑，令侍從各舉諫官二人。詔監察御史兼言事，殿中侍御史兼察事。罷義倉。己卯，詔均寬民力，有司或致廢格者，監司、御史糾劾之。河決大名。乙酉，葬神宗皇帝于永裕陵。丙戌，罷方田。以夏國主母卒，遣使弔祭。

　　十一月癸巳，詔按問強盜，欲舉自首者毋減。丁酉，祧翼祖，祔神宗於太廟，廟樂曰《大明之舞》。辛丑，減兩京、河陽囚罪一等，杖已下釋之，民緣山陵役者蠲其賦。己酉，遼遣使賀即位。十二月壬戌，於闐進獅子，詔卻之。開經筵，講《魯論》，讀《三朝寶訓》。罷《太學保任同罪法》。丙寅，夏人以其母遺留物、馬、白駝來獻。辛未，左僕射蔡確、右僕射韓縝並遷秩、加食邑，揚王顥、荊王頵並爲太傅。壬申，章惇、司馬光等進秩有差。申戌，罷後苑西作院。乙亥，詔執政、侍臣講讀。戊寅，罷增置鑄錢監十有四。乙酉，遼遣蕭睦等來賀正旦。是歲，日有五色雲者六。高麗、大食入貢。

　　元祐元年春正月庚寅朔，改元。丙午，錄在京囚，減死罪以下一等，杖罪者釋之。丁未，詔回賜高麗王鞍馬、服帶、器幣有加。罷陝西、河東元豐四年後凡緣軍興添置官局。丙辰，久旱，幸相國寺祈雨。立神宗原廟。戊午，甘露降。

　　二月辛酉，以河決大名，壞民田，民艱食者衆，詔安撫使韓絳振之。乙丑，修《神宗實錄》。丁卯，詔左右侍從各舉堪任監司者二人，舉非其人有罰。庚午，禁邊民與夏人爲市。辛未，董氈卒，以其子阿里骨襲河西軍節度使、邈川首領。庚辰，夏人入貢。辛巳，刑部侍郎蹇周輔坐變鹽法落職。

　　閏月庚寅，蔡確罷。以司馬光爲尚書左僕射、門下侍郎。詔韓維、呂大防、孫永、范純仁詳定役法。壬辰，以呂公著爲門下侍郎。丙午，守尚書右丞李清臣爲尚書左丞，試吏部尚書呂大防爲尚書右丞。白虹貫日。丁未，群臣上太皇太后宮名曰崇慶，殿曰崇慶壽康；皇太后宮曰隆祐，殿曰隆祐慈徽。庚戌，賜于闐國王服帶、器幣。辛亥，章惇罷。甲寅，詔侍從、御史、國子司業各舉經明行修、可爲學官者二人。乙卯，以吏部尚書范純仁同知樞密院事。丙辰，掩京城暴骸。罷諸州常平管勾官。

　　三月辛未，詔毋以堂差沖在選已注官。置訴理所，許熙寧以來得罪者自言。命太學公試，司業、博士主之，如春秋補試法。癸酉，置開封府界提點刑獄一員。乙亥，罷熙河蘭會路經制財用司。己卯，復廣濟河輦運。辛巳，詔民間疾苦當議寬恤者，監司具聞。以程頤爲崇政殿說書。乙酉，許職事官帶職。

　　夏四月己丑，韓縝罷。辛卯，詔諸路旱傷蠲其租。壬辰，以旱慮囚。癸巳，王安石薨。辛丑，詔執政大臣各舉可充館閣者三人。壬寅，以呂公著爲尚書右僕射兼中書侍郎，文彥博平章軍國重事。乙巳，詔戶部裁冗費，著爲令。李憲等以用兵失利，爲劉摯所劾，貶秩奉祠。辛亥，揚王顥、荊王頵並特授太尉。詔遇科舉，令升朝官各舉經明行修之士一人，俟登第日與升甲。罷謁禁之制。知誠州周士隆撫納溪洞民一千三百餘戶，賜士隆銀帛。癸丑，定六曹郎官員數。

　　五月丁巳朔，以資政殿大學士韓維爲門下侍郎。罷諸路重祿，復熙寧前舊制。庚申，夏人來賀即位。壬戌，詔侍從、台官、監司各舉縣令一人。戊辰，命程頤同修立國子監條制。己巳，幸揚王、荊王第，官其子九人。癸酉，復左、右天廄坊。壬午，詔文彥博班宰相之上。

　　六月甲辰，置《春秋》博士。呂惠卿落職，分司南京、蘇州居住。戊申，以富弼配享神宗廟庭。庚戌，太白晝見。甲寅，詔正風俗，修紀綱，勿理隱疵細故。復置通利軍。程頤上疏論輔養君德。

　　秋七月丁巳，置檢法官。辛酉，設十科舉士法。劉恕同修《資治通鑒》，未沾恩而卒，詔官其子。乙丑，夏國主秉常卒。庚午，夏國遣使賀坤成節。

　　八月辛卯，詔常平依舊法，罷青苗錢。壬辰，封弟偲爲祁國公。甲午，占城國遣使入貢。壬子，日傍有五色雲。磁州穀異壟同穗。

　　九月丙辰朔，司馬光薨。己未，朝獻景靈宮。辛酉，大享明堂，以神宗配，赦天下。丁卯，試中書舍人蘇軾爲翰林學士、知制誥。己卯，張璪罷。

　　冬十月丙戌，改衍聖公爲奉聖公。庚寅，太白晝見。壬辰，夏人來告哀。庚子，遣使弔祭。十一月戊午，以尚書左丞呂大防爲中書侍郎，御史中丞劉摯爲尚書右丞。乙亥，于闐國遣使入貢。庚辰，蠲鹽井官溪錢。

　　十二月庚寅，詔將來服除，依元豐三年故事，群臣勿上尊號。戊戌，華州鄭縣小敷穀山崩。戊申，詔以冬溫無雪，決系囚。是歲，河北、楚、海諸州水。

　　二年春正月乙丑，封秉常子乾順爲夏國主。戊辰，詔舉人程試，主司毋得於《老》、《莊》、《列子》書命題。辛巳，詔蘇轍、劉分攵編次神宗御制。白虹貫日。

　　二月丁亥，遣左司諫朱光庭使河北，振民被災者。詔施、黔、戎、瀘等州保甲監司免歲閱。丁酉，加賜于闐國金帶、錦袍、器幣。己亥，命吏部選人改官，歲以百人爲額。辛丑，詔陝西、河東行策應牽制法。是月，代州地震。

　　三月壬戌，太皇太后手詔，止就崇政殿受冊。戊辰，詔中外侍從歲舉郡守各一人。令御史台察民俗奢僭者。夏人遣使入謝。癸酉，奉安神御于景靈宮宣光殿。庚辰，詔內侍省供奉官以下百人爲額。

　　夏四月丙戌，交阯入貢。丁亥，鬼章子結齷齪寇洮東。戊子，慮囚。己丑，詔太師文彥博十日一議事都堂。辛卯，詔：「冬夏旱暵，海內被災者廣，避殿減膳，責躬思過，以圖消復。」丁酉，以四方牒訴上尚書者，或冤抑不得直，令御史分察之。己亥，太皇太后以旱權罷受冊禮。癸卯，雨。乙丑，以徐州布衣陳師道爲亳州司戶參軍。丁未，復製科。戊申，御殿復膳。李清臣罷。

　　五月癸丑，夏人圍南川砦。丁卯，以劉摯爲尚書左丞，兵部尚書王存爲尚書右丞。壬申，于闐入貢。丁丑，詔御史官闕，御史中丞、翰林學士、兩省諫議大夫以上雜舉。

　　六月辛丑，以安燾知樞密院事。壬寅，有星如瓜出文昌。丙午，邈川首領結藥來降，授三班奉職。

　　秋七月辛亥，詔戶部修《會計錄》。韓絳以司空致仕。夏人寇鎮戎軍。詔府界、三路教閱保甲。復課利場務虧額科罰。丙辰，罷諸州數外歲貢。戊午，以遼蕭德崇等賀坤成節，曲宴垂拱殿，始用樂。庚申，進封李乾德爲南平王。辛酉，改誠州爲渠陽軍。辛未，韓維罷。

　　八月辛巳，程頤罷經筵，權同管勾西京國子監。癸未，以西蕃寇洮、河，民被害者給錢粟，死者賜帛其家。詔復進納人改官舊法。乙酉，命呂大防爲西京安奉神宗御容禮儀使。庚寅，西南蕃遣人入貢。癸巳，以夏國政亂主幼，強臣乙逋等擅權逆命，詔諸路帥臣嚴兵備之。庚子，授西蕃首領心牟欽氈銀州團練使，溫溪心瓜州團練使。辛丑，涇原言夏人寇三川諸砦，官軍敗之。丁未，岷州行營將種誼復洮州，執蕃酋鬼章青宜結。

　　九月乙卯，發太皇太后冊寶于大慶殿。丙辰，發皇太后、皇太妃冊寶於文德殿。己未，夏人寇鎮戎軍。丁卯，禁私造金箔。

　　冬十月壬午，奉安神宗御容于會聖宮及應天院。癸未，日有五色雲。戊子，恭謝景靈宮。辛卯，減西京囚罪一等，杖已下釋之。己亥，西南龍、張蕃遣人入貢。庚子，論復洮州功，種誼等遷秩、賜銀絹有差。

　　十一月丙辰，復置漣水軍。庚申，獻鬼章於崇政殿，以罪當死，聽招其子及部屬歸以自贖。乙亥，大雪甚，民凍多死，詔加振恤，死無親屬者官瘞之。罷內殿承制試換文資格。丙子，決囚。十二月乙酉，賜諸軍及貧民錢。丙戌，興龍節，初上壽於紫宸殿。己丑，大寒，罷集英殿宴。壬辰，兀征聲延部族老幼萬人渡河南，遣使廩食之，仍諭聲延勿失河北地。乙未，白虹貫日。壬寅，頒《元祐敕令式》。是冬，始閉汴口。

　　三年春正月己酉朔，不受朝。庚戌，復廣惠倉。己未，朝獻景靈宮。庚申，雪寒，發京西谷五十余萬石，損其直以紓民。辛酉，詔廣南西路朱崖軍開示恩信，許生黎悔過自新。壬戌，罷上元遊幸。壬申，阿里骨奉表詣闕謝罪，令邊將無出兵，仍罷招納。甲戌，決囚。

　　二月甲申，罷修金明池橋殿。乙酉，德音：減囚罪一等，徒以下釋之，工役權放一年，流民饑貧量與應副。丙戌，詔河東苦寒，量度存恤戍兵。癸巳，罷春宴。乙未，白虹貫日。辛丑，太白晝見。乙巳，廣東兵馬監童政坐擅殺無辜，伏誅。

　　三月丙辰，韓絳薨。丁巳，御集英殿策進士。戊午，策武舉。己巳，賜禮部奏名進士、諸科及第出身一千一百二十二人。乙亥，夏人寇德靜砦，將官張誠等敗之。

　　夏四月戊寅，令諸路郡邑具役法利害以聞。辛巳，以呂公著爲司空、同平章軍國事，呂大防爲尚書左僕射兼門下侍郎，范純仁爲尚書右僕射兼中書侍郎。壬午，以觀文殿學士孫固爲門下侍郎，劉摯爲中書侍郎，王存爲尚書左丞，御史中丞胡宗愈爲尚書右丞，戶部侍郎趙瞻簽書樞密院事。癸巳，詔定職事官歲舉升陟人數。丁酉，阿里骨來貢。庚子，詔天下郡城以地裏置壯城兵額，禁勿他役。

　　五月癸亥，漢東郡王宗瑗薨。

　　六月癸未，詔司諫、正言、殿中、監察御史，仿故事，以升朝官通判資序曆一年者爲之。辛丑，夏人寇塞門砦。甲辰，五色雲見。

　　秋七月戊申，荊王頵薨。戊辰夜，東北方明如晝，俄成赤氣，中有白氣經天。辛未，太白晝見。癸酉，忠州言臨江塗井鎮雨黑黍。

　　八月戊寅，阿里骨入貢。己卯，進封揚王顥爲徐王。辛巳，復置荊門軍。丙戌，罷吏試斷刑法。丁酉，渠陽蠻入寇。辛丑，降系囚罪一等，杖以下釋之。

　　九月庚申，禁宗室聯姻內臣家。乙丑，阿里骨復遷職，加封邑。詔觀察使以上給永業田。丁卯，御集英殿策賢良方正能直言極諫科。

　　十月丙戌，詔罷新創諸堡砦，廢渠陽軍。戊戌，復南、北宣徽院。

　　十一月甲辰，遣吏部侍郎范百祿等行河。丁卯，大食麻囉拔國入貢。詔歲以十月給巡城兵衣裘。十二月丁酉，渝州獠人寇小溪。壬寅，白虹貫日。

　　閏月癸卯朔，頒《元祐式》。甲辰，范鎮定鑄律、度量、鐘磬等以進，令禮部、太常參定。戊申，減宰執賜予。庚申，置六曹尚書權官。丙寅，詔吏部詳定六曹重復利害以聞。是歲，三佛齊、於闐、西南蕃入貢。天下上戶部：主戶二百一十三萬四千七百三十三，丁二千八百五十三萬三千九百三十四。客戶六百一十五萬四千六百五十二，丁三百六十二萬九千八十三。斷大辟二千九百一十五人。

　　四年春正月壬申朔，不受朝，群臣及遼使詣東上閣門、內東門拜表賀。丙子，宴遼使於紫宸殿。甲申，以夏人通好，詔邊將毋生事。

　　二月甲辰，呂公著薨。庚戌，白虹貫日。乙卯，夏人來謝封冊。

　　三月己卯，作渾天儀。胡宗愈罷。丁亥，以不雨，罷春宴。己丑，詔自今大禮毋上尊號。辛卯，晝有流星出東方。癸巳，錄囚。乙未，罷幸瓊林苑、金明池。

　　夏四月乙巳，呂大防等以久旱求罷，不允。丁未，曹佾薨。戊申，罷大禮使及奏告執政加賜。戊午，立試進士四場法。壬戌，弛在京牧地與民。

　　五月癸酉，詔自今侍讀以三人爲額。中丞李常、侍御史盛陶坐不論蔡確，改官。辛巳，貶觀文殿學士蔡確爲光祿卿。丁亥，復貶確爲英州別駕、安置新州。丁酉，于闐國來貢。

　　六月甲辰，範純仁、王存罷。丙午，以趙瞻同知樞密院事，戶部尚書韓忠彥爲尚書左丞，翰林學士許將爲尚書右丞。丁未，夏國來貢。癸丑，邈黎國般次泠移、四林栗迷等齎于闐國黑汗王及其國蕃王表章來貢。秋七月丙子，詔復外都水使者。丁丑，遼國使蕭寅等來賀坤成節，曲宴垂拱殿。庚辰，安燾以母憂去位。

　　八月壬寅，敕郡守貳以「四善三最」課縣令，吏部歲上監司考察知州狀。辛酉，太皇太后詔：今後明堂大禮，毋令百官拜表稱賀。九月戊寅，致齋垂拱殿。己卯，朝獻景靈宮，辛巳，大饗明堂，赦天下，百官加恩，賜齎士庶高年九十以上者。乙酉，加賜韓縝、範純仁器幣有差。乙未，檢舉先朝文武七條，戒諭百官遵守。

　　冬十月辛丑，西南程蕃入貢。丁未，龍蕃入貢。戊申，翰林學士蘇轍上《神宗御集》，藏寶文閣。癸丑，御邇英殿，講官進講《三朝寶訓》。

　　十一月庚午，敕朝請大夫以下進士爲左，餘爲右。溪洞彭儒武等進溪洞布。癸未，以孫固知樞密院事，劉摯爲門下待郎，吏部尚書傅堯俞爲中書侍郎。乙酉，有星色赤黃，尾跡燭地。己丑，太皇太后卻元日賀禮，令百官拜表。庚寅，章惇買田不法，降官。辛卯，改發運、轉運、提刑預妓樂宴會徒二年法。十二月庚子，遼使耶律常等賀興龍節，曲宴垂拱殿。癸丑，更定朝儀二舞曰《威加四海》、《化成天下》。甲寅，減鄜延等路戍兵歸營。戊午，以御史闕，令中丞、兩省各舉二人。是歲，夏國、邈黎、大食、麻囉拔國入貢。

　　五年春正月丁卯朔，御大慶殿視朝。丁丑，朝獻景靈宮。

　　二月丁酉，罷諸州、軍通判奏舉改官。己亥，夏人歸永樂所掠吏士百四十九人。庚子，加溪洞人田忠進等九十二人檢校官有差。辛丑，以旱罷，修黃河。癸卯，禱雨嶽瀆，罷浚京城壕。丁未，減天下囚罪，杖以下釋之。庚戌，文彥博乙太師充護國軍、山南西道節度等使致仕，令所司備禮冊命。壬子，彥博乞免冊禮，從之。甲子，宴餞文彥博於玉津園。

　　三月丙寅朔，趙瞻薨。丁卯，詔賜故孫覺家緡錢，令給喪事。壬申，以韓忠彥同知樞密院事，翰林學士承旨蘇頌爲尚書左丞。癸未，罷春宴。壬辰，罷幸金明池、瓊林苑。

　　夏四月癸卯，詔鄭穆、王岩叟等同舉監察御史二員。甲辰，呂大防等以旱求退，不允。丙午，孫固薨。癸丑，詔講讀官御經筵退，留二員奏對邇英閣。丁巳，詔以旱、避殿減膳，罷五月朔日文德殿視朝。辛酉，以保甯軍節度使馮京爲檢校司空。

　　五月壬申，詔差役法有未備者，令王岩叟等具利害以聞。乙亥，雨。己卯，御殿復膳。

　　六月辛丑，錄囚。癸亥，晝有五色雲。

　　七月壬申，涇原路經略司言：諸人違制典買蕃部田土，許以免罪，自二頃五十畝以下，責其出刺弓箭手及買馬備邊用各有差。乙酉，夏人來議分畫疆界。

　　九月丁丑，詔復置集賢院學士。

　　冬十月癸巳，罷提舉修河司。丁酉，詔定州韓琦祠載祀典。

　　十二月辛卯朔，許將罷。安康郡王宗隱薨。丙辰，禁軍大閱，賜以銀楪、匹帛，罷轉資。是歲，東北旱，浙西水災。賜宗室子授官者四十四人。斷大辟四千二百六十有一。高麗、于闐、龍蕃、三佛齊、阿里骨入貢。

　　六年春正月辛酉朔，不受朝，群臣及遼使詣東上閣門、內東門拜表賀。癸酉，詔祠祭、游幸毋用羔。

　　二月辛卯，以劉摯爲尚書右僕射兼中書侍郎，龍圖閣待制王岩叟簽書樞密院事。癸巳，以蘇轍爲尚書右丞，宗室士伣追封魏國公。庚子，拂箖國來貢。丁丑，授阿里骨男溪邦彪篯爲化外庭州團練使。

　　三月癸亥，呂大防上《神宗實錄》。己巳，御集英殿策進士。庚午，策武舉。癸酉，詔御史中丞舉殿中侍御史二人，翰林學士至諫議大夫同舉監察御史二人。丙子，呂大防特授右正議大夫。壬午，賜禮部奏名進士、諸科及第出身九百五十七人。丁亥，罷幸金明池、瓊林苑。

　　夏四月乙未，復置通禮科。丙申，詔恤刑。辛丑，詔大臣堂除差遣，非行能卓異者不可輕授。仍搜訪遺材，以備擢任。夏人寇熙河蘭岷、鄜延路。壬寅，太白晝見。壬子，賜南平王李乾德袍帶、金帛、鞍馬。

　　五月己未朔，日有食之，罷文德殿視朝。庚辰，詔娶宗室女得官者，毋過朝請大夫、皇城使。丁亥，後省上《元祐敕令格》。

　　六月壬辰，錄囚。甲辰，置國史院修撰官。乙卯，詔以田思利爲銀青光祿大夫，充溪洞都巡檢。

　　秋七月癸亥，復張方平宣徽南院使致仕。乙丑，復製置解鹽使。己卯，振兩浙水災。

　　八月己丑，三省進納後六禮儀制。辛卯，詔御史台：臣僚親亡十年不葬，許依條彈奏及令吏部檢察。己亥，改宗正屬籍曰《宗藩慶系錄》。令文武臣出入京城門書職位、差遣、姓名及所往。己酉，修《神宗寶訓》。癸丑，詔鄜延路都監李儀等以違旨夜出兵入界，與夏人戰死，不贈官，餘官降等。乙卯，夏人寇懷遠砦。

　　閏月壬戌，嚴飭陝西、河東諸路邊備。甲子，太白晝見。庚午，詔御史中丞舉殿中侍御史二人，翰林學士、中書舍人、給事中舉監察御史四人。壬申，太子太保致事張方平辭免宣徽使，不允。甲申，刑部侍郎彭汝礪與執政爭獄事，自乞貶逐，詔改禮部侍郎。

　　九月丁亥，夏人寇麟、府二州。壬辰，詔州民爲寇所掠，廬舍焚蕩者給錢帛，踐稼者振之，失牛者官貸市之。癸巳，御集英殿策賢良方正能直言極諫科。丁酉，御試方正王普等，遷官有差。歲出內庫緡錢五十萬以備邊費。甲辰，幸上清儲祥宮。壬子，宮成，減天下囚罪一等，杖以下釋之。癸丑，以執政官行謁禁法非便，詔有利害陳述勿禁。

　　冬十月丁卯，有流星晝出東北。庚午，朝獻景靈宮，還，幸國子監，賜祭酒豐稷三品服，監學官賜帛有差。庚辰，令諸宮院建小學。貴妃苗氏薨。癸未，編修神宗御制官轉秩加賞。詔京西提刑司歲給錢物二十萬緡，以奉陵寢。

　　十一月乙酉朔，劉摯罷。壬辰，作《元祐觀天曆》。尚書右丞蘇轍罷知絳州。辛丑，傅堯俞薨。十二月戊辰，開封府火。壬申，範純仁以前禦敵失策降官。是歲，兩浙水，定州野蠶成繭。高麗、交阯、三佛齊入貢。

　　七年春正月甲辰，以遼使耶律迪卒，輟朝一日。乙巳，張誠一以穿父墓取犀帶，責授左武衛將軍，提舉亳州明道宮。

　　二月丁卯，詔陝西、河東邊要進築守禦城砦。

　　三月己亥，錄囚。

　　夏四月己未，立皇后孟氏。甲子，命呂大防爲皇后六禮使。甲戌，立考察縣令課績法。

　　五月戊戌，御文德殿冊皇后。庚子，罷侍從官轉對。丙午，王岩叟罷知鄭州。大食進火浣布。

　　六月辛酉，以呂大防爲右光祿大夫，蘇頌爲尚書右僕射兼中書侍郎，韓忠彥知樞密院事，蘇轍爲門下侍郎，翰林學士范百祿爲中書侍郎，翰林學士梁燾爲尚書左丞，御史中丞鄭雍爲尚書右丞，戶部尚書劉奉世簽書樞密院事。甲子，置廣文館解額。戊辰，渾天儀像成。甲戌，日旁五色雲見。

　　七月癸巳，詔修《神宗史》。復翰林侍講學士。己酉，詔諸路安撫鈐轄司及西京、南京各賜《資治通鑒》一部。庚戌，宗室緦麻以上者禁析居。

　　八月丙辰，罷監酒稅務增剩給賞法。己未，詔西邊諸將嚴備，毋輕出兵。乙亥，戒邊將毋掊克軍士。前陷交阯將吏蘇佐等十七人自拔來歸。

　　九月戊戌，詔：「冬至日南郊，宜依故事設皇地祇位。禮畢，別議方澤之儀以聞。」己酉，永興軍、蘭州、鎮戎軍地震。

　　冬十月庚戌朔，環州地震。丁巳，陝西有前代帝王陵廟處，給民五家充守陵戶。丁卯，夏人寇環州。

　　十一月辛巳，太白晝見。甲申，詔太中大夫以上許占永業田。丙戌，于闐入貢。庚寅，帝齋大慶殿。辛卯，朝獻景靈宮。壬辰，饗太廟。癸巳，祀天地於圜丘，赦天下，群臣中外加恩。罷南京榷酒。民罹親喪者，戶以差等與免徭。辛丑，賜徐王劍履上殿。十二月辛亥，阿里骨、李乾德加食邑實封。甲子，罷飲福宴。庚午，祈雪。是歲，兗州仙源縣生瑞穀。高麗、占城、西南蕃龍氏、羅氏入貢。

　　八年春正月己卯朔，不受朝。甲申，蔡確卒。丁亥，御邇英閣，召宰臣讀《寶訓》。庚寅，詔復範純仁太中大夫。壬辰，幸太乙宮。庚子，詔頒高麗所獻《黃帝針經》於天下。

　　二月己酉，詔西南蕃龍氏遷秩補官。辛亥，禮部尚書蘇軾言：「高麗使乞買歷代史及《策府元龜》等書，宜卻其請不許。」省臣許之，軾又疏陳五害，極論其不可。有旨：「書籍曾經買者聽。」壬子，詔刑部不得分禁系人數，瘐死數多者申尚書省。癸丑，詔大寧郡王以下出就外學。

　　三月甲申，蘇頌罷。辛卯，範百祿罷。庚子，詔御試舉人復試賦、詩、論三題。

　　夏四月丁未朔，夏人來謝罪，願以蘭州易塞門砦，不許。癸丑，詔恤刑。甲寅，令范祖禹依先朝故事止兼侍講。丁巳，詔南郊合祭天地，罷禮部集官詳議。

　　五月癸未，置蘄州羅田縣。丁亥，罷二廣鑄折二錢。己丑，錄囚。辛卯，監察御史董敦逸、黃慶基以論蘇軾、蘇轍，罷爲湖北、福建轉運判官。己亥，祁國公亻思爲開府儀同三司。

　　六月戊午，梁燾罷。壬戌，中書後省上《元祐在京通用條貫》。

　　秋七月丙子朔，以觀文殿大學士范純仁爲尚書右僕射兼中書侍郎。戊寅，令陝西沿邊鐵錢、銅錢悉還近地。

　　八月丁未，久雨。禱山川。辛酉，乙太皇太后疾，帝不視事。壬戌，遣使按視京東西、河南北、淮南水災。癸亥，減京師囚罪一等，徒以下釋之。丁卯，禱于岳瀆、宮觀、祠廟。戊辰，赦天下。庚午，詔陝西復鑄小銅錢。辛未，禱於天地、宗廟、社稷。乙亥，禱于諸陵。

　　九月戊寅，太皇太后崩。己卯，詔乙太皇太后園陵爲山陵。庚辰，遣使告哀於遼。甲申，命呂大防爲山陵使。壬辰，詔山陵修奉從約，諸道毋妄有進助。

　　冬十月戊申，群臣七上表請聽政。戊辰，徐王顥乞解官給喪，詔不允。庚午，復內侍劉瑗等六人。

　　十一月丙子，始御垂拱殿。乙未，以雪寒，振京城民饑。壬寅，賜勞修奉山陵兵士。十二月乙巳，範純仁乞罷，不允。甲寅，仿《唐六典》修官制。丁巳，遼人遣使來弔祭。出錢粟十萬振流民。己巳，上太皇太后諡曰宣仁聖烈皇后。是歲，河入德清軍，決內黃口。


Chinese text: This work was published before January 1, 1923, and is in the
public domain worldwide because the author died at least 100 years ago.
