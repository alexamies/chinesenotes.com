禮十一〈（吉禮十一）〉○時享薦新加上祖宗諡號廟諱

時享。太祖乾德六年十月，判太常寺和峴上言：“按《禮閣新儀》，唐天寶五年，詔享太廟宜祭料外，每室加常食一牙盤。將來享廟，欲每室加牙盤食，禘祫、時享亦準此製。”

太宗太平興國六年十二月，太常禮院言：“今月二十三日，臘享太廟。緣孟冬已行時享，冬至又嚐親祀。按禮每歲五享，其禘祫之月即不行時享，慮成煩數，有爽恭虔。今請罷臘日薦享之禮，其孝惠別廟即如式。”從之。

淳化三年十月八日，太常禮院言：“今年冬至，親祀南郊，前期朝享太廟，及奏告宣祖、太祖室。常例，每遇親祀，設朔、望兩祭，乃是十一月內三祭，太廟兩室 又行奏告之禮，煩則不恭。又十一月二十日，皇帝朝享，去臘享日月相隔，未為煩數。欲望權停是月朔、望之祭，其臘享如常儀。”從之。

真宗景德三年正月，畫日乙卯孟享太廟。其日以鄆王外欑，改用辛酉。十月十日，孟冬薦享。其月，明德皇后園陵，有司言：“故事，大祠與國忌日同日者，其樂備而不作，今請如例。”從之。四年七月，以莊穆皇后祔享，權停孟享。

大中祥符三年十二月，帝謂王旦等言：“來年正月十一日孟享太廟，而有司擇八日宴，已在享廟致齋中。又七日上辛，祀昊天上帝。”王欽若言：“若移宴日避祀 事，即自天慶節以來皆有所妨。”馮拯言：“上辛不可移，薦享宗廟是有司擇日，於禮無嫌。”帝曰：“當詢禮官。”終以契丹使發有常期，又將西巡，故不及改。

八年，兼宗正卿趙安仁言：“準詔以太廟朔望上食品味，令臣詳定。望自今委禦廚取親享廟日所上牙盤例，參以四時珍膳，選上局食手十人，赴廟饌造，上副聖心，式表精愨。”詔：所上食味，委宮闈令監造訖，安仁省視之。

神宗元豐三年十月，詳定郊廟奉祀禮文所言：“祠禴嚐蒸之名，春夏則物未成而祭薄，秋冬則物成而禮備。今太廟四時雖有薦新，而孟享禮料無祠禴蒸嚐之別。伏 請春加韭、卵，夏加麥、魚，秋加黍、豚，冬加稻、雁，當饋熟之節，薦於神主。其籩豆於常數之外，別加時物之薦，豐約各因其時，以應古禮。”從之。

六年十一月，帝親祠南郊。前期三日，奉仁宗、英宗徽號冊寶於太廟。是日，齋於大慶殿。翌日，薦享於景靈宮。禮畢，帝服通天冠、絳紗袍，乘玉輅至太廟，宰 臣、百官班迎於廟門。侍中跪請降輅，帝卻乘輿，步入廟，趍至齋宮。翌日，帝服靴袍至大次。有司奏中嚴、外辦，禮儀使跪奏請行事。帝服袞冕以出，至東門外， 殿中監進大圭，帝執以入，宮架樂作，升東階，樂止。登歌樂作，至位，樂止。太祝、宮闈令奉諸室神主於坐，禮儀使讚曰：“有司謹具，請行事。”帝再拜，詣罍 洗，登歌樂作，降階，樂止。宮架樂作，至洗南，北向，樂止。帝搢圭，盥帨，洗瓚、拭瓚訖，執圭。宮架樂作，升堂，樂止。登歌樂作，殿中監進鎮圭。帝搢大 圭，執鎮圭，詣僖祖室，樂止。登歌奏《瑞安之曲》。至神坐前，北向跪，奠鎮圭於繅藉，執大圭跪，三上香，執瓚裸地，奠瓚，奉幣。奠訖，執圭，俯伏，興，出 戶外，北向再拜。內侍舉鎮圭以授殿中監。至次室行事，皆如前儀。帝還位，登歌樂作，至位，樂止。宮架《興安之樂》作，文舞九成，止。禮部、戶部尚書以次官 奉逐室俎豆，宮架《豐安》樂作，奠訖，樂止。帝再詣罍洗，登歌樂作，降階，樂止。宮架樂作，至洗南，北向立，樂止。帝搢圭，盥帨，洗爵、拭爵訖，執圭。宮 架樂作，帝升東階，樂止。登歌樂作，至僖祖室，樂止。宮架樂作，帝搢圭跪，受爵，祭酒，三奠爵，執圭，俯伏，興，出戶外，北向立，樂止。太祝讀冊文，帝再 拜。詣次室，皆如前儀。帝還位，登歌樂作，至位，樂止。文舞退，武舞進，宮架《正安之樂》作，亞獻以次行事如前儀，樂止。帝詣飲福位，登歌樂作，至位，樂 止。宮架《僖安》樂作，帝再拜，搢圭跪，受爵，祭酒，三啐酒，奠爵，受俎，奠俎，受摶黍，奠黍豆，再受爵，飲福酒訖，奠爵，執圭，俯伏，興，再拜，樂止。 帝還位，登歌樂作，至位，樂止。太常博士遍祭七祀、配享功臣。戶部、禮部尚書徹俎豆，登歌《豐安》樂作，徹訖，樂止。禮直官曰“賜胙”，行事、陪祠官皆再 拜，宮架《興安》樂作，一成，止。太祝、宮闈令奉神主入諸祏室。禮儀使跪奏禮畢，登歌樂作，帝降階，樂止。宮架樂作，出東門，殿中監受大圭，歸大次，樂 止。有司奏解嚴，轉仗赴南郊。

初，國朝親享太廟，儀物有制。熙寧以來，率循舊典，元豐命官詳定，始多損益。元年，詳定郊廟禮文所言：“古者納 牲之時，王親執鸞刀，啟其毛，而祝以血毛詔於室。今請改正儀注，諸太祝以毛血薦於神坐訖，徹之而退。唐崔沔議曰：‘毛血盛於盤。’《開元》、《開寶通禮》 及今儀注皆盛以豆。禮以豆盛菹醢，其薦毛血當盛以盤。”又言：“三牲骨體俎外，當加牛羊腸胃、豕膚俎各一。又古者祭祀無迎神、送神之禮，其初祭及末，皆不 當拜。又宜令戶部陳歲貢以充庭實，如古禮，仍以龜為前，金次之，玉帛又次之，餘居後。又《周禮》大宗伯之職，凡享，蒞玉鬯。今以門下侍郎取瓚進皇帝，侍中 酌鬯進瓚，皆未合禮。請命禮部尚書奉瓚臨鬯，禮部侍郎奉槃，以次進，皇帝酌鬯祼地訖，侍郎受瓚並槃而退。”又言：“皇帝至阼階，乃令太祝、宮闈令始奉神主 置於坐，行禮畢，皇帝俟納神主，然後降階。”並從之。

又言：“神坐當陳於室之奧東面。當行事時，皇帝立於戶內西向，即拜於戶內。有司攝事，晨祼饋食，亦立於戶內西向，更不出戶而拜。其堂上薦腥，則設神坐於扆前南向，皇帝立於中堂北向。有司攝事同此。”詔俟廟製成取旨。

又請：“諸廟各設莞筵紛純，加繅席畫純，於戶內之東西面，皇帝行三獻禮畢，於此受嘏。”又言：“每室所用幾席，當如《周禮》，改用莞筵紛純，加繅席畫 純，加次席黼純，左右玉幾。凡祭祀，皆繅次各加一重，並莞筵一重為五重。”又言：“古者宗廟九獻，皇及後各四，諸臣一。自漢以來為三獻，後無入廟之事，沿 襲至今。若時享則有事於室，而無事於堂；禘祫則有事於堂，而無事於室。室中神位不在奧，堂上神位不當扆，有饋食而無朝踐。度今之宜，以備古九獻之意，請室 中設神位於奧東面，堂上設神位於戶外之西南面，皇帝立於戶內西南，祼鬯為一獻；出戶立於扆前，北向，行朝踐薦腥之禮為再獻；皇帝立於戶內西面，行饋食薦熟 之禮為三獻。”詔並候廟製成取旨。

又請：“三年親祠，並祫享及有司攝事，每室並用太牢及製幣。宗廟堂上蕭以求陽，而有司行事茅香，宜 易用蕭。灌鬯於地以求陰，宜束茅沃酒以象神之飲。凡幣皆埋於西階東，冊則藏有司之匱。”又請：“除去殿下板位及小次，而設皇帝板位於東階之上，西向。”又 請：“凡奏告、祈禱、報謝，用牲牢祭饌，並出帝後神主，以明天地一體之義。又古者祭祀，兼薦上古、中古及當世之食，唐天寶中，始詔薦享每室加常食一牙盤， 議者以為宴私之饌可薦寢宮，而不可瀆於太廟，宜罷之。古者吉祭必以其妃配，不特拜，請奠副爵無特拜。《儀禮》曰：‘嗣舉奠。’請皇帝祭太廟，既稞之後，太 祝以斝酌奠於鉶之南，俟正祭嘏訖，命皇子舉奠而飲。”

又請：“命刑部尚書一員以奉大牲，兵部尚書一員奉魚十有五。仍令腥熟之薦，朝享、及四 孟、臘享，皆設神位於戶內南向。其祼將於室，朝踐於堂，饋熟於室，則於奧設莞筵紛純，加繅席畫純，加次席黼純，左右玉幾。當筵前，設饋食之豆八，加豆八， 以南為上。鉶三，設於豆之南。南陳牛鉶居北，羊鉶在牛鉶之南，豕鉶在羊鉶之南。羞豆二，曰酏食、糝食，設於薦豆之北。大羹湆盛以登，設於羞豆之北。九俎設 於豆之東，三三為列，以南為上。肵俎一，當臘俎之北，縱設之。牲首俎在北牖下，簠簋設於俎南，西上。籩十有八，設於簠簋之南，北上。戶外之東設尊彝，西 上，南肆。胙階之東設六罍，其三在西，以盛玄酒，其三在東，以盛三酒。堂下陳鼎之位，在東序之南，居洗之西，皆西面北上。匕皆加於鼎之東，俎皆設於鼎之 西，西肆。肵俎在北，亦西肆。若廟門外，則陳鼎於東方，各當其鑊，而在其鑊之西，皆北面北上。”

又請：“既晨祼，諸太祝入，以血毛奠神坐。太 官令取肝，以鸞刀製之，洗於鬱鬯，貫以膋，燎於爐炭。祝以肝膋入，詔神於室，又出以隋祭於戶外之左，三祭於茅菹。當饋熟之時，祝取菹擩於醢，祭於神坐前， 豆間三。又取黍稷肺祭，祭如初，藉以白茅。既祭，宮闈令束而瘞之於西階東。若郊祀天地，則當進熟之時，祝取菹及黍稷肺，祭於正配神坐前，各三祭，畢，郊社 令束茅菹而燔瘞之。祀天燔，祭地瘞，縮酒之茅，或燔或瘞，當與隋祭之菹同。”又言：“古者吉祭有配，皆一屍。其始祝洗酌奠，奠於鉶南，止有一爵。及主人獻 屍，主婦亞獻，賓長三獻，亦止一爵。請罷諸室奠副爵。其祫享別廟，皇后自如常禮。應祠告天地、宗廟、社稷，並用牲幣。如唐置太廟局令，以宗正丞充，罷攝知 廟少卿，而宮闈令不預祠事。”又言：“晨祼之時，皇帝先搢大圭，上香、祼鬯、復位，候作樂饋食畢，再搢大圭，執鎮圭，奠於繅藉。次奠幣、執爵，庶禮神並在 降神之後。”從之。

八年，太常寺言：“故事，山陵前，宗廟輟祭享，朔望以內臣行薦食之禮，俟祔廟畢仍舊。今景靈宮神禦殿已行上食，太廟朔望薦食自當請罷。”從之。

元祐七年，詔復用牙盤食。舊制，並於禮饌外設，元豐中罷之，禮官呂希純建議曰：“先王之祭，皆備上古、中古及今世之食。所設禮饌，即上古、中古之食，牙 盤常食，即今世之食。議者乃以為宗廟牙盤原於秦、漢陵寢上食，殊不知三代以來，自備古今之食。請依祖宗舊制，薦一牙盤。”從之，乃更其名曰薦羞。希純又 請：“帝後各奠一爵，後爵謂之副爵。今帝後惟奠一爵共享，瀆禮莫甚。請設副爵，亦如其儀。”

大觀四年，議禮局言：“太廟每享，各設太尊二，則 是以追享、朝享之尊，施之於禴祠蒸嚐，失禮尤甚。請今四時之享，不設太尊。”又言：“圭瓚之製，親祀以塗金銀瓚，有司行事以銅瓚，其大小長短之製皆不如 禮，請改以應古製。”又言：“太廟圭瓚、別廟璋瓚，舊用瑉石，請改用玉。”又言：“新定太廟陳設之儀，盡依周製，籩豆各用二十有六，簠簋各八。以籩二十有 六為四行，以右為上，羞籩二為第一行，朝事籩八次之，饋食籩八又次之，加籩八又次之。豆二十有六為四行，以左為上，羞豆二為第一行，朝事豆八次之，饋食豆 八又次之，加豆八又次之。簠八為二行，在籩之外，簋八為二行，在豆之外。籩豆所實之物，悉如《周禮》籩人、醢人之製，惟簠以稻粱，簋以黍稷，而茅菹以蓴， 蚳醢以蜂子代之。”又言：“宗廟之祭用太牢而三鉶，實牛、羊、豕之羹，固無可論者。至於太羹止設一登，以《少牢饋食禮》考之，則少牢者羊、豕之牲也。佐食 羞兩鉶，司士進湆二豆。三牲之祭，鉶既設三，則登亦如其數。請太廟設三登，實牛、羊、豕之湆以為太羹，明堂亦如之。”

高宗建炎三年，奉安神主 於溫州，權用酒脯。紹興五年，臨安府建太廟，始用特羊，十年改用少牢。其廟享之禮，七年祀明堂於建康，以徽宗之喪，太常少卿吳表臣援熙寧故事，謂當英宗喪 未除，不廢景靈宮、太廟之禮。翰林學士朱震以為不然，謂：“《王製》：‘喪三年不祭，惟天地、社稷越紼行事。’孰謂三年之喪，而可以見宗廟行吉禮乎？”吏 部尚書孫近等言：“按《春秋》：‘君薨，卒哭而祔，祔而作主，特祀於寢，蒸嚐禘於廟。’杜預謂：“新主既特祀於寢，則宗廟常祀，自當如舊。’又熙寧元年， 神宗諒暗，用景德故事，躬行郊廟之禮。今明堂大禮，已在以日易月服除之後，皇帝合享太廟，所有鹵簿、鼓吹及樓前宮架、諸軍音樂皆備而不作。”

三十二年，孝宗即位，擇日朝享太廟。禮部言：“牲牢、禮料、酒、齊等物，並如五享行之。”紹熙五年，寧宗即位，時有孝宗之喪。閏十月，浙東提舉李大性 言：“自漢文帝以來，皆即位而謁廟。陛下龍飛已閱三月，未嚐一至宗廟行禮。鑾輿屢出，過太廟門而不入，揆之人情，似為闕典。乞早擇日，恭謁太廟。”詔乃遵 用三年之製。吏部員外郎李謙請以來年正月上日躬行告廟之禮。禮寺以為俟皇帝從吉，討論施行。理宗即位，行三年之喪，初行明堂朝享，以大臣攝事，即吉後，始 行親享之禮。
薦新。太宗雍熙二年十一月，宗正寺言：“準詔，送兔十頭充享太廟。按《開寶通禮》，薦新之儀，詣僖祖室戶前，盥洗酌獻訖，再拜， 次獻諸室如上禮。”遂詔曰：“夫順時蒐狩，禮有舊章，非樂畋遊，將薦宗廟，久隳前製，闕孰甚焉。爰遵時令，暫狩近郊，既躬獲禽，用以薦俎。其今月十一日畋 獵，親射所獲田禽，並付所司，以備太廟四時薦享，著為令。”

景祐二年，宗正丞趙良規言：“《通禮》著薦新凡五十餘物，今太廟祭享之外唯薦冰， 其餘薦新之禮，皆寢不行。宜以品物時新，所司送宗正，令尚食簡擇滋味與新物相宜者，配以薦之。”於是禮官、宗正條定：“逐室時薦，以京都新物，略依時訓， 協用典章。請每歲春孟月薦蔬，以韭以菘，配以卵。仲月薦冰，季月薦蔬以筍，果以含桃。夏孟月嚐麥，配以彘，仲月薦果，以瓜以來禽，季月薦果，以芡以菱。秋 孟月嚐粟嚐穄，配以雞，果以棗以梨，仲月嚐酒嚐稻，蔬以筊筍，季月嚐豆嚐蕎麥。冬孟月羞以兔，果以栗，蔬以藇，仲月羞以雁以獐，季月羞以魚。凡二十八 種，所司烹治。自彘以下，令禦廚於四時牙盤食烹饌，卜日薦獻，一如《開寶通禮》。”又太常禮院言：“自來薦冰，惟薦太廟逐室帝主，後主皆闕。謹按朔望每室 牙盤食，帝後同薦。又按《禮》：‘有薦新如朔奠。’詳此獻祀，帝後主別無異等之義。今後前廟逐室後主，欲乞四時薦新，並如朔望牙盤例，後廟、奉慈廟如太廟 之禮。”

皇祐三年，太常寺王洙言：“每內降新物，有司皆擇吉日，至涉三四日，而物已損敗。自今令禮部預為關報，於次日薦之，更不擇日。”

元豐元年，宗正寺奏：“據太常寺報，選日薦新兔、薯藇、栗黃。今三物久粥於市，而廟猶未薦，頗違禮意。蓋節序有蚤晏，品物有後先，自當變通，安能齊一？又唐《開元禮》，薦新不出神主。今兩廟薦新，及朔望上食，並出神主。請下禮官參定所宜。”

詳定所言：“古者薦新於廟之寢，無屍，不卜日，不出神主，奠而不祭。近時擇日而薦，非也。天子諸侯，物熟則薦，不以孟仲季為限。《呂氏•月令》，一歲之 間八薦新物，《開元禮》加以五十餘品。景祐中，禮官議以《呂紀》簡而近薄，唐令雜而不經，於是更定四時所薦凡二十八物，除依《詩》、《禮》、《月令》外， 又增多十有七品。雖出一時之議，然歲時登薦，行之已久。依於古則太略，違於經則無法。今欲稍加刊定，取其間先王所嚐享用膳羞之物，見於經者存之，不經者去 之。請自今孟春薦韭以卵，羞以葑，仲春薦冰，季春薦筍，羞以含桃；孟夏嚐麥以彘，仲夏嚐雛以黍，羞以瓜，季夏羞以芡以菱；孟秋嚐粟與稷，羞以棗以梨，仲秋 嚐麻嚐稻，羞以蒲，季秋嚐菽，羞以兔以栗；孟冬羞以雁，仲冬羞以麕，季冬羞以魚。今春不薦鮪，誠為闕典。請季春薦鮪，無則闕之。舊有林檎、蕎麥、藇之 類，及季秋嚐酒，並合刪去。凡新物及時出者，即日登獻，既非正祭，則不當卜日。《漢儀》嚐韭之屬，皆於廟而不在寢，故《韋玄成傳》以為廟歲二十五祠，而薦 新在焉。自漢至於隋、唐，因仍其失，薦新雖在廟，然皆不出神主。今出神主，失禮尤甚。請依《五禮精義》，但設神座，仍候廟成，薦新於寢。”詔依所定，如鮪 闕，即以魴鯉代之。既而知宗正丞趙彥若言：“禮院以仲秋茭萌不經，易以蒲白。今仲秋蒲無白，改從春獻。”

大觀，禮局亦言：“薦新雖係以月，如 櫻、筍三月當進，或萌實未成，轉至孟夏之類，自當隨時之宜，取新以薦。”政和四年，比部員外郎何天衢言：“祭不欲數，數則煩，祭不欲疏，疏則怠。先王建祭 祀之禮，必得疏數之中，未聞一日之間，遂行兩祭者也。今太廟薦新，有與朔祭同日者。夫朔祭行於一月之首，不可易也。若夫薦新，則未嚐卜日，一月之內，皆可 薦也。新物未備，猶許次月薦之，亦何必同朔日哉？”自是薦新偶與朔祭同日，詔用次日焉。中興仍舊制。

加上祖宗諡號。太祖建隆元年九月，太常禮 院言：“謹按唐大中初，追尊順宗、憲宗諡號，皇帝於宣政殿授玉冊，遣宰臣以下持節奉冊赴太廟。授冊日，帝既禦殿，百僚拜訖，降階跪授冊於太尉，候太尉奉冊 出宣政門，然後升殿。凡皇帝行禮，皆太常卿讚導奉引。”奏可。是月二十七日，帝御崇元殿，備禮遣使奉冊上四廟諡號。皇帝高祖府君冊曰：“孝曾孫嗣皇帝臣 某，再拜稽首上言，伏以昊天有命，皇宋勃興，括厚載以開階，宅中區而撫運，夷夏蠻貊，罔不獻誠，山川鬼神，罔不受職。非臣否德，肇此丕圖，實賴先正儲休， 上玄降鑒，既虔膺於大寶，乃眇覿於遐源，敢遵曆代之規，式薦配天之號。謹遣使司空兼門下侍郎同中書門下平章事王溥、副使兵部尚書李濤奉寶冊，上尊諡曰文獻 皇帝，廟號僖祖，皇帝高祖母崔氏曰文懿皇后。”皇曾祖府君冊曰：“伏以天命匪忱，惟歸於有德，人文設教，必始於貽謀。乘時既肇於興王，報本敢稽於尊祖。非 隆徽稱，則大享何以配神，非鏤良瑉，則洪烈何由垂世？方作《猗那》之頌，永嚴昭穆之容。謹遣使王溥、副使李濤奉冊寶，上尊諡曰惠元皇帝，廟號順祖，皇曾祖 母桑氏曰惠明皇后。”皇祖驍衛府君冊曰：“伏以人瞻烏止，運葉龍飛。非發源之長，析派不能通上漢；非積基之厚，嗣孫不能有中區。今人紀肇修，孝思罔極，酌 百王之損益，薦四廟之蒸嚐。謹遣使王溥、副使李濤奉寶冊，上尊諡曰簡恭皇帝，廟號翼祖，皇祖母京兆郡太夫人劉氏曰簡穆皇后。”聖考太尉府君冊曰：“昔者流 火開祥，周發薦文王之號，黃星應運，曹丕揚魏祖之功。鹹因致孝之誠，式展尊親之義，爰遵大典，亟上尊稱。謹遣使王溥、副使李濤奉冊寶，上尊諡曰昭武皇帝， 廟號宣祖。”禮畢，群臣進表奉慰。

太宗太平興國二年正月甲戌，上太祖英武聖文神德皇帝。真宗大中祥符元年十一月二十七日，帝於朝元殿備禮，奉 祖宗尊諡冊寶，再拜授攝太尉王旦奉之以出，安太祖冊寶於玉輅，太宗冊寶於金輅，詣太廟，奉上太祖曰啟運立極英武聖文神德玄功大孝皇帝，太宗曰至仁應道神功 聖德文武大明廣孝皇帝。禮畢，親行朝享之禮。天禧元年正月九日，加上六室尊諡二字：僖祖曰文獻睿和皇帝，順祖曰惠元睿明皇帝，翼祖曰簡恭睿德皇帝，宣祖曰 昭武睿聖皇帝，太祖曰啟運立極英武睿文神德聖功至明大孝皇帝，太宗曰至仁應道神功聖德睿烈大明廣孝皇帝。禮畢，群臣拜表稱賀。十一日，帝行朝享之禮。

仁宗天聖二年十一月二十五日，加上真宗諡曰文明武定章聖元孝皇帝。慶曆七年十一月二十五日，加上真宗諡曰膺符稽古成功讓德文明武定章聖元孝皇帝。

神宗元豐六年五月，改加上尊諡作奉上徽號。十一月二日，奉上仁宗徽號曰體天法道極功全德神文聖武睿哲明孝皇帝，又上英宗徽號曰體乾膺曆隆功盛德憲文肅武睿神宣孝皇帝。

哲宗紹聖二年正月，帝謂輔臣曰：“祖宗諡號，各加至十六字。神宗皇帝今止初諡，尚未增加，宜考求典故以聞。”宰臣章惇等對曰：“祖宗加諡，歲月不定。真 廟初加八字，是天聖二年。今神宗祔廟已十年，故事加徽號必在南郊前，謹如聖旨討閱以聞。”四月二十七日，詔加上神宗皇帝徽號，於大禮前三日行禮。九月十六 日，奉上冊寶曰神宗紹天法古運德建功英文烈武欽仁聖孝皇帝。

徽宗崇寧三年十一月二十三日，更定神宗徽號曰體元顯道帝德王功英文烈武欽仁聖孝皇 帝，又奉哲宗徽號曰憲元繼道顯德定功欽文睿武齊聖昭孝皇帝。大觀元年九月，加上僖祖徽號為十六字，曰立道肇基積德起功懿文憲武睿和至孝皇帝。政和三年十一 月五日，加上神宗、哲宗徽號。前二日，皇帝御大慶殿，奉神宗冊寶授太師、魯國公蔡京，載以玉輅，奉哲宗冊寶授少師、太宰何執中，載以金輅，並詣太廟幄殿， 奉安以俟。四日，皇帝詣景靈宮行禮，赴太廟宿齋。五日，服袞冕，恭上神宗冊寶於本室，曰體元顯道法古立憲帝德王功英文烈武欽仁聖孝皇帝，又上哲宗冊寶於本 室，曰憲元繼道世德揚功欽文睿武齊聖昭孝皇帝。次行朝享，禮畢，赴南郊青城宮。

紹興十二年十一月，詔議加上徽宗徽號曰體神合道駿烈遜功聖文仁 德憲慈顯孝皇帝。十三年正月九日，皇帝御文德殿，命宰臣秦檜奏請太廟。十日，內殿宿齋，文武百僚集於發冊寶殿門幕次，次禮儀使、閣門官、太常博士、禮直官 分立禦幄前，次分引百僚入就殿下，東西相向立定，禮直官引奉冊寶使、侍中、中書令、舉寶舉冊官詣殿下西階之西，東向立。俟齋室簾降，皇帝服通天冠、絳紗 袍，禮部侍郎奏中嚴外辦。次禮直官、太常博士引禮儀使當幄前俯伏跪奏：“禮儀使臣某言，請皇帝行奉上徽宗皇帝發冊寶之禮。”奏訖，俯伏，興。簾卷，前導官 前導皇帝出幄，執大圭，詣冊寶幄東褥位，西向立，禮儀使奏請再拜，皇帝再拜，三上香，再拜，在位官皆再拜。前導還褥位，西向立，侍中、中書令、舉冊舉寶官 升殿，入冊寶幄。舉冊寶官俱搢笏跪，舉冊寶與侍中、中書令奉冊寶進行，皇帝後從，降自西階，至殿下褥位，南向立。禮儀使奏皇帝再拜，舉冊官奉冊，舉寶官奉 寶，皇帝搢大圭，跪奉受冊寶使，皇帝執大圭再拜，在位官皆再拜。持節者持節導冊寶進行，出殿正門。禮儀使奏禮畢。皇帝釋大圭，升自東階，入齋室。禮部郎中 奏解嚴。次冊寶出北宮門，奉冊寶使以下騎從，至太廟靈星門外下馬，步從至太廟南神門外。次日，文武百僚集於太廟幕次，分引詣殿下再拜，冊寶使詣各室行奠獻 禮。次讚者引舉冊官舉冊，舉寶官舉寶，禮直官引侍中、中書令前導冊寶入自南正門，至殿西階下權置定，各再拜。次詣徽宗室，冊寶使俯伏跪奏稱：“嗣皇帝臣 某，謹遣臣等奉徽號冊寶。”奉訖，俯伏，興。舉冊官舉冊進，中書令跪讀冊文，舉寶官舉寶進，侍中跪讀寶文，冊寶使以下各再拜，至冊寶幄安奉。禮畢，以次 退。次文武百僚奉表稱賀。

紹熙二年八月，詔上高宗徽號曰受命中興全功至德聖神武文昭仁憲孝皇帝。慶元三年，上孝宗徽號曰紹統同道冠德昭功哲文 神武明聖成孝皇帝。嘉泰三年，上光宗徽號曰循道憲仁明功茂德溫文順武聖哲慈孝皇帝。寶慶三年，上寧宗徽號曰法天備道純德茂功仁文哲武聖睿恭孝皇帝。鹹淳二 年，上理宗徽號曰建道備德大功復興烈文仁武聖明安孝皇帝。並如紹興十三年儀注。

廟諱。紹興二年十一月，禮部、太常寺言：“淵聖皇帝御名，見於 經傳義訓者，或以威武為義，或以回旋為義，又為植立之象，又為亭郵表名，又為圭名，又為姓氏，又為木名，當各以其義類求之。以威武為義者，今欲讀曰‘威 ’；以回旋為義者，今欲讀曰‘旋’；以植立為義者，今欲讀曰‘植’；若姓氏之類，欲去‘木’為‘亙’。又緣漢法，‘邦’之字曰‘國’，‘盈’之字曰‘滿 ’，止是讀曰‘國’、曰‘滿’，其本字見於經傳者未嚐改易。司馬遷，漢人也，作《史記》，曰：‘先王之製，邦內畿服，邦外侯服。’又曰：‘盈而不持則傾。 ’於‘邦’字、‘盈’字亦不改易。今來淵聖皇帝御名，欲定讀如前外，其經傳本字，即不當改易，庶幾萬世之下，有所考證，推求義類，別無未盡。”三十二年正 月，禮部、太常寺言：“欽宗祔廟，翼祖當遷。於正月九日，先遷翼祖皇帝、簡穆皇后神主奉藏於夾室。所有以後翼祖皇帝諱，依禮不諱。”詔恭依。

紹熙元年四月，詔：“今後臣庶命名，並不許犯祧廟正諱。如名字見有犯祧廟正諱者，並合改易。”

嘉定十三年十月，司農寺丞岳珂言：“孝宗舊諱從‘伯’從‘玉’從‘宗’。考國朝之製，祖宗舊諱二字者，皆著令不許並用。”又言“欽宗舊諱二字，其一從 ‘[B08A]’從‘旦’，其一從‘火’從‘亙’，皆合回避。乞並下禮、寺討論，頒降施行。”既而禮、寺討論：“所有欽宗、孝宗舊諱，若二字連用，並合回 避，宜從本官所請，刊入施行。”從之。




Chinese text: This work was published before January 1, 1923, and is in the
public domain worldwide because the author died at least 100 years ago.
