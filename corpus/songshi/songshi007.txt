　　六年春二月戊寅，幸飛山雄武營，觀發機石、連弩，遂宴射潛龍園。己卯，以京東西、淮南水災，遣使振恤貧民，平決獄訟。幸北宅視德潤疾。庚辰，以西涼府六谷首領潘羅支為朔方軍節度、靈州西面都巡檢使。甲申，封賢懿長公主為鄭國長公主。蕃部葉市族囉埋等內附。己丑，德潤卒。庚寅，屯田員外郎盛梁坐受賕枉法，流崖州。

　　三月辛卯朔，欽州言交州八州使黃慶集等來歸。石、隰都巡檢使言綏州東山蕃部軍使拽臼等內屬。己酉，餞种放還山。乙卯，幸惟吉第視疾。戊午，幸元份宮視疾。

　　四月，李繼遷寇洪德砦，蕃官慶香、白乙者多慶等擊走之。以慶香等領刺史。契丹來侵，戰望都縣，副都部署王繼忠陷於敵，發河東廣銳兵赴援。辛巳，信國公玄祐薨。

　　五月甲午，太白晝見。辛亥，錄望都戰沒將士子孫。癸丑，鎮州副都部署李福坐望都之戰臨陣退血刃，削籍流封州。京城疫，分遣內臣賜藥。

　　六月丁卯，詔命官流竄沒嶺南者，給緡錢歸葬。豐州瓦窯沒劑、如羅、昧克等族以兵濟河擊李繼遷，敗之。丁丑，隴山西首領禿逋等貢馬，願附大兵擊賊。丁亥，寇準為三司使。復鹽鐵、度支、戶部副使。

　　秋七月癸丑，兗王元傑薨。

　　八月庚午，太白晝見。辛未，原、渭等州言西蕃八部二十五族納質來歸。丙子，詔：環慶秋田經寇踐傷者，頃賜粟十五斛；民被掠者，口賜米一斛。蠲棣州民租十之三。

　　九月己丑，蒲端國獻紅鸚鵡。丙申，出內府繒帛，市穀實邊。甲辰，以呂蒙正為太子太師、萊國公。

　　十月丁丑，狐出皇城角樓，獲之。戊寅，給軍中傳信牌。

　　十一月癸巳，慮囚，雜犯死罪以下遞減一等，杖釋之。苦寒，令諸路休役兵。己亥，閱捧日軍士教三陣于崇政殿。壬寅，幸大相國寺。庚戌，雨木冰。甲寅，有星孛于井、鬼。

　　十二月庚申，遣使西北，勞賜將士。甲子，詔求直言。西面部署言李繼遷攻西涼，知府丁維清沒焉。庚午，以李繼隆為山南東道節度使。甲戌，萬安太后不豫，詔求良醫。戊寅，赦天下，死罪減一等，流以下釋之。

　　是歲，西涼府暨龍野馬族、三佛齊、大食國來貢。河北、興元府、遂、郢州大熟。

　　景德元年春正月丙戌朔，大赦，改元。丁亥，麟府路言契丹言埿族拔黃三百餘帳內屬。癸巳，幸天駟監，賜從官馬。丙申，京師地震。辛丑，詔：民間天象器物讖候禁書，並納所司焚之，匿不言者死。石、隰州言河西蕃部四十五族首領率屬內附。京師地再震。乙巳，廢高州。丁未，京師地復震。壬子，開定州河通漕。

　　二月，環慶部署言西涼府潘羅支集六谷蕃部合擊李繼遷敗之，繼遷中流矢死。羅支使來獻捷。戊寅，太常卿張齊賢為兵部尚書。冀、益、黎、雅州地震。

　　三月，威虜軍守將破契丹於長城口，追北過陽山，斬獲甚眾。柳谷川蕃部入寇，麟府擊敗之，擒千餘人。己亥，皇太后崩。辛丑，群臣三上表請聽政，不允。乙巳，李沆等詣宮門，見帝毀瘠過甚，退上五表求見，言西北軍事方殷，力請聽政，從之。麟府路言敗西人於神堆，破其砦柵。己酉，帝始於崇政殿西廡衰服慟哭見群臣。

　　夏四月甲寅，上大行皇太后諡曰明德。群臣三請御正殿，從之。丙辰，邢州地震不止。以溪蠻寧息，民多復業，蠲澧州石門縣租二年。丁卯，以隆暑，休北邊役兵。瀛州地震。

　　五月甲申，邢州地連震不止，賜民租之半。蒲端國遣使來貢。丁巳，詔：諸路轉運使代還日，在任興除利害、升黜能否，凡所經畫事，悉條上以聞。

　　六月己未，幸北宅視德欽疾。洪德砦言繼遷部將都尾等率屬歸附。甲子，詔罷川峽、閩、廣州軍貢承天節，自今三千里外者罷之。鎮戎軍言敗戎人于石門川。庚午，德欽卒。洪德砦言蕃部羅泥天王本族諸首領各率屬歸附。趙保忠卒。壬午，暑甚，罷京城工役，遣使賜暍者藥。

　　秋七月癸未，班用兵誅賞格。丙戌，李沆薨。庚寅，以翰林侍讀學士畢士安為吏部侍郎、參知政事。庚子，益都民李仁美、國凝母皆百餘歲，詔賜粟帛。

　　八月，涇原部署言擊萬子軍主族帳，斬首二百餘級。己未，以畢士安、寇準並平章事，宣徽南院使王繼英為樞密使，同知樞密院事馮拯、陳堯叟並簽署樞密院事。壬申，詔常參官二人共舉州縣官可任幕職者一人。丙子，以保平軍節度石保吉為武寧軍節度、同平章事。庚辰，遣使廣南東、西路疏決繫囚，犒勞軍校父老，訪民間便宜。

　　九月癸未，罷北面齎御劍內臣，以劍屬主將。丙戌，令諸路轉運使考察官吏能否。己丑，詔翰林學士承旨宋白等舉文武官可任藩郡者各一人。丁酉，召宰相議親征。契丹耶律吳欲來降。宋州汴水決。乙巳，置祁州。河決澶州，遣使具舟濟民，給以糧餉。

　　閏月乙卯，詔河北吏民殺契丹者，所至援之，仍頒賞格。壬申，江南旱，遣使決獄，訪民疾苦，祠境內山川。癸酉，明德皇太后殯沙臺。北平砦、威虜軍合兵大破契丹。乙亥，參知政事王欽若判天雄軍府兼都部署。契丹統軍撻覽率眾攻威虜、順安軍，三路都部署擊敗之，斬偏將，獲其輜重。又攻北平砦及保州，復為州、砦兵所敗。撻覽與契丹主及其母并眾攻定州，宋兵拒于唐河，擊其遊騎。契丹駐陽城淀，因王繼忠致書于莫州石普以講和。丙子，以天雄軍都部署周瑩為駕前貝冀路都部署，侍衛馬軍都指揮使葛霸為駕前邢洺路都部署。己卯，高繼勳率兵擊敗契丹數萬騎於岢嵐軍。

　　冬十月壬午，詔修葺歷代聖賢陵墓。癸未，麟府路率部兵入朔州，破大狼水砦。乙酉，令漕運所經州軍長吏兼輦運事。戊子，祔明德皇后于太廟。庚寅，命張齊賢兼青、淄、濰安撫使，丁謂兼鄆、齊、濮安撫使。癸巳，幸故鄭國長公主第。乙未，詔王超等率兵赴行在。丁酉，詔魏能、張凝、田敏屯定州。癸卯，以廝鐸督為朔方軍節度、靈州西面巡檢、西涼府六谷大首領。保、莫州、威虜、岢嵐軍及北平砦皆擊敗契丹。既而王繼忠上言契丹請和，命閤門祗候曹利用往答之。丁未，以雍王元份為東京留守。己酉，置龍圖閣待制。

　　十一月辛亥，太白晝見。乙卯，遣使撫河北。契丹攻瀛州，知州李延渥率兵敗之，殺傷十餘萬眾，遁去。官吏進秩、賜物有差。己未，遣使安撫河東諸州。契丹逼冀州，知州王嶼擊走之。甲子，校獵近郊。丙寅，遣使安集河北流民。戊辰，以山南東道節度、同平章事李繼隆為駕前東面排陣使，武寧軍節度、同平章事石保吉為駕前西面排陣使。石州地震。庚午，車駕北巡。司天言：日抱珥，黃氣充塞，宜不戰而却。癸酉，駐蹕韋城縣。甲戌，寒甚，左右進貂帽毳裘，却之曰：「臣下皆苦寒，朕安用此？」王繼忠數馳奏請和，帝謂宰相曰：「繼忠言契丹請和，雖許之，然河冰已合，且其情多詐，不可不為之備。」契丹兵至澶州北，直犯前軍西陣，其大帥撻覽耀兵出陣，俄中伏弩死。丙子，帝次澶州，渡河，幸北砦，御城北樓，召諸將撫慰。鄆州得契丹諜者，斬之。戊寅，曹利用使契丹還。

　　十二月庚辰朔，日有食之。契丹使韓杞來講和。辛巳，遣使安撫河北、京東。壬午，幸城南臨河亭，賜鑿凌軍綿襦。癸未，幸北砦，又幸李繼隆營，命從官將校飲，犒賜諸軍有差。詔諭兩京以將班師。甲申，契丹使姚東之來獻御衣食物。乙酉，御行營南樓觀河，遂宴從官及契丹使。丙戌，遣使撫諭懷、孟、澤、潞、鄭、滑等州，放強壯歸農。遣監西京左藏庫李繼昌使契丹定和，戒諸將勿出兵邀其歸路。丁亥，遣使安集河北流民，瘞暴骸。以閤門祗候曹利用為東上閤門使、忠州刺史。戊子，幸北砦勞軍，召李繼隆、石保吉宴射行宮西亭。壬辰，赦河北諸州死罪以下，民經蹂踐者給復二年，死事官吏追錄子孫。癸巳，雍王元份疾，命參知政事王旦權東京留守。甲午，車駕發澶州，大寒，賜道傍貧民襦袴。乙未，契丹使丁振以誓書來。丁酉，契丹兵出塞。戊戌，至自澶州。己亥，幸雍王元份宮視疾。辛丑，錄契丹誓書頒河北、河東諸州。癸卯，遣使撫問河北東、西路官吏將卒，訪察功狀。甲辰，改威虜諸軍名。戊申，詔恤河北傷殘。

　　是歲，交州、西涼府、西、高、豐、甘、沙州、占城、大食、蒲端、龜茲國來貢。江南東、西路饑，陝、濱、棣州蝗害稼，命使振之。

　　二年春正月庚戌朔，以契丹講和，大赦天下，非故鬬殺、放火、強盜、偽造符印、犯贓官典、十惡至死者，悉除之。壬子，放河北諸州強壯歸農，令有司市耕牛給之。癸丑，罷諸路行營，合鎮、定兩路都部署為一。乙卯，罷北面部署、鈐轄、都監、使臣二百九十餘員。振河北饑。遣監察御史朱摶赴德清軍收瘞戰沒遺骸，致祭。罷江、淮、荊、浙增榷酤錢。丙辰，幸雍王元份宮視疾。甲子，詔淮南以上供軍儲振饑民。戊辰，以天平軍節度使王超為崇信軍節度。省河北戍兵十之五，緣邊三之一。所在量軍儲饋給，勿調民飛輓。癸酉，幸李繼隆第視疾。京西民轉送軍儲者賜租十二。丁丑，詔河北轉運使察官屬不任職者以名聞。戊寅，取淮、楚間踏犁式頒之河朔。

　　二月，嘉、邛州鑄大鐵錢。置霸州、安肅軍榷場。癸未，李繼隆卒。甲申，定入粟實邊授官等級。乙酉，遣使安撫交州。甲午，詔緣邊得契丹馬牛，悉縱還之；沒蕃漢口歸業者，給資糧。弛邊民鐵禁。環州言戎人入寇，擊走之，俘其軍主。癸卯，遣太子中允孫僅等使契丹。丁未，呂蒙正對便殿。

　　三月甲寅，御試禮部貢舉人。戊午，鄭州防禦使魏能坐歸師不整，責授右羽林將軍。庚申，禁邊民入外境掠奪。

　　夏四月，賜進士李迪等瓊林宴。丁酉，樞密直學士劉師道責授忠武軍行軍司馬，右正言、知制誥陳堯咨單州團練使，俱坐考試不公。己亥，葺河北城池。癸卯，置資政殿學士，以王欽若為之。馮拯為參知政事。甲辰，以寧國軍留後、駙馬都尉吳元扆為武勝軍節度。戎人寇環州，擊敗之，執其酋慶者多，請戮之，詔釋其罪，配淮南。

　　五月戊申，幸國子監。丁巳，司天少監史序上乾元寶典。己未，幸元份宮視疾。庚申，御試河北舉人。丁卯，宴近臣于資政殿。餞种放遊嵩山。癸酉，詔天下榷利勿增羨為額。

　　六月丁丑，詔勸學。幸諸王宮。己卯，命法直官用士人。己丑，曹州民趙諫、趙諤以恐喝贓鉅萬伏誅。辛卯，以趙德明歸款，諭河西諸蕃各守疆界。高瓊求板本經史，詔給之。

　　秋七月庚戌，劉質進兵要論，召試中書。甲子，詔復賢良方正能直言極諫等六科。

　　八月戊寅，雍王元份薨。丙戊，有司上新定權衡法。遣內臣奉安太祖聖容于揚州建隆寺。丁亥，翰林學士晁迥先為鄆王元份留守官屬，坐輔導無狀，責授右司郎中。辛丑，幸南宮及恭孝太子宮。有星孛于紫微。

　　九月丁未，以向敏中為鄜延路都部署。庚戌，淮南旱，詔轉運使疏理繫囚。癸亥，三司上新編敕。群臣三表上尊號，不允。庚午，幸興國寺傳法院觀新譯經。辛未，命近臣慮開封府繫囚。壬申，詔：荊湖溪峒民為蠻人所掠而歸者，勿限年月，給還舊產。

　　冬十月庚辰，丁謂上景德農田編敕。乙酉，畢士安薨。丙戌，遣職方郎中韓國華等使契丹。

　　十一月戊申，詔翰林侍講學士邢昺等舉堪為學官者十人。丙辰，享太廟。丁巳，祀天地於圜丘，大赦。庚申，大宴含光殿。癸亥，寇準加中書侍郎兼工部尚書，楚王元佐為右衛上將軍，彭城郡王元偓進封寧王，安定郡王元偁進封舒王，曹國公元儼進封廣陵郡王，安定郡公惟吉加同平章事。癸酉，契丹使來賀承天節。

　　十二月辛巳，置資政殿大學士，以王欽若為之。癸未，以高瓊為忠武軍節度，葛霸為昭德軍節度。對京畿父老於長春殿，賜帛有差。契丹遣使賀明年正旦。

　　是歲，夏州、西涼府、邛部川蠻來貢。淮南、兩浙、荊湖北路饑，京東蝻生，閩颶風不害稼，遣使分振。 　　三年春正月丁巳，親釋逋負繫囚。振畿縣貧民，收瘞遺骸。丁卯，詔緣邊歸業民給復三年。辛未，置常平倉。

　　二月甲戌，幸北宅省德恭疾。乙亥，詔京東西、淮南、河北振乏食客戶。己卯，謁明德皇后攢宮，賜守奉人緡帛。甲申，禁民開近陵域地。以宋州為應天府。丁亥，王繼英卒。戊戌，以中書侍郎兼工部尚書、平章事寇準為刑部尚書，左丞、參知政事王旦為工部尚書、平章事。己亥，王欽若、陳堯叟並知樞密院事。翰林學士趙安仁參知政事。樞密都承旨韓崇訓、馬知節並簽署樞密院事。

　　三月乙巳，客星出東南。辛亥，免隨州光化民貸糧。己未，詔儆諫臣悉心獻替。

　　夏四月癸酉，幸秦國長公主第。丙子，幸開寶寺，遂幸御龍直班院，觀教閱弓刀。又幸左騏驥院，賜從官馬、群牧使等器幣。還幸崇文院觀圖籍，賜編修官金帛有差。己卯，置清平、宣化二軍。乙酉，置河北緣邊安撫使、副、都監于雄州。壬辰，命使巡撫益、利、梓、夔、福建諸路，決獄及犒設將吏、父老。乙未，种放賜告歸終南山。己亥，遣使巡撫江浙路。

　　五月壬寅，日當食不虧。周伯星見。辛亥，置京東五路巡檢。丁巳，幸北宅視德恭疾。己未，德恭卒。西涼府廝鐸督部落多疾，賜以藥物。渭州妙娥族三千餘帳內附。復置高州。

　　六月丙子，群臣固請聽樂，從之。詔三班考較使臣以七年為限。知廣州凌策請發兵定交阯亂，帝以黎桓素修職貢，不欲伐喪，命遵前詔安撫。戊寅，罷兩川稅課金二分。乙未，汴水暴漲，賜役兵錢。丙申，遣使振應天府水災及瘞溺死者。

　　秋七月壬寅，減鄜延戍兵。乙巳，太白晝見。庚戌，詔渭州、鎮戎軍收穫蕃部牛送給內地耕民。壬子，賜廣南聖惠方，歲給錢五萬，市藥療病者。邵曄上邕州至交阯水陸路及控制宜州山川等圖，帝曰：「祖宗闢土廣大，唯當慎守，不必貪無用地，苦勞兵力。」甲子，大宴含光殿，始用樂。丙寅，大風，遣中使視稼。

　　八月甲戌，閱太常新集雅樂。丁丑，幸寶相院。戊寅，詔川峽戍兵二年者代之。庚辰，工部侍郎董儼坐躁競傾狡，責授山南東道行軍司馬。

　　九月甲寅，宴射含芳園。丙辰，御試賢良方正直言極諫科。壬戌，幸元偓宮視疾。甲子，置諸陵齋宮。乙丑，放西州納質人。夏州趙德明奉表歸款。

　　冬十月庚午，以趙德明為定難軍節度兼侍中，封西平王。甲午，兩浙轉運使姚鉉坐不法除名，為連州文學。丁酉，葬明德皇后。

　　十一月壬寅，周伯星再見。

　　十二月癸酉，太白晝見。戊寅，高瓊卒。乙酉，狩近郊，以親獲兔付有司薦廟。戊子，詔牛羊司畜有孳乳者放牧勿殺。辛卯，朝陵，緣路禁樂。壬辰，幸秦國長公主第，又幸北宅視德鈞疾。

　　是歲，西涼府龕谷十族、高溪州、風琶溪洞諸蠻酋來貢。京東西、河北、陝西饑，振之。博州蝝，不為災。

　　四年春正月己亥朔，御朝元殿受朝。詔：京畿繫囚流以下減一等。甲辰，以陳堯叟為東京留守。德鈞卒。乙巳，契丹使辭歸國。以丁謂為隨駕三司使。己未，車駕發京師。庚申，次中牟縣，除逋負，釋繫囚，賜父老衣幣，所過如之。王顯卒。丙寅，次永安鎮。丁卯，帝素服詣諸陵。減西京及諸路繫囚罪，如己亥詔。置永安縣及三陵副使、都監。

　　二月己巳，幸西京，經漢將軍紀信塚、司徒魯恭廟，贈信太尉、恭太師。命吏部尚書張齊賢祭周六廟。詔從官先塋在洛者賜告祭拜。癸酉，詔西京建太祖神御殿。置國子監、武成王廟。甲戌，幸上清宮。詔賜酺三日。辛巳，錄唐白居易孫利用為河南府助教。壬午，幸呂蒙正第。甲申，御五鳳樓觀酺，召父老五百人，賜飲樓下。丁亥，幸元偓宮。戊子，葺周六廟。加號列子。增封唐孝子潘良瑗及其子季通墓，仍禁樵採。庚寅，詔河南府置五代漢高祖廟。辛卯，車駕發西京。甲午，次鄭州，遣使祀中嶽及周嵩、懿二陵。丁酉，賜隱士楊璞繒帛。

　　三月己亥，至自西京。甲辰，謁啟聖院太宗神御殿。癸丑，趙德明遣使來謝廩給，因貢駝馬，優賜答之。丁巳，詔天下收瘞遺骸，致祭。庚申，蠲河南府倉庫吏逋負芻糧緡帛四十五萬。

　　夏四月癸酉，詔嶺南官除赴以時，以避炎瘴。辛巳，皇后郭氏崩。甲午，詔榷酤不得增課。

　　五月丙申朔，日有食之。辛亥，有司上大行皇后諡曰莊穆。減并、代戍兵屯河東，以省饋運。戊午，幸元偁宮視疾。兗州增二千戶守孔子墳。

　　閏月戊辰，減劍、隴等三十九州軍歲貢物，夔、賀等二十七州軍悉罷之。己巳，幸秦國長公主第省疾。壬申，御試制科舉人。丙戌，詔張齊賢等各舉供奉官、侍禁、殿直有謀略武幹知邊事者二人。癸巳，詔：開封府斷獄，雖被旨仍覆奏。

　　六月，盛暑，減京城役工日課之半。丁未，令翰林講讀、樞密直學士各舉常參官一人充御史。司天監言五星聚而伏於鶉火。乙卯，葬莊穆皇后。

　　秋七月丁卯，莊穆皇后祔別廟。庚午，置靈臺令。壬申，增置開封府判官、推官各一員。甲戌，宜州兵亂，軍校陳進殺知州劉永規等，劫判官盧成均為首。詔閤門使曹利用等討之。乙亥，交州來貢，賜黎龍廷九經及佛氏書。辛巳，以龍廷為靜海軍節度、交阯郡王，賜名至忠。癸巳，復置諸路提點刑獄。

　　八月壬寅，幸大相國寺，遂幸崇文院觀書，賜修書官器幣。又幸內藏庫。丁未，中書門下言莊穆皇后祥除已久，秋宴請舉樂，不允。己酉，頒宜州立功將士賞格。益州地震。辛亥，賜文宣王四十六世孫聖佑同學究出身。壬子，邢昺加工部尚書。中書門下再表請秋宴聽樂，又不允。丙辰，涇原路言瓦亭砦地震。丁巳，詔王旦、楊億等修太祖、太宗史。置龍圖閣直學士，以右諫議大夫杜鎬為之。丁謂上景德會計錄。

　　九月己巳，賜交阯郡王印及安南旌節。壬申，賜畿縣聖惠方。丁亥，幸舒王宮視疾。辛卯，賜監修國史王旦宴。壬辰，日上有五色雲。

　　冬十月甲午朔，日當食，雲陰不見。曹利用破賊於象州，擒盧成均，斬陳進。優賜將士，利用等進秩賜物有差。乙巳，頒考試進士新格。祠祭置監祭使二員，以御史充。詔翰林學士晁迥等舉常參官可知大藩者二人。丁未，升象州為防禦。甲寅，詔：「宜、柳、象州、懷遠軍死罪以下，非十惡、謀故鬬殺、官吏犯枉法贓者，並原之。廣南東、西路雜犯死罪以下遞減一等，脅從受署者勿理。蠲宜、柳、象州、懷遠軍丁錢及夏秋租，桂、昭州秋租。」乙卯，毀諸道官司非法訊囚之具。

　　十一月戊辰，日南至，御朝元殿受朝。曹利用等言招安賊黨，其饋賊食物者，請追捕減死論，詔釋不問。

　　十二月己亥，賜近臣、契丹錦綺綾縠等物。癸卯，廢兗州鐵冶。己未，甘州僧翟大秦等獻馬，給其直。

　　是歲，河西六谷、夏州、沙州、大食、占城、蒲端國、西南蕃溪峒蠻來貢。雄州、安肅、廣信饑。宛丘、東阿、須城縣蝗，不為災。諸路豐稔，淮、蔡間麥斗十錢，粳米斛二百。

　　大中祥符元年春正月乙丑，有黃帛曳左承天門南鴟尾上，守門卒塗榮告，有司以聞。上召群臣拜迎於朝元殿啟封，號稱天書。丁卯，紫雲見，如龍鳳覆宮殿。戊辰，大赦，改元，群臣加恩，賜京師酺。幽州旱，求市麥種；夏州饑，請易粟，並許之。己巳，詔：黎、雅、維、茂四州官以瘴地二年一代。甲戌，大雪，停汴口、蔡河夫役。戊寅，蠲畿內貸糧。己卯，詔以天書之應，申儆在位。乙酉，制加交阯郡王黎至忠功臣食邑。

　　二月壬辰，御乾元門觀酺，賜父老千五百人衣服、茶綵。丁酉，分遣中使六人錫邊臣宴。丙午，申明非命服勿服銷金，及不許以金銀為箔之制。

　　三月甲戌，兗州父老千二百人詣闕請封禪；丁卯，兗州并諸路進士等八百四十人詣闕請封禪；壬午，文武官、將校、蠻夷、耆壽、僧道二萬四千三百七十餘人詣闕請封禪，不允。自是表凡五上。

　　夏四月甲午，詔以十月有事于泰山，遣官告天地、宗廟、嶽瀆諸祠。乙未，以知樞密院事王欽若、參知政事趙安仁為泰山封禪經度制置使。丙申，以王旦為封禪大禮使，馮拯、陳堯叟分掌禮儀使。庚子，幸元偁宮視疾。壬寅，御試禮部貢舉人。丙午，作昭應宮。戊申，幸秦國長公主第省疾。又幸晉國、魯國長公主第，並賜白金千兩、彩二千匹。曹、濟州、廣濟軍耆老二千二百人詣闕請臨幸。

　　五月壬戌，王欽若言泰山醴泉出，錫山蒼龍見。丙子，詔瘞汴、蔡、廣濟河流屍暴骸，仍致祭。丁丑，幸南宮視惟能疾。壬午，詔緣路行宮舊屋止加塗塈，毋別創。癸未，置天書儀衛使副、扶侍使都監、夾侍，凡有大禮即命之。詔離京至封禪以前不舉樂，所經州縣勿以聲伎來迓。甲申，放後宮一百二十人。戊子，詔：除乘輿供帳，存於禮文者如舊，自今宮禁中外進奉物，勿以銷金文繡為飾。

　　六月乙未，天書再降于泰山醴泉北。丁酉，詔宮苑皇親臣庶第宅飾以五綵，及用羅製幡勝、繒帛為假花者，並禁之。壬寅，迎泰山天書於含芳園，雲五色見，俄黃氣如鳳駐殿上。庚戌，曲赦兗州繫囚流罪以下。辛亥，群臣表上尊號曰崇文廣武儀天尊道寶應章感聖明仁孝皇帝。

　　秋七月庚申，太白晝見。丙寅，詔：諸州市上供物，非土地所宜者罷之。

　　八月己丑，上太祖尊諡曰啟運立極英武聖文神德玄功大孝皇帝，太宗曰至仁應道神功聖德文武大明廣孝皇帝。庚寅，詔東封道路軍馬毋犯民稼，開封府毋治道役民。庚子，置河東緣邊安撫司。乙巳，黔州言磨嵯、洛浦蠻首領龔行滿等率族二千三百人內附。己酉，王欽若獻芝草八千餘本。

　　九月戊午，令有司勿奏大辟案。岳州進三脊茅。庚申，以向敏中權東京留守。甲子，奉天書告太廟，悉陳諸州所上芝草、嘉禾、瑞木於仗內。戊辰，幸元偓宮視疾。壬申，知晉州齊化基坐貪暴削籍，流崖州。乙亥，幸潛龍園宴射。丁丑，幸惟吉宮視疾。戊寅，西京諸州民以車駕東巡貢獻，召對勞賜之。己卯，以馬知節為行宮都部署。庚辰，趙安仁獻五色金玉丹、紫芝八千七百餘本。乙酉，親習封禪儀于崇德殿。

　　冬十月戊子，上御蔬食。庚寅，以巡幸置考制度使、副，凡巡幸則命之。是夕，五星順行同色。辛卯，車駕發京師，扶侍使奉天書先道。丙申，次澶州，宴周瑩於行宮。戊戌，許、鄆、齊等州長吏赴泰山陪位。辛丑，駐蹕鄆州，神光起昊天玉冊上。甲辰，詔扈從人毋壞民舍、什器、樹木。丁未，法駕入乾封縣奉高宮。戊申，王欽若等獻泰山芝草三萬八千餘本。己酉，五色雲起嶽頂。庚戌，法駕臨山門，黃雲覆輦，道經險峻，降輦步進。先夕大風，至是頓息。辛亥，享昊天上帝於圜臺，陳天書於左，以太祖、太宗配。帝袞冕奠獻，慶雲繞壇，月有黃光；命群臣享五方帝諸神於山下封祀壇，上下傳呼萬歲，振動山谷。降谷口，日有冠戴，黃氣紛郁。壬子，禪社首，如封祀儀。紫氣下覆，黃光如星繞天書匣。縱四方所獻珍禽奇獸。還奉高宮，日重輪，五色雲見。作會真宮。癸丑，御朝覲壇之壽昌殿，受群臣朝賀。大赦天下，常赦所不原者咸赦除之。文武並進秩。賜致仕官本品全奉一季，京朝官衣緋綠十五年者改賜服色。令開封府及所過州軍考送服勤詞學、經明行修舉人，其懷材抱器淪於下位，及高年不仕德行可稱者，所在以聞。三班使臣經五年者與考課。兩浙錢氏、泉州陳氏近親，蜀孟氏、湖南馬氏、荊南高氏、廣南河東劉氏子孫未食祿者，聽敘用。賜天下酺三日。改乾封縣為奉符縣。泰山七里內禁樵採。大宴穆清殿。又宴近臣、泰山父老於殿門，賜父老時服、茶帛。甲寅，復常膳。次太平驛，賜從官辟寒丸、花茸袍。丙辰，次兗州，以州為大都督府。

　　十一月戊午，幸曲阜縣，謁文宣王廟，鞾袍再拜。幸叔梁紇堂。近臣分奠七十二弟子。遂幸孔林，加諡孔子曰玄聖文宣王，遣官祭以太牢，給近便十戶奉塋廟，賜其家錢三十萬，帛三百匹。以四十六世孫聖佑為奉禮郎，近屬授官、賜出身者六人。追諡齊太公曰昭烈武成王，令青州立廟；周文公曰文憲王，曲阜縣立廟。辛酉，賜諸蕃使袍笏。壬戌，次中都縣，幸廣相寺。癸亥，次鄆州，幸開元寺。丁卯，賜曲阜孔子廟經史。辛未，幸河瀆廟，加封。癸酉，曲宴永清軍節度使周瑩，賜兵士緡錢。丁丑，帝至自泰山，奉天書還宮。壬午，詔以正月三日為天慶節。甲申，命王旦奉上太祖、太宗諡冊，親享太廟。乙酉，大宴含光殿。

　　十二月辛卯，御乾元殿受尊號。庚子，葛霸卒。辛丑，王旦加中書侍郎兼刑部尚書；楚王元佐加太傅；寧王元偓為護國軍節度，舒王元偁為平江、鎮江軍節度，並兼侍中；廣陵郡王元儼進封榮王，安定郡公惟吉為威德軍節度，餘進秩有差。癸卯，幸上清宮、景德開寶寺。王欽若加禮部尚書。甲辰，張齊賢為右僕射，溫仲舒、寇準並為戶部尚書，王化基、邢昺、郭贄並為禮部尚書。詔：天下宮觀陵廟，名在地志，功及生民者，並加崇飾。戊申，以德雍、德文、德存、惟正、惟忠、惟敘、惟和、惟憲並領諸州刺史，允升、允言、允成、允寧、允中並為各衛將軍。庚戌，幸元偁宮視疾。又幸元偓宮。辛亥，交阯郡王黎至忠加同平章事。壬子，幸元偁宮。契丹使上將軍蕭智可等來賀。

　　是歲，西涼府、甘州、三佛齊、大食國、西南蕃等來賀封禪。諸路言歲稔，米斗七八錢。

　　二年春正月癸亥，以封禪慶成，賜宗室、輔臣襲衣、金帶、器幣。乙丑，置內殿承制。戊辰，詔：「誘人子弟析家產，或潛舉息錢，輒壞墳域者，令所在擒捕流配。」庚午，詔：「讀非聖之書及屬辭浮靡者，皆嚴譴之。已鏤板文集，令轉運司擇官看詳，可者錄奏。」乙酉，以陝西民饑，遣使巡撫。

　　二月己丑，改定入內內侍省內侍名職。壬辰，詔立曲阜縣孔子廟學舍。乙未，賜撫州高年黃泰粟帛。甲辰，蠲同、華民租。乙巳，幸大相國等寺、上清宮祈雨。戊申，遣使祠太一，祀玄冥。己酉，雨。癸丑，禁毀金寶塑浮屠像。甲寅，以丁謂為三司使。

　　三月丙辰，日當食，陰晦不見。辛未，賜京城酺。己卯，左屯衛將軍允言坐稱疾不朝，降太子左衛率。

　　夏四月戊子，昇州火，遣御史訪民疾苦，蠲被火屋稅。己丑，餞种放還山。乙未，河北旱，遣使祠北岳。己亥，以丁謂為修昭應宮使。壬寅，詔禁中外群臣非休暇無得群飲廢職。詔醫官院處方并藥賜河北避疫邊民。丙午，試服勤詞學、經明行修國監生。丁未，振陝西民饑。

　　五月乙卯，追封孔子弟子七十二人。罷韶州獻頻婆果。丁卯，遣使陝西決獄，流罪以下減一等，死罪情可憫者上請。庚辰，陝西旱，遣使禱太平宮、后土、西嶽、河瀆諸祠。代州地震。

　　六月乙酉，頒幕職、州縣官招集戶口賞條。甲午，幸昭應宮，賜修宮使器幣。辛卯，保州增屯田務兵三百人。戊戌，麟府言社慶族依唐龍鎮為援，數擾別部，請出兵襲之。帝曰：「均吾民也。」不許。壬寅，詔量留五坊鷹鶻，備諸王從時展禮，餘悉縱之。罷邕、宜州歲貢藥箭。庚戌，御試東封路服勤詞學、經明行修貢舉梁固等九十二人。

　　秋七月甲寅，詔張齊賢等各舉才堪御史者一人。丁巳，置糾察在京刑獄司。辛酉，復以萬安宮為滋福殿。己巳，幸惟吉宮視疾。辛未，以昭應宮為玉清昭應宮。乙亥，蠲京東徐、濟七州水災田租。戊寅，詔孔子廟配享魯史左丘明等十九人加封爵。庚辰，蠲天下封禪赦前逋負千二百六十六萬緡。

　　八月丙戌，京東惠民河溢，居民避水所過津渡，戒有司勿算。甲辰，西南蕃龍漢王堯來貢，賀東封，加漢王堯寧德大將軍。

　　九月戊午，賜秦州被水民粟人一斛。壬戌，合鎮、定部署為一。甲子，浚汴口。命工部侍郎馮起為契丹國信使。乙丑，幸潛龍園宴射。甲戌，遣使賜戎、瀘軍民辟瘴藥。乙亥，無為軍言大風拔木，壞城門、營壘、民舍，壓溺者千餘人。詔內臣恤視，蠲來年租，收瘞死者，家賜米一斛。丁丑，發官廩振鳳州水災。

　　冬十月癸未，優賞寧朔軍士。戊子，詔江、浙運粮兵卒經冬停役兩月。甲午，詔天下置天慶觀。甲辰，兗州霖雨害稼，振恤其民。

　　十一月丙辰，作文武七條戒官吏。甲子，詔：諸路官吏蠹政害民，轉運使、提點刑獄官不舉察者坐之。癸酉，蕃部阿黎等來朝貢，授阿黎懷化司戈。

　　十二月辛巳，詔：晉國大長公主喪，罷承天節上壽及明年元旦朝會。交州黎至忠貢馴犀。乙未，幸惟吉宮視疾。辛丑，丁謂上封禪朝覲祥瑞圖，劉承珪上天書儀仗圖。甲辰，幸惟吉宮視疾。契丹國母蕭氏卒，輟視朝。

　　是歲，于闐、西涼府、西南蕃羅嵓州蠻來貢。雄州蟲食苗即死，遣使振恤。

　　三年春正月丁巳，賜建安軍父老江禹錫粟帛。

　　二月乙酉，丁謂請承天節禁屠宰刑罰，從之。癸巳，交州黎至忠卒，大校李公蘊自稱留後。已亥，禁方春射獵，每歲春夏所在長吏申明之。辛丑，以張齊賢判河陽。

　　閏月辛亥，帝御文德殿，群臣入閤。甲寅，冬官正韓顯符上新造銅候儀。乙卯，詔轉運司貸恤黎州夷人。丁卯，幸開封府射堂宴射，賜開封府將吏器幣。戊辰，詔：「東京畿內死罪以下遞減一等。將吏逮事太宗藩府者並賜予。赤縣父老本府宴犒，年九十者授攝官，賜粟帛終身；八十者爵一級。」甲戌，以射堂為繼照堂。丁丑，召宰臣於宜聖殿，謁太宗聖容、玉皇像。戊寅，幸韓國長公主第視疾。

　　三月壬辰，以權靜海軍留後李公蘊為靜海軍節度，封交阯郡王，賜衣帶器幣。丙申，幸石保吉第視疾。辛丑，詔戎、瀘州給復一年，艱食者振之。

　　夏四月辛亥，左屯衛將軍允言坐狂率，責授太子左衛副率。壬子，石保吉卒。乙卯，陝西民疫，遣使齎藥賜之。丁巳，詔中書以五月一日進中外文武升朝官及奉使歲舉官名籍。辛酉，賜泰山隱士秦辨號貞素先生，放還山。甲子，契丹國母葬，廢朝，禁邊城樂。甲戌，加王旦兵部尚書，知樞密院事王欽若戶部尚書，陳堯叟工部尚書。

　　五月己卯，幸惟吉宮視疾。壬午，以西涼府覓諾族瘴疫，賜藥。丙戌，惟吉卒。辛丑，京師大雨，平地數尺，壞廬舍，民有壓死者，賜布帛。

　　六月庚戌，邊臣言契丹饑，來市糴，詔雄州糴粟二萬石振之。河中府父老千餘人請祀后土，不許。丙辰，頒天下釋奠先聖廟儀並祭器圖。詔：前歲陝西民飢，有鬻子者，官為購贖還其家。壬戌，幸邢昺第視疾，賜金帛。乙丑，幸元偁宮視疾。

　　秋七月丙申，溫仲舒卒。己亥，以右丞向敏中為工部尚書、資政殿大學士。置龍圖閣學士，以直學士杜鎬為之。詔南宮北宅大將軍以下，各勤講肄，諸子十歲以上並受經學書，勿令廢惰。辛丑，文武官、將校等三上表請祠汾陰后土。

　　八月丁未朔，詔：明年春有事于汾陰，州府長吏勿以修貢助祭煩民。戊申，陳堯叟為祀汾陰經度制置使。己酉，王旦為祀汾陰大禮使，王欽若為禮儀使。庚戌，詔汾陰路禁弋獵，不得侵佔民田，如東封之制。辛亥，以江南旱，詔轉運使決獄。壬子，幸元偁宮視疾。昇、洪、潤州屢火，遣使存撫，祠境內山川。戊午，賜占城國主馬及器甲。庚申，幸天駟監，賜從官馬。解州池鹽不種自生。辛酉，給鄆州牧馬草地還民。甲子，罷江、淮和糴，所在繫囚遞減一等，盜穀食者量行論決。丁卯，群臣五表上尊號，不許。戊辰，詔昇、洪、揚、廬州長吏兼安撫使。甲戌，以澄州團練使朱能為左龍武軍大將軍。乙亥，河中府父老千七百人來迎，上勞問之，賜以緡帛。

　　九月癸未，賜錢三十萬給故盧多遜子葬其父母。丁亥，作宗室座右銘賜諸王。華州言父老二千餘人請幸西嶽。癸巳，杖殺入內高品江守恩於鄭州，知州俞獻卿坐論救削一任。乙未，幸崇真資聖院視吳國長公主疾。甲辰，內出綏撫十六條，頒江、淮南安撫使。

　　冬十月辛亥，契丹使耶律寧告征高麗。河中民獲靈寶真文。庚申，丁謂等上大中祥符封禪記。

　　十一月庚寅，遣內臣奉安宣祖、太祖聖容于二陵。乙未，甘州回鶻來貢。己亥，幸太一宮。陝州黃河清。

　　十二月，陝州黃河再清。庚戌，集賢校理晏殊獻河清頌。癸丑，詔天下貧民及漁採者過津渡勿算。乙卯，告太廟。詔自今謁廟入東偏門。以資政殿大學士向敏中權東京留守。丁巳，翰林學士李宗諤等上諸道圖經。辛酉，謁玉清昭應宮。丙寅，詔沙門島流人特給口糧。己巳，作奉天庇民述示宰相。禁扈從人燔道路草木。辛未，以太宗御書賜交州李公蘊。

　　是歲，龜茲、占城、交州來貢。陝西饑。江、淮南旱。


Chinese text: This work was published before January 1, 1923, and is in the
public domain worldwide because the author died at least 100 years ago.
