顏衎
顏衎，字祖德，兗州曲阜人。自言兗國公四十五世孫。少苦學，治《左氏春秋》。梁龍德中擢第，解褐授北海主簿，以治行聞。再調臨濟令。臨濟多淫祠，有針姑廟者，里人奉之尤篤。衎至，即焚其廟。

後唐天成中，為鄒平令。符習初鎮天平，習，武臣之廉慎者，以書告屬邑毋聚斂為獻賀。衎未領書，以故規行之，尋為吏所訟。習遽召衎笞之，幕客軍吏咸以為辱及正人，習甚悔焉，即表為觀察推官，且塞前事。長興初，召拜太常博士，習力奏留之。習致仕，衎東歸養親。

未幾，房知溫鎮青州，復辟置幕下。知溫險愎，厚斂多不法，衎每極言之，不避其患。晉祖入洛，知溫恃兵力偃蹇，衎勸其入貢。知溫以善終，衎之力也。知溫諸子不慧，衎勸令以家財十萬餘上進。晉祖嘉之，歸功於衎。知溫子彥儒授沂州刺史，衎拜殿中侍御史。

俄遷都官員外郎，充東都留守判官，改河陽三城節度副使、檢校左庶子，知州事。居半歲，得家問，父在青州有風痺疾，衎不奏棄官去侍疾，不復有仕宦意。歲餘，父疾不能起，衎親自掬矢，未嘗少倦。晉祖聞之，召為工部郎中、樞密直學士，連使促召至闕，辭曰：“臣無他才術，未知何人誤有聞達。望放臣還，遂其私養。”晉祖曰：“朕自知卿，非他人薦也。”俄廢樞密院，以本官奉朝請。逾年，上表請還侍養，授青州行營司馬。丁父憂，哀毀甚。俄召為駕部郎中、鹽鐵判官。以母老懇辭，有詔止守本官。

未幾，復出為天平軍節度副使。開運末，授左諫議大夫，權判河南府，召拜御史中丞。喪亂之後，朝綱不振，衎執憲頗有風采。嘗上言：“才除御史者，旋授外藩賓佐，復有以私故細事求假外拜，州郡無參謁之儀，出入失風憲之體，漸恐四方得以輕易，百辟無所準繩。請自今藩鎮幕僚，勿得任臺官；雖親王、宰相出鎮，亦不得奏充賓佐。非奉制勘事，勿得出京，自餘不令釐雜務。”詔惟辟召入幕如故，餘從其請。復抗表求侍養，改戶部侍郎。衎又堅乞罷免，詔書褒許，即與其母東歸。

漢乾祐末，丁憂。服除，詔鄆州高行周津遣赴闕，衎辭以足疾，不至。周廣順初，起為尚書右丞，俄充端明殿學士。太祖征兗州，駐城下，遣衎往曲阜祠文宣王廟。城平，以衎權知州事。歸朝，權知開封。

時王峻持權，衎與陳觀俱為峻所引用。會峻敗，觀左遷，衎罷職，守兵部侍郎。顯德初，上表求解官，授工部尚書，致仕還鄉里，臺閣縉紳祖餞都門外，冠蓋相望，時人榮之。建隆三年春，卒於家，年七十四。

衎守章句，無文藻，然諒直孝悌，為時所推。

劇可久
劇可久，字尚賢，涿州范陽人。沉毅方正，明律令。與馮道、趙鳳為友。後唐同光初，鳳薦於朝，補徐州司法，以幹職聞。召為大理評事，賜緋。踰年，遷大理正，坐誤治獄，責授登州司戶。遇赦，召為著作郎。仕晉，歷殿中少監、太子右諭德、大理少卿，賜金紫。晉祖崩，可久方在病告，有司糾以不赴國哀，坐免。未幾復官，遷大理卿。

周廣順初，改太僕卿，復為大理卿。會鄭州民李思美妻詣御史臺訴夫私鬻鹽，罪不至死，判官楊瑛寘置以大辟。有司攝治瑛，瑛具伏。可久斷瑛失入，減三等，徒二年半。宰相王峻欲殺瑛，召可久謂之曰：“死者不可復生，瑛枉殺人，其可恕耶？”可久執議益堅，瑛得免死。由是忤峻，改太僕卿，分司西京。顯德三年，所舉官犯贓，可久坐停任。明年，復起為右庶子。

世宗以刑書深古、條目繁細，難於檢討。又前後敕格重互，亦難詳審，於是中書門下奏曰：“伏以刑法者，御人之銜勒，救弊之斧斤，有國家者不可一日而廢也。雖堯、舜之世，亦不能捨此而致治。今奉制旨，刪定律令，有以見‘明罰敕法’之意也。竊以朝廷之所用者，《律》十二卷、《律疏》三十卷、《式》二十卷、《令》三十卷、《開成格》一十卷、《大中統類》一十二卷，後唐以來至漢末編敕三十二三卷，及國朝制敕等。律令則文辭古質，或難以詳明；格敕則條目繁多，或有所疑誤。將救舞文之弊，宜伸畫一之規。所冀民不陷刑，吏有所守。臣等商議，望準制旨施行。仍命侍御史知雜事張湜、太子右庶子劇可久、殿中侍御史率汀、職方郎中鄧守中、倉部郎中王瑩、司封員外郎賈玼、太常博士趙礪、國子博士李光贊、大理正蘇曉、太子中允王伸等十人編集新格，勒成部秩。律令之有難解者，就文訓釋；格敕之有繁雜者，隨事刪削；其有矛盾相違、輕重失宜者，盡從改正，無或拘牽。候畢日，委御史臺、尚書省四品以上及兩省五品以上官參詳可否，送中書門下議定。”從之。自是湜等於都省集議刪定，仍令大官供膳。五年，書成，凡三十卷，目曰《刑統》。宰相請頒天下，與律、疏、令、式並行。可久復拜大理卿。建隆三年，告老，改光祿卿致仕。卒，年七十七。

可久在廷尉四十年，用法平允，以仁恕稱。

趙逢
趙逢，字常夫，媯州懷戎人。性剛直，有吏幹。父崇，事劉守光為牙校。後唐天祐中，莊宗遣周德威平幽州，因誅崇。逢尚幼，德威錄為部曲，令與諸子同就學。及德威戰沒胡柳陂，逢乃遊學河朔間。久之西遊，客鳳翔李從曮門下。從曮卒，侯益領節制，逢又依之。漢乾祐中，益入為開封尹，表逢為巡官，逢不樂，乃求舉進士。是歲，禮部侍郎、集賢殿學士司徒翊典貢舉，擢登甲科。解褐授秘書郎、直史館。周廣順中，歷左拾遺、右補闕，皆兼史職。世宗嗣位，遷禮部員外郎、史館修撰。顯德四年，改膳部員外郎、知制誥。逾年，轉水部郎中，仍掌誥命，恭帝即位，賜金紫。

宋初，拜中書舍人。太祖征澤、潞，逢從行。次河內，聞李筠擁兵入寇，又慮太行艱險，乃妄言墜馬傷足，留於懷州。駕還京，有密旨除拜，逢當草制，又稱疾不入。太祖謂宰相曰：“此人得非規避行役者耶？”對曰：“誠如聖言。”遂貶房州司戶。會恩，量移汝州司馬。

乾德初，召赴闕，授都官郎中、知制誥，充史館修撰、判館事。二年，改判昭文館。未幾，充樞密直學士，加左諫議大夫。蜀平，出知閬州。時部內盜賊攻州城，逢防禦有功。賊既平，誅滅者僅千家。妻朱氏病死京師，詔給葬事。代還，遷給事中，充職。六年，權知貢舉。

太祖征太原，以逢為隨軍轉運使，鑄印賜之。會發諸道丁壯數十萬，築堤壅汾水灌晉陽城。逢白太祖乞效用，即命督其版築。時方盛暑，逢於烈日中親課力役，因而遘疾，輿歸京師。開寶八年，卒。

逢敭歷清近，所至有聲，然傷慘酷，又言多詆訐，故縉紳目之為“鐵橛”。大中祥符三年，特詔錄其子極為三班借職。

蘇曉
蘇曉，字表東，京兆武功人。父瓚，仕後唐，歷秘書少監。長興初，曉辟鄧州從事。漢祖鎮太原，表為觀察支使。周廣順初，由華州支使入為大理正。以讞獄有功，遷少卿。顯德中，歷屯田郎中。

宋初，詔與竇儀、奚嶼、張希讓等同詳定《刑統》為三十卷及《編敕》四卷。建隆四年，權大理少卿事，遷度支郎中。乾德三年，出為淮南轉運使，建議榷蘄、黃、舒、廬、壽五州茶，置十四場，規其利，歲入百餘萬緡。開寶三年，遷司勳郎中，改西川轉運使，仍掌京城市征。

先是，朝廷遣供備庫使李守信市木秦、隴間，守信盜官錢鉅萬，既受代，為部下所發，守信至中牟，自剄於傳舍。太祖命曉案之，逮捕甚眾。右拾遺、通判秦州馬適妻李，即守信息女。守信嘗用木為筏以遺適，曉得守信所送書以進，太祖將捨之，曉上章固請置於法，仍籍其家。餘所連及者，多至破產，盡得所隱沒官錢。擢拜曉右諫議大夫、判大理寺，賜金紫，遷左諫議大夫。七年，監在京商稅。九年六月，卒，年七十三。

曉深文少恩，當時號為酷吏。及卒，無子，有一女甚鍾愛，亦先曉卒，人以為深刻所致。

高防
高防，字修己，幷州壽陽人。性沉厚，守禮法。累世將家。父從慶，戍天井關，與梁軍戰死。防年十六，護柩以歸。事母孝，好學，善為詩。初，張從恩為北京副留守，奏攝太原府倉曹掾。從恩移澶州防禦使，表為判官。有親校段洪進盜官木造器，市取其直。從恩聞之怒，將殺之。洪進懼，思緩其罪，紿曰：“判官使為之。 ”從恩召防詰之，防即引伏，洪進得免。從恩遺防錢十千、馬一匹遣之。防拜受而去，終不自明。既而悔之，命騎追及，防不得已而還，賓主如初。又居帳下歲餘，稍稍有言防自誣以活人，從恩益加禮重。從恩入為樞密副使，防授國子監丞。從恩留守西洛，又為推官。召拜殿中丞，充鹽鐵推官。以母憂去官，服除，隨從恩歷鄆、晉、潞三鎮判官。契丹入汴，晉主北行。從恩欲歸款契丹，召拜計議，防為陳逆順，請固守臣節。為左右所搖，從恩不用其言，遂歸契丹。既行，命副使趙行遷知留後，從恩所親王守恩為巡檢，與防同領郡事。防與守恩謀誅行遷，以城歸漢祖。漢祖召防赴太原，加檢校金部郎中。

乾祐初，授屯田員外郎，改浚儀令。時楊邠用事，與防有隙，未幾，免職。居數月，夢一吏以白帕裹印，自門入授防，防寤而思曰：“白主刑，吾當為主刑官乎？”俄而周祖即位，起為刑部員外郎，吏齎印至，一如夢中所睹。改開封令，遷本府少尹，除刑部郎中。宿州民以刃殺妻，妻族受賂，偽言風狂病瘖。吏引律不加拷掠，具獄上請覆。防云：“其人風不能言，無醫驗狀，以何為證？且禁繫踰旬，亦當須索飲食。願再劾，必得其情。”周祖然之，卒置於法。

世宗尹京，判官崔頌忤旨，簡求僚佐，宰相首以防薦。周祖曰：“朕方欲用之。”乃以防代頌。世宗即位，拜左諫議大夫，賜金紫、鞍勒馬。顯德二年，遷給事中。從征淮南，初下泰州，即命防權知州事兼判海陵監事。會吳師至，乃遷州民入牙城，分兵固守，以俟外援。俄而揚帥韓令坤馳騎召防，吳軍復至廣陵，防與令坤敗之。詔書嘉獎。三年，改左散騎常侍。其秋，召歸闕。復歷知蔡、宋二州。再從世宗南征，判行泗州，及城降，命防知州事，復知蔡州。五年，遷戶部侍郎。世宗謀取蜀，以防為西南面水陸轉運制置使，屢發芻糧赴鳳州，為征討之備。

太祖還自陳橋，防所居為里民所略，詔賜綾絹、衣服、衾裯、鞍馬。及征李筠，防又為潞州東北路計度轉運使。澤、潞平，拜尚書左丞，賜銀器、綵帛、鞍勒馬。

建隆二年，出知秦州，州與夏人雜處，罔知教養，防齊之以刑，舊俗稍革。州西北夕陽鎮，連山谷多大木，夏人利之。防議建採造務，闢地數百里，築堡要地。自渭而北，夏人有之；自渭而南，秦州有之。募卒三百，歲獲木萬章。夏部尚波於等率諸族千餘人涉渭，奪木筏，殺役兵。防出與戰，俘四十七人以獻。太祖慮擾邊郡，詔諭酋帥，賜所獲之俘錦袍、銀帶以遣之，遂罷採木之役，命吳廷祚為節度以代防。歸為樞密直學士，復出知鳳翔。乾德元年卒，年五十九。太祖甚悼惜，賜其子太府寺丞延緒詔曰：“爾父有幹蠱之才，懷匪躬之節，朕所毗倚。遽茲淪亡，聞之衋傷，不能自己。矧素尚清白，諒無餘資，殯殮所須，特宜優恤。今遣供奉官陳彥珣部署歸葬西洛，凡所費用，並從官給。”

馮瓚
馮瓚，字禮臣，齊州歷城人。性便佞，任數，務巧進。父知兆，後唐司農卿。瓚以蔭補，解褐授秘書省校書郎，遷著作佐郎，出為諸城令。歲滿，授太子右讚善大夫。漢初，改監察御史。周廣順元年，遷殿中侍御史。河陽判官宋仁範與洛陽嫠婦交訟，詔瓚劾之。獄成，大理斷以官當徒，追兩官告身，刑部員外郎張處素覆核無異，奏行。仁範詣闕訴其事，詔還一官，瓚洎處素俱坐降一階。顯德初，遷刑部員外郎，充三司判官。歲餘，改祠部郎中，充集賢院直學士。

宋初，轉兵部郎中，加金紫階。瓚風神俊爽，善談論，有吏材，太祖甚寵之，擢拜左諫議大夫，出知舒州。境內有菰蒲魚鱉之饒，居民採以自給，防禦使司超盡征之，瓚奏奪民利，請蠲除，從之。建隆四年春，徙知廬州。乾德三年，以本官充樞密直學士。

時劍外初平，卒有亡命者散匿為盜，命瓚知梓州。無何，蜀軍校上官進率亡命三千餘人，掠民數萬，夜攻州城。瓚曰：“賊乘夜奄至，此烏合之眾，以箠梃相擊，必無固志。正可持重以鎮之，旦自潰矣。”城中止有雲騎兵三百，令分守城門。瓚坐城樓，密令促其更籌，未夜分擊五鼓，賊悉遁去。因縱兵追之，擒上官進，斬於市。誘其餘黨千餘人，並釋其罪，境內獲安。

初，太祖欲任用瓚，常與趙普言瓚有奇材。普忌之，乃遣詣蜀平寇，潛令所親信從其行，密察其過，即亡入京師擊登聞鼓，訟瓚及監軍綾錦副使李美、通判殿中侍御史李檝受賕為姦事。急召歸闕，親問之，詞理屢屈，乃屬吏。既而普遣人至潼關，閱其囊裝，得金帶珍玩之物，皆封題將以賂劉嶅，嶅方在太宗幕府。瓚具伏，普言法當死，太祖欲貸之，普固執不可，乃削去名籍。瓚流登州沙門島，美配隸通州海門島，嶅免所居官。李檝者，嘗與王德裔佐王饒幕，太祖納孝明皇后，因識之。德裔輕率而檝謹厚，太祖薄德裔而厚檝，至是，檝特免配流。未幾，復為御史。

瓚在海上凡十年不得召，開寶末，遇赦放還。太宗即位，授左讚善大夫。太平興國元年冬，與禮部員外郎賈黃中、左補闕程能分掌左藏三庫。先是，貨泉與金帛通。至是，以帑藏充溢，乃命分之。二年，復賜金紫。明年，判大理寺，改度支判官，遷秘書少監，充職。四年，上親征太原，以瓚為隨駕三司判官。凱旋，改大理卿兼判秘書省。以足疾求解，優詔免朝請，令於本司視事。瓚抗章請退，除給事中致仕，復舊勳階。五年，卒，年六十七。子克忠，至內殿崇班、閤門祗候。

邊珝
邊珝，字待價，華州鄭人也。曾祖頡，石圌令。祖操，下邳令。父蔚，太常卿。珝，晉天福六年，舉進士，解褐秘書省校書郎、直洪文館。漢乾祐初，為右拾遺，加朝散大夫。澤州饑，奉詔視民田。周廣順元年，遷右補闕。三年，轉起居舍人。顯德二年，改庫部員外郎。丁外艱，服闋，授職方員外郎，知通州。珝課鬻鹽於狼山，歲增萬餘石。

宋初，詣衛州視秋稼及掌京倉。建隆二年，兄玕自河南令入為吏部員外郎，復以珝為洛陽令。兄弟迭尹赤邑，時人榮之。乾德初，召為倉部郎中。蜀平，命珝知三泉縣。開寶初，遷職方郎中，監京兆麴務，又掌永安軍榷貨，奏徙務揚州。有富民訴廣陵尉謝圖殺其父，本部收尉囚之，官吏推劾累三百日，獄未具，州以狀聞。詔珝案鞫，盡得其實。乃富民以私憾誣告尉，即反坐之。就命權知州事，仍兼榷貨務。罷郡，又兼掌酒稅鹽礬務。未幾，丁母憂，起復，知州事。會征江表，兼領淮南轉運使。金陵平，知江北諸州轉運事。

太宗即位，遷吏部郎中。召還，賜金紫，充廣南轉運使。初至，桂州守張頌卒。頌，濰州人，槁葬城外。舊制不許以族行，僕人乃分匿其家財，珝召官吏悉追取之，部送其柩歸濰州。又屬郡守與護軍有忿隙者，但奏令易地，不致之於罪釁。太平興國五年，代歸。拜右諫議大夫，領吏部選事。七年，移知開封府。明年夏，卒，年六十三。

珝精力有吏材，帝方欲倚用，及聞其卒，歎惜數四，賻其家絹四百匹，錢二十萬。珝一子早卒，以其從子俊為尉氏主簿。兄玕至金部郎中，弟玢右讚善大夫，從子仿至殿中丞，倚為比部員外郎。

王明
王明，字如晦，大名成安人。晉天福中，舉進士不第。驍騎將藥元福為原州刺史，辟為從事。馮暉節制靈武，表為觀察巡官。周廣順初，元福領陳州防禦使，奏署判官。會劉崇寇晉州，命元福將兵援之，事多諮於明。

先是，州縣吏部送丁壯餉糧，一夕，夫盡遁去。元福怒，盡驅官吏出軍門，將就戮。明馳往止之，入白元福曰：“今軍儲無闕，丁夫數萬人，文吏懦不能制，斬之何益，不如寬以待之。賊敗凱旋，公無專殺之名，不亦善乎？”元福感悟，盡免其死。既而崇眾宵遁，即命元福為建雄軍節度留鎮，因奏署明為書記，賜緋魚。

顯德初，元福移鎮陝，恃功多驕恣，明以直道規之，忤其左右，多毀明於元福，元福亦稍疏之。明以父病求歸省，元福數召明，明因謝絕之。詣闕上書，求任州縣，歷清平、郾城二縣令。

宋初，荊南高繼沖入覲，授彭門節鉞，以明為武寧軍節度掌書記。乾德初，召公卿近臣各舉清白有吏幹者一人，給事中馬士元以明塞詔，召為左拾遺。蜀平，選知榮州，代歸，遷右補闕。會用兵於嶺南，選為荊湖轉運使。開寶三年，大舉南征，以明為隨軍轉運使。山路險絕，舟車不通，但以丁壯數萬人轉遞，供億不闕。每下一郡一城，必先保其簿書，守其倉庫。既而賀州未下，明入與主帥計曰：“當急取之，恐援兵至，則我師勝負未可知。”諸將頗猶豫。明乃擐甲胄，率所部護送輜重卒百人，擁丁夫數千，畚鍤皆作，堙其塹，直抵城門。城中懼，開門納款，遂據有之。因抵廣州，賊眾十餘萬拒戰。是夕，大風發屋折木，眾乃驚懼。明與都部署潘美等謀，命丁夫數千人，人持二炬，間道先搗賊壘，大軍蓐食，陣以待之。俄而萬炬皆發，焚其柵。賊驚，果來犯，大軍因迎擊之，賊大敗，斬首數萬，劉鋹以城降。廣州平，為本道轉運使。太祖嘉其功，擢授秘書少監，領韶州刺史，充轉運使。俄以潘美、尹崇珂為嶺南轉運使，以明為副使。明遍歷部內，視民疾苦，舊無名科斂，悉條奏除之，嶺表遂安。

七年，代歸，帝召見勞問，賜襲衣、金帶、鞍勒馬。是歲，將用師南唐，以明為黃州刺史，帝密授成算。明既視事，即完葺城壘，訓練士卒，眾莫解其意。俄而王師自荊渚乘戰艦而下，即以明為池州至岳州江路巡檢戰棹都部署。擊鄂州軍於江南，斬首三百級。又破萬餘人於武昌，殺江南軍七百人，拔樊山砦。破江州軍，斬首三千級。又破江南軍三百人於江中，獲船十餘艘。又擊敗湖口軍萬餘眾，奪戰艦五百艘。

時南唐將朱令贇自上江領眾十五萬，連大艦沿流而下，將焚采石浮梁，抵金陵為援。明率所部舟師屯獨樹口，遣其子馳奏，請添造戰艦三百艘以襲令贇。帝曰：“非應急策也，令贇朝夕至，金陵之圍解矣。”乃密遣人諭明，令樹長木於洲浦間，若帆檣之狀。令贇望見之，果疑大軍襲其後，逗撓不敢進。明移檄諸軍，相為掎角，因督兵棹襲之。至小孤山，與諸軍合勢，大破之，擒令贇，眾赴水死者十五六。金陵平，詔明安撫諸郡，因命知洪州。太宗即位，兼領江南諸路轉運使。召為右諫議大夫，充三司副使。

太平興國七年，與侯陟同判三司事。八年，召分三司，各命使領之，改左諫議大夫，為鹽鐵使，遷給事中。雍熙四年，改光州刺史，出知幷州。端拱元年，代還。表求換秩，改禮部侍郎。會契丹擾邊，詔以明知真定府。契丹遁去。淳化初，詔歸闕，知京朝官差遣事。二年，卒，年七十三。

子挺、扶，並進士及第。歷臺省，累為轉運使，皆知名。挺至殿中侍御史，扶嘗直集賢院，至工部員外郎。景德中，錄幼子掞為光祿寺主簿。大中祥符八年，又錄其孫師顏為三班借職，掞至殿中丞。

許仲宣
許仲宣，字希粲，青州人。漢乾佑中，登進士第，時年十八。周顯德初，解褐授濟陰主簿，考功員外郎張乂薦為淄州團練判官。宋初赴調，引對便殿。仲宣氣貌雄偉，太祖悅之。擢授太子中允，受詔知北海軍。仲宣度其山川形勢、地理廣袤可以為州郡，因畫圖上之，遂升為濰州。

初，議建牧馬監，令仲宣行視諸州，頗得善地。從征幷門，掌給納，四十餘州資糧悉能集事。帝益知其強幹。開寶四年，知荊南轉運事。及征江南，又兼南面隨軍轉運事，兵數十萬，供饋無闕。南唐平，以漕輓功拜刑部郎中。中謝日，召升殿獎諭，賜緋。九年，詔知永興軍府事。

太宗嗣位，遷兵部郎中，驛召赴闕，賜金紫。授西川轉運使，屬西南夷寇鈔邊境，仲宣親至大度河，諭以逆順，示以威福，夷人率服。會言事者云江表用兵時，仲宣幹沒官錢，召還，令御史臺盡索財計簿鉤校，凡數年而畢，無有欺隱。

改廣南轉運使，會征交州，其地炎瘴，士卒死者十二三，大將孫全興等失律，仲宣因奏罷其兵。不待報，即以兵分屯諸州。開庫賞賜，草檄書以諭交州。交州即送款內附，遣使修貢。仲宣復上章待罪，帝嘉之。

太平興國六年冬，南郊畢，遷吏部郎中。八年，與膳部郎中、知雜滕中正，兵部郎中劉保勳，刑部郎中辛仲甫皆以久次郎署，擢升諫垣，仲宣為左諫議大夫。未幾，召還，以本官權度支。雍熙四年，出知廣州，未上，移知江陵府，俄改河南府。端拱中，遷給事中。淳化元年，卒，年六十一。

仲宣性寬恕，倜儻不檢，有心計。初，為濟陰主簿時，令與簿分掌縣印。令畜嬖妾，與其室爭寵，令弗能禁。嬖欲陷其主，竊取其印藏之，封識如故，以授仲宣。翌日署事，發匣，則無其印，因逮捕縣吏數輩及令、簿家人，下獄鞫問，果得之於令舍竈突中。令聞之，倉皇失措，仲宣處之晏然，人服其量。嘗從征江南，都部署曹彬令取陶器數萬，給士卒為燈具。仲宣已預料置，奉之如其數。其才幹類此。

子待用至國子博士；待問再舉及第，至殿中丞；待旦至比部員外郎。待用子巨源，亦登進士第。

楊克讓
楊克讓，字慶孫，同州馮翊人。高祖公略，洪州都督。晉末，舉進士不第，州將劉繼勳辟為戶曹掾。漢乾祐中，本府節度張彥成表授掌書記。

周廣順初，彥成移鎮安陽、穰下，克讓以舊職從行。彥成入為執金吾，病篤，奏稱其材可用。克讓以彥成死未葬，不忍就祿，退居別墅，俟張氏子外除。時論稱之。歷鎮寧軍掌書記。顯德二年，調授鳳翔府司錄參軍，加兼監察御史，以祖母老解官歸養。未幾，改延州觀察推官，與通判宋琪並為節度使趙贊所禮。累加朝散大夫兼殿中侍御史，連以家難去職。

太祖素知其名，會贊入覲，復稱其才，即起為左補闕，掌蘄口榷貨務。乾德六年，知果州。上言願畢襄事，特賜緡錢，許葬畢赴任。開寶三年，就命為西川轉運副使，蜀民懷其善政，璽書褒美。代歸闕下，疏民利病十事，稱旨。太祖召升殿，賜坐勞問，面賜金紫。將大用，為侯陟所沮，事見陟傳。

征南唐，命克讓知昇州行府。昇州平，就知州事兼水陸計度轉運使事，加兵部員外郎。太平興國初，就加刑部郎中、知大名府。會錢俶、陳洪進來歸疆土，以克讓為兩浙西南路轉運使。泉州民嘯聚為盜，克讓在福州，即率其屯兵至泉州，與王明、王文寶共討平之。四年，徙知廣州，俄兼轉運市舶使。明年，卒，年六十九。

克讓少好學，手寫經籍，盈於篋笥。多收圖畫墨跡。歷官廉謹幹局，所至有聲。每視事，自旦至暮，或通夕，斷決如流，無有凝滯，當時稱為能吏。

子希閔，字無間。生而失明，令諸弟讀經史，一歷耳輒不能忘。屬文善緘尺，趙普守西洛，府中箋疏，皆希閔所為。將奏署本府掾，固辭不受，普優加給贍。張齊賢、李沆、薛惟吉、張茂宗繼領府事，皆優待之。卒，年三十九，有集二十卷。自教三子：日華，日嚴，日休，皆登進士第。日華都官員外郎，日嚴職方員外郎，日休殿中丞。希閔弟希甫，淳化三年進士，至屯田員外郎。從子日宣，亦登進士第。

段思恭
段思恭，澤州晉城人。曾祖約，定州司戶。祖昶，神山令。父希堯，晉祖鎮太原，辟為從事，與桑維翰同幕府。晉有天下，希堯累歷清顯。思恭以門蔭奏署鎮國軍節度使官。天福中，希堯任棣州刺史兼權鹽礬制置使。思恭解官侍養，奉章入貢，改國子四門博士，賜緋。開運初，出為華、商等州觀察支使。劉繼勳節制同州，辟為掌書記。繼勳入朝，會契丹入汴，軍士喧噪，請立思恭為州帥，思恭諭以禍福，拒而弗從，乃止。

漢祖建國，授左補闕。隱帝時，蝗，詔遍祈山川。思恭上言：“赦過宥罪，議獄緩刑，苟獄訟平允，則災害不生。望令諸州速決重刑，無致淹濫，必召和氣。”從之。歷度支、駕部。周顯德中，定濱州田賦，世宗嘉之，賜金紫。丁外艱，服闋，拜左司員外郎。

建隆二年，除開封令，遷金部郎中。乾德初，平蜀，通判眉州。時亡命集眾，攻逼州城，刺史趙廷進懼不能敵，將奔嘉州，思恭止之，因率屯兵與賊戰彭山。軍人皆觀望無鬥志，思恭募軍士先登者厚賞，於是諸軍賈勇，大敗賊，思恭矯詔以上供錢帛給之。後度支請按其罪，太祖憐其果幹，不許，令知州事。丁母憂，起復，俄召為考功郎中，知泗州。

會馮繼業自靈州舉宗來朝，帝以思恭代知州事，仍語之曰：“馮繼業言靈州非衛、霍名將鎮撫之不可，汝其往哉？”思恭曰：“臣奉詔而往，必能治之。”帝壯之，賜窄衣、金帶、錢二百萬，仍以途涉諸部，令別齎金帛以遺之。思恭下車，矯繼業之失，綏撫夷落，訪求民病，悉條奏免之。俄而回鶻入貢，路出靈州，交易於市，思恭遣吏市硇砂，吏爭直，與之競。思恭釋吏，械其使，數日貰之。使還訴其主，復遣使齎牒詣靈州問故，思恭理屈不報。自是數年，回鶻不復朝貢。

久之，遷右諫議大夫、知揚州。朝廷方經略江表，命思恭兼沿江巡檢。每出巡，委州事於通判，以牌印、鼓角、金鉦自隨。驛書自京師來者，令齎至其所，事多稽滯。因與通判李岧相告訐，詔以屬吏。思恭辭不直，責授太常少卿、改知宿州。太宗即位，遷將作監、知秦州。坐擅借官庫銀造器，又妄以貢奉為名，賤市狨毛虎皮為馬飾，為通判王廷範所發，降授少府少監、知邢州。太平興國六年，遷少府監。雍熙元年，南郊畢，表乞復舊官，再為右諫議大夫。二年，知壽州。端拱初，遷給事中，尋知陝州。淳化三年，卒，年七十三。

思恭以門資歷顯官，不知書，無學術；然踐更吏事，所至亦著勤績。子惟一至太常博士、三司度支判官。從子惟幾，第進士，仕至兵部員外郎。

侯陟
侯陟，淄州長山人。漢末，舉明經。周廣順初，試校書郎，為西州回鶻國信使判官，還補雷澤主簿。司門員外郎姚恕凡四薦陟，為襄城令、汝州防禦判官、濮陽襄邑令。建隆初，為冤句令，以清幹聞。二年，擢為左拾遺，仍知縣事。節度袁彥頗為不法，陟抗章言之，彥上表謝，自陳無罪，太祖亦不窮治。四年，令兼領本縣屯兵，俄改淮南轉運使，賜緋衣、黑銀帶，遷右補闕。乾德三年，就改侍御史。明年，入為左司員外郎、度支判官。朝議欲以本官領省事，改度支員外郎，依前充判官。開寶五年，復為左司員外郎。六年，權判吏部銓，俄賜金紫。十二月，詔與戶部員外郎、知制誥王祐等同知貢舉，未鎖宿，出知揚州。會出師收金陵，陟以所部敗南唐軍千人於宣化城。俄為部下所訟，追赴闕，陟度理窮，乃求哀盧多遜，多遜素與陟善，為其畫計。時江表未拔，太祖厭兵，南土暑熾，軍卒疫死，方議休兵，以為後圖。陟適從揚州來，知金陵危甚，多遜令上急變求見。陟時被病，令掖入，即大言曰：“南唐平在朝夕，陛下奈何欲班師，願急取之。臣若誤陛下，願夷三族。”上屏左右，召升殿問狀，遂寢前議，並赦陟罪，復知吏部選事。

太平興國初，遷戶部郎中。俄而選人有妄冒，事發，詞涉於陟。南曹雷德驤將奏劾之，陟造便殿自首，出為河北轉運使。征太原，為太原東路轉運使。駕還，次鎮州，命先還上都供頓軍需。以功遷左諫議大夫，權御史中丞事。五年，同知貢舉。開寶末，趙普在中書，陟嘗上疏言其短。至是，普再入相，陟頗憂恚。六年，南郊畢，加給事中。七年，三司使王仁贍左降，以陟與王明同判三司。八年，卒，贈工部尚書。

陟有吏幹，性狡獪，好進，善事權貴，巧中傷人。太祖嘗召刑部郎中楊克讓，命坐與語，且諭以將大用。陟素忌克讓，偵知之。因奏事，上問識楊克讓否，陟曰：“臣與克讓甚善，知其人才識，朝廷佳士也。近聞其自言上許以大用，多市白金作飲器以自奉，臣頗怪之。”上怒，亟令克讓出典郡。其險詖如此。

李符
李符，字德昌，大名內黃人。漢乾祐中，郭從義討趙思綰於京兆，辟符在幕府，表為京兆府戶曹掾。歷郿縣主簿、保義軍節度推官。丁內艱，服除，調汝州防禦判官，權知州事。右庶子楊恪薦為大理正。乾德中，知歸州轉運司制置。

歸朝，以京西諸州錢帛不登，選知京西南面轉運事。奏便宜百餘條，凡四十八事，命著為令，賜緋魚。因奏對稱旨，遷起居郎。後荊湖轉運許仲宣隨軍討南唐，詔符赴荊湖調發芻糧，符領船數千艘順流而下。事畢，賜金紫。符又建議鑿橫江河以通漕運，發和州三縣丁壯給其役。太祖欲幸西京，有事於南郊。符上書陳八難曰：“京邑凋弊，一也；宮闕不備，二也；郊廟未修，三也；百司不具，四也；畿內民用，五也；軍食不充，六也；壁壘未設，七也；千乘萬騎盛暑扈行，八也。” 不從。禮畢還京，改比部員外郎、判刑部。

太平興國初，遷駕部，轉祠部郎中，知廣州兼轉運使。二年，符圖海外諸城及嶺外花木各一以獻。在任有善政，民為立生祠。五年，召為右諫議大夫、判吏部銓兼大理寺理。三司副使范旻得罪，以符代之。賜白金三千兩。車駕幸大名，領行在三司。未幾，坐與官屬競課最，罷職守本官。

七年春，開封尹秦王廷美出守西京，以符知開封府。廷美事發，太宗令歸第省過。趙普令符上言：“廷美在西洛非便，恐有他變，宜遷遠郡，以絕人望。”遂有房陵之貶。普恐泄言，坐符用刑不當，貶寧國軍行軍司馬。盧多遜貶崖州也，符白普曰：“珠崖雖遠在海中，而水土頗善。春州稍近，瘴氣甚毒，至者必死，願徙多遜處之。”普不答。先是，太宗尹京，符因宋琪薦弭德超事藩邸。符貶，德超為樞密副使，屢稱其冤。會德超以事貶，帝惡其朋黨，徙符嶺表，普移符知春州。至郡歲餘卒，年五十九。

符無文學，有吏幹，好希人主意以求進用，終以此敗。至道二年，郊祀，追復右諫議大夫。祥符五年，錄其子璜試將作監主簿。

魏丕
魏丕，字齊物，相州人，頗涉學問。周世宗鎮澶淵，辟司法參軍。有盜五人獄具，丕疑其冤，緩之。不數日，果獲真盜，世宗嘉其明慎。歷頓丘、冠氏、元城三縣令。世宗即位，改右班殿直。自陳本以儒進，願受本資官。世宗曰：“方今天下未一，用武之際，借卿幹事，勿固辭也。”未幾，出監明靈砦軍。世宗征淮甸，丕獲江南諜者四人，部送行在。詔獎之，賜錢十萬，遷供奉官、供備庫副使。

太祖即位，改作坊副使。時楊承信帥河中，或言其反側未安，命丕賜承信生辰禮物，陰察之。還，言其無狀。太祖嘗召對，語丕曰：“作坊久積弊，爾為我修整之。”丕在職盡力，以久次轉正使。開寶九年，領代州刺史。凡典工作十餘年，討澤潞、維揚，下荊廣，收川峽，征河東，平江南，太祖皆先期諭旨，令修創器械，無不精辦。舊床子弩射止七百步，令丕增造至千步。及改繡衣鹵簿，亦專敕丕裁製。丕撤本坊舊屋，為舍衢中，收僦直及鬻死馬骨，歲得錢七千餘緡，工匠有喪者均給之。太祖幸洛郊祀，三司使王仁贍議雇民車牛運法物，太祖以勞民，不悅，召丕議之。丕請揀本坊匠少壯者二千餘，分為遞鋪輸之，時以為便。

雍熙四年，代郝正為戶部使。端拱初，遷度支使。是冬，出為黃州刺史。還朝，召對便坐，賜御書《急就章》、《朱邸集》。丕退作歌以獻，因自述願授臺省之職。太宗面諭曰：“知卿本儒生，然清望官奉給不若刺史之優也。”淳化初，改汝州刺史。歷知鳳州，改襄州。境內久旱，丕以誠禱之，一夕，雨沾足。明年，召還，屢求退居西洛，不許。

四年，表求致仕，授左武衛大將軍，仍領汝州刺史。俄判金吾街仗。初，六街巡警皆用禁卒，至是，詔左右街各募卒千人，優以廩給，使傳呼備盜。丕以新募卒引對，遂分四營，營設五都，一如禁兵之制。五年，改領郢州刺史。俄改領復州，遷左驍衛大將軍。咸平二年，卒，年八十一。

丕好歌詩，頗與士大夫遊接，有時稱。南唐主李煜妻卒，遣丕充吊祭使，且使觀其意趣。煜邀丕登昇元閣賦詩，丕有“朝宗海浪拱星辰”之句，以風動之。太宗嘗賜詩，令丕與柴禹錫和焉。

董樞
董樞，真定元氏人。後唐清泰中，以獻書授校書郎。累歷賓佐。晉天福中，為左拾遺、知樞密院表奏。周廣順初，為左補闕。世宗即位，詔常參官各奏封事，樞上平吳策。淮南平，遷浚儀令。恭帝即位，遷殿中侍御史。

太祖乾德初，遷主客員外郎。上書請伐蜀，蜀平，通判劍州。會全師雄叛，攻劍。刺史張仁謙足疾不能戰，欲棄城走。樞固爭，戰賊敗之，因招餘眾降。仁謙飲樞令醉，密殺降數百，誣奏樞與賊通。會中使自成都還，備言其事，太祖並召之，庭辯曲直，仁謙遂屈。下御史臺鞫之，黜宋州教練使，以樞嘗貢西伐計，遷比部郎中。三年，出兼桂陽監使，上書請伐廣南。詔益桂陽戍卒三千，令樞統之。

開寶二年，又上方略。會劉鋹令內侍曾居實侵桂陽，樞擊退之。三年，大舉伐鋹，令樞率兵趨連口，克之。改兵部郎中，權知連州兼行營招撫使。嶺南平，賜錢三百萬。四年，移知襄州，又為河北轉運使，改判西京留司御史臺。

初，樞罷桂陽監，以右讚善大夫孔璘代之。璘通《三禮》，嘗講學於河朔。擢第，歷州縣。及升朝，蒞桂陽，歲滿，以太子洗馬趙瑜代之。

瑜，趙州人。家世豪右，自言諳練邊事。開寶中，命為易州通判，歲滿，移桂陽。瑜至，即稱疾，遂以著作郎張侃代之。侃至月餘，奏瑜在任累月，得羨銀數千斤，雖送官而不具數聞，計樞與璘隱沒可知矣。詔下御史案之，獄具。有司計盜贓法，俱當死。太祖曰：“趙瑜非自盜，但不能發擿耳。”樞、璘並坐死，瑜決杖流海島。擢侃為屯田員外郎。

論曰：顏衎振舉風憲，不避強禦。劇可久居廷尉之任，以平允聞。趙逢果斷之士，而獨尚嚴酷，處之要密之職，則非所宜。蘇曉銳意深刻，樂致人罪，後嗣衰謝，厥報不誣。高防陳逆順以聳臣節，體明慎而究疑獄，治跡清操，沒而彌章。若其自誣以救人之死，古人何加焉。馮瓚省關市之苛賦，設方略以擊賊，功若可稱，而巧宦任數，竟致傾敗，理固然矣。邊珝、王明、許仲宣、楊克讓當官效用，以清幹稱。然仲宣寬簡持重，造次不撓，蓋人之難能者。王明累參戎事，預立戰功，至若開諭元福，止其暴誅，此赴蹈之仁也。段思恭遏亂兵，擊群寇，便宜從事，以著奇績，斯亦可矣。然不能動遵規矩，速訟左降者再焉。侯陟吏才適用，患在忮刻。李符博通時務，乃事深文，以致投荒自弊，遂為口實。魏丕久典工效，以濟戎用，至於平反冤盜之獄，救楊承信之誣，善尤可稱。董樞論平吳伐蜀及取廣南，咸克舉之，且多戰功，而以貪墨取敗。惜哉！


Chinese text: This work was published before January 1, 1923, and is in the
public domain worldwide because the author died at least 100 years ago.
