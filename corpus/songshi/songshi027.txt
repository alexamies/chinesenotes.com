　　二年春正月癸巳朔，帝在紹興府，率百官遙拜二帝，不受朝賀。甲午，詔復置賢良方正直言極諫科。丙申，賜楊邦乂諡曰忠襄。韓世忠圍建州。丁酉，蠲諸路元年逋稅。庚子，陝西叛將白常圍岷州，關師古率兵破之。辛丑，韓世忠拔建州，範汝為自焚死，斬其二弟，餘黨悉平。壬寅，帝發紹興。曹成釋向子諲。丙午，帝至臨安府。壬子，遣韓世清捕石陂賊。癸丑，以張浚檢校少保、定國軍節度使。劉豫遣兵犯伊陽縣，翟興及其將李恭合擊敗之。曹成犯郴州永興縣。己未，修臨安城。辛酉，遣內侍任源撫問張浚。江西副總管楊惟忠以楊勍雖就招安，復謀作亂，誘誅之。

　　二月甲子，楊華復叛，擾鼎、澧、潭三州。詔立賞禽捕首領，赦貸脅從。丙寅，命劉光世將銳卒萬人屯揚州，經理淮東。庚午，以李綱為觀文殿學士、湖廣宣撫使。仍命岳飛率馬友、李宏、韓京、吳錫等共討曹成諸盜。甲戌，以吏部尚書李光為淮西招撫使，王𤫉副之。乙亥，雨雹。丙子，以施逵、謝向、陸棠党範汝為，逵除名、婺州編管，向、棠械赴行在，俱道死。丁丑，分崔增、李捧、邵青、趙延壽、李振、單德忠、徐文所部兵為七將，名御前忠銳軍，隸步軍司，非樞密奉旨，不許調遣。減淮南營田歲租三之二，俟三年復舊。己卯，劉光世入見，同執政對內殿，諭以進屯揚州，光世迄不行。庚辰，詔監司避本貫。壬午，程昌寓遣杜湛募兵攻賊周倫，破之。甲申，以工部員外郎滕茂實死節於代州，贈龍圖閣直學士。丙戌，初置著作官二員修《日曆》。己丑，復荊湖東、西為荊湖南、北路，南路治潭，北路仍治鄂。申禁福建路私有、私造兵器。是月，知商州董先叛入劉豫。金人陷慶陽府，執楊可升，降之。

　　三月壬辰朔，命襄、鄧鎮撫使桑仲收復陷沒諸郡，仍命諸鎮撫使互相應援。再貶徐秉哲惠州，吳開南雄州，莫儔韶州，並居住。水賊翟進襲漢陽軍，殺守臣趙令戣。李光執韓世清于宣州以歸。虔化縣賊李敦仁及其徒皆授官，隸諸軍。乙未，復置江陰軍。罷福建路武尉。戊戌，葉夢得罷。以李光為江東安撫大使，兼滁、濠等六州宣撫使。罷江、淮發運司。桑仲如郢州調兵，守將霍明以仲將謀逆，殺之，以其事聞。庚子，金人攻方山原，陝西統制楊政援之，金兵引去。辛丑，又犯隴安縣，吳璘等擊走之。淮南營田副使王寔括閒田三萬頃給六軍耕種。丙午，復置中書門下省檢正官，省樞密院檢詳官。己酉，以神武右軍中部統制楊沂中為神武中軍統制。癸丑，河南鎮撫使翟興為部將楊偉所殺。甲寅，金人復自水洛城來攻，楊政等又敗之。庚申，曹成寇賀州清水砦，守臣劉全棄城去。是月，知壽春府陳卞及鈐轄陳寶等舉兵復順昌府，尋引兵歸，為偽齊所逐，並壽春失之。

　　夏四月甲子，曹成陷賀州。陳顒圍循州，焚龍川縣，命江西安撫司遣將捕之。丙寅，賜禮部進士張九成以下二百五十九人及第、出身。庚午，以翰林學士承旨翟汝文參知政事。壬申，釋福建諸州雜犯死罪以下囚。江西軍賊趙進寇瑞昌縣，楊惟忠討降之。戊寅，偽齊統領王資率兵來歸。富順監男子李勃偽稱徐王，召赴行在。壬午，詔內外侍從、監司、守臣各舉中原流寓士大夫三二人，以備任使。癸未，詔曰：「朕登庸二相，倚遇惟均。其所薦用之人，不得偏私離間，朋比害政。」諡孫傅曰忠定。乙酉，李綱始拜命，置司福州。是夜，太平州軍士陸德據城叛，囚守臣張錞，殺當塗縣令鐘大猷。戊子，命呂頤浩都督江、淮、荊、浙諸軍事。庚寅，劉豫徙居汴京。是月，王彥大破董先于馬嶺關，復商州。

　　閏月癸巳，高麗遣使入貢。乙未，知池州王進討陸德，誅之。丙申，岳飛擊破曹成于賀州。置都督府隨軍轉運司。丁酉，左朝奉郎孫覿坐前知臨安府贓汙，貸死除名、象州羈管。罷後苑工作。辛丑，韓世清以狂悖伏誅。丙午，岳飛敗曹成于桂嶺縣，成走連州，遣統制張憲追擊，破之，又走郴州，入邵州。丁未，賜福建宣撫司賞軍錢十萬緡。聽朱勝非自便。乙卯，詔諸鎮撫使非奉朝旨，毋擅出兵。劉光世聞父喪去官，特命起復。己未，詔自今明堂專祀昊天上帝，乙太宗配。是月，張浚命利、夔制置使王庶與知成都府王似兩易其職。襄、鄧副都統制李橫、同副都統制李道合兵圍郢州，霍明遁去。

　　五月辛酉，以兵部尚書權邦彥簽書樞密院事，以樞密將領趙琦所部兵為忠銳第八將。癸亥，呂頤浩出師，以神武后軍及忠銳兩將從行，百官班送。甲子，以霍明權襄、鄧、隨、郢州鎮撫使。詔觀察使已上各薦可備將帥者二人。丁卯，罷兩浙轉運司回易庫。己巳，廢紹興府余姚、上虞縣湖田為湖，溉民田。庚午，詔修建康行宮。辛未，選宗室子偁之子伯琮育于禁中。丙子，呂頤浩總師至常州，前軍將趙延壽兵叛于呂城鎮。丁丑，延壽犯金壇縣，殺知縣胡思忠。頤浩稱疾不進。戊寅，海州賊王山犯漣水軍，總領蘇復、副統制劉靖會兵擊敗之。庚辰，臨安府火。癸未，置御前軍器所。甲申，親慮囚，自是歲如之。罷行在權官。乙酉，劉光世遣王德追趙延壽叛兵至建平縣，悉誅之。丙戌，置修政局，命秦檜提舉。詔侍從、台省寺監官、監司、守令條具省費裕國強兵息民之策。丁亥，以中書門下省檢正官仇悆為沿海制置使。戊子，手詔用建隆故事，命百官日輪一人轉對。兩浙轉運副使徐康國獻銷金屏障，詔有司毀之，奪康國二官。蠲太平州被賊之家夏稅。是月，張浚以參贊軍事劉子羽知興元府，黜王庶，復以王似知成都府。韓世忠至洪州，遣董旼招曹成，成聽命赴行在。

　　六月庚寅朔，李宏引兵入潭州，執馬友，殺之。甲午，李綱領兵三千發福州。戊戌，詔孟庾、韓世忠班師。岳飛屯駐江州。庚子，以劉光世為甯武、甯國軍節度使，韓世忠為太尉，移屯建康府。辛丑，以李橫為襄、郢鎮撫使，李道鄧、隨鎮撫使。壬寅，翟汝文罷。孔彥舟叛降偽齊。乙巳，以權邦彥兼權參知政事。戊申，仇悆兼制置福建路。辛亥，免台諫官輪對。甲寅，召呂頤浩赴行在，令參謀官傅崧卿權主管都督府事。詔兩浙、江、淮守臣，令存撫東北流寓人。乙卯，韓世忠遣統制解元、巨振入潭州，執李宏以歸。

　　秋七月辛酉，悉蠲福建諸州被兵之家田稅。壬戌，復置湖北提舉茶鹽司。甲子，罷福建提舉市舶司。己巳，起復翟琮為河南府、孟汝唐州鎮撫使。甲戌，罷淮東路提點刑獄司。丙子，馬友党郝通率兵五萬歸宣撫司。戊寅，知廬州王亨復安豐、壽春縣。己卯，呂頤浩入見。庚辰，韓世忠討劉忠，駐兵于岳州之長樂渡，大破之，忠走淮西。丁亥，詔編次建炎以來譜牒。

　　八月壬辰，以孟庾兼權同都督江、淮、荊、浙諸軍事。癸巳，順昌縣賊餘勝等作亂，通判南劍州王元鼎捕殺之。甲午，安定郡王令話薨。丙申，詔郡守除罷赴闕，皆得引對。臨安府火。以知江州劉紹先為沿淮防遏使。戊戌，命朱勝非提舉醴泉觀兼侍讀，日赴朝堂議事。沿海州縣籍民海舶，每歲一更，守海道險要。振福建饑民。己亥，停傅雱官、英州羈管。庚子，詔孟庾、韓世忠總大兵至建康，進赴行在。戊申，給事中胡安國以論朱勝非罷，宰執、台諫上疏留之，皆不報。江西統制傅樞討平南雄賊張忠、鄧慶、劉軍一等。己酉，賜吳玠田。甲寅，秦檜罷。給事中程瑀等坐論駁朱勝非，疑其黨檜，並落職主宮觀。彗出胃。乙卯，減膳，戒輔臣修闕政，罷修建康行宮。

　　九月戊午朔，落秦檜職。己未，罷修政局。辛酉，以彗出，大赦，許中外臣民直言時政，陝西諸叛將許令自新。壬戌，王倫自金國使還入見。遣潘致堯等為金國軍前通問使，附茶藥金幣進兩宮。甲子，以直徽猷閣郭偉為淮西巡撫使。乙丑，復以朱勝非為尚書右僕射、同中書門下平章事兼知樞密院事。戊辰，司空山賊李通出降，以為都督府親軍統領。癸酉，以右朝請大夫呂源為浙東、福建沿海制置使，治定海縣。知建昌軍朱芾擊石陂賊餘照，禽斬之。甲戌，彗沒。丙子，復以郭仲荀為武泰軍節度使。詔墨敕有不當者，許三省、樞密院奏稟，給事中、中書舍人繳駁，台諫論列，有司申審。庚辰，命福建提舉茶鹽官兼領市舶司。辛巳，以韓世忠為江南東、西路宣撫使，他帥臣稱宣撫使者並罷。壬午，遣監察御史明橐等五人宣諭江、浙、湖、廣、福建諸路，仍降詔諭官吏以遣使按察、勸懲、誅賞之意。癸未，新作行宮南門成。甲申，提轄榷貨務張純峻立淮、浙鹽法，增其算。總領四川財賦趙開初變四川鹽法，盡榷之。乙酉，太白晝見。丙戌，以知興元府王似為川、陝宣撫處置副使。丁亥，封右監門衛大將軍、榮州防禦使令畤為安定郡王。是月，韓世忠遣統制解元襲擊劉忠於蘄陽，大破之。忠奔劉豫。

　　冬十月戊子朔，置牧馬監于饒州。庚寅，李勃伏誅。丙申，初置江、浙、荊湖、廣南、福建路都轉運使。甲辰，潘致堯至楚州，通判州事劉晏劫其禮幣奔劉豫，守臣柴春戰死。戊申，以知平江府趙鼎為江東安撫大使。丙辰，禁溫、台二州民結集社會。班度量權衡于諸路，禁私造者。是月，顏孝恭招降石陂余賊李寶等。

　　十一月辛酉，陳顒陷汀州武平縣，犯梅、循二州。乙丑，初榷明州鹵田鹽。辛未，議將撫師江上，召侍從官條具利害。甲戌，命李綱、劉洪道、程昌寓、解潛會兵捕討湖寇楊太。戊寅，范汝為餘黨范忠掠龍泉縣。庚辰，詔宣諭五使，焚所至州縣建炎以前已蠲稅籍。癸未，臨安大火。是月，關師古敗偽齊兵於抹邦山。馬友党步諒詣李綱降，綱入潭州，其党郝晸降王進，吳錫禽王浚。湖南盜賊悉平。

　　十二月丁亥朔，命神武前軍領申世景等討捕范忠。己丑，偽稱榮德帝姬易氏伏誅。範忠犯處州。巨師古引兵入廬州，執王亨送行在。甲午，李綱罷。臨安府火。丙申，振被火家。罷浙東沿海制置司。丁酉，岳飛遣統領徐慶、王貴討禽萍鄉賊高聚。己亥，以胡舜陟為廬、壽等州鎮撫使。金人侵熙、秦，關師古擊敗之。庚子，遣駕部員外郎李願撫諭川、陝。江西兵馬副鈐轄張忠彥坐縱暴不法，斬於潭州。辛丑，程昌寓遣杜湛討楊欽等，敗之，殺三千餘人。癸卯，川、陝宣撫司類試陝西發解進士，得周謨等十三人，以便宜賜進士出身。甲辰，罷張浚宣撫處置使，仍知樞密院。以知夔州盧法原為川、陝宣撫處置副使，及王似同治司事。己酉，遣司封員外郎周隨亨同撫諭川、陝。庚戌，孟庾自建康來朝。辛亥，金人犯商州，守將邵隆退屯上津。李橫敗偽齊兵，復汝州。甲寅，命孟庾同都督江、淮、荊、浙諸軍事。詔都督府總治江東西、湖北、浙西帥臣經畫屯田。張浚承制以歸州隸夔州路。是冬，金人犯和尚原，將士乏食自潰，吳璘拔砦棄去。虔賊謝達犯惠州。

　　三年春正月丁巳朔，帝在臨安，率百官遙拜二帝，不受朝賀。江西將李宗諒誘戍兵叛，寇筠州，統領趙進擊卻之。翟琮入西京，禽偽齊留守孟邦雄。命諸路憲臣兼提舉常平司。庚申，金人犯上津。李橫破潁順軍，偽齊知軍蘭和降。壬戌，金人犯金州洵陽縣。以仇悆為福建、兩浙、淮東路沿海制置使。癸亥，陳顒圍潮州不下，引兵趨江西。甲子，李橫復潁昌府。乙丑，詔中外刑官各務仁平，台憲檢察，月具所平反以聞，歲終考察殿最。金人陷金州，鎮撫使王彥焚積聚，退保西鄉。庚午，罷行在宗正司，命嗣濮王仲湜兼判大宗正事。辛未，震電雨雹。造渾天儀。李通為其徒王全所殺。壬申，命西外宗正移司福州。癸酉，復祭大火。以湯東野為淮東安撫使。乙亥，以李橫為襄陽府、鄧隨郢州鎮撫使。丁丑，登、萊山砦統制范溫率部兵泛海來歸。庚辰，詔春秋望祭諸陵。張浚論奏王似不可為副，因引罪求罷，不報。癸未，詔民復業者，視墾田多寡定租額賦役。乙酉，減淮、浙蠶鹽錢。

　　二月丁亥朔，升桂州為靜江府。乙丑，權邦彥薨。浙東賊彭友犯龍泉縣。辛卯，李通餘黨劉德圍舒州。吳玠遇金人于饒風關，王彥自西鄉來會，金人分兵攻關，統制郭仲敗走。丁酉，饒風關破，玠趣西縣，彥奔達州，四川大震。張浚被罷職之命，以諸軍方潰，因秘不行，復具奏審。己亥，金帥撒離曷入興元府，經略使劉子羽焚其城走三泉縣，吳玠退屯仙人關。庚子，以宗子伯琮為和州防禦使，賜名瑗，尋改貴州。辛丑，蠲廣東諸州被賊民家稅。壬寅，鄭州兵馬鈐轄牛皋、彭玘率兵與李橫會，橫以便宜命皋為蔡、唐州鎮撫使，玘知汝州。乙巳，翟琮遣統制李吉敗偽齊兵于伊陽，又殲其將梁進之眾。丁未，王似始受宣撫副使之命。戊申，虔賊周十隆犯循、梅、汀州，詔統制趙祥等合兵捕之。庚戌，以李橫為神武左軍副統制、京西招撫使。改胡舜陟為淮西安撫使。辛亥，以工部尚書席益參知政事，翰林學士徐俯簽書樞密院事。壬子，王全犯廬州。甲寅，詔守臣至官半年，具上民間利害或邊防五事。李橫遣人奏潁昌之捷，詔許橫便宜行事。乙卯，劉光世遣酈瓊等屯兵泗州為李橫聲援。是月，張浚復以王庶為參謀官，往巴州措置。時金兵深入至金牛鎮，疑有伏，由褒斜谷引兵還興元，吳玠、劉子羽追擊其後，殺獲甚眾。

　　三月己未，詔岳飛捕虔賊。壬戌，申命統制巨師古部兵萬人屯揚州。胡舜陟至廬州，王全降。甲子，以趙鼎為江西安撫大使。李橫傳檄諸軍收復東京。己巳，金人遣兵援劉豫，李橫敗走，潁昌復陷。壬午，以韓世忠為淮南東路宣撫使。李綱遣兵擊降李宗諒，詔戮於市。

　　夏四月丁亥，朱勝非以母喪去位。偽齊知虢州董震及其統制董先來歸，以震權商、虢、陝州鎮撫使。己丑，詔江東西、湖北、浙西募民佃荒田，蠲三年租。辛卯，以劉光世為檢校太傅、江南東路宣撫使。金人去興元。壬辰，徙都督府于鎮江。岳飛軍次虔州。甲午，偽齊知唐州胡安中來歸。丙申，偽齊李成攻陷虢州，董先、牛皋奔襄陽。己亥，改諡昭慈獻烈皇后為昭慈聖獻。復舉五帝日月之祀。庚子，增文武小官奉。辛丑，荊南統制羅廣率兵至鼎州。楊太眾益盛，自號大聖天王，立鐘相少子子義為太子，廣等不克討而還。丁未，岳飛遣統領張憲、王貴擊彭友，禽斬之。劉忠為部下王林所殺，傳首行在。戊申，以浙西兵馬鈐轄史康民所部兵為忠銳第九將。己酉，張浚奏王庶、王似、盧法原威望素輕，乞命劉子羽、吳玠並為判官，不報。辛亥，徐文叛奔偽齊。

　　五月丙辰，以翟琮為河南府、孟汝鄭州鎮撫使，董先為副使。丁巳，遣樞密計議官任直清撫諭襄陽、商、虢、河南諸鎮。己未，命楊沂中招捕嚴州盜賊。辛酉，建睦親宅。以董先為商、虢、陝州鎮撫使。徵河南布衣王忠民為宣教郎，至行在，辭不受。壬戌，潘致堯還，言金人欲重臣通使以取信，遂寢出師之議。乙丑，罷諸州在任守臣所辟通判。丁卯，以韓肖胄等充金國軍前通問使。安化蠻犯邊，廣西經略使許中發兵擊之。戊辰，楊沂中招降嚴州賊繆羅等，捕斬其徒百人，魔賊平。庚午，以岳州數被兵，免今年稅役。壬申，詔守、令、尉、佐，境內妖民聚集不能覺察致亂者，並坐罪。知建昌軍朱芾討南豐縣賊，禽誅其魁黃琛。乙亥，以方與金國議和，禁邊兵犯齊境。丙子，王彥復金州，金兵棄均、房去。韓世忠請以大軍還鎮江。己卯，詔淮南統制解元戍泗州，餘屯江北。周隨亨、李願宣押王似、盧法原至閬州，張浚始解使事。時已論金牛之功，以吳玠為利州路、階成鳳州制置使，劉子羽為寶文閣直學士，王彥為保大軍承宣使，僚屬將帥第賞有差。庚辰，浚及子羽、王庶、劉錫等赴行在。詔李橫等收軍還鎮。辛巳，罷宣撫司便宜黜陟。

　　六月甲申朔，統制巨師古坐違韓世忠節制，除名、廣州編管。丙戌，復置六部架閣庫。丁亥，禁諸路招納淮北人及中原軍來歸者。戊子，復元祐宰相呂大防官職，贈諡。庚寅，詔降川、陝死罪囚，釋流以下。賞吳玠、關師古將士。壬辰，張浚至綿州，復奏王似不可任。甲午，命王𤫉率諸軍討楊太。己亥，罷沿海制置司。丁未，置國子監及博士弟子員。戊申，以王林所部兵為忠銳第十將。己酉，岳飛自虔州班師。辛亥，發兵屯駐虔、廣二州，彈壓盜賊，州各三千人。是月，金人圍方山原，王似命吳玠發兵救之。

　　秋七月己未，復置博學宏詞科。初許任子就試。甲子，以久旱，償州縣和市民物之直。丁卯，詔訪求累朝勳臣曹彬等三百人子孫，以備錄用。戊辰，王𤫉以舟師發行在。己巳，詔減膳，禁屠，弛工役，罷苛嬈，命兩浙及諸路憲臣親按部錄囚。辛未，蠲紹興二年和市絁帛。癸酉，呂頤浩等以旱乞罷政，帝賜詔曰：「與其去位，曷若同寅協恭，交修不逮，思所以克厭天心者。」頤浩等乃復視事。乙亥，朱勝非起復。丙子，泉州水溢，壞城。丁丑，遣中使逆趣張浚於道。是月，四川霖雨、地震。

　　八月己丑，詔岳飛赴行在，留精兵萬人戍江州。翟琮率兵突圍奔襄陽，詔屯駐其地。癸卯，罷諸路輸禁軍闕額錢。甲辰，以雨暘不時，蘇、湖地震，求直言。乙巳，復置史館修撰、直館檢討官，命郎官兼領著作郎及佐郎。戊申，罷都轉運司。己酉，詔湖南丁米三分之二均取于民田，其一取之丁口。辛亥，孟庾自軍中來朝。

　　九月戊午，呂頤浩罷。詔凡遇水旱災異，監司、郡守即具奏毋隱。庚申，岳飛自江州來朝。川、陝統領官吳勝敗偽齊兵于黃堆砦。丙寅，以趙鼎為江西安撫制置大使。壬申，詔中書舍人、給事中，凡制敕非軍期機速，必先書押而後報行。甲戌，偽齊王彥先寇徐、宿二州。乙亥，以劉光世為江東、淮西宣撫使，置司池州；韓世忠為鎮江建康府、淮南東路宣撫使，置司鎮江府；王𤫉為荆南府、岳鄂潭鼎澧黃州漢陽軍制置使，置司鄂州；岳飛為江南西路、舒蘄州制置使，置司江州；主管殿前司郭仲荀知明州，兼沿海制置使，神武中軍統制楊沂中兼權殿前司。己卯，吳勝克蓮花城。

　　冬十月癸未，朱勝非上《重修吏部七司敕令格式》。庚寅，加吳玠檢校少保。壬辰，趣王𤫉進兵。詔寬私鹽重法。甲午，卻大理國入貢。丁酉，殘破州縣視戶口增損立守令考課法。己亥，禁州縣擅增置稅場。偽齊李成陷鄧州。辛丑，南丹蠻莫公晟圍觀州，焚寶積監，殺知監陳烈。壬寅，偽齊兵逼襄陽，李橫以糧盡，棄城奔荊南，知隨州李道亦棄城去。甲辰，王𤫉討湖賊，戰於鼎口，不利。偽齊陷郢州，守臣李簡棄城去。申禁私役戰士。丁未，命三省除銓曹奸弊。戊辰，罷諸路類省試。統制石世達及杜湛合兵大破湖賊黃誠于龍陽洲。庚戌，復置宗正少卿及寺監諸丞。是月，王彥先引兵至北壽春，將渡淮。劉光世駐軍建康，扼馬家渡；又遣酈瓊駐無為軍，為廬、濠聲援。賊乃還。

　　十一月己未，以右文殿修撰王倫為都督府參議官。癸亥，詔監司、帥守察內外宗子病民害政者以聞。崔增、吳全遇湖賊于陽武口，死之。甲子，韓肖胄等使還。乙丑，禁沿淮諸砦兵擅侵齊境。庚午，臨安府火。甲戌，禁掠賣生口入蠻夷嵠峒及以銅錢出中國。乙亥，復元祐十科舉士法。丁丑，命賓、橫、宜、觀四州市戰馬。戊寅，王𤫉自鼎州引兵還鄂，留統領王渥等四軍聽程昌寓節制。己卯，蠲南劍州所負民間獻納錢十六萬緡。省淮南州縣文武官。十二月辛巳朔，降敕書撫諭吳玠及川、陝將士。乙酉，臨安府火。戊子，又火。朱勝非以屢火求罷，不允。丙申，王似承制廢通遠軍。己酉，金國元帥府遣李永壽、王翊來見。是歲，海寇黎盛犯潮州，焚民居毀城去。

　　四年春正月辛亥朔，帝在臨安，率百官遙拜二帝。乙卯，增淮、浙路鹽鈔貼納錢。遣章誼等為金國通問使。己未，程昌寓遣杜湛、王渥攻楊太皮真砦，破之。己巳，詔諭王似、盧法原、吳玠，使之協和。金人犯宕昌、臨江砦及花石峽，關師古遣統領劉戩分兵拒卻之。庚午，詔諸路將帥毋以兩國通使輒弛邊備，淮南州郡津渡尤慎譏察。甲戌，罷州縣新置弓手。乙亥，蠲循、梅、潮、惠四州被兵家租賦。丙子，申敕三省、樞密院，除官並遵舊制，毋相侵紊，除拜、罷免皆明示黜陟之由。戊寅，金人犯神坌砦，沿北嶺至大散關。臨安府火。己卯，韓肖胄罷。

　　二月壬午，詔贓罪至死者仍籍其貲。癸未，作建康府行宮。席益罷。乙酉，以徐俯兼參知政事。丙戌，禁川、陝諸將招納北軍。湖北軍賊檀成犯長陽縣，解潛遣統領胡勉捕斬之。群盜田政自襄陽犯峽州。己丑，解潛遣統制王恪擊政，斬之。庚寅，金人犯兩當縣。乙未，詔孟庾赴行在。己亥，詔三衙管軍及將帥觀察使以上，舉忠勇智略可自代者一人。辛丑，金人犯仙人關。癸卯，詔權以射殿為景靈宮，四時設位朝獻。丙午，張浚入見。

　　三月辛亥朔，吳玠率楊政、吳璘、田晟、王喜諸將與兀朮戰于仙人關，大敗之。兀朮遁去。戊午，雨雹。以趙鼎參知政事。壬戌，孟庾至行在，罷都督府，以其兵屬張俊。乙丑，張浚以資政殿大學士罷，尋落職奉祠、福州居住。己巳，蠲淮南州縣民租一年。辛未，日有青赤黃氣。編次建炎以來詔旨，頒諸路。癸酉，蠲興元府、洋州被兵家稅役二年。丙子，以王似為資政殿學士、川陝宣撫使，盧法原為端明殿學士，與吳玠並充副使，關師古為熙河蘭廓路安撫制置使。

　　夏四月庚辰朔，命趙開再任總領四川財賦。詔諭川、陝官吏兵民，以張浚失措當示遠竄，猶嘉其所用吳玠等能禦大敵，許國一心，止從薄責。仍令宣撫司講求諮訪，凡擾民咈眾之事，速厘革之。癸未，劉子羽白州安置。乙酉，詔明堂用皇祐典禮，兼祀天皇大帝、神州地祇以下諸神。丙戌，吳玠敗金兵，復鳳、秦、隴州。詔特旨處死情法不相當者，許大理奏審。蠲淮南州軍上供錢一年。庚寅，置孳生牧馬監于臨安府。甲午，罷廣西提舉茶鹽司。關師古叛，以洮、岷二州降偽齊，吳玠並將師古軍。乙未，詔諸路歲上戶口。丁酉，罷諸州回易庫。庚子，命劉光世遣兵巡邊。辛丑，保靜州夷人入貢。丙午，徐俯罷。是月，王似承制廢符陽軍。知壽春府羅興叛降偽齊。

　　五月庚戌朔，以岳飛兼黃復二州、漢陽軍、德安府制置使。癸丑，以范沖為宗正少卿兼直史館，重修神宗哲宗《正史》、《實錄》。甲寅，詔淮南帥臣兼營田使，守令以下兼管營田。岳飛復郢州，斬偽齊守荊超。甲子，以孟庾兼權樞密院事。乙丑，賜李橫軍絹萬匹。丙寅，李成棄襄陽去，岳飛復取之。金人攻金州，鎮撫使王彥遣統制許青等與戰于漢陰，敗之。罷諸縣武尉。壬申，裁省三省、樞密細務，責六曹長貳專決。癸酉，以國史日曆所為史館。偽齊收李成餘眾，益兵駐新野，岳飛與別將王萬夾擊，復大敗之。乙亥，王彥數敗金兵于洵陽縣。丙子，復選宗室子彥之子伯玖育于禁中。

　　六月壬申，復命川、陝類試。乙未，太白晝見經天。戊戌，詔神武軍、神武副軍統制、統領官並隸樞密院。庚子，以霖雨，罷不急之役。壬寅，詔三省、樞密院，凡奉幹請墨敕，許執奏不行。置史館校勘官。作明堂行禮殿於教場。甲辰，禁諸軍強刺平人為兵，已刺者皆釋之。吳玠乞宮觀，不允。是月，熒惑犯南斗。岳飛將牛皋復隨州，執偽齊守王嵩，磔之。

　　秋七月戊申朔，曲敕虔州。以吏部尚書胡松年簽書樞密院事。庚戌，以湖南安撫席益為安撫制置大使。建昌軍軍卒修達等作亂，殺守臣劉滂，江西制置使胡世將遣參謀侯愨、統制丘贇討之。壬子，命吳玠通信夏國。癸丑，湖賊楊欽等破社木砦，官軍敗卻，小將許筌戰歿。丙辰，賞仙人關之功，以吳玠為檢校少師、奉寧保靜軍節度使，吳璘、楊政以下論賞有差。丁巳，命左右司歲考郎官功過治狀以為賞罰。庚申，復曲端、趙哲官。壬戌，岳飛遣統制王貴、張憲擊敗李成及金兵于鄧州之西，復鄧州，禽其將高仲。丙寅，侯愨引兵入建昌軍，執修達等十三人，斬之。罷建州臘茶綱。詔江東安撫司招水軍千五百人。己巳，湖賊萬餘人詣鼎、澧二州降。劉光世來朝。庚午，王貴、張憲破金、齊兵，復唐州及信陽軍，襄漢悉平。辛未，章誼、孫近使還入見，粘罕致書約淮南毋得屯兵。

　　八月庚辰，以趙鼎知樞密院事，充川、陝宣撫處置使。湖賊夏誠等犯枝江縣，解潛遣將蔣定舟與戰，敗之。辛巳，吳玠遣統領姚仲攻隴城縣，克之。壬午，王𤫉以討賊無功，降光州觀察使。戊子，改命趙鼎都督川、陝、荊、襄諸軍事。乙未，遣魏良臣等充金國通問使。丙申，毀王安石舒王告。己亥，周十隆出降，為官軍所掠，復遁去，犯汀、循州。壬寅，王似罷。以岳飛為清遠軍節度使、湖北荊襄潭州制置使，代王𤫉討湖賊。癸卯，以襄陽府、隨、郢、唐、鄧州、信陽軍六郡為襄陽府路。

　　九月戊申，減淮、浙路鹽鈔所增貼納錢。壬子，夏誠遣將李全功犯公安軍，解潛遣統制林閏等擊斬之。安定郡王令畤薨。辛酉，合祭天地於明堂，大赦，蠲襄陽等六郡三年租稅。庚午，朱勝非罷。金、齊合兵自淮陽分道來犯。壬申，渡淮，楚州守臣樊敘棄城去。韓世忠自承州退保鎮江府。癸酉，以趙鼎為尚書右僕射、同中書門下平章事兼知樞密院事，吏部尚書沈與求參知政事。

　　冬十月丙子朔，與趙鼎定策親征，命張俊以軍援淮東，劉光世移軍建康，車駕擇日進發。丁丑，以孟庾為行宮留守，留統制王進一軍及神武中軍五百人隸之。百司不預軍旅之務者，聽從便避兵。己卯，韓世忠自鎮江率兵復如揚州。金人犯滁州。以張俊為浙西、江東宣撫使。金人圍亳州。席益遣統制吳錫率兵討徭賊楊再興，大破之。壬午，偽齊兵犯安豐縣。癸未，復以張浚為資政殿學士、提舉萬壽觀兼侍讀。甲申，復以王𤫉為建武軍承宣使、江西沿江制置使。丙戌，命胡松年詣江上，會諸將議進兵。戊子，韓世忠邀擊金人於大儀鎮，敗之，又遣將董旼敗之於天長縣鴉口橋。己丑，金人攻承州，韓世忠遣將成閔、解元合兵擊於北門，敗之。金人圍濠州。甲午，遣秘書正字楊晨持詔撫諭四川。遣侍御史魏矼、監察御史田如鼇詣劉光世、張俊軍中計事，光世始移軍太平州。丙申，命後宮自溫州泛海如泉州。金人陷濠州，守臣寇宏棄城走。丁酉，詔州縣團教弓手、土兵。戊戌，帝御舟發臨安，劉錫、楊沂中以禁兵扈從。己亥，韓世忠捷奏至，命收瘞戰死將士，仍令胡松年致祭。庚子，張俊率兵發鎮江，如建康。壬寅，帝次平江。加贈陳東、歐陽澈秘閣修撰，官其子孫二人，各賜田一頃，且追咎汪伯彥落觀文殿學士，黃潛善更不追復。命韓世忠、楊沂中分兵控扼沿海要地。癸卯，焚決淮東閘堰。賜扈從諸軍錢。乙巳，仇悆遣將孫暉擊金人于壽春，敗之，復霍丘、安豐二縣。是月，借江、浙坊場錢一界，以備軍費。

　　十一月戊申，太白晝見。庚戌，賞承州水砦首領徐康等要擊金兵之功，轉官有差，仍蠲承、楚、泰州水砦民兵賦役十年。置沿江烽火，放浙東諸郡防城丁夫。壬子，始下詔聲劉豫逆罪，論親討之旨，以厲六師。吳玠遣統制楊從儀等率兵敗金人於臘家城。癸丑，玠乞納節贖劉子羽罪，遂聽子羽自便。金人入光州。甲寅，偽齊知光州許約破石額山砦，遂據之。乙卯，韓世忠遣兵夜劫金人營於承州，破之。金人犯六合縣，丙辰，掠全椒縣三城湖。丁巳，戒諸路大小臣僚借貸催科縱吏奸擾民，及務絕盜賊之伺隙者。命董旼、趙康直總領淮東水砦。戊午，以胡松年兼權參知政事。金人陷滁州。劉光世移軍建康，韓世忠移軍鎮江，張俊移軍常州。己未，復命張浚知樞密院事，以其盡忠竭節詔諭中外。庚申，宴犒守江將士。癸亥，劉光世遣統制王德擊金人于滁州之桑根，敗之。揭黃榜招諭湖賊。甲子，命滁、和諸州移治保聚。乙丑，金人犯滁口。己巳，劉光世遣統制王師晟等率兵夜入南壽春府襲金人，敗之，執偽齊知府王靖。廣賊區稠圍韶州樂昌縣，鈐轄韓京遣兵擊斬之。詔張浚視師江上。十二月乙亥朔，魏良臣、王繪還自泗州軍前入見。戊寅，命都督府右軍統制李貴部兵屯扼福山鎮。辛巳，命中軍統制王進屯兵泰州，防拓通、泰。壬午，以樞密都承旨馬擴為江西沿江制置副使。丙戌，吳倫遣兵攻臘家城，破之。丁亥，聽兩淮避兵民耕種所在閒田。壬辰，金、齊兵逼廬州，仇悆嬰城固守，岳飛所遣統制徐慶、牛皋援兵適至，敗走之。劉光世亦遣統制靳賽戰於慎縣。張俊遣統制張宗顏擊敗金人於六合。詔江、浙、荊湖十四郡各募水軍五百人，名橫江軍。兩浙十郡沿江海州縣招捕巡檢土軍。甲午，程昌寓遣杜湛、彭筠合擊楊欽，破之。己亥，以來年正旦日食，下詔修闕政，求直言。庚子，金人退師。辛丑，詔葬祭浙西、江東二軍之死事者。壬寅，省淮南轉運司。遣胡松年往常熟縣、江陰軍沿江計議軍事。癸卯，金人去滁州。


Chinese text: This work was published before January 1, 1923, and is in the
public domain worldwide because the author died at least 100 years ago.
