　　太祖啟運立極英武睿文神德聖功至明大孝皇帝諱匡胤字元朗，姓趙氏涿郡人也。高祖朓，是為僖祖，仕唐歷永清、文安、幽都令。朓生珽，是為順祖，歷藩鎮從事，累官兼御史中丞。珽生敬，是為翼祖，歷營、薊、涿三州刺史。敬生弘殷，是為宣祖。周顯德中，宣祖貴，贈敬左驍騎衛上將軍。

　　宣祖少驍勇，善騎射，事趙王王鎔，為鎔將五百騎援唐莊宗于河上有功。莊宗愛其勇，留典禁軍。漢乾祐中，討王景於鳳翔，會蜀兵來援，戰于陳倉。始合，矢集左目，氣彌盛，奮擊大敗之，以功遷護聖都指揮使。周廣順末，改鐵騎第一軍都指揮使，轉右廂都指揮，領岳州防禦使。從征淮南，前軍却，吳人來乘，宣祖邀擊，敗之。顯德三年，督軍平揚州，與世宗會壽春。壽春賣餅家餅薄小，世宗怒，執十餘輩將誅之，宣祖固諫得釋。累官檢校司徒、天水縣男，與太祖分典禁兵，一時榮之。卒，贈武清軍節度使、太尉。

　　太祖，宣祖仲子也，母杜氏。後唐天成二年，生於洛陽夾馬營，赤光繞室，異香經宿不散，體有金色，三日不變。既長，容貌雄偉，器度豁如，識者知其非常人。學騎射，輒出人上，嘗試惡馬，不施銜勒，馬逸上城斜道，額觸門楣墜地，人以為首必碎，太祖徐起，更追馬騰上，一無所傷。又嘗與韓令坤博土室中，雀鬬戶外，因競起掩雀，而室隨壞。

　　漢初，漫遊無所遇，舍襄陽僧寺，有老僧善術數，顧曰：「吾厚贐汝，北往則有遇矣。」會周祖以樞密使征李守真，應募居帳下。廣順初，補東西班行首，拜滑州副指揮。世宗尹京，轉開封府馬直軍使。

　　世宗即位，復典禁兵。北漢來寇，世宗率師禦之，戰於高平。將合，指揮樊愛能等先遁，軍危。太祖麾同列馳馬衝其鋒，漢兵大潰。乘勝攻河東城，焚其門，左臂中流矢，世宗止之。還，拜殿前都虞候，領嚴州刺史。

　　三年春，從征淮南，首敗萬眾於渦口，斬兵馬都監何延錫等。南唐節度皇甫暉、姚鳳眾號十五萬，塞清流關，擊走之。追至城下，暉曰：「人各為其主，願成列以決勝負。」太祖笑而許之。暉整陣出，太祖擁馬項直入，手刃暉中腦，並姚鳳禽之。宣祖率兵夜半至城下，傳呼開門，太祖曰：「父子固親，啟閉，王事也。」詰旦，乃得入。韓令坤平揚州，南唐來援，令坤議退，世宗命太祖率兵二千趨六合。太祖下令曰：「揚州兵敢有過六合者，斷其足。」令坤始固守。太祖尋敗齊王景達於六合東，斬首萬餘級。還，拜殿前都指揮使，尋拜定國軍節度使。

　　四年春，從征壽春，拔連珠砦，遂下壽州。還，拜義成軍節度、檢校太保，仍殿前都指揮使。冬，從征濠、泗，為前鋒。時南唐砦于十八里灘，世宗方議以橐駝濟師，而太祖獨躍馬截流先渡，麾下騎隨之，遂破其砦。因其戰艦乘勝攻泗州，下之。南唐屯清口，太祖從世宗翼淮東下，夜追至山陽，俘唐節度使陳承詔以獻，遂拔楚州。進破唐人于迎鑾江口，直抵南岸，焚其營柵，又破之于瓜步，淮南平。唐主畏太祖威名，用間於世宗，遣使遺太祖書，饋白金三千兩，太祖悉輸之內府，間乃不行。五年，改忠武軍節度使。

　　六年，世宗北征，為水陸都部署。及莫州，先至瓦橋關，降其守將姚內斌，戰卻數千騎，關南平。世宗在道，閱四方文書，得韋囊，中有木三尺餘，題云「點檢作天子」，異之。時張永德為點檢，世宗不豫，還京師，拜太祖檢校太傅、殿前都點檢，以代永德。恭帝即位，改歸德軍節度、檢校太尉。

　　七年春，北漢結契丹入寇，命出師禦之。次陳橋驛，軍中知星者苗訓引門吏楚昭輔視日下復有一日，黑光摩盪者久之。夜五鼓，軍士集驛門，宣言策點檢為天子，或止之，眾不聽。遲明，逼寢所，太宗入白，太祖起。諸校露刃列於庭，曰：「諸軍無主，願策太尉為天子。」未及對，有以黃衣加太祖身，眾皆羅拜，呼萬歲，即掖太祖乘馬。太祖攬轡謂諸將曰：「我有號令，爾能從乎？」皆下馬曰：「唯命。」太祖曰：「太后、主上，吾皆北面事之，汝輩不得驚犯；大臣皆我比肩，不得侵凌；朝廷府庫、士庶之家，不得侵掠。用令有重賞，違即孥戮汝。」諸將皆載拜，肅隊以入。副都指揮使韓通謀禦之，王彥昇遽殺通於其第。

　　太祖進登明德門，令甲士歸營，乃退居公署。有頃，諸將擁宰相范質等至，太祖見之，嗚咽流涕曰：「違負天地，今至於此！」質等未及對，列校羅彥瓌按劍厲聲謂質等曰：「我輩無主，今日須得天子。」質等相顧，計無從出，乃降階列拜。召文武百僚，至晡，班定。翰林承旨陶穀出周恭帝禪位制書於袖中，宣徽使引太祖就庭，北面拜受已，乃掖太祖升崇元殿，服衮冕，即皇帝位。遷恭帝及符后于西宮，易其帝號曰鄭王，而尊符后為周太后。

　　建隆元年春正月乙巳，大赦，改元，定有天下之號曰宋。賜內外百官軍士爵賞，貶降者敘復，流配者釋放，父母該恩者封贈。遣使徧告郡國。丙午，詔諭諸鎮將帥。戊申，賜書南唐。贈韓通中書令，命以禮收葬。己酉，遣官告祭天地社稷。復安州、華州、兗州為節度。辛亥，論翊戴功，以周義成軍節度使、殿前都指揮使石守信為歸德軍節度使、侍衛親軍馬步軍副都指揮使，江寧軍節度使、侍衛親軍馬軍都指揮使高懷德為義成軍節度使、殿前副都點檢，武信軍節度使、侍衛親軍步軍都指揮使張令鐸為鎮安軍節度使、侍衛親軍馬步軍都虞候，殿前都虞候王審琦為泰寧軍節度使、殿前都指揮使，虎捷右廂都虞候張光翰為江寧軍節度使、侍衛親軍馬軍都指揮使，龍捷右廂都指揮使趙彥徽為武信軍節度使，餘領軍者並進爵。壬子，賜宰相、樞密、諸軍校襲衣、犀玉帶、鞍馬有差。癸丑，放南唐降將周成等歸國。乙卯，遣使分振諸州。丁巳，命周宗正郭玘祀周陵廟，仍以時祭享。己未，宰相表請以二月十六日為長春節。癸亥，以周天雄軍節度使、魏王符彥卿守太師，雄武軍節度使王景守太保、太原郡王，定難軍節度使、守太傅、西平王李彝殷守太尉，荊南節度使高保融守太傅，餘領節鎮者並進爵。甲子，賜皇弟殿前都虞候匡義名光義。己巳，立太廟。鎮州郭崇報契丹與北漢軍皆遁。

　　二月乙亥，尊母南陽郡夫人杜氏為皇太后。以周宰相范質依前守司徒、兼侍中，王溥守司空、兼門下侍郎、同中書門下平章事，魏仁浦為尚書右僕射、兼中書侍郎、同中書門下平章事，樞密使吳廷祚同中書門下二品。丙戌，長春節，賜群臣衣各一襲。

　　三月乙巳，改天下郡縣之犯御名、廟諱者。丙辰，南唐主李景、吳越王錢俶遣使以御服、錦綺、金帛來賀。宿州火，遣使恤災。壬戌，定國運以火德王，色尚赤，臘用戌。癸亥，命武勝軍節度使宋延渥等率舟師巡江徼。是春，均、房、商、洛鼠食苗。

　　夏四月癸酉，竇儼上二舞十二樂曲名、樂章。乙酉，幸玉津園。遣使分詣京城門，賜饑民粥。丙戌，浚蔡河。癸巳，昭義軍節度使李筠叛，遣歸德軍節度使石守信討之。

　　五月己亥朔，日有食之。庚子，遣昭化軍節度使慕容延釗、彰德軍節度使王全斌將兵出東道，與守信會討李筠。壬寅，竇儼上太廟舞曲名。癸卯，石守信敗李筠于長平。甲辰，命諸道進討。丙午，幸魏仁浦第視疾。己酉，西京作周六廟成，遣官奉遷。丁巳，詔親征，以樞密使吳廷祚留守上都，都虞候光義為大內都點檢，命天平軍節度使韓令坤屯兵河陽。己未，發京師。丁卯，石守信、高懷德破筠眾于澤州，禽偽節度范守圖，殺北漢援兵之降者數千人，筠遁入澤州。戊辰，王師圍之。

　　六月癸酉，有星赤色出心。辛未，拔澤州，筠赴火死，命埋胔骼。釋河東相衛融，禁剽掠。甲申，免澤州今年租。有星赤色出太微垣，歷上相。乙酉，伐上黨。丁亥，筠子守節以城降，赦之。上如潞。辛卯，大赦，減死罪，免附潞三十里今年租，錄陣歿將校子孫，丁夫給復三年。甲午，永安軍節度使折德扆破北漢沙谷砦。

　　秋七月戊申，上至自潞。壬子，幸范質第視疾。甲子，遣工部侍郎艾穎拜嵩、慶陵。乙丑，南唐進白金，賀平澤、潞。丁卯，南唐進乘輿御服物。

　　八月戊辰朔，御崇元殿，行入閣儀。辛未，遣郭玘饗周廟。壬申，復貝州為永清軍節度。甲戌，命宰相禱雨。辛巳，以周武勝軍節度使侯章為太子太師。壬午，以光義領泰寧軍節度，依前殿前都虞候。甲申，立琅琊郡夫人王氏為皇后。戊子，南唐進賀平澤潞金銀器、羅綺以千計。

　　九月壬寅，昭義軍節度使李繼勳焚北漢平遙縣。癸卯，三佛齊國遣使貢方物。丙午，奉玉冊諡高祖曰文獻皇帝，廟號僖祖，高祖妣崔氏曰文懿皇后；曾祖曰惠元皇帝，廟號順祖，曾祖妣桑氏曰惠明皇后；祖曰簡恭皇帝，廟號翼祖，祖妣劉氏曰簡穆皇后；皇考曰武昭皇帝，廟號宣祖。己酉，幸宜春苑。中書舍人趙逢坐從征避難，貶房州司戶參軍。己未，淮南節度李重進以揚州叛，遣石守信等討之。甲子，歸太原俘。

　　冬十月丁卯朔，賜內外文武官冬衣有差。壬申，定縣為望、緊、上、中、下，令三年一注。壬午，河決厭次。乙酉，晉州兵馬鈐轄荊罕儒襲北漢汾州，死之；龍捷指揮石進二十九人坐不救棄市。丁亥，詔親征揚州，以都虞候光義為大內都部署，樞密使吳廷祚權上都留守。戊子，詔諸道長貳有異政，眾舉留請立碑者，委參軍驗實以聞。庚寅，發京師。

　　十一月丁未，師傅揚州城，拔之，重進盡室自焚。戊申，誅重進黨，揚州平。命諸軍習戰艦于迎鑾，南唐主懼甚。其臣杜著、薛良因詭跡來奔，帝疾其不忠，斬著下蜀市，配良廬州牙校。己酉，振揚州城中民人米一斛，十歲以下者半之。脅隸為軍者，賜衣屨遣還。庚戌，給攻城役夫死者人絹三匹，復三年。乙卯，南唐主遣使來犒師。庚申，遣其子從鎰來朝。

　　十二月己巳，駕還。丁亥，上至自揚。辛卯，泉州節度使留從效稱藩。

　　二年春正月丙申朔，上詣太后宮門稱慶。庚子，占城國王遣使來朝。壬寅，幸造船務，觀習水戰。戊申，以揚州行宮為建隆寺。太僕少卿王承哲坐舉官失實，責授殿中丞。壬子，商州鼠食苗，詔免賦。謂宰臣曰：「比命使度田，多邀功弊民，當慎其選，以見朕意。」丁巳，導蔡水入潁。己未，遣郭玘饗周廟。靈武節度使馮繼業獻馬五百、橐駝百、野馬二。甲子，澤州刺史張崇詁坐黨李重進棄市。

　　二月丙寅，幸飛山營閱礮車。壬申，疏五丈河。癸酉，有司奏進士合格者十一人。荊南高保勖進黃金什器。甲戌，幸城南，觀修水匱。丁丑，南唐進長春節御衣、金帶及金銀器。己卯，賜天雄軍節度符彥卿粟。禁春夏捕魚射鳥。己丑，定竊盜律。

　　三月丙申，內酒坊火，酒工死者三十餘人，乘火為盜者五十人，擒斬三十八人，餘以宰臣諫獲免。酒坊使左承規、副使田處巖以酒工為盜，坐棄市。

　　閏月己巳，幸玉津園。謂侍臣曰：「沉湎非令儀，朕宴偶醉，恆悔之。」壬辰，南唐進謝賜生辰金器、羅綺。丁丑，金、商、房三州饑，振之。癸未，幸迎春苑宴射。

　　夏四月癸巳朔，日有食之。壬寅，詔郡國置前代帝王、賢臣陵塚戶。己酉，無棣男子趙遇詐稱皇弟，伏誅。己未，商河縣令李瑤坐贓杖死，左讚善大夫申文緯坐失覺察除籍。庚申，班私鍊貨易鹽及貨造酒麴律。

　　五月癸亥朔，以皇太后疾，赦雜犯死罪已下。乙丑，天狗墮西南。丙寅，三佛齊國來獻方物。丁丑，以安邑、解兩池鹽給徐、宿、鄆、濟。庚寅，供奉官李繼昭坐盜賣官船棄市。詔諸道郵傳以軍卒遞。

　　六月甲午，皇太后崩於滋德殿。己亥，群臣請聽政，從之。庚子，以太后喪，權停時享。辛丑，見百官於紫宸殿門。壬子，祈雨。庚申，釋服。

　　秋七月壬戌，以皇太后殯，不受朝。辛未，晉州神山縣谷水泛出鐵，方圓二丈三尺，重七千斤。壬申，以光義為開封府尹，光美行興元尹。己卯，隴州進黃鸚鵡。

　　八月壬辰朔，不視朝。壬寅，詔諸大辟送所屬州軍決判。甲辰，南唐主李景死，子煜嗣，遣使請追尊帝號，從之。己酉，執易定節度使、同平章事孫行友，削官勒歸私第。辛亥，幸崇夏寺，觀修三門。女直國遣使來朝獻。大名府永濟主簿郭顗坐贓棄市。庚申，周世宗實錄成。

　　九月壬戌朔，不御殿。南唐遣使來進金銀、繒彩。甲子，契丹解利來降。荊南節度使高保勖遣其弟保寅來朝。戊子，遣使南唐賻祭。

　　冬十月癸巳，南唐遣其臣韓熙載、田霖來會皇太后葬。丙申，遣樞密承旨王仁贍賜南唐禮物。戊戌，禁邊民盜塞外馬。辛丑，丹州大雨、雹。丙午，葬明憲皇太后於安陵。

　　十一月辛酉朔，不視朝。甲子，太后祔廟。己巳，幸相國寺，遂幸國子監。癸酉，沙州節度使曹元忠、瓜州團練使曹延繼等遣使獻玉鞍勒馬。

　　十二月壬申，回鶻可汗景瓊遣使獻方物。乙未，李繼勳敗北漢軍，俘遼州刺史傅廷彥、弟勳來獻。辛丑，幸新修河倉。庚戌，畋于近郊。癸丑，遣使賜南唐、吳越馬、羊、橐駝有差。

　　三年春正月庚申朔，以喪不受朝賀。己已，淮南饑，振之。庚午，幸迎春苑宴射。甲戌，廣皇城。詔郡國長吏勸民播種。丙子，瓜沙歸義節度使曹元忠獻馬。庚辰，女直國遣使只骨來獻。詔郡國不得役道路居民。癸未，幸國子監。

　　二月丙辰，復幸國子監，遂如迎春苑宴從官。庚寅，詔文班官舉堪為賓佐、令錄者各一人，不當者比事連坐。甲午，詔自今百官朝對，須陳時政利病，無以觸諱為懼。乙未，滑州節度使張建豐坐失火免官。己亥，更定竊盜律。壬午，上謂侍臣曰：「朕欲武臣盡讀書以通治道，何如？」左右不知所對。甲寅，北漢寇潞、晉，守將擊走之。

　　三月戊午朔，厭次霣霜殺桑。壬戌，三佛齊國遣使來獻。癸亥，禱雨。丁卯，幸太清觀，遂幸開封尹後園宴射。己巳，大雨。詔申律文諭郡國，犯大辟者刑部審覆。乙亥，遣使賜南唐主生辰禮物。丁丑，女直國遣使來獻。丁亥，命徙北漢降人於邢、洺。

　　夏四月乙未，延州大雨雪，趙、衛二州旱。丙申，寧州大雨雪，溝洫冰。戊戌，幸太清觀。庚子，回鶻阿督等來獻方物。壬寅，丹州雪二尺。乙巳，贈兄光濟為邕王，弟光讚為夔王，追冊夫人賀氏為皇后。

　　五月甲子，幸相國寺禱雨，遂幸迎春苑宴射。乙亥，海州火。開太行運路。癸未，命使檢河北諸州旱。甲申，詔均戶役，敢蔽占者有罪。復幸相國寺禱雨。乙酉，廣大內。齊、博、德、相、霸五州自春不雨，以旱減膳徹樂。

　　六月辛卯，振宿州饑。癸巳，吳廷祚以雄武軍節度使罷。乙未，賜酒國子監。丁酉，幸太清觀。己亥，減京畿、河北死罪以下。壬寅，京師雨。壬子，蕃部尚波于等爭採造務，以兵犯渭北，知秦州高防擊走之。乙卯，幸迎春苑宴射。黃陂縣有象自南來食稼。

　　秋七月庚申，南唐遣其臣翟如璧謝賜生辰禮，貢金銀、錦綺千萬。壬戌，放南唐降卒弱者數千人歸國。乙丑，免舒州菰蒲新稅。丁卯，潞州大雨、雹。索內外軍不律者配沙門島。己卯，北漢捉生指揮使路貴等來降。辛巳，遣從臣十人檢河北旱。癸未，兗、濟、德、磁、洺五州蝝。

　　八月癸巳，蔡河務綱官王訓等四人坐以糠土雜軍糧，磔於市。乙未，用知制誥高錫言，諸行賂獲薦者許告訐，奴婢鄰親能告者賞。詔注諸道司法參軍皆以律疏試判。詔尚書吏部舉書判拔萃科。

　　九月庚午，吐蕃尚波于等歸伏羌縣地。壬申，修武成王廟。丙子，占城國來獻。禁伐桑棗。

　　冬十月乙酉朔，賜百官冬服有差。丙戌，幸太清觀，遂幸造船務，觀習水戰。己亥，幸岳臺，命諸軍習騎射，復幸玉津園。辛丑，以樞密副使趙普為樞密使。辛亥，畋近郊。

　　十一月癸亥，禁奉使請托。縣令考課以戶口增減為黜陟。丙寅，南唐遣其臣顧彝來朝。丙子，三佛齊國遣使李麗林等來獻，高麗國遣李興祐等來朝。己卯，畋於近郊。壬午，賜南唐建隆四年曆。

　　十二月丙戌，詔縣置尉一員，理盜訟。置弓手，視縣戶為差。戊戌，蒲、晉、慈、隰、相、衛六州饑，振之。庚子，班捕盜令。甲辰，衡州刺史張文表叛。

　　是歲，周鄭王出居房州。

　　乾德元年春正月甲寅朔，不御殿。乙卯，發關西鄉兵赴慶州。丁巳，修畿內河隄。己未，遣使賜南唐吳越馬、橐駝、羊有差。庚申，遣山南東道節度使慕容延釗率十州兵以討張文表。乙丑，幸造船務，觀造戰船。甲戌，詔荊南發水卒三千應延釗于潭。己卯，女直國遣使來獻。

　　二月壬辰，周保權將楊師璠梟文表於朗陵市。甲午，慕容延釗入荊南，高繼沖請歸朝，得州三，縣十七。乙未，克潭州。辛亥，澶、滑、衛、魏、晉、絳、蒲、孟八州饑，命發廩振之。

　　三月辛未，幸金鳳園習射，七發皆中。符彥卿等進馬稱賀，乃遍賜從臣名馬、銀器有差。壬申，高繼沖籍其錢帛芻粟來上。癸酉，班新定律。戊寅，慕容延釗破三江口，下岳州，克復朗州，湖南平。得州十四，監一，縣六十六。

　　夏四月，旱。甲申，遍禱京城祠廟，夕雨。減荊南朗州、潭州管內死罪一等，鹵掠者給主。乙酉，遣使祭南岳。丁亥，幸國子監，遂幸武成王廟，宴射玉津園。庚寅，出內錢募諸軍子弟鑿習戰池。辛卯，建隆應天曆成，御製序。壬辰，賞湖南立功將士。癸巳，幸玉津園。丙申，兵部郎中曹匪躬棄市，海陵、鹽城屯田副使張藹除名，並坐不法。庚子，荊南節度使高繼沖進助宴金銀、羅紈、柱衣、屏風等物。癸卯，辰、錦、敘等州歸順。甲辰，詔疏鑿三門。禁涇、原、邠、慶等州補蕃人為邊鎮將。夏西平王李彝興獻犛牛一。乙巳，幸玉津園，閱諸軍騎射。丙午，免湖南茶稅，禁峽州鹽井。辛亥，貸澶州民種食。

　　五月壬子朔，禱雨京城。甲寅，遣使禱雨嶽瀆。乙丑，廣大內。庚午，給荊南管內符印。癸酉，幸玉津園。

　　六月乙酉，免潭州諸縣無名配斂。壬辰，暑，罷營造，賜工匠衫履。乙未，詔：荊南兵願歸農者聽。丙申，詔曆代帝王三年一饗，立漢光武、唐太宗廟。己亥，澶、濮、曹、絳蝗，命以牢祭。庚子，百官三上表請舉樂，從之。減左右仗千牛員。丙午，雨。詔蜡祀，廟、社皆用戌臘一日。己酉，命習水戰於新池。

　　秋七月辛亥朔，定州縣所置雜職、承符、廳子等名數。甲寅，以湖湘歿王事靳彥朗男承勳等三十人補殿直。丙辰，幸新池，賜役夫錢，遂幸玉津園。丁巳，安國軍節度使王全斌等率兵入太原境，以俘來獻，給錢米以釋之。己未，詔民有疾而親屬遺去者罪之。癸亥，湖南疫，賜行營將校藥。丁卯，幸武成王廟，遂幸新池，觀習水戰。己巳，朗州賊將汪端寇州城，都監尹重睿擊走之。詔免荊南管內夏稅之半。甲戌，釋周保權罪。乙亥，詔繕朗州城，免其管內夏稅。丁丑，分命近臣禱雨。己卯，班重定刑統等書。

　　八月壬午，殿前都虞候張瓊以陵侮軍校史珪、石漢卿等，為所誣譖，下吏，瓊自殺。丙戌，遣給事中劉載朝拜安陵。丁亥，王全斌攻北漢樂平縣，降之。辛卯，以樂平縣為平晉軍，降卒千八百人為效順軍，人賜錢帛。壬辰，詔九經舉人下第者再試。癸巳，女直國遣使獻名馬。蠲登州沙門島民稅，令專治船渡馬。丙申，北漢靜陽十八砦首領來降。泉州陳洪進遣使來朝貢。齊州河決。京師雨。己亥，契丹幽州岐溝關使柴廷翰等來降。癸卯，宰相質率百官上尊號，不允。

　　九月甲寅，三上表請，從之。丙寅，宴廣政殿，始用樂。丁卯，責宣徽南院使兼樞密副使李處耘為淄州刺史。戊辰，女直國遣使獻海東青名鷹。丙子，禁朝臣公薦貢舉人。賜南唐羊萬口。磔汪端於朗州。戊寅，北漢引契丹兵攻平晉，遣洺州防禦使郭進等救之。

　　冬十月庚辰，詔州縣徵科置簿籍。己亥，畋近郊。丁未，吳越國王進郊祀禮金銀、珠器、犀象、香藥皆萬計。

　　十一月乙卯，荊南節度使高繼沖進郊祀銀萬兩。甲子，有事南郊，大赦，改元乾德。百官奉玉冊上尊號曰應天廣運仁聖文武至德皇帝。丙寅，南唐進賀南郊、尊號銀絹萬計。丁卯，賜近臣襲衣、金帶、器幣、鞍馬有差。乙亥，畋近郊。

　　十二月庚辰，殿前祗候李璘以父讎殺員僚陳友，璘自首，義而釋之。辛巳，開封府尹光義、興元尹光美各益食邑，賜功臣號；宰相質、溥、仁浦並特進，易封，益食邑；樞密使普加光祿大夫，易功臣號；文武臣僚各進階、勳、爵、邑。甲申，皇后王氏崩。辛卯，罷登州都督。己亥，泉州陳洪進遣使貢白金千兩，乳香、茶藥皆萬計。己巳，南唐主上表乞呼名，詔不允。

　　閏月己酉朔，校醫官，黜其藝不精者二十二人。甲寅，命近臣祈雪。丁卯，覆試拔萃科，田可封、宋白、譚利用等稱旨，賜與有差。辛未，卜安陵于鞏縣。乙亥，折德扆敗北漢軍於府州城下，禽其將楊璘。以太常議，奉赤帝為感生帝。

　　二年春正月辛巳，諭郡國長吏勸農耕作。有象入南陽，虞人殺之，以齒、革來獻。京師雨雪、雷。癸未，幸迎春苑宴射。甲申，詔著四時聽選式。回鶻遣使獻方物。戊子，質以太子太傅、溥以太子太保、仁浦仍尚書左僕射罷。庚寅，以趙普為門下侍郎、同中書門下平章事，李崇矩樞密使。壬辰，詔親試制舉三科，不限官庶，許直詣閣門進狀。甲辰，詔諸道獄詞令大理、刑部檢詳，或淹留差失致中書門下改正者，重其罪。乙已，幸玉津園宴射。丁未，詔縣令、簿、尉非公事毋至村落。令、錄、簿、尉諸職官有耄耋篤疾者舉劾之。

　　二月戊申朔，北漢遼州刺史杜延韜以城來降。癸丑，遣使振陝州饑。導潩水入京。丁巳，治安陵，隧壞，役兵壓死者二百人，命有司瘞恤。庚午，府州俘北漢衛州刺史楊璘來獻。甲戌，南唐進改葬安陵銀綾絹各萬計。浚汴河。

　　三月辛巳，幸教船池，賜水軍將士衣有差，還幸玉津園宴射。乙未，北漢耀州團練使周審玉等來降。丁酉，遣使祈雨於五嶽。禁臣僚往來假官軍部送。辛丑，遣攝太尉光義奉冊寶上明憲皇太后諡曰昭憲，皇后賀氏諡曰孝惠，王氏諡曰孝明。

　　夏四月丁未朔，策賢良方正直言極諫科，博州判官穎贄中第。戊申，振河中饑。己酉，免諸道今年夏稅之無苗者。乙卯，葬昭憲皇太后、孝明皇后於安陵。乙丑，始置參知政事，以兵部侍郎薛居正、呂餘慶為之。己已，靈武饑，轉涇粟以饟。壬申，祔二后於別廟。徙永州諸縣民之畜蠱者三百二十六家於縣之僻處，不得復齒於鄉。

　　五月己卯，知制誥高錫坐受藩鎮賂，貶萊州司馬。辛巳，宗正卿趙礪坐贓杖、除籍。癸未，幸玉津園宴射。

　　六月己酉，以光義為中書令，光美同中書門下平章事，子德昭貴州防禦使。庚申，幸相國寺，遂幸教船池、玉津園。辛未，河南北及秦諸州蝗，惟趙州不食稼。

　　秋七月乙亥，春州暴水溺民。庚辰，郃陽雨雹。辛巳，幸玉津園。還幸新池，觀習水戰。辛卯，詔翰林學士陶穀、竇儀舉堪為藩郡通判者各一人，不當者連坐。

　　九月甲戌朔，周易博士奚嶼責乾州司戶，庫部員外王貽孫責左讚善大夫，並坐試任子不公。戊子，延州雨雹。乙未，幸北郊觀稼。辛丑，太子太傅質薨。壬寅，潘美等克郴州。

　　冬十月戊申，周紀王熙謹薨，輟視朝。

　　十一月甲戌，命忠武軍節度使王全斌為西川行營前軍兵馬都部署，武信軍節度崔彥進副之，將步騎三萬出鳳州道；江寧軍節度使劉光義為西川行營前軍兵馬副都部署，樞密承旨曹彬副之，將步騎二萬出歸州道以伐蜀。乙亥，宴西川行營將校于崇德殿，示川峽地圖，授攻取方略，賜金玉帶、衣物各有差。壬辰，畋近郊。

　　十二月乙巳，釋廣南郴州都監陳琄等二百人。戊申，劉光義拔夔州，蜀節度高彥儔自焚。丁巳，蠲歸、峽秋稅。辛酉，王全斌克萬仞、燕子二砦，下興州，連拔石圌等二十餘砦。甲子，光義拔巫山等砦，斬蜀將南光海等八千級，禽其戰櫂都指揮袁德宏等千二百人。全斌先鋒史進德敗蜀人於三泉砦，禽其節度使韓保正、李進等。南唐進銀二萬兩、金銀器皿數百事。庚午，詔招復山林聚匿。辛未，畋北郊。


Chinese text: This work was published before January 1, 1923, and is in the
public domain worldwide because the author died at least 100 years ago.
