錢若水
維基百科標誌　维基百科條目︰錢若水
錢若水，字澹成，一字長卿，河南新安人。父文敏，漢青州帥劉銖辟為錄事參軍，歷長水酆都尉、扶風令、相州錄事參軍。先是，府帥多以筆牘私取官庫錢，韓重贇領節制，頗仍其弊。文敏不從，重贇假他事廷責之，文敏不為屈。太祖嘉其有守，授右讚善大夫、知瀘州，召見講武殿，謂曰：「瀘州近蠻境，尤宜綏撫。聞知州郭思齊、監軍郭重遷掊斂不法，恃其荒遠，謂朝廷不知爾。至，為朕鞫之，苟一毫有侵於民，朕必不赦。」至郡，有政跡，夷人詣闕借留。詔改殿中丞，許再任。三遷司封員外郎，又知洺州、建昌軍。卒，年七十二。

若水幼聰悟，十歲能屬文。華山陳摶見之，謂曰：「子神清，可以學道；不然，當富貴，但忌太速爾。」雍熙中，舉進士，釋褐同州觀察推官，聽決明允，郡治賴之。淳化初，寇準掌選，薦若水洎王扶、程肅、陳充、錢熙五人文學高第，召試翰林，若水最優，擢秘書丞、直史館。歲餘，遷右正言、知制誥。會置理檢院於乾元門外，命若水領之。俄同知貢舉，加屯田員外郎。詔詣原、鹽等州制置邊事，還奏合旨，翌日，改職方員外郎、翰林學士，與張洎並命。俄知審官院、銀臺通進封駁司。嘗草賜趙保忠詔，有云：「不斬繼遷，開狡兔之三穴，潛疑光嗣，持首鼠之兩端。」太宗大以為當。

至道初，以右諫議大夫同知樞密院事。真宗即位，加工部侍郎。數月，以母老上章，求解機務，詔不許。若水請益堅，遂以本官充集賢院學士、判院事。俄詔修《太宗實錄》，若水引柴成務、宗度、吳淑、楊億同修，成八十卷。真宗覽書流涕，錫賚有差。

初，太宗有畜犬甚馴，常在乘輿左右。及崩，嗚號不食，因送永熙陵寢。李至嘗詠其事，欲若水書之以戒浮俗，若水不從。呂端雖為監修，以不蒞局不得署名，至抉其事以為專美。若水稱詔旨及唐朝故事以折之，時議不能奪。既又重修《太祖實錄》，參以王禹偁、李宗諤、梁顥、趙安仁，未周歲畢。安仁時為宗正卿，上言夔王於太宗屬當為兄，《實錄》所紀繆誤。若水援國初詔令，廷諍數四乃定。

俄判吏部流內銓。從幸大名，若水陳禦敵安邊之策，有曰：

「孫武著書，以伐謀為主；漢高將將，以用法為先。伐謀者，以將帥能料敵制勝也；用法者，以朝廷能賞罰不私也。今傅潛領雄師數萬，閉門不出，坐視邊寇俘掠生民，上孤委注之恩，下挫銳師之氣，蓋潛輩不能制勝，朝廷未能用法使然也。軍法，臨陣不用命者斬。今若斬潛以徇，然後擢如楊延朗、楊嗣者五七人，增其爵秩，分授兵柄，使將萬人，間以強弩，分路討除，孰敢不用命哉？敵人聞我將帥不用命，退則有死，豈獨思遁，抑亦來歲不敢犯邊矣。如此則可以坐清邊塞，然後鑾輅還京，天威懾於四海矣。

臣嘗讀前史，周世宗即位之始，劉崇結敵入寇，敵遣其將楊衮領騎兵數萬，隨崇至高平。當時懦將樊愛能、何徽等臨敵不戰，世宗大陳宴會，斬愛能等，拔偏將十餘人，分兵擊太原。劉崇聞之，股慄不敢出，即日遁去。自是兵威大振。其後收淮甸，下秦、鳳，平關南，特席卷爾。以陛下之神武，豈讓世宗乎？此今日禦敵之奇策也。

若將來安邊之術，請以近事言之，太祖朝制置最得其宜。止以郭進在邢州，李漢超在關南，何繼筠在鎮定，賀惟忠在易州，李謙溥在隰州，姚內斌在慶州，董遵誨在通遠軍，王彥昇在原州，但授緣邊巡檢之名，不加行營部署之號，率皆十餘年不易其任。立邊功者厚加賞賚，其位皆不至觀察使。蓋位不高則朝廷易製，任不易則邊事盡知。然後授以聖謀，來則掩殺，去則勿追，所以十七年中，北邊、西蕃不敢犯塞，以至屢使乞和，此皆陛下之所知也。苟能遵太祖故事，慎擇名臣，分理邊郡；罷部署之號，使不相統轄；置巡檢之名，俾遞相救應。如此則出必擊寇，入則守城，不數年間，可致邊烽罷警矣。」

俄知開封府。時北邊未寧，內出手劄訪若水以策。若水陳備邊之要有五：一曰擇郡守；二曰募鄉兵；三曰積芻粟；四曰革將帥；五曰明賞罰。

「何謂擇郡守？今之所患，患在戰守不同心。望陛下選沉厚有謀諳邊事者，任為邊郡刺史，令兼緣邊巡檢，許召勇敢之士為隨身部曲。廩贍不充則官為支給。然後嚴亭障，明斥候，每得事宜，密相報示。寇來則互為救應，齊出討除；寇去則不令遠追，各務安靜。苟無大過，勿為替移；儻立微功，就加爵賞。如此則戰守必能同心，敵人不敢近塞矣。

何謂募鄉兵？今之所患，患在不知敵情。望詔逐州沿邊民為招收軍，給與糧賜，蠲其賦租。彼兩地之中，各有親族，使其懷惠，來布腹心。彼若舉兵，此必預知，苟能預知，則百戰百勝矣。

何謂積芻粟？今之所患，患在困民力。望陛下令緣邊各廣營田，以州郡長官兼其使額，每歲秋夏，較其課程，立鼓旗以齊之，行賞罰以勸之。仍縱商人入粟緣邊。儻鎮戍有三年之備，則敵人不敢動矣。

何謂革將帥？今之所患，患在重兵居外，輕兵居內。去歲傅潛以八萬騎屯中山，魏、博之間鎮兵全少，非鑾輅親征，則城邑危矣。望陛下慎選將臣任河北近鎮，仍依舊事節制邊兵，未能削部署之名，望且減行營之號；有警則暫巡邊徼，無事則卻復舊藩。豈惟不啟戎心，況復待勞以逸。如此則不失備邊之要，又無舉兵之名，且使重兵不屯一處，進退動靜，無施不可矣。

何謂明賞罰？今之所患，患在戎卒驕惰。臣自知府以來，見侍衛、殿前兩司送到邊上亡命軍卒，人數甚多。臣試訊之，皆以思親為言，此蓋令之不嚴也。平時尚敢如此，況臨大敵乎？望陛下以此言示將帥，俾申嚴號令，以警其下。古人云：『賞不勸，謂之止善；罰不懲，謂之縱惡。』又曰：『法不可移，令不可違。』臣嘗聞郭進出鎮西山，太祖每遣戍卒，必諭之曰：『汝等謹奉法。我猶赦汝，郭進殺汝矣！』其假借如此，故郭進所至，未嘗少衄。陛下能鑒前日之事，即今日之元龜也。」

若水又言：「邊部用兵，唯視太白與月為進退者，誠以太白者將軍也，星辰者廷尉也。合則有戰，不合則無戰；合於東則主勝，合於西則客勝。陛下能用臣言以謹邊備，則邊部不召而自來矣。太祖臨御十七年間，未嘗生事疆埸，而敵人往往遣使乞和者，以其任用得人而備禦有方也。陛下苟思兵者凶器，戰者危事，而不倒持太阿，授人以柄，則守在四夷，而常獲靜勝，此備禦之上策也。」

未幾，出知天雄軍兼兵馬部署。時言事者請城綏州，屯兵積穀以備党項。邊城互言利害，前後遣使數輩按視，不能決。時已大發丁夫，將興其役，詔若水自大名馳往視之。若水上言：「綏州頃為內地，民賦登集，尚須旁郡轉餉。自賜地趙保忠以來，人戶凋殘，若復城之，即須增戍。芻糧之給，全仰河東。其地隔越黃河、鐵碣二山，無定河在其城下，緩急用兵，輸送艱阻。且其地險，若未葺未完，邊寇奔衝，難於固守。況城邑焚毀，片瓦不存，所過山林，材木匱乏。城之甚勞，未見其利。」復詣闕面陳其事，上嘉納之，遂罷役。初，若水率眾過河，分布軍伍，咸有節制，深為戍將推服。上謂左右曰：「若水，儒臣中知兵者也。」是秋，又遣巡撫陝西緣邊諸郡，令便宜制置邊事。還拜鄧州觀察使、幷代經略使、知幷州事。

六年春，因疾灸兩足，創潰出血數斗，自是體貌羸瘵，手詔慰勞之，俾歸京師。數月，始赴朝謁，因與僚友會食僧舍，假寢而卒，年四十四。贈戶部尚書，賜其母白金五百兩。子延年，甫七歲，錄為太常奉禮郎。

若水美風神，有器識，能斷大事，事繼母以孝聞。雅善談論，尤輕財好施。所至推誠待物，委任僚佐，總其綱領，無不稱治。汲引後進，推賢重士，襟度豁如也。精術數，知年壽不永，故懇避權位。其死也，士君子尤惜之。有集二十卷。

兄若愚，比部員外郎。從弟若冲，大中祥符中，調河陽令。有僕酗酒，杖之百數。僕挾刀夜潛室中，斷其臂，若冲大呼；又害其幼子。詔磔僕於其門。真宗念若水母老，遣使存問，賜緡、綿、羊、酒；且賜若冲帛三十端，補孟州別駕。延年後以獻文賜進士出身，歷太常博士、集賢校理。

蘇易簡
維基百科標誌　维基百科條目︰蘇易簡
蘇易簡，字太簡，梓州銅山人。父協，舉蜀進士，歸宋，累任州縣，以易簡居翰林，任開封縣兵曹參軍，俄遷光祿寺丞，卒，特贈秘書丞。

易簡少聰悟好學，風度奇秀，才思敏贍。太平興國五年，年踰弱冠，舉進士。太宗方留心儒術，貢士皆臨軒覆試。易簡所試三千餘言立就，奏上，覽之稱賞，擢冠甲科。解褐將作監丞，通判昇州，遷左讚善大夫。八年，以右拾遺知制誥。雍熙初，以郊祀恩進秩祠部員外郎。二年，與賈黃中同知貢舉。有詔，凡親屬就舉者，籍名別試。易簡妻弟崔範，匿父喪充貢，奏名在上第；又王千里者，水部員外郎孚之子，協為孚門生，千里預薦。上聞，坐範及千里罪。易簡緣是罷知制誥，以本官奉朝請。未幾，復知制誥。三年，充翰林學士。初，易簡充貢，宋白掌貢部，至是裁七年。易簡幼時隨父河南，賈黃中來使，嘗教之屬辭；及是，悉為同列。易簡連知貢舉，陳堯叟、孫何並甲廷試。

淳化元年，丁外艱。二年，同知京朝官考課，遷中書舍人，充承旨。先是，曲宴將相，翰林學士皆預坐，梁迥啟太祖罷之；又皇帝御丹鳳樓，翰林承旨侍從升樓西南隅，禮亦廢。至是，易簡請之，皆復舊制。易簡續唐李肇《翰林志》二卷以獻，帝賜詩以嘉之。帝嘗以輕綃飛白大書『玉堂之署』四字，令易簡牓於廳額。易簡會韓伾、畢士安、李至等往觀。上聞，遣中使賜宴甚盛，至等各賦詩紀其事，宰相李昉等亦作詩頌美之。他日，易簡直禁中，以水試欹器。上密聞之，因晚朝，問曰：「卿所玩得非欹器耶？」易簡曰：「然，江南徐邈所作也。」命取試之，易簡奏曰：「臣聞日中則昃，月滿則虧，器盈則覆，物盛則衰。願陛下持盈守成，慎終如始，以固丕基，則天下幸甚。」

會郊祀，充禮儀使。先是，扈蒙建議以宣祖升配。易簡引唐故事，請以宣祖、太祖同配。從之。知審官院，言初任京朝官未嘗歷州縣，不得擬知州、通判，，詔可。改知審刑院，俄掌吏部選，遷給事中、參知政事。時趙昌言亦參知政事，與易簡不協，至忿爭上前，上皆優容之。未幾，昌言出使劍南，中路命改知鳳翔府。明年，易簡亦以禮部侍郎出知鄧州，移陳州。至道二年，卒，年三十九，贈禮部尚書。

易簡外雖坦率，中有城府。由知制誥入為學士，年未滿三十。屬文初不達體要，及掌誥命，頗自刻勵。在翰林八年，眷遇敻絕倫等。李沆後入，在易簡下，先參知政事，故以易簡為承旨，錫賚均焉。太宗遵舊制，且欲稔其名望而後正臺輔，易簡以親老急於進用，因亟言時政闕失，遂參大政。

蜀人何光逢，易簡之執友也，嘗任縣令，坐賂削籍，流寓京師。會易簡典貢部，光逢代人充試以取貲，易簡於稠人中屏出之，光逢遂造謗書，斥言朝廷事，且譏易簡。易簡得其書以聞，逮捕光逢，獄具，坐棄市。易簡以殺光逢非其意，居常怏怏。母薛氏以殺父執切責之，易簡泣曰：「不謂及此，易簡罪也。」及易簡參知政事，召薛氏入禁中，賜冠帔，命坐，問曰：「何以教子成此令器？」對曰：「幼則束以禮讓，長則教以詩書。」上顧左右曰：「真孟母也。」

易簡性嗜酒，初入翰林，謝日飲已微醉，餘日多沉湎。上嘗戒約深切，且草書《勸酒》二章以賜，令對其母讀之。自是每入直，不敢飲。及卒，上曰：「易簡果以酒死，可惜也。」易簡常居雅善筆劄，尤善談笑，旁通釋典，所著《文房四譜》、《續翰林志》及《文集》二十卷，藏於秘閣。三子，曰宿、曰壽、曰耆，大中祥符間，皆祿之以官云。

郭贄
維基百科標誌　维基百科條目︰郭贄
郭贄，字仲儀，開封襄邑人。乾德中，舉進士，中首薦。太宗尹京，因事藩邸。太平興國初，擢為著作佐郎、右讚善大夫。俄兼皇子侍講，賜緋魚。太宗至東宮，出《戒子篇》，命贄注解，且令委曲講說，以喻諸王。三年，與劉兼、張洎、王克正同知貢舉，遷右補闕，與宋白並拜中書舍人，賜金紫。五年，復與程羽、侯陟、宋白同知貢舉。置京朝官差遣院，凡將命出入、受代歸闕官，悉考校勞績，銓量才品，命贄、洎、滕中正、雷德驤領之。

七年，以本官參知政事。曹彬為弭德超所誣，贄極言救解，深為宰相趙普所重。嘗因論事奏曰：「臣受不次之遇，誓以愚直上報。」太宗曰：「愚直何益於事？」贄言：「雖然，猶勝姦邪。」

無何，以入對宿酲未解，左遷秘書少監、知荊南府。府俗尚淫祀，屬久旱，盛陳禱雨之具。贄始至，命悉撤去，投之江，不數日大雨。就加左諫議大夫，入為鹽鐵使。時諸路積逋欠犯人，雖死猶繫其子孫。贄條陳其事，多所蠲貸。籍田，超拜工部侍郎。淳化中，知澶州，坐河決免所居官。久之，起為給事中，復工部侍郎，知審官院、通進銀臺封駁司。

真宗即位，拜刑部，出知天雄軍。翌日，贄入對，懇辭。上曰：「全魏之地，所寄尤重，卿宜亟去。」入判太常寺、吏部流內銓，加集賢院學士、判院事。知河南府，歸朝，獻詩自陳，進秩吏部，俄兼秘書監。

初，真宗未出閣，贄已授經，上嘗至其家；後楊可法繼其任，上以為輔導不及贄，嘗稱贄純厚長者。至是，在秘府，屢賜對，詢訪舊事。且愍其已老，特拜工部尚書、翰林侍讀學士，作詩賜之，有『啟發冲言曉典常』語。東封，遷禮部尚書。太宗在晉邸時，凡製篇詠，多令屬和。真宗嘗訪其賜本，贄集為四卷以獻，詔獎之。大中祥符三年，卒，年七十六。上以舊學之故，特親臨哭之，贈左僕射，諡文懿。錄其子昭度為大理寺丞，昭升、昭用並大理評事，昭允左讚善大夫。

贄屬文敏速而不雕刻，昭度集為三十卷上之，賜名《文懿集》。性溫和，頗能延譽時雋。宋白以文學沉下位，贄薦引之，遂同掌誥命。趙昌言兒時，一見器之，及掌貢部，以為奏名之首，後卒貴顯。贄初充賦有聲，邑人同在籍中者忌之，潛加構毀，自是連上不中選。洎贄再知貢舉，邑人子以明經充薦，詔下日，悔泣而去。贄聞之，命其所親召還，慰諭俾就舉，遂預薦中第。然吝嗇，切於治生，晚節不事事，人頗以是少之。

李至
維基百科標誌　维基百科條目︰李至
李至，字言幾，真定人。母張氏，嘗夢八仙人自天降，授字圖使吞之，及寤，猶若有物在胸中，未幾，生至。七歲而孤，鞠於飛龍使李知審家。幼沉靜好學，能屬文。及長，辭華典贍。舉進士，釋褐將作監丞，通判鄂州。旋擢著作郎、直史館。會征太原，命督澤、潞芻糧，累遷右補闕、知制誥。太平興國八年，轉比部郎中，為翰林學士。冬，拜右諫議大夫、參知政事。

雍熙初，加給事中。時議親征范陽，至上疏以為：「兵者凶器，戰者危事，用之之道，必務萬全。幽州為敵右臂，王師所嚮，彼必拒張，攻城數萬，兵食倍之。今日邊庾未充，況范陽之傍，坦無陵阜，去山既遠，取石尤難。金湯之堅，必資機石，儻有未備，願且繕完。畜威養銳，觀釁以伐謀，更縱彌年，亦未為晚。必若聖心獨斷，在於必行，則京師天下之本，陛下恭守宗廟，不離京國，示敵人以閑暇，慰億兆之仰望，策之上也。大名，河朔之咽喉，或暫駐鑾輅，揚言自將，以壯軍威，策之中也。若乃遠提師旅，親抵邊陲，北有契丹之虞，南有中原之慮，則曳裾之懇切，斷鞅之狂愚，臣雖不肖，恥在二賢後也。」

至以目疾累表求解機政，授禮部侍郎，進秩吏部。

會建秘閣，命兼秘書監，選三館書置閣中，俾至總之。至每與李昉、王化基等觀書閣下，上必遣使賜宴，且命三館學士皆與焉。至是昇秘閣，次於三館，從至請也。上嘗臨幸秘閣，出草書《千字文》為賜，至勒石，上曰：「《千文》乃梁武得破碑鍾繇書，命周興嗣次韻而成，理無足取。若有資於教化，莫《孝經》若也。」乃書以賜至。薦潘慎修、舒雅、杜鎬、吳淑等入充直館校理。請購亡書，間以新書奏御，必便坐延見，恩禮甚厚。淳化五年，兼判國子監。至上言：「《五經》書疏已板行，惟二《傳》、二《禮》、《孝經》、《論語》、《爾雅》七經疏未備，豈副仁君垂訓之意。今直講崔頤正、孫奭、崔偓佺皆勵精強學，博通經義，望令重加讎校，以備刊刻。」從之。後又引吳淑、舒雅、杜鎬檢正訛謬，至與李沆總領而裁處之。

至道初，真宗初正儲位，以至與李沆並兼賓客，詔太子事以師傅禮，真宗每見必先拜，至等上表，不敢當禮。詔答曰：「朕旁稽古訓，肇建承華，用選端良，資於輔導。借卿宿望，委以護調，蓋將勖以謙冲，故乃異其禮數。勿飾當仁之讓，副予知子之心。」至等相率謝。太宗謂曰：「太子賢明仁孝，國本固矣。卿等可盡心規誨，若動皆由禮，則宜贊助，事有未當，必須力言。至於《禮》、《樂》、《詩》、《書》義有可裨益者，皆卿等素習，不假朕之言諭也。」

真宗即位，拜工部尚書、參知政事。一日，上訪以靈武事，至上疏曰：「河湟之地，夷夏雜居，是以先王置之度外。繼遷異類，騷動疆埸，然臍不足弭其患，擢髮不足數其罪。然聖人之道，務屈己含垢以安億民，蓋所損者小，所益者大。望陛下以元元為念，不以巨憝介意。料彼脅從亦厭兵久矣，苟朝廷舍之不問，啖以厚利，縻以重爵，亦安肯迷而不復，訖於淪胥哉？昨鄭文寶絕青鹽，使不入漢界，禁粒食使不及羌夷，致彼有詞，而我無謂，此之失策，雖悔何追。今若復禁止不許通糧，恐非制敵懷遠、不戰屈人之意。昔唐代宗雖罪田承嗣而不禁魏鹽，陛下宜行此事，以安邊鄙。使其族類有無交易，售鹽以利之，通糧以濟之，彼雖遠夷，必然向化，互相誥諭。一旦懷恩，舍逆效順，則繼遷豎子孤而無輔，又安能為我蜂蠆哉！今靈州不可不棄，非獨臣愚以為當然，若移朔方軍額於環州，亦一時之權也。或指靈州為咽喉之地，西北要衝，安可棄之以為敵有，此不智之甚，非臣之所敢知也。」後靈武卒不能守。

咸平元年，以目疾求解政柄，授武信軍節度，入辭節制，不允。居二年，徙知河南府。四年，以病求歸本鎮，許之。詔甫下，卒，年五十五。贈侍中，詔給其子惟良、惟允、惟熙等奉終制。

至嘗師徐鉉，手寫鉉及其弟鍇集，置於幾案。又賦《五君詠》，為鉉及李昉、石熙載、王祐、李穆作也。至剛嚴簡重，人士罕登其門。性吝嗇。幼育於知審，及貴，即逐其養子以利其資。知審因至亦至右金吾衛大將軍。

辛仲甫
維基百科標誌　维基百科條目︰辛仲甫
辛仲甫，字之翰，汾州孝義人。曾祖實，石州推官。祖迪，壽陽令。父藩，河東節度判官。仲甫少好學，及長，能吏事，偉姿儀，器局沉厚。周廣順中，郭崇掌親軍，領武定節制，置仲甫掌書記。顯德初，出鎮澶淵，仍署舊職。崇所親吏為廂虞候，部民有被劫殺者，訴陰識賊魁，即捕盜吏也，官不敢詰。仲甫請自捕逮，鞫之，吏故稽其獄，仲甫曰：「民被寇害而使自誣服，蠹政甚矣，焉用僚佐為？」請易吏以雪冤憤。崇悟，移鞫之，乃得實狀。崇移鎮真定，改深、趙、鎮觀察判官。

太祖受命，以崇為監軍。陳思誨密奏崇有奸狀，上怒且疑，遣中使馳往驗之。未至，崇憂懣失據，謂賓佐曰：「苟人主不察，為之奈何？」皆愕相視。仲甫曰：「皇帝膺運，公首效節，軍民處置，率循常度，且何以加辭。第遠偵使者，率僚屬盡郊迎禮，聽彼伺察，久當自辨矣。」崇如其言。使者至，視崇無他意，還奏，上大喜，歸罪於思誨。仲甫又隨崇為平盧軍節度判官。崇卒，改鄆、齊觀察判官，累雪冤枉。

乾德五年，入拜右補闕，出知光州。州有橫河與城直，會霖潦暴疾，水溢潰廬舍。仲甫集船數百艘，軍資民儲，皆賴以濟。六年，移知彭州。州卒誘營兵及諸屯戍，謀以長春節宴集日為亂。屬春初，仲甫出城巡視，見壕中草深，意可藏伏，命燒薙之。凶黨疑謀泄，有自首者，擒百餘人，盡斬之。先是州少種樹，暑無所休，仲甫課民栽柳蔭行路，郡人德之，名為『補闕柳』。太祖問群臣文武兼資者為誰，趙普以仲甫對。徙益州兵馬都監，代還，選為三司戶部判官。

太平興國初，遷起居舍人，奉使契丹。遼主問：「党進何如人？如進之比有幾？」仲甫曰：「國家名將輩出，如進鷹犬材耳，何足道哉！」遼主欲留之，仲甫曰：「信以成命，義不可留，有死而已。」遼主竟不能屈。使還，以刑部郎中知成都府。既至，奏免歲輸銅錢，罷榷酤，政尚寬簡，蜀人安之。八年，加右諫議大夫。時彭州盜賊連結為害，詔捕未獲。仲甫誘令自縛詣吏者凡百餘人，餘因散去。

九年，入知開封府，拜御史中丞。雍熙二年，拜給事中、參知政事。端拱中，進戶部侍郎。時呂蒙正以長厚居相位，王沔任事，仲甫從容其間而已。淳化二年，以足疾罷為工部尚書，出知陳州。代歸，會蜀有寇，以仲甫素著恩信，將令輿疾招撫，以疾未行。無何，以太子少保致仕。真宗即位，加太子少傅。咸平三年，卒，年七十四，贈太子太保。子若冲、若虛、若蒙、若濟、若渝，皆能其官。孫有孚、有隣，俱中進士。

王沔
維基百科標誌　维基百科條目︰王沔
王沔，字楚望，齊州人。太平興國初，舉進士，解褐大理評事。四年，太宗親征太原，見於行在，授著作郎、直史館。遷右拾遺，出為京西轉運副使。明年，加右補闕、知懷州。八年春，與宋白、賈黃中等同知貢舉，擢膳部郎中、樞密直學士。遷右諫議大夫、同簽書樞密院事，賜第崇德坊。雍熙元年，加左諫議大夫、樞密副使。端拱初，改戶部侍郎，參知政事。

淳化初，宰相趙普出守西洛。呂蒙正以寬簡自任，政事多決於沔，沔與張齊賢同掌樞務，頗不叶。齊賢出知代州，沔遂為副使，參預政事。陳恕好苛察，亦嘗與沔忤。淳化二年，齊賢洎恕參知政事，沔不自安，慮僚屬有以中書舊事告齊賢等，會左司諫王禹偁上言：「自今宰相及樞密使不得於本廳見客，許於都堂延接。」沔喜，即奏行之。直史館謝泌以為如此是疑大臣以私也，疏駁之。太宗追還前詔，沔暨恕因是罷守本官。翌日，蒙正亦罷。沔見上，涕泣，不願離左右。未幾，鬚鬢皆白。會省吏事發，連中書，因有奏毀者。上語毀者曰：「呂蒙正有大臣體，王沔甚明敏。」毀者慚而止。

三年，上欲黜陟官吏，命沔與謝泌、王仲華同知京朝官考課。沔上言，應京朝官殿犯，乞令刑部條報，以贓及公私罪分三等以聞。立法苛察，欲因是以求再用。受命甫旬日，方視事，以暴疾卒，年四十三，贈工部尚書。

沔聰察敏辯，有適時之用，上前言事，能委曲敷繹。每對御讀所試進士辭賦，音吐明暢，經讀者多中高第。性苛刻，少誠信。掌機務日，凡謁見者必啖以甘言，皆喜過望，既而進退非允，人胥怨之。

沔弟淮，太平興國五年進士，任殿中丞。嘗掌香藥榷易院，坐贓論當棄市，以沔故，詔杖一百，降定遠主簿。沔以是頻為寇準所詆云。

溫仲舒
維基百科標誌　维基百科條目︰溫仲舒
溫仲舒，字秉陽，河南人。太平興國二年，舉進士，為大理評事，通判吉州。再遷秘書丞、知汾州，坐事除名。未幾，復起為右讚善大夫，通判睦州。端拱初，拜右正言、直史館、判戶部憑由司。三年，拜工部郎中、樞密直學士，知三班院。秋，彗星見，召對別殿，仲舒以為「國家平太原以來，燕、代之交，城守年深，殺傷剽掠，彼此迭見。大河以北，農桑廢業，戶口減耗。凋弊之餘，極力奉邊。丁壯備徭，老弱供賦。遺廬壞堵，不亡即死。邪人媚上，猶云樂輸。加以兵卒踐更，行者辛苦，居者怨曠。願推恩宥，以綏民庶。」太宗嘉納之，遂赦河北。

淳化二年，拜右諫議大夫、樞密副使，改同知樞密院事。四年，罷知秦州。先是，俗雜羌、戎，有兩馬家、朵藏、梟波等部，唐末以來，居於渭河之南，大洛、小洛門砦，多產良木，為其所據。歲調卒采伐給京師，必以貲假道於羌戶。然不免攘奪，甚至殺掠，為平民患。仲舒至，部兵歷按諸砦，諭其酋以威信，諸部獻地內屬。既而悉徙其部落於渭北，立堡砦以限之。民感其惠，為畫像祠之。會有言仲舒生事者，上謂近臣曰：「仲舒嘗總機密之職，在吾左右，當以綏懷為務。古伊、洛之間，尚有羌、渾雜居，況此羌部內屬，素居渭南，土著已久，一旦擅意斥逐，或至騷動，又煩吾關右之民。」乃命知鳳翔薛惟吉與仲舒對易其任。連知興元、江陵二府，加給事中。會內侍藍繼宗使秦州還，言得地甚利。乃召仲舒，拜戶部侍郎，尋參知政事。二砦後為內地，歲獲巨木之利。

咸平初，拜禮部尚書，罷政，出知河陽。逾年，知開封府。五年，以京府務劇求罷，遂以本官兼御史中丞，尋遷刑部尚書、知天雄軍，徙河南。景德中，幷州缺守，上以北門重鎮須大臣鎮撫，非張齊賢、溫仲舒不可，令宰相諭旨，皆不願往。未幾，復知審官院。大中祥符中，進秩戶部尚書。三年，判昭文館大學士，命下，卒，年六十七。贈左僕射，諡恭肅。

仲舒敏於應務。少與呂蒙正契厚，又同登第。仲舒黜廢累年，蒙正居中書，極力援引，及被任用，反攻蒙正，士論薄之。自為正言至貳樞密，皆與寇準同進，時人謂之『溫寇』。子嗣宗、嗣良、嗣先、嗣立。仲舒既卒，帝憫其孤弱，並祿以官。

王化基
維基百科標誌　维基百科條目︰王化基
王化基，字永圖，鎮定人。太平興國二年，舉進士，為大理評事，通判常州。遷太子右贊善大夫、知嵐州。時趙普為相，建議以驟用人無益於治，改淮南節度判官，入為著作郎，遷右拾遺，抗疏自薦。太宗覽奏曰：「化基自結人主，慷慨之士也。」召試，知制誥，以右諫議大夫權御史中丞。一日，侍便殿，問以邊事，對曰：「治天下猶植木焉，所患根本未固，固則枝幹不足憂。朝廷治，則邊鄙何患乎不安？」又嘗令薦士，即一疏數十人，王嗣宗、薛映、耿望，皆其人也。

化基嘗慕范滂為人，獻《澄清略》，言時事有五：

其一，復尚書省，曰：「國家立制，動必法天。尚書省上應玄象，對臨紫垣，故六卿擬喉舌之官，郎吏應星辰之位，斯實乾文昭著，故事具明。方今省署，名實未稱。夫三司使額，乃近代權制；判官、推官、勾院、開拆、磨勘、憑由、理欠、孔目、勾押、前後行，皆州郡吏局之名。請廢三司，止於尚書省設六尚書分掌其事；廢判官、推官，設郎官分掌二十四司及左右司公事，使一人掌一司；廢孔目、勾押、前後行為都事、主事、令史；廢勾院、開拆、磨勘、憑由、理欠等司歸比部及左右司。如此即事益精詳，且盡去州郡吏局之名也。六卿如闕，即選名品相近、有才望者權之；郎官如闕，則於兩省三院選名幹有清望者，依資除之。其二十四司公事，若繁簡不同，望下本省府屬參酌其類，均而行之。」

其二，慎公舉，曰：「朝廷頻年下詔，以類求人。但聞例得舉官，未見擇其舉主。欲望自今先責朝官有聲望者，各舉所知，其舉得官員則置籍，並舉主名姓籍之。所舉之官，實著廉能，則特旌舉主；若所舉貪冒敗事，連坐舉主。陛下自登寶位，十年於茲，七經選掄，得人多矣。然下僚遠官，不無沉滯。望令采訪司及州郡長吏，廉察以聞，籍以待用，則下無遺材矣。」

其三，懲貪吏，曰：「貪吏之於民，其損甚大。屈法煩刑，徇私肆虐，使民之受害甚於木之受蠹。若乃用非其人而不繩以法，雖夷、齊、顏、閔不能自見。蓋中人之性，如水之在器，方員不常，顧用之者何如爾。望令諸路轉運使副兼采訪之名，責以覺察州、府、軍、監長吏得失，俟其澄清部內，則待以不次之擢，置於侍從之間。所貴周知物理，能備顧問，且足為外官之勸也。」

其四，省冗官，曰：「古人建官，初不必備者，惟得其人也。國家封疆雖逾前世，而分設庶官實倍常數，意欲盡籠天下之利，而民物轉加凋弊。二十年前，江、淮諸郡，揚、楚最居要衝，務穰事眾，地廣民繁。然止設知州一人署領官事，其餘通判官、推官及州官等，悉皆分管榷務、倉庫。當時事無不集，兼少獄訟。其後十年，臣任揚州時，朝廷添置監臨、使臣等職，實逾本州官數。諸州冗員，似此非一。今以朝官、諸色使臣及縣令、簿、尉等高卑相折而計之，一人月費不啻十千，以千人約之，歲計用十餘萬千，更倍萬約之，萬又過倍。使皆廉吏，止糜公帑；設或貪夫參錯其間，則取於民者又加倍焉。望委各路轉運使副，與知州同議裁減。若縣令、簿、尉等官自前多不備置，可兼者兼之，如此則冗官汰矣。」

其五，擇遠官，曰：「負罪之人，多非良善，貪殘凶暴，無所不至。若授以遠方牧民之官，其或怙惡不悛，恃遠肆毒。小民罹殃，卒莫上訴，甚非撫綏遠人之意也。若自今以往，西川、廣南長吏不任負罪之人，則遠人受賜矣。」

書奏，太宗嘉納之。

初，柴禹錫任樞密，有奴受人金，而禹錫實不知也。參知政事陳恕欲因以中禹錫。太宗怒，引囚訊其事，化基為辨其誣。太宗感悟，以化基為長者。淳化中，拜中丞，俄知京朝官考課，遷工部侍郎。至道三年，超拜參知政事。咸平四年，以工部尚書罷知揚州。移知河南府，進禮部尚書。大中祥符三年，卒，年六十七。贈右僕射，諡惠獻。化基寬厚有容，喜慍不形，僚佐有相淩慢者，輒優容之。在中書，不以蔭補諸子官，然善教訓，故其子舉正、舉直、舉善、舉元皆有所立。

子 舉正
舉正，字伯仲，幼嗜學，厚重寡言。化基以為類己，器愛異諸子，以蔭補秘書省校書郎。進士及第，知伊闕、任丘縣，館閣校勘、集賢校理、《真宗實錄》院檢討、國史編修官。三遷尚書度支員外郎、直集賢院，修《三朝寶訓》，同修起居注，擢知制誥。其妻父陳堯佐為相，改龍圖閣待制、堯佐罷，以兵部郎中復知制誥，為翰林學士，拜右諫議大夫、參知政事。前一日，吏有馳報者，舉正方燕居齋舍，徐謂吏曰：「安得漏禁中語？」既入謝，仁宗曰：「卿恬於進取，未嘗干朝廷以私，故不次用卿。」

時陝西用兵，呂夷簡以宰相判樞密院，舉正曰：「判名重，不可不避也。」乃改兼樞密使。遷給事中。御史臺舉李徽之為御史，舉正友婿也，格不行。徽之訟曰：「舉正妻悍不能制，如謀國何？」歐陽修等亦論舉正懦默不任事，舉正亦自求去，遂以資政殿學士、尚書禮部侍郎知許州。光化軍叛卒轉寇傍境，而州兵有謀起為應者，舉正潛捕首惡者斬之。徙知應天府，累遷左丞。

皇佑初，拜御史中丞，乃奏：「張堯佐庸人，緣妃家，一日領四使，使賢士大夫無所勸。」不報，舉正因留班廷諍，乃奪宣徽、景靈二使。又曰：「先朝用人，雖守邊累年者，官止遙郡刺史。今所用未盡得人，而克期待遷，使後有功者何所勸耶？且轉運使察官吏能否，生民休戚賴焉。命甫下而數更，不終歲而再易，恩澤所以未宣，民疾所以未瘳者，職此故也。」御史唐介坐言事貶春州，舉正力言之，介得徙英州。居半歲，堯佐復為宣徽使，家居凡七上疏。及狄青為樞密使，又言青出兵伍不可為執政，力爭不能奪，因請解言職。帝稱其得風憲體，遣賜就第，賜白金三百兩，除觀文殿學士、禮部尚書、知河南府，入兼翰林侍讀學士。每進讀及前代治亂之際，必再三諷諭。

以太子少傅致仕，卒，贈太子太保，諡安簡，賜黃金百兩。文章雅厚如其為人，有《平山集》、《中書制集》、《內制集》五十卷。

子 舉元
舉元，字懿臣，以上文章賜進士出身。知潮州，江水敗堤，盜乘間竊發，舉元夜召里豪計事，盜既獲，乃治堤。為河陰發運判官，或言大河決，將犯京師，舉元適入對，具論地形證其妄，已而果然。歷郡牧、戶部判官、京東轉運使。沙門島多流人，守吏顧貨橐，陰殺之。舉元請立監以較賞罰，自是全活者眾。徙淮南、河東。夏人來爭屈野地，舉元從數騎度河，設幕與之議，示以赤心，夏人感服。

治平中，又徙成都。邙井鹽歲入二百五十萬，為丹棱卓箇所侵，積不售，下令止之，鹽登於舊。召提舉在京修造，英宗勞之曰：「官廬舍害於水，僅有存者，卿究心公家，毋憚其勞。」俄進鹽鐵副使，拜天章閣待制，知滄州，改河北都轉運使，知永興軍。慶人、夏人屯境上，有窺我意，舉元使二裨將以千騎扼其要害。長安遣從事來會兵涇原，戒勿輕舉。大將竇舜卿銳意請行，不聽。舉元曰：「不過三日，虜去矣。」至期果去。神宗以細劄諮攻守策，舉元請省官減戍，益備去兵，勿營亭障。輿論不合，遂引疾求解，徙陳州，未行而卒。官至給事中，年六十二。子詔。

孫 詔
詔，字景獻，用蔭補官，通判廣信軍事，知博州。魏俗尚椎剽，姦盜相囊橐，詔請開反告殺並贖罪法，以攜其黨。元祐初，朝廷起回河之議，未決，而開河之役遽興。詔言：「河朔秋潦，水淫為災，民人流徙，賴發廩振贍恩，稍蘇其生，謂宜安之，未可以力役傷也。」從之。擢開封府推官。富民貸後絕僧牒為緡錢三十萬，逾期復責倍輸，身死貲籍，又錮其妻子，詔請免之。出為滑州，州屬縣有退灘百餘頃，歲調民刈草給河堤，民病其役，詔募人佃之，而收其餘。為度支郎中，使契丹，時方討西夏，迓者耶律誠欲嘗我，言曰：「河西無禮，大國能容之乎？」詔曰：「夏人侮邊，既正其罪矣，何預兩朝和好事？」入賀，故事，跪而飲，蓋有誤拜者，乃強詔，詔曰：「南北百年，所守者禮，其可紛更耶？」卒跪飲之。

崇寧中，由大理少卿為卿，徙司農。御史論詔在滁日請蘇軾書《醉翁亭碑》，罷主崇福宮。旋知汝州，鑄錢卒罵大校，詔斬以徇，而上章待罪。除直秘閣，言者復抉滁州事，罷去。起知深、兗二州，徙同州，過闕，留為左司郎中，遷衛尉、太府卿、刑部侍郎，詳定敕令。舊借緋紫者不佩魚，詔言：「章服所以辨上下，今與胥吏不異。」遂皆佩魚。歷工、兵、戶三部侍郎，轉開封尹。時子璹使京西，攝尹洛。父子兩京相望，人以為榮。

進刑部尚書，拜延康殿學士，提舉上清寶籙宮，復為工部尚書。徽宗閔其老，命毋拜，詔惶恐，於是但朝朔望。俄以銀青光祿大夫致仕，卒，年七十九。


論曰：自昔參大政、贊機務，非明敏特達之士，不能勝其任。若又飭以文雅，濟以治具，則盡善矣。若水機鑒明敏，儒而知兵；李至剛嚴簡重，好古博雅，其於柄用宜矣。王沔臨事精密，能遠私謁，而考課之議，頗傷苛刻；仲甫以吏事為時用，未免苟容之誚，瑕瑜固不相掩也。仲舒見舉於蒙正，而反攻其短；易簡不能周恤光逢，而置之死地，其不可與郭贄辨曹彬之誣、化基伸禹錫之枉同日而語也明矣。此純厚長者之稱，所以獨歸於二子歟！舉正繼踐臺佐，得風憲體；舉元任職邊郡，有持重稱。矧詔之父子又並尹兩京，克濟其美，何王氏子孫之多賢也！


Chinese text: This work was published before January 1, 1923, and is in the
public domain worldwide because the author died at least 100 years ago.
