傅伯成葛洪曾三復黃疇若袁韶危稹程公許羅必元王遂

傅伯成，字景初，吏部員外郎察之孫。少從朱熹學。登隆興元年進士第，調連江尉。試中教官科，授明州教授。以年少，嫌以師自居，日與諸生論質往復，後多成才。改知閩清縣。丁父艱，服除，知連江縣。東湖溉田餘二千頃，堤壞。即下流南港為石堤三百尺，民蒙其利。

慶元初，召為將作監，進太府寺丞。言呂祖儉不當以上書貶。又言於御史，朱熹大儒，不可以偽學目之。又言朋黨之敝，起於人主好惡之偏。坐是不合，出知漳州，以律己愛民為本。推熹遺意而遵行之，創惠民局，濟民病，以革禨鬼之俗。由郡南門至漳浦，為橋三十五，治道千二百丈。

兩為部使者，遷工部侍郎。時權臣方開邊，語尚秘。伯成言：“天下之勢，譬如乘舟，中興且八十年矣，外而望之，舟若堅緻，歲月既久，罅漏浸多，苟安旦夕，猶懼覆敗，乃欲徼幸圖古人之所難，臣則未之知也。”相府災，同列相率唁丞相，或以為偶然者，伯成正色謂：“天意如此，官師相規時也，以為偶然乎？”丞相色動。遂陳三事：一曰失民心，二曰隳軍政，三曰啟邊釁。進右司郎官，權幸有私謁者，皆峻拒之。出為湖、廣總領。朝議欲納金人之叛降者，伯成言不宜輕棄信誓，乞戒將帥毋生事。御史中丞鄧友龍遂劾伯成，罷之。

嘉定元年，召對，麵諭：“前日失於戰，今日失之和。小使雖返，要求尚多。陛下不獲己，悉從之。使和議成，猶可以紓一時之急；否則虛帑藏以資敵人，驅降附以絕來者，非計也。今之策雖以和為主，宜惜日為戰守之備。”權戶部侍郎史彌遠初拜相，麻詞有 “昆命元龜”之語，閩帥倪思以為不當用，御史劾罷思。伯成因對及其事，帝曰“過當”者再。對曰：“思固過當，但恐摧抑太過，遂塞言路，乞明詔台諫侍從，竭盡底蘊，無以思為戒。”李壁謫居撫州，伯成言：“侂胄之誅，壁與有功，不酬近功，乃追前罪，他日負罪之臣，不容以功贖過矣。”

伯成未為諫官也，嚐言：“彌遠謀誅侂胄，事不遂則其家先破，侂胄誅而史代之，勢也。諸公要相協和，共議國事；若立黨相擠，必有勝負，非國之福。”又勸丞相錢象祖：“安危大事，以死爭之；差除小者，何必乖異？”拜左諫議大夫，抗疏十有三，皆軍國大義。或致彌遠意，欲使有所彈劾，謂將引以共政。謝之曰：“吾豈傾人以為利哉。”疏乞詔大臣以公滅私。

左遷權吏部侍郎。以集英殿修撰知建寧府。蔡元定謫死道州，歸葬建陽，乃雪其冤於朝。進寶謨閣待制、知鎮江府。全活饑民，瘞藏野殍，不可勝數。製置司欲移焦山防江軍於圌山石牌，伯成謂：“虛此實彼，利害等耳。包港在焦、圌之中，不若兩砦之兵迭戍焉。”圌山砦兵，素與海盜為地，伯成廉知姓名，會郡都試捕而鞫之，無一逸去。獄具，請貸其死，黥隸諸軍。

嘉定八年，召赴闕，辭不獲，行至莆，拜疏曰：“臣病不能進矣。”除寶謨閣直學士、通奉大夫，致仕。理宗即位，升直學士，落致仕，予祠，錫金帶。伯成辭免，乃進“昭明天常、扶持人極”之說，詔進一官。

寶慶元年，與楊簡同召，尋加寶文閣學士，提舉佑神觀，奉朝請。雖力以老病辭，而愛君憂國之念不少衰。聞大理評事胡夢昱坐論事貶，蹙然語所親曰：“向呂祖儉之謫，吾為小臣，猶嚐抗論。今蒙國恩，叨竊至此而不言，誰當言者。”遂抗疏曰：“臣恐陛下不復聞天下事矣。方今內無良吏，田裏怨谘，外無名將，邊陲危急，而廉恥道喪，風俗益偷，賄賂流行，公私俱困。謂宜君臣上下，憂邊恤民，以弭禍亂。奈何今日某人言某事，未幾而斥，明日某人言某事，未幾而斥，則是上疏者以共工、兜之刑加之矣。昔韓愈論後世人主奉佛，運祚短促，唐憲宗大怒，將抵以死，自崔群、裴度戚裏諸賢皆為愈言，止貶潮州，尋復內徙。今上疏者非可愈比，然在列之臣，無一為言者，萬一死於瘴癘，陛下與大臣有殺諫者之謗，史冊書之，有累聖治。臣垂盡之年，與斯人相去，風馬牛之不相及，獨以受恩優異，效其瞽言。”不報。明年，加龍圖閣學士，轉一官，提舉鴻慶宮，復辭。

伯成純實無妄，表裏洞達，每稱人善，不啻如己出，語及奸人誤國，邪人害正，詞色俱厲，不少假借，常慕屍諫，疏草畢，亟命繕寫，朝服而逝，年八十有四。贈開府儀同三司。端平三年，賜諡忠簡。

葛洪，字容父，婺州東陽人。從呂祖謙學，登淳熙十一年進士第。嘉定間，為樞密院編修官兼國史院編修官、實錄院檢討官。遷守尚書工部員外郎兼權樞密院檢詳諸房文字。上疏言：

今之將帥，其才與否，臣不得而盡知。惟忠誠所在，凡為人臣者斯須所不可離，則不可不以是責之耳。今安居無事，非必奮不顧死，冒水火，蹈白刃，而後謂之忠也。第職思其憂謂之忠，公爾忘私謂之忠，純實不欺謂之忠。

且拊循士卒，帥之職也，朝廷每嚴掊克之禁，蠲營運之逋，其儆之者至矣。今乃有別為名色，益肆貪黷，視生理之稍豐者而誣以非辜，動輒估籍，擇廩給之稍優者而強以庫務，取辦芻粟，抑配軍需，於拊循何有哉！訓齊戎旅，亦帥之職也，朝廷每嚴點試之法，申階級之令，其儆之亦切矣。今顧有教閱視為具文，坐作僅同兒戲，技勇者不與旌賞，拙懦者未嚐勸懲，士日橫驕，類難役使，於訓齊何有哉

況乃有沉酣聲色之奉，溺意田宅之圖，而不恤國事者矣。又有營營終日，專務納交，書幣往來，道路旁午，而妄希升進者矣。自謂繕治器甲，修造戰艦，究其實，則飾舊為新而已爾。自謂撙節財用，聲稱羨餘，原其自，則剝下罔上而已爾。乞嚴飭將帥，上下振厲，申致軍實，常若有寇至之憂。磨礪振刷，以求更新，亦庶乎其有用矣。

帝嘉納之。

進直煥章閣，為國子祭酒，仍兼國史編修、實錄檢討。遷工部侍郎，仍兼祭酒兼同修國史實錄院同修撰，拜工部尚書，亦兼祭酒兼侍讀。進端明殿學士、同簽書樞密院事，拜參知政事，封東陽郡公。讚討平李全，援王素諫仁宗卻王德用進女事，以止備嬪禦，世多稱之。以資政殿學士、提舉洞霄宮，進大學士。召赴行在，仍舊職充萬壽觀使兼侍讀，尋提舉萬壽觀兼侍讀，守本官致仕，卒。帝輟視朝一日，諡端獻。杜範稱其侃侃守正，有大臣風。有奏議、雜著文二十四卷。

曾三復字無玷，臨江人。乾道六年進士。淳熙末，為主管官告院，遷太府寺簿，曆將作、太府丞。登朝數年，安於平進，搢紳稱之。紹熙初，出知池州，改常州。召為御史檢法，拜監察御史，轉太常少卿，進起居舍人，遷起居郎兼權刑部侍郎，以疾告老。詔守本官職致仕。三復性耿介，恥奔競，故位不速進。在台餘兩年，持論正平，不隨不激。其沒也，士論惜之。

黃疇若，字伯庸，隆興豐城人。一歲而孤，外大母杜教之。淳熙五年舉進士，授祁陽縣主簿。邑民有訴僧為盜且殺人，移鞫治，疇若疑其無證，以白提點刑獄馬大同，且爭之甚力，已而得真盜，大同薦之，調柳州教授，又調靈川令。會萬安軍黎蠻竊發，經略司選疇若條畫招捕事宜。疇若謂須稽原始亂，為區處之方。再任嶺外，用舉考改知廬陵縣。州常以六月督畸零稅，疇若念民方艱食，取任內縣用錢三十餘緡為民代輸兩年。諸司舉為邑最官，召赴都堂審察，差監行在都進奏院。

開禧元年，都城火。疇若應詔上言曰：“當今之急務有三：一曰賦斂征求之無藝，二曰都鄙軍民之無法，三曰守令牧養之無狀。”遷太府寺主簿，又遷將作監丞兼皇弟吳興郡王府教授。遷太府寺丞，又遷秘書丞兼權禮部郎官，兼資善堂說書。遷著作郎，拜監察御史。首章乞天子擇宰相，宰相擇監司。又言：“善為國者必以恐懼修省之訓陳於前，善為相者必以危亡災異之事告於上。”

韓侂胄敗，畤若上章丐去，帝批其奏曰：“卿懷忠藎，朕固知之。”疇若遂疏鄧友龍、陳景俊之惡。先是，江、淮督府既罔功，罷不更置。疇若奏，以為和戰未決，不遣近臣置幕府，無以統諸將。乞檢會前奏，亟詔大臣科條人才為宣撫使。帝即日以丘崈為江、淮製置使。尋遷疇若殿中侍御史兼侍講。朝廷與金人約和，金人約函致侂胄首。詔令台諫、侍從、兩省雜議。疇若與章燮等奏：“ 乞梟首，然後函送敵國。”人譏其有失國體。

疇若奏：“今帑藏無餘，歲幣若必睥睨於百姓，願自宮禁以及宰執百官共為撙節，逐年樁積。”遂置安邊所。戶部侍郎沈詵條具合節省拘催者，疇若復乞：“依仁宗、孝宗兩朝成訓，凡節省事：在內諸司選內侍長一員，令自行搜訪，條具來上；在外廷三省則委宰掾、樞屬，六曹則委長貳，事幹浮費者聞奏。”又乞：“以官司房廊及激賞庫四季所獻並侂胄萬畝莊等，一並拘樁。”既而內廷及酒所減省，議多格，獨得估籍奸賊及房廊非泛供須五項，總緡錢九百一十三萬有奇，外樁留產業，每歲又可得七十一萬五千三百餘緡，疇若乞：“令後省類聚更化以來臣下章奏，察其可行者以聞，付之中書。”

都城穀踴貴，詔減價糶樁管米十萬石，於是淮、浙流民交集。臨安府按籍振濟，僅不滿五千人，以三月後麥熟罷振濟，各給糧遣歸。疇若謂：“ 此實驅之使去耳。”遂奏：“乞令核實，近甸之人，願歸就田者勿問，其有未能歸者，更振濟兩月；淮民見在都城者，其家既破，又無贏貲，必難遽去，仍與振恤，俟早熟乃罷。”於是詔振濟至六月乃止。

帝以蝗災，令刺舉監司不才者，疇若同台監考察上之。又言：“湖、廣盜賊，固迫於饑寒，然亦有激而成之者。黑風峒寇，實由官不為決訟所致。宜戒湖、廣諸司，申明法禁為賊，關防以時，平心決訟，勿令砦官巡尉侵漁。”權戶部侍郎，金使告主亡，差充館伴。

自軍興費廣，朝廷給會子數多，至是折閱日甚。朝論頗嚴稱提，民愈不售，郡縣科配，民皆閉門牢避。行旅持券，終日有不獲一錢一物者。詔令侍從、台省，條上所見。疇若奏曰：“物少則貴，多則賤，理之常也。曷若令郡縣姑以漸稱提，先收十一界者消毀，勿復支出。上下流通，則不待稱提矣。”由是峻急之令少寬。又疏奏：“乞崇忠厚，延質樸，屏絕浮薄之論。乞撥買官田充糴本，以廣常平之儲。乞令戶察一員，專監安邊所。”帝皆是之。

因麵求補外，退上章，降詔不允，又連疏丐去。會旱蝗復熾，御筆令在朝百執事條上封事，疇若奏“官吏苛刻、科役頻並、賦斂繁重、刑法淹延”四事。冊皇太子，差充引見禮儀使。進華文閣待制、知成都府。蜀自吳曦畔後，製置使移司興元，朝論有偏重之嫌。朝廷擇人，故輟疇若以往，三辭不允。避諱，改寶謨閣待制。詔：“凡屬軍民利病，吏治藏否，並許諮訪以聞。”當征積欠十餘萬，疇若亟命榜九邑盡蠲之。考官吏冗員，非敕命差注者悉罷之。為民代輸六年布估錢，計二十萬二千四百緡；又別立庫儲二十五萬三千緡，期於異日接續代輸；又糴米十五萬石有奇，足廣惠倉之儲；又減他賦之重者，民力遂寬。

初，沈黎蠻屢犯邊，疇若至，則鏤榜曉以禍福，青、彌兩羌遂乞降。四年，董蠻合其部族入寇犍為利店。疇若亟調兵，且設方略捕之，皆遁去。先是，疇若廉知嘉定邊備廢弛，而平戎莊子弟可用，遂檄嘉定府權免平戎莊是年炭估、麻租，令莊子弟即日上邊為守備。會嘉定闕守，蠻窺利店無備，遂入寇。疇若復選西軍，欲且往防拓，牒轉運司折支，不報。蠻再犯龍鳩堡，轉運司始頗從所請。蠻復到龍門隘，知有備乃退。進龍圖閣待制，依舊知成都府。

大使司之師出，東路提刑亦征兵，三垂告警，敘南之報復急，兩路震動。疇若亟移書兩軍，俾速還師守險為後圖，西師遂退守沐川。既而疇若兼製敘州兵甲公事，既得專行，益嚴守備，蠻首昔醜竟降，朝廷賞平蠻功，進疇若一秩。

疇若留蜀四年，弊根蠹穴，苗耨發櫛。如乞揀留移屯西兵義勇，以防竊發，以救偏重；更用東南賢士使蜀四路，而拔蜀守之有治功者為東南監司，庶杜州縣姻婭之私；輕取錢引貼期之費，以紓民力：皆抗疏請於朝，乞力行之。復念大玄城乃張儀所築，高駢所修，圮壞歲久，復修費重，乃以節縮餘錢四十萬貫為修城備。疇若以製置使留漢中，則護諸將為得宜。召赴行在，入對延和殿，遷權兵部尚書、太子右庶子。

八年，四月不雨，詔求直言。疇若條具三事，首言：“比稱提楮幣，州縣奉行切迫，故因坐減陌被估籍者眾，乞與給還；乞蠲閣下戶畸零稅賦；乞振贍雄淮軍之乏。”尋皆行之。落權，升左庶子，仍兼修史，擢太子詹事。疇若引範鎮故事，乞歸田裏。

十年春，差知貢舉，試禮部尚書，以足疾乞歸。進煥章閣學士、知福州，力辭，乃改提舉鴻慶宮。關外軍潰，言者論及疇若，落職罷祠，後以煥章閣學士致仕。所著有《竹坡集》、奏議、講議、《經筵故事》。

袁韶字彥淳，慶元府人。淳熙十四年進士。嘉泰中，為吳江丞。蘇師旦恃韓侂胄威福，撓役法，提舉常平黃榮檄韶核田以定役。師旦密諭意言：“吳江多姻黨，儻相容，當薦為京朝官。”韶不聽。是歲更定戶籍，承徭賦，皆師旦黨，師旦諷言者將論去。榮亟以是事白於朝，且薦之。未幾，師旦敗。改知桐廬縣。桐廬多宗室，持縣事無有善去者。韶始至，絕私謁，莫敢撓。錢塘岸歲為潮齧，率取石桐廬，韶言：“廟子山有石，不必旁取鄰郡。”遂得求免。嘉定四年，召為太常寺主簿，父老旗鼓蔽江以餞，至於富陽，泣謝曰：“吾曹不復輸石矣。”

後為右司郎官、接伴金使。使者索歲幣，語慢甚，韶曰：“昔兩國誓約，止令輸燕，不聞在汴。”使者語塞。十三年，為臨安府尹，幾十年，理訟精簡，道不拾遺，裏巷爭呼為“佛子”，平反冤獄甚多。

紹定元年，拜參知政事。胡夢昱論濟王事，當遠竄，韶獨以夢昱無罪，不肯署文書。李全叛，揚州告急，飛檄載道，都城爭有逃避者。乃拜韶浙西製置使，仍治臨安鎮遏之。丞相史彌遠懲韓侂胄用兵事，不欲聲討。韶與範楷言於彌遠曰：“揚失守則京口不可保，淮將如卞整、崔福皆可用。”適福至，韶夜與同見彌遠，言福實可用。彌遠從之，遂討全。韶卒以言罷。端平初，奉祠，卒年七十有七，贈少傅。後以郊恩，累贈太師、越國公。

韶之父為郡小吏，給事通判廳，勤謹無失，歲滿當代，不聽去。後通判至，復留用之，因致豐饒。夫妻俱近五十，無子，其妻資遣之往臨安置妾。既得妾，察之有憂色，且以麻束發，外以彩飾之。問之，泣曰：“妾故趙知府女也，家四川，父歿家貧，故鬻妾以為歸葬計耳。”即送還之。其母泣曰：“計女聘財猶未足以給歸費，且用破矣，將何以酬汝？”徐曰：“賤吏不敢辱娘子，聘財盡以相奉。”且聞其家尚不給，盡以囊中貲與之，遂獨歸。妻迎問之曰：“妾安在？”告以其故，且曰：“吾思之，無子命也。我與汝周旋久，若有子，汝豈不育，必待他婦人乃育哉？”妻亦喜曰：“君設心如此，行當有子矣。”明年生韶。

危稹，字逢吉，撫州臨川人。舊名科，淳熙十四年舉進士，孝宗更名稹。時洪邁得稹文，為之賞激。調南康軍教授。轉運使楊萬里按部，驟見歎獎，偕遊廬山，相與酬倡。調廣東帳司，未上，服父喪，免，調臨安府教授。倪思薦之，且語人曰：“吾得此一士，可以報國矣。”丁母憂，免，幹辦京西安撫司公事。入為武學諭，改太學錄。

明年，遷武學博士，又遷諸王宮教授。稹謂以教名官，而實未嚐教，請改創宗子學，立課試法如兩學，從之。嘉定九年，新學成，改充博士，其教養之規，稹所論建。遷秘書郎、著作佐郎，兼吳益王府教授。升著作郎兼屯田郎官。

稹始進對，請敘復軍功之賞以立大信，抆拭功臣之罪以厲忠節，置局以立武事，遣使以省邊防，厚賞以精間諜。次論和、戰、守利害，而請專意於守。是歲春至夏不雨，稹應詔言：“安邊所征斂之害，與無罪而籍沒之害；楮幣之改，以一奪二；鹽鈔之更，以新廢舊；至於沮格軍賞，放散死士，皆足以召怨而致旱。”

明年又論：“謀國者欲以安靖為安靖，憂國者欲以振厲為安靖，自二議不合，是以國無成謀，人無定誌。願詔大臣合二議共圖之，且欲下兩淮帥臣，講明守禦之備。”最後言：“事無成規者，皆不可為。意向不明，無以一眾聽；信誓不立，無以結人心；報應不亟，無以趨事機；賞罰不果，無以作士氣。”

番易柴中行去國，稹賦詩送之，迕宰相，出知潮州。尋以通金華徐僑書論罷，提舉千秋鴻禧觀。久之，知漳州。漳俗視不葬親為常，往往棲寄僧刹，稹命營高燥地為義塚三，約期責之葬，其無主名、若有主名而力弗給者，官為葬之，凡二千三百有奇，刻石以識。郡有臨漳台，據溪山最勝處，作龍江書院其上。既成，橫經自講，人用歆動。邑令有賄聞者，劾去之，籍其財以還民。郡有經、總製無名錢歲五千緡，厲民為甚，前守趙汝讜奏蠲五之二，稹疏於朝，悉罷之。會常平使有言，稹不欲辯，即自請以歸。久之，提舉崇禧觀，與鄉里耆艾七人為真率會。卒，年七十四。

稹性至孝，父疾，願損己算益親年，疾尋愈。真德秀登從班，舉稹自代，沒，又為銘其墓。所著有《巽齋集》，諸經有講義、集解，諸魏、晉、唐詩文皆有編，輯先賢奏議曰《玉府》、曰《藥山》。

弟和，字祥仲。開禧元年進士，為上元主簿，大辟祠宇祀程顥，真德秀為記之。知德興，振荒有惠政。有《蟾塘文集》。

程公許，字季與，一字希穎，敘州宣化人。少知孝敬，大母侯疾，公許不交睫者數月，病革，嚐其痰沫，既卒，哀毀逾製。嘉定四年舉進士，調溫江尉，未上，丁母憂。服除，授華陽尉，再調綿州教授。製置使崔與之大加器賞，改秩知崇寧縣，蠲預借，免抑配，人甚德之。

差通判簡州。改隆州，未上。會金人犯閬中，製置使桂如淵遁，三川震動，朝廷擢李代之，辟公許通判施州，行戶房公事。當兵將奔潰之後，公許盡力佐之，節浮費，疏利原，民不增賦而用自足。時諸將乘亂抄劫，事定自危，以重賂結幕府。大將和彥威懷金寶以獻，公許正色卻之，彥威慚而退。吳彥者，緘僧牒於書尾以進，公許卷還之而責其使，聞者畏服。有獻議招秦、鞏大姓於者，眾多從臾，獨公許謂山東覆轍未遠，反覆論難，從之。其後趙彥呐開閫，復行其策。未幾，金人搗成都，大姓者實導之，始服公許先見。

端平初，授大理司直，遷太常博士。秋祀明堂，雷雨，應詔言事。嘉熙元年，御史杜範論執政李鳴復，不行，徙右史，竟拂衣東歸，鳴復坐政府自若。公許輪對，言：“誌士仁人，嬰逆鱗，賈眾怒，不過為陛下通耳目，為朝廷立綱紀而已。今也假以職而棄其諫，幸其退而優其遷，則是自裂其綱紀，自蔽其耳目，遂使居是職者雖被親擢，言不得行，始焉固辭而弗從，終焉強留而飲愧。臣恐自此同類沮失，各起遐心，來者相戒，以為容默，陛下愈孤立無助矣。”

夏，行都大火，殿中侍御史蔣峴逢君希寵，創為邪說，禁錮言者。公許應詔曰：“群臣忠告者眾，而聖意確不可回；聖意不可回，而言者不免於激。陛下宜以大舜無藏怒宿怨為心，而參酌於漢文帝之待淮南厲王、我太宗待秦邸之故事，以召和氣，弭眚災，特在一念轉移之頃耳。”遷秘書丞兼考功郎官，竟為峴劾去，差主管雲台觀、和衢州，未上。改江東宣撫司參議官，不赴。

李宗勉入相，以著作佐郎召，兼權尚左郎官兼直舍人院，遷著作郎。時諫官郭磊卿以論事不報出關，徐榮叟亦抗章引去，公許奏：“乞還言官，俾安厥位。”既而史嵩之自江上入相，台諫謝方叔、王萬及磊卿相繼他徙，公許又奏：“外難憑陵，國勢岌若綴旒，朝廷上自為弗靖，陽為遷除，陰奪言職，此中外所以怏怏。”

遷將作少監。大旱，應詔疏時事四條。又言：“儲極虛位，天下寒心。”時朝廷令侍從、台諫條具易楮利害，尋降旨以新造十八界折五行使。公許繳申省，謂：“廟堂決意更革，本欲重十八界，亦當令十六界、十七界稍有分別，若一時皆以五折一，安保將來十七界與十八界並行而不折閱乎。曷若將十七界且以三兌一，使民間尚知寶此一界，不至一旦貿易不行，令三界各有等第，庶幾公私兩便。”嵩之格不行，徑揭黃榜。公許謂：“不經鳳閣鸞台，不得為敕。朝廷出令而宰相擅行如此，則掖垣可廢。”累上奏牘，徑欲引去，宗勉及參知政事遊似麵奏留之，兼國史編修、實錄檢討。

淳祐元年，遷秘書少監，輪對，言蜀事十條。兼直學士院，拜太常少卿，力請外，為右正言濮鬥南之所論罷。尋以直寶謨閣知袁州，請蠲和糴之半。改命郡吏部總所綱運，而厚其貲，免募平民，民甚便之。新周敦頤祠，葺張栻書院，聘宿儒胡安之為諸生講說。杜範薦於上，召拜宗正少卿，再遷起居舍人。濮鬥南繳還，疏有“臣等恥與為伍”之語，遂以舊職提舉玉局觀。範見疏曰：“程季與肯與汝為伍耶？”

退處二年，召赴行在，屬嵩之以父憂去位，經營起復，益憚公許，密柬韓祥嗾殿中侍御史王讚奏寢召命。帝雖曲從而意不悅。及逐不才台諫，擢公許起居郎兼直學士院。公許入奏不可不堅凝者七。帝語之曰：“卿一去三年，今用卿，出自朕意。”是日晚命下，嵩之罷起復，相範鍾及範，三製皆公許為之。兼權中書舍人。

時二相尚遜，機務多壅。公許奏：“輔臣崇執謙遜，避遠形跡，相示以色而不明言，事幾無窮，日月易失。今最急莫若疆場之事，帥才不蓄，一旦欲議易置，茫然莫知所付。九江擇守，至以近所廢斥朋附為欺之台察充其選。同時任言責者，雖心跡有顯晦，過惡有重輕，而獲罪於清議則同。一人抆拭之驟若是，三人者寧不引領以望玷缺之復。況近者言官方以劉晉之、鄭起潛、濮鬥南三人乞明正其罪，以示警戒，而忽聞龔基先之用，議者鹹謂改紀之初，所為錯繆，邪枉窺伺善類，何可高枕而臥。”帝見公許疏稱善，且言基先之用太早。

右史徐元傑暴亡，司諫謝方叔、御史劉應起言，不報。公許亟奏曰：“正月，侍御史劉漢弼死。四月，右丞相杜範死。六月，右史徐元傑死。漢弼之死固可疑，範之死人言已籍籍，然漢弼類風淫末疾，範亦尫弱多病，諉曰天命，猶可也。元傑氣體魁碩，神采嚴毅，議論英發，甫聞謁告，奄至暴亡，口鼻四體變異之狀，使人為之雪涕不已。六館諸生叩閽<簽頁>告，陛下始命有司置獄鞫勘，謂當於朝紳中選公正明決無所顧忌者專蒞其事，盡情研究，務使得實。集議朝堂，分列首從，必誅無赦。”疏入，不報。物論沸騰，臨安尹趙與[B170]奏乞置獄天府，帝從之。公許繳奏：“與[B170]乃嵩之死黨，乞改送大理寺，命台臣董之。”詔殿中侍御史鄭寀，寀回懦首鼠，事竟不白，然公論莫不偉公許。

權禮部侍郎，差充執綏官。鄭起潛、劉晉之及陳一薦以台臣論劾遷謫，公許疏其附下罔上之罪，乞下各州軍嚴行押發。鄭清之以少保奉祠，侍講幄中，批復其子士昌官職，與內祠，且許侍養行在所。蓋士昌嚐以詔獄追逮，或云詐以死聞，清之造闕，泣請於帝，故有是命。公許繳奏：“士昌罪重，京都浩穰，奸宄雜糅，恐其積習沉痼，重為清之累；莫若且與甄復，少慰清之，內祠侍養之命宜與收寢。”帝密遣中貴人以公許疏示清之。項容孫以罪遣還家，道死，時敘官復職，公許駁奏，命遂格。

遷中書舍人，進禮部侍郎。嵩之免喪，以觀文殿大學士提舉洞霄宮，台諫、給舍交章論奏，公許疏：“乞睿斷亟下明詔，正邦典。”殿中侍御史章琰、正言李昴英以論執政及府尹，帝怒，出二人，公許力爭之。公許自繳士昌之命，清之日夜於經筵短公許。周坦妻與清之妻善，因拜坦殿中侍御史。坦首疏劾公許，以寶章閣待制知建寧府；諫議大夫鄭寀又劾之，命遂寢。

清之再相，公許屏居湖州者四年，再提舉玉隆觀、差知婺州，未上；帝欲召為文字官，清之奏已令守婺，帝曰：“朕欲其來。”乃授權刑部尚書，屢辭弗獲。入對，上疏貨財，興繕、逐諫臣、開邊釁時弊七事，薦知名士二十九人。

時罷京學類申，散遣生徒，公許奏：“京學養士，其法本與三學不侔。往者立類申之法，重輕得宜，人情便安，近一旦忽以鄉庠教選而更張之，為士亦當自反，未可盡歸咎朝廷也。令行之始，臣方還朝，未敢強聒以撓既出之令。今士子擾擾道途，經營朝夕，今既未能盡復舊數，莫若權宜以五百為額，仍用類申之法，使遠方遊學者，得以肄習其間。京邑四方之極，而庠序一空，弦誦寂寥，遂使逢掖皇皇，市廛昉怨而不敢議，非所以作成士氣、尊崇教化也。”清之益不樂。授稿殿中侍御史陳垓以劾公許，參知政事吳潛奏留之，帝夜半遣小黃門取垓疏入。後二日，二府奏公許不宜去，同知樞密院徐清叟上疏論垓。太學生劉黻等百餘人、布衣方和卿伏闕上書論垓。朝廷尋授寶章閣學士、知隆興府，而公許已死矣。遺表上，帝嗟悼，進龍圖閣學士致仕，贈宣奉大夫，官其後，賜賻如令式。

公許衝澹寡欲，晚年惟一僮侍，食無重味，一裘至十數年不易。家無羨儲，敬愛親戚備至。蜀有兵難，族姻奔東南者多依公許以居。所著有《塵缶文集》、內外製、奏議、《奏常擬諡》、《掖垣繳奏》、《金革講義》、《進故事》行世。

羅必元，字亨父，隆興進賢人。嘉定十年進士。調鹹寧尉，撫州司法參軍，崇仁丞，復攝司法。郡士曾極題金陵行宮龍屏，迕丞相史彌遠，謫道州，解吏窘極甚。必元釋其縛，使之善達。真德秀入參大政，必元移書曰：“老醫嚐雲，傷寒壞證，惟獨參湯可救之，然其活者十無二三。先生其今之獨參湯乎？”調福州觀察推官。有勢家李遇奪民荔支園，必元直之；遇為言官，以私憾罷之”知餘幹縣。趙福王府驕橫，前後宰貳多為擠陷，至是以汝愚墓占四周民山，亦為直之，言於州曰：“區區小官，罷去何害？”人益壯其風力。

淳祐中，通判贛州。賈似道總領京湖，克剝至甚。必元上疏，以為蠹國脈、傷民命，似道銜之。改知汀州，為御史丁大全按去，後起幹行在糧料院。錢塘有海鰍為患，漂民居，詔方士治之，都人鼓扇成風。必元上疏力止之。帝召見曰：“見卿《梅花詩》，足知卿誌。”度宗即位，以直寶章閣兼宗學博士致仕。卒，年九十一。必元嚐從危稹、包遜學，最為有淵源，見理甚明，風節甚高，至今鄉人猶尊慕之雲。

王遂字去非，一字穎叔，樞密副使韶之玄孫，後為鎮江府金壇人。嘉泰二年進士，調富陽主簿，曆官差幹辦諸司審計司。紹定三年，福建寇擾甫定，朝廷選賢能吏，勞來安集，以遂知邵武軍兼福建招捕司參議官。遂過江山、浦城道中，遇邵武避地之人，即遺金為歸資，從者如市。至郡，撫摩創痍，翦平凶孽，民恃以安。未幾，言者以遂妄自標致，邀譽沽名，罷。

改知安豐軍，遷國子監主簿，又遷太常寺主簿，拜監察御史。疏奏極論進君子，退小人。又言正風俗，息奔競。又言：“朝廷謂史嵩之小黠為大智，近功為遠略。忽臣之言，必欲僥幸嵩之於不敗，非為國至計也。欺君誤國，天下知之，而朝廷猶且惑焉，勢甚凜凜也。”入對，言帝知、仁、勇，學有未至。

遷右正言，尋拜殿中侍御史。疏言：“三十年來凶德參會，未有如李知孝、梁成大、莫澤肆無忌憚者。三凶之罪，上通於天，乞重其刑。” 又取劉光祖為殿中侍御史時奏格，擇其關於風化切於時宜者，請頒示中外。皆從之。又請於並淮置屯田，且條上邊事曰：“當今之急務：在朝廷者五，定規摹，明意向，一心力，謹事權，審號令；在邊閫者六，恤歸附，精間諜，節財用，練士兵，擇將才，計軍實。”又言：“君德必純乎剛。”帝皆善之。

遷戶部侍郎兼同修國史實錄院同修撰，時暫兼權侍左侍郎。以寶章閣待制差知遂寧府。進煥章閣待制、四川安撫製置副使兼知成都府。差知平江府。進敷文閣待制、知慶元府，改知太平州，以論罷。進顯謨閣待制、知泉州。改溫州、寧國府。以寶章閣直學士知建寧府。以華文閣直學士差知隆興府兼江西轉運副使。改知太平州，復知隆興兼江西安撫使。召赴闕，授權工部尚書。

遂與同裏劉宰素同誌，宰嚐稱遂為文雅健，無世俗浮靡之氣，足以名世。遂守平江，宰贈之言曰：“士友當親，而賢否不可不辨；財利當遠，而會計不可不明。折獄以情，毋為私意所牽；薦士以才，毋為權要所奪。當言則言，不視時而退縮；可去則去，不計利而遲回。庶幾名節之全，不愧簡冊所載。”蓋格言也。

論曰：“傅伯成晚與楊簡為時蓍龜。葛洪守正不阿。曾三復澹然無躁競之心。黃疇若優於政治。袁韶力請討李全，蓋丞相史彌遠腹心也。危稹以通問徐僑獲罪，其人可知，矧治州之政，有循吏之風焉。羅必元受學於稹者也。程公許、王遂讜論疊見，豈不偉哉。


Chinese text: This work was published before January 1, 1923, and is in the
public domain worldwide because the author died at least 100 years ago.
