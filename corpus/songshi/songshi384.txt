陳康伯
陳康伯，字長卿，信之弋陽人。父亨仲，提舉江東常平。康伯幼有學行。宣和三年，中上舍丙科。累遷太學正。丁內艱。貴溪盜將及其鄉，康伯起義丁逆擊，俘其渠魁，邑得全。

建炎末，為敕令刪定官，預修《紹興敕令》。尋通判衢州，攝郡事。盜發白馬原，康伯督州兵濟王師進討，克之。除太常博士，改提舉江東常平茶鹽。高宗進蹕建康，康伯以職事過闕，得對，因請擇將，上開納。

紹興八年，除樞密院大計議官。累遷戶部司勳郎中。康伯與秦檜太學有舊，檜當國，康伯在郎省五年，泊然無求，不偷合。十三年，始遷軍器監。借吏部尚書使金，至汴將晡，不供餉，閉戶臥勿問；入夜，館人扣戶謝不敏，亦不對。後因金使至，詔康伯館伴，端午賜扇帕，與論拜受禮，言者以生事論，罷知泉州。

海盜間作，朝廷遣劉寶、成閔逐捕，康伯以上意招懷，盜多出降，籍為兵。久之，不逞者陰倡亂，康伯訊得實，論殺之，州以無事。秩滿，三奉祠，垂十年。

檜死，起知漢州，將出峽，召對，除吏部侍郎。康伯首請節用寬民，凡州縣取民無藝，許監司互察，臺諫彈劾。尋兼禮、戶部。乞約歲用，會所入，儲什之一二備水旱。奏上，議竟不決。兼刑部。前此有司希檜意興大獄，康伯平讞直冤，士大夫存歿多賴之。除吏部尚書。宰臣擬用「權尚書」出命，高宗顧曰：「朕且大用，何權為？」尋拜參知政事。

自孫道夫使北還，已聞金以買馬非約為言，朝廷特恃和，康伯與同知樞密院事王倫白發其端，倫使還，乃言和好無他，康伯持初論不變。九月，以通奉大夫守尚書右僕射、同中書門下平章事，例賜銀絹，康伯固辭，減半，又辭。兼史院。上嘗謂其「靜重明敏，一語不妄發，真宰相也。」又命與湯思退輔政，事勿憚商論，惟其當而已。康伯言：「大臣事當盡公，若依阿植黨，此鄙夫患失者，臣非惟不敢，亦素不能。」高宗歎其長者。普安郡王居潛藩，高宗一日謂康伯，當以使相封真王，今宜冠以屬籍，於是詔以為皇子，封建王，實三十年二月也。

明年三月，拜光祿大夫、尚書左僕射。五月，金遣使賀天申節，出嫚言，求淮、漢地，指取將相大臣，且以淵聖凶問至。康伯主禮部侍郎黃中之論，持斬衰三年。先是，葉義問、賀允中使還，言金必敗盟，康伯請早為之備，建四策：一，增劉錡荊南軍，以重上流；二，分畫兩淮地，命諸將結民社，各保其境；三，劉寶獨當淮東，將驕卒少，不可倚；四，沿江諸郡修城積糧，以固內地。至是，召三衙帥及楊存中至都堂議舉兵，又請侍從、臺諫集議，康伯傳上旨曰：「今日更不問和與守，直問戰當如何。」時上意雅欲視師，內侍省都知張去為陰沮用兵，且陳退避策，中外妄傳幸閩、蜀，人情洶洶。右相朱倬無一語，同知樞密院事周麟之受命聘金，憚不欲行，康伯獨以為己任，奏曰：「金敵敗盟，天人共憤，今日之事有進無退，聖意堅決，則將士之意自倍。願分三衙禁旅助襄、漢，待其先發應之。」康伯勉周麟之以國事，麟之語侵康伯，康伯曰：「使某不為宰相，當自行，大臣與國存亡，雖死安避。」麟之竟以辭行罷，尋貶責。殿中侍御史陳俊卿言當用張浚，且乞斬張去為以作士氣。康伯以俊卿振職，奏權兵部侍郎。

九月，金犯廬州，王權敗歸，中外震駭，朝臣有遣家豫避者。康伯獨具舟迎家入浙，且下令臨安諸城門扃鐍率遲常時，人恃以安。敵迫江上，召楊存中至內殿議之，因命就康伯議。康伯延之入，解衣置酒，上聞之已自寬。翌日，入奏曰：「聞有勸陛下幸越趨閩者，審爾，大事去矣，盍靜以待之。」

一日，忽降手詔：「如敵未退，散百官。」康伯焚之而後奏曰：「百官散，主勢孤矣。」上意既堅，請下詔親征，以葉義問督江、淮軍，虞允文參謀軍事。上初命朱倬為都督，倬辭，乃命義問。允文尋敗敵于采石，金主亮為其臣下所斃而還。

方亮之犯江，國人即立葛王褒。三十二年，始遣高忠建來告登位，議授書禮，康伯以誼折之，於是報書始用敵國禮。

高宗倦勤，有與子意，康伯密贊大議，乞先正名，俾天下咸知聖意，遂草立太子詔以進。及行內禪禮，以康伯奉冊。孝宗即位，命兼樞密使，進封信國公，禮遇殊渥，但呼丞相而不名。

康伯自建康扈從回，即以病祈去位，不允。明年，改元隆興，請益堅，遂以太保、觀文殿大學士、福國公判信州。上慰勞甚勤，且曰：「有宣召，慎勿辭。」宰執即府餞別，百官班送都門外。已又辭郡，丐外祠，除醴泉觀使。

二年八月，起判紹興府，且令赴闕奏事，復辭。未幾，召陪郊祀。時北兵再犯淮甸，人情驚駭，皆望康伯復相。上出手劄，遣使即家居召之。未出里門，拜尚書左僕射、同中書平章事兼樞密使，進封魯國公。親故謂康伯實病，宜辭，康伯曰：「不然。吾大臣也，今國家危，當輿疾就道，幸上哀而歸之爾。」道聞邊遽，兼程以進，至闕下，詔子安節、婿文好謙掖以見，減拜賜坐。間日一會朝，許肩輿至殿門，仍給扶，非大事不署。敵師退，尋以目疾免朝謁，臥家，旬餘一奏事。

乾道元年正月上辛，有事南郊，康伯起陪祠，已即丐歸，章屢上，不許。一日出殿門，喘劇，輿至第薨，年六十有九。贈太師，諡「文恭」，擇日臨奠，子偉節固辭，乃止。命工部侍郎何俌護喪歸。

二子：偉節，除直秘閣；安節，賜同進士出身，五辭不受，上手劄批諭，寄留省中以成其美，康伯薨，給還之。慶元初，配享孝宗廟庭，改諡「文正」。

梁克家
梁克家，字叔子，泉州晉江人。幼聰敏絕人，書過目成誦。紹興三十年，廷試第一，授平江簽判。時金主亮死，眾皆言可乘機進取，克家移書陳俊卿，謂：「敵雖退，吾兵力未振，不量力而動，將有後悔。」俊卿歸以白丞相陳康伯，歎其遠慮。召為秘書省正字，遷著作佐郎。

時災異數見，克家奏宜下詔求言，從之，令侍從、臺諫、卿監、郎官、館職疏闕失。克家條六事：一正心術，二立紀綱，三救風俗，四謹威柄，五定廟算，六結人心。其論定廟算，謂今邊議不過三說，曰將、兵、財，語甚切直。累遷中書舍人。

使金，金以中朝進士第一，敬待之，即館宴射，連數十發中的。金人來賀慶會節，克家請令金使入朝由南門，百官由北門，從者毋輒至殿門外，以肅朝儀，詔定為令。

郊祀有雷震之變，克家復條六事。遷給事中，凡三年，遇事不可，必執奏無隱。嘗奏：「陛下欲用實才，不喜空言，空言固無益，然以空言為懲，則諫爭之路遂塞，願有以開導之。」上欣納，因命條具風俗之弊，克家列四條，曰欺罔、苟且、循默、奔競，上手筆獎諭。

乾道五年二月，拜端明殿學士、簽書樞密院事。明年，參知政事。又明年，兼知院事。初修金好，金索所獲俘，啟釁未已。克家請築楚州城，環舟師于外，邊賴以安。在政府，與虞允文可否相濟，不苟同。皇太子初立，克家請選置官屬，增講讀員，遂以王十朋、陳良翰為詹事，中外稱得人。允文主恢復，朝臣多迎合，克家密諫，數不合，力丐去。上曰：「兵終不可用乎？」克家奏：「用兵以財用為先，今用度不足，何以集事？」上改容曰：「朕將思之。」詰朝，上面諭曰：「朕終夜思卿言，至當，毋庸去。」

八年，詔更定僕射為左右丞相，拜克家為右丞相兼樞密使。一日，上謂宰執曰：「近過德壽宮，太上頤養愈勝，天顏悅懌，朕退不勝喜。」克家奏：「堯未得舜以為己憂，既得舜，固宜甚樂。」允文奏：「堯獨高五帝之壽以此。」上曰：「然。」允文既罷相，克家獨秉政，雖近戚權幸不少假借，而外濟以和。張說入樞府，公議不與，寢命，俄復用。說怒士夫不附己，謀中傷之，克家悉力調護，善類賴之。

議金使朝見授書儀，時欲移文對境以正其禮，克家議不合，遂求去，以觀文殿大學士知建康府。陛辭，上以治效為問，克家勸上無求奇功。既而三省、密院卒移牒泗州，敵不從，遣泛使來，舉朝震駭。後二年，湯邦彥坐使事貶，天下益服克家謀國之忠。

淳熙八年，起知福州，在鎮有治績。趙雄奏欲令再任，降旨仍知福州。召除醴泉觀使。九年九月，拜右丞相，封儀國公。逾月而疾。十三年，命以內祠兼侍讀，賜第，在所存問不絕。十四年六月，薨，年六十。手書遺奏，上為之垂涕，贈少師，諡「文靖」。

初，唱第時，孝宗由建邸入侍，愛其風度峻整，及登政府，眷寵尤渥。為文渾厚明白，自成一家，辭命尤溫雅，多行於世。

汪澈
汪澈，字明遠，自新安徙居饒州浮梁。第進士，教授衡州、沅州。用万俟卨薦，為秘書正字、校書郎。輪對，乞令帥臣、監司、侍從、臺諫各舉將帥，高宗善之，行其言。除監察御史，進殿中侍御史，特賜鞍馬。時和戎歲久，邊防浸弛，澈陳養民養兵、自治豫備之說，累數千言。

顯仁皇后攢宮訖役，議者欲廣四隅，士庶墳在二十里內皆當遷，命澈按視。還奏：「昭慈、徽宗、顯肅、懿節四陵舊占百步，已數十年，今日何為是紛紛？漢長樂、未央宮夾樗裡疾墓，未嘗遷。國朝宮陵儀制，在封堠界內，不許開故合祔，願遷出者聽，其意深矣。」高宗大悟，悉如舊。

葉義問使金還，頗知犯邊謀，澈言：「不素備，事至倉卒，靖康之變可鑒。今將驕卒惰，宜加蒐閱，使有鬥心。文武職事務選實才，不限資格。」除侍御史。左相湯思退不協人望，澈同殿中侍御史陳俊卿劾罷，又論鎮江大將劉寶十罪，詔奪節予祠。

三十一年，上元前一夕，風雷雨雪交作，澈言《春秋》魯隱公時大雷震電，繼以雨雪，孔子以八日之間再有大變，謹而書之。今一夕間二異交至，此陰盛之證，殆為金人。今荊、襄無統督，江海乏備禦，因陳修攘十二事。殿帥楊存中久握兵權，內結閹寺，王十朋、陳俊卿等繼論其罪，高宗欲存護使去，澈與俊卿同具奏，存中始罷。

會金使高景山來求釁端，澈言：「天下之勢，強弱無定形，在吾所以用之。陛下屈己和戎，厚遺金繒，彼輒出惡言，以撼吾國。願陛下赫然睿斷，益兵嚴備，佈告中外，將見上下一心，其氣百倍矣。」除御史中丞。

尋遣馬帥成閔以所部三萬人屯荊、襄，以澈為湖北、京西宣諭使，詔凡吏能否、民利病悉以聞。過九江，王炎見澈論邊事，辟為屬，偕至襄陽撫諸軍。鄂帥田師中老而怯，立奏易之。時欲置襄守荊南，澈奏：「襄陽地重，為荊楚門戶，不可棄。」敵將劉萼擁眾十萬，揚聲欲取荊南，又欲分軍自光、黃搗武昌。朝廷以敵昔由此入江南，令吳拱嚴護武昌津渡。拱將引兵加鄂，澈聞之，馳書止拱，而自發鄂之餘兵戍黃州，俾拱留襄。敵騎奄至樊城，拱大戰漢水上，敵眾敗走。時唐、鄧、陳、蔡、汝、潁相次歸職方。未幾，金主亮死，澈乞出兵淮甸，與荊、襄軍夾擊其歸師。未報，而金新主罷兵請和，召澈入為參知政事，與宰相陳康伯同贊內禪。

孝宗即位，銳意恢復，首用張浚使江、淮，澈以參豫督軍荊、襄，將分道進討。趙撙守唐，王宣守鄧，招皇甫倜于蔡。襄、漢沃壤，荊棘彌望，澈請因古長渠築堰，募閑民、汰冗卒雜耕，為度三十八屯，給種與牛，授廬舍，歲可登穀七十餘萬斛，民償種，私其餘，官以錢市之，功緒略就。

隆興元年，入奏，還武昌，而張浚克期大舉，詔澈出師應之。澈以議不合，乞令浚並領荊、襄。諫議大夫王大寶論澈無制勝策，皇甫倜以忠義結山砦，扼敵要衝，澈不能節制，坐視孤軍墮敵計。趙撙以千五百人救方城，敗散五百餘人，澈漫不加省。乞罷黜。澈亦請祠，除資政殿學士、提舉洞霄宮。大寶疏再上，落職，仍祠祿。

明年，知建康府，尋除樞密使。在位二年，以觀文殿學士奉洞霄祠，尋知鄂州兼安撫使。孝宗訪邊事，澈奏：「向者我有唐、鄧為藩籬，又皇甫倜控扼陳、蔡，敵不敢窺襄。既失兩郡，倜復內徙，敵屯新野，相距百里爾。臣令趙撙、王宣築城儲糧，分備要害，有以待敵。至於機會之來，難以豫料。」孝宗善之。時議廢江州軍，澈言不可。知寧國府，改福州、福建安撫使，復請祠。尋致仕。卒，年六十三。贈金紫光祿大夫，諡「莊敏」。

澈為殿中日，薦陳俊卿、王十朋、陳之茂為臺官，高宗曰：「名士也，次第用之矣。」在樞府，孝宗密訪人材，薦百有十八人。嘗奏言：「臣起寒遠，所以報國惟無私不欺爾。」其自奉清約，雖貴猶布衣時。有文集二十卷、奏議十二卷。

葉義問
葉義問，字審言，嚴州壽昌人。建炎初，登進士第。調臨安府司理參軍。范宗尹為相，義問與沈長卿等疏其姦。為饒州教授，攝郡。歲旱，以便宜發常平米振民，提刑黃敦書劾之，詔勿問。前樞密徐俯門僧犯罪，義問繩以法，俯嘗舉義問，怒甚，乃袖薦書還之。

知江寧縣。召秦檜所親役，同僚不可，義問曰：「釋是則何以服他人。」卒役之。通判江州。豫章守張宗元忤檜，或中以飛語，事下漕臣張常先。宗元道九江，常先檄義問拘其舟，義問投檄曰：「吾寧得罪，不為不祥。」常先白檜，罷去。

檜死，湯思退薦之，上記其嘗言范宗尹，召至，言臺諫廢置在人主，檜親黨宜盡罷逐，以言得罪者宜敘復。擢殿中侍御史。樞密湯鵬舉效檜所為，植其黨周方崇、李庚，置籍臺諫，鉏異己者。義問累章劾鵬舉，有「一檜死一檜生」之語，並方崇等皆罷之。又言：「凡擇將遇一闕，令樞密院具三名取上旨，則軍政盡出掌握。」 遷侍御史。朱樸、沈虛中奉祠里居，義問劾其附秦檜，皆移居。郊祀赦，義問言：「頃歲附會告訐者，不應例移放。」從之。遷吏部侍郎兼史館修撰，尋兼侍讀，拜同知樞密院事。

上聞金有犯邊意，遣義問奉使覘之，還奏：「彼造舟船，備器械，其用心必有所在，宜屯駐沿海要害備之。」金主亮果南侵。命視師，義問素不習軍旅，會劉錡捷書至，讀之至「金賊又添生兵」，顧吏曰：「『生兵』何物耶？」聞者掩口。至鎮江，聞瓜洲官軍與敵相持，大失措，乃役民掘沙溝，植木枝為鹿角禦敵，一夕潮生，沙溝平，木枝盡去。會建康留守張燾遣人告急，義問乃遵陸，云往建康催發軍，市人皆媟罵之。又聞敵據瓜洲，采石兵甚眾，復欲還鎮江，諸軍喧沸曰：「不可回矣，回則有不測。」遂趨建康。已而金主亮被弑，師退，義問還朝，力請退，遂罷。

隆興元年，中丞辛次膺論義問「頃護諸將幾敗事，且以官私其親」。謫饒州。乾道元年，詔自便。六年卒，年七十三。

蔣芾
蔣芾，字子禮，常州宜興人，之奇曾孫。紹興二十一年，進士第二人。孝宗即位，累遷起居郎兼直學士院。時宦者梁珂事上潛邸，撓權，尹穡論珂，與祠，芾繳奏罷之。

簽書樞密院事，首奏加意邊防，又奏：「拔將才行伍間，識其姓名，一旦披籍可立取具。又料簡歸正人，仍以北人將之，或令深入山東，或令自荊、襄深入。」

除權參知政事、同知國用事。芾奏：「方今財最費於養兵，藝祖取天下，不過十五萬人。紹興初，外有大敵，內有巨寇，然兵數亦不若今日之多。近見陳敏勇汰三千人，戚方汰四千人，然多是有官人，與以外任，請券錢、添借給如故，是減於內而添于外，何益？又招兵耗蠹愈甚，臣考核在內諸軍，每月逃亡事故，常不下四百人。若權停招兵一年有半，俟財用稍足，招丁壯，不惟省費，又得兵精。」上悟。

一日，因進呈邊報，上顧芾曰：「將來都督非卿不可。」芾奏：「臣未嘗經歷兵間。」又奏：「方今錢穀不足，兵士不練，將帥與臣不相識，願陛下更審思其人。」南郊禮畢，宰相葉顒、魏杞罷。芾采眾論，參己見，為《籌邊志》上之。

明年，拜右僕射、同中書門下平章事兼樞密使。會母疾卒，詔起復，拜左僕射，芾力辭。有密旨欲今歲大舉，手詔廷臣議，或主和，或主恢復，使芾決之。芾奏：「天時人事未至。」拂上意。服闋，除觀文殿大學士、知紹興府、提舉洞霄宮。尋以言者論，落職，建昌軍居住。期年，有旨自便。再提舉洞霄宮，卒。

芾始以言邊事結上知，不十年間致相位，終以不能任兵事受責，豈優於論議而劣於事功歟？

葉顒
葉顒，字子昂，興化軍仙遊人。登紹興元年進士第，為廣州南海縣主簿，攝尉。盜發，州檄巡、尉同捕，巡檢獲盜十餘人，歸其勞於顒，顒曰：「掠美、欺君、幸賞，三者皆罪，不忍為也。」帥曾開大善之。

知信州貴溪縣。時詔行經界，郡議以上中下三等定田稅，顒請分為九等，守從之，令信之六邑以貴溪為式。

知紹興府上虞縣。凡繇役，令民自推貨力甲乙，不以付吏，民欣然皆以實應。摧租各書其數與民，約使自持戶租至庭，親視其入，咸便之。帥曹泳令今歲夏租先期送什之八，顒請少紓其期，泳怒。及麥大熟，民輸租反為諸邑最，泳大喜，許薦於朝，顒固辭。

賀允中薦顒靜退，遂召見，顒論國仇未復，中原之民日企鑾輿之返，其語剴切，高宗嘉納。除將作監簿。知處州，青田令陳光獻羨餘百萬，顒以所獻充所賦。湯思退之兄居處州，家奴屠酤犯禁，一繩以法，思退不悅。屬常州逋緡錢四十萬，守坐免，移顒知常州。

金犯邊，高宗視師建康，道毗陵，顒賜對舟次，因言：「恢復莫先於將相，故相張浚久謫無恙，是天留以相陛下也。」顒初至郡，無旬月儲，未一年餘緡錢二十萬。或勸獻羨，顒曰：「名羨餘，非重征則橫斂，是民之膏血也，以利易賞，心實恥之。」

召為尚書郎，除右司。詔求直言，顒上疏謂：「陛下以手足之至親，付州郡之重寄，是利一人害一方也。」人稱其直。除吏部侍郎，復權尚書。時七司弊事未去，上疏言選部所以為弊，乃與郎官編七司條例為一書，上嘉之，令刻板頒示。

除端明殿學士，拜參知政事兼同知樞密院事。武臣梁俊彥請稅沙田、蘆場，帝以問顒，對曰：「沙田乃江濱地，田隨沙漲而出沒不常，蘆場則臣未之詳也。且辛巳軍興蘆場田租並復，今沙田不勝其擾。」上曰：「誠如卿言。」顒至中書，召俊彥切責之曰：「汝言利求進，萬一為國生事，斬汝不足以塞責。」俊彥皇恐汗下。是日，詔沙田、蘆場並罷。

御史林安宅請兩淮行鐵錢，顒力言不可，安宅不能平，既入樞府，乃上章攻顒云：「顒之子受宣州富人周良臣錢百萬，得監鎮江大軍倉。」御史王伯庠亦論之。顒乞下吏辯明，乃以資政殿學士提舉洞霄宮。上下其事臨安府，時王炎知臨安，上令炎親鞫置對，無秋毫跡。獄奏，上以安宅、伯庠風聞失實，並免所居官，仍貶安宅筠州，召顒赴闕。入見，上勞之曰：「卿之清德自是愈光矣。」

除知樞密院事，未拜，進尚書左僕射兼樞密使。顒首薦汪應辰、王十朋、陳良翰、周操、陳之茂、芮曄、林光朝等，可備執政、侍從、臺諫，上嘉納。又言：「自古明君用人，使賢使愚，使姦使盜，惟去泰甚。」上曰：「固然。虞有禹、皐，亦有共、驩；周有旦、奭，亦有管、蔡，在用不用。」顒曰：「誠如聖訓，但今日在朝雖未見有共、驩、管、蔡，然有竊弄威福者，臣不敢隱。」上問為誰，顒以龍大淵對，語在《陳俊卿傳》。

上以國用未裕，詔宰相兼國用使，參政同知國用事，顒乃言：「今日費財養兵為甚，兵多則有冗卒虛籍，無事則費財，有事則不可用。雖曰汰之，旋即招之，欲足國用，當嚴於汰、緩於招可也。孔子曰：『節用而愛人』。蓋節用，則愛人之政自行於其間，若欲生財，祗費民財爾。」上曰：「此至言也。」上曰：「建康劉源嘗賂近習，朕欲遣王抃廉其姦。」顒曰：「臣恐廉者甚於姦者。」乃止。

乾道三年冬至，上親郊而雷，顒引漢故事上印綬，提舉太平興國宮。歸至家，不疾而薨，年六十八。以觀文殿學士致仕，贈特進，諡「正簡」。

顒為人簡易清介，與物若無忤，至處大事毅然不可奪。友人高登嘗上書譏切時相，名捕甚急。顒與同邸，擿令逸去，登曰：「不為君累乎？」顒曰：「以獲罪，固所願也。」即為具舟，舟移乃去。自初仕至宰相，服食、僮妾、田宅不改其舊。

葉衡
葉衡，字夢錫，婺州金華人。紹興十八年進士第，調福州寧德簿，攝尉。以獲鹽寇改秩，知臨安府於潛縣。戶版積弊，富民多隱漏，貧弱困於倍輸，衡定為九等，自五以下除其籍，而均其額於上之四等，貧者頓蘇。征科為期限榜縣門，俾里正諭民，不遣一吏而賦自足。歲災，蝗不入境。治為諸邑最。郡以政績聞，即召對，上曰：「聞卿作縣有法。」遣還任。

擢知常州。時水潦為災，衡發倉為糜以食饑者。或言常平不可輕發，衡曰：「儲蓄正備緩急，可視民饑而不救耶？」疫大作，衡單騎命醫藥自隨，偏問疾苦，活者甚眾。檄晉陵丞李孟堅攝無錫縣，有政聲，衡薦於上，即除知秀州。上之信其言如此。

除太府少卿。合肥瀕湖有圩田四十里，衡奏：「募民以耕，歲可得穀數十萬，蠲租稅，二三年後阡陌成，仿營田，官私各收其半。」從之。

除戶部侍郎。時鹽課大虧，衡奏：「年來課入不增，私販害之也，宜自煮鹽之地為之制，司火之起伏，稽灶之多寡，亭戶本錢以時給之，鹽之委積以時收之，擇廉能吏察之，私販自絕矣。」仍命措置官三人：淮南於通州，浙東於明州，浙西於秀州。

丁母憂。起復，知盧州，未行，除樞密都承旨。奏馬政之弊，宜命統制一員各領馬若干匹，歲終計其數為殿最。李垕應賢良方正對策，近訐直，入第四等，衡奏：「陛下赦其狂而取其忠，足以顯容諫之盛。」乃賜垕制科出身。有言江、淮兵籍偽濫，詔衡按視，賜以袍帶、鞍馬、弓矢，且命衡措置民兵，咸稱得治兵之要。訖事赴闕，上御便殿閱武士，召衡預觀，賜酒，灑宸翰賜之。

知荊南、成都、建康府，除戶部尚書，除簽書樞密院事，拜參知政事。衡奏二事：一，牧守將帥必擇材以稱其職，必久任以盡其材；二，令戶部取湖廣會子實數，盡以京會立限易之。從之。

拜右丞相兼樞密使。上銳意恢復，凡將帥、器械、山川、防守悉經思慮，奏對畢，從容賜坐，講論機密，或不時召對。時會子浸患折閱，手詔賜衡曰：「會子雖曰流通，終未盡愜人意，目即流使有二千二百餘萬。今用上下庫黃金、白金、銅錢九百萬，內藏庫五百萬，並蜀中錢物七百萬，盡易會子之數，專命卿措置，日近而辦，卿真宰相才也。」

一日，上曲宴宰執於凝碧，上曰：「自三代而下，至於漢、唐，治日常少，亂日常多，何也？」衡奏：「聖君不常有，周八百年，稱極治成、康而已。」上曰：「朕觀《無逸篇》，見周公為成王歷言商、周之君享國長遠，真萬世龜鑑。」衡奏：「願陛下常以《無逸》為龜鑑，社稷之福。」上又言：「朝廷所用，正論其人如何，不可有黨。如唐牛、李之黨，相攻四十年，緣主聽不明至此。文宗曰：『去河北賊易，去朝中朋黨難』。朕嘗笑之。」衡奏：「文宗優遊不斷，故有此語。陛下英明聖武，誠非難事。」

御寶實封令與臨安府竇思永改合入官，衡奏：「選人改官，非奏對稱旨，則用考舉磨勘，一旦特旨與之，非陛下愛惜人才之意。」上亟收前命。

上諭執政，選使求河南，衡奏：「司諫湯邦彥有口辨，宜使金。」邦彥請對，問所以遣，既知薦出於衡，恨衡擠己，聞衡對客有訕上語，奏之，上大怒。即日罷相，責授安德軍節度副使，郴州安置。邦彥使還，果辱命，上震怒，竄之嶺南，詔衡自便，復官與祠。年六十有二薨，贈資政殿學士。

衡負才足智，理兵事甚悉，由小官不十年至宰相，進用之驟，人謂出於曾覿云。


論曰：陳康伯以經濟自任，臨事明斷。梁克家才優識遠，謀國盡忠。至若汪澈之論事忠愨，薦達人才，葉義問直言正色，掃除秦檜餘黨，然不長於兵，臨敵失措，豈優議論而劣事功者歟？葉顒清儉正直，而衡才智有餘，蓋亦一時之選云。




Chinese text: This work was published before January 1, 1923, and is in the
public domain worldwide because the author died at least 100 years ago.
