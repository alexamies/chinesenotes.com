石普
石普，其先幽州人，自言唐河中節度雄之後，徙居太原。祖全，事周為鐵騎軍使。父通，事太宗於晉邸。普十歲給事邸中，以謹信見親，補寄班祗候，再遷東頭供奉官。賊邢橐駝、賈禿指數百人寇掠永興諸縣，命普督兵往捕，悉獲之。遷內殿崇班、帶御器械。李順叛，普為西川行營先鋒，與韓守英、馬知節誅斬之。遷西京作坊使、欽州刺史。順餘黨復寇邛蜀，偽稱邛南王。又為西川都提舉捉賊使。時蜀民疑不自安，多欲為盜者，普因馳入對，面陳：「蜀亂由賦斂苛急，農民失業，宜稍蠲減之，使自為生，則不討而自平矣。」帝許之。普即日還蜀，揭榜諭之，莫不悅服。賊平，賜白金三千兩、襲衣、金帶、鞍勒馬。累遷洛苑使、富州團練使、延州緣邊都巡檢使。羌酋乜羽內寇，普追殺之。

從真宗幸大名，會王均叛，以為川峽路招安巡檢使，佐雷有終率諸將進討。至天回鎮，賊出拒戰，普領前陣力擊破之。賊退保益州，王師圍城數月不下，普繕車炮，又為地道攻城。城破，均夜半突圍，由南門遁，普引兵追擊於富順監，均自殺，餘黨皆平。遷冀州團練使，賜黃金三百兩、白金三千兩。故事，正任不兼帶御器械，帝特以命普。

契丹犯邊，為保州兵馬鈐轄、北面行營押策先鋒，與契丹戰廉良城，又戰長城口，獲俘馘器甲甚眾。徙定州路副都總管。靈州失守，益兵備關中，徙永興軍副都總管。時軍製疏略，凡號令進退，及呼召將佐、會合別屯，皆遣人馳告。普上請曰：「臣嘗將兵，輒破一錢，與別將各持半，用相合為信。」帝為置傳信牌，漆木長六寸，闊三寸，腹背刻字而中分之，置鑿枘令可合。又穿二竅，容筆墨，上施紙劄，每臨陣則分持，或傳令則書其言，繫軍吏之頸，至彼為合契。又獻《禦戎圖》，請設塹以陷敵馬，並上所置戰械甚眾。徙為莫州總管。

初，契丹南侵，敗我兵於望都。既而諜者言復欲大入寇，帝自畫軍事，以手詔示輔臣曰：

鎮、定、高陽三路兵宜會定州，夾唐河為大陣，立柵以守。量寇遠近出軍。俟敵疲則先鋒出致師，用騎卒居中，環以步卒，接短兵而已，無遠離隊伍。

又分兵出三路：以六千騎屯威虜軍，魏能、白守素、張銳領之；五千騎屯保州，楊延昭、張禧、李懷岊領之；五千騎屯北平塞，田敏、楊凝、石延福領之，以當賊鋒。始至勿輕鬥，待其氣衰，背城以戰。若南越保州，與大軍遇，則令威虜之師與延昭會，使腹背受敵。若不攻定州，縱軼南侵，則復會北平田敏，合勢入契丹界，邀其輜重，令雄、霸、破虜已來，互為聲援。

又命孫全照、五德鈞、裴自榮將兵八千屯寧邊軍，李重貴、趙守倫、張繼旻將兵五千屯邢州，扼東西路。契丹將遁，則令定州大軍與三路騎兵會擊之，令普統軍一萬於莫州，盧文壽、王守俊監之，敵騎北去，則西趨順安軍襲擊，斷西山之路。如河冰已合，敵由東路，則劉用、劉漢凝、田思明以兵五千會普、全照為掎角，仍命石保吉將萬兵鎮大名，以張軍勢。

繢圖以授諸將。

後數月，敕輔臣曰：「北邊已屯大兵，而邊奏至，敵未有釁，且聚軍虛費，民力何以給之？宜有制畫，以為控遏。且靜戎、順安軍界，先開營田、河道，可以扼黑盧口、三台、小李路，亦可通漕運至邊。宜乘此用眾浚治，使及軍城，彼或撓吾役，即合兵擊之。」李沆等曰：「設險以製敵，守邊之利也。」遂詔內侍閻文慶與靜戎、順安知軍事王能、馬濟督其事，而徙普屯順安之西，與威虜魏能、保州楊延昭、北平田敏為掎角。

內侍馮仁俊掌御劍於莫州，與普不叶。帝曰：「勿窮治以驕將帥。」第召仁俊還。又令普率所部屯乾寧軍，復遷普冀州團練使，徙本州總管。車駕幸澶淵，時王繼忠已陷契丹，契丹欲請和，因繼忠遣人持信箭為書遺普，且通密表。事平，遷容州觀察使。向敏中為鄜延路都總管，以普副之。趙德明納款，詔降制命，普言：「不宜授以押蕃落使，使之總制屬羌，則強橫不可制矣。」乃止兼管內蕃落使。

未幾，徙幷代路，給公使錢二千五百緡，普援例歲給錢三千緡，樞密院言無此例。又言李漢超守河朔時，歲給以萬計，今幷代屯軍多，不足以犒軍，帝不納。改桂州觀察使、鎮州路總管，遷保平軍節度觀察留後，赴本鎮。帝祀汾陰，還至陝西，普請駐蹕城中。因賜詩，令扈從至西京。拜河西軍節度使、知河陽，徙許州。築大流堰，引河通漕京師。上《軍儀條目》二卷、《用將機宜要訣》二圖。時方崇尚符瑞，而普請罷天下醮設，歲可省緡錢七十餘萬，以贍國用，繇是忤帝意。

大中祥符九年，上言九月下旬日食者三；又言：「商賈自秦州來，言唃廝囉欲陰報曹瑋，請以臣所獻陣圖付瑋，可使瑋必勝。」帝以普言逾分，而樞密使王欽若言普欲以邊事動朝廷，帝怒，命知雜御史呂夷簡劾之。獄具，集百官參驗，九月下旬日不食。坐普私藏天文，下百官雜議，罪當死。議以官當。詔除名，貶賀州，遣使縶送流所。帝謂輔臣曰：「普出微賤，性輕躁，干求不已。既懵文藝，而假手撰述，以揣摩時事。聞在繫所，思其幼子，時時泣下，可聽挈家以行。」甫至賀州，授太子左清道率府副率、房州安置，增房州屯兵百人護守。

稍復為左千牛衛將軍，其妻表求普領小郡，遷左領軍衛大將軍。仁宗即位，徙安州，遷左屯衛大將軍，徙蔡州。坐失保任，降本衛將軍。歷遷左千牛、左領軍衛大將軍，起知信陽軍，徙光州。以私用孔子廟錢，貶太子左監門率府副率，滁州安置。以左衛將軍分司西京，給官第居蔡州，遷大將軍，卒。

普倜儻有膽略，凡預討伐，聞敵所在，即馳赴之。兩平蜀盜，大小數十戰，摧鋒與賊角，眾推其勇。頗通兵書、陰陽、六甲、星曆、推步之術。太宗嘗曰：「普性剛驁，與諸將少合。」然藉其善戰，每厚遇之。後以罪廢，每太宗忌日，必盡室詣佛寺齋薦，率以為常。

張孜
張孜，開封人。母微時生孜，後入宮乳悼獻太子。孜方在繈褓，真宗以付內侍張景宗曰：「此兒貌厚，汝謹視之。」景宗遂養以為子。蔭補三班奉職、給事春坊司，轉殿直。

皇太子即位，遷供奉官、閤門祗候。為陳州兵馬都監，築堤袁家曲捍水，陳以無患。五遷至供備庫使，領恩州團練使、真定路兵馬鈐轄，歷知莫、貝、瀛三州。轉運使名張昷之奏罷冀、貝驍捷軍士上關銀、鞋錢，事下孜議，孜言：「此界河策先鋒兵，有戰必先登，故平時賜予異諸軍，不可罷。」昷之猶執不已，遂奏罷保州雲翼別給錢糧，軍怨果叛。

契丹欲背盟，富弼往使，命孜為副，議論雖出弼，然孜亦安重習事。以勞遷西上閤門使、知瀛州，拜單州團練使、龍神衛四廂都指揮使、幷代副總管。河東更鐵錢法，人情疑貳，兵相率扣府欲訴，閉門不納。是日幾亂，孜策馬從數卒往諭之，皆散還營。遷濟州防禦使、侍衛馬軍都虞候，又遷殿前都虞候，加桂州管內觀察使，遷侍衛步軍副都指揮使。虎翼兵教不中程，指揮使問狀，屈強不肯對，乘夜，十餘人大噪，趣往將害人，孜禽首惡斬之然後聞。遷昭信軍節度觀察留後、馬軍副都指揮使。

孜長於宮禁中，內外頗涉疑似，言者請罷孜兵柄，乃出為寧遠軍節度使、知潞州，徙陳州。仁宗以其無他，復召為馬軍副都指揮使。御史中丞韓絳又言：「孜不當典兵，而宰相富弼薦引之，請黜弼。」弼引咎求罷政事。諫官御史皆言進擬不自弼。絳家居待罪，曰：「不敢復稱御史矣。」坐此謫知蔡州。而孜尋以罪罷，知曹州。卒，贈太尉，諡勤惠。孜初名茂實，避英宗舊名，改「孜」云。

許懷德
許懷德，字師古，開封祥符人。父均，磁州團練使。懷德長六尺餘，善騎射擊刺。少以父任為東西班殿侍，累擢至殿前指揮使、左班都虞候。

元昊寇邊，選為儀州刺史、鄜延路兵馬鈐轄，遷副總管。夏人三萬騎圍承平砦，懷德時在城中，率勁兵千餘人突圍，破之。夏人復陣，有出陣前據鞍嫚罵者，懷德引弓一發而踣，敵乃去。屠金明縣，復進圍延州。懷德遽還，夜遣裨將以步騎千餘人，出不意擊之，斬首二百級，遂解延州。遷鳳州團練使，專領延州東路茭村一帶公事。

徙秦鳳路，未行，坐夏人破塞門砦不赴援，降寧州刺史。頃之，擢龍神衛四廂都指揮使、陵州團練使、本路副都總管。遷康州防禦使，又坐當出討賊逗留不進，所部兵夫棄隨軍芻糧，更赦，徙秦鳳路副都總管，改捧日、天武四廂。又以賊侵掠屬羌，亡十餘帳，徙永興軍，又徙高陽關、幷代路，歷殿前都虞候、遂州觀察使、侍衛親軍馬軍副都指揮使、武信軍節度觀察留後、殿前副都指揮使、寧遠軍節度使。會從妹亡，無子，懷德欲冒有其田，事覺，罷管軍，知亳州，徙徐州。歲餘，復為殿前副都指揮使。祀明堂，進都指揮使，更保寧、建雄二節度。

年八十猶生子，筋力過人。在宿衛十四年，數乞身，帝不許。懷德曰：「臣年過矣，倘為御史所彈，且不得善罷。」即詔為減數歲。卒，贈侍中，諡榮毅。

懷德自初擢守邊，連以畏懦被謫，已而與功臣並進典軍，及坐請託得罪，去而復還。時遭承平，保寵終祿。故事，節度使移鎮加恩，皆別上表再辭，每降批答，遣內侍齎賜，必有所遺。懷德以祫享加恩，既又移鎮，乃共為一表以辭。翰林學士歐陽修劾其慢朝命，詔以修章示之，懷德謝罪而已，不復別進表。其鄙吝如此。

李允則
李允則，字垂範，濟州團練使謙溥子也。少以材略聞，蔭補衙內指揮使，改左班殿直。太平興國七年，幽薊還師，始置榷場於靜戎軍，允則典其事。還，使河東路決繫囚，原治逋欠。又使荊湖察官吏，與轉運使檢視錢帛、器甲、刑獄，遂擢閤門祗候。浚治京師諸河，創水門，鄭州水磑。西川賊劉旰平，上官正議修城未決，命允則與王承衎、閻承翰往視。還，言西川以無城難守，宜如正議。又言兵分則緩急不為用，請亻並屯要害，以便饋餉。高溪州蠻田彥伊入寇，遣詣辰州，與轉運使張素、荊南劉昌言計事。允則以蠻徼不足加兵，悉招輯之。

累遷供備庫副使、知潭州。將行，真宗謂曰：「朕在南衙，畢士安嘗道卿家世，今以湖南屬卿。」初，馬氏暴斂，州人出絹，謂之地稅。潘美定湖南，計屋輸絹，謂之屋稅。營田戶給牛，歲輸米四斛，牛死猶輸，謂之枯骨稅。民輸茶，初以九斤為一大斤，後益至三十五斤。允則請除三稅，茶以十三斤半為定制，民皆便之。湖湘多山田，可以藝粟，而民惰不耕。乃下令月所給馬芻，皆輸本色，繇是山田悉墾。湖南饑，欲發官廩先賑而後奏，轉運使執不可，允則曰：「須報逾月，則饑者無及矣。」明年薦饑，復欲先賑，轉運使又執不可，允則請以家資為質，乃得發廩賤糶。因募饑民堪役者隸軍籍，得萬人。轉運使請發所募兵禦邵州蠻，允則曰：「今蠻不攪，無名益戍，是長邊患也。且兵皆新募，饑瘠未任出戍。」乃奏罷之。陳堯叟安撫湖南，民列允則治狀請留，堯叟以聞。召還，連對三日，帝曰：「畢士安不謬知人者。」

遷洛苑副使、知滄州。允則巡視州境，浚浮陽湖，葺營壘，官舍間穿井。未幾，契丹來攻，老幼皆入保而水不乏，斫冰代砲，契丹遂解去。真宗復召謂曰：「頃有言卿浚井葺屋為勞民者，及契丹至，始見善為備也。」轉西上閤門副使、鎮定高陽三路行營兵馬都監，押大陣東面。請對，自陳武藝非所長，不可以當邊劇。帝曰：「卿為我運籌策，不必當矢石也。」賜白金二千兩，副以幃幄、什器，凡下諸路宣敕，必先屬允則省而後行。及王超敗，人心震搖，允則勸超衰絰向師哭，以解眾忿。真宗知允則始屢趣超進兵，手詔褒厲。

契丹通好，徙知瀛州，上言：「朝廷已許契丹和議，但擇邊將，謹誓約，有言和好非利者，請一切斥去。」真宗曰：「茲朕意也。」遷西上閤門副使。何承矩為河北緣邊安撫、提點榷場，及承矩疾，詔自擇代，乃請允則知雄州。初，禁榷場遇異物，而邏者得所易瑉玉帶。允則曰：「此以我無用易彼有用也」，縱不治。遷東上閤門使、獎州刺史。河北既罷兵，允則治城壘不輟，契丹主曰：「南朝尚修城備，得無違誓約乎？」其相張儉曰：「李雄州為安撫使，其人長者，不足疑。」既而有詔詰之，允則奏曰：「初通好不即完治，恐他日頹圮因此廢守，邊患不可測也。」帝以為然。

城北舊有甕城，允則欲合大城為一。先建東嶽祠，出黃金百兩為供器，道以鼓吹，居人爭獻金銀。久之，密自徹去，聲言盜自北至，遂下令捕盜，三移文北界，乃興版築，揚言以護祠。而卒就關城浚壕，起月堤，自此甕城之人，悉內城中。始，州民多以草覆屋，允則取材木西山，大為倉廩營舍。始教民陶瓦甓，標里閈，置廊市、邸舍、水磑。城上悉累甓，下環以溝塹，蒔麻植榆柳。廣閻承翰所修屯田，架石橋，構亭榭，列堤道，以通安肅、廣信、順安軍。

歲修禊事，召界河戰棹為競渡，縱北人遊觀，潛寓水戰。州北舊多設陷馬坑，城上起樓為斥堠，望十里；自罷兵，人莫敢登。允則曰：「南北既講和矣，安用此為？」命徹樓夷坑，為諸軍蔬圃，浚井疏洫，列畦隴，築短垣，縱橫其中，植以荊棘，而其地益阻隘。因治坊巷，徙浮圖北原上，州民旦夕登望三十里，下令安撫司，所治境有隙地悉種榆，久之榆滿塞下。顧謂僚佐曰：「此步兵之地，不利騎戰，豈獨資屋材耶？」

上元舊不燃燈，允則結彩山，聚優樂，使民夜縱遊。明日，偵知北酋欲間入城中觀，允則與同僚伺郊外。果有紫衣人至，遂與俱入傳舍，不交一言，出奴女羅侍左右，劇飲而罷。且置其所乘騾廡下，使遁去，即幽州統軍也。後數日，為契丹所誅。嘗宴軍中，而甲仗庫火，允則作樂行酒不輟，副使請救，不答。少頃火熄，命悉瘞所焚物，密遣吏持檄瀛州，以茗籠運器甲。不浹旬，兵數已完，人無知者。樞密院請劾不救火狀，真宗曰：「允則必有謂，姑詰之。」對曰：「兵械所藏，儆火甚嚴，方宴而焚，必奸人所為。舍宴而救，事或不測。」

又得諜，釋縛厚遇之，諜言燕京大王遣來，因出所刺緣邊金穀、兵馬之數。允則曰：「若所得謬矣。」呼主吏按籍書實數與之。諜請加緘印，因厚賜以金，縱還。未幾，諜遽至，還所與數，緘印如故，反出彼中兵馬、財力、地里委曲以為報。一日，民有訴為契丹民毆傷而遁者，允則不治，與傷者錢二千，眾以為怯；逾月，幽州以其事來詰，答以無有。蓋他諜欲以毆人為質驗，比得報，以為妄，乃殺諜。雲翼卒亡入契丹，允則移文督還，契丹報以不知所在，允則曰：「在某所。」契丹駭，不敢隱，既歸卒，乃斬以徇。歷四方館引進使、高州團練使。天禧二年，以客省使知鎮州，徙潞州。仁宗即位，領康州防禦使。天聖六年，卒。

允則不事威儀，間或步出，遇民可語者，延坐與語，以是洞知人情。訟至，無大小面訊立斷。善撫士卒，皆得其用。盜發輒獲，人亦莫知所由。身無兼衣，食無重羞，不畜資財。在河北二十餘年，事功最多，其方略設施，雖寓於遊觀、亭傳間，後人亦莫敢隳。至於國信往來，費用儀式，多所裁定。晚年居京師，有自契丹亡歸者，皆命舍允則家。允則死，始寓樞密院大程官營。

張亢
張亢，字公壽，自言後唐河南尹全義七世孫。家於臨濮。少豪邁有奇節，事兄奎甚謹。進士及第，為廣安軍判官、應天府推官。治白沙、石梁二渠，民無水患。改大理寺丞、簽書西京判官事。

通判鎮戎軍，上言：「趙德明死，其子元昊喜誅殺，勢必難制，宜亟防邊。」因論西北攻守之計，章數十上，仁宗欲用之，會丁母憂。既而契丹聚兵幽、涿間，河北增備，遂起為如京使、知安肅軍。因入對曰：「契丹歲享金帛甚厚，今其主孱而歲歉，懼中國見伐，特張言耳，非其實也。萬一倍約，臣請擐甲為諸軍先。」

元昊反，為涇原路兵馬鈐轄、知渭州，累遷右騏驥使、忠州刺史，徙鄜延路、知鄜州。上疏曰：

「舊制，諸路總管、鈐轄、都監各不過三兩員，餘官雖高，止不過一路。總管、鈐轄不預本路事。今每路多至十四五員，少亦不減十員，皆兼本路分事，不相統制，凡有論議，互報不同。按唐總管，統軍，都統，處置、制置使，各有副貳，國朝亦有經略、排陣使，請約故事，別置使名，每路軍馬事，止以三兩員領之。
又涇原一路，自總管、鈐轄、都監、巡檢及城砦所部六十餘所，兵多者數千人，少者才千人，兵勢既分，不足以當大敵。若敵以萬人為二十隊，多張聲勢以綴我軍，後以三五萬人大入奔突，則何以支？
又比來主將與軍伍移易不定，人馬強弱，配屬未均。今涇原正兵五萬，弓箭手二萬，鄜延正兵不減六七萬，若能預為團結，明定節制，迭為應援，以逸待勞，則烏合饑餒之眾，豈能窺我淺深乎？請下韓琦、范仲淹分按，逐路以馬步軍八千已上至萬人，擇才位兼高者為總領。其下分為三將：一為前鋒，一為策前鋒，一為後陣。每將以使臣、忠佐三兩人，分屯要害之地，敵小入則一將出，大入則大將出。
又量敵數多少，使鄰路出兵應接，此所謂常山蛇勢也。今萬人已上為一大將，一路又有主帥，延州領三大將，鄜州一大將，保安軍及西路巡檢、德靖砦共為一大將，則鄜延路兵五萬人矣。原渭州、鎮戎軍各一大將，渭州山外及瓦亭各一大將，則涇原路五萬人矣。弓箭手、熟戶不在焉。昨延州之敗，蓋由諸將自守不相應援。請令邊臣預定其法，敵寇某所，則某將為先鋒，某將出某所為奇兵，某將出某所為聲援，某城砦相近出敢戰死士某所設覆，都、同巡檢則各扼要害。
又令鄰路取某路出應，仍潛用旗幟為號。昨劉平救延州，前鋒陷賊者已二千騎，平猶不知。趙瑜部馬軍間道先進，而趙振與王逵趨塞門，至高頭平路，白馬報敵張青蓋駐山東，振麾兵掩襲，乃瑜也。臣在山外策應，未嘗用本指揮旗號，自以五行支干別為引旗。若甲子日本軍相遇，則先見者張青旗，後見者以緋旗應之，此是干相生，其干相克及支相生克亦如之。蓋兵馬出入，晝則百步之外不能相知，若不預為之號，必誤軍事。國家承平日久，失於訓練，今每指揮藝精者不過百餘人，餘皆瘦弱不可用。且官軍所恃者，步軍與強弩爾。臣知渭州日，見廣勇軍廣弩者三百五十人，引一石二斗者僅百人，餘僅及七八斗，正欲閱習時易為力爾。臣以跳鐙弩試，皆不能張，閱習十餘日，裁得百餘人。又教以小坐法，亦十餘日，又教以帶甲小坐法，五十餘日始能服熟。若安前弊以應新敵，其有必勝之理乎？
又兵官務張邊事，以媒進邀賞，劉平之敗，正繇貪功輕進，鎮戎軍最近賊境，每報賊騎至，不問多寡，凡主兵者皆出，至邊壕則賊已去矣。蓋權均勢埒，各不相下，若不出，則恐得怯懦之罪。且諸路騎兵不能馳險，計其芻粟，一馬之費，可養步軍五人。馬高不及格，宜悉還坊監，止留十之三，餘以步兵代之。又比來禁衛隊長，繇年勞換前班者，或為諸司使副，白丁試武技，亦命以官，而諸路弓箭手生長邊陲，父祖效命，累世捍賊，乃無進擢之路，何以激勸邊民？
竊聞大帥議五路進師，且有用兵以來，屢出無功，若一旦深入，臣切以為未可也。山界諸州城砦，距邊止二三百里，夏兵器甲雖精利，其鬥戰不及山界部族，而財糧又盡出山界。若十月後令諸將分番出界，使夏人不得耕牧。然後出步兵，負十日糧，人日給米一升，馬日給粟四升、草五分，賊界有草地，以半資放牧，亦可減免運之半。王師既行，使唃廝囉及九姓回紇分制其後，必蕩覆巢穴。」
又言：「陝西民調發之苦，數倍常歲，宜一切權罷，令安撫司與逐州長吏減省他役，專應邊須。及選殿侍軍將各三十人，以駝、騾各二百，留其半河中，以運鄜、延、保安軍軍須，其半留乾州或永興軍，以運環、慶、原、渭、鎮戎軍軍須，分一轉運使專董其事。又鄜州四路半當衝要，嘗以閑慢路遞鋪兵卒之半，貼衝要二路。驛百人，每三人挽小車，載二百五十斤至三百斤，若團亻並輦運，邊計亦未至失備，而民力可以寬矣。」

初，亢請乘驛入對，詔令手疏上之，後多施用。進西上閤門使，改都鈐轄，屯延州。又奏邊機軍政措置失宜者十事，言：

「王師每出不利，豈非節制不立，號令不明，訓練不至，器械不精？或中敵詭計，或自我貪功；或左右前後自不相救，或進退出入未知其便；或兵多而不能用，或兵少而不能避；或為持權者所逼，或因懦將所牽；或人馬困饑而不能奮，或山川險阻而不能通：此皆將不知兵之弊也。未聞深究致敗之由而為之措置，徒益兵馬，未見勝術。一也。
去春敵至延州，諸路發援兵，而河東、秦鳳各逾千里，涇原、環慶不減十程。去秋賊出鎮戎，遠自鄜延發兵，千里遠鬥，銳氣已衰，如賊已退，乃是空勞師徒，異時更寇別路，必又如此，是謂不戰而自弊。二也。
今鄜延副都總管許懷德兼管勾環慶軍馬，環慶副總管王仲寶復兼鄜延，其涇原、秦鳳總管等亦兼鄰路，雖令互相策應，然環州至延州十四五驛，徑赴亦不下十驛；涇原至秦鳳千里，若發兵互援，而山路險惡，人馬之力已竭。三也。
四路軍馬各不下五六萬，朝廷罄力供億，而邊臣但言兵少，每路欲更增十萬人，亦未見功效。且兵無節制一弊，無奇正二弊，無應援三弊，主將不一四弊，兵分勢弱五弊。有此五弊，如驅市人而戰，雖有百萬，亦無益於事。四也。
古人教習，須三年而後成，今之用兵已三年矣，將帥之材孰賢孰愚，攻守之術孰得孰失，累年敗衄，而居邊要者未知何謀。使更數年未罷兵，國用民力，何以克堪。若因之以饑饉，加之以他寇，則安危之策，未知如何。五也。
今言邊事者甚眾，朝廷或即奏可，或再詳究以聞，或付有司。前條方行，後令即變，胥史有鈔錄之勞，官吏無商略之暇，邊防軍政，一無定制。六也。
夏竦、陳執中皆朝廷大臣，凡有邊事，當付之不疑。今但主文書、守詔令，每有宣命，則翻錄行下；如諸處申稟，則令候朝旨。如是，則何必以大臣主事？七也。
前河北用兵，減冗官以省費，今陝西日以增員，如制置青白鹽使副、招撫蕃部使臣十餘員，所占兵士千餘人，請給歲約萬緡。復有都大提舉馬鋪器甲之類，諸州並募克敵、致勝、保捷、廣銳、宣毅等兵，久未曾團結訓練，但費軍廩，無益邊備。八也。
今軍有手藝者，管兵之官，每一指揮，抽占三之一。如延州諸將不出，即有兵二萬，除五千守城之外，其餘止一萬五千。若有警急，三日內不能團集，況四十里外便是敵境，一有奔突，何以備之？九也。
陝西教集鄉兵，共十餘萬人。市井無賴，名掛尺籍，心薄田夫，豈無奸盜雜於其中？苟無措置，他日為患不細。十也。」
既而復請面陳利害，不報。

會元昊益熾，以兵圍河外。康德輿無守禦才，屬戶豪乜囉叛去，導夏人自後河川襲府州，兵至近道才覺，而蕃漢民被殺掠已眾。攻城不能下，引兵屯琉璃堡，縱遊騎鈔麟、府間，二州閉壁不出。民乏飲，黃金一兩易水一杯。時豐州已為夏人所破，麟、府勢孤，朝廷議棄河外守保德軍未果，徙亢為幷代都鈐轄、管勾麟府軍馬事。單騎叩城，出所授敕示城上，門啟，既入，即縱民出采薪芻汲澗谷。然夏人猶時出鈔掠，亢以州東焦山有石炭穴，為築東勝堡；下城旁有蔬畦，為築金城堡；州北沙坑有水泉，為築安定堡，置兵守之。募人獲於外，腰鐮與衛送者均得。其時禁兵皆敗北，無鬥志，乃募役兵敢戰者，夜伏隘道，邀擊夏人遊騎。比明，有持首級來獻者，亢以錦袍賜之，禁兵始慚奮曰：「我顧不若彼乎？」又縱使飲博，方窘乏幸利，咸願一戰。亢知可用，始謀擊琉璃堡，使諜伏敵砦旁草中，見老羌方炙羊髀占吉凶，驚曰：「明當有急兵，且趣避之。」皆笑曰：「漢兒皆藏頭膝間，何敢！」亢知無備，夜引兵襲擊，大破之。夏人棄堡去，乃築宣威砦於步駝溝捍寇路。

時麟州饋路猶未通，敕亢自護賞物送麟州。敵既不得鈔，遂以兵數萬趨柏子砦來邀。亢所將才三千人，亢激怒之曰：「若等已陷死地，前鬥則生，不然，為賊所屠無餘也。」士皆感厲。會天大風，順風擊之，斬首六百餘級，相蹂踐赴崖谷死者不可勝計，奪馬千餘匹。乃修建寧砦。夏人數出爭，遂戰於兔毛川。亢自抗以大陣，而使驍將張岊伏短兵強弩數千於山後。亢以萬勝軍皆京師新募市井無賴子弟，罷軟不能戰，敵目曰「東軍」，素易之，而怯虎翼軍勇悍。亢陰易其旗以誤敵，敵果趣 「東軍」，而值虎翼卒，搏戰良久，伏發，敵大潰，斬首二千級。不逾月，築清塞、百勝、中候、建寧、鎮川五堡，麟、府之路始通。

亢復奏：「今所通特一徑爾，請更增並邊諸柵以相維持，則可以廣田牧，壯河外之勢。」議未下，會契丹欲渝盟，領果州團練使、知瀛州。葛懷敏敗，遷四方館使、涇原路經略安撫招討使、知渭州，亢聞詔即行，及至，敵已去。鄭戩統四路，亢與議不合，遷引進使，徙幷代副都總管。御史梁堅劾亢出庫銀給牙吏往成都市易，以利自入，奪引進使，為本路鈐轄。及夏人與契丹戰河外，復引進使、副都總管，知代州兼河東沿邊安撫事。范仲淹宣撫河東，復奏亢前所增廣堡砦，宜使就總其事。詔既下，明鎬以為不可，屢牒止之。亢曰：「受詔置堡砦，豈可得經略牒而止耶？坐違節度，死所甘心，堡砦必為也。」每得牒，置案上，督役愈急。及堡成，乃發封自劾，朝廷置不問。蕃漢歸者數千戶，歲減戍兵萬人，河外遂為幷、汾屏蔽。

復知瀛州，因言：「州小而人眾，緩急無所容，若廣東南關，則民居皆在城中。」夏竦前在陝西，惡亢不附己，特沮其役，然卒城之。加領眉州防禦使，復為涇原路總管、知渭州。會給郊賞，州庫物良而估賤，三司所給物下而估高，亢命均其直，以便軍人。轉運使奏亢擅減三司所估。會竦為樞密使，奪防禦使，降知磁州。御史宋禧繼言亢嘗以庫銀市易，復奪引進使，為右領衛大將軍、知壽州。

後陝西轉運使言亢所易庫銀非自入者，改將作監、知和州。坐失舉，徙筠州。久之，復為引進使、果州團練使，又復眉州防禦使、真定府路副都總管。遷客省使，以足疾知衛州，徙懷州。坐與鄰郡守議河事，會境上經夕而還，降曹州鈐轄。改河陽總管，以疾辭，為秘書監。未幾，復客省使、眉州防禦使、徐州總管，卒。

亢好施輕財，凡燕犒饋遺，類皆過厚，至遣人貿易助其費，猶不足。以此人樂為之用。同學生為吏部，亢憐其老，薦為縣令。後既為所累，出筠州，還，所薦者復求濟，亢又贈金帛，終不以屑意。馭軍嚴明，所至有風跡，民圖像祠之。

兄 奎
奎，字仲野，先亢中進士。歷幷、秀州推官，監衢州酒。徐生者毆人至死，繫婺州獄，再問輒言冤。轉運使命奎復治。奎視囚籍印窾偽，深探之，乃獄吏竄易，卒釋徐生，抵吏罪，眾驚伏。同時薦者三十九人，改大理寺丞，知合淝縣，徙南充縣。

以殿中丞通判瀘州，罷歸。會秦州鹽課虧緡錢數十萬，事連十一州。詔奎往按，還奏三司發鈔稽緩，非諸州罪。因言：「鹽法所以足軍費，非仁政所宜行。若不得已，令商人轉貿流通，獨關市收其徵，上下皆利。孰與設重禁壅閼之為民病？」於是悉除所負。未幾，知江州，徙楚州，遷太常博士，召為殿中侍御史、知滑州，徙邢州。母病，輒割股肉和藥以進，母遂愈。其後母卒，廬於墓，自負土植松柏。

服終，授度支判官，出為京東轉運使，以侍御史為河東轉運使，進刑部員外郎、知御史雜事。安撫京東，募民充軍凡十二萬，奏州縣吏能否數十人。還為戶部副使。及分陝西為四路，擢天章閣待制、環慶路經略安撫招討使、知慶州，以父名餘慶辭，不許。歷陝西都轉運使、知永興軍、河東都轉運使，加龍圖閣直學士，知澶、青、徐、揚等州，再遷吏部郎中。

時李宥知江寧府，府廨盡焚。諫官言金陵始封之地，守臣視火不謹，宜擇才臣繕治之。遷右諫議大夫、知江寧府。奎簡材料工，一循舊制，不逾時復完。還，判吏部流內銓，徙審官院、知河南府。河南宮闕歲久頗摧圮，奎大加興葺。又按唐街陌，分榜諸坊。初，全義守洛四十年，洛人德之，有生祠。及見奎偉儀觀，曰：「真齊王孫也。」因復興齊王祠。歲餘，以能政聞，遷給事中，歸朝。京東盜起，加樞密直學士、知鄆州，數月，捕諸盜，悉平。

奎治身有法度，風力精強，所至有治跡，吏不敢欺，第傷苛細。亢豪放喜功名，不事小謹。兄弟所為不同如此，然皆知名一時。子燾，龍圖閣直學士。

劉文質
劉文質，字士彬，保州保塞人，簡穆皇后從孫也。父審琦，虎牢關使，從討李重進戰死。文質幼從母入禁中，太宗授以左班殿直，遷西頭供奉官、寄班祗侯。帝頗親信之，數訪以外事。嘗謂內侍竇神興曰：「文質，朕之近親，又忠謹，其賜白金百斤。」出為兩浙走馬承受公事，擢西京左藏庫副使、岢嵐軍使，賜金帶、名馬。徙知麟州，改麟府濁輪砦兵馬鈐轄。擊蕃酋萬保移，走之。越河破契丹，拔黃太尉砦，殺獲萬計，賜錦袍、金帶。徙知慶州。

李繼遷入寇，文質將出兵，而官吏不敢發庫錢。乃以私錢二百萬給軍，士皆感奮，遂大破賊。徙涇州，充麟州、清遠軍都監，又破敵於枝子平。咸平中，清遠軍陷，坐逗撓奪官，雷州安置。久之，起為太子率府率、杭州駐泊都監。封泰山，以內殿崇班為青、齊、淄、濰州巡檢。進禮賓副使、石隰緣邊同都巡檢使，徙秦州鈐轄。建小落門砦，親率士版築。會李浚知秦州，因就賜白金五百兩。

天禧中，知代州。先是，蕃部獲逃卒，給絹二匹、茶五斤，卒皆論死。時捕得百三十九人，文質取二十九人，以赦後論如法，餘悉配隸他州。再遷內園使、知邠州，數從曹瑋出戰，築堡障。復徙秦州鈐轄，領連州刺史，再知代州，卒。厚賻其家，官子三人。

文質以簡穆親，又父死事，故前後賜予異諸將。真宗嘗問保塞之舊，文質上宣祖、太祖賜書五函。仁宗亦以書賜之。然性剛，喜評刺短長，於貴近無所避，故不大顯。子十六人，渙、滬皆知名。

子 渙
渙，字仲章，以父任為將作監主簿，監并州倉。天聖中，章獻太后臨朝久，渙謂天子年加長，上書請還政。后震怒，將黥隸白州，呂夷簡、薛奎力諫得免。仁宗親政，擢為右正言。郭后廢，渙與孔道輔、范仲淹等伏闕爭之，皆罰金。會河東走馬承受奏，渙頃官并州，與營妓遊，黜通判磁州，尋知遼州。

夏人叛，朝廷議遣使通河西唃氏，渙請行。間道走青唐，諭以恩信。唃氏大集族帳，誓死捍邊，遣騎護出境，得其誓書與西州地圖以獻。加直昭文館，遷陝西轉運使、由工部郎中知滄州，改吉州刺史，知保州。州自戍卒叛後，兵益驕。渙至，虎翼軍謀舉城叛，民大恐。渙單騎徐叩營，械首惡者歸，斬之，一軍帖服。徙登州，益治刀魚船備海寇，寇不敢犯，詔嘉獎之。

歷知邢、恩、冀、涇、澶五州。恩承賊蹂踐後，渙經理繕葺有敘，兵民犯法，一切用重典，威令大振。治平中，河北地震，民乏粟，率賤賣耕牛以苟朝夕。渙在澶，盡發公錢買之。明年，民無牛耕，價增十倍，渙復出所市牛，以元直與民，澶民賴不失業。歷秦鳳、涇原、真定、定州路總管，四遷至鎮寧軍節度觀察留後。熙寧中，還，為工部尚書致仕。

渙有才略，尚氣不羈，臨事無所避，然銳於進取。方升拓洮、岷，討安南，渙既老，猶露章請自效，不報。卒，年八十一。

子 滬
滬，字子浚，頗知書傳，深沉寡言，有知略。以蔭補三班奉職，累遷右侍禁。康定中，為渭州瓦亭砦監押，權靜邊砦，擊破黨留等族，斬一驍將，獲馬牛橐駝萬計。時任福敗，邊城晝閉，居民畜產多為賊所掠，滬獨開門納之。

遷左侍禁，韓琦、范仲淹薦授閤門祗候。又破穆寧生氐。西南去略陽二百里，中有城曰水洛，川平土沃，又有水輪、銀、銅之利，環城數萬帳，漢民之逋逃者歸之，教其百工商賈，自成完國。曹瑋在秦州，嘗經營不能得。滬進城章川，收善田數百頃，以益屯兵，密使人說城主鐸廝那令內附。會鄭戩行邊，滬遂召鐸廝那及其酋屬來獻結公、水洛、路羅甘地，願為屬戶。戩即令滬將兵往受地。既至而氐情中變，聚兵數萬合圍，夜縱火呼嘯，期盡殺官軍。滬兵才千人，前後數百里無援，滬堅臥，因令晨炊緩食，坐胡床指揮進退，一戰氐潰，追奔至石門，酋皆稽顙請服。因盡驅其眾隸麾下，以通秦、渭之路。又敗臨洮氐於城下。遷內殿崇班。

戩以三將兵遣董士廉助築城，功未半，會戩罷四路招討使，而涇原路尹洙以為不便，令罷築，且召滬，不聽，日增版趣役。洙怒，使狄青械滬、士廉下獄。氐眾驚，收積聚、殺吏民為亂，朝廷遣魚周詢、程戡往視，氐眾詣周詢，請以牛羊及丁壯助工役，復以滬權水洛城砦主。城成，終以違本路安撫使節制，黜一官，為鎮戎軍西路都巡檢。復內殿崇班，瘍發首，卒。弟淵將以其柩東歸，居人遮道號泣請留，葬水洛，立祠城隅，歲時祀之。

經略司言，得熟戶蕃官牛裝等狀，願得滬子弟主其城。乃命其弟淳為水洛城兵馬監押，城中有碑記滬事。

趙滋
趙滋，字子深，開封人。父士隆，天聖中，以閤門祗候為邠寧環慶路都監，戰沒。錄滋三班奉職。滋少果敢任氣，有智略。康定初，以右侍禁選捕京西叛卒有功，遷左侍禁，後為涇原儀渭、鎮戎軍都巡檢。會渭州得勝砦主姚貴殺監押崔絢，劫宣武神騎卒千餘人叛，攻羊牧隆城。滋馳至，諭降八百餘人，貴窮，走出砦。招討使令滋給賜降卒及遷補將吏，滋以為如是是誘其為亂，藏其牒不用，還，為招討使所怒，故賞弗行。

范仲淹、韓琦經略陝西，舉滋可將領，得閤門祗候，為鎮戎軍西路都巡檢。時京西軍賊張海久未伏誅，命滋都大提舉陝西、京西路捉賊，數月賊平。後為京東東路都巡檢。富弼為安撫使，舉再任登州。乳山砦兵叛，殺巡檢，州將誅首惡數人，不窮按。滋承檄驗治，馳入其壘，次第推問，得黨與百餘人付獄，眾莫敢動。

在京東五年，數獲盜，不自言，弼為言，乃自東頭供奉官超授供備庫副使、定州路駐泊都監。嘗因給軍食，同列言粟不善，滋叱之曰：「爾欲以是怒眾耶？使眾有一言，當先斬爾以徇。」韓琦聞而壯之，以為真將帥材。及琦在河東，又奏滋權幷代路鈐轄，改管勾河東經略司公事。建言：「代州、寧化軍有地萬頃，皆肥美，可募人田作，教戰射，為堡砦。」人以為利。

累遷西上閤門副使，歷知安肅軍、保州。滋強力精悍，有吏能，所至稱治。會契丹民數違約，乘小舟漁界河中，吏憚生事，累歲莫敢禁。後又遣大舟十餘，自海口運鹽入界河。朝廷患之，以滋可任，徙知雄州。滋戒巡兵，舟至，輒捕其人殺之，輦其舟，移文還涿州，漁者遂絕。契丹因使人以為言，而知瀛州彭思永、河北轉運使唐介燕度，皆以滋生事，請罷之。朝廷更以為能，擢龍神衛四廂都指揮使、嘉州團練使，遷天武、捧日四廂都指揮使。

英宗即位，領端州防禦使、步軍都虞候，賜白金五百兩，留再任。未幾，卒，贈遂州觀察使。

滋在雄州六年，契丹憚之。契丹嘗大饑，舊，米出塞不得過三斗，滋曰：「彼亦吾民也。」令出米無所禁，邊人德之。馭軍嚴，戰卒舊不服役，滋役之如廂兵，莫敢有言。繕治城壁、樓櫓，至於簿書、米鹽，皆有條法。性尤廉謹，月得公使酒，不以入家。然傲慢自譽，此其短也。


論曰：石普曉暢軍事，習知民庸，然揣麾時政，終以罪廢。張孜雖稱持重，跡其所長，無足取者。許懷德以懦不任事，數遭貶斥，其不及普遠矣。劉文質以私錢給軍，且脫人於死，仕雖偃蹇，聲名俱章章矣。渙以小官，能抗疏母后，輯暴弭奸，則其餘事也。滬，水洛之戰，從容退師，滬之才略，其最優者歟？趙滋有吏能，出米塞下以振契丹，亦仁人之用心。李允則在河北二十年，設施方略，不動聲氣，契丹至以長者稱之。張亢起儒生，曉韜略，琉璃堡、兔毛川之捷，良快人意，區區書生，功名如此，何其壯哉！奎以治跡著稱，其視亢蓋所謂難為兄難為弟者歟？


Chinese text: This work was published before January 1, 1923, and is in the
public domain worldwide because the author died at least 100 years ago.
