蔚昭敏
蔚昭敏，字仲明，開封祥符人。父興，事周世宗，數戰伐有功，又從太宗平太原，終龍尉都虞候。真宗為襄王，昭敏自東班殿侍選隸襄王府。帝即位，授西頭供奉官，累遷崇儀使、冀貝行營兵馬都監。契丹以五千騎突至冀州城南，昭敏帥部兵與戰，敗之，得其器甲，賊遁去，而師不失一人。

咸平四年，領順州刺史、定州行營鈐轄兼押大陣，又為鎮、定、高陽關三路先鋒。契丹入寇，帝北巡至大名，契丹退趨莫州，昭敏與范廷召追至莫州東三十里，斬首萬餘級，擒生口甚眾，契丹委器甲遁去。拜唐州團練使，累遷至殿前副都指揮使，遷都指揮使、保靜軍節度使。以足疾，命入謁無拜。卒，贈侍中。

高化
高化，字仲熙，真定人。少沉勇有力，不事耕稼，學擊劍，善射。契丹犯河北，應募轉餉飛狐口。楊業留戲下，使捕賊酋大鵬翼，獲之。會契丹又犯真定，乃辭業還家，家屬盡為契丹所掠去。從州將入京師，遂隸禁軍，選為襄王牽䪊官。王尹京，命巡內外八廂，積獲奸盜甚眾。盜有遺化金帛者，化弗受。一日，王趨急召出府門，馬驚墮，化掖之而起。王曰：「微爾。吾幾殆。」益親信之。

真宗即位，擢禦龍弩直雙員都頭，累遷禦龍骨朵直都虞候。乾興初，授天武右第二軍都指揮使、榮州刺史，遷天武右廂都指揮使、蜀州團練使。天聖六年夏，大雨，命護汴堤。夜馳至城西，堤欲壞，督守兵負土不能遏。時夏守恩方典軍，積材木城隅，化盡取以塞堤，乃得無患。仁宗嘉之，進神龍衛四廂都指揮使、龔州防禦使，為鄜延路馬步軍副都總管，徙涇原路、權知渭州，遷捧日、天武四廂都指揮使。

發兵襲明珠族，不利，降滑州總管。改興州防禦使、真定路副都總管，徙高陽關路。修護章惠太后園陵，累拜殿前副都指揮使，歷建武軍節度使。以老，辭管軍。詔入朝，化又固請，改武安軍節度使、知滄州，未行，改相州。部有大獄已具，皆當論死。化疑之，遣移訊，果出無罪者三人。逾年，復告老，以右屯衛上將軍致仕。卒，年八十。贈太尉，諡曰恭莊。

化謹質少過，馭軍有法。雖起身行伍，然頗知民事焉。

周美
周美，字之純，靈州回樂人。少隸朔方軍，以材武稱。趙保吉陷靈州，美棄其族，間走歸京師，天子召見，隸禁軍。契丹犯邊，真宗幸澶州，禦城北門，美慷慨自陳，願假數騎縛契丹將至闕下，帝壯之，常令宿衛。

天聖初，德明部落寇平涼方渠，美以軍候戍邊，與州將追戰，破之於九井原、烏侖河，斬首甚眾。累遷天武都虞候。元昊反，陝西用兵，經略使夏竦薦其材，擢供備庫使、延州兵馬都監。夏人既破金明諸砦，美請於經略使范仲淹曰：「夏人新得志，其勢必復來。金明當邊衝，我之蔽也，今不亟完，將遂失之。」仲淹因屬美復城如故。數日賊果來，其眾數萬薄金明，陣於延安城北三十里。美領眾二千力戰，抵暮，援兵不至，乃徙軍山北，多設疑兵。夏人望見，以為救至，即引去。既而復出艾蒿砦，遂至郭北平，夜鬥不解。美率眾使人持一炬從間道上山，益張旗幟，四面大噪，賊懼走。獲牛羊、橐駝、鎧甲數千計，遂募兵築萬安城而還。敵復寇金明，美引兵由虞家堡並北山而下，敵即引卻。遷文思使，徙知保定軍。經略使龐籍表留之，改東路都巡檢使。敗敵於金湯城，焚其族部二十一。

元昊大入，據承平砦。諸將會兵議攻討，洛苑副使种世衡請齎三日糧直搗敵穴。美曰：「彼知吾來，必設伏待我。不如間道掩其不意。」世衡不聽。美獨以兵西出芙蓉谷，大破敵。世衡等果無功。未幾，敵復略土塠砦，美迎擊於野家店，追北至拓跋谷，大敗其眾。以功遷右騏驥使。軍還，築柵於蔥梅官道谷，以據敵路。令士卒益種營田，而收穀六千斛。復率眾繇廳子部西濟大理河，屠劄萬多移二百帳，焚其積聚以歸。籍、仲淹交薦之，除鄜延路兵馬都監，遷賀州刺史。

初，美自靈武來，上其所服精甲，詔藏軍器庫。至是，加飾黃金，遣使即軍中賜之。又破敵於無定河，乘勝至綏州，殺其酋豪，焚廬帳，獲牛馬、羊駝、器械三百計，因城龍口平砦。敵以精騎數千來襲，美從百餘騎馳擊破之。加本路鈐轄，遂為副總管。遷龍神衛四廂都指揮使、通州刺史；進捧日、天武四廂都指揮使，陵州團練使。

慶曆中，又城清水、安定、黑水、佛堂、北橫山、乾谷、土明、柳谷、雕巢、盧兒、原安砦十一堡。安定之役，諜報敵數萬將大至，經略使遣管勾機宜楚建中分諸將兵，趣城黑水以待。諸將憚敵且至，不肯與兵。美曰：「兵常以寡擊眾，何自怯也。」卒以兵二千與建中，而敵亦引去。每邊書至，諸將各擇便利，獨美未嘗辭難，然所向輒克，諸將以此服之。歷侍衛親軍馬軍殿前都虞候、眉州防禦使、步軍副都指揮使、遂州觀察使、鄜延副都總管。召還，授耀州觀察使，又進馬軍副都指揮使。卒，贈忠武軍節度使，諡忠毅。

自陝西用兵，諸將多不利，美前後十餘戰，平族帳二百，焚二十一，招種落內附者十一族，復城堡甚多。在軍中所得祿賜，多分其戲下，有餘，悉饗勞之。及死，家無餘貲。子蚤卒，以孫永清為子，官至引進副使。

閻守恭
閻守恭，并州榆次人。父榮，倜儻有志略，劉繼元欲召至帳下，辭以母老不就。守恭生而體貌奇偉，榮曰：「是必當事太平天子，吾無恨矣。」後十七年，劉氏平，徙太原民於大名府，因家焉。往來負販於並、汾間，過西山，聞郭進為都巡檢使，太宗甚寵遇之。乃慨然曰：「進不遇主，亦行伍爾，吾自度豈不及進邪？」遂應募，隸拱聖軍，擢殿前押班。

咸平中，從幸河北，以功為捧日副指揮使，歷拱聖、龍衛、捧日指揮使，累遷左第二軍指揮使、乾州刺史。明道中，落軍職，以德州刺史為永興軍兵馬鈐轄，徙幷代路。

守恭性沉勇，御軍嚴。雖家居如對賓客。常訪求士大夫，取郭進事而師法之。所得奉祿悉散予人。在并州，因春社會賓客曰：「守恭，太原一貧民爾。徒步位刺史，老復官鄉里，逾分多矣。今日與卿輩訣。」後十日卒。

孟元
孟元，字善長，洺州人。性謹願少過，頗喜讀書。少隸禁軍，以挽強選補殿侍，累遷散都頭班指揮使，擢如京使、幷代州兵馬都監，改鈐轄，徙高陽關路，又徙真定路。

王則據貝州反，元赴城下攻戰，被數十創，又中機石，墜濠中。既出，戰愈力。更募死士由永濟渠穴地以進。賊平，改右騏驥使，徙大名府路鈐轄。河朔饑，權知滄州。民鬻鹽為生，歲荒鹽多不售，民無以自給。元度軍食有餘，悉用易鹽，繇是民不轉徙。

御史中丞郭勸言其貝州功而賞未當，乃擢普州刺史，遷宮苑使，專管勾麟府軍馬事。護築永寧堡，敵不敢動。為龍神衛四廂都指揮使、忠州團練使、高陽關馬步軍總管，遷天武、捧日四廂都指揮使，又遷步軍都虞候、眉州防禦使、幷代路副都總管。判北京賈昌朝奏為大名府路副都總管，徙定州路，遷馬軍都虞候，徙鄜延路，行至鄭州卒，贈遂州觀察使。

劉謙
劉謙，字漢宗，開封人。少補衛士，數遷至捧日右廂都指揮使，領嘉州團練使兼京城巡檢。元昊反，改博州團練使、環慶路馬步軍總管兼知邠州。謙不讀書，然鬥訟曲直，皆區處當理。前守者多強市民物以飾廚傳，謙獨無所撓，邠人頗愛之。夏竦奏為涇原路總管，徙知涇州，未行，會賊寇鎮戎軍，謙引兵深入賊境，破其聚落而還。以功擢龍神衛四廂都指揮使、象州防禦使。暴疾卒，贈永清軍節度觀察留後。

趙振
趙振，字仲威，雄州歸信人。景德中，從石普於順安軍。獲契丹陣圖，授三班借職。後數年，為隰州兵馬監押，捕盜於青灰山，殺獲甚眾。

高平蠻叛，徙湖北都巡檢使兼制置南路。以南方暑濕，弓弩不利，別創小矢，激三百步，中輒洞穿，蠻遂駭散。歲中，遷慶州沿邊都巡檢使。時，金湯李欽、白豹神木馬兒、高羅跛臧三族尤悍難制，振募降羌，啖以利，令相攻，破十餘堡。欽等詣振自歸。振為置酒，先釂，取細仗，圍財數分，植百步外共射。欽等百發不中，振十矢皆貫，欽等皆驚，誓不復敢犯。

明年，涇原屬羌胡薩逋歌等叛，鈐轄王懷信以兵數千屬振遊奕，屢捷。從數十騎詣懷信，遇賊十倍，射殪數十，餘悉退散。數月，賊數萬圍平遠砦，都監趙士龍戰沒。振出別道，力戰抵砦，奪取水泉，率敢死士破圍，賊走，追斬數千級，徙涇原都鹽，歷知順安、保安、廣信軍、霸州，改京東都大提舉捉賊。明年，知環州，累遷象州防禦使。

元昊將反，為金銀冠珮隱飾甲騎遺屬羌，振潛以金帛誘取之，以破其勢，得冠珮銀鞍三千、甲騎數百。告鄰部俾以環為法，不聽，於是東茭、金明、萬劉諸族勝兵數萬，悉為賊所有。及劉平等皆敗，唯環慶無患。自本路馬步軍副總管擢龍神衛四廂都指揮使、鄜延路副都總管、知延州，代范雍。尋改捧日、天武四廂。振謂將吏曰：「今賊以我夷傷，必乘勝以進，勢宜固守。尚慮諸城不能皆如吾謀，苟延州弗支，則陝西未可測，此天下安危之機也。」

未幾，賊寇塞門砦。振有兵幾八千，按甲不動。砦中兵才千人，屢告急，被圍五月，才遣百餘人赴之，砦遂陷。砦主高延德、鹽押王繼元皆沒於賊。振坐擁兵不救，為都轉運使龐籍所奏，貶白州團練使、知絳州。未行，會延德、繼元家復訴於朝，敕御史方偕就劾振。法當斬，再貶太子左清道率府率、潭州安置。逾年，復右武衛將軍、惠州團練使、幷代路兵馬鈐轄，就遷副總管、祁州團練使。

元昊既破豐州，將襲近砦，振率鈐轄張亢、麥允言出麟州深柏堰，擊破之。兼領嵐、憲六州軍事。河外饑，振設法通砦外商，得米數十萬斛，軍民以濟。進博州防禦使，改解州致仕。復起為左神武軍大將軍，卒。

振剛強自負，有武力，便弓馬，喜謀畫，輕財尚氣，眾樂為用。子珣、瑜，皆工騎射。

珣年十六，仁宗召試便殿，授三班借職。景祐中，有言珣藝益進，且習書史。復召見閱武伎，又試策略於中書，條對數千言。自殿直進閤門祗候，未幾，除濠州兵馬都監。

初，珣隨父在西邊，訪得五路徼外形勝利害，作《聚米圖經》五卷。詔取其書，並召珣至，又上《五陣圖》、《兵事》十餘篇。帝給步騎使按陣，既成，臨觀之。陳執中招討陝西，薦為緣邊巡檢使。呂夷簡、宋庠為奏曰：「用兵以來，策士之言以萬計，無如珣者。」即擢通事舍人、招討都監。珣自以年少新進，辭都監。授兵萬人，御賜鎧仗，令自擇偏裨、參佐，居涇原，兼治籠竿城。

麻氈、黨留百餘帳處近塞為暴，珣白府，引兵二萬，自靜邊歷揆吳抵木寧襲賊，俘獲數千計。靜邊將劉滬殿後，為賊所掩。珣登阪望見，從騎數百復入，拔滬之眾以出，士皆歎服。瞎氈居龕穀無所屬，珣與書招之，遺以綈綿，瞎氈聽命。

改本路都監，詔追入朝。將行，適元昊大入，府檄留珣，會葛懷敏於瓦亭。懷敏已屯五谷口西至馬欄城，聞夏人徙軍新壕外，議欲質明掩襲。珣謂懷敏曰：「敵遠來，眾倍鋒銳，莫若依馬欄城布柵以扼其路，守鎮戎城以便餉道，俟其衰擊之，此必勝之道也。不然，必為賊所屠。」懷敏不聽，兵遂逼鎮戎城，越界壕，抵定川。未及陣，夏人引鐵騎來犯，珣居陣西北，瑜亦在軍中，戰甚力。東壁兵輒潰，中軍大擾，珣擁刀斧手前鬥，夏眾稍卻，我軍復陣。懷敏詰朝退走，就食鎮戎。俄夏騎四合，珣被擒，瑜以身免。

珣美風儀，性勁特好學，恂恂類儒者。既沒，人多惜之。贈莫州刺史，後卒賊中。瑜弟璞，亦知名。

張忠
張忠，字聖毗，開封人。先世業農，忠慷慨不事生產。初隸禁軍，累遷龍、神衛左第二軍指揮使。仁宗即位，遷天武左第三指揮使、融州刺史，改天武右廂指揮使、潮州團練使。未幾，真拜齊州團練使，擢知滄州、本路鈐轄。楊懷敏以忠御下急，因奏對言之，徙澶州總管。會河決商胡，詔留戍滿卒以助堤役，輒群噪，將劫庫兵為亂。州將恐，召忠議。忠潛捕倡前者數人，斬以徇。明年，以疾求醫京師，卒。

范恪
范恪，字許國，開封人。初名全，少隸軍籍於許州，選入捧日軍，又選為殿前指揮使，歷行門、龍旗直、散員押班。康定元年，元昊數寇邊。試武伎，擢內殿崇班、慶州北路都巡檢使，與攻白豹城，破之。既還，夏人遣騎襲其後。恪設伏崖險，敵半度，邀擊之，斬首四百級，生獲七十餘人。以功遷內殿承制。

嘗會諸道兵攻十二盤暨咄當、迷子砦，中流矢，督戰愈力。視炮石中有火爨者，恪取號於眾曰：「賊矢石盡，用灶下甓矣。」於是士卒爭奮，果先得城。遷供備庫副使。

恪有弓勝一石七斗，其箭鏃如鏵，名曰鏵弓。又於羽間識其官稱、姓氏，凡所發必中，至一箭貫二人。他日，取蕉蒿砦歸，恪獨殿後，為數千騎所襲。屬視矢箙止有二鏵，即為引滿之勢，賊遽卻。嘗與總管杜惟序、鈐轄高繼隆將兵分討漢乞、薛馬、都嵬等三砦，恪先破都嵬，而繼隆圍薛馬不能下，恪馳往取之，既又援惟序下漢乞砦。改左騏驥副使。

虜犯大順城，諸將皆閉城自守。恪率兵二千餘，戰克之。改宮苑副使、環慶路兵馬都監，因特召見。仁宗謂曰：「適有邊奏，賊犯高平軍劉璠堡，可乘驛亟往。」遂遷禮賓使、榮州刺史、環慶路鈐轄，手詔令趣范仲淹麾下起兵赴援。恪晝夜兼行，比至平涼，賊已解。頃之，遷洛苑使，權秦鳳路兵馬總管。

恪驍勇善射，臨難敢前，故數有戰功，自龍、神衛四廂都指揮使累遷至侍衛親軍馬步軍副都指揮使，曆坊州刺史、解州防禦、宣州觀察使、保信軍節度觀察留後，以疾出為永興軍路副都總管，數月卒，贈昭化軍節度使。

馬懷德
馬懷德，字得之，開封祥符人。父玉，東頭供奉官，言懷德可試引弓、擊劍、角觝，補三班奉職，為延州南安砦主、東路巡檢。數以少擊西賊，敗其眾。范仲淹知延州，修青澗城，奏懷德為兵馬監押，以所部兵入賊境，破遮鹿、要冊二砦，親射殺其酋狗兒廂主，遷左班殿直。又率蕃漢燒蕩賊海溝、茶山、龍柏、安化十七砦三百餘帳，斬首數百級，虜馬駝牛羊萬數，遷右侍禁。

以范仲淹、韓琦薦，授閣門祗候，延州龐籍入奏為東路都巡檢使。夷黑神、厥保等十八砦，賊以四萬騎犯邊，趨僕射穀。懷德以兵數千據穀旁高原待之，斬首二百級，得畜產、器械以千數。遷內殿崇班。又以兵修龍安城，虜不敢犯，遂為鄜延路都監。又城綏平，破賊青化、押班、吃當三砦，殺獲甚眾。

元昊為夏國主，命國子博士高良夫與懷德會西人畫界。龐籍具論其前後功，遷供備庫副使兼閣門通事舍人。時用兵久，民多亡散，懷德招輯有方，經略使梁適奏請推其法諸路。曆知保安軍、環州、環慶益利路鈐轄，累遷至四方館使、舒州團練使，徙鄜延路副都總管。

坐違法賂宦官閻士良，為安撫呂景初奏，降四方館使、英州刺史。大名府路總管，侍衛親軍步軍都虞候、象州防禦使、鄜延路副都總管，遷馬軍都虞候，徙環慶路。環州蕃官蘇恩以其屬叛，往降之。又遷殿前都虞候、步軍副指揮使、隨州觀察使。

英宗即位，遷靜難軍節度觀察留後，召還，卒，贈安遠軍節度使。嘗因戰，流矢中其顙，鏃入於骨，以弩弦係鏃，發機而出之。

安俊
安俊，字智周，其先太原人。祖贇，高州團練使。仁宗為皇太子，俊以將家子謹厚，選為資善堂祗候。及即位，補右班殿直，累遷東頭供奉官、閣門祗候，為環州都監。破趙元昊吃江、井那等諸砦，安撫使韓琦上其功，遷內殿崇班、環慶路都監，徙涇原。契丹欲渝盟，與狄青、范恪同召至京師，將使備北邊，擢內園副使。翌日，改禮賓使。

會葛懷敏敗，命為秦鳳路鈐轄，復徙涇原。因條上御戎十三事，改原州，徙麟州，遷六宅使、貴州刺史、知忻州，徙代州。為帥臣誣奏，降京東路鈐轄。富弼知青州，為之辨理，真除虢州刺史，徙高陽關路，又遷原州刺史，知滄、涇、冀三州。秦州築古渭城，蕃部大擾，徙秦鳳路總管。曆龍神衛、捧日、天武四廂都指揮使，果州團練使，環慶路副總管；遷侍衛步軍都虞候、陵州防禦使。卒，贈閬州觀察使。

俊久在邊，羌人識之。環州得俘虜，知州種世衡問之曰：「若屬於吾將孰畏？」曰：「畏安大保。」指俊於坐曰：「此長髯將軍是也。」

向寶
向寶，鎮戎軍人，為御前忠佐，換禮賓使，涇原、秦鳳鈐轄。積勞，自皇城使帶禦器械，曆真定、鄜延副總管，遷龍神衛四廂都指揮使、嘉州團練使，卒。

寶善騎射，年十四，與敵戰，斬首二級。及壯，以勇聞。有虎踞五原卑邪州，東西百里斷人跡，寶一矢殪之。道過潼關，巨盜郭邈山多載關中金帛、子女，寶射走之，盡得其所掠。嘗至太原，梁適射弩再中的，授寶矢射之，四發三中。適曰：「今之飛將也。」神宗稱其勇，以比薛仁貴。及死，厚恤其家。


論曰：蔚昭敏、高化、周美，蓋皆有功於邊鄙者。化在蜀州，取軍中積材以塞水患，又能平反冤獄，脫人於死，蓋武人之知民事者。美敗夏人，焚族部，城堡砦，未嘗擇便利，而所向輒勝；所得祿賜，悉分與麾下，士亦樂為之用，推古良將，何以加此。閻守恭慕郭進為人，而慷慨自效，起徒步至刺史，其志亦豈小哉。孟元、劉謙、馬懷德、范恪皆經略西鄙，數戰有功。其初起自卒伍，而能練習民事、招輯散亡，不獨一武夫而已。趙振挽強命中，精曉兵機。塞門之敗，振擁兵不救，何獨暗於此邪？」子珣年少習書史，閱武技，用兵以來，人以為無如珣者。籠竿一戰，西人奔走不暇，從容而拔劉滬於死，英風義烈，何可少哉！葛懷敏以不用珣計而取敗，珣亦力戰而沒，惜哉！安俊、向寶無多戰功，夏人皆識其名而畏之。張忠區區，較之諸人，未可同日語也。


Chinese text: This work was published before January 1, 1923, and is in the
public domain worldwide because the author died at least 100 years ago.
