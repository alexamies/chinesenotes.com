　　二年春正月乙亥朔，大元城利州、閬州。詔湘潭縣民陳克良孝行，表其門。

　　二月甲辰朔，詔太常厘正秦檜諡，因諭輔臣曰：「諡'繆狠'可也。」熒惑犯權星。乙巳，詔利州統制呂達戰沒，贈官四轉，官一子承信郎，一子下班祗應。己酉，余晦兼四川屯田使。庚申，詔饒州布衣饒魯不事科舉，一意經學，補迪功郎、饒州教授。辛酉，日暈周匝。戊辰，故直華文閣李燔，先儒朱熹門人，賜諡文定。

　　三月壬午，王元善使大元，留七年來歸。戊子，雪。詔蠲江、淮今年二稅。己丑，詔錄襄城功，高達帶行環衛官、遙郡團練使，職任依舊；王登行軍器監丞、制司參議官；程大元、李和以下將士六千六百一十三人補轉官資有差。甲午，城東海，賈似道以圖來上。

　　夏四月辛亥，詔邊兵貧困可閔，閒田甚多，擇其近便者分給耕種，制司守臣治之。乙丑，以徐清叟知樞密院兼參知政事，董槐參知政事。

　　六月壬寅朔，罷臨安府臨平鎮稅場。甲辰，四川制司言：合州、廣安軍北兵入境，王堅、曹世雄等戰禦有功。詔堅官兩轉，餘各補轉官資。甲寅，侍御史吳燧等論故蜀帥余玠聚斂罔利七罪，玠死，其子如孫盡竊帑庾之積以歸。詔簿錄玠家財。以李曾伯爲資政殿學士，依舊節制四川。丙辰，利州王佐堅守孤壘，降將南永忠以兵薄城下，佐罵之，永忠流涕而退。初，隆慶教授鄭炳孫不從南永忠降，先縊死其妻女，亦朝服自縊。詔獎諭：佐進官一秩，炳孫贈朝奉郎、直秘閣，仍訪其子，官以文資。王伯大乞致仕，詔進一秩，允所請。丁巳，以賈似道同知樞密院事，職任依舊。庚午，詔余晦赴闕。閏六月壬申，董槐疏：蜀事孔棘，願假臣宣撫之名，置司夔門，以通荊、蜀。上優詔答曰：「士大夫以事功自勉者鮮，卿請帥蜀，足見忠壯。然經理西事，當在廟堂，宜竭謀猷，以副委任。」詔蒲擇之暫權四川制置司事。甲戌，錄嘉定戰功。先是，大元兵圍城五旬，帥守俞興、元用等夜開關力戰而圍解。詔俞興等十六人各官五轉，將士補轉有差。以包恢提點浙西刑獄，招捕荻浦鹽寇。乙亥，台州海寇積年，民罹其害，路分董橚洎進士周自中等擒獲，詔橚官一轉，餘推賞有差。壬午，以李曾伯爲四川宣撫使兼京湖制置大使，進司夔路，詔賜曾伯同進士出身。罷江灣浮鹽局，戊戌，大元使離揚州北歸。

　　秋七月己酉，詔「前蜀帥余玠鎮撫無狀，兵苦於征戌，民困於徵求，茲俾其家輸所取蜀財，犒師振民；並邊諸郡田租，其復三年。」詔思、播兩州連年捍禦，其守臣田應庚、楊文各官一轉，餘推恩。詔賈似道開閫，以樞密行府爲名。庚戌，有流星大如太白。甲寅，故光祿大夫賈涉諡忠肅。壬戌，復安西堡。己巳，荻浦海寇平，包恢進直龍圖閣，劉達授橫行、帶遙郡。李性傳赴闕，以王堅爲興元都統兼知合州。

　　八月乙亥，詔以前知閬州兼利西安撫王惟忠付大理獄，尋命台臣監鞫。辛巳，徐清叟乞罷機務，詔不允。癸巳，謝方叔等上《玉牒》、《日曆》、《會要》及《七朝經武要略》、《中興四朝志傳》，詔方叔、徐清叟、董槐等各進秩。戊戌，籍王惟忠家財。

　　九月辛亥，祀明堂，大赦。辛酉，詔詣西太一宮，爲國祈祥，起居郎牟子才再疏諫而止。丙寅，詔戒外戚毋幹請。詔：山陰、蕭山、諸暨、會稽四縣水，其除今年田租。丁卯，太白晝見。

　　冬十月庚午朔，謝方叔等進寶祐編《吏部七司續降條令》。癸酉，皇子禥進封忠王。甲午，斬王惟忠於都市。丁酉，追削余玠資政殿學士，奪余晦刑部侍郎告身。戊戌，段元鑒上隆慶堡戰功。

　　十一月壬寅，日南至。忠王冠。丁未，大元城光化舊治。十二月庚午，排保甲，行自實法。癸未，雷。四川苦竹隘捷至。甲午，隆慶部兵周榮被獲歸北，密約段元鑒入隘解圍，事覺就禽，不屈而死，馬徽、白端戰歿。詔四川宣撫司爲之立廟。安西堡受攻五月，將士力戰解圍，居民以資糧助軍實。詔四川宣撫司具名推恩，在城人並賞一資，復租賦五年。余玠男如孫征所認錢三千萬將足。詔如孫削三秩、勒停。

　　三年春正月己未，迅雷。巴州捷至。庚申，城均州龍山。起居郎牟子才上疏言：「元夜張燈侈靡，倡優下賤，奇技獻笑，媟汙清禁，上累聖德。今因震霆示威，臣願聖明覺悟，天意可回。」帝納其言。壬戌，詔宗正寺所擬宗子名，以用、宜、季、次、紹五字，續大、由、友、嗣、甫之下。

　　二月乙亥，詔右千牛衛上將軍乃猷授蘄州防禦使，奉沂靖惠王祠事。兼給事中王野言：「國家與大元本無深仇，而兵連禍結，皆原於入洛之帥輕啟兵端。二三狂妄如趙楷、全子才、劉子澄輩，輕而無謀，遂致只輪不返。全子才誕妄慘毒，今乃援劉子澄例自陳改正，乞寢二人之命，罷其祠祿，以爲喪師誤國之戒。」從之。己卯，復廣陵堡城，賈似道以圖來上。壬午，詔發緡錢二百萬給四川調度。乙酉，詔以告身、祠牒、新會、香、鹽，命臨安府守臣馬光祖收換兩界舊敝會子。

　　三月己酉，詔沿邊耕屯，課入登羨，管屯田官推賞，荊襄、兩淮及山砦如之。庚戌，邵武寇平。癸丑，詔自實法宜寬期限，監司、守臣其嚴戢吏奸，毋煩擾民。以吳淵爲觀文殿學士、京湖制置使、知江陵府。己未，雨土。

　　夏四月乙酉，以江萬里知福州、福建安撫使。

　　五月，久雨。丁未，以監司、州郡辟書冗濫，詔申嚴禁止。己酉，李性傳薨。辛酉，太陰入畢。嘉定大雨、雹，與敘南同日地震。浙西大水。

　　六月辛未，大風。甲戌，太陰入氐。甲戌，李全子松壽葺舊海城，窺海道，賈似道調兵敗之，敕書獎諭，趣上立功等第、姓名推賞。戊子，洪天錫劾內官盧允叔、董宋臣，疏不報，竟去，詔遷太常少卿。辛卯，王野以御史胡大昌言罷給事中，依舊端明殿學士、提舉洞霄宮。

　　秋七月辛丑，太陰入氐。癸丑，以呂文德知鄂州，節制鼎、澧、辰、沅、靖五州。丙辰，謝方叔、徐清叟以御史朱應元言罷。辛酉，有流星大如太白。詔三省樞府機政，令董槐、程元鳳輪日判事取旨。壬戌，以謝方叔爲觀文殿大學士、提舉臨安府洞霄宮。

　　八月乙丑朔，以董槐爲右丞相兼樞密使，程元鳳簽書樞密院事、權參知政事，蔡抗爲端明殿學士、同簽書樞密院事，徐清叟資政殿學士、提舉玉隆萬壽宮、任便居住。丁卯，歲星、熒惑在柳。己巳，太陰在氐。馬光祖兼節制和州、無爲、安慶三郡屯田使。丙子，鄭性之薨。庚寅，福建安撫江萬里以台臣李衢言罷新命、提舉武夷山沖佑觀。辛卯，應彳繇薨。

　　九月甲午朔，雷。丙午，以徐清叟爲資政殿學士、提舉洞霄宮。丙辰，陳顯伯兼資善堂翊善，皮龍榮兼資善堂贊讀。壬戌，權中書舍人陳大方言：「劉子澄端平入洛之師，賈勇贊決，北兵方入唐州界，子澄巳率先遁逃，一敗塗地，二十年來，爲國家患者，皆原於此，宜投之四裔。」詔罷子澄祠祿。

　　冬十月甲戌，太白晝見。丁丑，有流星出自畢。

　　十一月丁巳，熒惑犯太微垣上相星。十二月乙丑，嗣濮王善奐薨。丙子，少傅、節度使與歡薨，贈少師，追封奉化郡王。

　　四年春正月乙未，詔謝方叔奪職罷祠，謝修削三秩勒停。乙巳，太陰犯歲星。己酉，太陰犯熒惑。辛亥，以吳淵爲京湖制置使兼夔路策應使，軍馬急切，便宜行事。庚申，蜀閫奏捷。辛酉，詔史嵩之觀文殿大學士，依前金紫光祿大夫、永國公致仕。

　　二月戊辰，雨雹。丙子，詔襲封衍聖公孫孔洙添差通判吉州，不厘務。

　　三月壬寅，以少師、嗣榮王與芮爲太傅。乙卯，日暈周匝。丙辰，帝制《字民訓》賜改秩親民官。

　　夏四月庚午，月暈周匝。癸未，以程元鳳參知政事；蔡抗同知樞密院事；賈似道參知政事，職任依舊；李曾伯資政殿大學士、福建安撫使；吳淵進二秩，職任依舊；吳潛沿海制置使、判慶元府；馬光祖煥章閣直學士，職任依舊。

　　五月甲午，孫夢觀兼資善堂贊讀，章鑒兼資善堂直講。先聖五十代孫孔元龍賜迪功郎，授初品官。甲辰，羅氏鬼國遣報思、播言：大元兵屯大理國，取道西南，將大入邊。詔以銀萬兩，使思、播結約羅鬼爲援。徐清叟奪資政殿大學士、罷祠祿，王野奪端明殿學士罷祠，仍褫執政恩數。丁未，太白晝見。詔申嚴老鼠隘防戍。襄、樊閫臣奏捷。甲寅，賜禮部進士文天祥以下六百一人及第、出身有差。

　　六月甲戌，朱禩孫太府寺簿、知瀘州兼潼川路安撫，任責瀘、敘、長寧邊防。浙江堤成。癸未，董槐罷。台臣丁大全既累疏擊之，辭極詆毀，且以台牒役隅兵夜半迫槐出關，物論殊駭；三學生屢上書以爲言，詔以槐爲觀文殿大學士、提舉臨安府洞霄宮。詔程元鳳、蔡抗可輪日判事，軍國重務取旨。丁亥，太白入井。

　　秋七月甲寅，知敘州史俊調舟師與大元兵戰，凡十三合，詔俊官三轉，仍帶閣門行宣贊舍人。乙卯，以程元鳳爲右丞相兼樞密使，蔡抗參知政事，張磻端明殿學士、簽書樞密院事。

　　八月甲子，程元鳳上疏言正心、待臣、進賢、愛民、備邊、守法、謹微、審令八事。

　　九月壬辰，西南蕃呂告蠻目寧名天兄弟慕義與烏蘇蠻合力爲國禦難，詔各補承信郎。丙申，知邕州程芾以貪暴，詔削二秩罷之。甲寅，監察御史朱熠言：「境土蹙而賦斂日繁，官吏增而調度日廣。景德、慶歷時，以三百二十餘郡之財賦，供一萬餘員之奉祿；今日以一百餘郡之事力，贍二萬四千餘員之冗官。邊郡則有科降支移，內地則欠經常納解。欲寬民力，必汰冗員。」帝納焉。冬十月壬戌，太陰犯鬥。

　　十一月戊子朔，荊、襄閫臣以功狀來上，詔推賞將士。戊戌，京湖繼上戰功。詔：「蜀罹兵革，吾民重困，所當勞來撫摩，使之樂業。比聞官吏乃肆誅求，殊失培植邦本之意。自今四川制司戒飭屬郡，違者罪無赦，御史台其嚴覺察。」乙巳，以監察御史吳衍、翁應弼劾太學武學生劉黻等八人不率，詔拘管江西、湖南州軍，宗學生與亻匈等七人並削籍，拘管外宗正司。癸丑，以張磻同知樞密院事，丁大全端明殿學士、簽書樞密院事，馬天驥端明殿學士、同簽書樞密院事。詔戒群臣洗心飭行，毋縱於貨賄，其或不悛，舉行淳熙成法。又開國以來勳臣之裔，有能世濟其美而不世其祿者，所在州郡以聞。參知政事蔡抗輒擅去國，勉留不返，詔授職予祠，尋以林存言，寢其命。十二月戊午朔，熒惑犯填星。庚申，大元城棗陽。乙丑，以張磻兼參知政事。甲戌，獎諭荊閫吳淵，其有功將士，趣上姓名、等第推賞。

　　五年春正月丁亥朔，以趙葵爲少保、寧遠軍節度使、京湖宣撫使、判江陵府兼夔路策應大使，進封衛國公；賈似道進知樞密院事、職任依舊；吳淵參知政事；李曾伯荊湖南路撫使兼知潭州；吳潛、趙與𥲅各官一轉。乙巳，雷。丙午，禁奸民作白衣會，監司、郡縣官等失覺察者坐罪。辛亥，吳淵薨，贈少師，諡莊敏。

　　二月戊午，四川嘉定上戰功。以賈似道爲兩淮安撫使。辛酉，命趙葵兼湖廣總領財賦，余晦淮西總領財賦。壬戌，築思州三隘。丁丑，布衣余一飛、高杞陳襄陽備禦策，詔命趙葵行之。

　　夏四月丁卯，詔襄陽安撫高達以白河戰功，轉行右武大夫、帶遙郡防禦使；王登以沮河督戰官一轉，升直秘閣，并職任依舊。己卯，大元兵攻苦竹隘，詔京湖調兵應援。閏四月己丑，程元鳯等進《玉牒》、《日曆》、《會要》、《經武要略》、及《中興四朝志傳》。甲午，詔徐敏子嚴防邕、宜。己酉，以吕文德知靖州，職任依舊。祈雨。

　　五月庚申，雨。丁卯，城荊山，置懷遠軍荊山縣。詔賈似道官兩轉。戊寅，詔京湖、沿江、海道嚴備舟師防遏。辛巳，復劍門壘，賞蒲擇之官兩轉，朱禩孫、蒲黼、楊大淵、韓勇各官四轉。壬午，夏貴正任吉州刺史、帶御器械、鎮江駐紮都統制、知懷遠軍。

　　六月丙戌，太白、歲星合於翼。辛卯，太陰入氐。丁酉，祈雨。馬天驥以台臣言罷，詔依舊端明殿學士、提舉臨安洞霄宮。

　　秋七月丙辰，祈雨。戊午，雨。己未，太白晝見。丁卯，有流星大如桃。丙子，太陰入井。

　　八月丙戌，光化軍奏捷。台州火。癸巳，詔謝方叔仍舊職，蔡抗以資政殿學士並領祠在京。甲午，給事中邵澤等言謝方叔罪狀，詔寢祠命。丙申，京城火。庚子，以張磻參知政事，丁大全同知樞密院事兼權參知政事。己酉，史嵩之薨，贈少師，諡莊肅。

　　九月壬子朔，詔今後台臣遷他職，輒出關，以違制論，仍著爲令。辛酉，祀明堂，大赦。

　　冬十月庚寅，張磻薨，贈少師。癸巳，雷。甲午，虹見。丁酉，以林存簽書樞密院事。庚子，詔皇子忠王禥授鎮南、遂安軍節度使，皇女進封升國公主。

　　十一月丙辰，李曾伯兼節制廣南，任責邊防。乙丑，獎諭安南國，賜金器幣、香茗。乙亥，詔京湖帥臣，黃平、清浪、平溪分置屯戍。庚辰，詔三邊郡縣官毋擅離職守，諸制帥臣其嚴糾察。十二月壬午，李曾伯依舊資政殿學士、湖南安撫使兼廣南制置使，移司靜江府。丁未，熒惑入氐。

　　六年春正月辛亥朔，以丁大全參知政事兼同知樞密院事，林存兼權參知政事。癸亥，詔出封樁庫銀萬兩付蜀閫。辛未，詔授成穆皇后弟太師郭師禹孫善庸承務郎，仍免銓注差。癸酉，罷李曾伯廣西經略，以廣南制置大使兼知靜江府。其經略司官屬，改充制司官屬。甲戌，詔樞密院編修官呂逢年詣蜀閫，趣辦關隘、屯柵、糧餉，相度黃平、思、播諸處險要緩急事宜，具工役以聞。戊寅，雷。

　　二月辛巳朔，以馬光祖爲端明殿學士、京湖制置使、知江陵府，兼夔路策應、湖廣總領財賦屯田事。壬辰，雨土。

　　三月辛亥朔，祈雨。丙辰，馬光祖請以呂文德、王鑒、王登、汪立信等充制司參議官及辟制司準備差使等官，詔光祖開閫之初，姑從所請。戊辰，以馬光祖兼荊湖北路安撫使。庚午，熒惑退入氐。甲戌，詔湖北提點刑獄文復之移司江陵，兼京湖制司參議官。

　　夏四月庚辰朔，詔：自冬徂春，天久不雨，民失東作。自四月一日始，避殿減膳，仰答譴告。癸未，程元鳳等以久旱乞解機務，詔不允。甲申，大雨。丙申，群臣三表請御正殿，從之。丁酉，詔田應己思州駐紮御前忠勝軍副都統制，往播州共築關隘防禦。己亥，台臣朱熠劾沿江制置副使呂好問黃州之役貪酷誤事，詔褫職。乙巳，程元鳳罷，以觀文殿學士判福州，尋提舉洞霄宮。丙午，趙葵三辭免福建安撫使，詔授醴泉觀使兼侍讀。丁未，以丁大全爲右丞相兼樞密使，林存同知樞密院事兼權參知政事，朱熠端明殿學士、簽書樞密院事。

　　五月庚戌朔，詔襄、樊解圍，高達、程大元應援，李和城守，皆有勞績，將士用命，深可嘉尚，其亟議行賞激。癸丑，詔懷遠、漣水相繼奏功，夏貴官兩轉，兼河南招撫使。毛興轉右武大夫，並依舊任。丁巳，李曾伯言：「廣西多荒田，民懼增賦不耕，乞許耕者復三年租，後兩年減其租之半，守令勸墾辟多者賞之。」奏可。丙寅，命嗣榮王與芮判大宗正事。丁卯，嗣秀王師彌薨。

　　六月癸巳，台臣戴慶炣劾淮東總領趙與時，奪職鐫秩。

　　秋七月庚戌，城淩霄山，詔朱禩孫進一秩，易士英帶行閣門宣贊，餘轉官有差。癸丑，熒惑犯房宿。戊午，趙葵四辭免醴泉觀使兼侍讀，乞外祠，從之。戊辰，蜀郡劉整上捷，詔推恩賞。癸酉，知平江府余晦，以台臣戴慶炣言曩敗績於蜀，誤國欺君，詔奪寶章閣待制罷任，追冒支官錢。甲戌，詔前福建漕臣高斯得已奪職鐫官，其贓百余萬嚴限征償，以懲貪吏。乙亥，呂文德入播州，詔京湖給銀萬兩。

　　八月癸未，太陰行犯熒惑。戊戌，詔上流鎖江防禦。癸卯，詔申嚴倭船入界之禁。

　　九月壬子，詔蜀、廣、海道申嚴防遏。甲寅，詔安南情狀叵測，申飭邊防。戊辰，安豐上戰功。有流星透霞。

　　冬十月丙子朔，詔蜀中將帥雖未克復成都，而暴露日久，戰功亦多，宜與序升，其亟條具以聞。丁丑，以俞興爲四川制置副使、知嘉定府兼成都安撫副使。乙酉，詔知隆慶府楊禮守安西堡有功，官兩轉。戊子，大元兵攻通、泰州。庚寅，廣南劉雄飛奏橫山之功，詔雄飛官三轉，部兵將校官兩轉。辛卯，詔常州、江陰、鎮江發米振贍淮民。

　　十一月己酉，林存罷，以資政殿學士知建寧府。癸丑，潁州上戰功，詔亟推賞，以示激厲。詔追復余玠官職。甲寅，築黃平，賜名鎮遠州，呂逢年進一秩。詔撫諭沿邊將士。丙辰，給事中張鎮言：徐敏子曩帥廣右，嗜殺黷貨，流毒桂府。詔仍舊羈管隆興府。丁巳，葉夢鼎依舊職知隆興府。壬戌，以朱熠同知樞密院事兼權參知政事，饒虎臣端明殿學士、同簽書樞密院事，賈似道樞密使、兩淮宣撫使。甲子，太陰犯權星。丁卯，東海失守，賈似道抗章引咎，詔令以功自贖，特與放罪。甲戌，淮東帥臣奏大元兵退。填星、熒惑在危。十二月戊寅，詔改來年爲開慶元年。庚辰，大元兵渡馬湖入蜀，詔馬光祖時暫移司峽州，六郡鎮撫向士璧移司紹慶府，以便策應。癸未，房州上戰功。丙戌，詔置橫山屯。丁亥，向士璧不俟朝命進師歸州，捐貲百萬以供軍費；馬光祖不待奏請招兵萬人。捐奉銀萬兩以募壯士，遂有房州之功。詔士璧、光祖各進一秩。辛丑，詔李曾伯城築關隘，訓練民兵峒丁，申嚴防遏。填星、太白、熒惑合於室。

　　開慶元年春正月乙巳朔，詔飭中外奉公法，圖實政。馬光祖與執政恩數。李曾伯進觀文殿學士。己酉，大元兵攻忠、涪，漸薄夔境，詔蒲擇之、馬光祖戰守調遣，便宜行事。辛亥，詔：「戍蜀將士，頻年戰禦，暴露可閔。今申命蒲擇之從優犒師，春防畢日即與更戍，其輒逃歸者從軍令。」癸丑，詔呂文德城黃平，深入蠻地，撫輯有方，與官三轉。庚申，詔知賓州呂振龍，知象州奚必勝，兵至聞風先遁，兵退乃返，並追毀出身文字，竄遠郡。橫州守臣劉清卿設隘堅守，與官一轉。壬戌，監察御史章士元言謝方叔帥蜀誤國，詔方叔更與鐫秩，其子修竄廣南。癸亥，左司諫沈炎言余晦壞蜀，幕屬李卓、王克己濟惡斂怨，詔晦、卓、克己各奪兩官。丙寅，印應飛依舊職知鄂州兼湖北轉運使。丁卯，賈似道以樞密使爲京西湖南北四川宣撫大使、都大提舉兩淮兵甲、湖廣總領、知江陵府。蜀帥蒲擇之以重兵攻成都，不克。大元兵破利州、隆慶、順慶諸郡，閬、蓬、廣安守將相繼納降，又造浮梁於涪州之藺市。戊辰，以李庭芝權知揚州。

　　二月乙亥朔，詔京西提刑王登提兵援蜀，功未及成，齎志以歿，贈官五轉，致仕恩外，仍官一子。」庚辰，以趙與𥲅爲觀文殿學士、兩淮安撫制置使兼知揚州。乙酉，出內庫緡錢三千萬助邊用。丙戌，以馬光祖爲資政殿學士、沿江制置使、江東安撫、知建康府、行宮留守。己丑，詔蠲建康、太平、寧國、池州、廣德等處沙田租。壬辰，詔蠲漣水軍制司所收屯田租。乙未，發平糶倉米三萬，減直振在京民。辛丑，涪州報大元兵退。

　　三月庚戌，詔印應雷、黃夢桂赴都堂稟議。命有司縣重賞募將士，毀藺市浮梁。癸丑，詔：蜀死節臣、雲頂山諸處將士，鹹褒錄其後。丁巳，以呂文德爲保康軍節度使、四川制置副使兼知重慶府。庚申，馬光祖奏大元兵自烏江還北。辛酉，雨土。

　　夏四月甲戌朔，以段元鑒、楊禮堅守城壁，歿于王事，詔各贈奉國軍節度使，封「二字」侯，立廟賜額。致仕恩外，更官一子成忠郎。丁丑，以向士璧爲湖北安撫副使、知峽州，兼歸、峽、施、珍、南平軍、紹慶府鎮撫使。甲申，詔：守合州王堅嬰城固守，百戰彌厲，節義爲蜀列城之冠，詔賞典加厚。乙酉，知施州謝昌元自備緡錢百萬，米麥千石，築郡城有功，詔官一轉。乙未，詔賜夏貴溧陽田三十頃。丙申，以呂文德兼四川總領財賦。

　　五月甲辰朔，城金州、開州。辛亥，雨雹。乙卯，達州上呂文德等戰功，詔遷補有功將士。丁巳，詔湖北諸郡去年旱潦饑疫，令江陵、常、澧、岳、壽諸州發義倉米振糶，仍嚴戢吏弊，務令惠及細民。乙丑，行開慶通寶錢。辛未，賜禮部進士周震炎以下四百四十二人及第、出身有差。婺州大水，發義倉米振之。

　　六月甲戌，呂文德兵入重慶。詔諭四川軍民共奮忠勇，效死勿去，有功行賞，靡間邇遐。有能效順來歸，悉當宥過加恤。仍獎呂文德斷橋通道之功，命兼領馬軍行司。辛巳，以朱熠參知政事，饒虎臣同知樞密院事。丙戌，南平來報戰功。戊戌，詔申嚴海道防禦。己亥，詔獎諭賈似道。壬寅，以李庭芝直寶謨閣、湖北安撫副使兼知峽州。太白晝見。

　　秋七月辛亥，太白入井。癸亥，蔡抗薨，贈少保，諡文肅。以知播州楊文、知思州田應庚守禦勤勞，詔各官一轉。

　　八月甲申，以濠州統制張斌柘塘之戰，歿于王事，贈官三轉，仍與一子下班祗應。乙酉，降人來言：大元憲宗皇帝崩于軍中。戊子，詔吳潛開閫海道，勤勞三年，屢疏求退，仍舊觀文殿大學士、判寧國府、特進、崇國公。辛卯，命呂文德兼湖北安撫使。庚子，太白犯權星、熒惑。

　　九月壬子，賈似道表言大元兵自黃州沙武口渡江、，中外震動。己未，嗣濮王善騰薨。庚申，以吳潛兼侍讀、奉朝請，戴慶炣端明殿學士、簽書樞密院事。下詔責己，勉諭諸閫進兵。壬戌，詔出內府緡錢千萬、銀五萬兩、帛五萬匹給宣司，緡錢五百萬、銀三萬兩、帛三萬匹給沿江副司犒師。詔：已命御史陳寅趣淮東調兵五萬，應援上流。癸亥，趙葵特進、觀文殿大學士，封衛國公，判慶元府、沿海制置使。命侍御史沈炎往沿江制置副司趣兵援鄂渚。再出內庫緡錢五百萬、銀二萬兩、帛二萬匹給兩淮制司，緡錢三百萬、銀萬兩、帛萬匹給沿江制司，以備軍賞。戊辰，太白犯熒惑。己巳，詔賈似道兼節制江西、二廣人馬，通融應援上流。庚午，合州解圍，詔王堅寧遠軍節度使，依前左領軍衛上將軍、興元府駐紮御前諸軍都統制兼知合州、節制軍馬，進封清水縣開國伯。

　　冬十月辛未朔，丁大全罷，以觀文殿大學士判鎮江府。壬申，以吳潛爲左丞相兼樞密使，進封相國公；賈似道爲右丞相兼樞密使，進封茂國公，宣撫大使等如舊。癸酉，命趙葵爲江東宣撫使，馬光祖移司江州應援鄂州，史岩之沿江制置副使，移司壽昌軍應援鄂州。丙子，改封吳潛爲慶國公。丁丑，詔給還浙西提舉常平司歲收上亭戶沙地租二百萬，永勿復征。庚辰，詔合州圍解，宣閫制臣及二三大將之功，宜加優賞。呂文德授檢校少師，李遇龍進三秩、權刑部侍郎，各賜金幣；將佐以下，進秩、賜金有差。詔自今月十一日始，避殿減膳徹樂。又詔：「比者蜀道稍寧，然干戈之餘，瘡痍未復，流離蕩析，生聚何資。咨爾旬宣之寄，牧守之臣，輕徭薄賦，一意撫摩，恤軍勞民，庶底興復。其被兵百姓，遷入城郭，無以自存者，三省下各郡以財粟振之。」壬午，御史陳寅言：知江州袁玠貪贓不悛，殘賤州邑。詔削玠五秩、竄南雄州。癸未，丁大全落職、罷新任。乙酉，雷。丙戌，以趙葵爲沿江、江東宣撫使，置司建康，任責捍禦。癸巳，向士璧權兵部侍郎、湖南安撫使兼知潭州，任責廣西邊防。十一月壬寅，以朱熠權知樞密院事，饒虎臣、戴慶炣並權參知政事。癸卯，呂文福帶遙郡防禦使、河南招撫使、知淮安軍。詔追毀袁玠出身以來文字，除名不敘，移萬安軍。戊申，詔求直言。辛亥，舟師戰滸黃洲。乙卯，詔趙葵授少保、觀文殿大學士、江東西宣撫使，進封益國公，其饒、信、袁、臨、撫、吉、隆興官軍民兵，並聽節制調遣，諮訪、罷行、黜陟皆得便宜行事。以緡錢五百萬、銀五萬兩給其用。丙辰，詔選精銳招信、泗州千人，揚州拱衛軍千人，安豐、濠州各千五百人，赴京聽調遣。庚申，夏貴入見，帝撫勞甚至。閏十一月甲戌，詔出內帑緡錢五千萬犒內外諸軍。丁丑，以向士璧爲湖南制置副使，餘職仍舊，賜金帶。己卯，熒惑入氐。癸未，諸將陶林、文通進兵有功，詔林帶行遙郡刺史，文通轉武功大夫，賜銀有差。甲申，以印應雷爲軍器監、淮西總領財賦兼江東轉運判官，呂文德檢校少保、京西湖北安撫使兼制置使、知鄂州兼侍衛馬軍都指揮使。己丑，皮龍榮兼資善堂翊善。庚寅，陶林奏沼山寺戰功。癸巳，向士璧連以功狀來上。乙未，詔降周震炎第四甲出身。丙申，賈似道表：大戰數合，皆有功。

　　十二月己亥朔，賈似道言鄂州圍解，詔論功行賞。丁未，熒惑犯房宿、鉤鈐星。辛亥，詔改來年爲景定元年。壬子，改封吳潛爲許國公，賈似道爲肅國公。


Chinese text: This work was published before January 1, 1923, and is in the
public domain worldwide because the author died at least 100 years ago.
