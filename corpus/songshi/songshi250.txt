石守信
維基百科標誌　维基百科條目︰石守信
石守信，開封浚儀人。事周祖，得隸帳下。廣順初，累遷親衛都虞候。從世宗征晉，遇敵高平，力戰，遷親衛左第一軍都校。師還，遷鐵騎左右都校。從征淮南，為先鋒，下六合，入渦口，克揚州，遂領嘉州防禦使，充鐵騎、控鶴四廂都指揮使。從征關南，為陸路副都部署，以功遷殿前都虞候，轉都指揮使、領洪州防禦使。恭帝即位，加領義成軍節度。

太祖即位，遷侍衛馬步軍副都指揮使，改領歸德軍節度。李筠叛，守信與高懷德率前軍進討，破筠眾于長平，斬首三千級。又敗其眾三萬於澤州，獲偽河陽節度范守圖，降太原援軍數千，皆殺之。澤、潞平，以功加同平章事。李重進反揚州，以守信為行營都部署兼知揚州行府事。帝親征至大儀頓，守信馳奏：「城破在朝夕，大駕親臨，一鼓可平。」帝亟赴之，果克其城。建隆二年，移鎮鄆州，兼侍衛親軍馬步軍都指揮使，詔賜本州宅一區。

乾德初，帝因晚朝與守信等飲酒，酒酣，帝曰：「我非爾曹不及此，然吾為天子，殊不若為節度使之樂，吾終夕未嘗安枕而臥。」守信等頓首曰：「今天命已定，誰復敢有異心，陛下何為出此言耶？」帝曰：「人孰不欲富貴，一旦有以黃袍加汝之身，雖欲不為，其可得乎？」守信等謝曰：「臣愚不及此，惟陛下哀矜之。」帝曰：「人生駒過隙爾，不如多積金、市田宅以遺子孫，歌兒舞女以終天年。君臣之間無所猜嫌，不亦善乎？」守信謝曰：「陛下念及此，所謂生死而肉骨也。」明日，皆稱病，乞解兵權，帝從之，皆以散官就第，賞齎甚厚。

已而，太祖欲使符彥卿管軍，趙普屢諫，以為彥卿名位已盛，不可復委以兵權，太祖不從。宣已出，普復懷之，太祖迎謂之曰：「豈非符彥卿事耶？」對曰：「非也。」因奏他事。既罷，乃出彥卿宣進之，太祖曰：「果然，宣何以復在卿所？」普曰：「臣託以處分之語有侏㒧者，復留之。惟陛下深思利害，勿復悔。」太祖曰：「卿苦疑彥卿，何也？朕待彥卿厚，彥卿豈負朕耶！」普對曰：「陛下何以能負周世宗？」太祖默然，事遂中止。

開寶六年秋，加守信兼侍中。太平興國初，加兼中書令。二年，拜中書令，行河南尹，充西京留守。三年，加檢校太師。四年，從征范陽，督前軍失律，責授崇信軍節度、兼中書令，俄進封衛國公。七年，徙鎮陳州，復守中書令。九年，卒，年五十七，贈尚書令，追封威武郡王，諡武烈。

守信累任節鎮，專務聚斂，積財鉅萬。尤信奉釋氏，在西京建崇德寺，募民輦瓦木，驅迫甚急，而傭直不給，人多苦之。子保興、保吉。

子 保興
保興，字光裔，本名保正，太祖取興宗之義改之。建隆初，年十四，以蔭補供奉官。明年，遷尚食副使。太祖嘗召功臣子弟詢以時事，保興年最少，應對明白，太祖奇之，拜如京使。開寶中，領順州刺史。太宗征河東，為御砦四面都巡檢。太平興國八年，出為高陽關監軍。守信卒，起復，領本州團練使。雍熙初，契丹擾邊，與戴興、楊守一並為澶州前軍駐泊。

李繼遷入鈔，徙銀、夏、綏府都巡檢使。嘗巡按罨子砦，並黑水河，趣谷中，夏人知之，以數千騎據險，渡河求戰。保興所部不滿二千人，乃分短兵伏於河滸，俟其半渡，急擊之，斬首百餘級，追北數十里，優詔褒美。

端拱中，知平戎軍，徙莫州，俄為西京都巡檢使。淳化五年，真拜蘄州團練使，為永興軍鈐轄，改夏、綏、麟、府州鈐轄。至道二年，徙延州都巡檢使兼署州事，改本路副都部署，與范重召等五路討賊。有岌伽羅膩數族率眾來拒，保興選敢死士數百人銜枚夜擊，殲之。自是吳移、越移諸族歸降。還，至烏、白池，賊又為方陣來拒。保興麾眾出入陣中，會乘馬中流矢，挺身持滿，易騎奮呼，且行且鬥，凡三日四十二戰，賊遂引去。

咸平二年，知威虜軍。會夏人入鈔，保興發官帑錢數萬緡分給戰士，主者固執不可。保興曰：「城危如此，安暇中覆，事定，覆而不允，願以家財償之。」夏人退，驛置以聞，真宗貸而不問。

三年，就拜棣州防禦使。徙知邢州，改澶州。在郡頗峻刑罰，每捶人，令緩施其杖，移晷方畢。五年，以疾求歸京師。未幾卒，年五十八。子元孫。

保興世豪貴，累財鉅萬，悉為季弟保從之子所廢。

子 保吉
保吉，字祐之，初以蔭補天平軍衙內都指揮使。開寶四年，召見，賜襲衣、玉帶、金鞍勒馬。選尚太祖第二女延慶公主，拜左衛將軍、駙馬都尉，俄領愛州刺史。太平興國初，遷本州防禦使。五年，坐遣親吏市竹木秦、隴間，矯制度關，為王仁贍所發，罰一季俸。七年，改朔州觀察使。守信卒，起復，為威塞軍節度。雍熙三年，出知河陽。四年，召入，復命知大名府兼兵馬都部署，連改橫海、安國二鎮節度。

真宗即位，加檢校太尉、保平軍節度。車駕北巡，命為河北諸路行營都部署，屯定州。景德初，改武寧軍節度、同平章事。冬，幸澶淵，命與李繼隆分為駕前東西面都排陣使，軍於北門外。遼騎數萬驟至城下，保吉不介馬而馳當其鋒，遼人引去。俄而請盟，錫宴射于行宮後苑。帝謂繼隆等曰：「自古北邊為患，今其畏威服義，息戰安民，卿等力也。」保吉進曰：「臣受命禦患，上稟成算。至於布列行陣，指授方略，皆出於繼隆。」繼隆曰：「宣力用心，躬率將士，臣不及保吉。」帝曰：「卿等協和，共致太平，軍旅之事，朕復何憂。」歡甚，賜以襲衣、金帶、鞍勒馬。

二年，改鎮安軍節度。未幾，自治所來朝，願奉朝請，從之。四年，部民上治狀，乞還鎮所，詔獎諭之，仍從其請。大中祥符初，從東封，攝司徒，封祀壇奉俎，加檢校太師還鎮。冬，公主疾，詔歸視，主薨。明年，保吉卒，年五十七，贈中書令，諡莊武。

保吉姿貌環碩，頗有武幹。累世將相，家多財，所在有邸舍、別墅，雖饌品亦飾以彩繢。好治生射利，性尤驕倨，所至峻暴好殺，待屬吏不以禮。鎮大名也，葉齊、查道皆知名士，嘗械以運糧。初，程能為京西轉運，保吉託治其私負，能不從。至是，其子宿為屬邑吏，將辱之，會有辟召乃止。又染家貸錢，息不盡入，質其女，其父上訴，真宗亟命遣還。嘗有僕侵盜私積，不時求對，懇請配隸，帝曰：「是有常法，不可。」保吉請不已，帝戒勖之。

善弋獵，畜鷙禽獸數百，令官健羅鳥雀飼之，人有規勸者輒怒之。在陳州，盛飾廨舍以迓貴主。因完葺城壘，疏牖於上，以瞰衢路，如箭窗狀。未嘗上聞，賓佐諫之不聽，頗涉眾議。初，守信鎮陳，五十七年卒，及保吉繼是鎮，壽亦止是，談者異之。

保吉子貽孫，任崇儀使、帶御器械，坐事免官。孝孫，西京左藏庫使。

孫 元孫
元孫，字善長，始名慶孫，避章獻太后祖諱易之。以守信蔭為東頭供奉官、閣門祗候，累遷如京副使。

仁宗即位，改文思副使、勾當法酒庫。吏盜酒，坐失察，追二官，復如京副使。為澶州巡檢，徙知莫州，有治跡，以禮賓使再任。又徙保州，領廉州刺史，兼廣信、安肅軍緣邊都巡檢。時開屯田，鑿塘水，有訟元孫擅汚民田者，遣官按視，訟者以誣服，即賜白金五百兩，詔褒諭之。再遷西上閣門使、並代州兵馬鈐轄，歷侍衛親軍步軍殿前都虞候、鄜延副都總管、緣邊安撫使，遷邕州觀察使。

康定初，夏人寇延州，元孫與戰于三川口，軍敗見執。傳者以為已死，贈忠正軍節度使兼太傅，錄其子孫七人。及元昊納款，縱元孫歸。諫官御史奏元孫軍敗不死，辱國，請斬塞下。賈昌朝獨言曰：「在春秋時，晉獲楚將穀臣，楚獲晉將知罃，亦還其國不誅。」因入對，探袖出《魏志于禁傳》以奏曰：「前代將臣，敗覆而還，多不加罪。」帝乃貸元孫，安置全州。以升祔赦，內徙襄州。侍御史劉湜言：「元孫失軍辱命，朝廷貸而不誅，若例從量移，無以勸用命之士。」元孫遂不徙。後徙許州，還京師卒。

王審琦
維基百科標誌　维基百科條目︰王審琦
王審琦，字仲寶，其先遼西人，後徙家洛陽。漢乾祐初，隸周祖帳下，性純謹，甚親任之。從平李守貞，以功署廳直左番副將。廣順中，歷東西班行首、內殿直都知、鐵騎指揮使，從世宗征劉崇，力戰有功，遷東西班都虞候，改鐵騎都虞候，轉本軍右第二軍都校。世宗召禁軍諸校宴射苑中，審琦連中的，世宗嘉之，賞齎有加。俄領勤州刺史。

親征淮南，舒州堅壁未下，詔以郭令圖領刺史，命審琦及司超以精騎攻其城，一夕拔之，擒其刺史，獲鎧仗軍儲數十萬計。令圖既入城，審琦等遂救黃州，數日，令圖為舒人所逐。審琦選輕騎銜枚夜發，信宿至城下，大敗舒人，令圖得復還治所。世宗嘉之，授散員都指揮使。又破南唐軍於紫金山，先登，中流矢，轉控鶴右廂都校、領虔州團練使。世宗圍濠州，審琦率敢死士數千人拔其水砦，奪月城，濠州遂降。及攻楚州，為南面巡檢，城將陷，審琦意淮人必遁，設伏待之。少頃，城中兵果鑿南門而潰，伏兵擊之，斬數千級，繫五千餘人，獻於行在，賜名馬、玉帶、錦彩數百匹。淮南平，改鐵騎右廂都校。又從平瓦橋關。恭帝即位，遷殿前都虞候、領睦州防禦使。

宋初，擢為殿前都指揮使、領泰寧軍節度。從征李筠，為御營前洞屋都部署，為飛石所傷，車駕臨視。澤、潞平，改領武成軍節度。李重進叛，副石守信為前軍部署討之。

建隆二年，出為忠正軍節度。在鎮八年，為政寬簡。所部邑令以罪停其錄事吏，幕僚白令不先咨府，請按之。審琦曰：「五代以來，諸侯強橫，令宰不得專縣事。今天下治平，我忝守藩維，而部內宰能斥去黠吏，誠可嘉爾，何按之有？」聞者歎服。

開寶二年，從征太原，為御營四面都巡檢。三年，改鎮許州，賜甲第，留京師。太祖嘗召審琦宴射苑中，連中的，賜御馬、黃金鞍勒。六年，與高懷德並加同平章事。七年，卒，年五十。

初，審琦暴疾，不能語，帝親臨視，及卒，又幸其第，哭之慟。賜中書令，追封琅琊郡王，賻贈加等。葬日，又為廢朝。

審琦重厚有方略，尤善騎射。鎮壽春，歲得租課，量入為出，未嘗有所誅求。素不能飲，嘗侍宴，太祖酒酣仰祝曰：「酒，天之美祿；審琦，朕布衣交也。方與朕共享富貴，何靳之不令飲邪？」祝畢，顧謂審琦曰：「天必賜卿酒量，試飲之，勿憚也。」審琦受詔，飲十杯無苦。自此侍宴常引滿，及歸私家即不能飲，或強飲輒病。

子承衍、承衎、承德、承祐、承俊、承偓、承僎、承僅、承休。承德至西上閣門使、會州刺史；承祐至如京使；承俊、承僎至內殿崇班；承偓至閣門祗候；承僅至左神武將軍致仕；承休至內殿承制。

子 承衍
承衍，字希甫，幼端謹。審琦鎮袞、滑、壽春，皆署以牙職。開寶初，補內殿供奉官都知。三年，尚太祖女昭慶公主，授右衛將軍、駙馬都尉，仍充都知。逾年，領恩州刺史，加本州防禦使。太平興國初，遷應州觀察使。二年春，太宗幸其第，賜宴，承衍以金器、名馬為壽，詔賜銀萬兩、錦彩五千匹。三年，加檢校太保。坐市竹木秦、隴，矯制免稅算，罰一季俸。七年，授彰國軍節度。

雍熙中，出知天雄軍府兼都部署。時契丹擾鎮陽，候騎至冀州，去魏二百餘里。鄰境戒嚴，城中大恐，屬上元節，承衍下令市中及佛寺然燈設樂，與賓佐宴游達旦，人賴以安。明年召還，復為貝冀都部署。端拱初，換永清軍節度，再知天雄軍。吏民千餘詣監軍，請為本道節帥，詔褒之。

真宗即位，改河中尹、護國軍節度，加檢校太尉。咸平六年，以疾求罷節鉞，三抗表不許。帝自臨問，至臥內慰勉久之，賜予甚厚，擇尚醫數人迭宿其第。卒，年五十二。車駕臨，贈中書令，給鹵簿葬，諡恭肅。其後公主請置守塚五戶，從之。

承衍善騎射，曉音律，頗涉學藝，好吟詠。以功臣子尚主貴顯，擁富貲，自奉甚厚。

子世安、世隆、世雄、世融。世安至崇儀副使、通事舍人。世隆，字本支，以公主子為如京副使，歷洛苑、六宅二使、領平州刺史。性驕恣，每坐諸叔之上，人皆嗤之。景德初卒，特贈泰州防禦使。召見其三子，賜名克基、克緒、克忠，皆面授供奉官。世雄至內殿崇班。世融為內殿承制。世安子克正殿中丞。克基、克忠並為西染院副使兼閣門通事舍人。克緒至內殿承制。世隆幼子克明為西上閣門副使。

子 承衎
承衎，字希悅，開寶中，授閑廄使，面賜紫袍、金帶，才十二歲。太平興國中，出監徐州軍，又為西京水南巡檢使，改如京使。表求治郡自效，命知潭州，遷六宅使、領昭州刺史，俄知澶州，加莊宅使。咸平中，兩賜川峽傳詔，慰撫官吏，經略蠻洞。連知延、代、幷三州，皆兼兵馬鈐轄，改尚食使。鳳翔張雍病，命承衎代之，徙涇州，授下閣門使，改領永州刺史。景德中，真宗以天水近邊，蕃漢雜處，擇守臣撫治，擢承衎知秦州，徙知天雄軍。大中祥符初，進秩東上閣門使。承衎病足，在大名不能騎，政多廢馳，及代，賜告家居，表求解職，不允。以久不朝請，求近郡，改左武衛大將軍，知壽州。二年，卒，年四十九。詔遣其弟承僎馳往護喪。

承衎頗涉學，喜為詩，所至為一集。曉音律，多與士大夫游，意豁如也。初，審琦鎮壽春，承衎生於郡廨，至卒亦於其地，人咸異之。

子世京為閣門祗候，世文內殿崇班。

孫 克臣 等
克臣，字子難。祖承衍尚秦國賢穆公主。克臣第景祐進士，仁宗閱其文，顧侍臣曰：「賢穆有孫登科，可喜也。」仕累通判壽州。鼓角卒夜入州廨，擊郡將，既就擒，而監兵使所部被甲操刃立庭中，官吏駭觀。克臣徐言曰：「此不過為盜耳。」立遣甲者去，戒兇卒勿妄引他人，眾讙服，是日天貺節，率掾屬朝謁如常儀，人賴以安，猶坐貶監潭州稅。

熙寧中，為開封、度支二判官，遷鹽鐵副使。時鄭俠以上書竄嶺表，克臣嘗薦俠，且饋之白金，又坐奪官。復為戶部副使，以集賢殿修撰知鄆州。京東多盜，克臣請以便宜處決，遂下諸郡使械送尤桀者斬以徇，盜為少衰。河決曹村，克臣亟築堤城下，或曰：「河決澶淵，去鄆為遠，且州徙于高，八十年不知有水患，安事此。」克臣不聽，役愈急，堤成，水大至，不沒者才尺餘。復起甬道，屬之東平王陵埽，人得趨以避水。事寧，皆繪像祀之。

進天章閣侍制，徙知瀛州，有告外間入境，密旨趣具獄，株連甚眾，克臣陰緩之，已而得為間者於他道。徙知太原，王中正西討罔功，而誣克臣姑息士卒，使無固志，黜為單州。明年，拜工部侍郎。至是，神宗幸尚書省，至部舍止輦，獎其治力，以為雖少者不及。顧其子駙馬都尉師約使入覲。元祐四年，以龍圖閣直學士、太中大夫卒，年七十六。

師約，字君授，少習進士業。英宗欲求儒生為主婿，命宰相召克臣諭旨，令師約持所為文至第。明日，獻賦一編，即坐中賦《大人繼明詩》，遂賜對，選為駙馬都尉，尚徐國公主。授左衛將軍，面賜玉帶，又賜九經、筆硯，勉之進學。

神宗即位，拜嘉州刺史，遷成州團練使。國朝故事，主婿未嘗居職，帝始令師約同管當三班院，試其才。明年，主就館乃罷，遷汝州防禦使。始制駙馬都尉七年考績法。轉晉州觀察使。

哲宗立，遷鎮安軍節度觀察留後。宣仁后臨朝，師約屢上書言事。元符初，議者以為職不當上言，褫其秩。徽宗即位，乃復保平軍留後，又為樞密都承旨，未幾復罷。崇甯元年，卒，年五十九。

師約善射，嘗陪遼使燕射玉津園，一發中鵠，發必破的，屢受金帶及鞍勒馬之賜。

子殊，主所生，至閬州觀察使。

高懷德
維基百科標誌　维基百科條目︰高懷德
高懷德，字藏用，真定常山人，周天平節度齊王行周之子。懷德忠厚倜儻，有武勇。行周歷延、潞二鎮及留守洛都，節制宋、亳，皆署以牙職。晉開運初，遼人侵邊，以行周為北面前軍都部署。懷德始冠，白行周願從北征。行周壯之，許其行，至戚城遇遼軍，被圍數重，援兵不至，危甚。懷德左右射，縱橫馳突，眾皆披靡，挾父而出。以功領羅州刺史，賜珍裘、寶帶、名馬以寵異之。及行周移鎮鄆州，改信州刺史，仍領牙校。又遷信州刺史，從行周再鎮宋州。

晉末，契丹南侵，以行周為邢趙路都部署禦之，留懷德守睢陽。會杜重威降契丹，京東諸州群盜大起，懷德堅壁清野，敵不能入。行周率兵歸鎮，敵遂解去。漢初，行周移鎮魏博，及再領天平，以懷德為忠州刺史領職如故。周祖征慕容彥超，還過汶上，寵賜行周甚厚，並賜懷德衣帶、彩繒、鞍勒馬。

行周卒，召懷德為東西班都指揮使、領吉州刺史，改鐵騎都指揮使。太原劉崇入寇，世宗討之，以懷德為先鋒都虞候。高平克捷，以功遷鐵騎右廂都指揮使、領果州團練使。

從征淮南，知廬州行府事，充招安使。戰廬州城下，斬首七百餘級。尋遷龍捷左廂都指揮使、領岳州防禦使，賜駿馬七匹。南唐將劉仁贍據壽春，舒元據紫金山，置連珠砦為援，以抗周師。世宗命懷德率帳下親信數十騎覘其營壘。懷德夜涉淮，遲明，賊始覺來戰，懷德以少擊眾，擒其裨將以還，盡偵知其形勢強弱，以白世宗。世宗大喜，賜襲衣、金帶、器幣、銀鞍勒馬。世宗一日因按轡淮壖以觀賊勢，見一將追擊賊眾，奪槊以還，令左右問之，乃懷德也。召至行在慰勞，許以節鋮。

世宗北征，命與韓通率兵先抵滄州。初得關南，又命副陳思讓為雄州兵馬都部署，克瓦橋關，降姚內斌以歸。恭帝嗣位，擢為侍衛馬軍都指揮使、領江寧軍節度，又為北面行營馬軍都指揮使。

太祖即位，拜殿前副都點檢，移鎮滑州，充關南副都部署，尚宣祖女燕國長公主，加駙馬都尉。李筠叛上黨，帝將親征，先令懷德率所部與石守信進攻，破筠眾于澤州南。事平，以功遷忠武軍節度、檢校太尉。從平揚州。建隆二年，改歸德軍節度。開寶六年秋，加同平章事；冬，長公主薨，去駙馬都尉號。

太宗即位，加兼侍中，又加檢校太師。太平興國三年春，被病，詔太醫王元佑、道士馬志就第療之。四年，從平太原，改鎮曹州，封冀國公。七年，改武勝軍節度。是年七月，卒，年五十七，贈中書令，追封渤海郡王，諡武穆。

懷德將家子，練習戎事，不喜讀書，性簡率，不拘小節。善音律，自為新聲，度曲極精妙。好射獵，嘗三五日露宿野次，獲狐兔累數百，或對客不揖而起，由別門引數十騎從禽於郊。

子處恭，歷莊宅使至右監門衛大將軍致仕。處俊至西京作坊使。

韓重贇
維基百科標誌　维基百科條目︰韓重贇
韓重贇，磁州武安人。少以武勇隸周太祖麾下。廣順初，補左班殿直副都知。從世宗戰高平，以功遷鐵騎指揮使。從征淮南，先登中流矢，轉都虞候。俄遷控鶴軍都指揮使、領虔州刺史。

宋初，以翊戴功，擬為龍捷左廂都校、領永州防禦使。從征澤、潞還，命代張光翰為侍衛馬步軍都指揮使、領江寧軍節度。討李重進，為行營馬步軍都虞候。建隆二年，改殿前都指揮使、領義成軍節度。三年，發京畿丁壯數千，築皇城東北隅，且令有司繪洛陽宮殿，按圖修之，命重贇董其役。乾德三年秋，河決澶州，命重贇督丁壯數十萬塞之。

四年，太祖郊祀，以為儀仗都部署。時有譖贇私取親兵為腹心者，太祖怒，欲誅之。趙普諫曰：「親兵，陛下必不自將，須擇人付之。若重贇以讒誅，即人人懼罪，誰復為陛下將親兵者？。」太祖納其言，重贇得不誅。後聞普嘗救己，即詣普謝，普拒不見。

五年二月，出為彰德軍節度。開寶二年，太祖征太原，過其郡，重贇迎謁于王橋頓，召赴燕飲。帝曰：「契丹知我是行，必率眾來援，彼意鎮、定無備，必由此路入。卿為我領兵倍道兼行，出其不意，破之必矣。」乃命為北面都部署。重贇令軍士銜枚夜發，果遇契丹兵於定州，見重贇旗幟，大駭欲引去，重贇乘之，大破其眾，獲馬數百匹。太祖大喜，優詔褒美。七年，卒，贈侍中。

重贇信奉釋氏，在安陽六七年，課民采木為寺，郡內苦之。子崇訓、崇業。

重贇與張光翰、趙彥徽分領諸軍節度，嘉其翊戴功也。光翰，後唐山南節度使虔劍兄子，及卒，贈侍中。彥徽，真定安喜人，與太祖同事世宗，太祖兄事之，及卒，贈侍中。

子 崇訓
崇訓，字知禮，乾德中，以蔭補供奉官，遷西京作坊副使，出為澶州河南北都巡檢使。從太宗征河東，還，以貝、冀等州都巡檢使權知麟州。

雍熙中，李繼遷寇夏州，崇訓領兵赴援，大敗之。徙監夏州軍。歷知越、泉、登、莫四州，徙知威虜軍，改如京使。咸平初，出知石州。屬繼遷犯境，崇訓追襲之，至賀蘭山而還。二年，再知麟州，又敗繼遷於城下。

崇訓由河西徙閩、越，再移北邊，凡二十五年，以勞擢西上閣門使、邠甯環慶清遠軍都巡檢使。徙鎮、定、高陽關行營鈐轄，屯鎮州，兼河北都轉運使事。契丹兵至方順河，將寇威虜軍，崇訓陳兵唐河，扼其要路。敵遣別騎寇赤堠驛崇，崇訓分兵擒戮之。既而值霖雨，敵兵饑乏不敢進，遂遁去。移幷、代鈐轄，權知幷州。從部署張進領兵由土門會大將王超，襲破契丹於定州。六年，授四方館使、樞密都承旨。又命為鎮、定、高馬步軍都鈐轄，屯定州。

景德初，契丹入寇至唐河，崇訓陳兵河南。翌日，又與王超追襲至鎮州。既而都部署桑贊逗留不進，崇訓帥兵獨往。時車駕幸澶州，召崇訓，乃還。三年春，拜檢校太傅。大中祥符二年，授右龍武軍大將軍，領韶州防禦使，以本官分司西京卒，年五十六。

崇訓為人長厚謙畏，未嘗忤物。

子允恭，禮賓副使，有謀略，好學，人以為能世其家云。

子 崇業
崇業，字繼源，以蔭補供奉官，選尚秦廷美女雲陽公主，授左臨門衛將軍、駙馬都尉。廷美得罪，降為右千牛衛率府率，分司西京，俄削秩，去駙馬之號，從貶房陵。廷美卒，起為靜難軍行軍司馬。雍熙三年，授甯州刺史。公主卒，葬州境。真宗初，始得入朝。咸平四年，改左屯衛大將軍、領高州團練使，追封公主為虢國長公主。五年十月，卒，年四十一。

子允升為內殿承制、閣門祗候。

張令鐸
維基百科標誌　维基百科條目︰張令鐸
張令鐸，棣州厭次人。少以勇力隸軍伍。後唐清泰中，補甯衛小校。晉初，改隸奉國軍。漢乾祐中，從周太祖平河中，以功遷奉國軍指揮使。廣順初，遷控鶴指揮使，。累遷本軍左廂都指揮使、領虔州團練使。從世宗征淮南，移領虎捷左廂，加常州防禦使。再征壽春，命與龍捷右廂柴貴分為京城左右廂巡檢。世宗將北征，命與韓通、高懷德領兵先赴滄州，又副韓令坤為霸州部署，率兵戍守。恭帝即位，授侍衛親軍步軍都指揮使、領武信軍節度使。

令鐸本名鐸，以與河中張鐸同姓名，故賜今名。

宋初，遷馬步軍都虞候、領陳州節制。太祖征李筠，以令鐸為東京舊城內都巡檢。建隆二年，出為鎮寧軍節度。帝為皇弟興元尹光美娶其第三女。開寶二年，來朝被病，車駕臨問，賜帛五千匹、銀五千兩，並賜其家人甚厚。明年春，卒于京師，年六十。帝甚悲悼，贈侍中。

令鐸性仁恕，嘗語人曰：「我從軍三十年，大小四十餘戰，多摧堅陷敵，未嘗妄殺一人。」及卒，人多惜之。

子守正，至內園使。守恩，淳化中，累至崇儀副使，稍遷崇儀使，領錦州刺史，。景德初，知原州，就加西上閣門使、知泰州，卒，。錄其子奉禮郎永安為大理評事，後至殿中丞。

羅彥瓌
維基百科標誌　维基百科條目︰羅彥瓌
羅彥瓌，幷州太原人。父全德，晉泌州刺史，彥瓌得補內殿直。

少帝在澶州，欲命使宣慰大名府，時河北契丹騎充斥，遂募軍中驍勇士十人從行，彥瓌備選。銜枚夜發，往返如期，由是補興順指揮使。開運末，契丹主至汴，遣彥瓌送廄馬千匹赴幽薊，彥瓌至元氏，聞漢祖建號太原，以馬歸漢，漢祖嘉之。及入汴，擢為護聖指揮使。周初，遷散員都虞候，坐樞密使王浚黨，出為鄧州教練使。世宗嗣位，召為伴飲指揮使，改馬步軍都軍頭。從向訓收秦、鳳有功，遷散指揮都虞候。

顯德末，太祖自陳橋入歸公署，見宰相范質等，未及言，彥瓌不挺劍而前曰：「我輩無主，今日須天子。」質等由是降階聽命。擢為控鶴左廂都指揮使，改內外馬軍都軍頭、領眉州防禦使。從平澤、潞還，命代趙彥徽為侍衛步軍都指揮使、領武信軍節度。建隆二年，出為彰德軍節度。乾德二年，改安國軍節度，與昭義軍節度李繼勳大破契丹。四年春，又與閣門使田欽祚殺太原軍千餘人于靜陽，禽其將鹿英等，獲馬三百匹。明年，移鎮華州。開寶二年，卒，年四十七。

王彥昇
維基百科標誌　维基百科條目︰王彥昇
王彥昇，字光烈，性殘忍多力，善擊劍，號「王劍兒」。本蜀人，後唐同光中，蜀平，徙家洛陽。初事宦官驃騎大將軍孟漢瓊，漢瓊以其趫勇，言于明宗，補東班承旨。晉天福中，轉內殿直。開運初，契丹圍大名，少帝幸澶州，募勇敢士齎詔納城中，彥昇與羅彥瓌應之。一夕突圍而入，以功遷護聖指揮使。周廣順中，從向拱破太原兵虒亭南，斬敵帥王璋於陣，以功遷龍捷右第九軍都虞候。累轉鐵騎右第二軍都校、領合州刺史。世宗征淮南，從劉崇進、宗偓破金牛水砦，禽偽軍校閻承旺、范橫。又從李重進扞吳兵于盛唐，斬二千人餘級。又從張永德攻瀛州，下束城，改散員都指揮使。

太祖北征，至陳橋，為眾推戴。彥昇以所部先入京，遇韓通于路，逐至第殺之。初，太祖誓軍入京不得有秋毫犯，及聞通死，意甚不樂。以建國之始，不及罪彥昇，拜恩州團練使、領鐵騎左廂都指揮使。

後為京城巡檢，中夜詣王溥第，溥驚悸而出，既坐，乃曰：「此夕巡警甚困，聊就公一醉耳。」彥昇意在求賄，溥佯不悟，置酒數行而罷。翌日，溥密奏其事，乃出為唐州刺史。

乾德初，遷申州團練使。開寶二年，改防州防禦使，是冬，又移原州。西人有犯漢法者，彥昇不加刑，召僚屬飲宴，引所犯以手捽斷其耳，大嚼，卮酒下之。其人流血被體，股慄不敢動。前後㗖者數百人。西人畏之，不敢犯塞。七年，以病代還，次乾州卒，年五十八。太祖以其奪殺韓通，終身不授節鋮。


論曰：石守信而下，皆顯德舊臣，太祖開懷信任，獲其忠力。一日以黃袍之喻，使自解其兵柄，以保其富貴，以遺其子孫。漢光武之于功臣，豈過是哉！然守信之貨殖鉅萬，懷德之馳逐敗度，豈非亦因以自晦者邪？至於審琦之政成下蔡，重贇之功宣廣陵，卓乎可稱。令鐸身四十餘戰，未嘗妄殺，可謂勇者之仁矣。彥瓌於革命之日，首挺劍以語范質，于宋則未必功在眾先，于周則其過不在人後矣。王彥昇殺韓通，太祖雖不加罪，而終身不授節鋮，是足垂訓後人矣。保吉、承衍咸以帝婿致位藩鎮，其被驅策、著戎功，則保吉為優，況推功李繼隆，尤為不伐而有讓，然械役名士，縱意禽荒，累德多矣。


Chinese text: This work was published before January 1, 1923, and is in the
public domain worldwide because the author died at least 100 years ago.
