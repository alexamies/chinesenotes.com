范冲
范冲，字元長，登紹聖進士第。高宗即位，召為虞部員外郎，俄出為兩淮轉運副使。

紹興中，隆祐皇后誕日，上置酒宮中，從容語及前朝事，後曰：「吾老矣，有所懷為官家言之。吾逮事宣仁聖烈皇后，聰明母儀，古今未見其比。曩因姦臣誣謗，有玷聖德，建炎初雖下詔辨明，而史錄未經刪定，無以傳信後世，而慰在天之靈也。」上悚然，亟詔重修神、哲兩朝《實錄》，召冲為宗正少卿兼直史館。冲父祖禹，元祐中嘗修《神宗實錄》，盡書王安石之過，以明神宗之聖。其後安石婿蔡卞惡之，祖禹坐謫死嶺表。至是復以命冲，上謂之曰：「兩朝大典，皆為姦臣所壞，故以屬卿。」冲因論熙寧創置，元祐復古，紹聖以降弛張不一，本末先後，各有所因。又極言王安石變法度之非，蔡京誤國之罪。上嘉納之，遷起居郎。

俄開講筵，陞兼侍讀。上雅好《左氏春秋》，命冲與朱震專講。冲敷衍經旨，因以規諷，上未嘗不稱善。會皇子建國公瑗出就傅，首命冲以徽猷閣待制提舉建隆觀，為資善堂翊善，而朱震兼贊讀。詔曰：「朕為宗廟社稷大計，不敢私於一身，選於屬籍，得藝祖七世孫鞠之宮中。茲擇剛辰，出就外傅，宜有端良之士以充輔導之官，博觀在廷，無以易汝冲，德行文學，為時正人。乃祖發議嘉祐之初，乃父納忠元祐之際，敷求是似，尚有典刑。顧資善之開，史館經筵，姑仍厥舊。朕方求多聞之益，爾實兼數器之長，施及童蒙，綽有餘裕。蔽自朕志，宜即安之。」時張浚在長沙，亦薦冲、震可備訓導。冲、震皆一時名德老成，極天下之選，上命建國公見翊善、贊讀，皆納拜。俄遷翰林學士兼侍讀，冲力辭，改翰林侍讀學士，用其父故事也。尋以龍圖閣直學士奉祠。卒，年七十五。

冲之修《神宗實錄》也，為《考異》一書，明示去取，舊文以墨書，刪去者以黃書，新修者以朱書，世號「朱墨史」。及修《哲宗實錄》，別為一書，名《辨誣錄》。冲性好義樂善，司馬光家屬皆依冲所，冲撫育之。為光編類《記聞》十卷奏御，請以光之族曾孫宗召主光祀。又嘗薦尹焞自代云。

朱震
朱震，字子發，荊門軍人。登政和進士第，仕州縣以廉稱。胡安國一見大器之，薦於高宗，召為司勳員外郎，震稱疾不至。會江西制置使趙鼎入為參知政事，上諮以當世人才，鼎曰：「臣所知朱震，學術深博，廉正守道，士之冠冕，使位講讀，必有益於陛下。」上乃召之。既至，上問以《易》、《春秋》之旨，震具以所學對。上說，擢為祠部員外郎，兼川、陝、荊、襄都督府詳議官。震因言：「荊、襄之間，沿漢上下，膏腴之田七百餘里，若選良將領部曲鎮之，招集流亡，務農種穀，寇來則禦，寇去則耕，不過三年，兵食自足。又給茶鹽鈔於軍中，募人中糴，可以下江西之舟，通湘中之粟。觀釁而動，席卷河南，此以逸待勞，萬全計也。」

遷秘書少監兼侍經筵，轉起居郎。建國公出就傅，以震為讚讀，仍賜五品服。遷中書舍人兼翊善。時郭千里除將作監丞，震言：「千里侵奪民田，曾經按治，願寢新命。」從之。轉給事中兼直學士院，遷翰林學士。是時，虔州民為盜，天子以為憂，選良太守往慰撫之。將行，震曰：「使居官者廉而不擾，則百姓自安，雖誘之為盜，亦不為矣。願詔新太守到官之日，條具本郡及屬縣官吏有貪墨無狀者，一切罷去，聽其自擇慈祥仁惠之人，有治效者優加獎勸。」上從其言。故事，當喪無享廟之禮。時徽宗未祔廟，太常少卿吳表臣奏行明堂之祭。震因言：「《王制》：『喪三年不祭，惟天地社稷為越紼而行事。』《春秋》書『夏五月乙酉，吉，禘於莊公』，《公羊傳》曰：『譏始不三年也。 』國朝景德二年，真宗居明德皇后喪，既易月而除服，明年遂享太廟，合祀天地於圜丘。當時未行三年之喪，專行以日易月之制可也，在今日行之則非也。」詔侍從、台諫、禮官參議，卒用御史趙渙、禮部侍郎陳公輔言，大饗明堂。七年，震謝病丐祠，旋知禮部貢舉，會疾卒。

震經學深醇，有《漢上易解》云：「陳摶以《先天圖》傳種放，放傳穆修，穆修傳李之才，之才傳邵雍。放以《河圖》、《洛書》傳李溉，溉傳許堅，許堅傳範諤昌，諤昌傳劉牧。穆修以《太極圖》傳周惇頤，惇頤傳程顥、程頤。是時，張載講學於二程、邵雍之間。故雍著《皇極經世書》，牧陳天地五十有五之數，惇頤作《通書》，程頤著《易傳》，載造《太和》、《參兩》篇。臣今以《易傳》為宗，和會雍、載之論，上采漢、魏、吳、晉，下逮有唐及今，包括異同，庶幾道離而復合。」蓋其學以王弼盡去舊說，雜以莊、老，專尚文辭為非是，故其於象數加詳焉。其論《圖》、《書》授受源委如此，蓋莫知其所自云。

胡安國
胡安國，字康侯，建寧崇安人。入太學，以程頤之友朱長文及潁川靳裁之為師。裁之與論經史大義，深奇重之。三試於禮部，中紹聖四年進士第。初，廷試考官定其策第一，宰職以無詆元祐語，遂以何昌言冠，方天若次之，又欲以宰相章惇子次天若。時發策大要崇復熙寧、元豐之制，安國推明《大學》，以漸復三代為對。哲宗命再讀之，注聽稱善者數四，親擢為第三。為太學博士，足不躡權門。

提舉湖南學事，有詔舉遺逸，安國以永州布衣王繪、鄧璋應詔。二人老不行，安國請命之官，以勸為學者。零陵簿稱二人黨人范純仁客，而流人鄒浩所請托也。蔡京素惡安國與己異，得簿言，大喜，命湖南提刑置獄推治，又移湖北再鞫，卒無驗，安國竟除名。未幾，簿以他罪抵法，台臣直前事，復安國元官。

政和元年，張商英相，除提舉成都學事。二年，丁內艱，移江東。父沒終喪，謂子弟曰：「吾昔為親而仕，今雖有祿萬鍾，將何所施？」遂稱疾不仕，築室墓傍，耕種取給，蓋將終身焉。宣和末，李彌大、吳敏、譚世勣合薦，除屯田郎，辭。

靖康元年，除太常少卿，辭；除起居郎，又辭。朝旨屢趣行，至京師，以疾在告。一日方午，欽宗亟召見，安國奏曰：「明君以務學為急，聖學以正心為要。心者萬事之宗，正心者揆事宰物之權。願擢名儒明於治國平天下之本者，虛懷訪問，深發獨智。」又言：「為天下國家必有一定不可易之計，謀議既定，君臣固守，故有志必成，治功可立。今南向視朝半年矣，而紀綱尚紊，風俗益衰，施置乖方，舉動煩擾。大臣爭競，而朋黨之患萌；百執窺覦，而浸潤之奸作。用人失當，而名器愈輕；出令數更，而士民不信。若不掃除舊跡，乘勢更張，竊恐大勢一傾，不可復正。乞訪大臣，各令展盡底蘊，畫一具進。先宣示台諫，使隨事疏駁。若大臣議絀，則參用台諫之言；若疏駁不當，則專守大臣之策。仍集議於朝，斷自宸衷，按為國論，以次施行。敢有動搖，必罰無赦。庶幾新政有經，可冀中興。」欽宗曰：「比留詞掖相待，已命召卿試矣。」語未竟，日昃暑甚，汗洽上衣，遂退。

時門下侍郎耿南仲倚攀附恩，凡與己不合者，即指為朋黨。見安國論奏，慍曰：「中興如此，而曰績效未見，是謗聖德也。」乃言安國意窺經筵，不宜召試。欽宗不答。安國屢辭，南仲又言安國不臣。欽宗問其狀，南仲曰：「往不事上皇，今又不事陛下。」欽宗曰：「渠自以病辭，初非有向背也。」每臣僚登對，欽宗即問識胡安國否，中丞許翰曰：「自蔡京得政，士大夫無不受其籠絡，超然遠跡不為所汙如安國者實鮮。」欽宗歎息，遣中書舍人晁說之宣旨，令勉受命，且曰：「他日欲去，即不強留。」既試，除中書舍人，賜三品服。南仲諷台諫論其稽命不恭，宜從黜削。疏奏不下，安國乃就職。

南仲既傾宰相吳敏、樞密使李綱，又謂許景衡、晁說之視大臣升黜為去就，懷奸徇私，並黜之。安國言：「二人為去就，必有陳論。懷奸徇私，必有實跡。乞降付本省，載諸詞命。」不報。

葉夢得知應天府，坐為蔡京所知，落職奉祠。安國言：「京罪已正，子孫編置，家財沒入，已無蔡氏矣。則向為京所引者，今皆朝廷之人，若更指為京黨，則人才見棄者眾，黨論何時而弭！」乃除夢得小郡。

中書侍郎何㮚建議分天下為四道，置四都總管，各付一面，以衛王室、捍強敵。安國言：「內外之勢，適平則安，偏重則危。今州郡太輕，理宜通變。一旦以二十三路之廣，分為四道，事得專決，財得專用，官得辟置，兵得誅賞，權恐太重。萬一抗衡跋扈，何以待之？乞據見今二十三路帥府，選擇重臣，付以都總管之權，專治軍旅。或有警急，即各率所屬守將應援，則一舉兩得矣。」尋以趙野總北道，安國言魏都地重，野必誤委寄。是冬，金人大入，野遁，為群盜所殺，西道王襄擁眾不復北顧，如安國言。

李綱罷，中書舍人劉玨行詞，謂綱勇於報國，數至敗衄。吏部侍郎馮澥言玨為綱遊說，玨坐貶。安國封還詞頭，以為「侍從雖當獻納，至於彈擊官邪必歸風憲。今台諫未有緘默不言之咎，而澥越職，此路若開，臣恐立於朝者各以好惡脅持傾陷，非所以靖朝著。」南仲大怒，何㮚從而擠之，詔與郡。㮚以安國素苦足疾，而海門地卑濕，乃除安國右文殿修撰、知通州。

安國在省一月，多在告之日，及出必有所論列。或曰：「事之小者，盍姑置之？」安國曰：「事之大者無不起於細微，今以小事為不必言，至於大事又不敢言，是無時而可言也！」

安國既去逾旬，金人薄都城。子寅為郎，在城中，客或憂之，安國愀然曰：「主上在重圍中，號令不出，卿大夫恨效忠無路，敢念子乎！」敵圍益急，欽宗亟召安國及許景衡，詔竟不達。

高宗即位，以給事中召。安國言：「昨因繳奏，遍觸權貴，今陛下將建中興，而政事弛張，人才升黜，尚未合宜，臣若一一行其職守，必以妄發，干犯典刑。」黃潛善諷給事中康執權論其托疾，罷之。三年，樞密張浚薦安國可大用，再除給事中。賜其子起居郎寅手劄，令以上意催促。既次池州，聞駕幸吳、越，引疾還。

紹興元年，除中書舍人兼侍講，遣使趣召，安國以《時政論》二十一篇先獻之。論入，復除給事中。二年七月入對，高宗曰：「聞卿大名，渴於相見，何為累詔不至？」安國辭謝，乞以所進二十一篇者施行。其論之目，曰《定計》、《建都》、《設險》、《制國》、《恤民》、《立政》、《核實》、《尚志》、《正心》、《養氣》、《宏度》、《寬隱》。論《定計》略曰：「陛下履極六年，以建都，則未有必守不移之居；以討賊，則未有必操不變之術；以立政，則未有必行不反之令；以任官，則未有必信不疑之臣。舍今不圖，後悔何及！」論《建都》謂：「宜定都建康以比關中、河內，為興復之基。」論《設險》謂：「欲固上流，必保漢、沔；欲固下流，必守淮、泗；欲固中流，必以重兵鎮安陸。」論《尚志》謂：「當必志於恢復中原，祗奉陵寢；必志於掃平仇敵，迎復兩宮。」論《正心》謂：「戡定禍亂，雖急於戎務，而裁決戎務，必本於方寸。願選正臣多聞識、有志慮、敢直言者置諸左右，日夕討論，以宅厥心。」論《養氣》謂：「用兵之勝負，軍旅之強弱，將帥之勇怯，係人君所養之氣曲直何如。願強於為善，益新厥德，使信於諸夏、聞於夷狄者，無曲可議，則至剛可以塞兩間，一怒可以安天下矣。」安國嘗謂：「雖諸葛復生，為今日計，不能易此論也。」

居旬日，再見，以疾懇求去。高宗曰：「聞卿深於《春秋》，方欲講論。」遂以《左氏傳》付安國點句正音。安國奏：「《春秋》經世大典，見諸行事，非空言比。今方思濟艱難，《左氏》繁碎，不宜虛費光陰，耽玩文采，莫若潛心聖經。」高宗稱善。尋除安國兼侍讀，專講《春秋》。時講官四人，援例乞各專一經。高宗曰：「他人通經，豈胡安國比。」不許。

會除故相朱勝非同都督江、淮、荊、浙諸軍事，安國奏：「勝非與黃潛善、汪伯彥同在政府，緘默附會，循致渡江。尊用張邦昌結好金國，淪滅三綱，天下憤鬱。及正位塚司，苗、劉肆逆，貪生苟容，辱逮君父。今強敵憑陵，叛臣不忌，用人得失，係國安危，深恐勝非上誤大計。」勝非改除侍讀，安國持錄黃不下，左相呂頤浩特令檢正黃龜年書行。安國言：「『有官守者，不得其職則去』。臣今待罪無補，既失其職，當去甚明。況勝非係臣論列之人，今朝廷乃稱勝非處苗、劉之變，能調護聖躬。昔公羊氏言祭仲廢君為行權，先儒力排其說。蓋權宜廢置非所施於君父，《春秋》大法，尤謹於此。建炎之失節者，今雖特釋而不問，又加選擢，習俗既成，大非君父之利。臣以《春秋》入侍，而與勝非為列，有違經訓。」遂臥家不出。

初，頤浩都督江上還朝，欲去異己者，未得其策。或教之指為朋黨，且曰：「黨魁在瑣闈，當先去之。」頤浩大喜，即引勝非為助，而降旨曰：「胡安國屢召，偃蹇不至，今始造朝，又數有請。初言勝非不可同都督，及改命經筵，又以為非，豈不以時艱不肯盡瘁，乃欲求微罪而去，其自為謀則善，如國計何？」落職，提舉仙都觀。是夕，彗出東南。右相秦檜三上章乞留之，不報，即解相印去。侍御史江躋上疏，極言勝非不可用，安國不當責。右司諫吳表臣亦言安國扶病見君，欲行所學，今無故罪去，恐非所以示天下。不報。頤浩即黜給事中程瑀、起居舍人張燾及躋等二十餘人，云應天變除舊布新之象。台省一空，勝非遂相，安國竟歸。

五年，除徽猷閣待制、知永州，安國辭。詔以經筵舊臣，重閔勞之，特從其請，提舉江州太平觀，令纂修所著《春秋傳》。書成，高宗謂深得聖人之旨，除提舉萬壽觀兼侍讀。未行，諫官陳公輔上疏詆假托程頤之學者。安國奏曰：「孔、孟之道不傳久矣，自頤兄弟始發明之，然後知其可學而至。今使學者師孔、孟，而禁不得從頤學，是入室而不由戶。本朝自嘉祐以來，西都有邵雍、程顥及其弟頤，關中有張載，皆以道德名世，公卿大夫所欽慕而師尊之。會王安石、蔡京等曲加排抑，故其道不行。望下禮官討論故事，加之封爵，載在祀典，比於荀、楊、韓氏，仍詔館閣裒其遺書，校正頒行，使邪說者不得作。」奏入，公輔與中丞周秘、侍御史石公揆承望宰相風旨，交章論安國學術頗僻。除知永州，辭，復提舉太平觀，進寶文閣直學士，卒，年六十五。詔贈四官，又降詔加賻，賜田十頃恤其孤，諡曰文定，蓋非常格也。

安國強學力行，以聖人為標的，志於康濟時艱，見中原淪沒，遺黎塗炭，常若痛切於其身。雖數以罪去，其愛君憂國之心遠而彌篤，每有君命，即置家事不問。然風度凝遠，蕭然塵表，視天下萬物無一足以嬰其心。自登第迄謝事，四十年在官，實曆不及六載。

朱震被召，問出處之宜，安國曰：「子發學《易》二十年，此事當素定矣。世間惟講學論政，不可不切切詢究，至於行己大致，去就語默之幾，如人飲食，其饑飽寒溫，必自斟酌，不可決諸人，亦非人所能決也。吾平生出處皆內斷於心，浮世利名如蠛蠓過前，何足道哉！」故渡江以來，儒者進退合義，以安國、尹焞為稱首。侯仲良言必稱二程先生，他無所許可。後見安國，歎曰：「吾以為志在天下，視不義富貴真如浮雲者，二程先生而已，不意復有斯人也。」

安國所與遊者，遊酢、謝良佐、楊時皆程門高弟。良佐嘗語人曰：「胡康侯如大冬嚴雪，百草萎死，而松柏挺然獨秀者也。」安國之使湖北也，時方為府教授，良佐為應城宰，安國質疑訪道，禮之甚恭，每來謁而去，必端笏正立目送之。

自王安石廢《春秋》不列於學官，安國謂：「先聖手所筆削之書，乃使人主不得聞講說，學士不得相傳習，亂倫滅理，用夏變夷，殆由乎此。」故潛心是書二十餘年，以為天下事物無不備於此。每歎曰：「此傳心要典也。」

安國少欲以文章名世，既學道，乃不復措意。有文集十五卷、《資治通鑒舉要補遺》一百卷。三子，寅、宏、寧。

〈子〉 寅
寅字明仲，安國弟之子也。寅將生，弟婦以多男欲不舉，安國妻夢大魚躍盆水中，急往取而子之。少桀黠難制，父閉之空閣，其上有雜木，寅盡刻為人形。安國曰：「當有以移其心。」別置書數千卷於其上，年餘，寅悉成誦，不遺一卷。遊辟雍，中宣和進士甲科。

靖康初，以御史中丞何㮚薦，召除秘書省校書郎。楊時為祭酒，寅從之受學。遷司門員外郎。金人陷京師，議立異姓，寅與張浚、趙鼎逃太學中，不書議狀。張邦昌偽立，寅棄官歸，言者劾其離次，降一官。

建炎三年，高宗幸金陵，樞密使張浚薦為駕部郎官，尋擢起居郎。金人南侵，詔議移蹕之所，寅上書曰：

昨陛下以親王、介弟出師河北，二聖既遷，則當糾合義師，北向迎請。而遽膺翊戴，亟居尊位，斬戮直臣，以杜言路。南巡淮海，偷安歲月，敵入關陝，漫不捍禦。盜賊橫潰，莫敢誰何，元元無辜，百萬塗地。方且製造文物，講行郊報，自謂中興。金人乘虛直搗行在，匹馬南渡，淮甸流血。迨及返正寶位，移蹕建康，不為久圖，一向畏縮遠避。此皆失人心之大者也。

自古中興之主所以能克復舊物者，莫不本於憤恥恨怒，不能報怨，終不苟已。未有乘衰微闕絕之後，固陋以為榮，苟且以為安，而能久長無禍者也。黃潛善與汪伯彥方以乳嫗護赤子之術待陛下，曰：「上皇之子三十人，今所存惟聖體，不可不自重愛。」曾不思宗廟則草莽湮之，陵闕則畚鍤驚之，堂堂中華戎馬生之，潛善、伯彥所以誤陛下、陷陵廟、蹙土宇、喪生靈者，可勝罪乎！本初嗣服，既不為迎二聖之策，因循遠狩，又不為守中國之謀。以致於今德義不孚，號令不行，刑罰不威，爵賞不勸。若不更轍以救垂亡，則陛下永負孝悌之愆，常有父兄之責。人心一去，天命難恃，雖欲羈棲山海，恐非為自全之計。

願下詔曰：「繼紹大統，出於臣庶之諂，而不悟其非；巡狩東南，出於僥幸之心，而不虞其禍。金人逆天亂倫，朕義不共天，志思雪恥。父兄旅泊，陵寢荒殘，罪乃在予，無所逃責。」以此號召四海，聳動人心，決意講武，戎衣臨陣。按行淮、襄，收其豪英，誓以戰伐。天下忠義武勇，必雲合響應。陛下凡所欲為，孰不如志？其與退保吳、越，豈可同年而語哉！

自古中國強盛如漢武帝、唐太宗，其得志四夷，必並吞掃滅，極其兵力而後已。中國禮義所自出也，恃強淩弱且如此。今乃以仁慈之道、君子長者之事，望於凶頑之粘罕，豈有是理哉！今日圖復中興之策，莫大於罷絕和議，以使命之幣，為養兵之資。不然，則僻處東南，萬事不競。納賂則孰富於京室？納質則孰重於二聖？反復計之，所謂乞和，決無可成之理。

夫大亂之後，風俗靡然，欲丕變之，在於務實效，去虛文。治兵擇將，誓戡大憝者，孝弟之實也；遣使乞和，冀幸萬一者，虛文也。屈己求賢，信用群策者，求賢之實也；外示禮貌，不用其言者，虛文也。不惟面從，必將心改，苟利於國，即日行之者，納諫之實也；和顏泛受，內惡切直者，虛文也。擢智勇忠直之人，待禦以恩威，結約以誠信者，任將之實也；親厚庸奴，等威不立者，虛文也。汰疲弱，擇壯勇，足其衣食，申明階級，以變其驕悍之習者，治軍之實也；教習兒戲，紀律蕩然者，虛文也。遴選守刺，久於其官，痛刈奸贓，廣行寬恤者，愛民之實也；軍須戎具，征求取辦，蠲租赦令，苟以欺之者，虛文也。若夫保宗廟、陵寢、土地、人民，以此六實者行乎其間，則為中興之實政也。陵廟荒圮，土宇日蹙，衣冠黔首，為血為肉，以此六虛者行乎其間，則為今日虛文。陛下戴黃屋，建幄殿，質明輦出房，雉扇金爐夾侍兩陛，仗馬衛兵儼分儀式，讚者引百官入奉起居，以此度日。彼粘罕者，晝夜厲兵，跨河越岱，電掃中土，遂有吞吸江湖，蹂踐衡霍之意。吾方擁虛器，茫然未知所之。

君子小人，勢不兩立。仁宗皇帝在位，得君子最多。小人亦時見用，然罪者則斥；君子亦或見廢，然忠顯則收。故其成當世之功，貽後人之輔者，皆君子也。至王安石則不然，斥絕君子，一去而不還；崇信小人，一任則不改。故其敗當時之政，為後世之害者，皆小人也。仁宗皇帝所養之君子，既日遠而銷亡矣。安石所致之小人，方蕃息而未艾也。所以誤國破家，至毒至烈，以致二聖屈辱，羿、莽擅朝，伏節死難者不過一二人。此浮華輕薄之害，明主之所畏而深戒者也。

古之稱中興者曰：「撥亂世，反之正。」今之亂亦云甚矣，其反正而興之，在陛下；其遂陵遲不振，亦在陛下。昔宗澤一老從官耳，猶能推誠感動群賊，北連懷、衛，同迎二聖，克期密應者，無慮數十萬人。何況陛下身為子弟，欲北向而有為，將見舉四海為陛下用，期以十年，必能掃除妖沴，遠迓父兄，稱宋中興。其與惕息遁藏，蹈危負恥如今日，豈不天地相絕哉！
疏入，宰相呂頤浩惡其切直，除直龍圖閣、主管江州太平觀。

二年五月，詔內外官各言省費、裕國、強兵、息民之策，寅以十事應詔，曰修政事、備邊陲、治軍旅、用人才、除盜賊、信賞罰、理財用、核名實、屏諛佞、去奸慝。疏上不報，尋命知永州。

紹興四年十二月，復召為起居郎，遷中書舍人，賜三品服。時議遣使入雲中，寅上疏言：

女真驚動陵寢，殘毀宗廟，劫質二聖，乃吾國之大仇也。頃者，誤國之臣遣使求和，以苟歲月，九年於茲，其效如何？幸陛下灼見邪言，漸圖恢復，忠臣義士聞風興起，各思自效。今無故蹈庸臣之轍，忘復仇之義，陳自辱之辭，臣切為陛下不取也。

若謂不少貶屈，如二聖何？則自丁未以至甲寅，所為卑辭厚禮以問安迎請為名而遣使者，不知幾人矣，知二聖之所在者誰歟？聞二聖之聲音者誰歟？得女真之要領而息兵者誰歟？臣但見丙午而後，通和之使歸未息肩，而黃河、長淮、大江相繼失險矣。夫女真知中國所重在二聖，所懼在劫質，所畏在用兵，而中國坐受此餌，既久而不悟也。天下謂自是必改圖矣，何為復出此謬計邪？

當今之事，莫大於金人之怨。欲報此怨，必殄此仇。用復仇之議，而不用講和之政，使天下皆知女真為不共戴天之仇，人人有致死之心，然後二聖之怨可平，陛下人子之職舉矣。苟為不然，彼或願與陛下歃盟泗水之上，不知何以待之？望聖意直以世仇無可通之義，寢罷使命。
高宗嘉納，云：「胡寅論使事，詞旨剴切，深得獻納論思之體。」召至都堂諭旨，仍降詔獎諭。既而右僕射張浚自江上還，奏遣使為兵家機權，竟反前旨。寅復奏疏言：「今日大計，隻合明復仇之義，用賢修德，息兵訓民，以圖北向。倘或未可，則堅守待時。若夫二三其德，無一定之論，必不能有所立。」寅既與浚異，遂乞便郡就養。

始，寅上言：「近年書命多出詞臣好惡之私，使人主命德討罪之詞，未免玩人喪德之失，乞命詞臣以飾情相悅、含怒相訾為戒。」故寅所撰詞多誥誡，於是忌嫉者眾。朝廷辨宣仁聖烈之誣，行遣章惇、蔡卞，皆宰臣面授上旨，令寅撰進。除徽猷閣待制、知邵州，辭。改集英殿修撰，復以待制改知嚴州，又改知永州。

徽宗皇帝、寧德皇后訃至，朝廷用故事以日易月，寅上疏言：「禮：仇不復則服不除。願降詔旨，用喪三年，衣墨臨戎，以化天下。」尋除禮部侍郎、兼侍講兼直學士院。丁父憂，免喪，時秦檜當國，除徽猷閣直學士、提舉江州太平觀。俄乞致仕，遂歸衡州。

檜既忌寅，雖告老，猶憤之，坐與李光書譏訕朝政落職。右正言章復劾寅不持本生母服不孝，諫通鄰好不忠，責授果州團練副使、新州安置。檜死，詔自便，尋復其官。紹興二十一年卒，年五十九。

寅志節豪邁，初擢第，中書侍郎張邦昌欲以女妻之，不許。始，安國頗重秦檜之大節，及檜擅國，寅遂與之絕。新州謫命下，即日就道。在謫所著《讀史管見》數十萬言，及《論語詳說》，皆行於世。其為文根著義理，有《斐然集》三十卷。

〈子〉 宏
宏字仁仲，幼事楊時、侯仲良，而卒傳其父之學。優遊衡山下餘二十年，玩心神明，不舍晝夜。張栻師事之。紹興間上書，其略曰：

治天下有本，仁也。何謂仁？心也。心官茫茫，莫知其鄉，若為知其體乎？有所不察則不知矣。有所顧慮，有所畏懼，則雖有能知能察之良心，亦浸消亡而不自知，此臣之所大憂也。夫敵國據形勝之地，逆臣僭位於中原，牧馬駸駸，欲爭天下。臣不是懼，而以良心為大憂者，蓋良心充於一身，通於天地，宰制萬事，統攝億兆之本也。察天理莫如屏欲，存良心莫如立志。陛下亦有朝廷政事不幹於慮，便嬖智巧不陳於前，妃嬪佳麗不幸於左右時矣。陛下試於此時沉思靜慮，方今之世，當陛下之身，事孰為大乎？孰為急乎？必有歉然而餒，惻然而痛，坐起彷徨不能自安者，則良心可察，而臣言可信矣。

昔舜以匹夫為天子，瞽叟以匹夫為天子父，受天下之養，豈不足於窮約哉？而瞽叟猶不悅。自常情觀之，舜可以免矣，而舜蹙然有憂之，舉天下之大無足以解憂者。徽宗皇帝身享天下之奉幾三十年。欽宗皇帝生於深宮，享乘輿之次，以至為帝。一旦劫於仇敵，遠適窮荒，衣裘失司服之制，飲食失膳夫之味，居處失宮殿之安、妃嬪之好，動無威嚴，辛苦墊隘。其願陛下加兵敵國，心目睽睽，猶饑渴之於飲食。庶幾一得生還，父子兄弟相持而泣，歡若平生。引領東望，九年於此矣。夫以疏賤，念此痛心，當食則嗌，未嘗不投箸而起，思欲有為，況陛下當其任乎？而在廷之臣，不能對揚天心，充陛下仁孝之志，反以天子之尊，北面仇敵。陛下自念，以此事親，於舜何如也？

且群臣智謀淺短，自度不足以任大事，故欲偷安江左，貪圖寵榮，皆為身謀爾。陛下乃信之，以為必持是可以進撫中原，展省陵廟，來歸兩宮，亦何誤耶！

萬世不磨之辱，臣子必報之仇，子孫之所以寢苫枕戈，弗與共天下者也；而陛下顧慮畏懼，忘之不敢以為仇。臣下僭逆，有明目張膽顯為負叛者，有協讚亂賊為之羽翰者，有依隨兩端欲以中立自免者，而陛下顧慮畏懼，寬之不敢以為討。守此不改，是祖宗之靈，終天暴露，無與復存也；父兄之身，終天困辱，而求歸之望絕也；中原士民，沒身塗炭，無所赴訴也。陛下念亦及此乎？

王安石輕用己私，紛更法令，棄誠而懷詐，興利而忘義，尚功而悖道，人皆知安石廢祖宗法令，不知其並與祖宗之道廢之也。邪說既行，正論屏棄，故奸諛敢挾紹述之義以逞其私，下誣君父，上欺祖宗，誣謗宣仁，廢遷隆祐。使我國家君臣父子之間，頓生疵癘，三綱廢壞，神化之道泯然將滅。遂使敵國外橫，盜賊內訌，王師傷敗，中原陷沒，二聖遠棲於沙漠，皇輿僻寄於東吳，囂囂萬姓，未知攸底，禍至酷也。

若猶習於因循，憚於更變，亡三綱之本性，昧神化之良能，上以利勢誘下，下以智術干上。是非由此不公，名實由此不核，賞罰由此失當，亂臣賊子由此得志，人紀由此不修，天下萬事倒行逆施，人欲肆而天理滅矣。將何以異於先朝，求救禍亂而致昇平乎？
末言：

陛下即位以來，中正邪佞，更進更退，無堅定不易之誠。然陳東以直諫死於前，馬伸以正論死於後，而未聞誅一奸邪，黜一諛佞，何摧中正之力，而去奸邪之難也？此雖當時輔相之罪，然中正之士乃陛下腹心耳目，奈何以天子之威，握億兆之命，乃不能保全二三腹心耳目之臣以自輔助，而令奸邪得而殺之，於誰責而可乎？臣竊痛心，傷陛下威權之不在己也。
高閌為國子司業，請幸太學，宏見其表，作書責之曰：

太學，明人倫之所在也。昔楚懷王不返，楚人憐之，如悲親戚。蓋忿秦之以強力詐其君，使不得其死，其憯勝於加之以刃也。太上皇帝劫制於強敵，生往死歸，此臣子痛心切骨，臥薪嘗膽，宜思所以必報也。而柄臣乃敢欺天罔人，以大仇為大恩乎？

昔宋公為楚所執，及楚子釋之，孔子筆削《春秋》，乃曰：「許侯盟於薄，釋宋公。」不許楚人制中國之命也。太母，天下之母，其縱釋乃在金人，此中華之大辱，臣子所不忍言也。而柄臣乃敢欺天罔人，以大辱為大恩乎？

晉朝廢太后，董養遊太學，升堂歎曰：「天下之理既滅，大亂將作矣。」則引遠而去。今閣下自睹忘仇滅理，北面敵國，以苟宴安之事，猶偃然為天下師儒之首。既不能建大論，明天人之理以正君心；乃阿諛柄臣，希合風旨，求舉太平之典，又為之詞云云，欺天罔人孰甚焉！
宏初以蔭補右承務郎，不調。秦檜當國，貽書其兄寅，問二弟何不通書，意欲用之。寧作書止敘契好而已。宏書辭甚厲，人問之，宏曰：「政恐其召，故示之以不可召之端。」檜死，宏被召，竟以疾辭，卒於家。

著書曰《知言》。張栻謂其言約義精，道學之樞要，制治之蓍龜也。有詩文五卷、《皇王大紀》八十卷。

〈子〉 寧
寧字和仲，以蔭補官。秦檜當國，召試館職，除敕令所刪定官。秦熺知樞密院事，檜問寧曰：「熺近除，外議云何？」寧曰：「外議以為相公必不為蔡京之所為也。」遷太常丞、祠部郎官。

初，以寧父兄故召用，及寅與檜忤，乃出寧為夔路安撫司參議官。除知澧州，不赴。主管台州崇道觀，卒。

安國之傳《春秋》也，修纂檢討盡出寧手。寧又著《春秋通旨》，以羽翼其書云。


Chinese text: This work was published before January 1, 1923, and is in the
public domain worldwide because the author died at least 100 years ago.
