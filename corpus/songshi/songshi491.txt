流求國 定安國 渤海國 日本國 党項
目录
1	流求國
2	定安國
3	渤海國
4	日本國
5	党項
流求國
　　流求國在泉州之東，有海島曰彭湖，煙火相望。其國塹柵三重，環以流水，植棘爲藩，以刀槊弓矢劍鈹爲兵器，視月盈虧以紀時。無他奇貨，商賈不通，厥土沃壤，無賦斂，有事則均稅。

　　旁有毗舍邪國，語言不通，袒裸盱睢，殆非人類。淳熙間，國之酋豪嘗率數百輩猝至泉之水沃、圍頭等村，肆行殺掠。喜鐵器及匙箸，人閉戶則免，但刓其門圈而去。擲以匙箸則頫拾之，見鐵騎則爭剚其甲，駢首就戮而不知悔。臨敵用標槍，繫繩十餘丈爲操縱，蓋惜其鐵不忍棄也。不駕舟楫，惟縛竹爲筏，急則群舁之泅水而遁。

定安國
　　定安國本馬韓之種，爲契丹所攻破，其酋帥糾合餘衆，保於西鄙，建國改元，自稱定安國。開寶三年，其國王烈萬華因女真遣使入貢，乃附表貢獻方物。太平興國中，太宗方經營遠略，討擊契丹，因降詔其國，令張犄角之勢。其國亦怨寇仇侵侮不已，聞中國用兵北討，欲依王師以攄宿憤，得詔大喜。

　　六年冬，會女真遣使來貢，路由本國，乃托其使附表來上云：「定安國王臣烏玄明言：伏遇聖主洽天地之恩，撫夷貊之俗，臣玄明誠喜誠抃，頓首頓首。臣本以高麗舊壤，渤海遺黎，保據方隅，涉曆星紀，仰覆露鴻鈞之德，被浸漬無外之澤，各得其所，以遂本性。而頃歲契丹恃其強暴，入寇境土，攻破城砦，俘略人民。臣祖考守節不降，與衆避地，僅存生聚，以迄於今。而又扶餘府昨背契丹，並歸本國，災禍將至，無大於此。所宜受天朝之密畫，率勝兵而助討，必欲報敵，不敢違命。臣玄明誠懇誠願，頓首頓首。」其末題云：「元興六年十月日，定安國王臣玄明表上聖皇帝前。」

　　上答以詔書曰：「敕定安國王烏玄明。女真使至，得所上表，以朕嘗賜手詔諭旨，且陳感激。卿遠國豪帥，名王茂緒，奄有馬韓之地，介於鯨海之表，強敵吞併，失其故土，沉冤未報，積憤奚伸。矧彼獯戎，尚搖蠆毒，出師以薄伐，乘夫天災之流行，敗衄相尋，滅亡可待。今國家已于邊郡廣屯重兵，只俟嚴冬，即申天討。卿若能追念累世之恥，宿戒舉國之師，當予伐罪之秋，展爾復仇之志，朔漠底定，爵賞有加，宜思永圖，無失良便。而況渤海願歸於朝化，扶余已背於賊庭，勵乃宿心，糾其協力，克期同舉，必集大勳。尚阻重溟，未遑遣使，倚注之切，鑒寐寧忘。」以詔付女真使，令齎以賜之。

　　端拱二年，其王子因女真使附獻馬、雕羽鳴鏑。淳化二年，其五子太元因女真使上表，其後不復至。

渤海國
　　渤海本高麗之別種。唐高宗平高麗，徙其人居中國。則天萬歲通天中，契丹攻陷營府，高麗別種大祚榮走保遼東，睿宗以爲忽汗州都督，封渤海郡王，因自稱渤海國，並有扶餘、肅慎等十餘國，歷唐、梁、後唐，朝貢不絕。

　　後唐天成初，爲契丹阿保機攻扶餘城下之，改扶餘爲東丹府，命其子突欲留兵鎮之。阿保機死，渤海王復攻扶餘，不能克。歷長興、清泰，遣使朝貢。周顯德初，其酋豪崔烏斯等三十人來歸，其後隔絕不能通中國。

　　太平興國四年，太宗平晉陽，移兵幽州，其酋帥大鸞河率小校李勳等十六人、部族三百騎來降，以鸞河爲渤海都指揮使。六年，賜烏舍城浮渝府渤海琰府王詔曰：「朕纂紹丕構，奄有四海，普天之下，罔不率俾。矧太原封域，國之保障，頃因竊據，遂相承襲，倚限定爲援，歷世逋誅。朕前歲親提銳旅，盡護諸將，拔並門之孤壘，斷匈奴之右臂，眷言吊伐，以蘇黔黎。蠢茲北戎，非理構怨，輒肆薦食，犯我封略。一昨出師逆擊，斬獲甚衆。今欲鼓行深入，席捲長驅，焚其龍庭，大殲丑類。素聞爾國密邇寇仇，迫於吞併，力不能制，因而服屬，困於率割。當靈旗破敵之際，是鄰邦雪憤之日，所宜盡出族帳，佐予兵鋒。俟其翦滅，沛然封賞，幽、薊土宇，復歸中原，朔漠之外，悉以相與。勖乃協力，朕不食言。」時將大舉征契丹，故降是詔諭旨。

　　九年春，宴大明殿，因召大鸞河慰撫久之。上謂殿前都校劉延翰曰：「鸞河，渤海豪帥，束身歸我，嘉其忠順。夫夷落之俗，以馳騁爲樂，候高秋戒候，當與駿馬數十匹，令出郊遊獵，以遂其性。」因以緡錢十萬並酒賜之。

日本國
　　日本國者，本倭奴國也。自以其國近日所出，故以日本爲名；或云惡其舊名改之也。其地東西南北各數千里，西南至海，東北隅隔以大山，山外即毛人國。自後漢始朝貢，歷魏、晉、宋、隋皆來貢，唐永徽、顯慶、長安、開元、天寶、上元、貞元、元和、開成中，並遣使入朝。

　　雍熙元年，日本國僧奝然與其徒五六人浮海而至，獻銅器十餘事，並本國《職員今》、《王年代紀》各一卷。奝然衣綠，自云姓藤原氏，父爲真連；真連，其國五品品官也。奝然善隸書，而不通華言，問其風土，但書以對云：「國中有《五經》書及佛經、《白居易集》七十卷，並得自中國。土宜五穀而少麥。交易用銅錢，文曰『乾文大寶』。畜有水牛、驢、羊，多犀、象。產絲蠶，多織絹，薄致可愛。樂有中國、高麗二部。四時寒暑，大類中國。國之東境接海島，夷人所居，身面皆有毛。東奧州產黃金，西別島出白銀，以爲貢賦。國王以王爲姓，傳襲至今王六十四世，文武僚吏皆世官。」

　　其《年代紀》所記云：「初主號天御中主。次曰天村雲尊，其後皆以『尊』爲號。次天八重雲尊，次天彌聞尊，次天忍勝尊，次瞻波尊，次萬魂尊，次利利魂尊，次國狹槌尊，次角龔魂尊，次汲津丹尊，次面垂見尊，次國常立尊，次天鑒尊，次天萬尊，次沫名杵尊，次伊奘諾尊，次素戔烏尊，次天照大神尊，次正哉吾勝速日天押穗耳尊，次天彥尊，次炎尊，次彥瀲尊，凡二十三世，並都於築紫日向宮。

　　彥瀲第四子號神武天皇，自築紫宮入居大和州橿原宮，即位元年甲寅，當周僖王時也。次綏靖天皇，次安寧天皇，次懿德天皇，次孝昭天皇，次孝天皇，次孝靈天皇，次孝元天皇，次開化天皇，次崇神天篁，次垂仁天皇，次景行天皇，次成務天皇。次仲哀天皇，國人言今爲鎮國香椎大神。次神功天皇，開化天皇之曾孫女，又謂之息長足姬天皇，國人言今爲太奈良姬大神。次應神天皇，甲辰歲，始於百濟得中國文字，今號八蕃菩薩，有大臣號紀武內，年三百七歲。次仁德天皇，次履中天皇，次反正天皇，次允恭天皇，次安康天皇，次雄略天皇，次清甯天皇，次顯宗天皇，次仁賢天皇，次武烈天皇，次繼體天皇，次安開天皇，次宣化天皇。次天國排開廣庭天皇，亦名欽明天皇，即位十三年，壬申歲始傳佛法于百濟國，當此土梁承聖元年。

　　次敏達天皇。次用明天皇，有子曰聖德太子，年三歲，聞十人語，同時解之，七歲悟佛法於菩提寺，講《聖曼經》，天雨曼陀羅華。當此土隋開皇中，遣使泛海至中國，求《法華經》。

　　次崇峻天皇。次推古天皇，欽明天皇之女也。次舒明天皇，次皇極天皇。次孝德天皇，白雉四年，律師道照求法至中國，從三藏僧玄奘受經、律、論，當此土唐永徽四年也。次天豐財重日足姬天皇，令僧智通等入唐求大乘法相教，當顯慶三年。次天智天皇，次天武天皇，次持總天皇。次文武天皇，大寶三年，當長安元年，遣粟田真人入唐求書籍，律師道慈求經。次阿閉天皇，次皈依天皇。次聖武天皇，寶龜二年，遣僧正玄昉入朝，當開元四年。次孝明天皇，聖武天皇之女也，天平勝寶四年，當天寶中，遣使及僧入唐求內外經教及傳戒。次天炊天皇。次高野姬天皇，聖武天皇之女也。次白璧天皇，二十四年，遣二僧靈仙、行賀入唐，禮五臺山學佛法。次桓武天皇，遣騰元葛野與空海大師及延曆寺僧澄入唐，詣天臺山傳智者止觀義，當元和元年也。次諾樂天皇，次嵯峨天皇，次淳和天皇。次仁明天皇，當開成、會昌中，遣僧入唐，禮五台。次文德天皇，當大中年間。次清和天皇，次陽成天皇。次光孝天皇，遣僧宗睿入唐傳教，當光啟元年也。

　　次仁和天皇，當此土梁龍德中，遣僧寬建等入朝。次醍醐天皇，次天慶天皇。次封上天皇，當此土周廣順年也。次冷泉天皇，今爲太上天皇。次守平天皇，即今王也。凡六十四世。

　　畿內有山城、大和、河內、和泉、攝津凡五州，共統五十三郡。東海道有伊賀、伊勢、志摩、尾張、三河、遠江、駿河、伊豆、甲斐、相模、武藏、安房、上總、常陸凡十四州，共統一百一十六郡。東山道有通江、美濃、飛驒、信濃、上野、下野、陸奧、出羽凡八州，共統一百二十二郡。北陸道有若狹、越前、加賀、能登、越中、越後、佐渡凡七州，共統三十郡。山陰道有丹波、丹彼、徂馬、因幡、伯耆、出雲、石見、隱伎凡八州，共統五十二郡。小陽道有播麼、美作、備前、備中、備後、安藝、周防、長門凡八州，共統六十九郡。南海道有伊紀、淡路、河波、贊耆、伊豫、土佐凡六州，共統四十八郡。西海道有築前、築後、豐前、豐後、肥前、肥後、日向、大隅、薩摩凡九州，共統九十三郡。又有壹伎、對馬、多礻執凡三島，各統二郡。是謂五畿、七道、三島，凡三千七百七十二都，四百一十四驛，八十八萬三千三百二十九課丁。課丁之外，不可詳見。皆奝然所記雲。

　　按隋開皇二十年，倭王姓阿每，名自多利思比孤，遣使致書。唐永徽五年，遣使獻琥珀、馬腦。長安二年，遣其朝臣真人貢方物。開元初，遣使來朝。天寶十二年，又遣使來貢。元和元年，遣高階真人來貢。開成四年，又遣使來貢。此與其所記皆同。大中、光啟、龍德及周廣順中，皆嘗遣僧至中國，《唐書》中、《五代史》失其傳。唐咸亨中及開元二十三年、大曆十二年、建中元年，皆來朝貢，其記不載。

　　太宗召見奝然，存撫之甚厚，賜紫衣，館于太平興國寺。上聞其國王一姓傳繼，臣下皆世官，因歎息謂宰相曰：「此島夷耳，乃世祚遐久，其臣亦繼襲不絕，此蓋古之道也。中國自唐季之亂，宇縣分裂，梁、周五代享曆尤促，大臣世胄，鮮能嗣續。朕雖德慚往聖，常夙夜寅畏，講求治本，不敢暇逸。建無窮之業，垂可久之範，亦以爲子孫之計，使大臣之後世襲祿位，此朕之心焉。」

　　其國多有中國典籍，奝然之來，復得《孝經》一卷、越王《孝經新義》第十五一卷，皆金縷紅羅標，水晶爲軸。《孝經》即鄭氏注者。越王者，乃唐太宗子越王貞；《新義》者，記室參軍任希古等撰也。奝然復求詣五台，許之，令所過續食；又求印本《大藏經》，詔亦給之。二年，隨台州甯海縣商人鄭仁德船歸其國。

　　後數年，仁德還。奝然遣其弟子喜因奉表來謝曰：「日本國東大寺大朝法濟大師、賜紫、沙門奝然啟：傷鱗入夢，不忘漢主之恩；枯骨合歡，猶亢魏氏之敵。雖雲羊僧之拙，誰忍鴻霈之誠。奝然誠惶誠恐，頓首頓首，死罪。奝然附商船之離岸，期魏闕於生涯，望落日而西行，十萬里之波濤難盡；顧信風而東別，數千里之山嶽易過。妄以下根之卑，適詣中華之盛。於是宣旨頻降，恣許荒外之跋涉；宿心克協，粗觀宇內之瑰奇。況乎金闕曉後，望堯雲於九禁之中；岩扃晴前，拜聖燈於五台之上。就三藏而稟學，巡數寺而優遊。遂使蓮華回文，神筆出於北闕之北；貝葉印字，佛詔傳於東海之東。重蒙宣恩，忽趁來跡。季夏解台州之纜，孟秋達本國之郊。爰逮明春，初到舊邑，緇素欣待，侯伯慕迎。伏惟陛下惠溢四溟，恩高五嶽，世超黃、軒之古，人直金輪之新。奝然空辭鳳凰之窟，更還螻蟻之封。在彼在斯，只仰皇德之盛；越山越海，敢忘帝念之深。縱粉百年之身，何報一日之惠。染筆拭淚，伸紙搖魂，不勝慕恩之至。謹差上足弟子傳燈大法師位嘉因、並大朝剃頭受戒僧祚乾等拜表以聞。」稱其本國永延二年歲次戊子二月八日，實端拱元年也。

　　又別啟，貢佛經，納青木函；琥珀、青紅白水晶、紅黑木槵子念珠各一連，並納螺鈿花形平函；毛籠一，納螺杯二口；葛籠一，納法螺二口，染皮二十枚；金銀蒔繪筥一合，納發鬘二頭，又一合，納參議正四位上藤佐理手書二卷、及進奉物數一卷、表狀一卷；又金銀蒔繪硯一筥一合，納金硯一、鹿毛筆、松煙墨、金銅水瓶、鐵刀；又金銀蒔繪扇筥一合，納檜扇二十枚、蝙蝠扇二枚；螺鈿梳函一對，其一納赤木梳二百七十，其一納龍骨十橛；螺鈿書案一、螺鈿書幾一；金銀蒔繪平筥一合，納白細布五匹；鹿皮籠一，納䝚裘一領；螺鈿鞍轡一副，銅鐵鐙、紅絲秋、泥障；倭畫屏風一雙；石流黃七百斤。

　　咸平五年，建州海賈周世昌遭風飄至日本，凡七年得還，與其國人滕木吉至，上皆召見之。世昌以其國人唱和詩來上，詞甚雕刻膚淺無所取。詢其風俗，雲婦人皆被發，一衣用二三縑。又陳所記州名年號。上令滕木吉以所持木弓矢挽射，矢不能遠，詰其故，國中不習戰鬥。賜木吉時裝錢遣還。景德元年，其國僧寂昭等八人來朝，寂照不曉華言，而識文字，繕寫甚妙，凡問答並以筆劄。詔號圓通大師，賜紫方袍。天聖四年十二月，明州言日本國太宰府遣人貢方物，而不持本國表，詔卻之。其後亦未通朝貢，南賈時有傳其物貨至中國者。

　　熙寧五年，有僧誠尋至台州，止天臺國清寺，願留。州以聞，詔使赴闕。誠尋獻銀香爐，木槵子、白琉璃、五香、水精、紫檀、琥珀所飾念珠，及青色織物綾。神宗以其遠人而有戒業，處之開寶寺，盡賜同來僧紫方袍。是後連貢方物，而來者皆僧也。元豐元年，使通事僧仲回來，賜號慕化懷德大師。明州又言得其國太宰府牒，因使人孫忠還，遣仲回等貢絁二百匹、水銀五千兩，以孫忠乃海商，而貢禮與諸國異，請自移牒報，而答其物直，付仲回東歸。從之。

　　乾道九年，始附明州綱首以方物入貢。淳熙二年，倭船火兒滕太明毆鄭作死，詔械太明付其綱首歸，治以其國之法。三年，風泊日本舟至明州，衆皆不得食，行乞至臨安府者復百餘人。詔人日給錢五十文、米二升，俟其國舟至日遣歸。十年，日本七十三人復飄至秀州華亭縣，給常平義倉錢米以振之。紹熙四年，泰州及秀州華亭縣復有倭人爲風所泊而至者，詔勿取其貨，出常平米振給而遣之。慶元六年至平江府，嘉泰二年至定海縣，詔並給錢米遣歸國。

党項
　　党項，古析支之地，漢西羌之別種。後周世始強盛，有細風氏、費聽氏、往利氏、頗超氏、野亂氏、房當氏、來禽氏、拓拔氏最爲強族。唐貞觀至上元間內附，散居西北邊。元和以後，頗相率爲盜。會昌初，武宗置三使以統之：在邠、寧、延者爲一使，在鹽、夏、長澤者爲一使，在靈武、麟、勝者爲一使。五代亦嘗入貢。今靈、夏、綏、麟、府、環、慶、豐州，鎮戎、天德、振武軍並其族帳。

　　太祖建隆二年，代州刺史折乜埋來朝。乜埋，党項之大姓，世居河右，有捍邊之功，故授以方州，召令入覲而遣還。

　　開寶元年，直蕩族首領啜佶等引並人寇府州，爲王師所敗。詔內屬羌部十六府大首領屈遇與十二府首領羅崖領所部誅啜佶，啜佶懼，以其族歸順。以屈遇爲檢校太保、歸德將軍，羅崖、啜佶並爲檢校司徒、懷化將軍。

　　太平興國二年二月，靈州部送歲市官馬，賂所過族帳物粗惡，羌人恚不受。知州、比部郎中張全操捕得十八人殺之，沒入其兵仗羊馬，戎人遂擾。上遣使齎金帛撫賜其族，與之盟，始定。召全操下有司鞫之，決杖流登州沙門島。是歲，靈州通遠軍界嗓咩族、折四族、吐蕃村族、柰㖞三家族、尾落族、柰家族、嗓泥族剽略官綱，詔靈州安守忠、通遠軍董遵誨討平之。六年，府州外浪族首領來都等來貢馬。七年，豐州大首領黃羅並弟乞蚌等來貢馬。又銀州羌部拓跋遇來訴本州賦役苛虐，乞移居內地，詔令各守族帳。又保細族結集扇動諸部，夏州巡檢使梁迥率兵討平之。

　　雍熙初，諸族渠帥附李繼遷爲寇，詔判四方館事田仁朗及閣門使王侁等相繼領兵討擊，並賜麟、府、銀、夏、豐州及日利、月利族敕書招諭之。

　　二年四月，侁等於銀州北破悉利諸族，斬首三千六百餘級，生擒八十人，俘老小一千四百餘口，器甲一百八十六，梟偽署代州刺史折羅遇並弟埋乞，獲馬牛羊三萬計。五月，又于開光谷西杏子平破保寺、保香族，追奔二十餘里，斬首八百餘級，梟其首領埋乜已等五十七人，生擒四十九人，俘其老小三百餘人，獲牛羊馬驢凡四千余計。又破保、洗兩族，俘三千人，降五十五族，獲牛羊八千計。

　　侁等又言，麟州及三族砦羌人二千餘戶皆降，酋長折御乜等六十四人獻馬首罪，願改圖自效，爲國討賊，遂與部下兵入濁輪川，斬賊首五十級、酋豪二十人，李繼遷及三族砦監押折御乜皆遁去。旋命內客省使郭守文自三交乘驛亟往，與王侁等同領邊事。五月，王侁、李繼隆等又破銀州杏子平東北山谷內沒邵、浪悉訛等族，及濁輪川東、兔頭川西諸族，生擒七十八人，梟五十九人，俘二百三十六口，牛羊驢馬千二百六十，招降千四百五十二戶。

　　六月，夏州尹憲等引兵至鹽城，吳移、越移等四族來降，憲等撫之。岌伽羅膩十四族拒命，憲等縱兵斬首千餘級，俘擒百人，焚千餘帳，獲馬牛羊七千計。又降銀麟夏等州、三族砦諸部一百二十五族，合萬六千一百八十九戶。酋豪折御乜窮蹙來歸，守文置之部下。又夏州咩嵬族魔病人乜崖在南山族結黨爲寇，招懷不至，擒斬之，梟首徇衆，並滅其族。又府州女乜族首領來母崖男社正等內附，因遷居茗乜族中。

　　七月，賜宥州界咩兀十族首領、都指揮使遇乜布等九人敕書，以安撫之。十一月，以勒浪族十六府大首領屈遇、名波族十二府大首領浪買當豐州路最爲忠順，及兀泥三族首領佶移等、女女四族首領殺越都等歸化，並賜敕書撫之。

　　端拱元年三月，火山軍言河西羌部直蕩族內附。二年四月，夏州趙保忠言：「臣准詔市馬，已獲三百匹，其宥州御泥布、囉樹等二族黨附繼遷，不肯賣馬，臣遂領兵掩殺二百餘人，擒百餘人，其族即降，各已安撫。」詔書獎諭之。十月，繼遷寇會州熟倉族，爲其首領咩㗭率來離諸族擊走之。

　　淳化元年，藏才三族都判啜尾卒，其子啜香來請命，乃令代其父。二年七月，以黃乜族降戶七百余散于銀、夏州舊地處之。八月，李繼遷居王庭鎮，趙保忠往襲之，繼遷奔鐵斤澤，貌奴、猥才二族奪其牛畜二萬餘。十一月，繼遷寇熟倉族，刺史咩㗭率來離諸族擊退之。先是，兀泥大首領泥中佶移內附，詔授慎州節度，俄復歸繼遷，其長子突厥羅與首領黃羅至是以千餘帳降，府州折御卿以聞，降詔慰諭之。趙保忠又襲破宥州御泥布、囉樹二族，尋各降之，以其朋附繼遷，來上。

　　四年三月，直蕩族大首領啜尾、子河𣿭大首領馬一併來貢，詔以啜尾叔羅買爲本族都監，又啜尾下首領十人、馬一下首領十二人皆賜錦袍、銀帶、器幣。是年，鄭文寶獻議禁青鹽，羌族四十四首領盟于楊家族，引兵騎萬三千餘人入寇環州石昌鎮，知環州程德玄等擊走之。因詔屯田員外郎、知制誥錢若水馳驛詣邊，馳其鹽禁，由是部族寧息。十二月，鹽州羌人酋長巢延渭爲本州刺史。是年，藏才西族大首領羅妹來貢。

　　五年正月，以綏州羌酋蘇移、山海㖡、母馱香三人並爲懷化將軍，野利、嵬名乜屈、啜泥三人並爲歸德郎將。四月，府州折御卿言：銀、夏州管勾生戶八千帳族悉來歸附，錄其馬牛羊萬計。邈二族大首領崖羅、藏才東族首領歲囉啜克各遣其子弟朝貢。六月，繼遷所驅脅內屬戎人橐駝路熟藏族首領乜遇率部族反攻繼遷，其弟力戰而死，既敗繼遷之衆，復來歸附。以遇爲檢校司空，領會州刺史。是年，兀泥族首領黃羅內附，以爲懷化將軍，領昭州刺史。

　　至道元年四月，以勒浪嵬女兒門十六府大首領馬尾等內附，以馬尾爲歸德大將軍、領恩州刺史，以勒浪樹李兒門首領沒崖爲安化郎將，副首領遇兀爲保順郎將。六月，賜慶州界首領順州刺史李奉明、澄州刺史李彥咩、鹽州刺史巢延渭、演州刺史李順忠、環州界首領會州刺史乜遇及靈州界並河外保安、保靖、臨河、懷遠、定遠五鎮等部敕書慰撫之。七月，睡泥族首領你乜逋令男詣靈州，言族內七百余帳爲李繼遷劫略，首領𠵚逋一族奔往蕭關，你乜逋一族乞賜救助，詔賜以資糧。環州熟倉族癿遇略奪繼遷牛馬三十餘，繼遷令人招撫之，癿遇答云：「吾一心向漢，誓死不移。」詔以遇爲會州刺史，賜帛五十匹、茶五十斤。

　　二年三月，以府州界五族大首領折突厥移爲安遠大將軍，父死來請命也。六月，勒浪族副首領遇兀等百九十三人歸附，貢馬七匹。遇兀舊隸契丹，淳化初，遷族帳於府州界，東至河百五十里，南至府州三百里，至是，始朝貢。上召問慰勞，賜錦袍銀帶。遇兀言部族多良馬，今始來朝，所貢未備。上曰：「吾嘉爾忠順之節，慕化來歸，固不以多馬爲意也。」

　　七月，李繼隆出討繼遷，賜麟府州兀泥巾族大首領突厥羅、女女殺族大首領越都、女女夢勒族大首領越移、女女忙族大首領越置、女女籰兒族大首領党移、沒兒族大首領莫末移、路乜族大首領越移、細乜族大首領慶元、路才族大首領羅保、細母族大首領羅保保乜凡十族敕書招懷之。閏七月，懷安鎮羌誘諸族寇慶州，監軍趙繼升率師擊敗之，斬首三百級，獲羊馬千計。

　　三年二月，泥巾族大首領名悉俄，首領皆移、尹遇、崔保羅、沒佶，凡五人來貢馬。名悉俄等舊皆內屬，因李繼遷之叛，徙居河北，今復來貢。

　　咸平元年三月，熟倉族癿遇來朝，真宗嘉其誠節，親見撫勞，賜以器幣。十月，兀泥族大首領、昭州刺史黃羅對於崇德殿。兀泥族在青岡嶺、三角城、龍馬川，領族帳千五百戶，初隸繼遷，俄投府州，淳化中數敗契丹，及與繼遷相攻擊。及繼遷內附，黃羅懼，北徙過黃河。今還舊地，遂入貢，且言繼遷既受朝命，不敢侵伐。上面加獎慰，賜齎甚厚。十二月，詔直蕩族大首領鬼啜尾于金家堡置渡，令諸族互市。

　　二年正月，以咩逋族開道使泥埋領費州刺史。十月，以勒浪族十六府大首領、歸德大將軍、恩州刺史馬泥領本州團練使。十一月，藏才八族大首領皆賞羅等來獻名馬。四年七月，以會州刺史癿遇爲保順郎將，蘇家族屈尾、鼻家族都慶、白馬族埋香、韋移族都香爲安化郎將。九月，環州言，繼遷所掠羌族嵬逋等徙帳來歸，又繼遷諸羌族明葉示及撲咩、訛豬等首領率屬內附，並令給善地處之。其年，卑甯族首領喝鄰半祝貢名馬，自稱有精騎三萬，願備驅策。有詔慰獎，厚償其直。

　　五年，咩逋族開道使、費州刺史泥埋遣子城逋入貢，上嘉泥埋數與繼遷戰鬥有勞，授錦州團練使，以其族弟屈子爲懷化將軍充本族指揮使，城逋爲歸德將軍充本族都巡檢使，余首領署軍主以下名識者凡十數人。又以黑山北莊郎族龍移爲安遠大將軍，昧克爲懷化將軍。八月，河西教練使李榮等向化。其年，羌寇抄金明縣，李繼周擊走之。

　　十月，詔河西戎人歸投者遷內地，給以閒田。時勒厥麻等三族千五百帳以濁輪砦失守，越河內屬，分處邊境。邊臣屢言勒厥麻往來賊中，恐復叛去，乃徙置憲州樓煩縣，遣使賜金帛撫慰。十二月，咩逋族遣使來貢。上聞賀蘭山有小涼、大涼族甚盛，常恐與繼遷合勢爲患，近知互有疑隙，輒相攻掠，朝廷欲遂撫之。乃召問咩逋使者，因其還特詔賜之，以激其立效。上又謂樞密使王繼英等曰：「邊臣言遷賊舉兵，屢爲龍移、昧克所敗。此族在黃河北數萬帳，或號莊郎昧克，常以馬附藏才入貢，頗勤外禦。」六年，遂降詔獎慰之。二月，葉市族囉埋等持繼遷偽署牒率百餘帳來歸，以囉埋爲本族指揮使，囉胡爲軍使。邠寧部署言牛羊、蘇家等族殺繼遷族帳有功，上曰：「此族恃遠與險，久爲賊援，屢遣邊吏招諭，近聞有志內附，尚疑其詐，果能格鬥立效。」詔厚賜首領等茶彩以獎激之。涇原部署言，者龍移卑陵山首領廝敦琶遣使稱已集本族騎兵，願隨軍討賊。

　　三月，以咩逋族首領泥埋領鄯州防禦使，充靈州河外五鎮都巡檢使。時潘羅支已授河西節制，上以泥埋實與羅支犄角捍賊，故加恩寵。是月，綏州羌部軍使拽臼等百九十五口內屬。原州熟戶裴天下等請率族兵掩擊遷黨移湖等帳，來求策應，部署司不報。上以戎人宣力禦賊，不應沮之，即詔諭諸路以精甲策應。環州酋長蘇尚娘擊賊有勞，及屢告賊中機事，以爲臨州刺史，賜錦袍銀帶。環慶部署張凝言：「內屬戎人興賊界錯居，屢爲脅誘。臣領兵離木波鎮直湊八州原下砦，招降岑移等三十二族，又至分水嶺降麻謀等二十一族，柔遠鎮降巢迷等二十族，遂抵業樂，降𡗀樹羅家等一百族，合四千八十戶，第給袍帶物彩，慰遣還帳。」

　　四月，繼遷寇洪德砦，酋長慶香與癿𡗀慶族合勢擊之，以砦兵策援，大敗繼遷，擒四十九人，墜崖死者甚衆，獲馬七十餘匹，旗鼓鎧甲數百計。上考陣圖以問入奏使，使者言砦兵拒賊千余步，慶香等親率部族與賊接戰，上曰：「慶香等假王師爲援，而交鋒俘獲，乃其功也。」悉與所獲物，加賜銀彩，以慶香領順州刺史，癿𡗀慶領羅州刺史。河西內屬折勒厥麻等三族請以精兵千人、馬三百備征討，詔嵐州撫諭。環州白馬族與繼遷戰鬥，屢徙帳乏食，賜稟粟。又詔洪德砦歸附戎人，給內地土田，資以口糧。

　　五月，唐龍鎮上言：鎮有貿易於府州者，爲州人邀殺，盡奪資畜。乃詔府州自今許令互市，切加存撫。六月，瓦窯、沒劑、如羅、昧克等族濟河擊敗繼遷黨，優詔撫問。七月，補野狸族首領子阿宜爲懷安將軍。八月，原、渭等州言本界戎人來附者八部二十五族，今詣吏納質。以環州蘇尚娘子孽娘爲臨州刺史。府州八族都校明義等言，屢于麟州屈野川擊繼遷，及緣邊六七柵防遏，皆有克獲。詔獎齎之，仍令府州常以勁兵援助，勿失機便。

　　景德元年正月，麟府路言：「附契丹戎人言泥族拔黃太尉率三百餘帳內屬。拔黃本大族，居黃河北古豐州，前數犯邊，阻市馬之路。其首領容貌甚偉，有智勇，桀黠難制，契丹結之，署爲太尉，今悉衆款塞。」詔府州厚賜茶彩，給公田，依險居之，計口賦粟，且戒唐龍鎮無得侵擾。三月，宋師恭破羌賊于柳穀川，驅其帳族千餘人以還。六月，洪德砦言羌部羅泥天王等首領率屬來附。八月，野雞族侵掠環慶界，詔邊臣和斷，如其不從，則脅以兵威。九月，鎮戎軍言，先叛去熟魏族酋長茄羅、兀贓、成王等三族應詔撫諭，各率屬來歸。

　　二年，熟戶旺家族擊夏兵，擒軍主一人以獻。環州言：「戎人入寇，擊走之，擒酋將慶𡗀送闕下，請斬於槁街。」上特貰死，配淮南。原州野狸族首領廝多逋丹卒，其子阿酌代爲首領，且乞奉料。詔諭以立功則賜之。

　　三年，府州折惟昌言兀泥族大首領名崖從父盛佶，爲趙德明白池軍主，密遣使諭名崖雲，德明雖外托修貢之名，而點閱兵馬尤急，必恐劫掠山界，名崖以告。上嘉之，降詔撫諭，就賜錦袍銀帶。九月，秦州言野兒和尚族部落尤大，能稟朝命，凡諸族爲寇盜者輒遏絕之，請加旌別。詔補三砦都首領。十一月，鎮戎軍曹瑋言叛去酋長蘇尚娘復求歸附。詔報瑋曰：「尚娘反覆無信，特恐狙詐，以誤邊吏，又使德明緣此爲詞，不可納也。」

　　四年，唐龍鎮羌族來美與其叔璘不葉，召契丹破之，來依府州。璘、美非大族，嘗持兩端，頃亦寇鈔近界，發兵趣之，則走河之東曰東壥，契丹加兵，則入河之西曰西壥，地極險阻，介卒騎兵所不能及。至是，上亦憫其窮而款塞，特優容之。會契丹使至，即令諭其事，仍還所掠璘、美人畜。其族人懷正又與璘互相讎劫，側近帳族不寧，詔遣使召而盟之，依本俗法和斷。

　　大中祥符元年，鄜延鈐轄言，小湖臥浪族軍主最處近塞，往時出師皆命爲前鋒，甚著誠節。詔補侍禁。二年六月，麟府鈐轄言杜慶族依援唐龍鎮，數侵別帳，請發熟戶兵擊之。上曰：「戎落皆吾民也，宜以道撫之。」不許。其年，兀泥族大首領名崖同府州折惟昌入貢，上親加撫問，特詔副都知張繼能賜射于瓊林苑。四年，藏才西族、中族首領奴移、橫全等並遣子來朝。五年，環慶熟戶有酗酒劫奪使臣馬櫻者，上怒，令部署司重罰之。

　　六年，北界克山軍主率衆過大里河侵熟戶，爲羅勒族都囉擊走之。詔以都囉爲本族指揮使，且諭邊臣約飭族帳，謹守疆界，勿出境追襲。九月，夏州略去熟戶旺家族首領都子等來歸，隨而至者又三族，遣使存勞之。

　　七年，涇原鈐轄曹瑋請署熟戶百帳以上大首領爲本族軍主，次指揮使，又次副指揮使，百帳而下爲本族指揮使，從之。五月，瑋言葉市族大首領豔奴歸順。七月，瑋又言北界萬子族謀鈔略，發兵逆之，大敗於天麻川，又爲魏埋等族掩擊，殺其酋帥，斬首千餘級。八年，北界酋長、指揮使浪梅娘等來投，諭邊臣令追取熟戶亡入北界者，即遣還梅娘。

　　九年，羌兵寇小力族，巡檢李文貞率兵奮擊，追斬籍遇太保首級，賜文貞錦袍銀帶。五月，北界毛屍族軍主浪埋、骨咩族酋長癿唱、巢迷族酋長馮移埋率其屬千一百九十口、牛馬雜畜千八百歸附，降詔撫之。

　　天禧元年，環州言北界騎兵數千來剽熟戶，擊走之。二年，涇原路言樊家族九門都首領客廝鐸內屬，以廝鐸爲軍主。三年，鄜延路言亡去熟戶委乞等六百九十五人，及骨咩、大門等族來歸。四年正月，又言宥州羌族臘兒率衆劫熟戶咩魏族，金明都監李士彬擊之，斬臘兒，梟七十二級，俘餘衆，獲甲馬三百餘。五月，小湖族都虞候喏嵬、巡檢胡懷節等擊賊有功，並進秩。環州七臼族軍主近膩納質歸化，以近膩領順州刺史，首領惹都等十五人補官有差。七月，撲咩族馬訛等率屬來附。十月，以淮安鎮六族都軍主乞埋爲三班借職，充羌部巡檢。五年，北界羅骨等劫剽熟戶，環慶部署田敏追擊之，俘獲甚衆，詔獎敏等，賜器幣。


Chinese text: This work was published before January 1, 1923, and is in the
public domain worldwide because the author died at least 100 years ago.
