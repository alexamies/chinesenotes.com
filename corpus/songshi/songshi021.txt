　　二年春正月甲子，制：上書邪等人並不除監司。

　　二月戊子朔，蔡京復太師致仕，賜第京師。庚子，以婉容崔氏為賢妃。

　　三月戊午朔，定國公栱薨。己巳，禦集英殿策進士。己卯，賜禮部奏名進士及第、出身七百十三人。

　　夏四月己丑，詔縣令以十二事勸農於境內，躬行阡陌，程督勤惰。辛卯，復行方田。日中有黑子。甲午，宴蔡京等於太清樓。乙巳，以定國軍節度使仲忽為開府儀同三司。庚戌，以何執中為司空。壬子，賜張商英自便。

　　五月癸亥，慮囚。丁卯，封子椿為慶國公。己巳，蔡京落致仕，三日一至都堂議事。

　　六月己丑，以資政殿學士余深為門下侍郎。乙卯，白虹貫日。

　　秋七月壬申，訪天下遺書。丙子，置禮制局。

　　九月壬午，改太尉以冠武階。癸未，正三公、三孤官。改侍中為左輔，中書令為右弼，左、右僕射為太宰、少宰，罷尚書令。

　　冬十月乙巳，得玉圭於民間。

　　十一月己未，置知客省、引進、四方館、東西上閣門事。戊寅，日南至，受元圭於大慶殿，赦天下。辛巳，蔡京進封魯國公。以何執中為少傅、太宰兼門下侍郎，執政皆進秩。十二月甲申，行給地牧馬法。乙酉，以鄭居中為特進。丙戌，以武信軍節度使童貫為太尉。乙巳，定命婦名為九等。丙午，燕輔臣于延福宮。辛亥，封子楃為衛國公。是歲，成都府、蘇州火。出宮女三百八十三人。高麗入貢。成都路夷人董舜咨、董彥博內附，置祺、亨二州。

　　三年春正月己未，以定王桓、嘉王楷並為太保。庚申，以廣平郡王構為檢校太保。甲子，詔以天賜元圭，遣官冊告永裕、永泰陵。丙寅，以燕王俁為太傅。癸酉，追封王安石為舒王，子雱為臨川伯，配饗文宣王廟。丁丑，吳居厚罷，以觀文殿學士鄭居中知樞密院事。己卯，以越王偲為太傅，封子楗為韓國公。

　　二月甲申，以德妃王氏為淑妃。庚寅，罷文臣勳官。辛卯，崇恩太后暴崩。甲午，以遼、女真相持，詔河北治邊防。丁酉，詔百官奉祠祿者並以三年為任。乙巳，增定六朝勳臣一百一十六人。

　　三月壬子朔，日有食之。戊辰，進神宗淑妃宋氏為貴妃。升永安縣為永安軍。癸酉，賜上舍生十九人及第。

　　夏四月戊子，作保和殿。庚寅，以復溱、播，等州降德音于梓夔路。癸巳，鄧洵仁罷。乙巳，以福寧殿東建玉清和陽宮。丙午，升定州為中山府。己酉，以資政殿學士薛昂為尚書右丞。庚戌，班《五禮新儀》。

　　閏月丙辰，改公主為帝姬。戊午，復置醫學。辛酉，上崇恩太后諡曰昭懷。庚午，慶國公椿薨。

　　五月乙酉，慮囚。丙申，升蘇州為平江府。庚子，大盈倉火。壬寅，以築溱、播進執政官一等。丙午，葬昭懷皇后于永泰陵。丁未，詔尚書內省分六司，以掌外省六曹所上之事；置內宰、副宰、內史、治中等官及都事以下吏員。己酉，班新燕樂。

　　六月癸亥，祔昭懷皇后神主于太廟。戊辰，降兩京、河陽、鄭州囚罪一等，民緣園陵役者蠲其賦。

　　秋七月癸未，升趙城縣為慶祚軍。甲申，還王珪、孫固贈諡，追復韓忠彥、曾布、安燾、李清臣、黃履等官職。庚子，貴妃劉氏薨。壬寅，復置白州。

　　八月甲戌，以燕樂成，進執政官一等。丙子，以何執中為少師。丁丑，升潤州為鎮江府。戊寅，封四鎮山為王。

　　九月庚寅，詔大理寺、開封府不得奏獄空，其推恩支賜並罷。戊戌，追冊貴妃劉氏為皇后，諡曰明達。

　　冬十月乙丑，閱新樂器於崇政殿，出古器以示百官。戊辰，詔冬祀大禮及朝景靈宮，並以道士百人執威儀前導。冬十一月辛巳，朝獻景靈宮。壬午，饗太廟，加上神宗諡曰體元顯道法古立憲帝德王功英文烈武欽仁聖孝皇帝，改上哲宗諡曰憲元繼道世德揚功欽文睿武齊聖昭孝皇帝。癸未，祀昊天上帝於圜丘，大赦天下。升端州為興慶府。乙酉，以天神降，詔告在位，作《天真降臨示現記》。乙丑，以賢妃崔氏為德妃。壬辰，築祥州。己亥，詔有官人許舉八行。

　　十二月癸丑，詔天下訪求道教仙經。乙卯，詔天下貢醫士。辛酉，太白晝見。是歲，江東旱，溫、封、滋三州火。出宮女二百七十有九人。

　　四年春正月戊寅朔，置道階凡二十六等。辛丑，追封濮王子宗誼為祁王，宗詠為萊王，宗師為溫王，宗輔為楚王，宗博為蕭王，宗沔為霍王，宗藎為建王，宗勝為袁王。

　　二月丁巳，賜上舍生十七人及第。癸亥，改淯井監為長寧軍。癸酉，長子桓冠。

　　三月丙子朔，以淑妃王氏為貴妃。

　　夏四月庚戌，幸尚書省，以手詔訓誡蔡京、何執中，各官遷秩，吏賜帛有差。癸丑，閱太學、辟雍諸生雅樂。甲子，改戎州為敘州。

　　五月丙戌，始祭地于方澤，以太祖配。降德音於天下。子機薨。

　　六月戊午，慮囚。壬申，以廣西溪洞地置隆、兌二州。

　　秋七月丁丑，置保壽粹和館，以養宮人有疾者。戊寅，焚苑東門所儲毒藥可以殺人者，仍禁勿得復貢。甲午，祔明達皇后神主于別廟。

　　八月乙巳，改端明殿學士為延康殿學士，樞密直學士為述古殿直學士。癸亥，定武臣橫班以五十員為額。

　　九月乙卯，以安靜軍節度使王憲為開府儀同三司。己亥，詔諸路兵應役京師者，並以十月朔遣歸。

　　冬十月乙巳，復置拱州。

　　十一月丁丑，封子梴為相國公。十二月己酉，以禁中神禦殿成，減天下囚罪一等。癸丑，定朝議、奉直大夫以八十員為額。己未，詔廣南市舶司歲貢真珠、犀角、象齒。是歲，相州野蠶成繭。出宮女六十八人。

　　五年春正月庚辰，瀘南晏州夷反，尋詔梓州路轉運使趙遹等督兵討平之。己丑，令諸州縣置醫學，立貢額。甲午，改龍州為政州。

　　二月乙巳，立定王桓為皇太子。甲寅，冊皇太子，赦天下。庚午，以童貫領六路邊事。三月辛未朔，太白晝見。己卯，禦集英殿策進士。甲申，追論至和、嘉祐定策功，封韓琦為魏郡王，復文彥博官。丁亥，詔以立皇太子，見責降文武臣僚並與牽復甄敘，凡千五百人。壬辰，升舒州為德慶軍。癸巳，賜禮部奏名進士出身六百七十人。

　　夏四月甲辰，作葆真宮。丁未，詣景靈宮，還，幸秘書省，進館職官一等。庚戌，改集英殿為右文殿。癸亥，置宣和殿學士。詔東宮講讀官罷讀史。

　　五月壬辰，慮囚。

　　六月癸丑，以修三山河橋，降德音于河北、京東、京西路。

　　秋七月戊辰朔，日有食之。乙亥，升汝州為陸海軍。丁丑，詔建明堂於寢殿之南。甲申，昭慶軍節度使蔡卞為開府儀同三司。丁亥，封子樾為瀛國公。

　　八月己酉，以秘書省地為明堂。辛亥，升通利軍為濬州、平川軍節度。嗣濮王仲增薨。

　　九月己卯，封仲禦為嗣濮王。丙戌，封子楧為惠國公。冬十月癸卯，以嵩山道人王仔昔為沖隱處士。戊午，夏國入貢。

　　十一月癸酉，錄昭憲皇后杜氏之裔。庚寅，高麗遣子弟入學。十二月己亥，升遂州為遂寧府。庚申，以平晏夷，曲赦四川。癸亥，置緣邊安撫司於瀘州。是歲，平江府、常、湖、秀州水。出宮女五十人。

　　六年春正月戊子，以瀘南獻捷，轉宰執一官。以童貫宣撫陝西、河北。

　　閏月壬寅，升潁州為順昌府。丁未，置道學。

　　二月丁亥，詔增廣天下學舍。庚寅，詔廣京城。

　　三月癸丑，賜上舍生十一人及第。

　　夏四月乙丑，會道士于上清寶籙宮。辛未，以何執中為太傅致仕，朝朔望。丁丑，詔天甯諸節及壬戌日，杖已下罪聽贖。丙戌，卻監司、守臣進獻。庚寅，詔蔡京三日一朝，正公相位，總治三省事。

　　五月丁酉，廢錫錢。庚子，以鄭居中為少保、太宰兼門下侍郎，劉正夫為特進、少宰兼中書侍郎。壬寅，以保大軍節度使鄧洵武知樞密院事。

　　六月丙寅，班中書官制格。庚午，慮囚。甲戌，詔堂吏遷官至奉直大夫止。癸未，皇太子納妃朱氏。

　　秋七月壬辰朔，以震武城為震武軍。甲午，以德妃崔氏為貴妃。辛亥，以河陽三城節度使王薦為開府儀同三司。諸盜晏州卜漏(闕一字)、沅州黃安俊、定邊軍李吪𠼪熔墨騆搳A詔函首於甲庫。壬子，曲赦湖北。己未，解池生紅鹽。辛酉，改走馬承受公事為廉訪使者。

　　八月壬戌朔，戒北邊帥臣毋生事。壬午，詔天下監司、郡守搜訪岩穀之士，雖恢詭譎怪自晦者悉以名聞。丁亥，幸蔡京第。己丑，升晉州為平陽、壽州為壽春、齊州為濟南府。

　　九月辛卯朔，詣玉清和陽宮，上太上開天執符禦曆含真體道昊天玉皇上帝徽號寶冊。丙申，赦天下。令洞天福地修建宮觀，塑造聖像。以西內成，曲赦京西。己未，以童貫為開府儀同三司。

　　冬十月乙丑，太白晝見。

　　十一月丁酉，朝獻景靈宮。戊戌，饗太廟。己亥，祀昊天上帝於圜丘，赦天下。庚子，以禮部尚書白時中為尚書右丞。辛丑，魏國公材薨。戊申，以侯蒙為中書侍郎，薛昂為尚書左丞。己未，徙封衛國公楃為鄆國公。增橫班為十三階。十二月己巳，以婉儀劉氏為賢妃。戊寅，以熙河進築功成，進執政一官。乙酉，奠九鼎於圜像徽調閣。劉正夫為開府儀同三司致仕。戊子，以宗粹為開府儀同三司。是歲，冀州三山黃河清。出宮女六百人。高麗、占城、大食、真臘、大理、夏國入貢，茂州夷郅永壽內附。

　　七年春正月丁酉，于闐入貢。庚子，以殿前都指揮使高俅為太尉。

　　二月癸亥，以大理國主段和譽為雲南節度使、大理國王。甲子，會道士二千余人於上清寶籙宮，詔通真先生林靈素諭以帝君降臨事。丁卯，禦集英殿策高麗進士。辛未，改天甯萬壽觀為神霄玉清萬壽宮。乙亥，幸上清寶籙宮，命林靈素講道經。

　　三月庚寅，賜高麗祭器。高麗進士權適等四人賜上舍及第。乙未，以童貫權領樞密院。丙申，升鼎州為常德軍。

　　夏四月庚申，帝諷道籙院上章，冊己為教主道君皇帝，止于教門章疏內用。辛酉，升溫州為應道軍。

　　五月戊子朔，升慶州為慶陽軍、渭州為平涼軍。己丑，如玉清和陽宮，上承天效法厚德光大後土皇地祇徽號寶冊。辛卯，命蔡攸提舉秘書省並左右街道籙院。乙未，詔權罷宮室修造。辛丑，祭地于方澤，降德音于諸路。以監司州縣共為奸贓，令廉訪使者察奏，仍許民徑赴尚書省陳訴。癸卯，改玉清和陽宮為玉清神霄宮。

　　六月戊午朔，以明堂成，進封蔡京為陳、魯國公。戊辰，以嘉王楷為太傅。改節度觀察留後為承宣使。己巳，蔡京辭兩國不拜，詔官其親屬二人。壬午，詔禁巫覡。丙戌，貴妃宋氏薨。

　　秋七月壬辰，熙河、環慶、涇原地震。庚子，詔八寶增定命寶。

　　八月癸亥，詔明堂並祠五帝。鄭居中以母憂去位。

　　九月戊子，詔湖北民力未紓，胡耳西道可罷進築。辛卯，大饗明堂，赦天下。乙未，劉正夫卒。丁酉，西蕃王子益麻党征降，見於紫宸殿。壬寅，進宰執官一等。甲辰，以薛昂為特進。癸丑，貴妃王氏薨。

　　冬十月乙卯朔，初禦明堂，班朔布政。戊寅，侯蒙罷。

　　十一月庚寅，命蔡京五日一赴都堂治事。辛卯，鄭居中起復。以餘深為特進、少宰兼中書侍郎，白時中為中書侍郎。壬辰，復置醴州。丙申，何執中卒。升石泉縣為軍。十二月戊申朔，有星如月。丁巳，以薛昂為門下侍郎。戊辰，詔天神降于坤寧殿，刻石以紀之。庚午，以童貫領樞密院。命戶部侍郎孟揆作萬歲山。是歲，三山河水清。出宮女六十八人。

　　重和元年春正月甲申朔，受定命寶於大慶殿。戊子，封孫諶為崇國公。己丑，赦天下。應元符末上書邪中等人，依無過人例。乙巳，封侄有奕為和義郡王。庚戌，以翰林學士承旨王黼為尚書左丞。

　　二月戊辰，增諸路酒價。庚午，遣武義大夫馬政由海道使女真，約夾攻遼。甲戌，升六安縣為六安軍。丁丑，詔監司輒以禁錢買物為苞苴饋獻，論以大不恭。

　　三月丙戌，詔監司、郡守自今須滿三歲乃得代，仍毋得通理。癸巳，令嘉王楷赴廷對。丙申，以茂州蕃族平，曲赦四川。丁酉，知建昌陳並等改建神霄宮不虔及科決道士，詔並勒停。戊戌，禦集英殿策進士。戊申，賜禮部奏名進士及第、出身七百八十三人。有司以嘉王楷第一，帝不欲楷先多士，遂以王昂為榜首。

　　夏四月癸丑朔，築靖夏城、制戎城。錄呂余慶後。癸亥，減捶刑。己卯，詔每歲以季秋親祠明堂，如孟月朝獻禮。乙太上混元上德皇帝二月十五日生辰為貞元節。

　　五月壬午朔，日有食之。乙酉，詔諸路選漕臣一員，提舉本路神霄宮。丁亥，以林靈素為通真達靈元妙先生，張虛白為通元沖妙先生。壬辰，班禦制《聖濟經》。以青華帝君八月九日生辰為元成節。庚戌，手敕兩浙漕司，以權添酒錢盡給御前工作。

　　六月乙卯，以賢妃劉氏為淑妃。己巳，以淮西盜平，曲赦。庚子，慮囚。甲戌，以西邊獻捷，曲赦陝西、河東路。

　　秋七月壬午，以西師有功，加蔡京恩，官其一子。鄭居中為少傅，餘深為少保，鄧洵武為特進，進執政官一等。己酉，遣廉訪使者六人振濟東南諸路水災。

　　八月甲寅，以童貫為太保。辛酉，詔班禦注《道德經》。壬申，詔執政非入謝及丐去，毋得獨留奏事。癸酉，封子椅為嘉國公。乙亥，升兗州為襲慶府。

　　九月辛巳，大饗明堂。壬午，詔罷拘白地、禁榷貨、增方田稅、添酒價、取醋息、河北加折耗米、東南水災強糴等事。丙戌，詔太學、辟雍各置《內經》、《道德經》、《莊子》、《列子》博士二員。己丑，以歲當戌、月當壬為元命，降德音於天下。庚寅，薛昂罷。以白時中為門下侍郎，王黼為中書侍郎，翰林學士承旨馮熙載為尚書左丞，刑部尚書范致虛為尚書右丞。壬辰，禁州郡遏糴及邊將殺降以幸功賞者。癸巳，禁群臣朋黨。丁酉，用蔡京言，集古今道教事為紀志，賜名《道史》。辛丑，鄭居中罷，乞持餘服，詔從之。詔察縣令治行、諸路監司能改正州縣事者，較為殿最。詔視中大夫林靈素、視中奉大夫張虛白並特授本品真官。

　　閏月庚申，詔江、淮、荊、浙、閩、廣監司督責州縣還集流民。丁卯，進封楷為鄆王。丙子，詔：周柴氏後已封崇義公，復立恭帝后以為宣義郎，監周陵廟，世世為國三恪。

　　冬十月己卯朔，太白晝見。己亥，改興慶軍為肇慶府。甲辰，置道官二十六等，道職八等。十一月己酉朔，改元，大赦天下。辛亥，日中有黑子。丙辰，以婉容王氏為賢妃。辛酉，補上書人安堯臣官。己巳，升梓州為潼川府。

　　十二月戊寅朔，復京西錢監。己丑，置裕民局。是歲，江、淮、荊、浙、梓州水。出宮女百七十八人。黃岩民妻一產四男子。于闐、高麗入貢。


Chinese text: This work was published before January 1, 1923, and is in the
public domain worldwide because the author died at least 100 years ago.
