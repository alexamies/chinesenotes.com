　　周人尊祖之詩曰：「厥初生民，時維姜嫄。」蓋推本后稷之所自出，以為王跡之所由基也。宋之興，雖由先世積累，然至宣祖功業始大。昭憲杜后實生太祖、太宗，內助之賢，母範之正，蓋有以開宋世之基業者焉。觀其訓太祖以《無逸》治天下，至於豫定太宗神器之傳，為宗社慮，蓋益遠矣。厥後慈聖光獻曹后擁佑兩朝，宣聖烈高后垂簾聽政，而有元祐之治。南渡而後，若高宗之以母道事隆祐，孝宗奉明慈怡愉之樂，皆足以為百王法程。宋三百餘年，外無漢王氏之患，內無唐武、韋之禍，豈不卓然而可尚哉。昭憲垂裕之功，至是茂矣。舊史稱昭憲性嚴毅，有禮法。《易》之《家人》上九曰：「有孚，威如，終吉。」其是之謂歟。作《后妃傳》。

目录
1	太祖母 昭憲杜太后
2	太祖
2.1	孝惠賀皇后
2.2	孝明王皇后
2.3	孝章宋皇后
3	太宗
3.1	淑德尹皇后
3.2	懿德符皇后
3.3	明德李皇后
3.4	元德李皇后
4	真宗
4.1	章懷潘皇后
4.2	章穆郭皇后
4.3	章獻明肅劉皇后
4.4	李宸妃
4.5	楊淑妃
4.6	沈貴妃
5	仁宗
5.1	郭皇后
5.2	慈聖光獻曹皇后
5.3	張貴妃
5.4	苗貴妃
5.5	周貴妃
5.6	楊德妃
5.7	馮賢妃
6	英宗
6.1	宣仁聖烈高皇后
太祖母 昭憲杜太后
　　太祖母昭憲杜太后，定州安喜人也。父爽，贈太師。母範氏，生五子三女，太后居長。既笄歸於宣祖。治家嚴毅有禮法。生邕王光濟、太祖、太宗、秦王廷美、夔王光贊、燕國陳國二長公主。

　　周顯德中，太祖為定國軍節度使，封南陽郡太夫人。及太祖自陳橋還京師，人走報太后曰：「點檢已作天子。」太后曰：「吾兒素有大志，今果然。」太祖即位，尊為皇太后。太祖拜太后于堂上，眾皆賀。太后愀然不樂，左右進曰：「臣聞『母以子貴』，今子為天子，胡為不樂？」太后曰：「吾聞『為君難』，天子置身兆庶之上，若治得其道，則此位可尊；苟或失馭，求為匹夫不可得，是吾所以憂也。」太祖再拜曰：「謹受教。」

　　建隆二年，太后不豫，太祖侍樂餌不離左右。疾亟，召趙普入受遺命。太后因問太祖曰：「汝知所以得天下乎？」太祖嗚噎不能對。太后固問之，太祖曰：「臣所以得天下者，皆祖考及太后之積慶也。」太后曰：「不然，正由周世宗使幼兒主天下耳。使周氏有長君，天下豈為汝有乎？汝百歲後當傳位於汝弟。四海至廣，萬幾至眾，能立長君，社稷之福也。」太祖頓首泣曰：「敢不如教。」太后顧謂趙普曰：「爾同記吾言，不可違也。」命普於榻前為約誓書，普於紙尾書「臣普書」。藏之金匱，命謹密宮人掌之。

　　太后崩于滋德殿，年六十，諡曰明憲。葬安陵，神主祔享太廟。乾德二年，更諡昭憲，合祔安陵。

太祖
孝惠賀皇后
　　太祖孝惠賀皇后，開封人。右千牛衛率府率景思長女也。性溫柔恭順，動以禮法。景思常為軍校，與宣祖同居護聖營。晉開運初，宣祖為太祖聘焉。周顯德三年，太祖為定國軍節度使，封會稽郡夫人。生秦國晉國二公主、魏王德昭。五年，寢疾薨，年三十。建隆三年四月，詔追冊為皇后。乾德二年三月，有司上諡曰孝惠。四月，葬安陵西北，神主享於別廟。神宗時，與孝章、淑德、章懷並祔太廟。

孝明王皇后
　　孝明王皇后，邠州新平人。彰德軍節度饒第三女。孝惠崩，周顯德五年，太祖為殿前檢點校，聘后為繼室。后恭勤不懈，仁慈禦下。周世宗賜冠帔，封琅邪郡夫人。

　　太祖即位，建隆元年八月，冊為皇后。常服寬衣，佐禦膳，善彈箏鼓琴。晨起，誦佛書。事杜太后得驩心。生子女三人，皆夭。乾德元年十二月崩，年二十二。有司上諡，翰林學士竇儀撰哀冊文。二年四月，葬安陵之北。神主享於別廟。太平興國二年，祔享太廟。

孝章宋皇后
　　孝章宋皇后，河南洛陽人，左衛上將軍偓之長女也。母漢永甯公主。后幼時隨母入見，周太祖賜冠帔。乾德五年，太祖召見，復賜冠帔。時偓任華州節度，后隨母歸鎮。孝明后崩，復隨母來賀長春節。開寶元年二月，遂納入宮為皇后，年十七。性柔順好禮，每帝視朝退，常具冠帔候接，佐禦饌。太祖崩，號開寶皇后。

　　太平興國二年，居西宮。雍熙四年，移居東宮。至道元年四月崩，年四十四。有司上諡，權殯普濟佛舍。三年正月，祔葬永昌陵北。命吏部侍郎李至撰哀冊文，神主享於別廟。神宗時，升祔太廟。

太宗
淑德尹皇后
　　太宗淑德尹皇后，相州鄴人。滁州刺史廷勳之女。兄崇珂，保信軍節度。太宗在周時娶焉。早薨。及帝即位，詔追冊為皇后，並諡，葬孝明陵西北。神主享於別廟，后升祔太廟。

懿德符皇后
　　懿德符皇后，陳州宛丘人。魏王彥卿第六女也。周顯德中，歸太宗。建隆初，封汝南郡夫人，進封楚國夫人。太宗封晉王，改越國。開寶八年薨，年三十四。葬安陵西北。帝即位，追冊為皇后，諡懿德，享於別廟。至道三年十一月，詔有司議太宗配，宰相請以后配，詔從之。奉神主升祔太廟，后姊，周世宗后也，淳化四年殂。

明德李皇后
　　明德李皇后，潞州上黨人。淄州刺史處耘第二女。開寶中，太祖為太宗聘為妃。既納幣，會太祖崩，至太平興國三年始入宮，年十九。雍熙元年十二月，詔立為皇后。后性恭謹莊肅，撫育諸子及嬪禦甚厚。嘗生皇子，不育。至道二年，封后嫡母吳氏為衛國太夫人，後改封楚國，及封后母陳氏為韓國太夫人。

　　太宗崩，真宗即位。至道三年四月，尊后為皇太后，居西宮嘉慶殿。咸平二年，宰相請別建宮立名，從之。四年宮成，移居之，仍上宮名曰萬安。景德元年崩，年四十五。諡明德。權殯沙台。三年十月，祔葬永熙陵。禮官請以懿德、明德同祔太宗廟室，以先後為次，從之。

元德李皇后
　　李賢妃，真定人，乾州防禦使英之女也。

　　太祖聞妃有容德，為太宗聘之。開寶中，封隴西郡君。太宗即位，進夫人。生皇女二人，皆早亡，次生楚王元佐。妃嘗夢日輪逼己，以裾承之，光耀遍休，驚而悟，遂生真宗。太平興國二年薨，年三十四。

　　真宗即位，追封賢妃，又進上尊號為皇太后。有司上諡曰元德。咸平三年，祔葬永熙陵。以中書侍郎、平章事李沆為園陵使。車駕詣普安院攢宮，素服行禮，拜伏嗚咽。命駕部郎中、知制誥梁周翰撰哀冊。神主祔別廟。

　　大中祥符元年，追贈后父英檢校太尉、安國軍節度、常山郡王，母魏國太夫人。大中祥符三年，禮官趙湘請以后祔太宗廟室。真宗曰：「此重事也，俟令禮官議之。」六年秋，宰相王旦與群臣表請后尊號中去「太」字，升祔太廟明德之次，從之。

真宗
章懷潘皇后
　　真宗章懷潘皇后，大名人，忠武軍節度美第八女。真宗在韓邸，太宗為聘之，封莒國夫人。端拱二年五月薨，年二十二。真宗即位，追冊為皇后，諡壯懷，葬永昌陵之側，陵名保泰。神主享於別廟，舊制后諡冠以帝諡。慶曆中，禮官言，「孝」字連太祖諡，「德」字連太宗諡。遂改「壯」為「章」，以連真宗諡云。

章穆郭皇后
　　章穆郭皇后，太原人，宣徽南院便守文第二女。淳化四年，真宗在襄邸，太宗為聘之。封魯國夫人，進封秦國。真宗嗣位，立為皇后。景德四年，從幸西京還，以疾崩，年三十二。

　　后謙約惠下，性惡奢靡。族屬入謁禁中，服飾華侈，必加戒勖。有以家事求言於上者，后終不許。兄子出嫁，以貧欲祈恩賚，但出裝具給之。上尤加禮重。

　　及崩，上深嗟悼。禮官奏皇帝七日釋服，特詔增至十三日。太常上諡曰壯穆。靈駕發引，命翰林學士楊億撰哀冊。葬永熙陵之西北，神主享於別廟。以后弟崇儀副使崇仁為壯宅使、康州刺史，侄承慶、承壽皆遷官。大中祥符中，封后母高唐郡太夫人梁氏萊國太夫人。仁宗即位，升祔真宗廟室，改諡章穆。

章獻明肅劉皇后
　　章獻明肅劉皇后，其先家太原，後徙益州，為華陽人。祖延慶，在晉、漢間為右驍衛大將軍；父通，虎捷都指揮使、嘉州刺史，從征太原，道卒。后，通第二女也。

　　初，母龐夢月入懷，已而有娠，遂生后。后在繈褓而孤，鞠於外氏。善播鞀。蜀人龔美者，以鍛銀為業，摧之入京師。后年十五入襄邸，王乳母秦國夫人性嚴整，因為太宗言之，令王斥去。王不得已，置之王宮指使張耆家。太宗崩，真宗即位，入為美人。以其無宗族，乃更以美為兄弟，改姓劉。大中祥符中，為修儀，進德妃。

　　自章穆崩，真宗欲立為皇后，大臣多以為不可，帝卒立之。李宸妃生仁宗，后以為己子，與楊淑妃撫禮甚至。后性警悟，曉書史，聞朝廷事，能記其本末。真宗退朝，閱天下封奏，多至中夜，后皆預聞。宮圍事有問，輒傅引故實以對。

　　天禧四年，帝久疾居宮中，事多決於后。宰相上寇凖密議奏請皇太子監國，以謀泄罷相，用丁謂代之。既而，入內都知周懷政謀廢后殺謂，復用凖以輔太子。客省使楊崇勳、內殿承制楊懷吉詣謂告，謂夜乘犢車，挾崇勳、懷吉造樞密使曹利用謀。明日，誅懷政，貶准衡州司馬。於是詔皇太子開資善堂，引大臣決天下事，后裁制於內。

　　真宗崩，遺詔尊后為皇太后，軍國重事，權取處分。謂等請太后御別殿，太后遣張景宗、雷允恭諭曰：「皇帝視事，當朝夕在側，何須別御一殿？」於是請帝與太后五日一御承明殿，帝位左，太后位右，垂簾決事。議已定，太后忽出手書，第欲禁中閱章奏，遇大事即召對輔臣。其謀出於丁謂，非太后意也。謂既貶，馮拯等三上奏，請如初議。帝亦以為言，於是始同御承明殿。百官表賀，太后哀慟。有司請制令稱「吾」，以生日為長寧節，出入御大安輦，鳴鞭侍衛如乘輿。令天下避太后父諱。群臣上尊號曰「應元崇德仁壽慈聖太后」，御文德殿受冊。

　　天聖五年正旦，太后御會慶殿。群臣及契丹使者班廷中，帝再拜跪上壽。是歲郊祀前，出手書諭百官，毋請加尊號。禮成，帝率百官恭謝如元日。七年冬至，天子又率百官上壽，范仲淹力言其非，不聽。九月，詔長寧節百官賜衣，天下賜宴，皆如乾元節。

　　明道元年冬至，復禦文德殿。有司陳黃麾仗，設宮架、登歌、二舞。明年，帝親耕籍田，太后亦謁太廟，乘玉輅，服禕衣、九龍花釵冠，齋於廟。質明，服袞衣，十章，減宗彝、藻，去劍，冠儀天，前後垂珠翠十旒。薦獻七室，皇太妃亞獻，皇后終獻。加上尊號曰「應天齊聖顯功崇德慈仁保壽太后」。

　　是歲崩，年六十五。諡曰章獻明肅，葬於永定陵之西北。舊制皇后皆二諡，稱制，加四諡自后始。追贈三世皆至太師、尚書令、兼中書令，父封魏王。

　　初，仁宗即位尚少，太后稱制，雖政出宮闈，而號令嚴明，恩威加天下。左右近習亦少所假借，宮掖間未嘗妄改作。內外賜與有節，柴氏、李氏二公主入見，猶服髲鬀。太后曰：「姑老矣。」命左右賜以珠璣帕首。時潤王元份婦安國夫人李氏老，髮且落，見太后，亦請帕首。太后曰：「大長公主，太宗皇帝女，先帝諸妹也；若趙家老婦，寧可比耶？」舊賜大臣茶，有龍鳳飾，太后曰：「此豈人臣可得？」命有司別制入香京挺以賜之。賜族人御食，必易以釦器，曰：「尚方器勿使入吾家也。」常服絁繻練裙，侍者見仁宗左右簪珥珍麗，欲效之。太后戒曰：「彼皇帝嬪御飾也，汝安得學。」

　　先是，小臣方仲弓上書，請依武后故事，立劉氏廟，而程琳亦獻《武后臨朝圖》，后擲其書於地曰：「吾不作此負祖宗事。」有漕臣劉綽者，自京西還，言在庾有出剩糧千餘斛，乞付三司。后問曰：「卿識王曾、張知白、呂夷簡、魯宗道乎？此四人豈因獻羨餘進哉！」

　　后稱制凡十一年，自仁宗即位，乃諭輔臣曰：「皇帝聽斷之暇，宣詔名儒講習經史，以輔其德。」於是設幄崇政殿之西廡，而日命近臣侍講讀。

　　丁謂、曹利用既以侮權貶竄，而天下惕然畏之。晚稍進外家，任內宮羅崇勳、江德明等訪外事，崇勳等以此勢傾中外。兄子從德死，姻戚、門人、廝役拜官者數十人。御史曹脩古、楊偕、郭勸、段少連論奏，太后悉逐之。

　　太后保護帝既盡力，而仁宗所以奉太后亦甚備。上春秋長，猶不知為宸妃所出，終太后之世無毫髮間隙焉。及不豫，帝為大赦，悉召天下醫者馳傳詣京師。諸嘗為太后謫者皆內徙，死者復其宮。其后言者多追詆太后時事，范仲淹以為言，上曰：「此朕所不忍聞也。」下詔戒中外毋輒言。

　　於是泰甯軍節度使錢惟演請以章獻、章懿與章穆並祔真宗室。詔三省與禮院議，皆以謂章穆皇后位崇中壺，已祔真宗廟室，自協一帝一后之文；章獻明肅處坤元之尊，章懿感日符之貴，功德莫與為比，謂宜崇建新廟，同殿異室，歲時薦饗，一用太廟之儀，仍別立廟名，以崇世享。翰林學士馮元等請以奉慈為名，詔依。慶曆五年，禮院言章獻、章懿二后，請遵國朝懿德、明德、元德三后同祔太宗廟室故事，遷祔真宗廟。詔兩制議，翰林學士王堯臣等議，請遷二后祔，序于章穆之次，從之。

李宸妃
　　李宸妃，杭州人也。祖延嗣，仕錢氏，為金華縣主簿；父仁德，終左班殿直。初入宮，為章獻太后侍兒，莊重寡言，真宗以為司寢。既有娠，從帝臨砌臺，玉釵墜，妃惡之。帝心卜：釵完，當為男子。左右取以進，釵果不毀，帝甚喜。已而生仁宗，封崇陽縣君；復生一女，不育。進才人，後為婉儀。仁宗即位，為順容，從守永定陵。章獻太后使劉美、張懷德為訪其親屬，得其弟用和，補三班奉職。

　　初，仁宗在繈褓，章獻以為己子，使楊淑妃保視之。仁宗即位，妃嘿處先朝嬪御中，未嘗自異。人畏太后，亦無敢言者。終太后世，仁宗不自知為妃所出也。

　　明道元年，疾革，進位宸妃，薨，年四十六。

　　初，章獻太后欲以宮人禮治喪于外，丞相呂夷簡奏禮宜從厚。太后遽引帝起，有頃，獨坐簾下，召夷簡問曰：「一宮人死，相公云云，何歟？」夷簡曰：「臣待罪宰相，事無內外，無不當預。」太后怒曰：「相公欲離間吾母子耶！」夷簡從容對曰：「陛下不以劉氏為念，臣不敢言；尚念劉氏，是喪禮宜從厚。」太后悟，遽曰：「宮人，李宸妃也，且奈何？」夷簡乃請治用一品禮，殯洪福院。夷簡又謂入內都知羅崇勳曰：「宸妃當以后服殮，用水銀實棺，異時勿謂夷簡未嘗道及。」崇勳如其言。

　　後章獻太后崩，燕王為仁宗言：「陛下乃李宸妃有所生，妃死以非命。」仁宗號慟頓毀，不視朝累日，下哀痛之詔自責。尊宸妃為皇太后，諡莊懿。幸洪福院祭告，易梓宮，親哭視之，妃玉色如生，冠服如皇太后，以水銀養之，故不壞。仁宗歎曰：「人言其可信哉！」遇劉氏加厚。陪葬永定陵，廟曰奉慈。又即景靈宮建神御殿，曰廣孝。慶曆中，改諡章懿，升祔太廟。拜用和為彰信軍節度使、檢校侍中，寵賚甚渥。既而追念不已，顧無以厚其家，乃以福康公主下嫁用和之子瑋。

楊淑妃
　　楊淑妃，益州郫人。祖瑫，父知儼，知儼弟知信，隸禁軍，為天武副指揮使。

　　妃年十二入皇子宮。真宗即位，拜才人，又拜婕妤，進婉儀，仍詔婉儀升從一品，位昭儀上。帝東封、西祀，凡巡幸皆從。章獻太后為修儀，妃與之位幾埒。而妃通敏有智思，奉順章獻無所忤，章獻親愛之。故妃雖貴幸，終不以為己間，后加淑妃。真宗崩，遺制以為皇太后。

　　始，仁宗在乳褓，章獻使妃護視，凡起居飲食必與之俱，所以擁佑扶持，恩意勤備。及帝即位，嘗召其侄永德見禁中，欲授以諸司副使。妃辭曰：「小兒豈勝大恩，小官可也。」更命為右侍禁。

　　章獻遺誥尊為皇太后，居宮中，與皇帝同議軍國事。閣門趣百僚賀，御史中丞蔡齊目臺吏毋追班，乃入白執政曰：「上春秋長，習知天下情偽，今始親政事，豈宜使女后相繼稱制乎？」乃詔刪去遺誥「同議軍國事」語，第存后號。奉緡錢二萬助湯沐，后名其所居宮曰保慶，稱保慶皇太后。

　　景祐三年，無疾而薨，年五十三。殯於皇儀殿。帝思其保護之恩，命禮官議加服小功。

　　初，仁宗未有嗣，后每勸帝擇宗子近屬而賢者，養于宮中，其選即英宗也。英宗立，言者謂禮慈母于子祭，于孫止，請廢后廟，瘞其主園陵。英宗弗欲遽也，下有司議，未上，會帝崩，遂罷。后父祖皆累贈至一品，知信贈節度使。知信子景宗，見《外戚傳》。

沈貴妃
　　沈貴妃，宰相倫之孫，父繼宗，光祿少卿。大中祥符初，以將相家子被選。初為才人，曆美人、婕妤、充媛，至德妃。為人淑儉不華，帝亦以妃家世故，待之異眾。長秋虛位，帝欲立之，有從中沮之者，不果。嘉祐末，進貴妃。熙寧九年薨，年八十三。許出殯其家，車駕臨奠，輟視朝三日，諡昭靜。

仁宗
郭皇后
　　仁宗郭皇后，其先應州金城人。平盧軍節度使崇之孫也。天聖二年，立為皇后。

　　初，帝寵張美人，欲以為后，章獻太后難之。后既立，而頗見疏。其后尚美人、楊美人俱幸，數與后忿爭。一日，尚氏於上前有侵后語，后不勝忿，批其頰，上自起救之，誤批上頸，上大怒。入內都知閻文應因與上謀廢后，且勸帝以爪痕示執政。上以示呂夷簡，且告之故，夷簡亦以前罷相怨后，乃曰：「古亦有之。」后遂廢。詔封為淨妃、玉京沖妙仙師，賜名清悟，居長樂宮。

　　於是中丞孔道輔、諫官御史范仲淹、段少連等十人伏閣言：「后無過，不可廢。」道輔等俱被黜責。景祐元年，出居瑤華宮，而尚美人亦廢于洞真宮入道，楊美人別宅安置。又賜后號金庭教主、沖靜元師。后帝頗念之，遣使存問，賜以樂府，后和答之，辭甚愴惋。帝嘗密令召入，后曰：「若再見召者，須百官立班受冊方可。」屬小疾，遣文應挾醫診視，數日，乃言后暴薨。中外疑閻文應進毒，而不得其實。上深悼之，追復皇后，而停諡冊祔廟之禮。

慈聖光獻曹皇后
　　慈聖光獻曹皇后，真定人，樞密使周武惠王彬之孫也。明道二年，郭后廢，詔聘入宮。景祐元年九月，冊為皇后。性慈儉，重稼穡，常于禁苑種穀、親蠶，善飛帛書。

　　慶曆八年閏正月，帝將以望夕再張燈，后諫止。后三日，衛卒數人作亂，夜趙屋叩寢殿。后方侍帝，聞變遽起。帝欲出，后閉閤擁持，趣呼都知王守忠使引兵入。賊傷宮嬪殿下，聲徹帝所，宦者以乳嫗歐小女子始奏，后叱之曰：「賊在近殺人，敢妄言耶！」后度賊必縱火，陰遣人挈水踵其后，果舉炬焚簾，水隨滅之。是夕，所遣宦侍，后皆親剪其發，諭之曰：「明日行賞，用是為驗。」故爭盡死力，賊即禽滅。閤內妾與卒亂當誅，祈哀幸姬，姬言之帝，貸共死。后具衣冠見，請論如法，曰：「不如是，無以肅清禁掖。」帝命坐，后不可，立請，移數刻，卒誅之。

　　張妃怙寵上僭，欲假后蓋出遊。帝使自來請，后與之，無靳色。妃喜，還以告，帝曰：「國家文物儀章，上下有秩，汝張之而出，外廷不汝置。」妃不懌而輟。

　　英宗方四歲，育禁中，后拊鞠周盡；迨入為嗣子，贊策居多。帝夜暴疾崩，后悉斂諸門鑰置於前，召皇子入。及明，宰臣韓琦等至，奉英宗即位，尊后為皇太后。

　　帝感疾，請權同處分軍國事，御內東門小殿聽政。大臣日奏事有疑未決者，則曰：「公輩更議之。」未嘗出己意。頗涉經史，多援以決事。中外章奏日數十，一一能紀綱要。檢柅曹氏及左右臣僕，毫分不以假借，宮省肅然。

　　明年夏，帝疾益愈，即命撤簾還政，帝持書久不下，及秋始行之。敕有司崇峻典禮，以弟佾同中書門下平章事。神宗立，尊為太皇太后，名宮曰慶壽。帝致極誠孝，所以承迎娛悅，無所不盡，從行登玩，每先后策掖。后亦慈愛天至，或退朝稍晚，必自至屏扆候矚，間親持饍飲以食帝。外家男子，舊毋得入謁。后春秋高，佾亦老，帝數言宜使入見，輒不許。他日，佾侍帝，帝復為請，乃許之，因偕詣后閤。少焉，帝先起，若令佾得伸親親意。后遽曰：「此非汝所當得留。」趣遣出。

　　晚得水疾，侍醫莫能治。元豐二年冬，疾甚，帝視疾寢門，衣不解帶。旬日崩，年六十四。帝推恩曹氏，拜佾中書令，進官者四十餘人。

　　初，王安石當國，變亂舊章，后乘間語神宗，謂祖宗法度不宜輕改。熙甯宗祀前數日，帝至后所，后曰：「吾昔聞民間疾苦，必以告仁宗，因赦行之，今亦當爾。」帝曰：「今無他事。」后曰：「吾聞民間甚苦青苗、助役，宜罷之。安石誠有才學，然怨之者甚眾，帝欲愛惜保全之，不若暫出之於外。」帝悚聽，垂欲止，復為安石所持，遂不果。

　　帝嘗有意于燕薊，已與大臣定議，乃詣慶壽宮白其事。后曰：「儲蓄賜予備乎？鎧仗士卒精乎？」帝曰：「固已辦之矣。」后曰：「事體至大，吉凶悔吝生乎動，得之不過南面受賀而已；萬一不諧，則生靈所系，未易以言。苟可取之，太祖、太宗收復久矣，何待今日。」帝曰：「敢不受教。」

　　蘇軾以詩得罪，下御史獄，人以為必死。后違預中聞之，謂帝曰：「嘗憶仁宗以制科得軾兄弟，喜曰：『吾為子孫得兩宰相。』今聞軾以作詩系獄，得非仇人中傷之乎？捃至於詩，其過微矣。吾疾勢已篤，不可以冤濫致傷中和，宜熟察之。」帝涕泣，軾由此得免。及崩，帝哀慕毀瘠，殆不勝喪。有司上諡，葬於永昭陵。

張貴妃
　　張貴妃，河南永安人也。祖穎，進士第，終建平令。父堯封，亦舉進士，為石州推官卒。時堯封史堯佐補蜀官，堯封妻錢氏求挈孤幼隨之官，堯佐不收恤，以道遠辭。妃幼無依，錢氏遂納于章惠皇后宮寢。長得幸，有盛寵。妃巧慧多智數，善承迎，勢動中外。慶曆元年，封清河郡君，歲中為才人，遷修媛。忽被疾，曰：「妾姿薄，不勝寵名，原為美人。」許之。皇祐初，進貴妃。后五年薨，年三十一。仁宗哀悼之，追冊為皇后，諡溫成。追封堯封清河郡王，諡景思。而堯佐因緣僥倖，致位通顯云。

苗貴妃
　　苗貴妃，開封人。父繼宗。母許，先為仁宗乳保，出嫁繼宗。帝登位，得復通籍。妃以容德入侍，生唐王昕、福康公主。封仁壽郡君，拜才人、昭容、德妃。英宗育於禁中，妃擁佑頗有恩。既踐阼，疇其前勞，進貴妃。贈其父至太師、吳國公，母陳、楚國夫人。福康下嫁，當貤恩外家，抑不肯言。元祐六年薨，年六十九。哲宗輟朝，出奠，發哀苑中，諡曰昭節。

周貴妃
　　周貴妃，開封人。生四歲，從其姑入宮，張貴妃育為女。稍長，遂得侍仁宗，生兩公主。帝崩，妃日一疏食，屏處一室，誦佛書，困則假寐，覺則復誦，晝夜不解衣者四十年。公主下嫁錢景臻、郭獻卿。連進至賢妃，徽宗立，加貴妃。曆五朝，勤約一致。啟壽藏于周氏塋南，傍建僧屋，費緡錢六萬，皆貯儲奉賜。郭公主先亡，詔許出外第，與親戚相往來。年九十三薨，諡昭淑。

楊德妃
　　楊德妃，定陶人。天聖中，以章獻太后姻連，選為御侍，封原武郡君，進美人。端麗機敏，妙音律，組紃、書藝一過目如素習。父忠為侍禁，仁宗欲加獎擢，辭曰：「外官當積勞以取貴，今以恩澤徼幸，恐啟左右詖謁之端。」帝悅，命徙居肅儀殿。贈其祖貴州刺史，而官其叔弟五人。積與郭后不相能，后既廢，妃亦遣出。后復召為婕妤，曆修媛、修儀。熙寧五年薨，年五十四。贈德妃。

馮賢妃
　　馮賢妃，東平人。曾祖炳，知雜御史；祖起，兵部侍郎。妃以良家女，九歲入宮。及長，得侍仁宗，生邢、魯國二公主。封始平郡君。帝將登其品秩，力辭不拜。養女林美人得幸神宗，生二王而沒，王尚幼，妃保育如己子。累加才人、婕妤、修容。在禁掖幾六十年，始終五朝，動循禮度。薨，年七十七，贈賢妃。

英宗
宣仁聖烈高皇后
　　英宗宣仁聖烈高皇后，亳州蒙城人。曾祖瓊，祖繼勳，皆有勳王室，至節度使。母曹氏，慈聖光獻后姊也，故后少鞠宮中。時英宗亦在帝所，與后年同，仁宗謂慈聖，異日必以為配。既長，遂成昏濮邸。生神宗皇帝、岐王顥、嘉王頵、壽康公主。治平二年冊為皇后。

　　后弟內殿崇班士林，供奉久，帝欲遷其官，后謝曰：「士林獲升朝籍，分量已過，豈宜援先后家比？」辭之。神宗立，尊為皇太后，居寶慈宮。帝累欲為高氏營大第，后不許。久之，但斥望春門外隙地以賜，凡營繕百役費，悉出寶慈，不調大農一錢。

　　元豐八年，帝不豫，浸劇，宰執王珪等入問疾，乞立延安郡王為皇太子，太后權同聽政，帝頷之。珪等見太后簾下。后泣，撫王曰：「兒孝順，自官家服藥，未嘗去左右，書佛經以祈福，喜學書，已誦《論語》七卷，絕不好弄。」乃令王出簾外見珪等，珪等再拜謝且賀。是日降制，立為皇太子。初，岐、嘉二王日問起居，至是，令毋輒入。又陰敕中人梁惟簡，使其妻制十歲兒一黃袍，懷以來，蓋密為踐阼倉卒備也。

　　哲宗嗣位，尊為太皇太后。驛召司馬光、呂公著，未至，迎問今日設施所宜先。未及條上，已散遣修京城役夫，減皇城覘卒，止禁庭工技，廢導洛司，出近侍尤亡狀者。戒中外毋苛斂，寬民間保戶馬。事由中旨，王珪等弗預知。又起文彥博於既老，遣使勞諸途，諭以復祖宗法度為先務，且令亟疏可用者。

　　從父遵裕坐西征失律抵罪，蔡確欲獻諛以固位，乞復其官。后曰：「遵裕靈武之役，塗炭百萬，先帝中夜得報，起環榻行，徹旦不能寐，聖情自是驚悸，馴致大故，禍由遵裕，得免刑誅，幸矣。先帝肉未冷，吾何敢顧私恩而違天下公議！」確悚慄而止。

　　光、公著至，並命為相，使同心輔政，一時知名士匯進于廷。凡熙寧以來政事弗便者，次第罷之。於是以常平舊式改青苗，以嘉祐差役參募役，除市易之法，逭茶鹽之禁，舉邊砦不毛之地以賜西戎，而宇內復安。契丹主戒其臣下，復勿生事於疆場，曰：「南朝盡行仁宗之政矣。」

　　蔡確坐《車蓋亭詩》謫嶺表，后謂大臣曰：「元豐之末，吾以今皇帝所書佛經出示人，是時惟王珪曾奏賀，遂定儲極。且以子繼父，有何間言？而確自謂有定策大功，妄扇事端，規為異時眩惑地。吾不忍明言，姑托訕上為名逐之耳。此宗社大計，奸邪怨謗所不暇恤也。」

　　廷試舉人，有司請循天聖故事，帝后皆御殿，后止之。又請受冊寶於文德，后曰：「母后當陽，非國家美事，況天子正衙，豈所當御？就崇政足矣。」上元燈宴，后母當入觀，止之曰：「夫人登樓，上必加禮，是由吾故而越黃制，於心殊不安。」但令賜之燈燭，遂歲以為常。

　　侄公繪、公紀當轉觀察使，力遏之。帝請至再，僅遷一秩，終后之世不敢改。又以官冗當汰，詔損外氏恩四之一，以為宮掖先。臨政九年，朝廷清明，華夏綏定。

　　宋用臣等既被斥，祈神宗乳媼入言之，冀得復用。后見其來，曰：「汝來何為？得非為用臣等遊說乎？且汝尚欲如曩日，求內降干撓國政耶？若復爾，吾即斬汝！」媼大懼，不敢出一言。自是內降遂絕，力行故事，抑絕外家私恩。文思院奉上之物，無問巨細，終身不取其一。




Chinese text: This work was published before January 1, 1923, and is in the
public domain worldwide because the author died at least 100 years ago.
