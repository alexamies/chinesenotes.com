尹洙
尹洙，字師魯，河南人。少與兄源俱以儒學知名。舉進士，調正平縣主簿。歷河南府戶曹參軍、安國軍節度推官、知光澤縣。舉書判拔萃，改山南東道節度掌書記、知伊陽縣，有能名。用大臣薦，召試，為館閣校勘，遷太子中允。會范仲淹貶，敕榜朝堂，戒百官為朋黨。洙上奏曰：「仲淹忠亮有素，臣與之義兼師友，則是仲淹之黨也。今仲淹以朋黨被罪，臣不可苟免。」宰相怒，落校勘，復為掌書記、監唐州酒稅。

西北久安，洙作《敘燕》、《息戍》二篇，以為武備不可弛。《敘燕》曰：

「戰國世，燕最弱。二漢叛臣，持燕挾虜，蔑能自固，以公孫伯珪之強，卒制於袁氏。獨慕容乘石虎亂，乃並趙。雖勝敗異術，大概論其強弱，燕不能加趙。趙、魏一，則燕固不敵。唐三盜連衡百餘年，虜未嘗越燕侵趙、魏，是燕獨能支虜也。自燕入於契丹，勢日熾大。顯德世，雖復三關，尚未盡燕南地。國初，始與並合，勢益張，然止命偏師備禦。王師伐蜀伐吳，泰然不以兩河為顧，是趙、魏足以制之明矣。幷寇既平，悉天下銳專力契丹，不能攘尺寸地。頃嘗以百萬眾駐趙、魏，訖敵退莫敢抗，世多咎其不戰。然我眾負城，有內顧心，戰不必勝，不勝則事亟矣，故不戰未嘗咎也。
原其弊，在兵不分。設兵為三，壁於爭地，掎角以疑其勢，設覆以待其進。邊壘素固，驅民以守之，俾其兵頓堅城之下，乘間夾擊，無不勝矣。蓋兵不分有六弊：使敵蓄勇以待戰，無他枝梧，一也；我眾則士怠，二也；前世善將兵者必問幾何，今以中才盡主之，三也；大眾儻北，彼遂長驅無復顧忌，四也；重兵一屬，根本虛弱，纖人易以幹說，五也；雖委大柄，不無疑貳，復命貴臣監督，進退皆由中御，失於應變，六也。兵分則盡易其弊，是有六利也。
勝敗兵家常勢。悉內以擊外，失則舉所有以棄之，苻堅淝水、哥舒翰潼關是也。是則制敵在謀不在眾。以趙、魏、燕南，益以山西，民足以守，兵足以戰。分而帥之，將得專制，就使偏師挫衄，他眾尚奮，詎能繫國安危哉？故師覆於外而本根不搖者，善敗也。昔者六國各有地千里，師敗於秦，散而復振，幾百戰猶未及其都，守國之固也。陳勝、項梁舉關東之眾，朝敗而夕滅，新造之勢也。以天下之廣謀其國，不若千里之固，而襲新造之勢，僥幸於一戰，庸非惑哉？兵既久弭，士大夫誦習，謂百世不復用，非甚妄者不談。然兵果廢則已，儻後世復用之，鑒此少以悟世主，故跡其勝敗云。」
《息戍》曰：

「國家割棄朔方，西師不出三十年，而亭徼千里，環重兵以戍之。雖種落屢擾，即時輯定，然屯戍之費，亦已甚矣。西戎為寇，遠自周世，西漢先零，東漢燒當，晉氐、羌，唐禿髪，歷朝侵軼，為國劇患。興師定律，皆有成功，而勞弊中國，東漢尤甚，費用常以億計。孝安世，羌叛十四年，用二百四十億。永和末，復經七年，用八十餘億。及段紀明，用裁五十四億，而剪滅殆盡。今西北涇原、邠寧、秦鳳、鄜延四帥，戍卒十餘萬。一卒歲給，無慮二萬，騎卒與冗卒，較其中者，總廩給之數，恩賞不在焉，以十萬較之，歲用二十億。自靈武罷兵，計費六百餘億，方前世數倍矣。平世屯戍，且猶若是，後雖有他警，不可一日輟去，是十萬眾，有增而無損期也。國家厚利募商入粟，傾四方之貨，然無水漕之運，所輓致亦不過被邊數郡爾。歲不常登，廩有常給，頃年亦嘗稍匱矣。儻其乘我薦饑，我必濟師，饋饟當出於關中，則未戰而西垂已困，可不慮哉？
按唐府兵，上府千二百人，中府千人，下府八百人。為今之計，莫若籍丁民為兵，擬唐置府，頗損其數。又今邊鄙雖有鄉兵之制，然止極塞數郡，民籍寡少，不足備敵。料京兆西北數郡，上戶可十餘萬，中家半之，當得兵六七萬。質其賦無他易，賦以帛名者不易以五穀，畜馬者又蠲其雜徭。民幸於庇宗，樂然隸籍。農隙講事，登材武者為什長、隊正，盛秋旬閱，常若寇至。以關內、河東勁兵傅之，盡罷京師禁旅，慎簡守帥，分其統，專其任。分統則兵不重，專任則將益勵，堅其守備，習其形勢，積粟多，教士銳，使虜眾無隙可窺，不戰而懾。《兵志》所謂「無恃其不來，恃吾有以待之」，其廟勝之策乎？」
又為《述享》、《審斷》、《原刑》、《敦學》、《矯察》、《考績》、《廣諫》，凡《雜議》共九篇上之。

趙元昊反，大將葛懷敏辟為經略判官。洙雖用懷敏辟，尤為韓琦所深知。頃之，劉平、石元孫戰敗，朝廷以夏竦為經略、安撫使，范仲淹、韓琦副之，復以洙為判官。洙數上疏論兵，請便殿召對二府大臣議邊事，及講求開寶以前用兵故實，特出睿斷，以重邊計。又請減並柵壘，召募土兵，省騎軍，增步卒。又上鬻爵令。時詔問攻守之計，竦具二策，令琦與洙詣闕奏之。帝取攻策，以洙為集賢校理。洙遂趨延州謀出兵，而仲淹持不可。還至慶州，會任福敗於好水川，因發慶州部將劉政銳卒數千，趨鎮戎軍赴救，未至，賊引去。夏竦奏洙擅發兵，降通判濠州。當時言者謂福之敗，由參軍耿傅督戰太急。後得傅書，乃戒福使持重，毋輕進。洙以傅文吏，無軍責而死於行陣，又為時所誣，遂作《憫忠》、《辨誣》二篇。

未幾，韓琦知秦州，辟洙通判州事，加直集賢院。上奏曰：

「漢文帝盛德之主，賈誼論當時事勢，猶云可為慟哭。孝武帝外制四夷，以強主威，徐樂、嚴安尚以陳勝亡秦、六卿篡晉為戒。二帝不以危亂滅亡為諱，故子孫保有天下者十餘世。秦二世時，關東盜起。或以反者聞，二世怒，下吏；或曰逐捕今盡，不足憂，乃悅。隋煬帝時，四方兵起，左右近臣皆隱賊數，不以實聞，或言賊多者，輒被詰。二帝以危亂滅亡為諱，故秦、隋宗社數年為丘墟。陛下視今日天下之治，孰與漢文？威制四夷，孰與漢武？國家基本仁德，陛下慈孝愛民，誠萬萬於秦、隋矣。至於西有不臣之虜，北有強大之鄰，非特閭巷盜賊之勢也。
自西夏叛命四年，幷塞苦數擾，內地疲遠輸。兵久於外而休息無期，卒有乘弊而起。《兵法》所謂「雖有智者，不能善其後」。當此之時，陛下宜夙夜憂懼，所以慮事變而塞禍源也。陛下延訪邊事，容納直言，前世人主。勤勞寬大，未有能遠過者。然未聞以宗廟為憂，危亡為懼，此賤臣所以感憤於邑而不已也。何者？今命令數更，恩寵過濫，賜與不節。此三者，戒之慎之，在陛下所行爾，非有難動之勢也。而因循不革，弊壞日甚。臣謂陛下不以宗廟為憂、危亡為懼者，以此。
未命令者，人主所以取信於下也。異時民間，朝廷降一命令，皆竦視之；今則不然，相與竊語，以為不久當更，既而信然，此命令日輕於下也。命令輕，則朝廷不尊矣。又聞群臣有獻忠謀者，陛下始甚聽之，年復一人沮之，則意移矣。忠言者以信之不能終，頗自詘其謀，以為無益，此命令數更之弊也。
夫爵賞，陛下所持之柄也。近時外戚、內臣以及士人，或因緣以求恩澤，從中而下謂之「內降」。臣聞唐氏政衰，或母后專制，或妃主擅朝，樹恩私黨，名為「斜封」。今陛下威柄自出，外戚、內臣賢而才者，當與大臣公議而進之，何必襲「斜封」之弊哉。且使大臣從之，則壞陛下綱紀；不從，則沮陛下德音。壞綱紀，忠臣所不忍為；沮德音，則威柄輕於上。且盡公不阿，朝廷所以責大臣。今乃自以私昵撓之，而欲責大臣之不私，難矣。此恩寵過濫之弊也。
夫賜予者，國家所以勤功也。比年以來，嬪御及伶官、太醫之屬，賜予過厚。民間傳言，內帑金帛，皆祖宗累朝積聚。陛下用之，不甚愛惜，今之所存無幾。疏遠之人，誠不能知內府豐匱之數，但見取於民者日煩，即知畜於公帑者不厚。臣亦知國家自西方宿兵，用度浸廣，帑藏之積，未必悉為賜予所費，然下民不可家至而戶曉，獨見陛下行事感動爾。往歲聞邊將王珪，以力戰賜金，則無不悅服；或見優人所得過厚，則往往憤歎。人情不可不察，此賜予不節之弊也。
臣所論三事，皆人人所共知，近臣從諛而不言，以至今日。方今非獨四夷之為患，朝政日弊而陛下不寤，人心日危而陛下不知。故臣願先正於內，以正於外。然後忠謀漸進，紀綱漸舉，國用漸足，士心漸奮。邊境之患，庶乎息矣。惟深察秦、隋惡聞忠言所以亡，遠法漢主不諱危亂所以存，日親盛德，與民更始，則天下幸甚。」
仁宗嘉納之。

改太常丞、知涇州。以右司諫、知渭州兼領涇原路經略公事。會鄭戩為陝西四路都總管，遣劉滬、董士廉城水洛，以通秦、渭援兵。洙以為前此屢困於賊者，正由城砦多而兵勢分也。今又益城，不可，奏罷之。時戩已解四路。而奏滬等督役如故。洙不平，遣人再召滬，不至；命張忠往代之，又不受。於是諭狄青械滬、士廉下吏。戩論奏不已，卒徙洙慶州而城水洛。又徙晉州，遷起居舍人、直龍圖閣、知潞州。會士廉詣闕上書訟洙，詔遣御史劉湜就鞫，不得他罪。而洙以部將孫用由軍校補邊，自京師貸息錢到官，亡以償。洙惜其才可用，恐以犯法罷去，嘗假公使錢為償之，又以為嘗自貸，坐貶崇信軍節度副使，天下莫不以為湜文致之也。徙監均州酒稅，感疾，沿牒至南陽訪醫，卒，年四十七。嘉祐中，宰相韓琦為洙言，乃追復故官，及官其子構。

洙內剛外和，博學有識度，尤深於《春秋》。自唐末歷五代，文格卑弱。至宋初，柳開始為古文，洙與穆修復振起之。其為文簡而有法，有集二十七卷。自元昊不庭，洙未嘗不在兵間，故於西事尤練習。其為兵制之說，述戰守勝敗，盡當時利害。又欲訓土兵代戍卒，以減邊費，為禦戎長久之策，皆未及施為。而元昊臣，洙亦去而得罪矣。

孫甫
孫甫，字之翰，許州陽翟人。少好學，日誦數千言，慕孫何為古文章。初舉進士，得同學究出身，為蔡州汝陽縣主簿。再舉進士及第，為華州推官。轉運使李紘薦其材，遷大理寺丞、知絳州翼城縣。杜衍辟為永興司錄，凡吏職，纖末皆倚辦甫。甫曰：「待我以此，可以去矣。」衍聞之，不復以小事屬甫。衍與讌語，甫必引經以對，言天下賢俊，歷評其才性所長。衍曰：「吾辟屬官，得益友。」諸生亦多從甫學問。

徙知永昌縣，監益州交子務，再遷太常博士。蜀用鐵錢，民苦轉貿重，故設法書紙代錢，以便市易。轉運使以偽造交子多犯法，欲廢不用。甫曰：「交子可以偽造，錢亦可以私鑄，私鑄有犯，錢可廢乎？但嚴治之，不當以小仁廢大利。」後卒不能廢。衍為樞密副使，薦於朝，授秘閣校理。

是歲，詔三館臣僚言事。甫進十二事，按祖宗故實，校當世之治有所不逮者，論述以為諷諫，名《三聖政範》。改右正言。時河北降赤雪，河東地震五六年不止，甫推《洪範五行傳》及前代變驗，上疏曰：「赤雪者，赤眚也，人君舒緩之應。舒緩則政事弛，賞罰差，百官廢職，所以召亂也。晉太康中，河陰降赤雪。時武帝怠於政事，荒宴後宮。每見臣下，多道常事，不及經國遠圖，故招赤眚之怪，終致晉亂。地震者，陰之盛也。陰之象，臣也，後宮也，四夷也。三者不可過盛，過盛則陰為變而動矣。忻州趙分，地震六年。每震，則有聲如雷，前代地震，未有如此之久者。惟唐高宗本封於晉，及即位，晉州經歲地震。宰相張行成言，恐女謁用事，大臣陰謀，宜制於未萌。其後武昭儀專恣，幾移唐祚。天地災變，固不虛應，陛下救紓緩之失，莫若自主威福，時出英斷，以懾姦邪，以肅天下。救陰盛之變，莫若外謹戎備，內制後宮。謹戎備，則切責大臣，使之預圖兵防，熟計成敗；制後宮，則凡掖庭非典掌御幸者，盡出之，且裁節其恩，使無過分，此應天之實也。」時契丹、西夏稍強，後宮張修媛寵幸，大臣專政，甫以此諫焉。

又言：「修媛寵恣市恩，禍漸已萌。夫后者，正嫡也，其餘皆婢妾爾。貴賤有等，用物不宜過僭。自古寵女色，初不制而後不能制者，其禍不可悔。」帝曰：「用物在有司，朕恨不知爾。」甫曰：「世謂諫臣耳目官，所以達不知也。若所謂前世女禍者，載在書史，陛下可自知也。」

夏國乞盟，甫上一利四害，曰：「宿兵以來，國用空耗。今若與之約和，則邊兵可減，科斂可省。其為利一也。始，契丹聲言，嘗遣使諭西人使臣中國。今和議既成，必恃其功。去歲有割地之請，朝廷已增歲賂，若更有求，將安拒之？其為害一也。自承平四十年，武事不飭，及邊鄙有警，而用不習之將，不練之兵，故久無成功。然比來邊臣中材謀勇健者，往往復出，方在講訓不懈，以張中國之威。一旦因議和弛備，復如曩日，緩急必不可用。其為害二也。自元昊拒命，終不敢深入關中者，以唃廝囉等族不附，慮為後患也。今中國與之和，獲歲遺之厚，彼必專力以制二蕃，強大之勢，自茲為始。其為害三也。且朝廷恃久安之勢，法令紀綱，弛而不葺。及西戎累敗，王師始議更張，以救前弊。今見戎人請和，苟貪無事，他時之患，不可救矣。其為害四也。凡利害之機，願陛下熟圖之。」

又言：「張子奭使夏州回，元昊復稱臣，然乞歲賣青鹽十萬石，兼欲就京師互市諸物，仍求增歲給之數。臣以謂西鹽數萬石，其直不下錢十餘萬緡。況朝廷已許歲賜二十五萬，若又許其賣鹽，則與遺契丹物數相當。使契丹聞之，則貪得之心生矣。況自德明之時，累乞放行青鹽，先帝以其亂法，不聽。及請之不已，追德明弟入質而許之，是則以彼難從之事，杜其意也。蓋鹽，中國之大利，又西戎之鹽，味勝解池所出，而出產無窮。既開其禁，則流於民間，無以堤防矣。兼聞張子奭言，元昊自拒命以來，收結人心，鈔掠所得，旋給其眾，兵力雖勝，用度隨窘。當此之時，尤宜以計困之，安得汲汲與和，曲徇其請乎？」

時陝西經略招討副使韓琦、判官尹洙還朝，甫建議請詔琦等，條四路將官能否，為上、中、下三等，黜其最下者。保州兵變前，有告者，大臣不時發之。甫因言樞密使副當得罪，使，乃杜衍也。邊將劉滬城水洛於渭州，總管尹洙以滬違節度，將斬之。大臣稍主洙議，甫以謂：「水洛通秦、渭，於國家為利，滬不可罪。」由是罷洙而釋滬。衍屢薦甫，洙與甫素善者，而甫不少假借，其鯁亮不私如此。

甫嘗言參知政事陳執中不學亡術，不可用。帝難之，由是求補外，不許。其後奏丁度因對求進用，帝曰：「度未嘗請也。」度乞與甫辯，且指甫為宰相杜衍門人。乃以右司諫出知鄧州，徙安州，歷江東、兩浙轉運使。

范仲俺知杭州，多以便宜從事。甫曰：「范公，大臣也。吾屈於此，則不得伸於彼矣。」一切繩之以法，然退未嘗不稱其賢。再遷尚書兵部員外郎，改直史館、知陝州，徙晉州。為河東轉運使、三司度支副使，遷刑部郎中、天章閣待制、河北都轉運使，留為侍讀。卒，特贈右諫議大夫。

甫性勁果，善持論，有文集七卷，著《唐史記》七十五卷。每言唐君臣行事，以推見當時治亂，若身履其間，而聽者曉然，如目見之。時人言：「終日讀史，不如一日聽孫論也。」《唐史》藏秘閣。

謝絳
謝絳，字希深，其先陽夏人。祖懿文，為杭州鹽官縣令，葬富陽，遂為富陽人。父濤，以文行稱，進士起家，為梓州榷鹽院判官。李順反成都，攻陷州縣，濤嘗畫守禦之計。賊平，以功遷觀察推官，權知華陽縣。亂亡之後，田廬荒廢，詔有能占田而倍入租者與之，於是腴田悉為豪右所占，流民至無所歸。濤收詔書，悉以田還主。改秘書省著作佐郎、知興國軍。還，以治行召對長春殿，命試學士院。會契丹入寇，真宗議親征，時曹、濮多盜，而契丹聲言趨齊、鄆，以濤知曹州。屬縣賦稅多輸睢陽助兵食，是歲霖潦，百姓苦於轉送，濤悉留不遣。奏曰：「江、淮漕運，日過睢陽，可取以餉軍。願留曹賦繇廣濟河以饋京師。」轉運使論以為不可，詔從濤奏。嘗使蜀還，舉所部官三十餘人。宰相疑以為多，濤曰：「有罪，願連坐之。」奉使舉官連坐，自濤始。久之，用馮拯薦，復召試，以尚書兵部員外郎直史館，遂兼侍御史知雜事。真宗山陵靈駕所經道路，有司請悉壞城門、廬舍，以過車輿象物。濤言：「先帝車駕封祀，儀物大備，猶不聞有所毀撤，且遺詔從儉薄。今有司治明器侈大，以勞州縣，非先帝意，願下少府裁損之。」進直昭文館，累官至太子賓客。

絳以父任試秘書省校書郎，舉進士中甲科，授太常寺奉禮郎、知汝陰縣。善議論，喜談時事，嘗論四民失業，累數千言。天禧中，上疏謂宋當以土德王天下。時大理寺丞董行父，請用天為統，以金為德。詔兩制議，皆言：「用土德，則當越唐上承於隋；用金德，則當越五代紹唐。而太祖實受終周室，豈可弗遵傳繼之序？」絳、行父議皆黜不用。

楊億薦絳文章，召試，擢秘閣校理、同判太常禮院。丁母憂，服除，仁宗即位，遷太常博士。用鄭氏《經》、唐故事議宣祖非受命祖，不宜配享感生帝，請以真宗配之。翰林學士承旨李維以為不可。尋出通判常州。天聖中，天下水旱、蝗起，河決滑州，絳上疏曰：

「去年京師大水，敗民廬舍，河渠暴溢，幾冒城郭；今年苦旱，百姓疫死，田穀焦槁，秋成絕望：此皆大異也。按《洪範》、京房《易傳》皆以為簡祭祀，逆天時，則水不順下；政令逆時，水失其性，則壞國邑，傷稼穡；顓事者知，誅罰絕理，則大水殺人；欲德不用，茲謂張，厥災荒；上下皆蔽，茲謂隔，其咎旱：天道指類示戒，大要如此。陛下夙夜勤苦，思有以上塞時變，固宜策告殃咎，變更理化，下罪己之詔，修順時之令，宣群言以導壅，斥近幸以損陰。而聖心優柔，重在改作，號令所發，未聞有以當天心者。
夫風雨、寒暑之於天時，為大信也；信不及於物，澤不究於下，則水旱為沴。近日制命，有信宿輒改，適行遽止，而欲風雨以信，其可得乎？天下之廣，萬幾之眾，不出房闥，豈能盡知？而在廷之臣，未聞被數刻之召，吐片言之善，朝夕左右，非恩澤即佞幸，上下皆蔽，其應不虛。
昔兩漢日食、地震、水旱之變，則策免三公，以示戒懼。陛下進用丞弼，極一時之選，而政道未茂，天時未順，豈大臣輔佐不明邪？陛下信任不篤邪？必若使之，宜推心責成，以極其效；謂之不然，則更選賢者。比來姦邪者易進，守道者數窮，政出多門，俗喜由徑。聖心固欲盡得天下之賢能，分職受業；而宰相方考賢進吏，無敢建白。欲德不用之應，又可驗矣。
今陽驕莫解，蟲孽漸熾，河水妄行。循依違之跡，行尋常之政，臣恐不足回靈意、塞至戒。古者，穀不登則虧膳，災屢至則降服，凶年不塗塈。願下詔引咎，損太官之膳，避路寢之朝，許士大夫斥諱上聞，譏切時病。罷不急之役，省無名之斂，勿崇私恩，更進直道，宣德流化，以休息天下。至誠動乎上，大惠浹於下，豈有時澤之艱哉！」
仁宗嘉納之。

會修國史，以絳為編修官，史成，遷祠部員外郎、直集賢院。時濤官西京，且老矣，因請便養，通判河南府。又論：「唐室麗正、史官之局，並在大明、華清宮內。太宗皇帝肇修三館，更立秘閣於昇龍門左，親為飛白書額，作贊刻石閣下。景德中，圖書寖廣，真宗皇帝益以內帑四庫。二聖數嘗臨幸，親加勞問，遞宿廣內者，有不時之召。人人力道術、究藝文，知天子尊禮甚勤，而名臣高位，繇此其選也。往者遭遘延燔，未遑中葺，或引兩省故事，別建外館，直舍卑喧，民櫩叢接。太官衛尉，供擬滋削，虧體傷風，莫茲為甚。陛下未嘗迂翠華、降玉趾，寥寥冊府，不聞輿馬之音，曠有日矣。議者以謂慕道不篤於古，待士少損於前。士無延訪之勤，而因循相尚，不自激策，文雅漸弊，竊為聖朝惜之。願辟內館，以恢景德之制。」詔可。

絳雖在外，猶數論事。奏言：「近歲不逞之徒，託言數術，以先生、處士自名，禿巾短褐，內結權幸，外走州邑，甚者矯誣詔書，傲忽官吏。請嚴禁止。嘗以墨敕賜封號者，追還之。」

還權開封府判官，言：

「蝗亙田野，坌人郛郭，跳擲官寺，井匽皆滿。魯三書螟，《穀梁》以為哀公用田賦虐取於民。朝廷斂弛之法，近於廉平，以臣愚所聞，似吏不甚稱而召其變。凡今典城牧民，有顓方面之勢：才者掠功取名，以嚴急為術，或辯偽無實，數蒙獎錄；愚者期會簿書，畏首與尾。二者政殊，而同歸於弊。
夫為國在養民，養民在擇吏，吏循則民安，氣和而災息。願先取大州邑數十百，詔公卿以下，舉任州守者，使得自辟屬縣令長，務求術略，不限資考。然後寬以約束，許便宜從事。期年條上理狀，或徙或留，必有功化風跡，異乎有司以資而任之者焉。漢時，詔問京房災異可息之術，房對以考功課吏。臣願陛下博訪理官，除煩苛之命；申敕計臣，損聚斂之役。勿起大獄，勿用躁人，務靜安，守淵默。《傳》曰：『大侵之禮，百官備而不制。』言省事也。如此而沴氣不弭，嘉休不至，是靈意𧫩讕，而聖言罔惑歟。」
會郭皇后廢，絳陳《詩白華》，引申后、褒姒事以諷，辭甚切至。徙三司度支判官，再遷兵部員外郎。上言：「邇來用物滋侈，賜予過制，禁中須索，去年計為緡錢四十五萬。自今春至四月，已及二十餘萬。比詔裁節費用，而有司移文，但求咸平、景德簿書。簿書不存，則無所措置。臣以謂不若推近及遠，遞考歲用而裁節之，不必咸平、景德為準也。」

初，詔罷織密花透背，禁人服用，且云自掖庭始。既而內人賜衣，復取於有司。又後苑作製玳瑁器，索龜筒於市。龜筒，禁物也，民間不得有，而索不已。絳皆論罷之。又言：「號令數變則虧國體，利害偏聽則惑聰明。請者務欲各行，而守者患於不一。請罷內降，凡詔令皆由中書、樞密，然後施行。」因進《聖治箴》五篇。

以父憂去，服除，擢知制誥，判吏部流內銓、太常禮院。吏部擬官，舊視職田有無，不問多寡，以是不均。絳為核其實，以多寡為差，其有名而無實者皆不用，人以為便。初改判禮院為知禮儀事，自張絳建請。

使契丹，還，請知鄧州。距州百二十里，有美陽堰，引湍水溉公田。水來遠而少，利不及民；濱堰築新土為防，俗謂之墩者，大小又十數，歲數壞，輒調民增築。姦人蓄薪茭，以時其急，往往盜決堰墩，百姓苦之。絳按召信臣六門堰故跡，距城三里，壅水注鉗廬陂，溉田至三萬頃。請復修之，可罷州人歲役，以水與民，未就而卒，年四十六。

絳以文學知名一時，為人修潔醞藉，所至大興學舍，嘗請諸郡立學。在河南修國子學，教諸生，自遠而至者數百人。好施宗族，喜賓客，以故，卒之日，家無餘貲。有文集五十卷。子景初、景溫、景平、景回。景平好學，著詩書傳說數十篇，終秘書丞。景回早卒。

子 景溫
景溫，字師直。中進士第，通判汝、莫二州，江東轉運判官。興宣城百丈圩，議者以為罪，降通判、知漣水軍。神宗初，知諫院邵亢直其前事，徙真州，提點江西刑獄。歷京西、淮南轉運使。

景溫平生未嘗仕中朝，王安石與之善，又景溫妹嫁其弟安禮，乃驟擢為侍御史知雜事。安石方惡蘇軾，景溫劾軾向丁憂歸蜀，乘舟商販。朝廷下六路捕逮篙工、水師窮其事，訖無一實。蘇頌等論李定不持母服，景溫察安石指，為辨於前。已而事下臺，景溫難違眾議，始云定當追服。又言薛向不當得侍從，王韶邊奏誣罔，寖失安石意，然猶以嘗助己，但改直史館兼侍讀。不敢拜，出知鄧州。

逾年，進陝西都轉運使，以不奉司農約束，改知鄧、襄、澶三州，加直龍圖閣，判將作監。轉右諫議大夫、知潭州。章惇開五溪，景溫協力拓築，論功進官，召拜禮部侍郎。復出知洪州、應天府、瀛州。

元祐初，進寶文閣直學士、知開封府。未滿歲，御史中丞劉摯言其非撥煩吏。右司諫王覿言：「瀛州妖婦李自稱事九仙聖母，能與人通語言，談禍福。景溫在郡為所惑，禮餉甚厚，遣十兵挈之入京。數遣子慥至其處；補李婿為小史，使出入官府，崇大聲勢；至縱嬖妾之弟，醉歐市人。為政若此，尚何惜而不加譴。」於是罷知蔡州。

三年初，置權六曹尚書，以為刑部。劉安世復論之，改知鄆州，再歷永興軍。時章惇為相，景溫言元祐大臣改先帝之政，並西夏人偃蹇終未順命，宜罷分畫，以馬跡所至為境。惇用其說，徙知河陽，卒，年七十七。

葉清臣
葉清臣，字道卿，蘇州長洲人。父參，終光祿卿。清臣幼敏異，好學善屬文。天聖二年，舉進士，知舉劉筠奇所對策，擢第二。宋進士以策擢高第，自清臣始。授太常寺奉禮郎、簽書蘇州觀察判官事。還為光祿寺丞、集賢校理，通判太平州、知秀州。入判三司戶部勾院，改鹽鐵判官。

上言九事：請遣使循行天下，知民疾苦，察吏能否；興太學，選置博士，許公卿大臣子弟補學生；重縣令；諸科舉人取名大義，責以策問；省流外官，無得入仕；聽武臣終三年之喪；罷度僧；廢讀經一業；訓兵練將，慎出令，簡條約。詞多不載。出知宣州，累遷太常丞，同修起居注，判三司鹽鐵勾院，進直史館。

是冬，京師地震，上疏曰：「天以陽動，君之道也；地以陰靜，臣之道也。天動地靜，主尊臣卑。易此則亂，地為之震。乃十二月二日丙夜，京師地震，移刻而止；定襄同日震，至五日不止，壞廬寺，殺人畜，凡十之六。大河之東，彌千五百里而及都下，誠大異也。屬者熒惑犯南斗，治曆者相顧而駭。陛下憂勤庶政，方夏泰寧，而一歲之中，災變仍見。必有下失民望、上戾天意者，故垂戒以啟迪清衷。而陛下泰然不以為異，徒使內侍走四方，治佛事，修道科，非所謂消復之實也。頃范仲淹、余靖以言事被黜，天下之人，齰舌不敢議朝政者，行將二年。願陛下深自咎責，許延忠直敢言之士，庶幾明威降鑒，而善應來集也。」書奏數日，仲淹等皆得近徙。

會詔求直言，清臣復上疏言大臣專政，仁宗嘉納之。清臣請外，為兩浙轉運副使。並太湖有民田，豪右據上遊，水不得泄，而民不敢訴。嘗建請疏盤龍彙、滬瀆港入於海，民賴其利。以右正言知制誥，知審官院，判國子監。

時陝西用兵，上言：「當今將不素蓄，兵不素練，財無久積。小有邊警，外無驍將，內無重兵。舉西北二垂觀之，若落大瓠，外示雄壯，其中空洞，了無一物。脫不幸戎馬猖突，腹內諸城，非可以計術守也。自元昊僭竊，因循至於延州之寇，中間一歲矣。而屯戍無術，資糧不充，窮年畜兵，了不足用，連監牧馬，未幾已虛。使蚩蚩之無所倚而安者，此臣所以孜孜憂大瓠之穿也。今羌戎稍卻，變詐亡窮，豈宜乘即時之小安，忘前日之大辱？又將泰然自處，則後日視今，猶今之視前也。」

元昊圍延州，既解去，鈐轄內侍盧守懃與通判計用章更訟於朝。時內侍用事者，多為守懃遊說，朝廷議薄守懃罪，而流用章嶺南。清臣上疏曰：「臣聞眾議，延州之圍，盧守懃首對范雍號泣，謀遣李康伯見元昊，為偷生之計。計用章以為事急，不若退保鄜州，李康伯遂有『死難，不可出城見賊』之語。自元昊退，守懃懼金明之失、二將之沒，朝廷歸罪邊將；又思倉卒之言，一旦為人所發，則禍在不測。遂反覆前議，移過於人，先為奏陳，冀望取信。正如黃德和誣奏劉平，欲免退走之罪。尋聞計用章亦疏斥守懃事狀，詔文彥博置劾，未分曲直，而遽罪用章、康伯，特赦守懃。此必有議者結中人、惑聖聽，以為方當用師邊陲，不可輕起大獄。臣觀前史，魏尚、陳湯雖有功，尚不免削爵，罰作案驗吏士。何況擁兵自固，觀望不出，恣縱羌賊，破一縣，擒二將。大罪未戮，又自蔽其過，矯誣上奏，此而不按，何罪不容？設用章有退保之言，止坐畏懦；而守懃謀見賊之行，乃是歸款。二者之責，孰重孰輕，望詔彥博鞫正其獄。苟用章之狀果虛，守懃之罪果白，用章更置重科，物論亦允。無容偏聽一辭，以虧王道無黨之義。」其後獄具，守懃才降湖北兵馬都監。

時西師未解，急於經費，中書進擬三司使，清臣初不在選中。帝曰：「葉清臣才可用。」擢為起居舍人、龍圖閣學士、權三司使公事。始奏編前後詔敕，使吏不能欺，簿帳之叢冗者，一切刪去。內東門、御廚皆內侍領之，凡所呼索，有司不敢問，乃為合同以檢其出入。清臣與宋庠、鄭戩雅相善，為呂夷簡所惡，出知江寧府。逾年，入翰林學士，知通進銀臺司、勾當三班院。丁父憂，言者以清臣為知兵，請起守邊。及服除，宰相陳執中素不悅之，即除翰林侍讀學士、知邠州。道由京師，因請對，改澶州，進尚書戶部郎中、知青州。徙知永興軍，浚三白渠，溉田逾六千頃。

仁宗御天章閣，召公卿，出手詔問當世急務。清臣聞之，為條對，極論時政闕失，其言多劘切權貴。且曰：「陛下欲息奔競，此係中書。若宰相裁抑奔競之流，則風俗惇厚，人知止足；宰相用憸佞之士，則貪榮冒進，激成渾波。向有職在管庫，日趨走時相之門。入則取街談巷言，以資耳目；出則竊廟謨朝論，以驚流輩。一旦皆擢職司，以酬所任。比日人士競踵此風，出入權要之家，時有『三屍』、『五鬼』之號。乃列館職，或置省曹。且臺諫官為天子耳目，今則不然，盡為宰相肘腋。宰相所惡，則捃以微瑕，公行擊搏；宰相所善，則從而唱和，為之先容。中書政令不平，賞罰不當，則箝口結舌，未嘗敢言。人主纖微過差，或宮闈小事，即極言過當，用為訐直。供職未逾歲時，遷擢已加常等。宋禧為御史，勸陛下宮中畜犬設棘，以為守衛。削弱朝體，取笑四夷，不加訶譴，擢為諫官。王達兩為湖南、江西轉運使，所至苛虐，誅剝百姓，徒配無辜，特以宰相故舊，不次拔擢，遂有河北之行。如此，是長奔競也。」其他所列利害甚眾。

會河決商胡，北道艱食，復以為翰林學士、權三司使。舊制，有三司使、權使公事，而清臣所除，止言「權使」，自是分三等焉。以戶部副使向傳式不職，奏請出之。皇祐元年春，帝御便殿，訪近臣以備邊之策。清臣上對，略曰：

「陛下臨御天下，二十八年，未嘗一日自暇自逸。而西夏、契丹頻歲為患者，豈非將相大臣，不得其人，不能為陛下張威德而攘四夷乎？昔王商在廷，單于不敢仰視；郅都臨代，匈奴不敢犯邊。今內則輔相寡謀，綱紀不振；外則兵不素練，將不素蓄。此外寇得以內侮也。慶曆，劉六符來，執政無術略，不能折衝樽俎，以破其謀。六符初亦疑大國之有人，藏姦計而未發。既見表裏，遂肆陸梁。只煩一介之使，坐致二十萬物，永匱膏血，以奉腥膻。此有識之士，所以為國長太息也。
今詔問：「北使詣闕，以伐西戎為名，即有邀求，何以答之？」臣聞誓書所載，彼此無求。況元昊叛邊，累年致討，契丹坐觀金鼓之出，豈有毫髮之助？今彼國出師，輒求我助，奸盟違約，不亦甚乎？若使辯捷之人，判其曲直，要之一戰，以破其謀，我直彼曲，豈不憚服。苟不知咎，或肆侵陵，方河朔災傷之餘，野無廬舍，我堅壁自守，縱令深入，其能久居？既無所因之糧，則亟當遁去。然後選擇驍勇，遏絕歸師，設伏出奇，邀擊首尾，若不就禽，亦且大敗矣。
詔問：「輔翊之能，方面之才，與夫帥領偏裨，當今孰可以任此者？」臣以為不患無人，患有人而不能用爾。今輔翊之臣，抱忠義之深者，莫如富弼。為社稷之固者，莫知范仲淹。諳古今故事者，莫如夏竦。議論之敏者，莫如鄭戩。方面之才，嚴重有紀律者，莫如韓琦。臨大事能斷者，莫如田況。剛果無顧避者，莫如劉渙。宏達有方略者，莫如孫沔。至於帥領偏裨，貴能坐運籌策，不必親當矢石，王德用素有威名，范仲淹深練軍政，龐籍久經邊任，皆其選也。狄青、范全頗能馭眾，蔣偕沉毅有術略，張亢倜儻有膽勇，劉貽孫材武剛斷，王德基純愨勁勇，此可補偏裨者也。
詔謂：「朔方災傷，軍儲缺乏。」此則三司失計置，轉運使不舉職，固非一日。既往固已不咎，來者又復不追，臣未見其可也。且如施昌言承久弊之政，方欲竭思慮、辦職事，一與賈昌朝違戾，遂被移徙，軍儲何由不乏？自去年秋八月，計度市糴，而昌朝執異議，仲春尚未與奪，財賦何緣得豐？先朝置內帑，本備非常。今為主者之吝，自分彼我，緩急不以為備，則臣不知其所為也。至如粒食之重，轉徙為難，莫若重立爵等，少均萬數，豪民詿誤，使得入粟，以免杖笞，必能速辦。夫能儉嗇以省費，漸致於從容。德音及此，天下之福也。比日多以卑官躐請厚奉，或身為內供奉而有遙刺之給，或為觀察使便占留後之封，幸門日開，賜予無藝，若令有司執守，率循舊規，庶幾物力亦獲寬弛。
詔問：「戰馬乏絕，何策可使足用？」臣前在三司，嘗陳監牧之弊，占良田九萬餘頃，歲費錢百萬緡。天閑之數，才三四萬，急有征調，一不可用。今欲不費而馬立辦，莫若賦馬於河北、河東、陝西、京東西五路。上戶一馬，中戶二戶一馬，養馬者復其一丁。如此，則坐致戰馬二十萬匹，不為難矣。」
時清臣以河北乏兵食，自汴漕米繇河陰輸北道者七十餘萬；又請發大名庫錢，以佐邊糴。而安撫使賈昌朝格詔不從，清臣固爭，且疏其跋扈不臣。宰相方欲兩中之，乃徙昌朝鄭州，罷清臣為侍讀學士、知河陽。卒，贈左諫議大夫。

清臣天資爽邁，遇事敢行，奏對無所屈。郭承祐妻舒王元偁女，封郡主，給奉；及承祐為殿前副都指揮使，妻以不加封，請增月給，清臣執奏不可。仁宗曰：「承祐管軍，妻又諸王女，當優之。」清臣曰：「是終為僥幸。」遂卷其奏置懷中，不行。數上書論天下事，陳九議、十要、五利，皆當世可行者。有文集一百六十卷。子均，為集賢校理。

楊察
楊察，字隱甫。其先晉人，從唐僖宗入蜀，家於成都。至其祖鈞，始從孟昶歸朝。鈞生居簡，仕真宗時，至尚書都官員外郎，嘗官廬州，遂為合肥人。居簡生察，景祐元年，舉進士甲科，除將作監丞、通判宿州。遷秘書省著作郎、直集賢院，出知潁、壽二州，入為開封府推官，判三司鹽鐵、度支勾院，修起居注，歷江南東路轉運使。屬吏以察年少，易之。及行部，數摘姦隱，眾始畏伏。察在部，專以舉官為急務。人或議之，察曰：「此按察職也，苟掎拾羨餘，則俗吏之能，何必我哉！」召為右正言、知制誥，權判禮部貢院。時上封者請罷有司糊名考士，及變文格，使為放軼以襲唐體。察以謂：「防禁一潰，則奔競復起。且文無今昔，惟以體要為宗，若肆其澶漫，亦非唐氏科選之法。」前議遂寢。

晏殊執政，以妻父嫌，換龍圖閣待制。母憂去職，服除，復為知制誥，拜翰林學士、權知開封府，擢右諫議大夫、權御史中丞。論事無所避。會詔舉御史，建言：「臺屬供奉殿中，巡糾不法，必得通古今治亂良直之臣。今舉格太密，公坐細故，皆置不取，恐英偉之士，或有所遺。」御史何郯以論事不得實，中書問狀。察又言：「御史，故事許風聞；縱所言不當，自係朝廷采擇。今以疑似之間，遽被詰問，臣恐臺諫官畏罪緘默，非所以廣言路也。」

又數以言事忤宰相陳執中。未幾，三司戶部判官楊儀以請求貶官，察坐前在府失出笞罪，雖去官，猶罷知信州。徙揚州，復為翰林侍讀學士，又兼龍圖閣學士、知永興軍，加端明殿學士、知益州。再遷禮部侍郎，復權知開封府，復兼翰林學士、權三司使。

內侍楊永德毀察於帝，三司有獄，辭連衛士，皇城司不即遣，而有詔移開封府鞫之。察由是乞罷三司，乃遷戶部侍郎兼三學士，提連集禧觀，進承旨。逾年，復以本官充三司使。餌鍾乳過劑，病癰卒。贈禮部尚書，諡宣懿。

察美風儀。幼孤，七歲始能言，母頗知書，嘗自教之。敏於屬文，其為制誥，初若不用意；及稿成，皆雅致有體，當世稱之。遇事明決，勤於吏職，雖多益喜不厭。癰方作，猶入對，商畫財利，歸而大頓，人以為用神太竭云。有文集二十卷。無子，以兄子庶為嗣。

弟寘，舉進士第一，通判潤州，以母憂不赴，毀瘠而卒。時人傷之。


論曰：當仁宗在位時，宋興且百年，海內嘉靖，上下安佚。然法制日以玩弛，僥幸之弊多。自西陲用兵，關中困擾，天子憫勞元元，奮然欲用群材以更內外之治，於時俊傑輩出。尹洙崎嶇兵間，亦頗論天下之事。孫甫馳騁言路，咸以文學、方正知名。絳文詞議論，尤為儒林所宗。朝廷方欲倚用之，不幸死矣。最後，清臣、察繇進士高等，不數年致位侍從，立朝謇謇，無所附麗，為一時名臣。豈非出於上之所自擢，故奮勵不撓，以圖報稱哉？


Chinese text: This work was published before January 1, 1923, and is in the
public domain worldwide because the author died at least 100 years ago.
