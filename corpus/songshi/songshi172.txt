職官十二〈（奉祿製下）〉○增給公用錢給券職田增給

權三司使，知開封府，百千。權發遣三司使，五十千。玉清昭應宮、景靈宮、會靈觀三副使，觀文殿大學士，三十千。觀文殿學士，資政殿大學士，〈（元豐添保和殿大學士。）〉宮觀、三司判官，判子司，〈（權及權發遣同。）〉開封府判官，提舉諸司庫務，管轄三司軍大將，提點內弓箭庫，二十千。宮觀都監、勾當官，十七千。（任都知、押班者，二十千。資政、端明、翰林侍讀、〈（元祐復置翰林侍讀、侍講學士，紹聖中罷。）〉龍圖、天章學士，〈（元豐添保和、延康、定文、顯謨、徽猷學士。）〉樞密直、後改〈（述古殿。）〉龍圖、天章直學士，〈（元豐添定文、顯謨、微猷直學士，保和、龍圖、天章、寶文、顯謨、徽奠待制。）〉十五千。〈（春、冬綾各五匹，絹十七匹，羅一匹，綿五十兩。已上大學士至待制，奉隨本官，衣賜如本官例，大即依本官例；小即依逐等。大觀二年，戶部尚書左睿言：「見編修《祿格》，學士添支比正任料錢相去遼邈，如觀文殿大學士、節度使從二品，大學士添支三十千而已，節度使料錢乃四百千，傔）從、粟帛等稱是。或謂大學士有寄祿官料錢，故添支數少。今以銀青光祿大夫任觀文殿大學士較之，則通料錢不及節度使之半，其厚薄不均明矣。自餘學士視諸正任，率皆不等。欲將職錢改作貼職錢以別之。正任料錢、公使為率，參酌立定。自學士至直閣以上貼職錢，不以內外，並給。觀文殿大學士，百千。觀文學士，資政大學士，八十千。端明後改延康殿學士，五十千。前執政加二十千。龍圖、天章、寶文、顯謨、徽猷學士，樞密直改述古學士，四十千。龍圖、天章、寶文、顯謨、徽猷直學士，三十千。待制，二十千。集賢改集英殿修撰，十五千。直龍圖閣至直秘閣，十千。」詔從之。宣和三年，戶部尚書沈積中、侍郎王蕃言：「元豐法，帶職人依《嘉祐祿令》，該載觀文殿大學士以下至直學士，添支錢三等，自三十千至十五千。大觀中，因敕令所啟請，改作貼職錢，觀文大學士至直秘閣，自百千至十千，凡九等。兼增添在京供職米麥，觀文殿大學士至待制，自五十石至二十五石四等，比舊法增多數倍。」又奏：「學士提舉在京官，除本身請給外，更請貼職，並差遣添支，比六曹尚書、翰林學士承旨幾及一倍以上，非稱事制祿之意。」詔並依元豐法，御史中丞二十千，察案御史十千，籍田令七千；並依元豐三年詔，司農寺丞十五千，主簿京朝官十二千，選人十千。熙寧三年，詔廣親、睦親宅記室、講書十五千，教授十二千，軍巡使十七千，權使及判官七千。已上並元豐製，已下惟增散官而已。）〉群牧使、副使，開封推官，三司河渠勾當公事、同管勾河渠案公事，十五千。群牧都監，十三千。銀台司，審官院，三班院，吏部銓，登聞檢院、鼓院，太常禮院主判官，糾祭在京刑獄，群牧判官，監察使，十千。判司農寺，七千。

其知、判諸路州、軍、府，有六十千至七千，凡八等。有以官者：三師，三公，六十千。僕射，東宮三師，並曾任中書、樞密，特進，五十千。尚書並左、右丞，東宮三少，金紫光祿大夫至光祿大夫，學士，給事中，諫議，舍人，待制已上，並橫班使、副，三十千。〈（橫班有二百千者。待制已上充益、梓、利、夔州路知州，給鐵錢二百千。橫班副使知夔州，一百五十千，知諸州、軍者，八十千。）〉大卿監，諸司使、副至供奉官，中大夫至中散大夫，武功郎至秉義郎，閤門祗候已上，十五千。〈（十五千已上有從州、府地望給者。不係大卿，充益、梓、利、夔知州，給鐵錢一百五十千。諸司副使至供奉官、閤門祗候已上知四州同。若知諸州、軍，八十千。惟諸司使一百千。）〉朝官忠翊郎，侍禁，閤門祗候，十千。〈（朝官權知軍、州、府者同。若知四路諸州、府，給鐵錢八十千，知軍六十千。侍禁、閤門祗候、知諸軍、州同。）〉保義郎，殿直，閤門祗候，八千。〈（若知四路諸州、軍者，給鐵錢五十千。）〉京官十千至七千，有二等。〈（知四路州、府，給鐵錢六十千；知軍，五十千。）〉試銜及州縣官，職官兼知春州，七千。有以州望者：河南、大名、荊南、永興、江寧，杭、揚，潭、並、代州，三十千。應天、真定、鳳翔、陝府，秦、青、洪州，二十千。河中，鄆、許、襄、孟、滑、鄭、滄、刑、澶、貝、相、華、晉、潞、廬、壽、宿、泗、楚、蘇、越、潤、常州，十五千。〈（廣州知州，歲七百千，逐月均給。舊月給百千，大中祥符六年，令歲取五百千，餘充添給。益州給鐵錢三百千，梓州二百千，夔州百五十千，餘州約銅錢數而給之。）〉

有都總管、經略安撫等使者、河北四路，〈（真定、瀛州、定州、大名。）〉陝西逐路，〈（永興、秦州、渭州、慶州、延州。）〉河東路，〈（太原。）〉前任兩府，並五十千；諫議、舍人、待制、太中大夫已上，三十千。〈（並特添二十千。知大名府帶河北路安撫使同。知并州帶學士即五十千，而無特給。）〉三路管勾機宜文字，朝官十千，京官七千。石桂州充文南西路都鈐轄、經略安撫使，自諫議、舍人、待制及大卿監、太中大夫、中散大夫已上，三十千。〈（朝臣充廣西路兵馬都鈐轄兼本路安撫管勾經略司公事，即二十。）〉河北沿邊安撫副使、都監以橫行使充者，三十千。〈（自橫行副使並諸司使、副至崇班、武功大夫、敦武郎以上充者，二十千。供奉官、秉義郎、閤門祗候充都監，十五千。）〉同管勾河東緣邊安撫司公事，以橫行副使至內殿崇班、敦武郎以上，二十千。

通判，大藩有二十千至十五千者。餘州、軍，朝官有十千至七千者，京官七千。〈（朝官通判益州，給鐵錢八十千，京官六十千。）〉朝官通判益、梓、利、夔路州、軍、府，給鐵錢七十千，京官五十千。簽判，朝官十千，京官七千。朝官簽判益、梓州，給鐵錢七十千，京官五十千。

三路轉運使，淮南、江浙、荊湖製置茶鹽等稅都大發運使，諫議、待制、大卿監以下，太中、中散以上，三十千。朝官充發運使、副，二十千。〈（武功大夫至武翼郎、諸司使副充發運使副、都監同朝官；充判官，十千。）〉三門、白波發運使，朝官二十千；朝官充判官，十千，京官七千。諸路轉運使、副，朝官宣德郎以下，二十千，任四路者，給鐵錢一百五十千。判官十千。〈（任福建、廣南東西路，十五千。任益、梓、利、夔四路，給鐵錢八十千。）〉諸路提點刑獄，勸農使、副，開封府界提點諸縣鎮公事，二十千。〈（忠翊郎、侍禁、閤門祗候以下任諸路提點刑獄、勸農使副並府界同提點，敦武郎、內殿崇班已上者，十五千。朝官並秉義郎、供奉官、閤門祗候已上任四路提點刑獄，給鐵錢一百五十千。忠翊郎、侍禁、閤門祗候以下，一百千。）

諸路副都總管，權總管，都鈐轄，路分鈐轄，州鈐轄，路分都監，有五十千至八千，凡六等。任四路，給鐵錢有二百千至一百千，凡三等。）〉府界及諸路州、府、軍、監、縣、鎮都監、巡檢、砦主、監押，自諸司使以下至三班借職，武功大夫至承信郎已上，十五千至五千，凡六等。任四路，給鐵錢有一百千至五十千，凡四等。陝西、河東沿邊諸族蕃官巡檢，自十五千至四千，凡六等。諸路走馬承受公事，自從義郎至保義郎。供奉官至殿直，並兩省自供奉官至黃門，自十千至五千，凡四等。〈（任四路，給鐵錢自六十千至四十千，）〉凡三等。府界並諸路州、府、軍、監、縣、鎮監當，朝官七千，京官五千至四千，凡二等。武功大夫以下至進義校尉，諸司使以下至三班使臣，自十千至三千，凡七等。朝官任川峽州、府、軍、監，給鐵錢五十千，京官三十千至二十五千，凡二等。三班使臣任四路者，自六十千至二十五千，凡五等。

朝官充陝西及江、浙、荊湖、福建、廣南提舉、提點鑄錢等公事，自二十千至十五千，凡二等。朝官充都大提舉河渠司，勾當及提舉宮觀，並催遣輦運、催綱，諸州監物務等，自十五千至七千，凡三等。〈（任四路，給鐵錢七十千。）〉京官充催促輦運、催裝斛斗綱船，並諸州監物務等，自七千至五千，凡二等。〈（任四路，給鐵錢五十千。）〉都大提舉修護黃河堤埽岸，諸處巡檢，並監北京大內軍器庫，並蔡河撥發、催綱等。並以兩省供奉官以下至內品充，自十千至三千，凡七等。〈（舊誌有諸路都部署、鈐轄，有五十千至十五千，凡四等。駐泊都監，兵馬都監，有二十千至十五千，凡六等。諸州監場務，朝官供奉以上七千，京官殿直五千，奉職內品三千，內課頤大者，京朝官與京官同，使臣與兵馬監押同。）〉

大中祥符二年，詔外任官不得挈家屬赴任者，許分添給錢贍本家。添給羊，凡外任給羊有二十口至二口，凡六等。給米，有二十石至二石，凡七等。給麵，有三十石至二石，凡七等。傔從，有二十人至二人，凡七等。馬，有十匹至一匹，凡六等。舊誌數不同。今從《四朝志》。

建炎南渡以後，奉祿之制，參用嘉祐、元豐、政和之舊，少所增損。惟兵興之始，宰執請受權支三分之一，或支三分之二，或支賜一半，隆興及開禧自陳損半支給，皆權宜也。其後，內外官有添支料錢，職事官有職錢、廚食錢，職纂修者有折食錢，在京厘務官有添支錢、添支米，選人、使臣職田不及者有茶湯錢，其餘祿粟、傔人，悉還疇昔。今合新舊制而參記之。

元豐定制，以官寄祿。南渡重加修定、開府儀同三司，料錢一百貫。特進，九十貫。〈（春、冬衣絹各二十五匹，小綾一十匹，春羅一匹，冬綿五十兩。）〉金紫光祿大夫，銀青光祿大夫。〈（料錢各六十貫，春、冬絹各二十匹，小綾七匹，春羅一匹，冬綿五十兩。）〉宣奉大夫，正奉大夫，正議大夫，通奉大夫。〈（料錢各五十貫，春、冬絹各十七匹，小綾五匹，春羅一區。冬綿五十兩。）〉通議大夫，太中大夫，中大夫，中奉大夫，中散大夫。（料錢各四十五貫，春、『冬絹各二直五匹，小綾三匹，春羅一匹，冬綿五十兩。朝議大夫，奉直大夫，朝請大夫，朝散大夫，朝奉大夫。以上料錢各三十五貫，春、冬絹各一十五匹，春羅一匹，冬綿三十兩。朝請郎，朝散郎，朝奉郎。（以上料錢各三十貫，春、冬絹各一十三匹春羅一匹，綿三十兩承議郎。〈（料錢二十貫，春、冬絹各一十匹，春羅一匹冬綿三十兩。）〉奉議郎。料錢二十貫，春、冬絹各十匹，春羅一匹，冬綿三十兩通直郎。〈（料錢十八貫，春、冬絹各七匹，春羅一匹，冬綿三十兩）〉宣教郎。〈（料錢十五貫，春、冬絹五匹，冬綿十五兩。）宣議郎。）料錢十二貫，春、冬絹各五匹，冬綿十五兩。）〉承事郎。〈（料錢十貫，春、冬絹各五匹，冬綿十五兩。）〉承奉郎。〈（料錢八貫。）〉承務郎。〈（料錢七貫，元豐以來，厘務止支驛料，大觀二年定支。）〉以上料錢，一分見錢，二分折支。每貫折錢，在京六百文，在外四百文。到任添給驛料。

承直郎。〈（料錢二十五貫，茶湯錢一十貫，廚料米六斗，麵一石五斗，槁四十束，柴二十束，馬一匹，春、冬絹六匹，綿一十二兩。）〉儒林郎。〈（料錢二十貫，茶湯錢一十貫，廚料米六斗，麵一石五斗，槁三十束，柴一十五束，春、冬絹各五匹，冬綿十兩。）〉文林郎，〈（料錢一十五貫，茶湯錢十貫，廚料米六斗，麵一石五斗，槁三十束，柴一十五束，春、冬絹各五匹，綿十兩。）〉從事郎，從政郎，修職郎。〈（已上料錢各一十五貫，茶湯錢一十貫，米、麥各二石。迪功郎。料錢一十二貫，茶湯錢一十貫，米麥各一石五斗。）〉以上錢折支中給一半見錢，一半折支。每貫折見錢七百文。厘務日給，滿替日住。

武臣請奉：太尉。〈（料錢一百貫，春服羅一匹，小綾及絹各十匹，冬服小綾十匹，絹二十匹，綿五十兩。）〉正任節度使。〈（在光祿大夫之下，初授及帶管軍同，料錢四百貫，祿粟一百五十石。承宣使。在通議大夫之下，料錢三百貫，祿粟一百石。觀察使。在中大夫之下，料錢各二百貫，祿粟一百石，米麥十五石。）〉防禦使。〈（在中散大夫之下，料錢二百貫，祿粟一百石，米麥各十二石五斗。）〉團練使。〈（在中散大夫之下，料錢一百五十貫，祿粟七十石，米麥各九石。）〉諸州刺史。〈（在中散大夫之下，料錢一百貫，祿粟五十石，米、麥各七石五斗。）〉自承宣使以下，不帶階官者為正任，帶階官者為遙郡，遙郡各在正任之下，請奉與次任、正任一同。靖康指揮：遙郡以上奉錢、衣賜、傔人、奉馬，權支三分之二。

殿前三衙四廂、捧日、天武左右廂都指揮使遙郡團練使。〈（料錢一百貫文。春、冬服絹各十匹。）〉殿前諸班直都虞候，諸軍都指揮使遙郡刺史。〈（料錢五十貫，衣同前。）〉龍衛、神衛右廂都指揮使遙郡團練使。〈（同捧日、天武。）〉龍、神衛諸軍都指揮使遙郡刺史。〈（同殿前。）

左、右金吾衛上將軍，左、右衛上將軍，在光祿大夫之下。）〉諸衛上將軍。〈（在通奉大夫之下。以上料錢各六十貫，）〉春、冬綾各五匹，絹各一十匹，春羅一匹，冬綿五十兩。左、右金吾衛大將軍。〈（在中散大夫之下，料錢三十五貫，春、冬綾三匹，絹七匹，春羅一匹，綿三十兩。）〉諸衛大將軍。〈（在中散大夫之下，料錢二十五貫，春、冬綾三匹，絹各七匹，春羅一匹，冬綿二十兩。）〉諸衛將軍。〈（在朝奉郎之下，料錢二十五貫，春、冬綾各二匹，絹各七匹，春羅一匹，冬綿十五兩。）〉率府率，〈（在奉議郎之下。）〉率府副率。〈（在通直郎之下。料錢十三貫，春、冬絹各五匹，春羅一匹，冬綿一十五兩。）〉

通侍大夫。〈（在中散大夫之下。料錢五十貫，祿粟二十五石。春絹七匹，冬絹十匹，綿三十兩。）〉傔〈（二十人，馬三匹。）〉正侍大夫，宣正大夫，履正大夫，協忠大夫，中侍大夫。〈（以上在中散大夫之下。料錢各三十七貫，祿粟二十五石，春絹七匹，冬絹十匹，綿三十兩，傔二十人，馬三匹。）〉中亮大夫。〈（在中散大夫之下。料錢三十七貫，祿粟二十五石，春絹七匹，冬絹十匹，綿三十兩，傔二十人，馬三匹。）〉中衛大夫，翊衛大夫，親衛大夫，〈（在中散大夫之下，防禦使之上。）〉拱衛大夫，左武大夫，右武大夫。〈（並在奉直大夫之下，諸司正使之上。以上料錢並二十七貫，春絹七匹，冬絹十匹，綿三十兩。）〉武功大夫，武德大夫，武顯大夫，武節大夫，武略大夫，武經大夫，武義大夫，武翼大夫。〈（並在朝奉大夫之下。以上各料錢二十五貫，廚料米一石、麵二石，春絹七匹，冬絹十匹，綿三十兩。）〉

正侍郎，宣正郎，履正郎，協忠郎，中侍郎，中亮郎，中衛郎，翊衛郎，親衛郎，拱衛郎，左武郎，右武郎。〈（以上並在朝奉郎之下。錢各二十貫，春絹五匹，冬絹七匹，綿三十兩。）〉武功郎，武德郎，武顯郎，武節郎，武略郎，武翼郎，武義郎。〈（並在承議郎之下。以上各料錢二十貫，廚料米、麵各一石，春絹五匹，冬絹七匹，綿三十兩。）〉訓武郎。〈（料錢一十七貫，春絹五匹，冬絹七匹，綿二十兩。）〉修武郎。〈（料錢一十七貫，春絹五匹，冬絹七匹，綿二十兩。）〉從義郎，秉義郎。〈（並料錢十貫，帶職錢十二貫，春絹四匹，冬絹五匹，綿一十兩。）〉忠訓郎，忠翊郎。〈（並料錢七貫，帶職錢十貫，春、冬絹各四匹，冬綿十五兩。）〉成忠郎，保義郎。〈（並料錢五貫，帶職錢七貫，春、冬絹各四匹，綿一十五兩。）〉承節郎，承信郎。〈（並料錢四貫，春、冬絹各三匹，錢二貫文。）〉

進武校尉。〈（料錢三貫，春、冬絹各三匹。）〉進義校尉。〈（料錢二貫，春、冬絹各三匹。）〉下班祗應。〈（各隨差使理年不等。自三年至十二月，料錢七百文，糧二石五斗，春、冬絹各五匹。）〉進武副尉。〈（料錢三貫。進義副尉。料錢一貫。）〉守闕進義副尉。〈（料錢二貫。）〉

料錢、職錢，紹興仍政和之舊：宰相，樞密使，料錢月三百貫。〈（政和左輔、右弼為宰相，紹興左右僕射同中書門下平章事為宰相。舊制，春、冬服小綾各二十匹，絹各三十匹，春羅一匹，冬綿一百兩。初，建炎元年指揮，宰執請受並權支三分之二，支賜支一半。）〉知樞密院事，參知政事，樞密副使，同知樞密院事，簽書樞密院事。〈（料錢二百貫，春、冬服小綾各十匹，絹各二十匹，春羅一匹，冬綿五十兩。）〉太師，太傅，太保，少師，少傅，少保。〈（料錢三百貫，春服羅三匹，權支一匹；小綾三十匹，支二十匹；絹四十匹，支三十匹，冬服綾、絹同。綿二百兩，支一百兩。）〉

以下職事官並支職錢：開封牧，錢一百貫。〈（春服羅一匹，小綾、絹各十匹，冬服小綾十匹，絹二十匹。綿五十兩。）〉太子太師，太傅，太保，職錢二百貫。〈（春服羅一匹，小綾十匹，絹二十五匹，冬服綾、絹同，綿五十兩。）〉少師，少傅，少保，百五十貫。〈（春、冬服小綾各七匹，絹各二十匹，春羅一匹，冬綿五十兩。）〉御史大夫，六部尚書。〈（行，六十貫；守，五十五貫；試，五十貫。春服羅一匹，小綾五匹，絹十七匹，冬服綾、絹同，綿五十兩。）〉翰林學士承旨，翰林學士，〈（五十貫。春服同上。）〉左、右散騎常侍。〈（行，五十五貫；守，五十貫；試，四十五貫。春服小綾三匹，絹十五匹，羅一匹，冬綾、絹同，綿五十兩。）〉權六曹尚書，御史中丞，六曹侍郎並同常侍，太子賓客。〈（行，五十貫；守，四十七貫；試，四十五貫。春服小綾七匹，絹二十匹，羅一匹，冬綾、絹同，綿三十兩。）〉太子詹事。〈（錢、衣同賓客，小綾各止三匹。）〉給事中，中書舍人。〈（行，五十貫；守，四十五貫；試，四十貫。服同詹事。）〉左、右諫議大夫。〈（行，四十五貫；守，四十貫；試，三十七貫。餘同舍人。）〉權六曹侍郎。〈（職錢四十貫，絹同上。）〉太常、宗正卿。〈（行，三十八貫；守，三十五貫；試，三十二貫。春、冬衣隨官序。）〉

秘書監。〈（行，四十二貫；守，三十八貫；試，三十五貫。）〉七寺卿，國子祭酒。〈（行，三十五貫；守，三十二貫；試，三十貫。）〉太常、宗正少卿，秘和少監。〈（行，三十二貫；守，三十貫；試，二十八貫。）〉中書門下省檢正諸房公事，左、右司郎中。〈（行，四十貫；守，三十七貫；試，三十五貫。）〉國子司業，少府、將作、軍器監。〈（行，三十二貫；守，三十貫；試，二十八貫。）〉太子少詹事。〈（行，三十五貫；守，三十二貫；試，三十貫。）〉太子左、右諭德。〈（行，三十三貫；守，三十貫；試，二十九貫；）〉起居郎，起居舍人，侍御史。〈（行，三十七貫；守，三十五貫；試，三十二貫。）〉左、右司員外郎，六曹郎中。〈（同上。）〉殿中侍御史，左、右司諫。〈（行，三十五貫；守，三十二貫；試，三十貫。）〉

左、右正言。〈（行，三十二貫；守，三十貫；試，二十七貫。）〉諸司員外郎。〈（同司諫。）〉少府、將作、軍器少監。〈（行，三十貫；守，二十八貫；試，二十五貫。）〉太子侍讀、侍講。〈（行，二十五貫；守，二十二貫；試，二十貫。）〉監察御史。〈（同正言。）〉太子中舍人，太子舍人。〈（行，二十貫；守，十九貫；試，十八貫。）〉太常丞，太醫令，宗正丞，知大宗正丞，秘書丞，大理正，著作郎。〈（行，二十五貫；守，二十二貫；試，二十貫。紹興元年指揮，宣教郎任館職，寺監丞、簿、評事，台法、主簿，寺簿、正、司直，添給職錢一十六貫，指揮每月特支米三石。）〉七寺丞。〈（行，二十二貫；守，二十貫。）〉秘書郎。〈（行，二十二貫；守，二十貫；試，一十八貫。）〉太常博士。〈（同七寺丞。）〉著作佐郎。〈（同秘書郎。）〉國子監丞。〈（同七寺丞。）〉大理司直、評事。〈（同著作郎。）〉少府、將作、都水監丞。〈（行，二十貫；守，十八貫。）〉秘書省校書郎；〈（行，十八貫；守，十六貫；試，十四貫。）〉正字。〈（行，十六貫；守，十五貫；試，十四貫。）〉御史臺檢法、主簿，九寺簿，〈（行，二十貫；守，十八貫。）〉諸王宮大小學教授，太學、武學博士。〈（行，二十貫；守，十八貫；試，十六貫。今諸王府翊善、讚讀、直講、記室料錢，並支見錢。）〉律學博士。〈（行，十八貫；守，十七貫；試，十六貫。）〉太常寺奉禮郎。〈（十六貫。）〉太常寺太祝、郊社令。〈（行，十八貫、守，十六貫。）〉太官令。〈（十六貫。）〉五監主簿。〈（行，十八貫；守，十六貫。）〉太學正、錄，武學諭。〈（行，十八貫；守，十七貫；試，十六貫。）〉律學正。〈（行，十六貫；守，十五貫；試，十四貫。）〉

樞密院官屬：都承旨，承旨。〈（料錢四十貫，職錢三十貫，承旨二十五貫。春服羅一匹，小綾三匹，絹十五匹，冬服小綾五匹，絹十五匹，綿五十兩。）〉副都承旨。〈（料錢三十貫，職錢二十貫，副承旨、諸房副承旨十五貫，若諸房副承旨同主管承旨司公事，加五貫。春衣羅一匹，絹十五匹，冬絹同，綿三十兩。）〉檢詳諸房文字。〈（職錢三十五貫，廚食錢每日五百。）〉計議、編修官。〈（添支錢十貫，第三等折食錢二十五貫，廚食錢每日五百。）〉

凡諸職事官職錢不言「行」、「守」、「 試」者，準「行」給。職事官衣，如寄祿官例，及無立定則例者，隨寄祿官給。職料錢、米麥計實數給，兩應給者，從多給。〈（謂職錢、米麥。）〉諸承直以下充職事官，〈（謂大理司直、評事。秘書省正字，太學博士、正、錄，武學博士、諭，律學博士、正。）〉聽支階官請受、添給。諸稱請受者，謂衣糧、料錢，餘並為添給。

舊制，觀文殿大學士，三十貫。〈（米三石，麵五石。）〉觀文殿學士，資政、保和殿大學士，二十貫。〈（米三石，麵五石。）〉資政、保和殿學士，十五貫。〈（米三石，麵五石，同上。春、冬小綾各五匹，絹各十七匹，春羅一匹，冬綿五十兩。）〉龍圖、天章、寶文、顯謨、徽猷、敷文閣學士、直學士，十五貫。〈（春、冬小綾各三匹，絹各十五匹，春羅一匹，冬綿五十兩。）〉保和殿，龍圖、天章、寶文、顯謨、徽猷、敷文閣待制同。

先是，大觀，或言添支厚薄不均，其後，自學士而下改名貼職錢：觀文殿大學士；〈（貼職錢一百貫文，米麥各二十五石，添支米三石，麵五石，萬字茶二斤。）〉觀文殿學士，資政、保和殿大學士；〈（貼職錢八十貫，米麥同，添支錢十貫，添支米麵同。）〉資政、保和殿學士；〈（貼職錢七十貫，米麥同，添支米麵同，萬字茶二斤，春、冬綾五匹，絹一十七匹，綿五十兩。羅一匹，）〉端明殿學士；〈（貼職錢五十貫，米麥二十石，添支米三石，麵五石，萬字茶二斤，春、冬綾五匹，絹一十七匹。羅一匹，冬綿五十兩。）〉龍圖、天章、寶文、顯謨、徽猷、敷文閣學士，樞密直學士；〈（正三品，貼職錢四十貫，米麥各一十石，添支米二石，麵五石，萬字茶二斤，春、冬綾五匹，絹一十七匹，春羅一匹，冬綿五十兩。）〉龍圖、天章、寶文、徽奠、敷文閣直學士，保和殿待制；〈（貼職錢三十貫，米麥各一十七石五斗，春、冬綾各三匹，絹一十五匹，春羅一匹，冬綿五十兩。）〉龍圖、天章、寶文、顯謨、徽猷、敷文閣待制；〈（貼職錢二十貫，米麥各一十二石五斗，春、冬綾各三匹，絹一十五匹，春羅一匹，冬綿五十兩。）〉集英殿修撰，右文殿修撰，秘閣修撰；〈（以上貼職錢各一十五貫。）〉直龍圖、天章、寶文閣，直顯謨、徽猷、敷文閣，直秘閣。〈（以上貼職錢各一十貫。）〉

宣和間，罷支貼職錢，仍舊制添支。紹興因之，令諸觀文殿大學士至保和殿大學士料錢、春冬服隨本官；資政殿學士至待制料錢隨本官，春、冬服從一多給。又諸學士添支錢，曾任執政官以上者，在京、外任並支；其餘在京支，外任不支。米、麵、茶、炭、奉馬、傔人衣糧，內外任並給。酒、添支、馬草料，外任勿給。有依祖例添支，〈（如六部尚書而下職事官，分等第支廚食錢，自十五貫至九貫，凡四等，並依宣和指揮。修書官折食錢，監修國史四十千，史館修撰、直史館、本省長貳三十七貫五百，檢討、著作三十五貫，並依自來體例。）〉有特旨添支。如紹興元年指揮：館職，寺監丞、簿、評事，台法、主簿，寺正、司直，博士，添職錢一十貫。六年指揮：五寺、三監、秘書、大宗正丞，太常博士，著作、秘書、校書郎，著作佐郎，正字，大理寺正、司直、評事，台簿，刪定官，檢、鼓、奏告院，特支米三石計議、編修官二石。

祿粟及隨身、兼人：宰相，一百石，紹興：三公，侍中，中書、尚書令，左、右僕射同平章事，並為宰相。隨身七十人。知樞密院事，參知政事，樞密副使，同知樞密院事，一百石，隨身五十人。太師、太傅，太保，少師，少傅，少保，一百石，舊制百五十石。隨身一百人。太尉，一百石，隨身五十人。節度使，祿粟已具奉祿類。元隨五十人，承宣使，元隨五十人。觀察使，防禦使，元隨三十人。團練使，已上並具奉祿類。元隨三十人。諸州刺史，同上。元隨二十人，通侍大夫，正侍大夫，宣正大夫，履正、協忠、中侍、中亮大夫，祿粟、傔人並具奉祿類。捧日、天武左右廂都旨揮使遙郡團練使，五十石，傔十人。〈（龍、神衛右廂都指揮使帶遙郡團練使同。）〉殿前諸班直都虞候，諸軍都指揮使遙郡刺史，二十五石，傔五人。〈（龍、神衛諸軍都指揮使帶遙郡刺史同。）〉

諸學士添支米已附於前，今載：觀文殿大學士，傔二十人。觀文殿學士，資政、保和殿大學士，傔十人。資政、保和殿學士，龍圖、天章、寶文、顯謨、徽猷、敷文閣學士，傔七人。樞密都承旨，傔十人；副都承旨、諸房副承旨，七人。其餘京畿守令、幕職曹官，自十石、七石、五石至於二石各有等。中書堂後官提點五房公事，逐房副承旨，自七人、五人至於一人各有數。因仍前製，舊史已書。凡任宰相、執政有隨身，太尉至刺史有元隨，餘止傔人。

紹興折色：凡祿粟每石細色六斗米麥中支。管軍給米六分，麥四公。隨身、元隨、傔人糧，每鬥折錢三十文，衣綢絹每匹一貫。布每匹三百五十文，綿每兩四十文。

公用錢

自節度使兼使相，有給二萬貫者。其次萬貫至七千貫，凡四等。節度使，萬貫至三千貫，凡四等。節度觀察留後，五千貫至二千貫，凡四等。觀察使，三千貫至二千五百貫，凡二等。防禦使，三千貫至千五百貫，凡四等。團練使，二千貫至千貫，凡三等。刺史，千五百貫至五百貫，凡三等。亦有不給者。〈（觀察使以下在禁軍校者，皆不給。）京守在邊要或加錢給者，罷者如故，皆隨月給受，如祿奉焉。咸平五年，令河北、河東、陝西諸州，皆逐季給。

京師月給者：玉清昭應宮使，百千。景靈宮使，崇文院，七十千。會靈觀使，六十千。祥源觀都大管勾，五十千。御史臺，三百千。大理寺，二百五十三千。刑部，九十六千。舍人院，二十千。太常寺，二十五千，秘閣，二十千。宗正寺，十五千。太常禮院，起居院，十千。門下省，登聞檢院、鼓院，官誥院，三班院，各五十千。

歲給者：尚書都省，銀台司，審刑院，提舉諸司庫務司，每給三十千，用盡續給，不限年月；餘文武常參官內職知州者，歲給王千至百千，凡十三等，皆長吏與通判署籍連署以給用；少卿監以上，有增十千至百千者。淳化元年九月，詔諸州、軍、監、縣無公使處，遇誕降節給茶宴錢，節度州百千，防、團、刺史州五十千，監、三泉縣三十千，嶺南州、軍以幕府州縣官權知州十千。

給券

文武君臣奉使於外，藩郡入朝，皆往來備饔餼，又有賓幕、軍將、隨身、牙官，馬驢、橐駝之差：節、察俱有賓幕以下；中書、樞密、三司使有隨身而無牙官、軍將隨；諸司使以上有軍將、橐駝。餘皆有牙官、馬驢）〉，惟節、察有賓幕。諸州及四夷貢奉使，諸司職掌祗事者，亦有給焉。四夷有譯語、通事、書狀、換醫、十券頭、首領、部署、子弟之名，貢奉使有廳頭、子將、推船、防授之名，職掌有傔。

京朝官、三班外任無添給者，止續給之。京府按事畿內，幕職、州縣出境比較錢穀，覆按刑獄，並給券。其赴任川峽者，給驛券，赴福建、廣南者，所過給倉券，入本路給驛券，皆至任則止。車駕巡幸，群臣扈從者，中書、樞密、三司使給館券，餘官給倉券。

職田

周自卿以下有圭田不稅，晉有芻田，後魏宰人之官有公田，北齊一品以下公田有差，唐制內外官各給職田，五代以來遂廢。咸平中，令館閣檢校故事。申定其制，以官莊及遠年逃亡田充。悉免租稅，佃戶以浮客充，所得課租均分，如鄉原例。州縣長吏給十之五。自餘差給。其兩京、大藩府四十頃，次藩鎮三十五頃，防禦、團練州三十頃，中、上刺史州二十頃，下州及軍、監十五頃，邊遠小州、上縣十頃，中縣八頃，下縣七頃，轉運使、副十頃，兵馬都監押、砦主、厘務官、錄事參軍、判司等，比通判、幕職之數而均給之。

景德二年七月，詔諸州職田如有災傷，準例蠲課。大中祥符九年，殿中侍御史王奇上言，請天下納職田以助振貨。帝曰：「奇未曉給納之理。然朕每覽法寺奏款，外官占田多窬往製，不能自備牛種，水旱之際又不蠲省，致民無告。」遂罷奇奏，因下詔戒飭之。

天聖中，上患職田有無不均，吏或多取以病民；詔罷天下職田，悉以歲入租課送官，具數上三司，計直而均給之。朝廷方議措置未下，仁宗閱具獄，見吏以賄敗者多，惻然傷之；詔復給職田，毋多占佃戶，及無田而配出所租，違者以枉法論。

又十餘年，至慶曆中，詔限職田，有司始申定其數。凡大藩長吏二十頃，通判八頃，判官五頃，幕職官四頃。凡節鎮長吏十五頃，通判七頃，判官四頃，幕職官三頃五十畝。凡防、團以下州軍長吏十頃，通判六頃，判官三頃五十畝，幕職官三頃。其餘軍、監長吏七頃，判官、幕官，並同防、團以下州軍。凡縣令，萬戶以上六頃，五千戶以上五頃，不滿五千戶並四頃。凡簿、尉，萬戶以上三頃，五千戶以上二頃五十畝，不滿五千戶二頃。錄事參軍比本判官。曹官比倚郭簿、尉。發運製置、轉運使副，武臣總管，比節鎮長吏。發運製置判官，比大藩府通判。安撫都監，路分都監，比節鎮通判。大藩府都監，比本府判官。黃汴河、許汝石塘河都大催綱，比節鎮判官。節鎮以下至軍監，諸路走馬承受並砦主，都同巡檢，提舉捉賊，提點馬監，都大巡河，不得過節鎮判官。在州監當及催綱、撥發，巡捉私茶鹽賊盜，駐泊捉賊，不得過簿、尉。自此人有定制，士有定限，吏以職田抵罪者，視昔為庶幾焉。

至熙寧間，復詔詳定：

凡知大藩府三京、京兆、成都、太原、荊南、江寧府，延、秦、揚、杭、潭、廣州。二十頃，節鎮十五頃，餘州及軍淮陽、無為、臨江、廣德、興國、南康、南安、建昌、邵武、興化。並十頃，餘小軍、監七頃。通判、藩府八頃，節鎮七頃，餘州六頃。留守、節度、觀察判官，藩府五頃，節鎮四頃。掌書記以下幕職官三頃五十畝。防禦、團練軍事推官，軍、監判官三頃。令、丞、簿、尉。萬戶以上，縣令六頃，丞四頃；不滿萬戶，令五頃，丞三頃；不滿五千戶，令四頃，丞二頃五十畝。簿、尉減令之半。藩府、節鎮錄參，視本州判官，餘視幕職官。藩府、節鎮曹官，視萬戶縣簿、尉，餘視不滿萬戶者。

發運、轉運使、副，視節鎮知州。開封府界提點，視餘州。發運、轉運判官，常平倉司提舉官，視藩府通判。同提舉，視萬戶縣令。發運司幹當公事，視節鎮通判。轉運司管幹文字，提刑司檢法官，提舉常平倉司幹當公事，視不滿萬戶縣令。蔡河、許汝石塘河都大催綱，管幹機宜文字，府界提點司幹當公事，視節鎮判官。

總管，視節鎮知州。路分鈐轄，視餘州知州。安撫、路分都監，州鈐轄，視節鎮通判。藩府都監，視本州判官。諸路正將，視路分都監；副將，視藩府都監。走馬承受，諸州都監，都同巡，都大巡河，並視節鎮判官。巡檢，堡砦都監，砦主，在州監當及催綱、撥發，巡捉私茶鹽賊盜，駐泊捉賊，並視幕職官。巡轄馬遞鋪，監堰並縣、鎮、砦監當，並視本縣簿、尉。諸路州學教授，京朝視本州判官，選人視本州曹官。

又詔：「成都府路提點刑獄司，以本路職田令逐州軍歲以子利稻麥等拘收變錢，從本司以一路所收錢數，又紐而為斛斗價直，然後等第均給。」自熙寧三年始，知成都府，一千石。轉運使，六百石。鈐轄二員，各五百石。轉運判官，視鈐轄。通判二員，各四百五十石。簽判，節推，察推，知錄，幹當糧料院，監軍資庫，都監，都巡檢，巡檢，係大使臣。走馬承受，京朝官知縣，各二百石。內職官係兩使支掌以上資序者同。如係初等及權入者，各一百五十石。監商稅、市賣院、交子務，係京朝官或大使臣充者。視職官。城外巡檢，監排岸，十縣巡檢，〈（係三班使臣者。）〉各一百五十石。司理，司戶，司法，府學教授，〈（係敕紥正授者。）〉監甲仗庫，各一百石。知眉、蜀、彭、雅、邛、嘉、簡、陵州，永康軍，視成都通判。其通判減三之一。知威、黎茂州，視眉、蜀通判。其都監，監押，駐泊，都巡檢，〈（係大使臣者。）〉簽判，推、判官，〈（係兩使職官並支掌以上資序。）〉知錄，京朝官並職官知縣，監棚口鎮，係京朝官。視成都職官。監押，巡檢，同巡檢，駐泊，係三班使臣。初等職官或權入職官，錄事參軍，縣令，試銜知縣，視成都城外巡檢。司理，司戶，司法，諸縣主簿、尉，應監當場務選人監稅、監鹽，巡轄馬鋪，〈（係三班使臣。）〉視成都曹官。應諸縣令佐係職員權攝者不給。歲有豐凶，則數有少剩，皆隨時等級為之增減。初，權御史中丞呂誨、御史知雜劉述奉詔同均定成都、梓、利、夔四路職田，誨等以成都路歲收子利稻麥、桑絲、麻竹等物逐處不同，遂計實直紐作稻穀一色，每鬥中價百有二十，自知成都府以下官屬等第均定。及再詔詳定，而三路數少，均分不足，用定到成都路數目以聞，中書再行詳定，而有是詔。

元豐中，詔熙河、涇原、蘭州路州軍官屬職田，每頃歲給錢鈔十千。以其元給田及新造之區，募弓箭手及留其地以為營田，元符三年，朝散郎杜子民奏：「職田之法，每患不均。神宗首變兩川之法，無給上下，一路便之。元祐中推廣此意，以限月之法，變而均給。士大夫貪冒者，或窮日之力以赴期會，或交書請屬以幸權攝，奔競之風長，廉恥之節喪。乞復元豐均給之法，以養士廉節。」從之。

建中靖國元年，知延安府範純粹奏：「昨帥河東日，聞晉州守臣所得職田，因李君卿為州，諭意屬邑增廣租入，比舊數倍。後襄陵縣令周汲力陳共弊，郡守時彥歲減所入十七八，佃戶始脫苛斂之苦。而晉、絳、陝三州圭腴，素號優厚，多由違法所致。或改易種色，或遣子弟公皂監獲，貪汙猥賤，無所不有。乞下河東、陝西監司，悉令改正。」從之。

大觀四年，臣僚言：「圭田欲以養廉，無法制以防之，則貪者奮矣。奸吏挾肥瘠之議，以逞其私，給田有限，課入無算，祖宗深慮其弊，以提點弄獄官察之，而未嘗給以圭租，庶不同其利而分其心也。近歲提點刑獄所受圭租，同於他司，故積年利病，壅於上聞。元豐舊制，檢法官，其屬也，當視其長。自元祐初並提舉常平司職事入提刑司，兼領編敕，遂將提舉官合給之數撥與提刑司，參詳修立，而檢法官亦預焉。」詔依舊法。

政和八年，臣僚言：「尚書省以縣令之選輕，措置自不滿五千戶至滿萬戶遞增給職田一頃。夫天下圭租，多寡不均久矣，縣令所得，亦復不齊。多至九百斛，如淄州高苑；八百斛，如常之江陰；六百斛，常之宜興。亦六百斛。自是而降，或四五百，或三二百。凡在河北、京東京西、荊湖之間，少則有至三二十斛者；二廣、福建有自來無圭租處；川峽四路自守倅至簿、尉，又以一路歲入均給，令固不得而獨有。今欲一概增給一頃，豈可得哉？」詔應縣令職田頃畝未及條格者，催促摽撥。

宣和無年詔：「諸路職官各有職田，所以養廉也。縣召客戶、稅戶，租佃分收，災傷檢覆減放，所以防貪也。諸縣多窬法抑都保正長，及中上戶分佃認納。不問所收厚薄，使之必輸，甚至不知田畝所在，虛認租課。聞之惻然。應違法抑勒及詭名委保者，以違詔論；災傷檢放不盡者，計贓以枉法論；入己者以自盜論。」

靖康元年，詔諸路職田租存田亡者，並與落租額。紹興間，懼其不均，則詔諸路提刑司依法摽撥，官多田少，即於鄰近州縣通融，須管數足。又詔將空閑之田為他司官屬所占者，撥以足之，仍先自簿、尉始。其有無職田，選人並親民小使臣，每員月支茶湯錢一十貫文。內雖有職田，每月不及十貫者，皆與補足，所以厚其養廉之利。懼其病民，則委通判、縣令核實，除其不可力耕之田，損其已定過多之額。凡職租不許輒令保正催納，或抑令折納見錢，或無田平白監租，或以虛數勒民代納，或額外過數多取，皆申嚴禁止之令。察以監司，坐以贓罪，所以防其不廉之害。罷廢未幾而復舊，拘借未久而給還，移充糴本，轉收馬料，旋復免行，皆所以示優恩，厲清操也。

若其頃畝多寡，具有成式：知藩府，〈（謂三京、潁昌、京兆、成都、太原、建康、江陵、延安、興仁隆德、開德、臨安府，秦、揚潭、廣州。）〉二十頃。發運、圍運使副，總管，副總管，知節鎮，一十五頃。知餘州及廣濟、淮陽、無為、臨江、廣德、興國、南康、南安、建昌、邵武、興化、漢陽、永康軍，並路分鈐轄，一十頃。發運、轉運判官，提舉淮南、兩浙、江南、荊湖東西、河北路鹽事官，通判藩府，八頃。知餘軍及監，並通判節鎮州，鈐轄，安撫副使，都監，路分都監，將官，發運司幹辦公事，七頃。通判餘州及軍，滿萬戶縣令，六頃。藩府判官，錄事參軍，州學教授，〈（並謂承務郎以上者。）〉都監，發運、轉運司主管文字，滿五千戶縣令，副將官，五頃。節鎮判官，錄事參軍，州學教授，〈（並謂承務郎以上者。）〉轉運司主管帳司，不滿五千戶縣令，滿萬戶縣丞，餘州都監，走馬承受公事，主管機宜文字，同巡檢，都大巡河，提點馬監，四頃。節度掌書記，觀察支使，藩府及節鎮推官，巡檢，縣、鎮、砦都監、砦主，巡捉私茶鹽，駐泊捉賊，在城監當，餘州判官、學教授，〈（並謂承務郎以上者。）〉軍、監都監，三頃五十畝。軍、監判官，餘州推官，餘州及軍、監錄事參軍，巡檢，縣、鎮、砦都監，砦主，巡捉私茶鹽，駐泊捉賊，在城監當，藩府及節鎮曹官，州學教授，〈（謂承直郎以下。）〉滿五千戶縣丞，滿萬戶縣簿、尉，巡轄馬遞鋪，縣、鎮、砦監當及監堰，三頃。餘州及軍、監曹官，州學教授，〈（謂承直郎以下。）〉不滿五千戶縣丞，滿五千戶縣簿、尉，巡轄馬遞鋪，縣、鎮、砦監當及監堰，二頃五十畝。不滿五千戶縣簿、尉，巡轄馬遞鋪，縣、鎮、砦監當及監堰，二頃。


Chinese text: This work was published before January 1, 1923, and is in the
public domain worldwide because the author died at least 100 years ago.
