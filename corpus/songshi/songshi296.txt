韓丕
韓丕，字太簡，華州鄭人。父杲，晉開運中，為曲陽主簿，契丹攻城，陷沒焉。母改適他氏。丕幼孤貧，有志操，讀書於驪山、嵩陽，通《周易》、《禮記》，為人講說。常有山林之志，家雖甚貧，處之晏如。年長，始學文。開寶中，鄭牧知文州，與之偕行，遂薄遊兩川。及牧知成都，劉熙古延置門下，掌書奏，以孫女妻之。

太平興國三年舉進士，聲名籍甚，公卿多薦之者。嘗著《孟母碑》、《返魯頌》，人多諷誦之。解褐大理評事、通判衡州。石熙載薦其文行，代還，以文學試中書，擢著作佐郎、直史館，賜緋魚。未幾，改左拾遺。八年，遷職方員外郎、知制誥。雍熙初，加虞部郎中。二年，與賈黃中、徐鉉同知貢舉。丕屬思艱澀，及典書命，傷於稽緩。宰相宋琪性褊急，常加督責，或申以諧謔，丕不能平。又舍人王祐以前輩負氣，每陵轢面折之。丕乃表求外郡，出知虢州，就改職方郎中。端拱初，拜右諫議大夫，賜金紫，知河陽、濠州。

丕起寒素，以沖澹自處，不奔競於名宦，太宗甚嘉重之。淳化二年，召入為翰林學士，終以遲鈍不敏於用。俄罷職，充集賢殿修撰、知均州。就遷給事中、工部侍郎，徙金州。召還，充史館修撰，又出知滁州，就加禮部。大中祥符二年，卒。

丕純厚畏慎，似不能言者。歷典州郡，雖不優於吏事，能以清介自持，時稱其長者云。

師頏
師頏，字霄遠，大名內黃人。父均，後唐長興二年進士，終永興節度判官，因家關右。頏少篤學，與兄頌齊名。建隆二年舉進士，竇儀典貢舉，擢之上第。釋褐耀州軍事推官，以疾解，久不赴調。開寶中，復為解州推官。太平興國初，召還，遷大理寺丞、陝西河北轉運判官，就改著作佐郎。秩滿，遷監察御史、通判永興軍府。坐秦王廷美假公帑緡錢，左授乾州團練副使，尋復舊官。六年，改殿中侍御史、通判邠州。徙知簡州，轉起居舍人。以公累去官，復為殿中侍御史，知資、眉二州。頏所至，以簡靜為治，蜀人便之。代還，遷侍御史、知安州，賜緡錢二十萬。移朗州，超拜工部郎中，命知陝州，賜金紫。

時西鄙用兵，餫道所出，軍士多亡命，嘯聚山林為盜。頏嚴其巡捕，盜越他境。改刑部郎中，未幾召還。真宗以其舊人，素負才望，而久次於外，累召對，詢其文章。頏謙遜自晦，上益嘉之。翌日，命以本官知制誥，兼史館修撰。咸平二年，與溫仲舒、張詠同知貢舉。明年，召入翰林為學士。五年，復與陳恕同典貢部，又知審官院、通進銀臺封駁司。俄卒，年六十七。詔遣官護葬，給其子仲回秘書丞奉終喪。

頏曠達夷雅，搢紳多慕其操尚。有集十卷。子三人：仲回，端拱元年進士及第，至太常博士；仲宰，國子博士；仲說，殿中丞。

張茂直
張茂直，字林宗，兗州瑕丘人。父延昇，以經術教授鄉里。茂直方弱冠，慕容彥超據州城，驅之守陴。及周師破敵，擁城守者列坐，將斬之。有卒挾刃謂茂直曰：「汝髮甚鬒，惜為頸血所汙，可先斷之。」茂直許焉。刃未及髮，會得釋。後勵志於學。

開寶中，州將器其為人，首薦之，且給錢五萬，以助其裝。二年，登進士第，解褐海州推官，進司農寺丞、通判泰州。為轉運使韋務昇誣奏，徙監梓州富國監。代還，自陳得雪。復通判靜安軍。軍不領縣，城之外，即深州之下博，茂直奏割下博隸焉。進秩著作佐郎。扈蒙薦其才，改秘書丞。

會福州民訟田，命茂直按之，將行，留不遣。參知政事李至稱其端實，命入益王元傑府為記室參軍。王好學，多為詩什，遇茂直甚厚。雖受時果之賜，亦分餉焉。王嘗遣使徵詩，茂直援筆而就，甚稱賞之。

端拱元年，召對，賜金紫。數日，改度支員外郎，三遷本曹郎中。真宗居藩時，茂直與朱昂並在諸王府，每預宴集，屢因酬唱識其名。即位，選用舊臣，得茂直及昂，與梁周翰、師頏輩相繼知制誥。茂直既入西閣，會元傑生旦，遣持禮幣為賜，復至舊府，時人榮之。

茂直淳至寡言，晚年多疾，才思梗澀不稱職。改秘書少監，出知潁州。咸平四年，卒，年七十五。子：成列，端拱二年進士及第；成務，比部員外郎。

梁顥
梁顥，字太素，鄆州須城人。曾祖涓，成武主簿。祖惟忠，以明經歷佐使府，至天平軍節度判官。父文度早世，顥養於叔父。王禹偁始與鄉貢，顥依以為學，嘗以疑義質於禹偁，禹偁拒之不答。顥發憤讀書，不期月，復有所質，禹偁大加器賞。初舉進士，不中第，留闕下。獻疏曰：

「臣歷觀史籍，唐氏之御天下也，列聖間出，人文闡燿，尚且渴於共治，旁求多彥，設科之選，逾四十等。當時秉筆之士，彬彬翔集，表著所以。左右前後，有忠有良，導化原、樹治本者，享三百年，得人之由也。
五代不競，茲制日淪。國家興儒，追風三代。方今科名之設，俊造畢臻，秉筆者如林，趨選者如雲。貢於諸侯，考於春官，陛下躬臨慎擇，必盡至公。奈何所取不出於詩賦、策論，簡於心者援而陟之，咈於心者推而黜之，寧無濫陟枉黜之失耶？其間闒茸妄進，濫廁科場者，間亦有之。
若曰陛下嘉惠孤寒沉滯之士，罔計賢否，悉拔而登之，一視同仁。臣竊謂此非確論。蓋聖人在上，則內君子而外小人。若薰蕕同器，甚非所以正人倫、淳風俗也。況丘園之下，豈無宏才茂德之士。陛下誠能設科以擢異等之士，俾陳古今之治亂、君臣之得失、生民之休戚、賢愚之用舍，庶幾有益於治，不特詩賦、論策之小技，以應有司之求而已。」
疏上，不報。

雍熙二年，復舉進士，廷試，方禹中獻賦。太宗召升殿，詢其門第，賜甲科，解褐大名府觀察推官。四年，與梁湛並召為右拾遺、直史館，賜緋。判鼓司、登聞院。顥在大名佐趙昌言。昌言入掌樞密，會翟馬周事，顥坐貶虢州司戶參軍。起知魚臺縣，就加大理評事。召還，遷殿中丞。頃之，復直史館，歷開封府推官、三司關西道判官，轉太常博士，丁內艱，起令赴職，改右司諫。

真宗初，詔群臣言事，顥時使陝西，途中作《聽政箴》以獻。還為度支判官。咸平元年，與楊勵、李若拙、朱台符同知貢舉。時詔錢若水重修《太祖實錄》，表顥參其事，又同修起居注。扈蹕大名，詔訪群臣邊事，顥上疏曰：

「臣聞自古用兵之道，在乎明賞罰而已。然而賞不可以獨任，罰不可以少失。故《兵法》曰：『罰之不行，譬如驕子之不可用。』又曰：『善為將者，威振敵國，令行三軍。盡忠益時者，雖仇必賞；犯法敗事者，雖親必罰。』故孫武斬隊長而兵皆整，穰苴斬監軍而敵遂退。以此言之，兵法不可不正也。
昨者命將出師，乘秋備塞，而傅潛奉明詔，握重兵，逗撓無謀，守陴玩寇，老精兵於不用。以至蕃馬南牧，邊塵晝驚，河朔之民，流移失所，魏博以北，蹂踐一空。遂至殘妖未殄，鑾輅親征，此所謂以賊遺君父者也。乃或赦而不問，則何以謝橫死之民；或黜而不戮，則何以恢用兵之略。以軍法論之，固合斬潛以徇軍中，降詔以示天下。如此，則協前古之典章，戒後來之將帥，然後擇邊臣之可用者，就委用之。
臣嘗讀漢史，李廣之屯兵行師也，無部伍行陣，就善水草，人人自便，不擊刁斗以自衛，遠於斥候，未嘗遇害，而廣終為名將，士卒樂用。又唐高祖之備北邊也，選頸兵為遊騎，不齎軍糧，隨逐水草，遇敵則殺，當時以為得策。願於邊將中，不以名位高卑，但擇其武勇謀略素為眾所推服者，取十人焉。人付騎士五十，器甲完備，輕齎糧糗，逐水草以為利，往復扞禦。不令入郡邑，不許聚處，遇有寇兵，隨時掩捕。仍令烽候相望，交相救應。緣邊州郡守城兵帥，即堅壁以待之。遇遊騎近城，掩殺邊寇，內量出兵甲援救。如此，則乘城者不堅閉壘門，免坐觀於勝負；捍邊者不苟依郡郭，可行備於寇攘。雖匪良籌，且殊膠柱。」
時論頗稱之。

三年，與李宗諤、趙安仁並命知制誥，賜金紫，是年冬，王均平，命為峽路安撫使。歸掌三班。韓國華判大理，以斷刑失中，乃選顥以代之。四年，張齊賢使關右安撫，以顥為之副。

顥有吏才，每進對，詞辯明敏，真宗嘉賞之。凡群臣上封者，悉付顥洎薛映詳閱可否。冬，以河北饑盜，命與映分為東、西路巡檢使。還，拜右諫議大夫，充戶部使。會罷三部使，以顥為翰林學士同知審官院、三班。景德元年，權知開封。

顥美風姿，強力少疾，閨門雍睦。與人交久而無改，士大夫多之。六月，暴病卒，年九十二。上甚軫惻，賜贈加等。所著文集十五卷。

子：固、述、適。適相仁宗，別有傳。

子 固
固，字仲堅。幼有志節，嘗著《漢春秋》，顥器賞之。初，以顥遺蔭，賜進士出身。服闋，詣登聞院讓前命，願赴鄉舉，許之。大中祥符元年，舉服勤詞學科，擢甲第。解褐將作監丞、同判密州，就遷著作佐郎。歸朝，改著作郎、直史館，賜緋。歷戶部判官、判戶部勾院。

為人氣調俊爽，善與人交，疏財慷慨，尚氣義，明於吏道。馬元方領三司，臨事粗率，固摭其曠闕之狀，屢請對條奏。嘗詔鞠獄，時稱平審。天禧大禮成，奏頌甚工。無幾卒，年三十三。有集十卷。

楊徽之
楊徽之，字仲猷，建州浦城人。祖郜，仕閩為義軍校。家世尚武，父澄獨折節為儒，終浦城令。徽之幼刻苦為學，邑人江文蔚善賦，江為能詩，徽之與之遊從，遂與齊名。嘗肄業於潯陽廬山，時李氏據有江表，乃潛服至汴、洛，以文投竇儀、王朴，深賞遇之。

周顯德中，舉進士，劉溫叟知貢部，中甲科。同時登第者十六人，世宗命覆試，惟徽之與李覃、何嚴、趙鄰幾中選。解褐校書郎、集賢校理。宰相范質深器重之。歷著作佐郎、右拾遺。竇儼纂禮樂書，徽之預焉。

乾德初，與鄭玘並出為天興令，府帥王彥超素知其名，待以賓禮。蜀平，移峨眉令。時宋白宰玉津，多以吟詠酬答。復為著作佐郎、知全州，就遷左拾遺、右補闕。太平興國初，代還。太宗素聞其詩名，因索所著。徽之以數百篇奏御，且獻詩為謝，其卒章有「十年流落今何幸，叨遇君王問姓名」 語。太宗覽之稱賞，自是聖製多以別本為賜。遷侍御史、權判刑部。嘗屬疾，遣尚醫診療，賜錢三十萬。轉庫部員外郎，賜金紫，判南曹，同知京朝官差遣。會詔李昉等采緝前代文字，類為《文苑英華》，以徽之精於風雅，分命編詩，為百八十卷。歷遷刑、兵二部郎中。獻《雍熙詞》，上賡其韻以賜。

端拱初，拜左諫議大夫，出知許州。入判史館事，加修撰。因次對上言，曰：「自陛下嗣統鴻圖，闡揚文治，廢墜修舉，儒學響臻，乃至周岩野以聘隱淪，盛科選以來才彥，取士之道，亦已至矣。然擅文章者多超遷，明經業者罕殊用，向非振舉，曷勸專勤，師法不傳，祖述安在！且京師四方之會，太學首善之地。今五經博士，並闕其員，非所以崇教化、獎人材、繇內及外之道也。伏望浚發明詔，博求通經之士，簡之朝著，拔自草萊，增置員數，分教胄子，隨其所業，授以本官，廩稍且優，旌別斯在。淹貫之士，既蒙厚賞，則天下善類知所勸矣，無使唐、漢專稱得人。」太宗嘉納之，顧謂宰相曰：「徽之儒雅，操履無玷，置於館閣宜矣。」未幾，改判集賢院。嘗詔預觀燈乾元樓，上嘉其精力不衰。

時劉昌言拔自下位，不逾時參掌機務，懼無以厭人望，常求自安之計。董儼為右計使，欲傾昌言代之，嘗謂徽之曰：「上遇張洎、錢若水甚厚，旦夕將大用。」有直史館錢熙者，與昌言厚善，詣徽之，徽之語次及之。熙遽以告昌言，昌言以告洎。洎方固寵，謂徽之遣熙構飛語中傷己，遂白上。上怒，召昌言質其語。出徽之為山南東道行軍司馬，熙落職通判朗州。徽之未行，改鎮安軍行軍司馬。

真宗尹京，妙選僚佐，驛召為左諫議大夫，與畢士安並充開封府判官，召對便殿，諭以輔導意。東宮建屬，以徽之兼左庶子。嘗出巡田，真宗作詩言懷，因以寄之。遷給事中。即位，拜工部侍郎、樞密直學士，俄兼秘書監。咸平初，加禮部侍郎。二年春，以衰疾求解近職，改兵部，仍兼秘書監，入謝，命坐，勞之曰：「圖書之府，清淨無事，俾卿得以養性也。」是秋，特置翰林侍讀學士，命與夏侯嶠、呂文仲並為之，賜宴秘閣，且褒以詩。

未幾，以足疾請告，上取名藥以賜。郊祀不及扈從，錫齎如侍祠之例。車駕北巡，徽之力疾辭於苑中。上顧謂曰：「卿勉進醫藥，比見，當不久也。」及駐蹕大名，特降手詔存諭。明年春正月，車駕還，又遣使臨問。卒，年八十。贈兵部尚書，賜其家錢五十萬，絹五百匹。錄其外孫宋綬太常寺太祝，侄孫偃、集並同學究出身。

徽之純厚清介，守規矩，尚名教，尤疾非道以幹進者。嘗言：「溫仲舒、寇準用搏擊取貴位，使後輩務習趨競，禮俗浸薄。」世謂其知言。徽之寡諧於俗，唯李昉、王祐深所推服，與石熙載、李穆、賈黃中為文義友。自為郎官、御史，朝廷即待以舊德。善談論，多識典故，唐室以來士族人物，悉能詳記。酷好吟詠，每對客論詩，終日忘倦。既沒，有集二十卷留於家，上令夏侯嶠取之以進。徽之無子。後徽之妻王卒，及葬，復以緡帛賜其家。

楊澈
澈，字晏如，徽之宗人也，世家建陽。父思進，晉天福中北渡海，因家於青州之北海，累佐使幕。澈幼聰警，七歲讀《春秋左氏傳》，即曉大義。周宰相李穀召令默誦，一無遺誤，穀甚異之。年十六，思進為鎮趙從事，會昭慶令缺，使府命澈假其任。時河決鄰郡，府督役甚急。澈部徒數千，徑大澤中，多蘆葦，令采刈為筏，順流而下。既至，執事者訝以後期，俄而葦筏繼至，駭而問之，澈以狀對，乃更嗟賞。

建隆初，舉進士，時竇儀典貢部，謂澈文詞敏速，可當書檄之任。調補河內主簿，再遷青州司戶參軍。知州張全操多不法，澈鞫獄平允，無所阿畏。太祖知其名，召試禁中，改著作佐郎，出知渠州。江南平，改通判虔州，令就大將曹彬分兵以行。既入境，偽帥郭再興擁兵自固，澈單騎直趨其壘，諭以朝廷威信，再興即奉符以代。澈悉料城中軍士之勇壯者，凡五百人為一綱，部送京師。土豪黎、羅二姓，聚眾依山謀亂，澈率兵平之，擒二豪，械送闕下。

遷右贊善大夫、知淄州。事親以孝聞，求便侍養，徙同判青州。三遷祠部員外郎，復知淄州，又知舒州，累轉祠部郎中。咸平初，遴選王府僚佐，以澈為雍王府記室參軍，賜金紫，加度支郎中。

景德初，車駕幸澶淵，王為東京留守，澈遷兵部郎中，充留守判官。軍巡囚逸，王驚而感疾，及薨，又得閨門殘忍之狀，坐輔導不善免官。未幾，起為祠部郎中。卒，年七十四。子巒，淳化進士，職方員外郎。

呂文仲
呂文仲，字子臧，歙州新安人。父裕，偽唐歙州錄事參軍。文仲在江左，舉進士，調補臨川尉，再遷大理評事，掌宗室書奏。入朝，授太常寺太祝，稍遷少府監丞。預修太平《御覽》、《廣記》、《文苑英華》，改著作佐郎。太平興國中，上每御便殿觀古碑刻，輒召文仲與舒雅、杜鎬、吳淑讀之。嘗令文仲讀《文選》，繼又令讀《江海賦》，皆有賜齎。以本官充翰林侍讀，寓直御書院，與侍書王著更宿。時書學葛湍亦直禁中，太宗暇日，每從容問文仲以書史、著以筆法、湍以字學。雍熙初，文仲遷著作佐郎，副王著使高麗。復命改左正言，巡撫福建。未幾，賜金紫，加左諫議大夫。

淳化中，與陳堯叟並兼關西巡撫使。時內品方保吉專幹榷酤，威制郡縣。民疲吏擾，變易舊法，訟其掊克者甚眾。文仲等具奏其實，太宗怒甚。亟召保吉，將劾之，反為保吉所訟，下御史驗問。文仲所坐皆細事，而素巽懦，且恥與保吉辨對，因自誣伏，遂罷職。既而太宗知其由，復令直秘閣；逾月，再為侍讀。一日，召於崇政殿，讀上草書經史故實數十軸，詔模刻於石。遷起居舍人、兵部員外郎、同判吏部銓，知銀臺通進封駁司、審官院。咸平三年，拜工部郎中，充翰林侍讀學士，受詔集太宗歌詩為三十卷，詔書加獎，又知審刑院。六年，授御史中丞。

景德中，鞫曹州姦民趙諫獄。諫多與士大夫交遊，內出姓名七十餘人，令悉窮治。文仲請對，言逮捕者眾，或在外郡，苟悉索之，慮動人聽。上曰：「卿執憲，當嫉惡如仇，豈公行黨庇邪？」文仲頓首曰：「中司之職，非徒繩糾愆違，亦當顧國家大體。今縱七十人悉得姦狀，以陛下之慈仁，必不盡戮，不過廢棄而已。但籍其名，更察其為人，置於冗散，或舉選對揚之日擯斥之，未為晚也。」上從其言。三年，遷工部侍郎，復為翰林侍讀學士。

文仲久居禁近，頗周密兢慎。一日早朝，暴得風疾，請告逾百日，詔續其奉。明年，改刑部侍郎，充集賢院學士，未幾卒，錄其子永為奉禮郎。

文仲富詞學，器韻淹雅。其使高麗也，善於應對，清淨無所求，遠俗悅之。後有使高麗者，必詢其出處。然性頗齷齪，不為時論所許。有集十卷。

王著
王著，字知微，文仲同時人。自言唐相石泉公方慶之後，世家京兆渭南。祖賁，廣明中從僖宗入蜀，遂為成都人。賁仕王建，為雅州刺史。父景瓌，萬州別駕。著，偽蜀明經及第，歷平泉、百丈、永康主簿。蜀平赴闕，授隆平主簿，凡十一年不代。著善攻書，筆跡甚媚，頗有家法。太宗以字書訛舛，欲令學士刪定，少通習者。太平興國三年，轉運使侯陟以著名聞，改衛寺丞、史館祗候，委以詳定篇韻。六年，召見，賜緋，加著作佐郎、翰林侍書與侍讀，更直於御書院。

太宗聽政之暇，嘗以觀書及筆法為意，諸家字體，洞臻精妙。嘗令中使王仁睿持御劄示著，著曰：「未盡善也。」太宗臨學益勤，又以示著，著答如前。仁睿詰其故，著曰：「帝王始攻書，或驟稱善，則不復留心矣。」久之，復以示著。著曰：「功已至矣，非臣所能及。」其後真宗嘗對宰相語其事，且嘉著之善於規益，於侍書待詔中亦無其比。

雍熙二年，遷左拾遺，使高麗。端拱初，加殿中侍御史。二年，與文仲同賜金紫。明年，卒，特加賵賜，錄其子嗣復為奉禮郎。

呂祐之
呂祐之，字元吉，濟州鉅野人。父文賛，本州錄事參軍。祐之，太平興國初，舉進士，解褐大理評事、通判洋州。改右贊善大夫，出為泰寧軍節度判官，移天雄軍。召拜殿中侍御史，決獄西蜀。還知貝州，換右補闕、直史館、同判吏部南曹，遷起居舍人。

端拱中，副呂端使高麗，假內庫錢五十萬以辦裝。還，遇風濤，舟欲覆，祐之悉取所得貨沉之，即止。復獻《海外覃皇澤詩》十九首，太宗嘉之，仍蠲其所貸。淳化初，判戶部勾院，會分備三館職，以祐之與趙昂、安德裕並直昭文館。俄以本官知制誥，賜金紫，同知貢舉。

有東野日宣者，祐之以妻族嘗薦舉之，坐鞫獄陳州不實，貶官，祐之亦降授殿中丞，再直史館。未幾，復知制誥。太宗嘗閱班簿，擇近臣舉官，睹祐之姓名，宰相因言其前坐舉無狀。上曰：「此正可令贖過矣。」即取祐之焉。

至道初，拜右諫議大夫，賜金紫，知審官院。出知襄州，徙壽州。真宗即位，轉給事中，復知襄州，移升州。歲餘，又典襄陽。歸，掌吏部選事，知通進、銀臺司，與呂文仲並拜工部侍郎、翰林侍讀學士。自置侍讀、侍講，甚艱其選，至是裁七人。祐之第其名氏，刻石於秘閣。

祐之純謹長者，不喜趨競，所至無顯譽，備顧問，不能有所啟發。會文仲以疾罷近職，祐之亦出為集賢院學士，仍並遷刑部侍郎。景德四年，卒，年六十一。有集三十卷。

潘慎修
潘慎修，字成德，泉州莆田縣人。父承祐，仕閩，後歸江南，仕李景，至刑部尚書致仕。慎修少以父任為秘書省正字，累遷至水部郎中兼起居舍人。

開寶末，王師征江南，李煜遣隨其弟從鎰入貢買宴錢，求緩兵。留館懷信驛。旦夕捷書至，邸吏督從鎰入賀。慎修以為國且亡，當待罪，何賀也？自是每群臣稱賀，從鎰即奉表請罪。太祖嘉其得禮，遣中使慰諭，供帳牢餼悉加優給。煜歸朝，以慎修為太子右贊善大夫。煜表求慎修掌記室，許之。煜卒，改太常博士。歷膳部、倉部、考功三員外，通判壽州，知開封縣，又知湖、梓二州。

淳化中，秘書監李至薦之，命以本官知直秘閣。慎修善弈棋，太宗屢召對弈，因作《棋說》以獻。大抵謂：「棋之道在乎恬默，而取舍為急。仁則能全，義則能守，禮則能變，智則能兼，信則能克。君子知斯五者，庶幾可以言棋矣。」因舉十要以明其義，太宗覽而稱善。俄與直昭文館韓援使淮南巡撫，累遷倉部、考功二部郎中。咸平中，又副邢昺為兩浙巡撫使，俄同修起居注。景德初，上言衰老，求外任。真宗以儒雅宜留秘府，止聽解記注之職。數月，擢為右諫議大夫、翰林侍讀學士。從幸澶州，遘寒疾，詔令肩輿先歸。明年正月，卒，年六十九。賻錢二十萬，絹一百匹。

慎修疾雖亟，精爽不亂，託陳彭年草遺奏，不為諸子干澤，但以主恩未報為恨。上憫之，錄其子汝士為大理評事，汝礪為奉禮郎。令有司給舟載其柩歸洪州。

慎修風度醞藉，博涉文史，多讀道書，善清談。先是，江南舊臣多言李煜暗懦，事多過實。真宗一日以問慎修，對曰：「煜或懵理若此，何以享國十餘年？」他日，對宰相語及之，且言慎修溫雅不忘本，得臣子之操，深嘉獎之。當時士大夫與之遊者，咸推其素尚。然頗恃前輩，待後進倨慢，人以此少之。有集五卷。

汝士至工部員外郎，直集賢院。

杜鎬
杜鎬，字文周，常州無錫人。父昌業，南唐虞部員外郎。鎬幼好學，博貫經史。兄為法官，嘗有子毀父畫像，為旁親所訟，疑其法不能決。鎬曰：「僧道毀天尊、佛像，可比也。」兄甚奇之。舉明經，解褐集賢校理，入直澄心堂。

江南平，授千乘縣主簿。太宗即位，江左舊儒多薦其能，改國子監丞、崇文院檢討。會將祀南郊，彗星見，宰相趙普召鎬問之。鎬曰：「當祭而日食，猶廢；況謫見如此乎？」普言於上，即罷其禮。翌日，遷著作佐郎，改太子左贊善大夫，賜緋魚。歷殿中丞、國子博士，加秘閣校理。太宗觀書秘閣，詢鎬經義，進對稱旨，即日改虞部員外郎，加賜金帛。又問：「西漢賜與悉用黃金，而近代為難得之貨，何也？」鎬曰：「當是時，佛事未興，故金價甚賤。」又嘗召問天寶梨園事，敷奏詳悉。再遷駕部員外郎，判太常禮院，與朱昂、劉承珪編次館閣書籍，虞部郎中，事畢，賜金紫，改直秘閣。會修《太祖實錄》，命鎬檢討故事，以備訪問。

景德初，置龍圖閣待制，因以命錫鎬，加都官郎中。從幸澶淵，遇懿德皇后忌日，疑軍中鼓吹之禮，時鎬先還備儀仗，命馳騎問之。鎬以武王載木主伐紂，前歌後舞為對。預修《冊府元龜》，改司封郎中。四年，拜右諫議大夫、龍圖閣直學士，賜襲衣、金帶，班在樞密直學士下。時特置此職，儒者榮之。

大中祥符中，同詳定東封儀注，遷給事中。三年，又置本閣學士，遷鎬工部侍郎，充其職。上日，賜宴秘閣，上作詩賜之，進秩禮部侍郎。六年冬，卒，年七十六。錄其子渥為大理寺丞及三孫官。

鎬博聞強記，凡所檢閱，必戒書吏云：「某事，某書在某卷、幾行。」覆之，一無差誤。每得異書，多召問之，鎬必手疏本末以聞，顧遇甚厚。士大夫有所著撰，多訪以古事，雖晚輩、卑品請益，應答無倦。年逾五十，猶日治經史數十卷，或寓直館中，四鼓則起誦《春秋》。所居僻陋，僅庇風雨，處之二十載，不遷徙。燕居暇日，多挈醪饌以待賓友。性和易，清素有懿行，士類推重之。

查道
查道，字湛然，歙州休寧人。祖文徽，仕南唐至工部尚書。父元方，亦仕李煜，為建州觀察判官。王師平金陵，盧絳據歙州，遣使傳檄至郡，元方斬其使。及絳擒，太祖聞元方所為，優獎之。拜殿中侍御史、知泉州，卒。

道幼沉嶷不群，罕言笑，喜親筆硯，文徽特愛之。未冠，以詞業稱。侍母渡江，奉養以孝聞。母嘗病，思鱖羹，方冬苦寒，市之不獲。道泣禱於河，鑿冰取之，得鱖尺許以饋。又刲臂血寫佛經，母疾尋愈。後數年，母卒，絕意名宦，遊五臺，將落發為僧。一夕，震雷破柱，道坐其下，了無怖色，寺僧異之，咸勸以仕。

端拱初，舉進士高第，解褐館陶尉。曹彬鎮徐州，辟為從事，深被禮遇。改興元觀察推官。寇準薦其才，授著作佐郎。淳化中，蜀寇叛，命道通判遂州。召對，出御書曆，俾錄其課，給以實奉。至道三年，有使兩川者，得道公正清潔之狀以聞，優詔嘉獎。遷秘書丞，俄徙知果州。

時寇黨尚有伏岩谷依險為柵者，其酋何彥忠集其徒二百餘，止西充之大木槽，彀弓露刃。詔書招諭之，未下，咸請發兵殄之。道曰：「彼愚人也，以懼罪，欲延命須臾爾。其黨豈無詿誤邪？」遂微服單馬數僕，不持尺刃，間關林壑百里許，直趨賊所。初悉驚畏，持滿外向。道神色自若，踞胡床而坐，諭以詔意。或識之曰：「郡守也，嘗聞其仁，是寧害我者。」即相率投順羅拜，號呼請罪，悉給券歸農。加賜袍帶驛奏，璽書褒諭。

咸平四年代歸，賜緋魚。上言曰：「朝廷命轉運使、副，不惟審度金穀，蓋以察廉郡縣，庶臻治平，以召和氣。今觀所至，或匪盡公，蓋無懲勸之科，致有因循之弊。望自今每使回日，先令具任內曾薦舉才識者若干，奏絀貪猥者若干，朝廷議其否臧，以為賞罰。」從之。俄出知寧州。會舉賢良方正之士，李宗諤以道名聞，策入第四等，拜左正言、直史館。未幾，出為西京轉運副使。六年，始令三司使分部置副，召入，拜工部員外郎、充度支副使，賜金紫。

道儒雅迂緩，治劇非所長。卞袞為鹽鐵副使，與道同候對，將升殿，遽出奏牘請道同署。及上詢問事本，道素未省視，不能對，遂以本官罷，出知襄州。卒不能自辯，亦無慍色。

大中祥符元年，歸直史館，遷刑部員外郎，預修《冊府元龜》。三年，進秩兵部，為龍圖閣待制，與張知白、孫奭、王曙並命焉。加刑部郎中、判吏部選事，糾察在京刑獄。奉使契丹，以久次，進右司郎中。真宗退朝之暇，召馮元講《易》便坐，惟道與李虛己、李行簡預焉。

天禧元年，以耳聵難於對問，表求外任，得知虢州。將行，上御龍圖閣飲餞之。秋，蝗災民歉，道不候報，出官廩米賑之，又設粥糜以救饑者，給州麥四千斛為種於民，民賴以濟，所全活萬餘人。二年五月，卒，訃聞，真宗軫惜之。詔其子奉禮郎循之乘傳往治喪事，遷大理評事，賦祿終制。

道性淳厚，有犯不較，所至務寬恕，胥吏有過未嘗笞罰，民訟逋負者，或出己錢償之，以是頗不治。嘗出按部，路側有佳棗，從者摘以獻，道即計直掛錢於樹而去。兒時嘗戲畫地為大第，曰：「此當分贍孤遺。」及居京師，家甚貧，多聚親族之煢獨者，祿賜所得，散施隨盡，不以屑意。與人交，情公切至，廢棄孤露者，待之愈厚，多所周給。

初，赴舉，貧不能上，親族裒錢三萬遺之。道出滑臺，過父友呂翁家。翁喪，貧窶無以葬，其母兄將鬻女以襄事。道傾褚中錢與之，且為其女擇婿，別加資遣。又故人卒，貧甚，質女婢於人。道為贖之，嫁士族。搢紳服其履行。好學，嗜弈棋，深信內典。平居多茹蔬，或止一食，默坐終日，服玩極於卑儉。嘗夢神人謂曰：「汝位至正郎，壽五十七。」而享年六十四，論者以為積善所延也。有集二十卷，從兄陶。

從兄 陶
陶，字大均，初事李煜，以明法登科，補常州錄事參軍。歸朝，詔大理評事，試律學，除本寺丞，遷大理正，歷侍御史、權判大理寺，賜緋。斷官仲禹錫訟陶用法非當，陶抗辯得雪。遷工部郎中，俄知台州，累遷兵部。咸平五年，朱博為大理，議趙文海罪不當，宰相請以陶代。真宗曰：「聞陶亦深文，當加戒勖。」即遷秘書少監、判寺事。時楊億知審刑，陶屢攻其失，又命代之，賜金紫。陶持法深刻，用刑多失中，前後坐罰金百餘斤，皆以失入，無誤出者。景德三年，卒，年七十。

子：拱之，淳化三年進士，後為都官郎中；慶之，太子中舍。


論曰：典誥命者，以詞章典雅為先；侍講讀者，以道德洽聞為貴。自昔皆難其人，至宋尤重其選。太宗崇尚儒術，聽政之暇，以觀書為樂，置翰林侍讀學士以備顧問。真宗克紹先誌，兼置侍講學士，且因內閣以設職名，俾鴻碩之士更直迭宿，相與從容講論。以丕之清介，頑之和豫，顥之明敏，茂直之淳厚，俾領詞職，固無忝矣。若文仲之器韻淹雅，慎修之醞藉該貫，杜鎬之博聞強識，查道之純孝篤義，置諸左右，啟沃尤多，豈直講論文義而已哉。若祐之不喜趨競，徽之深疾幸進，風采凝峻，又其卓然者也。徽之嘗謂：「溫仲舒、寇準以搏擊取貴位，使後輩務習趨競，禮俗浸薄。」君子以為名言云。


Chinese text: This work was published before January 1, 1923, and is in the
public domain worldwide because the author died at least 100 years ago.
