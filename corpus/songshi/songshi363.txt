李光 許翰 許景衡 張愨 張所 陳禾 蔣猷
目录
1	李光
2	許翰
3	許景衡
4	張愨
5	張所
6	陳禾
7	蔣猷
李光
　　李光，字泰發，越州上虞人。童稚不戲弄。父高稱曰：「吾兒雲間鶴，其興吾門乎！」親喪，哀毀如成人，有致賻者，悉辭之。及葬，禮皆中節。服除，遊太 學，登崇甯五年進士第。調開化令，有政聲，召赴都堂審察，時宰不悅，處以監當，改秩，知平江府常熟縣。朱勔父沖倚勢暴橫，光械治其家僮。沖怒，風部使者移 令吳江，光不為屈。改京東西學事司管勾文字。

　　劉安世居南京，光以師禮見之。安世告以所聞于溫公者曰：「學當自無妄中入。」光欣然領會。除太常博士，遷司封。首論士大夫諛佞成風，至妄引荀卿「有聽 從，無諫諍」之說，以杜塞言路；又言怨嗟之氣，結為妖沴。王黼惡之，令部注桂州陽朔縣。安世聞光以論事貶，貽書偉之。李綱亦以論水災去國，居義興，伺光于 水驛，自出呼曰：「非越州李司封船乎？」留數日，定交而別。除司勳員外郎，遷符寶郎。

　　郭藥師叛，光知徽宗有內禪意，因納符，謂知樞密院蔡攸曰：「公家所為，皆咈眾心。今日之事，非皇太子則國家俱危。」攸矍然，不敢為異。欽宗受禪，擢右 司諫。上皇東幸，憸人間兩宮，光請集議奉迎典禮。又奏：「東南財用，盡于朱勔，西北財用，困于李彥，天下根本之財，竭于蔡京、王黼。名為應奉，實入私室， 公家無半歲之儲，百姓無旬日之積。乞依舊制，三省、樞密院通知兵民財計，與戶部量一歲之出入，以制國用，選吏考核，使利源歸一。」

　　金人圍太原，援兵無功。光言：「三鎮之地，祖宗百戰得之，一旦舉以與敵，何以為國？望詔大臣別議攻守之策，仍間道遣使檄河東、北兩路，盡起強壯策應，首尾掩擊。」遷侍御史。

　　時言者猶主王安石之學，詔榜廟堂。光又言：「祖宗規摹宏遠，安石欲盡廢法度，則謂人主制法而不當制於法；欲盡逐元老，則謂人主當化俗而不當化於俗。蔡京兄弟祖述其說，五十年間，毒流四海。今又風示中外，鼓惑民聽，豈朝廷之福？」

　　蔡攸欲以扈衛上皇行宮因緣入都，光奏：「攸若果入，則百姓必致生變，萬一驚犯屬車之塵，臣坐不預言之罪。望早黜責。」時已葺擷景園為甯德宮，而太上皇 後乃欲入居禁中。光奏：「禁中者，天子之宮。正使陛下欲便溫凊，奉迎入內，亦當躬稟上皇，下有司討論典禮。」乃下光章，使兩宮臣奏知，於是太上皇后居甯德 宮。

　　金人逼京城，士大夫委職而去者五十二人，罪同罰異，士論紛然，光請付理寺公行之。太原圍急，奏：「乞就委折彥質盡起晉、絳、慈、隰、澤、潞、威勝、汾 八州民兵及本路諸縣弓手，俾守令各自部轄。其土豪、士人願為首領者，假以初官、應副器甲，協力赴援。女真劫質親王，以三鎮為辭，勢必深入，請大修京城守禦 之備，以伐敵人之謀。」

　　又言：「朱勔托應奉脅制州縣，田園第宅，富擬王室。乞擇清強官置司，追攝勔父子及奉承監司、守令，如胡直孺、盧宗原、陸寘、王促閔、趙霖、宋晦等，根勘驅磨，計資沒入，其強奪編戶產業者還之。」

　　李會、李擢復以諫官召。光奏：「蔡京復用，時會、擢迭為台官，禁不發一語；金人圍城，與白時中、李邦彥專主避敵割地之謀。時中、邦彥坐是落職，而會、擢反被召用，復預諫諍之列。乞寢成命。」不報。光丐外，亦不報。

　　彗出寅、艮間，耿南仲輩皆謂應在外夷，不足憂。光奏：「孔子作《春秋》，不書祥瑞者，蓋欲使人君恐懼修省，未聞以災異歸之外夷也。」疏奏，監汀州酒稅。

　　高宗即位，擢秘書少監，除知江州；未幾，擢侍御史，皆以道梗不赴。建炎三年，車駕自臨安移蹕建康，除知宣州。時範瓊將過軍，光先入視事，瓊至則開門延 勞，留三日而去，無敢嘩者。光以宣密邇行都，乃繕城池，聚兵糧，籍六邑之民，保伍相比，謂之義社。擇其健武者，統以土豪，得保甲萬餘，號「精揀軍」。又柵 險要二十三所謹戍之，厘城止為十地分，分巡內外，晝則自便，夜則守城，有警則戰。苗租歲輸邑者，悉命輸郡。初歡言不便，及守城之日，贍軍養民，迄賴以濟。 事聞，授管內安撫，許便宜從事，進直龍圖閣。

　　杜充以建康降，金人奪馬家渡。御營統制王曁燮、王曁民素不相能，至是，擁潰兵砦城外索鬥。光親至營，諭以先國家後私讎之義，皆感悟解去。時奔將、散卒 至者，光悉厚貲給遺。有水軍叛於繁昌，逼宣境，即遣兵援擊，出賊不意，遂宵遁。進右文殿修撰。光奏：「金人雖深入江、浙，然違天時地利，臣已移文劉光世領 大兵赴州，並力攻討。乞速委宣撫使周望，約日水陸並進。」

　　潰將邵青自真州擁舟數百艘，剽當塗、蕪湖兩邑間，光招諭之，遺米二千斛。青喜，謂使者曰：「我官軍也，所過皆以盜賊見遇，獨李公不疑我。」於是秋毫無犯。他日，舟過繁昌，或紿之曰：「宣境也。」乃掠北岸而去。

　　劇盜戚方破甯國縣，抵城下，分兵四擊。光募勇敢劫之，賊驚擾，自相屠蹂。朝廷遣統制官巨師古、劉晏兼程來援。賊急攻朝京門，纜竹木為浮梁以濟。須臾， 軍傅城，列炮具，立石對樓。光命編竹若簾揭之，炮至即反墜，不能傷。取桱木為撞竿，倚女牆以禦對樓，賊引卻。劉晏率赤心隊直搗其砦，賊陽退，晏追之，伏發 遇害。師古以中軍大破賊，賊遁去。初，戚方圍宣，與其副並馬巡城，指畫攻具。光以書傅矢射其副馬前，言：「戚方窮寇，天誅必加，汝為將家子，何至附賊。」 二人相疑，攻稍緩，始得為備，而援師至矣。嘗置匕首枕匣中，與家人約曰：「城不可必保，若使人取匕首，我必死。汝輩宜自殺，無落賊手。」除徽猷閣待制、知 臨安府。

　　紹興元年正月，除知洪州，固辭，提舉臨安府洞霄宮。除知婺州，甫至郡，擢吏部侍郎。光奏疏極論朋黨之害：「議論之臣，各懷顧避，莫肯以持危扶顛為己 任。駐蹕會稽，首尾三載。自去秋迄今，敵人無復南渡之意，淮甸咫尺，了不經營，長江千里，不為限制，惴惴焉日為乘桴浮海之計。晉元帝區區草創，猶能立宗 社，修宮闕，保江、浙。劉琨、祖逖與逆胡拒戰于並、冀、兗、豫、司、雍諸州，未嘗陷沒也。石季龍重兵已至曆陽，命王導都督中外諸軍以禦之，未聞專主避狄如 今日也。陛下駐蹕會稽，江、浙為根本之地，使進足以戰、退足以守者，莫如建康。建康至姑熟一百八十里，其隘可守者有六：曰江寧鎮，曰鹈岡砂夾，曰採石，曰 大信，其上則有蕪湖、繁昌，皆與淮南對境。其餘皆蘆簖之場，或鹈奇岸水勢湍悍，難施舟楫。莫若預于諸隘屯兵積粟，命將士各管地分，調發旁近鄉兵，協力守 禦。乞明詔大臣，參酌施行。」

　　時有詔，金人深入，諸郡守臣相度，或守或避，令得自便。光言：「守臣任人民、社稷之重，固當存亡以之。若預開遷避之門，是誘之遁也，願追寢前詔。」上 欲移蹕臨安，被旨節制臨安府見屯諸軍，兼戶部侍郎、督營繕事。光經營撙節，不擾而辦。奏蠲減二浙積負及九邑科配，以示施德自近之意。戚方以管軍屬節制，甚 懼，拜庭下。光握手起之，曰：「公昔為盜，某為守，分當相直；今俱為臣子，當共勉力忠義，勿以前事為疑。」方謝且泣。兼侍讀，因奏：「金人內寇，百姓失業 為盜賊，本非獲已，尚可誠感。自李成北走，群盜離心，儻因斯時顯用一二酋豪，以風厲其黨，必更相效慕，以次就降。」擢吏部尚書。

　　大將韓世清本苗傅餘黨，久屯宣城，擅據倉庫，調發不行。光請先事除之，乃授光淮西招撫使。光假道至郡，世清入謁，縛送闕下伏誅。初，光於上前面稟成 算，宰相以不預聞，怒之。未至，道除端明殿學士、江東安撫大使、知建康府、壽春滁濠廬和無為宣撫使。時太平州卒陸德囚守臣據城叛，光多設方略，盡擒其黨。

　　秦檜既罷，呂頤浩、朱勝非並相，光議論素與不合。言者指光為檜黨，落職奉祠。尋復寶文閣待制、知湖州，除顯謨閣直學士，移守平江，除禮部尚書。光言： 「自古創業中興，必有所因而起。漢高因關中，光武因河內，駐蹕東南，兩浙非根本所因之地乎？自冬及春，雨雪不已，百姓失業，乞選台諫察實以聞。兼比歲福 建、湖南盜作，範汝為、楊麼相挺而起，朝廷發大兵誅討，殺戮過當。今諸路旱荒，流丐滿路，盜賊出入。宜選良吏招懷撫納，責諸路監司按貪贓，恤流殍。」

　　議臣欲推行四川交子法于江、浙，光言：「有錢則交子可行。今已謂樁辦若干錢，行若干交子，此議者欲朝廷欺陛下，使陛下異時不免欺百姓也。若已樁辦見 錢，則目今所行錢關子，已是通快，何至紛紛？其工部鑄到交子務銅印，臣未敢給降。」除端明殿學士，守台州，俄改溫州。

　　劉光世、張俊連以捷聞。光言：「觀金人佈置，必有主謀。今已據東南形勢，敵人萬里遠來，利於速戰，宜戒諸將持重以老之。不過數月，彼食盡，則勝算在我矣。」除江西安撫、知洪州兼制置大使，擢吏部尚書，逾月，除參知政事。

　　時秦檜初定和議，將揭榜，欲籍光名鎮壓。上意不欲用光，檜言：「光有人望，若同押榜，浮議自息。」遂用之。同郡楊煒上光書，責以附時相取尊官，墮黠虜 奸計，隳平時大節。光本意謂但可因和而為自治之計。既而檜議徹淮南守備，奪諸將兵權，光極言戎狄狼子野心，和不可恃，備不可徹。檜惡之。檜以親黨鄭億年為 資政殿學士，光于榻前面折之，又與檜語難上前，因曰：「觀檜之意，是欲壅蔽陛下耳目，盜弄國權，懷奸誤國，不可不察。」檜大怒，明日，光丐去。高宗曰： 「卿昨面叱秦檜，舉措如古人。朕退而歎息，方寄卿以腹心，何乃引去？」光曰：「臣與宰相爭論，不可留。」章九上，乃除資政殿學士、知紹興府，改提舉臨安府 洞霄宮。

　　十一年冬，中丞万俟禼論光陰懷怨望，責授建寧軍節度副使，藤州安置。越四年，移瓊州。居瓊州八年，仲子孟堅坐陸升之誣以私撰國史，獄成；呂願中又告光 與胡銓詩賦倡和，譏訕朝政，移昌化軍。論文考史，怡然自適。年逾八十，筆力精健。又三年，始以郊恩，復左朝奉大夫，任便居住。至江州而卒。孝宗即位，復資 政殿學士，賜諡莊簡。

　　孟傳字文授，光幼子也。光南遷之日，才六歲。以光遺表恩，累官至太府丞。韓侂胄願見之，孟傳曰：「行年六十，去計已決，不敢聞也。」由是出知江州。以 朝請大夫、直寶謨閣致仕。卒，年八十。有《磐溪詩》二十卷，《文稿》三十卷，《宏辭類稿》十卷，《左氏說》十卷，《讀史》十卷，《雜志》十卷。博學多聞， 持身甚嚴，時推能世其家。

許翰
　　許翰，字崧老，拱州襄邑人。中元祐三年進士第。宣和七年，召為給事中。為書抵時相，謂百姓困弊，起為盜賊，天下有危亡之憂。願罷雲中之師，修邊保境， 與民休息。高麗入貢，調民開運河，民間騷然。中書舍人孫傅論高麗于國無功，不宜興大役，傅坐罷。翰謂傅不當黜，時相怒，落職，提舉江州太平觀。

　　靖康初，復以給事中召。時金人攻京師甫退，翰造闕，即日賜對，除翰林學士，尋改御史中丞。上疏言邊事，因陳決勝之策。陳邦昌為太宰，翰上疏力爭之。種 師道罷為中太一宮使，翰言：「師道名將，沉毅有謀，山西士卒，人人信服，不可使解兵柄。」欽宗謂其老難用，翰曰：「秦始皇老王翦而用李信，兵辱于楚；漢宣 帝老趙充國，而卒能成金城之功。自呂望以來，用老將收功者，難一二數。以古揆今，師道雖老，可用也。」且謂：「金人此行，存亡所系，令一大創，使失利去， 則中原可保，四夷可服。不然，將來再舉，必有不救之憂。宜起師道邀擊之。」上不能用。擢中大夫、同知樞密院，論益不合，以病去，除延康殿學士、知亳州。坐 言者落職，提舉南京鴻慶宮。

　　高宗即位，用李綱薦，召復延康殿學士。既至，拜尚書右丞兼權門下侍郎。時建炎大變之後，河北山東大盜李成、孔彥舟等，聚眾各數十萬，皆以勤王為名，願 得張所為帥。所為御史，嘗論黃潛善奸邪不可用，由此得罪。李綱為相，乃以所為河北等路招撫使，率成等眾渡河，號召諸路，為興復計。潛善力沮之。宗澤論車駕 不宜南幸，宜還京師，且詆潛善等。潛善等請罷澤，翰極論以為不可。李綱罷，翰言：「綱忠義英發，舍之無以佐中興，今罷綱，臣留無益。」力求去，高宗未許。 時潛善奏誅陳東，翰謂所親曰：「吾與東，皆爭李綱者。東戮東市，吾在廟堂可乎？」求去益力，章八上，以資政殿大學士提舉洞霄宮。復以言者落職。

　　紹興元年，召復端明殿學士、提舉萬壽觀，辭不至。二月，復資政殿學士。三年五月，卒，贈光祿大夫。

　　翰通經術，正直不撓，曆事三朝，致位政府，徒以黼、攸、潛善輩薰蕕異味，橫遭口語，志卒不展。綱雖力引之，不旋踵去，翰亦斥逐而死。所著書有《論語解》、《春秋傳》。

許景衡
　　許景衡，字少伊，溫州里安人。登元祐九年進士第。宣和六年，召為監察御史，遷殿中侍御史。是時，王黼、蔡攸用事，景衡言：「尚書省比闕長官，而同知樞 密院亦久闕。雖三公通治三省，然文昌政事之本，樞密總兵之地，各有攸屬，安可久虛其位？願博采公議，遴選忠賢，以補政府之闕。」遂大忤黼意。朝廷用童貫為 河東、北宣撫使，將北伐，景衡論其貪繆不可用者數十事，不報。

　　睦寇平，江、浙郡縣殘毀，而茶鹽比較之法如故。景衡奏：「茶鹽之法，當以食之眾寡為歲額之高下。今收復之後，戶版半耗，民力蕭然，而茶鹽比較不減於昔。民欲無困得乎？」奏上，詔兩浙、江東路權免茶鹽比較，賊平日仍舊。

　　朝廷既興燕雲之師，調度不繼，誅求益急。景衡奏：「財力匱乏在節用，民力困弊在恤民。今不急之務。若營繕諸役，花石綱運，其名不一。吏員猥多，軍額冗 濫。又無名功賞，非常賜予，皆夤緣僥倖，幹請無厭，宜節以祖宗之制而省去之。」且極論和買、和糴、鹽法之害，不報。會知洋州吳岩夫以私書抵執政子，道景衡 之賢。因從子婿符寶郎周離亨以達，離亨繆以其書誤致王黼，黼用是中景衡，逐之。

　　欽宗即位，以左正言召，旋改太常少卿兼太子諭德，遷中書舍人。侍御史李光、正言程瑀以鯁亮忤執政斥，景衡為辨白，坐落職予祠。

　　高宗即位，以給事中召，既至，除御史中丞。宗澤為東京留守，言者附黃潛善等，多攻其短，欲逐去之。景衡奏曰：「臣自浙渡淮，以至行在。聞澤之為尹，威 名政事，卓然過人，雖不識其人，竊用歎慕。臣以為去冬京城內，有赤心為國如澤等數輩，其禍變未至如是之酷。今若較其小短，不顧盡忠徇國之節，則不恕已甚。 且開封宗廟社稷所在，苟欲罷澤，別遣留守，不識搢紳中威名政事有加於澤者乎？」疏入，上大悟，封以示澤，澤乃安。

　　杭州叛卒陳通作亂，權浙西提刑趙叔近招降之，請授以官。景衡曰：「官吏無罪而受誅。叛卒有罪而蒙賞，賞罰倒置，莫此為甚。」卒奏罷之。除尚書右丞。有 大政事，必請間極論。潛善、伯彥以景衡異己，共排沮之。或言正、二月之交，乃太一正遷之日，宜於禁中設壇望拜。高宗以問景衡，曰：「修德愛民，天自降福， 何迎拜太一之有？」

　　初，李綱議建都，以關中為上，南陽次之，建康為下。綱既相，遂主南陽之議。景衡為中丞，奏：「南陽無險阻，且密邇盜賊，漕運不繼，不若建康天險可據， 請定計巡幸。」潛善等傾綱使去，南陽之議遂格。至是，諜報金人攻河陽、汜水，景衡又奏請南幸建康。已而有詔還京，罷景衡為資政殿大學士、提舉杭州洞霄宮。 至瓜洲，得暍疾，及京口卒，年五十七，諡忠簡。

　　景衡得程頤之學，志慮忠純，議論不與時俯仰。建炎初，李綱議幸南陽，宗澤請還京，景衡乃請幸建康。黃潛善等素惡其異己，暨車駕駐揚州，怵于傳聞，不得 已下還京之詔，遂借渡江之議罪之，斥逐而死。既沒，高宗思之曰：「朕自即位以來，執政忠直，遇事敢言，惟許景衡。」詔賜景衡家溫州官舍一區。

張愨
　　張愨，字誠伯，河間樂壽人。登元祐六年進士第。累遷龍圖閣學士、計度都轉運使。高宗為兵馬大元帥，募諸道兵勤王，愨飛輓踵道，建議即元帥府印給鹽鈔， 以便商旅。不閱旬，得緡錢五十萬以佐軍。高宗器重之，命以便宜權大名尹兼北京留守、馬步軍都總管。愨初聞二帝北行，率副總管顏岐等三上箋勸進。最後，愨上 書，極論中原不可一日無君，高宗為之感悟。

　　建炎改元，為戶部尚書，除同知樞密院事、措置戶部財用兼御營副使。建言：「三河之民。怨敵深入骨髓，恨不殲殄其類，以報國家之仇。請依唐人澤潞步兵、 雄邊子弟遺意，募民聯以什伍，而寓兵于農，使合力抗敵，謂之巡社。」為法精詳，前此論民兵者莫及也。詔集為書行之。遷尚書左丞，官至中書侍郎。

　　愨善理財，論錢谷利害，猶指諸掌。在朝諤諤有大臣節，然論議可否，不形辭色，未嘗失同列之歡。卒，諡忠穆。上每念之，謂愨謀國盡忠，遇事敢諫，古之遺直也。

張所
　　張所，青州人。登進士第，曆官為監察御史。高宗即位，遣所按視陵寢，還，上疏言：「河東、河北，天下之根本。昨者誤用奸臣之謀，始割三鎮，繼割兩河， 其民怨入骨髓，至今無不扼腕。若因而用之，則可藉以守；不則兩河兵民，無所系望，陛下之事去矣。」且論還京師有五利，謂國之安危，在乎兵之強弱、將相之賢 不肖，不在乎都之遷不遷。又條上兩河利害。上欲以其事付所，會所言黃潛善奸邪不可用，恐害新政。乃罷所御史，改兵部郎中。尋責所鳳州團練副使，江州安置。

　　後李綱入相，欲薦所經略兩河，以其嘗言潛善故，難之。一日，與潛善從容言曰：「今河北未有人，獨一張所可用，又以狂言抵罪。不得已抆拭用之，使為招 撫，冒死立功以贖過，不亦善乎？」潛善許諾，乃借所直龍圖閣，充河北招撫使。賜內府錢百萬緡，給空名告千餘道；以京西卒三千為衛，將佐官屬，許自辟置，一 切以便宜從事。所入見，條上利害。上賜五品服遣行，命直秘閣王圭為宣撫司參謀官佐之。

　　河北轉運副使張益謙附黃潛善意，奏所置司北京非是；且言自置招撫，河北盜賊愈熾，不若罷之，專以其事付帥司。李綱言：「張所今留京師，招集將佐，尚未 及行，益謙何以知其擾？朝廷以河北民無所歸，聚而為盜，故置司招撫，因其力而用之，豈由置司乃有盜賊乎？今京東、西群盜公行，攻掠郡縣，亦豈招撫司過耶？ 時方艱危，朝廷欲有所經理，益謙小臣，乃以非理沮抑，此必有使之者。」上乃命益謙分析，命下樞密院，汪伯彥猶用其奏詰責招撫司。李綱與伯彥爭于上前，伯彥 語塞。

　　所方招來豪傑，以王彥為都統制，岳飛為準備將，而李綱已罷相。朝廷以王圭代之，所落直龍圖閣，嶺南安置。卒於貶所。子宗本，以岳飛奏補官。

陳禾
　　陳禾，字秀實，明州鄞縣人。舉元符三年進士。累遷辟雍博士。時方以傳注記問為學，禾始崇尚義理，黜抑浮華。入對契旨，擢監察御史、殿中侍御史。

　　蔡京遣酷使李孝壽窮治章綖鑄錢獄，連及士大夫甚眾，禾奏免孝壽。京子壝為太常少卿，何執中婿蔡芝為將作監，皆疏其罪，罷之。天下久平，武備寬弛，東南尤甚。禾請增戍、繕城壁，以戒不虞。或指為生事，格不下。其後盜起，人服其先見。遷左正言，俄除給事中。

　　時童貫權益張，與黃經臣胥用事，御史中丞盧航表裏為奸，搢紳側目。禾曰：「此國家安危之本也。吾位言責，此而不言，一遷給舍，則非其職矣。」未拜命， 首抗疏劾貫。復劾經臣：「怙寵弄權，誇炫朝列。每云詔令皆出其手，言上將用某人，舉某事，已而詔下，悉如其言。夫發號施令，國之重事，黜幽陟明，天子大 權，奈何使宦寺得與？臣之所憂，不獨經臣，此塗一開，類進者眾，國家之禍，有不可遏，願亟竄之遠方。」

　　論奏未終，上拂衣起。禾引上衣，請畢其說。衣裾落，上曰：「正言碎朕衣矣。」禾言：「陛下不惜碎衣，臣豈惜碎首以報陛下？此曹今日受富貴之利，陛下他 日受危亡之禍。」言愈切，上變色曰：「卿能如此，朕復何憂？」內侍請上易衣，上卻之曰：「留以旌直臣。」翌日，貫等相率前訴，謂國家極治，安得此不詳語。 盧航奏禾狂妄，謫監信州酒。遇赦，得自便還里。

　　初，陳瓘歸自嶺外，居於鄞，與禾相好，遣其子正匯從學。後正匯告京罪，執詣闕，瓘亦就逮。經臣蒞其獄，檄禾取證，禾答以事有之，罪不敢逃。或謂其失對，禾曰：「禍福死生，命也，豈可以死易不義耶？願得分賢者罪。」遂坐瓘黨停官。

　　遇赦，復起知廣德軍，移知和州。尋遭內艱，服除，知秀州。王黼新得政，禾曰：「安能出黼門下？」力辭，改汝州。辭益堅，曰：「寧餓死。」黼聞而銜之。 禾兄秉時為壽春府教授，禾侍兄官居。適童貫領兵道府下，謁不得入，饋之不受。貫怒，歸而譖之，上曰：「此人素如此，汝不能容邪？」久之，知舒州，命下而 卒，贈中大夫，諡文介。

　　禾性不苟合，立朝挺挺有風操。有《易傳》九卷，《春秋傳》十二卷，《論語》、《孟子解》各十卷。

蔣猷
　　蔣猷，字仲遠，潤州金壇縣人。舉進士。政和四年，拜御史中丞兼侍讀，有直聲。嘗論士風浮薄，廷臣伺人主意，承宰執風旨向背，以特立不回者為愚，共嗤笑 之，此風不可長；輔臣奏事殿上，雷同唱和，略無所可否，非論道獻替之禮；內侍省不隸台察，紊元豐官制；楊戩不當除節度使；趙良嗣不宜出入禁中。上皆嘉納， 至揭其章內侍省，且詔自今無得規圖節鉞。又疏孟昌齡、徐鑄等奸狀。遷兵部尚書兼禮制局詳議官。七年，知貢舉，改工部、吏部尚書。

　　以徽猷閣直學士知婺州。明年，請祠歸。宣和末，召為刑部尚書兼資善堂翊善。靖康初，奉上表起居太上皇帝于淮陰，且特詔貶童貫。猷奏貫得罪天下，願黜遠 之。太上以為然，亟令宣詔，趣貫赴貶所。遂奉太上還京，移兵部尚書，累官正議大夫。引疾，授徽猷閣直學士、提舉嵩山崇福宮。卒。贈特進。

　　論曰：夫拯溺救焚之際，必以任人為急。靖康、建炎之禍變，亦甚於焚溺矣。當時非乏人才也，然而國恥卒不能雪者，豈非任之之道有所未至歟？夫以李光之才 識高明，所至有聲；許翰、許景衡之論議剴切；張愨之善理財；張所之習知河北利害：皆一時之雋也。是數臣者，使其言聽計從，不為讒邪所抑，得以直行其志，其 效宜可待也。然或斥遠以死，或用之不竟其才，世之治亂安危，雖非人力所為，君子于此，則不能無咎于時君之失政焉。蔣猷曆仕五朝，當建炎初，避地而終，則無 足稱也。陳禾引裾盡言，有古諫臣之風，其行事在宣和之前，孝宗以後乃加褒諡云。


Chinese text: This work was published before January 1, 1923, and is in the
public domain worldwide because the author died at least 100 years ago.
