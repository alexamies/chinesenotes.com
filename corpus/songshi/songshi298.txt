彭乘
彭乘，字利建，益州華陽人。少以好學稱州里，進士及第。嘗與同年生登相國寺閣，皆瞻顧鄉關，有從宦之樂，乘獨西望，悵然曰：「親長矣，安敢舍晨昏之奉，而圖一身之榮乎！」翌日，奏乞侍養，居數日，授漢陽軍判官，遂得請以歸。久之，有薦其文行者，召試，為館閣校勘，固辭還家，後復除鳳州團練推官。

天禧初，用寇準薦，為館閣校勘，改天平軍節度推官。預校正《南》、《北史》、《隋書》，改秘書省著作佐郎，遷本省丞、集賢校理。懇求便親，得知普州，蜀人得守鄉郡自乘始。普人鮮知學，乘為興學，召其子弟為生員教育之。乘父卒，既葬，有甘露降於墓柏，人以為孝感。服除，知荊門軍，改太常博士。召還，同判尚書刑部，出知安州，徙提點京西刑獄，改夔州路轉運使。會土賊田忠霸誘下溪州蠻將內寇，乘適按郡至境，大集邊吏，勒兵下山以備賊，賊遁去。因遣人間之，其黨斬忠霸，夷其家。召修起居注，擢知制誥，累遷工部郎中，入翰林為學士，領吏部流內銓、三班院，為群牧使。既病，仁宗敕太醫診視，賜以禁中珍劑。卒，賜白金三百兩。御史知雜何郯論請贈官，不許，詔一子給奉終喪。

初，修起居注缺中書舍人，而乘在選中，帝指乘曰：「此老儒也，雅有恬退名，無以易之。」及召見，諭曰：「卿先朝舊臣，久補外，而未嘗自言。」對曰：「臣生孤遠，自量其分，安敢過有所望。」帝頗嘉之。乘質重寡言，性純孝，不喜事生業，聚書萬餘卷，皆手自刊校，蜀中所傳書，多出於乘。晚歲，歷典贊命，而文辭少工云。

嵇穎
嵇穎，字公實，應天宋城人。父適，嘗為石首主簿。民有父子坐重繫，府檄適按之，抵其父於法，而子獲免；父死，假人言曰：「主簿，仁人也，行且生賢子，後必大。」明年潁生。

天聖中，進士及第，授蔡州團練判官。王曾知青州，徙天雄軍，皆辟為從事。後用曾薦，遷太子中允，為集賢校理。歷開封府推官、三司度支判官、同修起居注，擢知制誥，累遷尚書兵部員外郎。召入翰林為學士，未及謝，卒。詔以告敕、襲衣、金帶、鞍勒馬賜其家。

穎舉進士，時王曾、張知白相繼為南京留守，見穎謹厚篤學，謂其子弟曰：「若曹師表也。」張堯封嘗從穎學，所為文，多留穎家。其後堯封女入禁中，為修媛，甚被寵幸，令其弟化基詣穎，求編次其父稿，為序以獻之。潁不答，亦不以獻。

梅摯
梅摯，字公儀，成都新繁人。進士，起家大理評事、知藍田上元縣，徙知昭州，通判蘇州。二浙饑，官貸種食，已而督償頗急，摯言借貸本以行惠，乃重困民，詔緩輸期。

慶歷中，擢殿中侍御史。時數有災異，引《洪範》上《變戒》曰：「『王省惟歲』，謂王總群吏如歲，四時有不順，則省其職。今日食於春，地震於夏，雨水於秋。一歲而變及三時，此天意以陛下省職未至，而丁寧戒告也。伊、洛暴漲漂廬舍，海水入台州殺人民，浙江潰防，黃河溢埽，所謂『水不潤下』。陛下宜躬責修德，以回上帝之眷佑。陰不勝陽，則災異衰止，而盛德日起矣。」

徙開封府推官，遷判官。僧常瑩以簡劄達宮人，輦官鄭玉醉呼，歐徼巡卒，皆釋不問，摯請悉杖配之。改度支判官，進侍御史。論石元孫「不死行陳，繫縲以還，國之辱也，不斬無以厲邊臣」，再奏不報。李用和除宣徽使，加同中書門下平章事。摯言：「國初，杜審瓊亦帝舅也，官止大將軍；李繼隆累有戰功，晚年始拜使相。祖宗慎名器如此，今不宜亟授無功。」以戶部員外郎兼侍御史知雜事、權判大理寺。言：「權陝西轉運使張堯佐非才，繇宮掖以進，恐上累聖德。」及奏減資政殿學士員，召待制官同議政，復百官轉對。帝謂大臣曰：「梅摯言事有體。」以為戶部副使。

會宴契丹使紫宸殿，三司副使當坐殿東廡下。同列有謂曲宴例坐殿上，而大宴當止殿門外爾。因不即坐，與劉湜、陳洎趨出。降知海州，徙蘇州，人為度支副使。初，河北歲饑，三司益漕江、淮米餉河北。後江、淮饑，有司尚責其數，摯奏減之。

擢天章閣待制、陝西都轉運使。還判吏部流內銓，進龍圖閣學士、知滑州。州歲備河，調丁壯伐灘葦，摯以疲民，奏用州兵代之。河大漲，將決，夜率官屬督工徒完堤，水不為患，詔獎其勞。勾當三班院、同知貢舉。請知杭州，帝賜詩寵行。累遷右諫議大夫，徙江寧府，又徙河中。卒。

摯性淳靜，不為矯厲之行，政跡如其為人。平居未嘗問生業，喜為詩，多警句。有奏議四十餘篇。

司馬池
司馬池，字和中，自言晉安平獻王孚後，征東大將軍陽葬安邑瀾洄曲，後魏析安邑置夏縣，遂為縣人。池少喪父，家貲數十萬，悉推諸父，而自力讀書。時議者以蒲阪、竇津、大陽路官運鹽回遠聞，乃開�口道，自聞喜逾山而抵垣曲，咸以為便。池謂人曰：「昔人何為捨逕而就迂，殆必有未便者。」眾不以為然。未幾，山水暴至，鹽車人牛盡沒入河，眾乃服。

舉進士，當試殿庭而報母亡，友匿其書。池心動，夜不能寐，曰：「吾母素多疾，家豈無有異乎？」行至宮城門，徘徊不能入，因語其友，而友止以母疾告，遂號慟而歸。後中第，授永寧主簿。出入乘驢。與令相惡，池以公事謁令，令南向踞坐不起，池挽令西向偶坐論事，不為少屈。歷建德、郫縣尉。蜀人妄言戍兵叛，蠻將入寇，富人爭瘞金銀逃山谷間，令閭邱夢松假他事上府，主簿稱疾不出，池攝縣事，會上元張燈，乃縱民遊觀，凡三夕，民心遂安。

調鄭州防禦判官、知光山縣。禁中營造，詔諸州調竹木，州符期三日畢輸。池以土不產大竹，轉市蘄、黃，非三日可致，乃更與民自為期，約過不輸者罪之，既而輸竹先諸縣。

盛度薦於朝，改秘書省著作佐郎、監安豐酒稅，徙知小溪縣。劉燁知河南府，辟知司錄參軍事，歲餘，通判留守司。樞密使曹利用奏為群牧判官，辭不就，朝廷固授之。利用嘗委括大臣所負進馬價，池曰：「令之不行，由上犯之。公所負尚多，不先輸，何以趣他人。」利用驚曰：「吏紿我已輸矣。」亟命送官，數日而諸負者皆入。利用貶，其黨畏罪，從而毀短者甚眾，池獨揚言於朝，稱利用枉，朝廷卒不問。

會詔百官轉對，池言：「唐制，門下省，詔書之出，有不便者得以封還。今門下雖有封駁之名，而詔書一切自中書以下，非所以防過舉也。」內侍皇甫繼明給事章獻太后閣，兼領估馬司，自言估馬有羨利，乞遷官，事下群牧司，閱無羨利，繼明方用事，自制置使以下皆欲附會為奏，池獨不可。除開封府推官，敕至閣門，為繼明黨所沮，罷知耀州。擢利州路轉運使、知鳳翔府。

召知諫院，上表懇辭。仁宗謂宰相曰：「人皆嗜進，而池獨嗜退，亦難能也。」加直史館，復知鳳翔。有疑獄上讞，大理輒復下，掾屬惶遽引咎，池曰：「長吏者，政事所繇，非諸君過。」乃獨承其罪，有詔勿劾。岐陽鎮巡檢夜飲富民家，所部卒執之，俾為約，不敢復督士卒，而後釋其縛；池捕首惡誅之，巡檢亦坐廢。

累遷尚書兵部員外郎，遂兼侍御史知雜事。嘗言：「陝西用兵無宿將，劉平好自用而少智謀，必誤大事。」後平果敗。更戶部度支、鹽鐵副使。歲滿，中書進名，帝曰：「是固辭諫官者。」擢天章閣待制、知河中府，徙同州，又徙杭州。

池性質易，不飾廚傳，剸劇非所長，又不知吳俗，以是謗譏聞朝廷。轉運使江鈞、張從革劾池決事不當十餘條，及稽留德音，降知虢州。初，轉運使既奏池，會吏有盜官銀器，械州獄，自陳為鈞掌私廚，出所賣過半；又越州通判載私物盜稅，乃從革之姻，遣人私請，或謂池可舉劾以報仇，池曰：「吾不為也。」人稱其長者。徙知晉州，卒。

子：旦、光。光自有傳。從子：里。

子 旦
旦，字伯康。清直敏強，雖小事必審思，度不中不釋。以父任，為秘書省校書郎，歷鄭縣主簿。鄭有婦藺訟奪人田者，家多金錢，市黨買吏，合為奸謾，十年不決。旦取案一閱，情偽立見，黜吏十數輩，冤者以直。又井元慶豪欺鄉里，莫敢誰何，旦擒致於法。時旦年尚少，上下易之，自是驚服。吏捕蝗，因緣搔民。旦言：「蝗，民之仇，宜聽自捕，輸之官。」後著為令。丁內外艱，服除，監饒州永平鑄錢監。知祁縣，天大旱，人乏食，群盜剽敚，富家巨室至以兵自備。旦召富者開以禍福，於是爭出粟，減直以糶，猶不失其贏，饑者獲濟，盜患亦弭。

舉監在京百萬倉，時祁隸太原，以太原留，不召。通判乾州，未行，舉監在京雜物庫。知宜興縣，其民囂訟，旦每獄必窮根株，痛繩之，校繫縣門，民稍以詆冒為恥。市貫大溪，賈昌朝所作長橋，壞廢歲久，旦勸民葺復，不勞而成。

時王安石守常州，開運河，調夫諸縣。旦言：「役大而亟，民有不勝，則其患非徒不可就而已。請令諸縣歲遞一役，雖緩必成。」安石不聽。秋，大霖雨，民苦之，多自經死，役竟罷。歷知梁山軍、安州。旦治郡有大體，所施設，取於適理便事。再監鳳翔太平宮，以熙寧八年致仕。歷官十七，遷至太中大夫。元祐二年，卒，年八十二。

旦澹薄無欲，奉養苟完，人不見其貴。與弟光尤友愛終始，人無間言。光居洛，旦居夏縣，皆有園沼勝概。光歲一往省旦，旦亦間至洛視光。凡光平時所與論天下事，旦有助焉。及光被門下侍郎召，固辭不拜。旦引大義語之曰：「生平誦堯、舜之道，思致其君，今時可而違，非進退之正也。」光幡然就位。方是時，天下懼光之終不出，及聞此，皆欣然稱旦曰：「長者之言也。」

英宗即位，例以親屬入賀得官，時旦在梁山，諸孫未仕者皆不遣，惟遣其從兄子稟。旦與人交以信義，喜周其急。嘗有以罪免官貧不能存者，月分俸濟之，其人無以報，願以女為妾。旦驚謝之，亟出妻奩中物使嫁之。旦生於丙午，與文彥博、程公珣、席汝言為同年會，賦詩繪像，世以為盛事，比唐九老。三子：良，試將作監主簿；富永，承議郎、陝州通判；宏，陳留令。宏子朴。

從子 里
里，字昭遠。進士釋褐，授威勝軍判官，改大理寺丞。龐籍為鄜延經略使，奏通判鄜州。州將武人，不法，里平居與之歡甚，臨事正色力爭，不少假借。性廉靜質直，所至有惠政。每罷官，至京師，未嘗有所謁視。審官榜久闕，人所不取者，乃受之而去。後知乾州，為太常少卿而卒。

旦孫 朴
朴，字文季，少育於外祖范純仁。紹聖黨事起，父宏上書論辨得罪。純仁責永州，疾失明，客至，必令朴導以見。時方七歲，進揖應對如成人，客皆驚歎。以純仁遺恩為官。宏死，徒跣負柩還。調晉寧軍士曹參軍。通判不法，轉運使王似諷朴伺其過，朴不可，曰：「下吏而陷長官，不唯亂常，人且不食吾餘矣，死不敢奉教。」似賢而薦之。

靖康初，入為虞部、右司員外郎。金人次汴郊，命朴使之。二酋問朴家世，具以告，喜曰：「賢者之後也。」待之加禮，乃吐腹心，諭以亟求講解。朴復命，任事者疑不決。都城陷，欽宗思朴之言，以為兵部侍郎。二帝將北遷，又貽書請存立趙氏，金人憚之，挾以北去，且悉取其孥。開封儀曹趙鼎，為匿其長子倬於蜀，故得免。

建炎登極，赦至燕，朴私令齎詣徽宗，為人所告，金主憐其忠，釋之。徽宗崩，朴與奉使朱弁在燕共議制服，弁欲先請，朴曰：「為臣子聞君父喪，當致其哀，尚何請？設請而不許，奈何？」遂服斬衰，朝夕哭，金人亦義而不問。又遣朱松年間行，以金人情實歸報。宋因王倫出使，持黃金賜朴。倫還，言金命朴為行臺左丞，朴辭而止，益重之。後卒於真定。訃聞，詔稱其忠節顯著，贈兵部尚書，諡曰「忠潔」。

李及
李及，字幼幾，其先范陽人，後徙鄭州。父覃，左拾遺。及舉進士，再調昇州觀察推官。寇準薦其才，擢大理寺丞、知興化軍。以殿中丞通判曹州。州民趙諫者，素無賴，持郡短長，縱為奸利。及受命，諫在京師，乃謁及，及不之見，慢罵而去，投匿名書誣及，因以毀朝政。會上封者發諫事，命轉運使與及察其狀。及條上諫前後所為不道，詔御史劾得其實，斬於都市，及由是知名。擢知隴州。

初，置提點刑獄，內出及與陳綱二人名付中書。明日，以綱使河北，及使陝西，特遷一官。還判三司磨勘司，出知鳳翔府，徙延州，除三司戶部副使，為淮南轉運使，累遷太常少卿、知秦州。議者以及謹厚，非守邊才。及至秦州，州將吏亦頗易之。會有禁卒白晝攫婦人金釵於市，束執以來。及方坐觀書，召之使前，略加詰問，其人服罪。及亟命斬之，觀書如故，於是將士皆驚服。改左司郎中、樞密直學士，以右諫議大夫召還，勾當三班院，再遷尚書工部侍郎，歷知杭州、鄆州、應天、河南府，召拜御史中丞。卒，年七十。特贈禮部尚書，諡「恭惠」。

及資質清介，所治簡嚴，喜慰薦下吏，而樂道人之善。在杭州，惡其風俗輕靡，不事宴遊。一日，冒雪出郊，眾謂當置酒召客，乃獨造林逋清談，至暮而歸。居官數年，未嘗市吳中物。比去，唯市《白樂天集》。在河南，杜衍為提點刑獄，間與衍會，而具甚疏薄。他日，中貴人用事者至，亦無加品，衍歎其清德。娶張氏，性嫉悍。及嘗生子，鞠之外舍，張固請歸保養之，乃會親屬，以子擊堂柱，碎其首。及遂無子，以弟之子為後。

燕肅
燕肅，字穆之，青州益都人。父峻，慷慨任俠，楊光遠反時，率其屬迎符彥卿，遂家曹州。肅少孤貧，遊學。舉進士，補鳳翔府觀察推官。寇準知府事，薦改秘書省著作佐郎、知臨邛縣。縣民嘗苦吏追擾，肅削木為牘，民訟有連逮者，書其姓名，使自召之，皆如期至。知考城縣，通判河南府。召為監察御史，準方知河南，奏留之。

遷殿中侍御史、提點廣南西路刑獄，遷侍御史，徙廣南東路。還，為丁謂所惡，出知越州。徙明州，俗輕悍喜鬥，肅下令獨罪先毆者，於是鬥者為息。直昭文館，為定王府記室參軍，判尚書刑部。建言：「京師大辟一覆奏，而州郡之獄有疑及情可憫者上請，多為法司所駁，乃得不應奏之罪。願如京師，死許覆奏。」遂詔疑獄及情可憫者上請，語在《刑法志》。其後大辟上請者多得貸，議自肅始。

擢龍圖閣待制、權知審刑院、知梓州，還，同糾察在京刑獄，再判刑部，累遷左諫議大夫、知亳州，徙青州。屬歲歉，命兼京東安撫使。入判太常寺兼大理寺，復知審刑。肅言：「舊太常鍾磬皆設色，每三歲親祠，則重飾之。歲既久，所塗積厚，聲益不協。」乃詔與李照、宋祁同按王樸律，即鏟滌考擊，合以律準，試於後苑，聲皆協。又詔與章得象、馮元詳刻漏。進龍圖閣直學士、知潁州，徙鄧州。官至禮部侍郎致仕，卒。

肅喜為詩，其多至數千篇。性精巧，能畫，入妙品，圖山水罨布濃淡，意象微遠，尤善為古木折竹。嘗造指南、記里鼓二車及欹器以獻，又上《蓮花漏法》。詔司天臺考於鍾鼓樓下，云不與《崇天曆》合。然肅所至，皆刻石以記其法，州郡用之以候昏曉，世推其精密。在明州，為《海潮圖》，著《海潮論》二篇。子：度，孫：瑛。

子 度
度，字唐卿。登進士第，知陳留縣。京東蝗，年饑盜發，度勸邑豪出粟六萬以濟民，又行保伍法以察盜，善狀日聞。通判永興軍，三司使王堯臣舉為戶部判官，以伐閱淺，始命權發遣，遂為故事。

出知滑。滑與黎陽對境，河埽下臨魏都，霖潦暴至，薪芻不屬。度曰：「魏實為河朔根本，不可坐視成敗。」悉以所儲茭楗禦之，埽賴以不潰。復為戶部判官。歲皇祐甲午，益州言：「歲在甲午，蜀再亂，今又值之，民為戚戚。」乃命度出使備不虞，還奏無足慮。權河北轉運副使，六塔河決，坐貶秩知蔡州，徙福州。閩故多盜，度請假事權制攝一道，遂加兵馬鈐轄。入為戶部副使，以右諫議大夫知潭州。卒，年七十。

度有心計，凡六佐大農。慶歷中，三司請榷河北鹽，度言：「川峽不榷酒，河北不禁鹽，此祖宗順民俗，不易之制也，榷之非是。」會張方平亦論之，議遂寢。

孫 瑛
瑛，字仁叔，以蔭為瑕丘尉。縣人習為盜，瑛榜諭曰：「今平民或呼以盜，必怒見詞色，顧乃舍耕稼本業，為人所不肯為者。及陷於罪，則終身不齒於鄉閭，尉不忍以是待汝。」盜感悟，為稍弭。累遷太府丞、開封少尹。歷廣東轉運判官，進副使，加進秘閣。時方尚老氏教，瑛言：「守臣任滿考課，乞以興崇教法、拯葺道宮為善最。」從之。連進直龍圖閣。

時瑛在嶺嶠七年，括南海犀珠、香藥，奉宰相、內侍，人目之為「香燕」。遂以徽猷閣待制、提舉醴泉觀，拜戶部侍郎。徽宗賜書「仁人義士之家」以表之，蓋取王安石頌其曾大父肅詩語也。轉開封尹，賜進士出身，兼侍讀，且將大用。後以御史言瑛不能撥煩戢奸吏，致賊殺不辜，罷為龍圖閣直學士。未數月，為戶部尚書。

靖康初，以龍圖閣學士知河陽。金兵入寇，三城當兵衝，瑛至，未及備，而兵騎大集，乘銳攻城，瑛不能禦，將出奔，為亂兵所害，年五十。建炎初，賜端明殿學士。

蔣堂
蔣堂，字希魯，常州宜興人。擢進士第，為楚州團練推官。滿歲，吏部引對，真宗覽所試判，善之，特授大理寺丞、知臨川縣。縣富人李甲多為不法，前令莫能制，堂戒諭不悛，白州以兵索其家，得僭乘輿物，置於死。

歷通判眉、許、吉、楚州，以太常博士知泗州，召為監察御史。禁中火，有司請究所起，多引宮人屬吏。堂言：「火起無跡，安知非天意也，陛下宜修德應變。有司乃欲歸咎宮人，以之屬吏，何求不可，而遂賜之死，是重天譴也。」詔原之。論奏郭皇后不當廢，坐贖。再遷侍御史、判三司度支勾院，出為江南東路轉運使，徙淮南，兼江、淮發運事。

時廢發運使，上封者屢以為非便。堂言：「唐裴耀卿、劉晏、第五琦、李巽、裴休，皆嘗為江淮、河南轉運使，不聞別置使名。國朝卞袞、王嗣宗、劉師道，亦止為轉運兼領發運司事，而歲輸京師常足。」時雖用其議，後卒復。在江、淮，歲薦部吏二百人，或謂曰：「一有謬舉，且得罪，何以多為？」堂曰：「十得二三，亦足報國。」坐失按蘄州王蒙正故入部吏死罪，降知越州。州之鑒湖，馬臻所為，溉田八千頃，食利者萬家，前守建言聽民自占，多為豪右所侵，堂奏復之。

徙蘇州，入判刑部，徙戶部勾院，歷戶部、度支、鹽鐵副使，安撫梓夔路，擢天章閣待制、江淮制置發運使。先是，發運使上計，造大舟數十，載江、湖物入遺京師權貴，堂曰：「吾豈為此，歲入自可附驛奉也。」前後五年，未嘗一至京師。就除河東路都轉運使，未行，知洪州。改應天府，累遷左司郎中、知杭州，以樞密直學士知益州。

慶歷初，詔天下建學。漢文翁石室在孔子廟中，堂因廣其舍為學宮，選屬官以教諸生，士人翕然稱之。楊日嚴在蜀，有能名，堂素不樂之。於是節遊宴，減廚傳，專尚寬縱，頗變日嚴之政。又建銅壺閣，其制宏敞，而材不預具，功既半，乃伐喬木於蜀先主惠陵、江瀆祠，又毀后土及劉禪祠，蜀人浸不悅，獄訟滋多。久之，或以為私官妓，徙河中府，又徙杭州、蘇州。以尚書禮部侍郎致仕，卒，特贈吏部侍郎。

堂為人清修純飭，遇事毅然不屈，貧而樂施。好學，工文辭，延譽晚進，至老不倦，尤嗜作詩，有《吳門集》二十卷。

劉夔
劉夔，字道元，建州崇安人。進士中第，補廣德軍判官，累遷尚書屯田員外郎，權侍御史。李照改製大樂鍾磬，夔以為：「樂之大本，與政化通，不當輕易其器。願擇博學之士以補卿、丞，凡四方妄獻說以要進者，請一切罷之。」帝善其言。

歷三司戶部判官，判度支勾院，江西、兩浙、淮南轉運使，加直史館、知陝州，改太常少卿、知廣州。所至有廉名。權三司度支副使。桂陽監蠻唐和寇邊，以右諫議大夫、龍圖閣直學士知潭州，兼湖南安撫使。初至，遣人諭蠻酋使降；不從，乃舉兵擊敗和於銀江源，進破其巢穴，蠻逃遁遠去。前將以帛購蠻首，至是有持首取購者，按問，乃輒殺平民，誅之而罷購，州境獲安。還，權判吏部流內銓、知審刑院。

河北大水，民流入京東為盜，詔增京東守備。帝問誰可守鄆者，宰相以夔對，進給事中、樞密直學士以往。至鄆，發廩振饑，民賴全活者甚眾，盜賊衰息，賜書褒諭。大臣議欲修復河故道，夔極言其不可，遂罷。遷工部侍郎、知福州。請解官入武夷山為道士，弗許。知建州，尋告老，遂以戶部侍郎致仕。英宗即位，遷吏部。卒，年八十三。

夔嘗過江東，見二囚繫累年矣，問之，曰：「前此殺吉州掾徐咸，疑二人者。」夔為言於朝，釋之，後果得真盜。嘗遇隱者，得養生術，遂蔬食及獨居，退處一閣，家人罕見其面。至老，手足耳目強明，如少壯時。不治財產，所收私田有餘谷，則以振鄉里貧人。前死數日，自作遺表，以祿賜所餘分親族。告其家人曰：「某日，吾死矣。」如期而死。無子。

馬亮
馬亮，字叔明，廬州合肥人。舉進士，為大理評事、知蕪湖縣，再遷殿中丞、通判常州。吏民有因緣亡失官錢，籍其貲猶不足以償，妻子連逮者至數百人。亮縱去，緩與之期，不逾月，盡輸所負。羅處約使江東，以亮治行聞，擢知濮州。

會諸路轉運司置糾察刑獄官，以福建路命亮，覆訊冤獄，全活者數十人。遷太常博士、知福州。蘇易簡薦亮才任繁劇，召還，同提點三司都勾院、磨勘憑由司。久之，出知饒州。州豪白氏多執吏短長，嘗殺人，以赦免，愈驁橫，為閭里患，亮發其奸，誅之，部中畏懾。州有鑄錢監，匠多而銅錫不給，亮請分其工之半，別置監於池州，歲增鑄緡錢十萬。遷殿中侍御史。

真宗即位，上書言：「陛下初政，軍賞宜速，而所在不時給，請遣使分督之。又赦書蠲除州縣逋負，而有司趣責愈急，宜如赦推恩以寬民。故事，以親王尹開封，地尊勢重，嫌隙易生，願鑒其繇，以示保全親愛之道。契丹仍歲南侵，河朔蕭然，請修好以息邊民。」帝善其言，以亮為可用。

王均反，以為西川轉運副使。賊平，主將邀功，誅殺不已，亮全活千餘人。城中米斗千錢，亮出廩米裁其價，人賴以濟。召問蜀事，會械送賊詿誤者八十九人至闕下，執政欲盡誅之。亮曰：「愚民脅從，此特百之一二，餘竄伏山林者眾。今不貸之，反側之人，聞風疑懼，一唱再起，是滅一均、生一均也。」帝悟，悉宥之。加直史館，復遣還部。

時諸州鹽井，歲久泉涸，而官督所負課，繫捕者州數百人。亮盡釋繫者，而奏廢其井，又除屬部舊逋官物二百餘萬。還知潭州，屬縣有亡命卒剽攻，為鄉閭患，人共謀殺之。事覺，法當死者四人，亮咸貸之，曰：「為民去害，而反坐以死罪，非法意也。」徙昇州，行次江州，屬歲旱民饑，湖湘漕米數十舟適至，亮移文守將，發以振貧民。因奏：「瀕江諸郡皆大歉，而吏不之救，願罷官糴，令民轉粟以相賙。」

以右諫議大夫知廣州。時宜州陳進初平，而澄海兵從進反者家屬二百餘人，法當配隸，亮悉置不問。鹽戶逋課，質其妻子於富室，悉取以還其家。海舶久不至，使招來之，明年，至者倍其初，珍貨大集，朝廷遣中使賜宴以勞之。是歲東封，亮敦諭大食陀婆離、蒲含沙貢方物泰山下。

歷知虔、洪二州、江陵府，再遷尚書工部侍郎，復知昇州，徙杭州，加集賢院學士。先是，江濤大溢，調兵築堤而工未就，詔問所以捍江之策。亮褒詔禱伍員祠下，明日，潮為之卻，出橫沙數里，堤遂成。入為御史中丞。建言：「士民父祖未葬而析居，請自今未葬者，毋得輒析。」明年，改兵部侍郎、知廬州，徙江陵，又徙江寧府。仁宗初，拜尚書右丞，復知廬州，召判尚書都省兼知審刑院，遷工部尚書、知亳州，又遷江寧府，以太子少保致仕，卒，贈尚書右僕射。

亮有智略，敏於政事，然其所至無廉稱。呂夷簡少時，從其父蒙亨為縣福州，亮見而奇之，妻以女。妻劉恚曰：「嫁女當與縣令兒邪？」亮曰：「非爾所知也。」陳執中、梁適為京官，田況、宋庠及其弟祁為童子時，亮皆厚遇之，曰：「是後必大顯。」世以亮為知人。亮卒，時夷簡在相位，有司諡曰「忠肅」，人不以為是也。

子：仲甫，為天章閣待制。

陳希亮
陳希亮，字公弼。其先京兆人，唐廣明中，違難遷眉州青神之東山。希亮幼孤好學，年十六，將從師，其兄難之，使治錢息三十餘萬．希亮悉召取錢者，焚其券而去。業成，乃召兄子庸，諭使學，遂俱中天聖八年進士第，里人表其閭曰「三俊」。

初為大理評事、知長沙縣。有僧海印國師，出入章獻皇后家，與諸貴人交通，恃勢據民地，人莫敢正視，希亮捕治置諸法，一縣大聳。郴州竹場有偽為券給輸戶送官者，事覺，輸戶當死，希亮察其非辜，出之，已而果得其造偽者。再遷殿中丞，徙知鄠縣。老吏曹腆侮法，以希亮年少，易之。希亮視事，首得其罪。腆叩頭出血，願自新，希亮戒而捨之，卒為善吏。巫覡歲斂民財祭鬼，謂之春齋，否則有火災；民訛言有緋衣三老人行火。希亮禁之，民不敢犯，火亦不作。毀淫祠數百區，勒巫為農者七十餘家。及罷去，父老送之出境，泣曰：「公去我，緋衣老人復出矣。」遷太常博士。有言郴獄活人死罪，賜五品服。

初，蜀人官蜀，不得通判州事。希亮以母老，願折資為縣侍親，於是知臨津縣。母終，服除，為開封府司錄司事。福勝塔火，官欲更造，度用錢三萬，希亮言：「陝西用兵，願以此饋軍。」詔罷之。青州民趙禹上書，言趙元昊必反，宰相以禹狂言，徙建州，元昊果反。禹訟所部，不受，亡至京自理，宰相怒，下開封獄，希亮言禹可賞不可罪，爭不已。上釋禹，賞為徐州推官，且欲以希亮為御史，會外戚沈元吉以奸盜殺人，希亮一問得實，自驚仆死，沈氏訴之，詔御史劾希亮及諸掾吏。希亮曰：「殺此賊者獨我耳。」遂引罪坐廢。

期年，盜起京西，殺守令，富弼薦希亮可用，起知房州。州素無兵備，民凜凜欲亡去，希亮以牢城卒雜山河戶，得數百人，日夜部勒，聲振山南，民恃以安。殿侍雷甲以兵百餘人逐盜竹山，甲不能戢，所至為暴。或疑為盜，告希亮盜入境，且及門，希亮即勒兵阻水拒之，命持滿無得發，士皆植立如偶人。甲射之，不動，乃下馬拜請死，曰：「初不知公官軍也。」吏士皆欲斬甲以徇，希亮獨治為暴者十餘人，使甲以捕盜自贖。

時劇賊党軍子方張，轉運使使供奉官崔德贇捕之。德贇既失党軍子，遂圍竹山民，賊所嘗舍者，曰向氏，殺父子三人，梟首南陽市。曰：「此党軍子也。」希亮察其冤，下德贇獄，未服。党軍子獲於商州，詔賜向氏帛，復其家，流德贇通州。或言華陰人張元走夏州，為元昊謀臣。詔徙其族百餘口於房，幾察出入，饑寒且死。希亮曰：「元事虛實不可知，使誠有之，為國者終不顧家，徒堅其為賊耳。此又皆其疏屬，無罪。」乃密以聞，詔釋之。老幼哭希亮庭下曰：「今當還故鄉，然奈何去父母乎？」遂畫希亮像祠焉。

代還，執政欲以為大理少卿，希亮曰：「法吏守文，非所願，願得一郡以自效。」乃以為宿州。州跨汴為橋，水與橋爭，常壞舟。希亮始作飛橋，無柱，以便往來。詔賜縑以褒之，仍下其法，自畿邑至於泗州，皆為飛橋。

皇祐元年，移滑州。奏事殿上，仁宗勞之曰：「知卿疾惡，無懲沈氏子事。」未行，詔提舉河北便糴。都轉運使魏瓘劾希亮擅增損物價。已而瓘除龍圖閣學士、知開封府，希亮乞廷辨。既對，仁宗直希亮，奪瓘職知越州，且欲用希亮。希亮言：「臣與轉運使不和，不得為無罪。」力請還滑。會河溢魚池埽，且決，希亮悉召河上使者，發禁兵捍之。廬於所當決，吏民涕泣更諫，希亮堅臥不動，水亦去，人比之王尊。是歲，盜起宛句，晝劫張郭鎮，執濮州通判井淵。仁宗以為憂，問執政可用者。未及對，仁宗曰：「朕得之矣。」乃以希亮為曹州。不逾月，悉擒其黨。

淮南饑，安撫、轉運使皆言壽春守王正民不任職，正民坐免，詔希亮乘傳代之。轉運使調里胥米而蠲其役，凡十三萬石，謂之折役米。米翔貴，民益饑。希亮至，除之，且表其事，旁郡皆得除。又言正民無罪，職事辦治。詔復以正民為鄂州。

久之，徙知廬州。虎翼軍士屯壽春者，以謀反誅，遷其餘不反者數百人於廬，皆自疑不安。一日，有竊入府舍將為不利者。希亮笑曰：「此必醉耳。」貸而流之，盡以其餘給左右使令，且以守倉庫。人為之懼，希亮益加親信，皆感德，指心誓為希亮死。改提點刑獄江東，遷度支郎中，徙河北。

嘉祐二年，入為開封府判官，改判三司戶部勾院。朝廷以三司事冗，簿書留滯，乃命希亮又兼開拆司。榮州鬻鹽凡十八井，歲久澹竭，有司責課如初，民破產籍沒者三百餘家。希亮為言，還其所籍，歲蠲三十餘萬斤。三司簿書滯留者，自天禧以來，末帳六百有四，明道以來，生事二百一十二萬，希亮日夜課吏，凡九月，去其三之二。度支吏不時勾，希亮杖之。副使以希亮擅決罰，由是事復滯。

會接伴契丹使還，自請補外，乃以為京西轉運使，賜三品服。石塘河役兵叛，其首周元自稱「周大王」，震動汝、洛間。希亮聞之，即日輕騎出按，吏請以兵從，希亮不許。其賊二十四人道遇希亮，以希亮輕出，意色閑和，不能測，遂相與列訴道周。希亮徐問其所苦，命一老兵押之，曰：「以是付葉縣，聽吾命。」既至，令曰：「汝以自首，皆無罪，然必有首謀者。」眾不敢隱，乃斬元以徇，流軍校一人，餘悉遣赴役如初。

遷京東轉運使。濰州參軍王康赴官，道博平，大猾有號「截道虎」者，毆康及其女幾死，吏不敢問。希亮移捕甚急，卒流海島；又劾吏故縱，坐免者數人。徐州守暴苛，以細過籍民產數十家，獲小盜，使必自誣抵死。希亮言其狀，卒以廢去。

數上章請老，不允，移知鳳翔。倉粟支十二年，主者以腐敗為憂，歲饑，希亮發十二萬石貸民。有司懼為擅發，希亮身任之。是秋大熟，以新易舊，官民皆便。于闐使者入朝，過秦州，經略使以客禮享之。使者驕甚，留月餘，壞傳舍什器，縱其徒入市掠飲食，民戶皆晝閉。希亮聞之曰：「吾嘗主契丹使，得其情。使者初不敢暴橫，皆譯者教之，吾痛繩以法，譯者懼，其使不敢動矣。況此小國乎？」乃使教練使持符告譯者曰：「入吾境，有秋毫不如法，吾且斬若。」取軍令狀以還。使者至，羅拜庭下，希亮命坐兩廊飲食之，護出其境，無一人嘩者。

英宗即位，遷太常少卿。獄有盜，法當死，僚官持不可。久之，盜殺守吏遁去。希亮以前議讞於朝，而希亮之議是，僚官懼，欲以事中希亮，希亮自顧無有其事。始，州郡以酒相餉，例皆私有之，而法不可。希亮以遺遊士之貧者，既而曰：「此亦私也。」以家財償之。遂借此上書自劾，求去不已，坐是分司西京。未幾致仕，卒，年六十四。希亮嘗夢異人按圖而告之年，至是果然。贈工部侍郎。

希亮為人清勁寡欲，不假人以色，自王公貴人，皆嚴憚之。見義勇發，不計禍福。所至，奸民猾吏，易心改行，不改者必誅。然出於仁恕，故嚴而不殘。少與蜀人宋輔遊，輔卒於京，母老，子端平幼，希亮養其母終身，以女妻端平，使同諸子學，卒登進士第。

四子。忱，度支郎中；恪，滑州推官；恂，大理寺丞；慥，字季常，少時使酒好劍，用財如糞土，慕朱家、郭解為人，閭里之俠皆宗之。在岐下，嘗從兩騎挾二矢與蘇軾遊西山，鵲起於前，使騎逐而射之，不獲，乃怒馬獨出，一發得之，因與軾馬上論用兵及古今成敗，自謂一世豪士。稍壯，折節讀書，欲以此馳騁當世，然終不遇。洛陽園宅壯麗與公侯等，河北有田歲得帛千匹，晚年皆棄不取，遁於光、黃間，曰岐亭。庵居蔬食，徒步往來山中，妻子奴婢皆有自得之意，不與世相聞，人莫識也。見其所著帽方屋而高，曰：「此豈古方山冠之遣像乎？”」因謂之「方山子」。及蘇軾謫黃，過岐亭，識之，人始知為慥云。


論曰：乘雅恬退，潁不阿貴戚，有儒者之風。摯淳靜而不矯，池質易而長厚，肅議法平恕，及、堂、夔清修自守，蓋侍從之選也。希亮為政嚴而不殘，其良吏與。馬亮饒才智而寡廉稱，士論以此惜之。




Chinese text: This work was published before January 1, 1923, and is in the
public domain worldwide because the author died at least 100 years ago.
