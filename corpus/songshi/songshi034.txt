　　三年春正月甲辰，詔廷尉大理官毋以獄情白宰執，探刺旨意爲輕重。庚戌，置三省戶房國用司。初，以國用匱乏，罷江州屯駐軍馬，至是復留之。癸亥，罷銅錢過江之禁。裁定利州西路諸軍額。

　　二月壬申，詔國用司月上宮禁及百司官吏、三衙將士請給之數。癸酉，出龍大淵爲江東總管，曾覿爲淮西總管。甲戌，大淵改浙東，覿改福建。乙亥。罷成都、潼川路轉運司輪年銓試，以其事付制置司。辛巳，以端明殿學士虞允文知樞密院事。癸未，雨雹。甲申，爲知陳州陳亨祖立廟於光州，賜名湣忠。丙戌，以《武經龜鑒》、《孫子》賜鎮江都統戚方、建康都統劉源。癸巳，措置淮東山水砦。丙申，從太上皇、太上皇后幸玉津園。戊戌，直秘閣、前廣東提刑石敦義犯髒，刺面配柳州，籍其家。

　　三月甲辰，從太上皇、太上皇后幸聚景園。辛亥，詣德壽宮，恭請裁定醫官員額。丁巳，詔四川宣撫司創招千人，置司所在屯駐。壬戌，伯母秀王夫人張氏薨。

　　夏四月辛未，蠲諸路州軍逋負。癸酉，爲秀王王夫人成服于後苑，百官進名奉慰。丁丑，合利州東、西路爲一。戊寅，以吳璘知興元府、充利州路安撫使、四川宣撫使。

　　五月癸卯，葉顒等上《三祖下仙源積慶圖》及《太宗真宗玉牒》、《哲宗寶訓》。甲寅，吳璘薨。庚申。命四川制置使汪應辰主管宣撫司事，移司利州。修揚州城。壬戌，大減三衙官屬。

　　六月己巳，命汪應辰權節制利州路屯駐御前軍馬。辛未，復分利州東、西路爲二。甲戌，以虞允文爲資政殿大學士、四川宣撫使。乙亥，金遣使來取被俘人。詔實俘在民間者還之，軍中人及叛亡者不預。戊寅，復以虞允文爲知樞密院事，充宣撫使，帝親書九事戒之。罷淮西、江東總領所營田，募人耕佃，壯丁各還本屯，癃老存留，減半請給。甲申，詔鎮江都統制戚方、武鋒軍都統制陳敏各上清河口戰守之策。追封吳璘爲信王。丁亥，詔後省參考理檢院典故。辛卯，皇后夏氏崩。振泉州水災。

　　秋七月己亥，立薦舉改官額。壬寅，以皇太子疾，減雜犯死罪囚，釋流以下。乙巳，皇太子薨，諡曰莊文。己酉，東宮醫官杜揖除名、昭州編管，尋改瓊州。

　　閏月辛未，詔諸軍復置副都統制，文字與都統制連書，軍馬調發從都統制，違者奏劾。戚方罷。癸酉，權欑安恭皇后于臨安修吉寺。丁亥，戚方落節鉞、信州居住。

　　八月丁酉，內侍陳瑜、李宗回坐交結戚方受賂，瑜除名、決杖、黥面配循州，宗回除名、筠州編管，方責授果州團練副使、潭州安置，籍所盜庫金以犒軍。甲寅，以久雨，命臨安府決系囚。丁巳，葉顒等請罷，不許。蠲光、濠、廬三州、壽春府賦一年。戊午，遣官分決滯獄。壬戌，以知建康府史正志兼沿江水軍制置使，自鹽官至鄂州沿江南北及沿海十五州水軍悉隸之。癸亥，詔給、舍討論考課舊法。四川旱，賜制置司度牒四百，備振濟。

　　九月戊子，太白晝見。冬十月乙未朔，占城入貢。丁酉，遣唐瑑等使金賀正旦。戊戌。修真州城。以嗣濮王士輵爲開府儀同三司。庚子，定內外薦舉改官人歲額。癸卯，詔歸正借補官資人充樞密院效士，於指定州軍以官庫酒息贍之者，毋罷其給。乙卯，金遣蒲察莎魯窩等來賀會慶節。

　　十一月丙寅，合祀天地於圜丘，大赦。戊辰，雷。己巳，詔戒飭武臣及百官。癸酉，以郊祀雷，葉顒、魏杞並罷，命陳俊卿爲參知政事，翰林學士劉珙同知樞密院事。甲戌，蔣芾、陳俊卿請罷，不許。丁丑，以雷發非時，詔臺諫、侍從、兩省官指陳闕失。辛巳，詔侍從、兩省、臺諫、卿監、郎官舉堪郎官、寺監丞、監司、郡守者。癸巳，罷川路馬船。十二月丙申，增修六合城。己亥，遣王瀹賀金主生辰。乙巳，置豐儲倉。增印會子。辛亥，以吳益爲太傅。庚申，金遣徒單忠衛等來賀明年正旦。是歲，兩浙水，四川旱，江東西、湖南北路蝗，振之。

　　四年春正月戊辰，籍荊南義勇民兵，增給衣甲，遇農隙日番教。壬午，奪秦塤、秦堪郊恩蔭補。癸未，雨雹。甲申，幸天竺寺，遂幸玉津園。辛卯，罷吳益郊恩蔭補。壬辰，葉顒薨。

　　二月甲午朔，罷福建路賣鈔鹽，蠲轉運司歲發鈔鹽錢十五萬緡。詔四川宣撫使虞允文集四路漕臣會計財賦所入，對立兵額。丁酉，命湖北安撫司給田募辰、沅、靖三州刀弩手。戊戌，置和州鑄錢鹽。己亥，以蔣芾爲尚書右僕射、同中書門下平章事兼樞密使兼制國用使，觀文殿大學士史浩爲四川制置使，浩辭不行。庚子，詔蔣芾常朝，贊拜不名。芾辭，許之。乙巳，賜王炎出身，簽書樞密院事。癸丑，五星皆見。乙卯，雪，雨雹。

　　三月庚午，以敷文閣待制晁公武爲四川安撫制置使。戊寅，詔贈果州團練使韓崇嶽立廟，賜名忠勇，宣州觀察使朱勇立廟，賜名忠節。己丑，四方霧下若塵。庚寅，蠲楚州壯丁、社民稅役。諡陳亨伯曰湣節。

　　夏四月乙未，置漢陽軍收發馬監。詔公吏非犯公罪，毋得引用並計案問法。巳亥，置郢州轉般倉。癸卯，遣使撫邛、蜀二州饑民爲亂者。己酉，追封韓世忠爲蘄王。甲寅，蔣芾等上欽宗《帝紀》、《實錄》。丙辰，禮部員外郎李燾上所著《續通鑒長編》自建隆至治平一百八卷。丁巳，詔太史局參用新舊曆。戊午，詔販牛過淮者，論如興販軍須之罪。是月，振綿、漢等州饑。

　　五月癸亥，出度牒千道，續減四川科調。乙丑，太白晝見。以邛州安仁縣荒旱，失於蠲放，致饑民擾亂，守、貳、縣令降罷追停有差。甲申，諡趙鼎曰忠簡。丙戌，行乾道新曆。丁亥，以饒、信二州、建甯府饑民嘯聚，遣官措置振濟。是月，西夏任敬德遣使至四川宣撫司，約發兵攻西番。

　　六月辛卯朔，太白晝見，經天。甲午，詔罷廣西鈔鹽，復官般官賣法，歲減轉運司鈔錢十九萬緡，其秋苗毋得科折。戊戌，蠲諸路逋負乾道元年二月和市、折帛、雜色錢。辛丑，龍大淵卒，詔以爲甯武軍節度使致仕。五星皆見。癸卯，詔四川宣撫司增印錢引一百萬，對償民間預借錢。蠲邛、蜀二州夏稅。丁巳，召興化軍布衣林彖赴行在。戊午，蔣芾以母喪去位。

　　秋七月壬戌，以劉珙兼參知政事。召建甯府布衣魏掞之赴行在。申禁異服異樂。癸亥，徽州大水。己巳，罷沿江水軍制置司。辛未，衢州大水。戊寅，知衢州王悅以盛暑禱雨、蔬食減膳、尤勤致疾而死，贈直龍圖閣。丁亥，以經、總制餘剩錢二十一萬緡樁留邛、蜀州，以備振濟。己丑，以久雨，御延和殿慮囚，減臨安府、三衙死罪以下囚，釋杖以下。是月，西夏遣間使來。

　　八月乙未，班祈雨雪之法于諸路。己亥，五星皆見。丁未，主管殿前司公事王琪傳旨不實，擅興工役，降三官放罷。庚戌，劉珙罷。辛亥，陳俊卿請罷政，不許。

　　九月庚申，立內外將佐升差審察法。庚午，從太上皇幸天竺寺。限品官子孫名田。是秋，罷關外四州營田官兵，募民耕佃。

　　冬十月壬辰，遣鄭聞等使金賀正旦。甲午，禁歸正人藏匿金人者。乙未，臣僚言：「天下之事，必曆而後知，試而後見。爲縣令者必爲丞簿，爲郡守者必爲通判，爲監司者必爲郡守，皆有等差。自今職事官及局務官，必任滿方許求外，未曆親民任使，即未得擬州郡，且授通判。」詔從之。庚子，蔣芾起復尚書左僕射，陳俊卿右僕射，並同中書門下平章事兼樞密使兼制國用使。甲辰，大閱。己酉，金遣移刺神獨斡等來賀會慶節。庚戌，大風。

　　十一月壬戌，遣知無爲軍徐子寅措置楚州官田，招集歸正忠義人以耕。甲戌，嚴盜賊法。乙亥，詔峽州布衣郭雍赴行在。壬申，兩淮歸正忠義有田產者，蠲役五年。癸未，岳陽軍節度使居廣封永陽郡王。

　　十二月丙申，遣胡元質等賀金主生辰。甲辰，賜魏掞之同進士出身，爲太學錄。蔣芾辭起復，許之。減兩浙、江東西路明年夏稅、和市之半。甲寅，金遣完顏仲仁等來賀明年正旦。

　　五年春正月甲戌，措置兩淮屯田。

　　二月己丑，申嚴太廟季點法。乙未，命楚州兵馬鈐轄羊滋專一措置沿淮、海盜賊。先是，海州人時旺聚衆數千來請命，旺尋爲金人所獲，其徒渡淮而南者甚衆，故命滋彈壓之。戊戌，贈張浚太師，諡忠獻。壬寅，以給事中梁克家簽書樞密院事。癸卯，大風。甲辰，以王炎參知政事兼同知樞密院事。丙午，雨雹。辛亥，詔自今詔令未經兩省書讀者毋輒行，給、舍駁正毋連銜同奏。

　　三月丁巳朔，詔趣修廬、和二州城。己巳，蠲成都府路民戶歲輸對糴米腳錢三十五萬緡。乙亥，以王炎爲四川宣撫使，仍參知政事。召虞允文赴行在。丙子，賜禮部進土鄭僑以下三百九十有二人及第、出身。壬午，賜郭雍號沖晦處士。癸未。罷利州路諸州營田官兵，募民耕佃。詔侍從、監司、帥臣、管軍薦武舉出身人可將佐者。

　　夏四月己丑，復置將作、軍器少監。壬辰，以梁克家兼參知政事。辛丑，詔福建路貧民生子，官給錢米。庚戌，修襄陽府城。辛亥，振恤衢、婺、饒、信四州流民。

　　五月己巳，帝以射弩弦斷傷目，不視朝。金牒取俘獲人，王抃議盡遣時旺餘黨，陳俊卿持不可，帝然之。

　　六月庚寅，太白晝見。戊戌，始視朝。己酉，以虞允文爲樞密使。

　　秋七月乙丑，召曾覿入見，陳俊卿及虞允文請罷之，不許。至行在，俊卿、允文復言其不可留，詔以覿爲浙東總管。

　　八月甲申朔，日有食之。己丑，以陳俊卿爲尚書左僕射，虞允文爲尚書右僕射，並同中書門下平章事兼樞密使兼制國用使，辛亥，命淮西路鑄小鐵錢。

　　九月己未，罷淮東屯田官兵，募民耕佃。辛酉，詔淮東諸州農隙教閱民丁。甲子，詔侍從、臺諫集議欽宗配饗功臣。壬申，大風。命淮西安撫司參議官許子中措置淮西山水砦，招集歸正忠義人耕墾官田。

　　冬十月乙酉，遣汪大猷等使金賀正旦。戊子，振溫、台二州被水貧民，以守臣、監司失職，降責有差。戊戌，大風。己亥，命饒、信二州歲各留上供米三萬石，以備振糶。癸卯，金遣高德基等來賀會慶節。

　　十一月癸丑朔，復置淮東萬弩手，名神勁軍。庚申，增置廣東水軍。乙丑，以孫擴爲右千牛衛大將軍。以明州定海縣水軍爲御前水軍。丙寅，爲岳飛立廟于鄂州。己巳，太白晝見。辛未，詔侍從、臺諫、兩省官，各舉京朝官以上、才堪監司、郡守者三人。壬申，復成閔慶遠軍節度使、鎮江諸軍都統制。

　　十二月己丑，遣司馬伋等賀金主生辰。辛卯，大風。丁酉，置應城縣馬監。復李顯忠威武軍節度使。乙巳，復置成都府廣惠倉。戊申，金遣完顏毅等來賀明年正旦。

　　六年春正月癸丑，雅州沙平蠻寇邊，焚碉緬砦。四川制置使晁公武調兵討之，失利。乙卯，修楚州城。丁巳，復強盜舊法，其四年十一月指揮勿行。癸亥，初降金字牌下四川宣撫司，備邊奏。乙丑，增築豐儲倉。庚午，以奉國軍承宣使、知廬州郭振爲武泰軍節度使。

　　二月乙酉，詔戶部侍郎二人分領諸路財賦。丁亥，復置舒州同安監，鑄鐵錢。辛卯，王炎遣人約沙平蠻歸部，稍損邊稅與之。丙申，廣西路復行鈔鹽法，仍增收通貨錢四十萬緡，以備漕計。壬寅，詔諭大臣：均役法，嚴限田，抑游手，務農桑。己酉，置應城縣孳生監。庚戌，以曾覿爲福州觀察使。遣司農寺丞許子中詣淮西，措置鐵錢。

　　三月癸丑，用三省言，兩淮守帥宜久其任，二年後察其能否，以行賞罰。乙卯，裁減樞密院吏額一百十有四人。丁巳，詔步軍司權以三萬五千人爲額。起復王抃僉知閣門事，專一措置三衙揀選官兵。贈彰國軍節度使大周仁爲太尉。庚申，從太上皇、太上皇后幸聚景園。乙丑，以晁公武、王炎不協，罷四川制置司歸宣撫司。辛未，從太上皇、太上皇后幸聚景園。甲戌，裁減三省吏額七十人。戊寅，以知紹興府史浩爲檢校少傅、保甯軍節度使。己卯，詔兩淮州縣官以繁簡易其任。復置江、浙、京湖、兩廣、福建等路都大發運使，以新知成都府史正志爲之。

　　夏四月辛巳朔，罷鑄錢司歸發運司。並淮東總領所歸淮西總領所。以敷文閣直學士張震知成都府，充本路安撫使，乙未，賜發運使史正志緡錢二百萬，爲均輸、和糴之用。吏部尚書汪應辰三上疏論發運司。戊戌，以應辰知平江府。

　　五月甲寅，裁減六部吏額百五十人，其餘百司、三衙以是爲差。己未，陳俊卿、虞允文等上神宗、哲宗、徽宗、欽宗四朝《會要》、太上皇玉牒。已已，陳俊卿以議遣使不合，罷爲觀文殿大學士、知福州。罷行在至鎮江徵稅所比近者十有三。甲戌，詔戒飭百官。丁丑，知潮州曾造犯贓，貸命、南雄州編管，籍其家。戊寅，詔給舍、臺諫言事。

　　閏月壬午，詔監司、帥臣舉守令臧否失實，依舉清要官法定罪。甲申，印給諸州上供綱目，季申而歲校之，以爲殿最。戊子，遣范成大等使金求陵寢地，且請更定受書禮。辛卯，吏部侍郎陳良祐論祈請使不當遣，恐生邊釁。詔以良祐妄興異論，不忠不孝，放罷、送筠州居住。癸巳，增環衛官奉。以梁克家爲參知政事兼同知樞密院事。壬寅，以江東漕臣黃石不親按行水災州郡，降二官。甲辰，辛次膺薨。戊申，復置武臣提刑。

　　六月壬子，申嚴卿監、郎官更迭補外之制。壬申，增武學生爲百人。癸酉，置蘄州蘄春監、黃州齊安監，鑄鐵錢。是月，榮國公挺自東宮出居外第。

　　秋七月癸未，詔以沙田、蘆場歲收租稅六十餘萬緡入左藏南庫。丙戌，詔川廣監司、郡守任滿奏事訖方調。己丑，置興國軍興國監。甲午，詔除郎官並引對畢供職。辛丑，復置御前弓馬子弟所，命吳挺兼提舉。賜岳飛廟曰忠烈。

　　八月庚戌，虞允文請蚤建太子。癸丑，復置詳定一司敕令所。丙寅，置閣門舍人十員。是月，虞允文上《乾道敕令格式》。

　　九月壬辰，賜蘇軾諡曰文忠。辛丑，沅州徭人相仇殺，守臣孫叔傑出兵擊之，失利。徭人進迫州城，安撫司諭解之，叔傑尋抵罪。是月，范成大至自金，金許以遷奉及歸欽廟梓宮，而不易受書禮。

　　冬十月己酉，以孫攄爲左千牛衛大將軍。丙辰，詔發運使置司行在。諡司馬樸曰忠潔。辛酉，遣呂正己等使金賀正旦。丁卯，金遣耶律子敬等來賀會慶節。甲戌，起居舍人趙雄請置局議恢復，詔以雄爲中書舍人。

　　十一月丁丑朔，復置軍器監一員。壬午，合祀天地於圜丘，大赦。乙未，復置神武中軍，以吳挺爲都統制。召曾覿提舉佑神觀。丁酉，加上光堯壽聖太上皇帝尊號曰光堯壽聖憲天體道太上皇帝、壽聖太上皇后尊號曰壽聖明慈太上皇后。是月，遣趙雄等賀金主生辰，別函書請更受書之禮。置左藏南上庫。

　　十二月戊申，大閱。甲子，置江州廣寧監、臨江軍豐餘監、撫州裕國監鑄鐵錢。壬申，金遣蒲察願等來賀明年正旦。癸酉，罷發運司。以史正志奏課不實，責爲楚州團練副使、永州安置。是歲，兩浙、江東西、福建水、旱。

　　七年春正月丙子，率群臣奉上太上皇、太上皇后冊寶于德壽宮。庚辰，虞允文復請建太子，帝命允文擬詔以進。壬寅，命三省旬錄宣諭聖語及時政記同進。是月，復鑄錢司。

　　二月癸丑，詔立子惇爲皇太子，大赦。以慶王愷爲雄武、保甯軍節度使、判甯國府，進封魏王。丁巳，增置皇太子宮講讀官。庚申，罷會子庫，仍賜戶部內藏南庫緡錢二百萬、銀九十萬兩，以增給官兵之奉。甲子，詔寺觀毋免稅役。丁卯，太傅、大寧郡王吳益薨。壬申，大風。

　　三月乙亥朔，趙雄至金，金拒其請。詔訓習水軍。丙子，立恭王夫人李氏爲皇太子妃。戊寅，徙侍衛馬軍司戍建康。己卯，起復劉珙同知樞密院事。以明州觀察使、知閣門事兼樞密都承旨張說簽書樞密院事。左司員外郎兼侍講張栻言說不宜執政。乙酉，立沿海州軍私齎銅錢下海船法。丙戌，復置將作監。殿中侍御史李處全乞遣張說按行邊戍，以息衆論，中書舍人范成大乞不草詞。戊子，說罷爲安慶軍節度使、提舉萬壽觀。庚寅，遣使核兩淮種麥。丙申，御大慶殿冊皇太子。禮部侍郎鄭聞、工部侍郎胡銓、樞密院檢詳文字李衡、秘書丞潘慈明並罷。虞允文乞留銓，乃以爲寶文閣待制兼侍講。己亥，皇太子謝于紫宸殿，宰相率百官赴東宮賀。

　　夏四月戊申，以曾覿爲安德軍承宣使。庚申，詔諸路增收無額錢物，並輸南上庫。壬戌，從太上皇、太上皇后幸聚景園。甲子，詔皇太子判臨安府。己巳，詔侍從、臺諫、兩省官舉任刑獄、錢谷及有智略吏能者各二人。辛未，詔皇太子領臨安尹。

　　五月戊寅，復置淮東總領所。丁亥，劉珙起復同知樞密院事，爲荊、襄宣撫使，珙辭不拜。庚寅，金人葬欽宗于鞏原。丁酉，詔廣西帥臣措置南丹州市馬。是月，遣知閣門事王抃點閱荊、襄軍馬。

　　六月丙午，復主管馬軍司公事李顯忠爲太尉。己巳，賜吳璘諡曰武順。壬申，詔兩淮墾田毋創增稅賦。

　　秋七月庚子，以王炎爲樞密使、四川宣撫使。

　　八月丙辰，詔兩淮民丁充民兵者，本名丁錢勿輸。辛酉，復修襄陽城。

　　九月壬申朔，以江西、湖南旱，命募民爲兵。甲申，從太上皇、太上皇后幸東園。戊子，安定郡王令德薨。

　　冬十月丁未，罷紹興宗正行司，改恩平郡王璩判西外宗正。己酉，遣莫濛等使金賀正旦。壬戌，金遣烏林答天錫等來賀會慶節，天錫要帝降榻問金主起居，虞允文請帝還內，命知閣門事王抃諭天錫以明日見，天錫沮退。癸亥，會慶節，金使隨班入見。

　　十一月甲戌，御集英殿策試應賢良方正能直言極諫科李垕。戊寅，錫垕制科出身。

　　十二月丁未，遣翟紱等賀金主生辰。庚申，詔閣門舍人依文臣館閣以次輪對。癸亥，罷太醫局。丙寅，金遣完顏宗甯等來賀明年正旦。是歲，湖南、江東西路旱，振之。

　　八年春正月庚午朔，班《乾道敕令格式》。丁酉，朝獻景靈宮，遂幸天竺寺、玉津園。

　　二月乙巳，詔改尚書左右僕射、同中書門下平章事爲左、右丞相。丙午，詔六察分隸，事有違戾，許監察御史隨事具實狀糾劾以聞。戊申，遣姚憲等使金賀上尊號，附請受書之事。辛亥，以虞允文爲左丞相，梁克家爲右丞相，並兼樞密使。癸丑，以安慶軍節度使張說、吏部侍郎王之奇並簽書樞密院事。侍御史李衡、右正言王希呂交章論說不可爲執政，不報。禮部侍郎兼直學士院周必大不草答詔，權給事中莫濟封還錄黃，詔並與在外宮觀。丙辰，詔罷王希呂與遠小監當，尋詔與宮觀。丁巳，李衡罷爲起居郎。丙寅，戶部尚書曾懷賜出身，參知政事。

　　三月戊子，詔省侍中、中書、尚書令員，以左、右丞充其位。

　　夏四月庚子，賜禮部進士黃定以下三百八十有九人及第、出身。己酉，殿中侍御史蕭之敏劾虞允文擅權不公，允文請罷政，許之。翼日復留，出之敏提點江東刑獄。甲子，措置兩淮官田徐子寅等坐授田歸正人逃亡，奪官有差。乙丑，詔再蠲兩淮二稅一年。

　　五月戊子，福建鹽行鈔法。丙申，立宗室銓試法。

　　六月庚子，以武德郎令撎爲金州觀察使，封安定郡王。壬寅，蠲兩淮歸正人撮收課子。淮東巡尉有縱逸歸正戶口過淮者，奪官有差。壬子，省監司薦舉員。

　　秋七月辛巳，罷淮西屯田官兵，募歸正人耕佃。姚憲、曾覿至自金，金人拒其請。癸未，以覿爲武泰軍節度使。壬辰，雨雹。

　　九月戊辰，定江西四監鐵錢額。乙亥，詔王炎赴都堂治事。戊寅，以虞允文爲少保、武安軍節度使、四川宣撫使，封雍國公。己丑，賜允文家廟祭器。壬辰，允文入辭，帝諭以決策親征，令允文治兵俟報。

　　冬十月丁未，遣馮撙等使金賀正旦。丙辰，金遣夾穀清臣等來賀會慶節。罷借諸路職田。

　　十一月辛未，遣官鬻江、浙、福建、二廣、湖南八路官田。辛巳，復四川諸州教授員。庚寅，進檢校少傅、知福州史浩開府儀同三司。十二月戊戌，蠲兩淮明年租賦。甲辰，詔京西招集歸正人授田如兩淮。甲寅，命四川試武舉。丙辰，追封劉光世爲安成郡王。丁巳，遣韓元吉等賀金主生辰。庚申，復置鑄錢司提點官二員。辛酉，金遣曹望之等來賀明年正旦。是歲，隆興府、江、筠州、臨江、興國軍大旱，四川水。

　　九年春正月辛未，王之奇罷爲淮南安撫使，王炎罷爲觀文殿大學士、提舉洞霄宮。乙亥，以張說同知樞密院事，戶部侍郎沈夏簽書樞密院事。戊寅，遣官鬻兩浙營田及沒官田，次及江東、西、四川如之。以刑部尚書鄭聞簽書樞密院事。乙酉，福建鹽復官賣法。是月，以措置兩淮、荊襄十六事敕安撫、轉運司督諸州守臣，月具所行事奏，仍審擇臧否，以議黜陟。

　　閏月戊申，以久雨，命大理、三衙、臨安府及兩浙州縣決系囚，減雜犯死罪以下一等，釋杖以下。乙卯，修廬州城。辛酉，大風。幸天竺寺、玉津園。

　　二月壬申，蠲江西旱傷五州逋負米。乙亥，青羌奴兒結寇安靜砦，黎州推官黎商老戰死。乙酉，孫榮國公挺薨，追封豫國公。丁亥，特贈蘇軾爲太師。

　　三月甲午，禁北界博易銀絹。戊申，從太上皇、太上皇后幸聚景園。癸丑，復以進奏院隸門下後省。丙辰，復分淮南安撫司爲東、西路。

　　夏四月丁丑，裁定武鋒軍軍額。己丑，皇太子解臨安尹事。

　　五月壬辰朔，日有食之。己未，以迪功郎朱熹屢詔不起，特改宣教郎、主管台州崇道觀。

　　六月甲戌，禁兩淮、荊襄、四川諸州籍民戶馬。己丑，戒飭監司、守令勸農。

　　秋七月壬寅，青羌奴兒結降。辛亥，吐蕃彌羌畜列陷安靜砦，引兵深入，黎州守臣誘邛部川蠻擊卻之。

　　八月丙子，詔興修水利。癸未，合荊、鄂二軍爲一，以吳挺充都統制。

　　九月丙申，梁克家等上《中興會要》、太上皇及皇帝玉牒。庚子，命盱眙軍以受書禮移牒泗州，示金生辰使，金使不從。

　　冬十月甲子，遣留正等使金賀正旦。右丞相梁克家與同知樞密院張說議使事不合，乃求去。辛未，克家罷爲觀文殿大學士、知建寧府。壬申，矞雲見。甲戌，以曾懷爲右丞相，張說知樞密院事，鄭聞參知政事，沈夏同知樞密院事。庚辰，金遣完顏襄等來賀會慶節。丁亥，襄等入辭，別函申議受書之禮，仍示虞允文速爲邊備。

　　十一月辛卯，詔樞密院除授及財賦，事關中書、門下省，其邊機軍政更不錄送。戊戌，合祀天地於圜丘，大赦，改明年爲淳熙元年。十二月未朔，戒敕沿邊諸軍，毋輒遣間探、招納叛亡。甲子，沈夏罷。乙丑，以御史中丞姚憲簽書樞密院事。遣韓彥直等賀金主生辰。辛未，交阯入貢。癸酉，罷廣西客鈔鹽，復官般官賣法。甲戌，遣使措置宜州市馬。乙亥，以嗣濮王士輵、永陽郡王居廣並爲少保。乙酉，金遣完顏璋等來賀明年正旦，以議受書禮不合，詔俟改日。以太上皇有旨，姑聽仍舊。丁亥，璋等入見。是歲，浙東、江東西、湖北旱。

　　淳熙元年春正月乙未，禁淮西諸關採伐林木。戊戌，罷坐倉糴米賞。庚子，罷兩淮將帥權攝官。丙午，禁兩淮耕牛出境。以交阯入貢，詔賜國名安南，封南平王李天祚爲安南國王。

　　二月癸酉，虞允文薨。辛巳，爲郭浩立廟于金州。

　　三月戊子朔，詔寄祿官及選人並去左右字。丙申，以鄭聞爲資政殿大學士、四川宣撫使。戊申，幸玉津園。癸丑，金遣梁肅等來計事。

　　夏四月戊辰，從太上皇幸聚景園。壬申，許桂陽軍溪洞子弟入州學聽讀。乙亥，詔四川宣撫司教閱諸州將兵。戊寅，遣張子顏等使金報聘。己卯，以姚憲參知政事，戶部尚書葉衡簽書樞密院事。

　　五月壬寅，班鄭興裔所創《檢驗格目》。

　　六月丙辰朔，詔禮官討論別建四祖廟，正太祖東向位。戊午，以興州都統制吳挺爲定江軍節度使。癸酉，改江陵府爲荊南府。戊寅，曾懷罷。癸未，姚憲罷。甲申，落憲端明殿學士，罷宮觀。以葉衡參知政事。

　　秋七月丁亥，以鄭聞參知政事。罷四川宣撫司。以成都府路安撫使薛良朋爲四川安撫制置使。戊子，詔舉廉吏。壬辰，以曾懷爲右丞相。己酉，姚憲南康軍居住。

　　八月己未，張說罷爲太尉，提舉隆興府玉隆觀。以徽猷閣學士楊倓爲昭慶軍節度使、簽書樞密院事。

　　九月乙酉朔，以曾覿開府儀同三司。壬寅，幸玉津園宴射。乙巳，罷宜州市馬。

　　冬十月辛酉，立金銀出界罪賞。壬戌，遣蔡洸使金賀正旦。癸亥，以積雨，命中外決系囚。丙寅，鄭聞薨。乙亥，金遣完顏讓等來賀會慶節。戊寅，占城入貢。辛巳，再蠲臨安府民身丁錢三年。壬午，以魏王愷判明州。蠲郴州、桂陽軍借貸常平米。

　　十一月甲申朔，日有食之。戊戌，以禮部侍郎龔茂良參知政事。楊倓罷，以葉衡兼權知樞密院事。丙午，曾懷罷。戊申，以葉衡爲右丞相兼樞密使。

　　十二月丁巳，以吏部尚書李彥穎簽書樞密院事。壬戌，遣吳琚等賀金主生辰。丙寅，罷鐵錢，改鑄銅錢。庚午，詔禮官論復魏悼王襲封。壬申，葉衡等上《真宗玉牒》。金遣劉仲誨等來賀明年正旦。以資政殿學士、知江陵府沈夏升大學士，爲四川宣撫使，仍命升差從主帥，場務還軍中。新四川制置使范成大改管內制置使。

　　二年春正月癸巳，前宰相梁克家、曾懷坐擅改堂除，克家落觀文殿學士，懷降爲觀文殿學士。甲午，廢同安、蘄春監。丁未，以兩淮諸莊歸正人安業，徐子寅等行賞有差。庚戌，詔籍諸軍子弟爲背嵬軍。

　　三月丙申，以太上皇壽七十，詔禮官討論慶壽典禮。乙巳，詔武舉第一人補秉義郎，堂除諸軍計議官。

　　夏四月乙卯，賜禮部進士詹騤以下四百二十有六人及第、出身。己巳，幸玉津園。是月，茶寇賴文政起湖北，轉入湖南、江西，官軍數爲所敗，命江州都統皇甫倜招之。

　　五月辛卯，諭宰相以朝政闕失，士民皆得獻言。庚子，命鄂州都統李川調兵捕茶寇。乙巳，詔知縣三年爲任。

　　六月庚戌朔，詔自今宰執、侍從以下除外任，非有功績者不除職名，外任人非有勞效，亦不除職。以沈夏同知樞密院事。辛酉，罷四川宣撫司。以倉部郎中辛棄疾爲江西提刑，節制諸軍，討捕茶寇。丁卯，用左司諫湯邦彥言，落蔣芾、王炎觀文殿大學士，張說落節度使，芾建昌軍、炎袁州、說撫州，並居住。戊辰，振濟湖南、江西被寇州縣。是月，茶寇自湖南犯廣東。

　　秋七月辛丑，有星孛於西方。

　　八月丙辰，江西總管賈和仲以捕茶寇失律，除名、賀州編管。甲子，賜安南國王印。丁卯，蠲湖南、江西被寇州縣租稅。丁丑，遣左司諫湯邦彥等使金申議。

　　九月乙卯朔，湯邦彥請分揚、廬州、荊南、襄陽府、金州、興元府、興州爲七路，每路文臣一人充安撫使以治民，武臣一人充都總管以治兵，三載視其成以議誅賞。從之。乙酉，振恤淮南水旱州縣。乙未，葉衡罷。丁未，沈夏罷。贈趙鼎爲太傅，還其爵邑，追封豐國公。

　　閏月丁巳，以李彥穎參知政事，翰林學士王淮簽書樞密院事。甲子，詔武臣從軍毋帶內職。是月，辛棄疾誘賴文政殺之，茶寇平。

　　冬十月戊寅朔，賞平茶寇功，湖南、江西、廣東監帥黜陟有差。庚辰，大風。壬午，詣德壽宮，加上光堯壽聖憲天體道太上皇帝尊號曰「光堯壽聖憲天體道性仁誠德經武緯文太上皇帝」，壽聖明慈太上皇后尊號曰「壽聖齊明廣慈太上皇后」。乙酉，遣謝廓然等使金賀正旦。戊戌，金遣完顏禧等來賀會慶節。

　　十一月戊申朔，奉上太上皇、太上皇后冊寶于德壽宮。庚戌，麗正門內火。癸丑，大風。戊午，提點坑冶王揖進羨餘十萬緡，詔卻之。

　　十二月辛巳，班《淳熙吏部七司法》。遣張宗元等賀金主生辰。甲午，朝德壽宮，行慶壽禮。大赦。文武官封父母，賞諸軍。議放天下苗稅三之一，大臣言國用不足，乃止。丙申，更定強盜贓法。甲辰，金遣完顏迨等來賀明年正旦。

　　三年春正月甲寅，以常州旱，寬其逋負之半。刪犯贓蔭補法。振淮東饑，仍命貸貧民種。乙丑，振恤歸正人。

　　二月壬午，蠲兩淮教閱民兵夏稅。癸未，以伯圭爲安德軍節度使。甲申，詔四川監司、帥守，聞命之官毋候告敕。賜韓世忠諡曰忠武。是月，罷諸路鬻沒官田。

　　三月丙午朔，日有食之，霧雲不見。辛亥，上《太上皇日曆》于德壽宮。己未，置六部編敕司。癸亥，幸報恩寺，遂幸聚景園。己巳，並左藏四庫爲二。辛未，詔四川制置司歲擇梁、洋義士材武者二人，遣赴樞密院。壬申，立任子參選覆試法。

　　夏四月戊寅，詔侍從、臺諫、兩省官歲舉監司、郡守各五人。辛巳，靖州徭人寇邊，遣兵討捕之。丁亥，雨雹。己丑，責授葉衡德軍節度副使、郴州安置。丁酉，湯邦彥、陳雷奉使無狀，除名，邦彥新州、雷永州編管。己亥，詔諸路提刑歲五月理囚。

　　五月癸丑，合利州東、西路爲一。安南國王李天祚卒。戊午，遣使弔祭。壬申，太白晝見。

　　六月乙酉，減四川酒課四十七萬餘緡。甲午，以朱熹屢詔不起，特命爲秘書郎，熹不就。

　　秋七月乙丑，禁浙西圍田。

　　八月乙亥，以王淮同知樞密院事，禮部尚書趙雄簽書樞密院事。詔六察官糾察庶務，臺綱益振，各進二官。庚辰，太上皇詔立貴妃謝氏爲皇后。壬午，以久雨，命中外決系囚。戊戌，靖州徭寇平。

　　九月癸亥，詔自今犯公罪至死者，其蔭補具所犯奏裁，著爲令。

　　冬十月甲戌，以久雨，命中外決系囚。丙子，御文德殿，冊皇后。丁丑，命臨安守臣嚴禁逾侈。庚辰，詔自今非歉歲不許鬻爵。癸未，遣閻蒼舒等使金賀正旦。壬辰，金遣蒲察通等來賀會慶節。

　　十一月癸丑，合祀天地於圜丘，大赦。庚午，遣張子正等賀金主生辰。十二月己丑，黎州蠻寇邊，官軍失利，蠻亦遁去。甲午，詔職事官補外者，復除職如故事。追封吳玠爲涪王。丁酉，定鑄錢司歲鑄額爲十五萬緡。戊戌，金遣劉珫等來賀明年正旦。是歲，京西湖北諸州、興元府、金、洋州旱，紹興府、台、婺州水，並振之。

　　四年春正月戊申，詔自今內外諸軍歲一閱試。庚申，詔沿江諸軍歲再習水戰。丙寅，雨雹。丁卯，班《淳熙曆》。

　　二月乙亥，幸太學，祗謁先聖，退御敦化堂，命國子祭酒林光朝講《中庸》。下詔，遂幸武學，謁武成王廟。監、學官進秩一等，諸生推恩、賜帛有差。己卯，詔諸軍毋以未補官人任軍職。戊子，立邊人逃入溪洞及告捕法。癸巳，立武臣授環衛官法。戊戌，以新知荊南府胡元質爲四川安撫制置使兼知成都府。

　　三月乙巳，以史浩爲少保、觀文殿大學士、醴泉觀使兼侍讀，進封永國公。己酉，龔茂良等上《仁宗玉牒》、《徽宗實錄》、《皇帝玉牒》。庚戌，幸玉津園宴射。壬子，貸隨、郢二州饑民米。詔李龍𣉙襲封安南國王。甲寅、修韶州城。丙寅，幸聚景園。

　　夏四月甲戌，以魏王愷爲荊南、集慶軍節度使、行江陵尹、判明州如故。乙亥，參知政事龔茂良以曾覿從騎不避道，杖之。戊寅，上奏乞罷政，不許。甲午，給歸正官子孫田屋。

　　五月庚子朔，幸佑聖觀。罷四川和糴。

　　六月丁丑，龔茂良罷。己卯，以王淮參知政事。辛巳，班《幸學詔》。癸未，升蜀州爲崇慶府。甲申，詔自今宰執朝殿得旨，事須覆奏乃行。

　　秋七月辛丑，禁江上諸軍盜易戰馬。振襄陽饑民。壬寅。立待補太學試法。戊申，班御史臺彈奏格。乙酉，罷臨川伯王雱從祀。癸丑，龔茂良責授寧遠軍節度副使、英州安置。甲寅，申嚴四川入蕃茶禁。甲子，班《淳熙重修敕令格式》。

　　八月辛巳，禁耕牛過淮。

　　九月丁酉朔，日有食之。己亥，命修築海潮所壞塘岸。辛丑，免宰執以下會慶節進奉。庚戌，命禮官定開寶、政和祀禮。戊午，閱蹴踘於選德殿。

　　冬十月丙子，以久陰，命中外決系囚。遣錢良臣等使金賀正旦。丁丑，詔監司、守臣歲舉武臣堪知縣者各二人。己卯，詔將士智勇傑出者，躐等升差。丁亥，金遣完顏忠等來賀會慶節。

　　十一月丁酉，詔兩淮歸正人爲強勇軍。庚子，以趙雄同知樞密院事。壬戌，太白晝見。癸亥，遣趙思等賀金主生辰。

　　十二月丁卯，試四川所上義士二人，官而遣之。己巳，詔行薦舉事實格法。乙亥，大閱。辛巳，蠲太平州民貸常平錢米。壬辰，金遣完顏炳等來賀明年正旦。是歲，福州、建甯府、南劍州水，並振之。


Chinese text: This work was published before January 1, 1923, and is in the
public domain worldwide because the author died at least 100 years ago.
