水下
　　建隆三年春，延、寧二州雪盈尺，溝洫復冰，草木不華。丹州雪二尺。

　　太平興國七年三月，宣州霜雪害桑稼。

　　雍熙二年冬，南康軍大雨雪，江水冰，勝重載。

　　端拱元年閏五月，鄆州風雪傷麥。

　　淳化三年九月，京兆府大雪害苗稼。四年二月，商州大雪，民多凍死。

　　咸平四年三月丁丑，京師及近畿諸州雪，損桑。

　　天禧元年十一月，京師大雪，苦寒，人多凍死，路有僵屍，遣中使埋之四郊。二年正月，永州大雪，六晝夜方止，江、溪魚皆凍死。

　　慶曆三年十二月丁巳，大雨雪。

　　皇祐四年十二月己丑，雪。初，帝以愆亢，責躬減膳，每見輔臣，憂形於色。龐籍等因言：「臣等不能燮理陰陽，而上煩陛下責躬引咎，願守散秩以避賢路。」帝曰：「是朕誠不能感天而惠不能及民，非卿等之過也。」是夕，乃得雪。

　　至和元年正月，京師大雪，貧弱之民凍死者甚衆。

　　嘉祐元年正月甲寅朔，御大慶殿受朝。前一夕，殿庭設仗衛既具，而大雨雪折宮架。是日，帝因感風眩，促禮行而罷。壬午，大雨雪，泥途盡冰。都民寒餓，死者甚衆。

　　元祐二年冬，京師大雪連月，至春不止。久陰恒寒，罷上元節遊幸，降德音諸道。八年十一月，京師大雪，多流民。

　　元符二年正月甲辰朔，御大慶殿受朝賀，以雪罷。

　　政和三年十一月，大雨雪，連十餘日不止，平地八尺餘。冰滑，人馬不能行，詔百官乘轎入朝。飛鳥多死。七年十二月，大雪。詔收養內外乞丐老幼。

　　靖康元年閏十一月，大雪，盈三尺不止。天地晦冥，或雪未下時，陰雲中有雪絲長數寸墮地。二年正月丁酉，大雪，天寒甚，地冰如鏡，行者不能定立。是月乙卯，車駕在青城，大雪數尺，人多凍死。

　　建炎三年六月，寒。

　　紹興元年二月寒食日，雪。五年二月乙巳，雨雪。六年二月癸卯，雪。十三年三月癸丑，雨雪。十七年二月丙申，雪。十八年二月癸卯，雪。二十八年三月丙寅，雨雪。二十九年二月戊戌，大雪。三十一年正月戊子，大雨雪，至於己亥，禁旅壘舍有壓者，寒甚。

　　乾道元年二月，大雪。三月，暴寒，損苗稼。二年春，大雨，寒，至於三月，損蠶麥。二月丙申，雪。四年二月癸丑，大雪。五年二月戊子，雪。六年五月，大風雨，寒，傷稼。七年二月丙辰，雨雪。

　　淳熙十二年，淮水冰，斷流。是冬，大雪。自十二月至明年正月，或雪，或霰，或雹，或雨水，冰冱尺余，連日不解。台州雪深丈餘，凍死者甚衆。十六年四月戊子，天水縣大雨雪，傷麥。

　　紹熙元年三月，留寒至立夏不退。十二月，建甯府大雪深數尺。查源洞寇張海起，民避入山者多凍死。二年正月，行都大雪積冱，河冰厚尺餘，寒甚。是春，雷雪相繼，凍雨彌月。四年二月己未，雪。

　　慶元五年二月庚午，雪。六年二月乙酉，雪。五月，亡暑，氣凜如秋。

　　開禧三年二月戊申，雪。

　　嘉定元年二月甲寅，雪。四年二月丙子，雪。六年二月丁亥，雪。六月，亡暑，夜寒。九年二月乙酉、丙申，雪。十年二月庚申、壬戌，雪。十七年三月癸丑，雪。

　　寶慶元年四月辛卯，雪。

　　紹定四年二月己巳，雨雪。六年三月壬子，雨雪。

　　端平元年二月癸酉，雨雪。二年三月乙未，雨雪。

　　嘉熙二年二月乙未，雨雪。

　　淳祐六年二月壬申，雨雪。

　　寶祐元年二月壬子，雨雪。二年三月戊子，雨雪。六年二月，雨雪。

　　開慶元年二月庚辰，雨雪。

　　景定五年二月辛亥，雨雪。

　　建隆三年春，厭次縣隕霜殺桑，民不蠶。

　　淳化三年三月，商州霜，花皆死。

　　景德四年七月，渭州瓦亭砦早霜傷稼。

　　大中祥符九年十二月，大名、澶、相州並霜，害稼。

　　至和二年，河東自春隕霜殺桑。

　　紹興七年二月庚申，霜殺桑稼。

　　淳熙十六年七月，階、成、鳳、西和州霜，殺稼幾盡。

　　紹熙三年九月丁未，和州隕霜連三日，殺稼。是月，淮西郡國稼皆傷。

　　嘉熙元年三月，霜。

　　建隆元年十月，臨清縣雨雹傷稼。二年七月，義川、雲岩二縣大雨雹。四年七月，海州風雹。

　　乾德二年四月，陽武縣雨雹。宋州寧陵縣風雨雹傷民田。六月，潞州風雹。七月，同州郃陽縣雨雹害稼。八月，膚施縣風雹霜害民田。三年四月，尉氏、扶溝二縣風雹，害民田，桑棗十損七八。

　　開寶二年，風雹害夏苗。

　　太平興國二年六月，景城縣雨雹。七月，永定縣大風雹害稼。五年四月，冠氏、安豐二縣風雹。七年五月，蕪湖縣雨雹傷稼。八年五月，相州風雹害民田。

　　端拱元年三月，霸州大雨雹，殺麥苗。閏五月，潤州雨雹傷麥。

　　淳化元年六月，許州大風雹，壞軍營、民舍千一百五十六區。魚台縣風雹害稼。

　　至道二年十一月，代州風雹傷田稼。

　　咸平元年九月，定州北平等縣風雹傷稼。三年四月丁巳，京師雨雹，飛禽有隕者。六年四月甲申，京師暴雨雹，如彈丸。

　　大中祥符三年丙申，京師雨雹。五年八月丙辰，京師雨雹。

　　天禧元年九月，鎮戎軍彭城砦風雹，害民田八百餘畝。

　　天聖元年五月丙辰，大雨雹。二年七月壬午，大雨雹。六年，京師雨雹。

　　嘉祐四年四月丙戌，震雷雨雹。

　　熙甯元年秋，鄜州雨雹。三年七月、七年四月五月，京師雨雹。八年夏，鄜州、涇州雨雹。九年二月，京師雨雹。十年夏，鄜州雨雹。秦州大雨雹。

　　紹聖二年十月辛未，西南方有雷聲，次大雨雹。四年閏二月癸卯，京師雨雹，自辰至申。

　　建中靖國元年二月丙申，京師雨雹。五月辛酉，京師大雨雹。

　　崇甯三年十月辛丑，京師雨雹。

　　大觀元年十月己巳、三年五月戊申，京師大雨雹。

　　政和七年六月，京師大雨雹，皆如拳，或如一升器，幾兩時而止。

　　宣和四年二月癸卯，京師雨雹。四年三月朔，雨雹。

　　靖康元年十二月己卯、庚辰，京師雨雹。

　　建炎三年八月甲戌，大雨雹。

　　紹興元年二月壬辰，高宗在越州，雨雹震雷。二年二月丙子，臨安府大雨雹。三年正月，雨雹震雷。四年三月己未，大雨雹傷稼。五年閏月乙巳朔，雨雹而雪。十月丁未夜，秀州華亭縣大風電，雨雹，大如荔枝實，壞舟覆屋。十二月戊辰，雨雹。七年二月癸丑，雨雹。先一夕雷，後一日雪，癸丑又雹。八年六月丙辰，大雨雹。九年二月甲戌，雨雹傷麥。十二月辛未，雨雹。十年二月辛亥，大雨雹。十二月庚辰，雨雹。十一年正月辛酉，雨雹。十三年二月甲子，雨雹傷麥。五月戊午夜，雹。七月庚午、壬申，雹害稼。十一月己未，雨雹。十七年正月庚辰，雨雹；五月丙寅，又雹。二十一年三月己卯，雹傷禾麥。二十八年四月辛亥，雨雹。二十九年二月戊戌，雹損麥。

　　隆興元年三月丙申夜，雨雹。二年二月丁丑，雹與霰俱。四月庚午，雹。六月，雨雹。七月丁未，雨雹。十月辛卯，雨雹。十二月己亥，雨雪而雹。閏月，雨雹。

　　乾道元年二月庚寅夜，雹。二年十月辛卯，雨雹。三年二月壬午，雪；癸未，雹。四年正月癸未夜，雹，有霰。二月丁酉、癸丑，雨雹；乙卯，雹而雪。五年二月丙午，雹損麥；六年二月壬午，亦如之。八年七月壬辰，雨雹。

　　淳熙三年四月丁亥，雨雹。癸巳，天臺、臨海二縣大風雹，傷麥。四年正月，建康府雨雹。五月丙寅，雨雹。五年，建康府雨雹者再。六年正月丁丑，雹傷麥。三月壬申夜，大雨雹。八年十二月甲寅，雨雹。十二年二月辛酉夜，雨雹。十三年閏月丙午，雨雹。十五年二月丁亥，雨雪而雹。六月丁卯，雨雹。十六年二月己卯，雹而雨。

　　紹熙元年二月丙申，雪；丁酉，雹。二年正月戊寅，大雨雹，震雷電以雨，至二月庚辰，大雪連數日。是月庚寅朔，建寧府大風雨雹，僕屋殺人。三月癸酉，大風雨雹，大如桃李實，平地盈尺，壞廬舍五千餘家，禾麻、蔬果皆損；里安縣亦如之，壞屋殺人尤甚。秋，祐川縣大風雹，壞粟麥。

　　慶元三年二月戊辰，雪；己巳，雹。四月乙丑，雨雹，大如杯，破瓦，殺燕爵。

　　嘉泰元年三月丙寅，雨雹三日。五月丁丑，雨雹。七月癸亥，大雨而雹。二年四月庚寅，雨雹傷稼。六月庚子，大風雹而寒。四年正月壬辰，雪而雹。

　　開禧二年正月己酉，雹而雷。

　　嘉定元年閏月壬申，雨雹害稼。二年三月乙未，雨雹。六年夏，江、浙郡縣多雨雹害稼。十五年九月癸丑，大震雨雹。十六年秋，雨雹。

　　紹定元年五月丁酉，雨雹。五年九月壬寅，雨雹。六年三月丙辰，大雨雹。

　　端平二年五月乙未，雹。三年六月庚戌，雨雹。

　　嘉熙元年二月壬辰，雨雹。

　　淳祐二年四月壬申，雨雹。八年二月壬辰，雨雹。三月乙丑，雨雹。九年正月，雨雹。

　　寶祐三年五月，嘉定府大雨雹。

　　開慶元年五月辛亥，雨雹。

　　景定元年二月庚申，雨雹。

　　建隆四年四月癸巳，宿州晝日無雨，雷霆暴作，軍校傅韜震死。是夜夜半，雷起于京師。開封縣署役夫劉延嗣、萬進震死，頃之復蘇，有煙焰自牖入室，因駭僕，遍體焦灼。

　　乾德二年正月辛巳，雷起京師西南，東行有電。五月戊寅，大名府大雨，雷震焚槁聚。四年七月，海州雷震長吏廳，傷刺史梁彥超。

　　開寶七年六月，易州雷，震死耀武軍士八人。八年八月，邛州延貴鎮震死民費貴及其子四人。

　　太平興國二年七月，景城縣震死牛商馮異。

　　端拱二年八月，興化軍民劉政震死，有文在胸曰「大不孝」。

　　淳化三年七月，泗州大風雨，震僧伽塔柱。

　　至道元年三月甲戌，雷未發聲，召司天監寺趙昭問之，答云：「按占書，雷不發聲，寬政之應也。」七月，泗州大風雨，雷震僧伽塔及壞鐘樓。

　　咸平元年正月戊寅，京師西北有雷電。十一月，瀛州、順安軍並東北有雷。三年冬，黃州西北雷震，似盛夏時。十二月，真定府東南雷。四年十月乙巳，京師西南雷電。閏十二月，大名府雷。六年十一月甲午，京師暴雷震，司天言：「國家發號布德，未及黎庶。」時議改元肆赦，詔宰相增廣條目，采民病悉除之。

　　景德三年九月丙寅夕，京師大震雷。

　　大中祥符元年正月癸未，京師西北方雷。五年十二月己巳，京師西北雷電。九年五月，殿侍張信奉南海祝版乘驛至唐州，震死。

　　嘉祐四年四月丙戌，大震雷，雨雹。

　　慶曆六年五月，雷雹、地震。

　　紹聖三年十月十五日，西南方有雷聲，次雨雹。

　　大觀三年十月戊子，大雷雹而雨。

　　建炎四年正月己未，雷。時御舟次溫州章安鎮，高宗謂宰臣曰：「雷聲甚厲，前史以爲君弱臣強，四夷兵不制。」是夕，金人破明州。壬戌，又雷。

　　紹興五年九月戊寅，雷。十月丁巳，雷。六年十月丙午，雷。九年九月甲午、十月丁卯，雷。十一年十一月己酉，雷。十五年十月辛卯、十二月甲寅，雷。十六年，溫州大雷電，震死六人于龍翔寺。十八年閏月甲戌，雷。十九年十月甲寅，雷。二十一年二月辛未，南安軍大雷電，大庾縣震死四人。十一月辛未夜，震雷。十二月癸酉，雷。二十二年十二月戊寅、己卯，雷。二十六年十二月甲子，雷。二十七年九月癸未，雷。三十一年正月丁丑，雷。

　　乾道三年十一月丙寅，雷雨，不克郊。戊辰，日南至，大震雷。八年九月乙酉，雷。九年閏月癸卯，雷。

　　淳熙九年九月壬午，雷。十二年十一月戊子，雷。十二月丁丑，雷。十三年正月己丑，雷；後三十五日，雪。十四年十一月乙卯，雷。十六年七月乙丑，大雷震太室齋殿東鴟吻。

　　紹熙元年九月辛酉，雷。十一月壬午，日南至。郊祀，風雨大至，帝震恐，因致疾。四年十一月己卯，日南至；辛巳，雷。五年十月癸巳，大雷電。

　　慶元二年正月戊子，雷。十一月，雷。三年十月癸亥，雷。六年九月己未，雷。

　　嘉泰二年正月己巳，雷。三年正月，雷。四年正月辛卯，雷。

　　開禧二年正月，雪、雷。九月，雷。三年十月辛未、癸酉，雷。

　　嘉定二年九月戊子，雷。三年正月，雷。十月壬申，雷。八月辛丑、九月辛酉，雷。四年九月，雷。五年七月戊辰，雷雨震太室之鴟吻。十月丁酉，雷。六年閏月壬辰，雷震電；乙未昧爽，洊雷。七年九月癸亥，雷。八年九月丙寅，雷。十一年九月辛巳，祀明堂，肆赦，震雷。十四年十月庚午，雷。十五年九月癸丑，雷。十六年九月乙卯、十二月壬辰，雷。十七年九月丁亥，雷。

　　寶慶二年九月庚申、十月辛丑，雷。

　　紹定二年九月庚辰，雷。五年九月壬寅，雷。

　　端平二年十二月辛亥，雷。三年九月庚午，雷。是月，祀明堂，大雨震電。十月戊戌，雷。

　　嘉熙元年九月丁巳，雷。二年九月己酉、十月庚戌，雷。

　　淳祐元年十二月丙寅，雷。二年九月己丑，雷。三年三月丙辰，雷。十年十一月壬午，雷。十二年十二月丁丑，雷。

　　寶祐三年九月，雷。

　　開慶元年十月乙酉，雷。

　　景定二年十月戊戌，雷電；己亥，雷電。

　　咸淳四年閏月丁巳、九月庚申，雷。九年十月癸亥、十二月丙辰、壬戌，雷。

　　建炎七年五月，汴京無雲而雷。

　　紹興三十年十月壬戌，晝漏半，無雲而雷；癸亥，日過中，無雲而雷。

　　淳熙十四年六月甲申昧爽，禱雨太乙宮，乘輿未駕，有大聲自內發，及和寧門，人馬辟易相踐，有失巾屨者。

　　至道元年十二月，廣州大魚擊海水而出。魚死，長六丈三尺，高丈餘。

　　政和七年夏中，有二魚落殿中省廳屋上。

　　宣和二年三月，內出魚，純赤色，蔡京等乞付史館，拜表賀。

　　紹興十八年，漳浦縣崇照鹽場海岸連有巨魚，高數丈。割其肉數百車，剜目乃覺，轉鬣而傍艦皆覆。又漁人獲魚，長二丈餘，重數千斤，剖之，腹藏人骼，膚發如生。二十四年四月，海鹽縣海洋有巨鰍，群蝦從之，聲若謳歌。抵岸偃沙上，猶揚鬣撥刺，其高齊縣門。

　　乾道六年，行都北闕有鯰魚，色黑，腹下出人手於兩傍，各具五指。七年十一月丁亥，洞庭湖巨黿走沙擁舟，身廣長皆丈餘，升舟，以首足壓重艦沒水。

　　淳熙十三年二月庚申，錢塘龍山江岸有大魚如象，隨潮汐復逝。十六年六月甲辰，錢塘旁江居民得魚，備五色，鯽首鯉身。民詭言夢得魚，覺而在手猶躍，事聞，有司令縱之。

　　慶元三年二月，饒州景德鎮漁人得魚，赬尾鯉鱗而首異常魚。鎮之老人言其不祥。紹興二年嘗出，後爲水災。蓋是歲五月，鎮果大水，皆魚孽也。

　　嘉定十七年，海壞畿縣鹽官地數十里。先是，有巨魚橫海岸，民臠食之，海患共六年而平。

　　建隆元年七月，澶州蝗。二年五月，範縣蝗。三年七月，深州蝻蟲生。四年六月，澶、濮、曹、絳等州有蝗。七月，懷州蝗生。

　　乾德二年四月，相州蝻蟲食桑。五月，昭慶縣有蝗，東西四十里，南北二十里。是時，河北、河南、陝西諸州有蝗。三年七月，諸路有蝗。

　　開寶二年八月，冀、磁二州蝗。

　　太平興國二年閏七月，衛州蝻蟲生。六年七月，河南府、宋州蝗。七年四月，北陽縣蝻蟲生，有飛鳥食之盡。滑州蝻蟲生。是月，大名府、陝州、陳州蝗。七月，陽穀縣蝻蟲生。

　　雍熙三年七月，鄄城縣有蛾、蝗自死。

　　淳化元年七月，淄、澶、濮州、乾寧軍有蝗。滄州蝗蝻蟲食苗。棣州飛蝗自北來，害稼。三年六月甲申，京師有蝗起東北，趣至西南，蔽空如雲翳日。七月，真、許、滄、沂、蔡、汝、商、兗、單等州，淮陽軍、平定、彭城軍蝗、蛾抱草自死。

　　至道二年六月，亳州、宿、密州蝗生，食苗。七月，長葛、陽翟二縣有蝻蟲食苗。曆城、長清等縣有蝗。三年七月，單州蝻蟲生。

　　景德二年六月，京東諸州蝻蟲生。三年八月，德、博蝝生。四年九月，宛丘、東阿、須城三縣蝗。

　　大中祥符二年五月，雄州蝻蟲食苗。三年六月，開封府尉氏縣蝻蟲生。四年六月，祥符縣蝗。七月，河南府及京東蝗生，食苗葉。八月，開封府祥符、咸平、中牟、陳留、雍丘、封丘六縣蝗。九年六月，京畿、京東西、河北路蝗蝻繼生，彌覆郊野，食民田殆盡，入公私廬舍。七月辛亥，過京師，群飛翳空，延至江、淮南，趣河東，及霜寒始。斃

　　天禧元年二月，開封府、京東西、河北、河東、陝西、兩浙、荊湖百三十州軍，蝗蝻復生，多去歲蟄者。和州蝗生卵，如稻粒而細。六月，江、淮大風，多吹蝗入江海，或抱草木僵死。二年四月，江陰軍蝻蟲生。

　　天聖五年七月丙午，邢、洺州蝗。甲寅，趙州蝗。十一月丁酉朔，京兆府旱蝗。六年五月乙卯，河北、京東蝗。

　　景祐元年六月，開封府、淄州蝗。諸路募民掘蝗種萬余石。

　　寶元二年六月癸酉，曹、濮、單三州蝗。四年，淮南旱蝗。是歲，京師飛蝗蔽天。

　　皇祐五年，建康府蝗。

　　熙甯元年，秀州蝗。五年，河北大蝗。六年四月，河北諸路蝗。是歲，江寧府飛蝗自江北來。七年夏，開封府界及河北路蝗。七月，咸平縣鴝鵒食蝗。八年八月，淮西蝗，陳、潁州蔽野。九年夏，開封府畿、京東、河北、陝西蝗。

　　元豐四年六月，河北蝗。秋，開封府界蝗。五年夏，又蝗。六年夏，又蝗。五月，沂州蝗。

　　元符元年八月，高郵軍蝗抱草死。

　　崇甯元年夏，開封府界、京東、河北、淮南等路蝗。二年，諸路蝗，令有司酺祭。三年、四年，連歲大蝗，其飛蔽日，來自山東及府界，河北尤甚。

　　宣和三年，諸路蝗。五年，蝗。

　　建炎二年六月，京師、淮甸大蝗。八月庚午，令長吏修酺祭。

　　紹興二十九年七月，盱眙軍、楚州金界三十里，蝗爲風所墮，風止，復飛還淮北。三十二年六月，江東、淮南北郡縣蝗，飛入湖州境，聲如風雨；自癸巳至於七月丙申，遍於畿縣，余杭、仁和、錢塘皆蝗。丙午，蝗入京城。八月，山東大蝗。癸丑，頒祭酺禮式。

　　隆興元年七月，大蝗。八月壬申、癸酉，飛蝗過都，蔽天日。徽、宣、湖三州及浙東郡縣，害稼。京東大蝗，襄、隨尤甚，民爲乏食。二年夏，余杭縣蝗。

　　乾道元年六月，淮西蝗，憲臣姚岳貢死蝗爲瑞，以佞坐黜。

　　淳熙三年八月，淮北飛蝗入楚州、盱眙軍界，如風雷者逾時，遇大雨皆死，稼用不害。九年六月，全椒、曆陽、烏江縣蝗。乙卯，飛蝗過都，遇大雨，墮仁和縣界。七月，淮甸大蝗，真、揚、泰州窖撲蝗五千斛，餘郡或日捕數十車，群飛絕江，墮鎮江府，皆害稼。十年六月，蝗遺種於淮、浙，害稼。十四年七月，仁和縣蝗。

　　紹熙二年七月，高郵縣蝗。至於泰州。五年八月，楚、和州蝗。

　　嘉泰二年，浙西諸縣大蝗，自丹陽入武進，若煙霧蔽天，其墮亙十余里，常之三縣捕八千余石，湖之長興捕數百石。時浙東近郡亦蝗。

　　開禧三年，夏秋久旱，大蝗群飛蔽天，浙西豆粟皆既於蝗。

　　嘉定元年五月，江、浙大蝗。六月乙酉，有事於圜丘、方澤，且祭酺。七月又酺，頒酺式於郡縣。二年四月，又蝗，五月丁酉，令諸郡修酺祀。六月辛未。飛蝗入畿縣。三年，臨安府蝗。七年六月，浙郡蝗。八年四月，飛蝗越淮而南。江、淮郡蝗，食禾苗、山林草木皆盡。乙卯，飛蝗入畿縣。己亥，祭酺，令郡有蝗者如式以祭。自夏徂秋，諸道捕蝗者以千百石計，饑民競捕，官出粟易之。九年五月。浙東蝗。丁巳，令郡國酺祭。是歲，薦饑，官以粟易蝗者千百斛。十年四月，楚州蝗。

　　紹定三年，福建蝗。

　　端平元年五月，當塗縣蝗。

　　嘉熙四年，建康府蝗。

　　淳祐二年五月，兩淮蝗。

　　景定三年八月，兩浙蝗。

　　紹興十年春，有野豕入海州，市民刺殺之。時州已陷，夏，鎮江軍帥王勝攻取之；明年，以其郡屬金，悉空其民。

　　乾道六年，南雄州民家豕生數豚，首各具他獸形，有類人者。

　　慶元初，樂平縣民家豕生豚，與南雄同而更具他獸蹄。三年四月，餘幹縣民家豕生八豚，其二爲鹿。古田縣豕食嬰兒。

　　淳化三年六月，黑風晝晦。

　　景祐四年七月，黑氣長丈余，出畢宿下。

　　康定元年，黑風晝晦。

　　元豐末，嘗有物大如席，夜見寢殿上，而神宗崩。元符末，又數見，而哲宗崩。至大觀間，漸晝見。政和元年以後，大作，每得人語聲則出。先若列屋摧倒之聲，其形廑丈餘，仿佛如龜，金眼，行動硜硜有聲。黑氣蒙之。不大了了，氣之所及，腥血四灑，兵刃皆不能施。又或變人形，亦或爲驢。自春曆夏，晝夜出無時，遇冬則罕見。多在掖庭宮人所居之地，亦嘗及內殿，後習以爲常，人亦不大怖。宣和末，浸少，而亂遂作。

　　政和三年夏至，宰臣何執中奉祀北郊。有黑氣長數丈，出自齋宮，行一里許，入壇壝，繞祭所，皆近人穿燈燭而過。俄又及於壇，禮將畢，不見。

　　宣和中，洛陽府畿間，忽有物如人，或蹲踞如犬。其色正黑，不辨眉目。始，夜則掠小兒食之後，雖白晝，入人家爲患，所至喧然不安，謂之「黑漢」。有力者夜執槍棒自衛，亦有托以作過者，如此二歲乃息。已而北征事起，卒成金人之禍。三年春，日有眚，忽青黑無光，其中洶洶而動，若鉟金而湧沸狀。日旁有黑正如水波，周面旋繞，將暮而稍止。

　　建炎三年二月甲寅，日初出，兩黑氣如人形，夾日旁，至巳時乃散。

　　乾道四年春，舒州雨黑米，堅如鐵，破之，米心通黑。

　　淳熙十一年二月。臨安府新城縣深浦天雨黑水終夕。十六年六月，行都錢塘門啟，黑風入，揚沙石。

　　慶元元年，徽州黃山民家古井，風雨夜出黑氣，波浪噴湧。

　　咸平元年五月，撫州王羲之墨池水色變黑如雲。

　　大中祥符元年五月丁丑，泰山王母池水變紅紫色。四年二月己未，河中府寶鼎縣瀵泉有光，如燭焰四五炬，其聲如雷。三年八月，解州鹽池紫泉場水次二十里許不種自生，其味特嘉，命屯田員外郎何敏中往祭池廟。八月，東池水自成鹽，僅半池，潔白成塊，晶瑩異常。祀汾陰經度制置使陳堯叟繼獻，凡四千七百斤，分賜近臣及諸列校。

　　紹興十四年，樂平縣河沖裏田隴數十百頃，田中水類爲物所吸，聚爲一直行，高平地數尺，不假堤防而水自行；裏南程氏家井水溢，亦高數尺，夭矯如長虹，聲如雷，穿牆毀樓。二水鬥於杉墩，且前且卻，約十刻乃解，各復故。

　　天聖四年十月甲午，昏霧四塞。

　　靖康元年正月丁未，霧氣四塞，對面不見。

　　建炎二年十一月甲子，北京大霧四塞，是夕，城陷。三年三月，車駕發溫州航海，乙丑，次松門，海中白霧，晝晦。六月，久陰。四年三月乙丑，四方霧下如塵。

　　紹興三年，自正月陰晦，陽光不舒者四十餘日。五年正月甲申，霧氣昏塞。七月，劉豫毀明堂，天地晦冥者累日。七年，氛氣翳日。八年三月甲寅，晝晦，日無光，陰霧四塞。乙卯，晝夜雲氣昧濁。四月，積雨方止，氛霧四塞，晝日無光。

　　隆興元年五月丙午，朝霧四塞。二年六月，積陰彌月。

　　乾道二年十一月，久陰。五年正月甲申，晝蒙。六年五月，連陰。六月，日青無光。

　　淳熙六年十二月乙丑，晝蒙。十三年正月丁亥，亦如之。

　　慶元二年一月己卯，晝暝，四方昏塞。三年二月丁卯，晝晦，昏霧四塞。六年十二月辛卯、嘉定三年正月丙午、十年正月乙未、十三年三月壬辰，皆晝蒙。

　　建炎四年三月辛亥，白虹貫日。

　　紹興八年三月辛巳，白虹亙天。二十七年二月壬寅，白虹貫日。三十年十二月辛酉，曲虹見日之西。

　　乾道三年十月丙申，虹見。

　　淳熙元年十月戊寅，曲虹見日東。二年十月庚辰，虹見。五年十月丁巳，曲虹見日東。

　　慶元元年正月丙辰，白虹貫日。

　　嘉泰三年七月壬午，亦如之。四年十一月，虹見。

　　嘉定十一年二月丙辰，白虹貫日。

　　嘉熙三年十月乙丑，虹見。四年二月辛丑，白虹貫日。

　　淳祐十年十二月丁巳，虹見。

　　寶祐五年十月，虹見。

　　太祖從周世宗征淮南，戰于江亭，有龍自水中向太祖奮躍。

　　乾德五年夏，京師雨，有黑龍見尾於雲際，自西北趨東南。占主大水。明年，州府二十四水壞田廬。

　　開寶六年四月，單父縣民王美家龍起井中，暴雨飄廬舍，失族屬，及壞舊鎮廨舍三百五十余區，大木皆折。七年六月，棣州有火自空墮於城北門樓，有物抱東柱，龍形金色，足三尺許，其氣甚腥。旦視之，壁上有煙痕，爪跡三十六。

　　大中祥符二年八月，青蛇出無爲軍廨，長數尺。

　　宣和元年夏，雨，晝夜凡數日。及霽，開封縣前茶肆中有異物如犬大，蹲踞臥榻下。細視之，身僅六七尺，色蒼黑，其首類驢，兩頰作魚頷而色正綠，頂有角，生極長，於其際始分兩歧，聲如牛鳴，與世所繪龍無異。茶肆近軍器作坊，兵卒來觀，共殺食之。已而京城大水，訛言龍復仇云。

　　紹興初，朱勝非出守江州，過梁山，龍入其舟，才長數寸，赤背綠腹，白尾黑爪甲，目有光，近龍孽也。行都柴垛橋旌忠廟三蛇出沒庭廡，大者盈尺，方鱗金色，首脊有金錢，遇霽，或變化數百於蕉卉間。廟徙而蛇孽亦絕。十一年四月，衡山縣淨居岩有蛇長二丈，身圍數尺，黑色而方文，震死，山水大至。先是，山氣遇夜輒昏昧，蛇斃始明。二十五年六月，湖口縣赤龍橫水中如山，寒風怒濤，覆舟數十艘，士卒溺者數十人。三十年春，宜黃縣大蛇見於丞治，長二丈。捕之縱數里外，俄復至者數四。

　　乾道五年七月乙亥，武甯縣龍鬥於復塘村，大雷雨，二龍奔逃，珠墜，大如車輪，牧童得之。自是連歲有水災。

　　太平興國三年，靈州獻官馬駒，足有二距。

　　雍熙二年，虔州吏李祚家馬生駒，足有距。四年，鄜州直羅縣民高英家馬生前兩足如牛。端拱二年，夏州民程真家馬生二駒。

　　大中祥符九年十二月，大名監馬生駒，赤色，肉尾無��k。

　　宣和五年，馬生兩角，長三寸，四足皆生距。時北方正用兵。

　　紹興八年，廣西海�絰搹陵�~如馬，蹄鬣皆丹，夜入民舍。聚衆殺之，明日海溢，環村百餘家皆溺死，近馬禍也。五年，廣西市馬，全綱疫死。

　　淳熙六年十二月，宕昌西馬、金州馬皆大疫。十二年，黎、雅州獻馬，有角長二寸。京房《易傳》曰：「臣易上，政不順，厥妖馬生角，茲謂賢士不足。」

　　紹熙元年二月丙申，右丞相留正乘馬早朝，入禁扉，馬斃，近馬禍也。

　　嘉定五年正月，史彌遠入賀于東宮，馬驚墮地，衣幘皆敗，其額微損，事與上同。

　　建隆元年，雄州歸義軍民劉進妻產三男。二年，孟州民孟福、定州民孟公禮等妻各產三男。三年，齊州、晉州大旱，民家多生魃。龍岡縣民林嗣妻、京師龍捷軍卒宜超妻產三男。

　　乾德三年，江陵府民劉暉妻產三男。四年，安州驍健軍卒趙遠妻產三男。五年，光州民高與、德州民趙嗣、乾甯軍卒王進妻產三男。

　　開寶元年，沂州民王政、澶州民謝興妻產三男。二年，閬州民孫延廣、開州民董遠妻產三男。七年，青城縣王宥妻產三男。河南府民劉元妻產三男。

　　太平興國二年，邢州招收軍卒李遇、汝州歸化軍卒魚霸、常州民謝祚妻產三男。晉原縣民楊萬妻產三男。七年，澶州龍衛軍卒靳興、普州民鄭彥福妻產三男。汾州民鄭訓妻產三女。雁門縣民劉習妻產四男。滑州歸化軍卒安旺妻產二男一女。八年，揚州順化軍卒俞釗、溫州民李遇、榮州民李祚妻產三男。九年，揚子縣民妻生男，毛被體半寸餘，面長、頂高、烏肩、眉毛粗密，近發際有毛兩道軟長眉，紫唇、紅耳、厚鼻、大類西域僧。至三歲，畫圖以獻。

　　雍熙二年，奉新縣民何靖妻產三男。三年，魯山縣民張美、相州林慮縣民張欽妻產三男。四年，晉原縣民周承暉、固始縣民楊升妻產三男。

　　端拱元年，祁州民馮遇妻產三男。二年，齊州民徐美、并州民侯遠、常州卒徐流妻產三男。

　　淳化元年正月，河陽縣民王斌、新息縣民李珪妻產三男。八月，汾州悉達院僧智嚴頭生角三寸。二年，晉陵縣民黃釗、南充縣民彭公霸、龍陽縣民周信、王屋縣民李清、臨清縣民國忠、鄰水縣吏謝元升、奉化縣卒朱旺妻產三男。瀛州民胡立、邢州民高德妻產三男。四年，邯鄲縣民鄭安、河間縣民王希輦、安州民宋和妻產三男。五年，雍丘縣營卒盛泰妻產三男。

　　至道元年，保州敵軍校李深、宋城縣民王洽、臨淮縣民賀用、永清縣民董美、鄄城縣民馬方妻產三男。二年，安豐縣民王構、伊陽縣民張壽、成都縣民彭操妻產三男。三年，汾州民趙演、沂州民李嗣、南劍州民劉相、饒安縣民睦鸞、衛州宣武軍卒李筠妻產三男。

　　咸平元年，台州永安縣王旺、澶州靜戎軍卒鄭穗妻產三男。莘縣民懷梁、獲嘉縣民王貴、永康縣民羅彥瑫、溫縣民楊榮、毗陵縣民魏吉妻產三男。三年，睢縣民朱進、鄆州武威軍卒徐繞、深州民彭遠妻產三男。四年，望都縣民郭瑩、邕州澄海軍卒梁濟妻產三男。五年，夏津縣民趙替妻產三男。六年，石城縣民劉詵、堂邑縣民戴玉妻產三男。平鄉縣民郭讓妻產四男。

　　景德元年，南昌縣民李聰妻產三男。二年，奉新縣民魏勇妻產三男。四年，八作司匠趙榮、南頓縣民任登老、棗強縣民張緒妻各產三男。

　　大中祥符元年，高郵軍民王言妻產四男。二年，崞縣民張留、清平軍民楊泉妻產三男。三年，獲嘉縣民馮可妻產三男。宋城縣民李悔妻產二男一女。四年，河池縣民馮守欽妻產三男。五年，大名府宣勇軍卒徐璘、贊皇縣民李釗妻產三男。七年，銅鞮縣民李謙、宋城縣民白德、霍丘縣民朱璘、平涼縣民焦思順妻產三男。八年，河南府民宋再興、真陽縣民周元、曆亭縣民田用侯言、霍丘縣民王忠杜戩、濛陽縣民衛志聰、定州驍武軍卒張吉、雍丘縣懷勇軍卒黃進妻產三男。永嘉縣民張保妻產四男。九年，曹州雄勇軍卒聶德、瀛州民劉元、澧州民張貴、廣州民劉吉妻產三男。

　　天禧元年，連江縣民陳霸妻產三男。三年，錢塘縣民謝文信、遂安縣民李承遇妻產三男。四年，孝感縣民杜明、平恩縣民劉順妻產三男。七月，耒陽縣民張中妻產三男，其額有白志方寸餘，上生白髮。

　　自天聖迄治平，婦人生四男者二，生三男者四十四，生二男一女者一。熙甯元年距元豐七年，郡邑民家生三男者八十四，而四男者一，三男一女者一。元豐八年至元符二年，生三男者十八，而四男者二，三男一女者一。元符三年至靖康，生三男者十九，而四男者一。前志以爲人民蕃息之驗。

　　宣和六年，都城有賣青果男子，孕而生子，蓐母不能收，易七人，始免而逃去。豐樂樓酒保朱氏子之妻，可四十余，楚州人，忽生髭，長僅六七寸，疏秀而美，宛然一男子，特詔度爲女道士。

　　紹興三年，建康府桐林灣婦產子，肉角、有齒。是歲，人多產鱗毛。二十年八月，真符縣民家一產三男。

　　隆興元年，建康民流寓行都而婦產子，二首具羽毛之形。

　　乾道五年，衡、湘間人有化爲虎者。余杭縣婦產子，青而毛，二肉角，又有二家婦產子亦如之，皆連體兩面相鄉。三家才相距一二里。潮州城西婦孕過期產子，如指大、五體皆具者百餘，蠕蠕能動。

　　淳熙十年，番昜南鄉婦產子，肘各有二臂，及長，鬥則六臂並運。十三年，行都有人死十有四日復生。十一月辛未，鄧家巷婦產肉塊三，其一直目而橫口。十四年六月，臨安府浦頭婦產子，生而能言，四日。暴長四尺。

　　紹熙元年三月癸酉，行都市人夜以殺相驚，奔迸者良久乃定。是歲，昆山縣工採石而山壓。三年六月，它工採石鄰山，聞其聲呼，相應答如平生。其家鑿石出之，見其妻，喜曰：「久閉乍風，肌膚如裂。」俄頃，聲微噤不語，化爲石人，貌如生。

　　慶元元年，樂平縣民婦產子有尾。永州民產子首有角，腋有肉翅。二年七月，進賢縣婦產子亦如之，而面有三目。

　　嘉定四年四月，鎮江府後軍妻生子，一身二首而四臂。

　　淳化五年六月，京師疫，遣太醫和藥救之。

　　至道二年，江南頻年多疾疫。

　　大觀三年，江東疫。

　　建炎元年三月，金人圍汴京，城中疫死者幾半。

　　紹興元年六月，浙西大疫，平江府以北，流屍無算。秋冬，紹興府連年大疫，官募人能服粥藥之勞者，活及百人者度爲僧。三年二月，永州疫。六年，四川疫。十六年夏，行都疫。二十六年夏，行都又疫，高宗出柴胡制藥，活者甚衆。

　　隆興二年冬，淮甸流民二三十萬避亂江南，結草舍遍山谷，暴露凍餒，疫死者半，僅有還者亦死。是歲，浙之饑民疫者尤衆。

　　乾道元年，行都及紹興府饑，民大疫，浙東、西亦如之。六年春，民以冬燠疫作。八年夏，行都民疫，及秋未息。江西饑民大疫，隆興府民疫，遭水患，多死。

　　淳熙四年，真州大疫。八年，行都大疫，禁旅多死。甯國府民疫死者尤衆。十四年春，都民、禁旅大疫，浙西郡國亦疫。十六年，潭州疫。

　　紹興二年春，涪州疫死數千人。三年，資、榮二州大疫。

　　慶元元年，行都疫。二年五月，行都疫。三年三月，行都及淮、浙郡縣疫。

　　嘉泰三年五月，行都疫。

　　嘉定元年夏，淮甸大疫，官募掩骼及二百人者度爲僧。是歲，浙民亦疫。二年夏，都民疫死甚衆。淮民流江南者饑與暑並，多疫死。三年四月，都民多疫死。四年三月，亦如之。十五年，贛州疫。十六年，永、道二州疫。

　　德祐元年六月庚子，是日，四城遷徙，流民患疫而死者不可勝計，天甯寺死者尤多。二年閏三月，數月間，城中疫氣薰蒸，人之病死者不可以數計。

　　熙甯元年七月戊子夜，西南雲間有聲鳴，如風水相激，寢週四方。主民勞，兵革歲動。六年七月丙寅夜，西北雲間有聲如磨物，主百姓勞。七年七月庚子夜，西北天嗚，主驚憂之事。

　　紹興二十一年八月乙亥，天有聲如雷，水響于東南，四日乃止。

　　開禧元年六月壬寅，天鳴有聲。

　　天禧三年正月晦，沈丘縣民駱新田聞震，頃之，隕石入地七尺許。

　　淳熙十六年三月壬寅，隕石于楚州寶應縣，散如火，甚臭腥。

　　慶元二年六月辛未，黃岩縣大石自隕，雷雨甚至，山水瀵湧。


Chinese text: This work was published before January 1, 1923, and is in the
public domain worldwide because the author died at least 100 years ago.
