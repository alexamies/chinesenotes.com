樂十一〈（樂章五）〉○祀嶽鎮海瀆祀大火祀大辰大中祥符五嶽加帝號祭告八首迎神，《靜安》

鍾石既作，俎豆在前。雲旗飛揚，神光肅然。當駕飆，來乎青圓。言備縟禮，享茲吉蠲。冊入門，《正安》節彼喬嶽，神明之府。秩秩威儀，肅肅靈宇。

懿號克崇，庶物鹹睹。帝籍升名，式綏九土。酌獻東嶽，《嘉安》節彼岱宗，有嚴廟貌。惟辟奉天，依神設教。帝典焜煌，嘉薦普淖。至靈格思，殊祥是效。

南嶽作鎮炎夏，畜茲靈光。敷與萬物，既阜既昌。爰刻溫玉，式薦徽章。昭嘏神意，福熙穰穰。西嶽

瞻言太華，奠芳作鎮。典冊是膺，等威以峻。上公奉儀，祀宗薦信。介祉萬邦，永配坤順。北嶽仰止靈嶽，鎮於朔方。增崇懿號，度越彝章。

祗薦嘉樂，式陳令芳。永資純佑，國祚蕃昌。中嶽岩岩神嶽，作鎮中央。肅奉徽冊，尊名孔章。聿降飆駕，載獻蘭觴。熙事允洽，寶祚彌昌。

送神，《靜安》祗薦鴻名，寅威明祀。有楚之儀，如在之祭。奠獻既終，禮容克備。神鑒孔昭，福禧來暨。天安殿冊封五嶽帝一首

冊出入，《正安》名嶽奠方，帝儀克舉。吉日惟良，九賓鹹旅。溫玉鏤文，纁裳正寧。禮備樂成，篤神之祜。熙寧望祭嶽鎮海瀆十七首

東望迎神，《凝安》盛德惟木，勾芒禦神。沂岱淮海，厥功在民。爰熙壇坎，裒對庶神。於以歆格，靈貽具臻。升降，《同安》

紳韠襜兮，玉珮蕊兮。於我將事，神燕喜兮。帝命望祀，敢有不共。往返於位，肅肅雍雍。奠玉幣，《明安》祀以崇德，幣則有儀。肅我將事，登降孔時。

精明純潔，罔有弗祗。史辭無愧，神用來矣。酌獻，《成安》肇茲東土，含潤無疆。維時發春，喜薦令芳。祭用蒯薶1111沈，順性含藏。不涸不童，誕降祺祥。

送神，《凝安》神之至止，熙壇為春。神之將歸，旂服振振。兮回飆，窅兮旋雲。祐於東方，永施厥仁。南望迎神，《凝安》

嵩嵇衡霍，暨厥海江。時維長養，惠我南邦。肆嚴牲幣，神式來降。以侑以妥，百福是龐。酌獻，《成安》景風應律，朱鳥開辰。肅肅明祀，嘉籩列陳。

牲用牷物，樂奏蕤賓。克綏永福，祐此下民。送神，《凝安》鼓鍾云云，龡管伊伊。神既醉飽，曰送言歸。山有厚藏，水有靈德。物其永依，往奠炎宅。

中望迎神，《凝安》維土作德，維帝御行。含養載育，萬物以成。有嚴祀典，薦我德馨。神其歆止，永用億寧。酌獻，《成安》

高廣融結，實維中央。宣氣報功，利彼一方。坎壇以祀，六樂鏘鏘。靈其有喜，酌以大璋。送神，《凝安》言旋其處，以奠中域。無替厥靈，四方是則。

神永不息，祀永不愆。以享以報，於萬斯年。西望迎神，《凝安》品物順說，時司金行。於郊迎氣，以望庶靈。雅歌維樂，圭薦惟牲。作民之祉，永相厥成。

酌獻，《成安》西顥沆碭，執矩司秋。諏言協靈，時祀孔修。禮有薦獻，爰視公侯。秩而祭之，百福是遒。送神，《凝安》

我樂我神，簋俎腥饔。曰神之還，西土是宮。於蕃禽魚，於衍草木。富我藪隰，滋我高陸。北望迎神，《凝安》帝德乘坎，時禦閉藏，爰潔牷醴，兆茲北方。

海山攸宅，神施無疆。具享蠲吉，降福孔穰。酌獻，《成安》淒寒凝陰，隕籜滌場。百物順成，黍稷馨香。款於北郊。爰因其方。何以侑神？薦此嘉觴。

送神，《凝安》維山及川，奠宅幽方。我度其靈，降止靡常。肅肅坎壇，既迎既將。促樂徹俎，是送是望。紹興祀嶽鎮海瀆四十三首

東方迎神，《凝安》帝奠九壥，孰匪我疆。繄我東土，山川相望。祀事孔時，肅雍不忘。嶪峨濛鴻，鬱哉洋洋！初獻盥洗，《同安》

青陽肇開，祀事孔飭。鬱人讚溉，其馨苾。敬爾威儀，亦孔之則。神之格思，無我有斁。奠玉幣，《明安》司曆告時，惟孟之春。爰舉時祀，旅於有神。

鼓鍾既設，珪帛具陳。阜蕃庶物，以福我民。東嶽位酌獻，《成安》岩岩天齊，自古在昔。膚寸之雲，四方其澤。惟時東作，祀事乃飭。惠我無疆，恩沾動植。

東鎮位惟山有鎮，雄於其方。東孰為雄？於沂之疆。祀事有時，爰舉舊章。我望匪遙，庶幾燕饗。東海位

澒洞鴻濛，天與無極。導納江、漢，節宣南北。順助其功，善下惟德。我祀孔時，以介景福。東瀆位我祀伊何？於彼長淮。導源桐柏，委注蓬萊。

扞齊護楚，宣威示懷。豆籩列陳，亦孔之偕。亞、終獻，酌獻〈（四位並同）〉。我祀孔肅，神其安留。容與裴回，若止若浮。洽此重觴，申以百羞。無我斁遺，萬邦之休。

送神，《凝安》蹇兮紛紛，神實戾止。以飲以食，以享以祀。幼兮冥冥，神亦歸止。以醉以飽，以錫爾祉。南方迎神，《凝安》

朱明盛長，我祀用飭。厥祀伊何？山川鹹秩。如將見之，繩繩齊栗。神哉沛兮，消搖來格！初獻盥洗、升降，《同安》爰熙嘉壇，揭虔毖祀。鬱人沃盥，讚我祼事。

於降於登，以作以止。莫不肅雍，告靈饗矣。奠玉幣，《明安》我祀我享，儀物孔周。一純斯舉，二精聿修。璞兮其溫，絲兮其紑。是薦潔蠲，神兮安留。

南嶽位酌獻，《成安》神曰司天，居南之衡。位焉則帝，於以奠方。南訛秩事，望禮有常。庶幾嘉虞，介福無疆。南鎮位

維南有山，於彼會稽。作鎮在昔，神則司之。厥有舊典，以祀以時。百味維旨，靈其燕矣。南海位維水善下，利物曰功。逶迤百川，誰歟朝宗？

蕩蕩大受，於焉會同。膋蕭列陳，以答鴻濛。南瀆位四瀆之利，經營中國。南曰大江，險兮天設。維爾有神，隃其廟食。望秩孔時，我心翼翼。

亞、終獻，酌獻神之遊兮，洋洋對越。澹乎容與，蚃斯答。乃奏既備，八音攸節。重觴申陳，百禮以洽。送神〈（曲同迎神）〉

薦徹豆籩，熙事備成。靈兮將歸，羽旄紛紜。飄其逝矣，浮空薾雲。悵然顧瞻，有撫懷心。中央迎神，《凝安》天作高山，屹然中峙。經營厥宇，萬億鹹遂。

火熙土王，爰舉時祀。繩繩宣延，仿佛來止。初獻盥洗、升降，《同安》思來感格，肅雍不忘。禮儀既備，濟濟蹌蹌。潔蠲致敬，往薦其芳。交若有承，神兮孔饗。

奠玉幣，《明安》練日有望，高靈來下。何以告誠？心惟物假。有篚斯實。有寶斯籍。於以奠之，神光燭夜。中嶽位酌獻，《成安》

與天齊極，伊嵩之高。顯靈效異，神休孔昭。飭我祀事，實俎鸞膋。以侑旨酒，其馨有椒。中鎮位禹畫九州，河內曰冀。霍山崇崇，作鎮積勢。

我祀如何？百末旨味。承神燕矣，諸神畢至。亞、終獻，酌獻禮樂既成，肅容有常。奄留消搖。申畢重觴。仰臚所求，降福滂洋。師象山則，以氵兄皇章。

送神〈（曲同迎神）〉虞至旦兮，靈亦有喜。蹇欲驤兮，象輿已義。粥音送兮，靈聿歸矣。長無極兮，錫我以祉。西方迎神，《凝安》

有岌斯安，有涵斯洽。聿相厥成，允祀是答。爰飭乃奏，乃奏既協。於昭降止，是遵是接。初獻盥洗、升降，《同安》靡實不新，靡陳不濯。人之弗蠲，矧敢將酌。

載晞之帨，載濡之勺。洗儀告備，陟降時若。奠玉幣，《明安》彼林有庪，彼澤有沈。猗與西望，弗菲弗淫。乃追斯邸，乃荒斯尋。卬禮既卒，是用是歆。

西嶽位酌獻，《成安》屹削厥方，風雲斯所。陰邑有宮，侐々俁俁。清酤在尊，靈昚在下。於俎獻兮，則莫我吐。西鎮位

維吳崇崇，於氵幵之西。瞻彼有隴，赫赫不迷。克裨於嶽，我酌俶齊。於凡有旅，氐公維躋。西海位奄浸坤軸，滋殖其濊。而典斯稽，有陛有壝。

弗替時舉，元斝斯酹。胡先於河？實委之會。西瀆位自彼昆虛，於以潛流。念茲誕潤，豈侯不猶。在昔中府，暨海聿修。迄既望止，神保先卣。

亞、終獻肅肅其乂，既旨既溢。迨其畢酌，偏茲博碩。祀事既遂，不敢誶射。神或醉止，我心斯懌。送神〈（曲同迎神）〉

乃羞既徹，乃奏及闋。無餕斯俎，式聽致謁。不蹇不蹶，不沸不決。厲魃其祛，永庇有截。北方迎神，《凝安》我土綿綿，孰匪疆理。惟時幽都，匪曰隃隻。

滌哉艮月，朔風其同！曷阻曷深，其亦來降。初獻盥洗、升降，《同安》壽宮煇煌，聿修時祀。繽其臨矣，吉蠲以俟。居乎昂昂，行乎遂遂。敬爾攸司，展采錯事。

奠玉幣，《明安》相予陰威，厥功浩浩。一歲之功，何以為報？府有珪幣，我其敢私！肅肅孔懷，於以將之。北嶽位酌獻，《成安》

瞻彼芒芒，曰北之常。既高既厚，乃紀乃綱。薦鬯伊始，靈示孔將。玄服鐵駕，覽此下方。北鎮位赫赫作鎮，幽、朔之垂。兼福我民，食哉具宜。

克配彼嶽，有嚴等衰。蠲我灌禮，其敢不祗！北海位八裔皆水，此一會同。澐々天墟，洞蕩洪濛。至哉維坎，不有斯功！所秩伊何？黃流在中。

北瀆位水星之精，播液發靈。不脅於河，既介以清。翼翼盥薦，椒糈芬馨。載止載留，爰弭翠旌。亞、終獻

俎豆紛披，金石繁會。侑以貳尊，匪瀆匪怠。我儀既周，我心孔戒。憺兮容與，仿佛如在。送神〈（曲同迎神）〉靈既醉飽，禮斯徹兮。靈亦樂康，樂斯闋兮。

雲征飆舉，不可尼兮。薦福錫祉，曷有極兮！淳祐祭海神十六首迎神，《延安》宮一曲

堪輿之間，最钜惟瀛。包乾括坤，吐日滔星。祀典載新，禮樂孔明。鑒吾嘉賴，來燕來寧。角一曲四溟廣矣，八紘是紀。我宅東南，回復萬里。

洪濤飄風，安危所倚。祀事特隆，神其戾止！徵一曲若稽有唐，克致崇極。祝號既升，爰增祭式。從享於郊，神斯受職。我祀肇新，式祈陰騭。

羽一曲猗與祀禮，四海會同！靈之來沛，鞭霆馭風。蚃仿佛，在位肅雍。佑我烝民，式徼神功。升降，《欽安》

靈之來至，垂慶陰陰。靈之已坐，飭茲五音。壇殿聿嚴，陟降孔欽。靈宜安留，鑒我德心。東海位奠玉幣，《德安》百川所歸，天地之左。氵項洞鴻濛，功高善下。

行都攸依，百祿是荷。製幣嘉玉，以侑以妥。南海位奠玉幣，《瀛安》祝融之位，貴乎三神。吞納江、漢，廣大無垠。長為委輸，祐我黎民。敬陳明享，允鑒恭勤。

西海位奠玉幣，《潤安》蒲昌之澤，派引天潢。羲娥出入，浩渺微茫。蓋高斯覆，猶隔封疆。我思六合，肇正吉昌。北海位奠玉幣，《瀚安》

瀚海重潤，地紀亦歸。吞受百瀆，限製北陲。一視同仁，我心則怡。嘉薦玉幣，神其格思。捧俎，《豐安》昭格靈貺，祀典肇升。牲牷告充，雕俎是承。

薦虔效物，省德惟馨。靈其有喜，萬宇肅澄。東海位奠酌獻，《熙安》滄溟之德，東南具依。熬波出素，國計攸資。石臼卻敵，濟我王師。神其享錫，益畀燕綏。

南海位酌獻，《貴安》南溟浮天，旁通百蠻。風檣迅疾，琛舶來還。民商永賴，坐消寇奸。薦茲嘉觴，弭矣驚瀾。西海位酌獻，《類安》

積流疏派，被於流沙。布潤施澤，功均邇遐。我秩祀典，四海一家。祗薦令芳，靈其享嘉！北海位酌獻，《溥安》壝忽會同，裴回安留。牲肥酒香，晨事聿修。

惟德之涼，曷奄九州？帝命是祗，多福自求。亞、終獻，《饗安》籩豆有楚，貳觴斯旅。神其醉飽，式燕以序。百靈秘怪，蜿蜒飛舞。錫我祺祥，有永終古。

送神，《成安》告靈饗矣，錫我嘉祚。乾端坤倪，開豁呈露。玄雲聿收，群龍鹹騖。滅除凶災，六幕清豫。紹興祀大火十二首

降神，《高安》圜鍾為宮五緯相天，各率其職。司禮與視，則維熒惑。至陽之精，屆我長嬴。於以求之，祀事孔明。

黃鍾為角有出有藏，伏見靡常。相我國家，鑒觀四方。視罔不正，終然允臧。神其來格，明德馨香。太簇為徵

小大率禮，不愆於儀。展采錯事，秩祀孔時。維今之故，閱我數度。修厥典常，神其來顧！姑洗為羽於赫我宋，以火德王。永永丕圖，繄神之相。

神之來矣，維其時矣。禮備樂奏，神其知矣。升殿，《正安》有儼其容。有潔其衷。屹屹崇壇，伊神與通。神肯降格，嘉神之休。虔恭降登，神乎安留。

熒惑位奠玉幣，《嘉安》馨香接神，蚃恍惚。求神以誠，薦誠以物。有藉斯玉，有篚斯幣。是用薦陳，昭茲精意。商丘宣明王位奠幣，《嘉安》

熒惑在天，惟火與合。繄神主火，純一不雜。作配熒惑，祀功則然。不腆之幣，於以告虔。捧俎，《豐安》火遵其令，無物不長。視此牲牢，務得其養。

豢以祀神，有腯其肥。非神之宜，其將曷歸？熒惑位酌獻，《祐安》皇念有神，介我戩穀。登時休明，有此美祿。酌言獻之，有飶其香。神兮燕矣，醉此嘉觴。

宣明王位酌獻，《祐安》誰其祀神？知神嗜好。閼伯祀火，為神所勞。卷言配食，既與火俱。於樂旨酒，承神嘉虞。亞、終獻，《文安》

神既貺施，嗜我飲食。申以累獻，以承靈億。神方常羊，鹹畢我觴，於再於三，於誠之將。送神用《理安》登降上下，奠璧獻斝。音送粥粥，禮無違者。

已虞至旦，神其將歸。顧我國家，遺以繁厘。出火祀大辰十二首降神，《高安》圜鍾為宮

燁燁我宋，火德所畀。用火紀時，允惟象類。神以類歆，誠繇類至。有感斯通，孚我陽燧。黃鍾為角樂音上達，粵惟出虛。火性炎上，亦生於無。

我鏞我磬，我笙我竽。氣同聲應，昭哉合符！太簇為徵火在六氣，獨處其兩。感生維君，繄辰克相。何以驗之？占茲垂象。騰駕蒼虯，其來饗。

姑洗為羽星入於戌，與火俱詘。火出於辰，與星俱伸。一伸一詘，孰操縱之？利用出入，民鹹用之。升殿，《正安》

屹彼嘉壇，赤伏始屆。掞光耀明，洋乎如在。俯仰重《離》，默與精會。隨我降升，肅聽環珮。大辰位奠玉幣，《嘉安》維莫之春，五陽發舒。日之夕矣，三星在隅。

莫量匪幣，莫嘉匪玉。明薦孔時，神光下矚。商丘宣明王奠幣，《嘉安》二七儲神，與天地並。孰儷厥德？聿惟南正。功楙陶唐，澤流億姓。作配嚴禋，贄列惟稱。

捧俎，《豐安》有嚴在滌，陳彼牲牢。孔碩其俎，薦此血毛。厥初生民，飲茹則然。以燔以炙，伊誰雲先？大辰位酌獻，《祐安》

孰為大辰？維北有鬥。曾是彗星，斯名孔有。幽榮報功，潔齊敢後。容與嘉觴，式歆旨酒。宣明王位酌獻，《祐安》周設司爟，雖列夏官。仍襲孔易，闓端實難。

相彼商丘，永懷初造。不腆桂椒，匪以為報。亞、終獻，《文安》潛之伏矣，柞槱既休。有俶其來，榆柳是求。靈駕紛羽，尚其安留。飲我三爵，言言油油。

送神，《理安》五運惟火，寔宗眾陽。宿壯用明，千載愈光。神保聿歸，安處火房。鬱攸不作，炎圖永昌。納火祀大辰十二首

降神，《高安》圜鍾為宮赫赫皇圖，炎炎火德。侈神之賜，奄有方國。粢盛既豐，俎豆有飶。於萬斯年，報祀無斁。

黃鍾為角火星之躔，有燁其光。表於辰位，伏於戌方。時和歲稔，仁顯用藏。告爾萬民，出納有常。太簇為徵

季秋之月，律中無射。農事備收，火功告畢。克禋克祀，有嚴有翼。風馬雲車，尚其來格！姑洗為羽明明我後，重祭欽祠。有司肅事，式薦晨儀。

禮惟其稱，物惟其時。神之聽之，福祿來為。升殿，《正安》猗與明壇，右平左墄！冕服斯皇，玉珮有節。陟降惟寅，匪徐匪疾。式崇大祀，禮文鹹秩。

大辰位奠玉幣，《嘉安》金行序晚，玉露晨清。齊戒豐潔。肅恭神明。嘉幣惟量，嘉玉惟精。於以奠之，庶幾來聽。商丘宣明王位奠幣，《嘉安》

恭惟火正，自陶唐氏。邑於商丘，配食辰祀。有功在民，有德在位。敢替典常。惟恭奉幣。捧俎，《豐安》萬彙攸成，四方寧謐。工祝致告，普存民力。

乃薦斯牲。為俎孔碩。介以繁祉，式和民則。大辰位酌獻，《祐安》庶功備矣，休德昭明。天地釀和，鬱鬯斯清。玉瓚以酌，瑤觴載盈。周流常羊，來燕來寧。

宣明王位酌獻，《祐安》廣大建祀，式崇其配。馨香在茲，清酒既載。穆穆在暉，洋洋如在。聿懷嘉慶，繄神之賚。亞、終獻，《文安》

幣玉肅陳，笙簧具舉。桂醑浮觴。瓊羞溢俎。禮有三獻，式和且序。神具醉止，慶流寰宇。送神，《理安》神靈降鑒，天地回旋。惟馨薦矣，既醉歆焉。

諸宰斯徹，式禮莫愆。隤祉降祥，天子萬年。


Chinese text: This work was published before January 1, 1923, and is in the
public domain worldwide because the author died at least 100 years ago.
