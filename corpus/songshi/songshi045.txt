　　景定元年春正月丙子，詔獎賈似道功。庚辰，歲星、熒惑合在尾。壬辰，詔：「知涪州趙，聚糧不運餉兵士，遂爲北有，已削一秩，罰輕，再削兩秩。」乙未，潼川城仙侶山。賈似道言：「高達守鄂州城凡三月，大元師北還。」二月丙午，詔賈似道以緡錢三千萬犒師，並示賞功之典。己酉，以高達爲寧江軍承宣使、右金吾衛上將軍，賜緡錢五十萬；呂文德賜緡錢百萬、浙西良田百頃；鄂州戰守將士賜緡錢三千萬；王鑒、孫虎臣、蘇劉義等各官十轉。高達遷湖北安撫副使、知江陵府兼夔路策應使，陳奕、阮思聰並正任防禦使。江西、湖南帥司言：大元兵破瑞州、臨江軍城，興國、壽昌、洪、撫、全、永、衡諸郡民皆被兵，存者奔竄它所。甲寅，詔臨江守臣陳元桂死節，官五轉，贈寶章閣待制。與一子京官、一子選人恩澤。給緡錢十萬治葬，立廟死所，諡曰正節。瑞州守臣陳昌世治郡雖有善政，兵至，民擁之以逃，以棄城失守，削三秩勒停。」乙卯，詔孫虎臣和州防禦使，張世傑以下十三人各官五轉；立功將士並補兩官資，賜銀絹。庚申，雨雹。辛酉，大元遣偏師自大理由廣南抵衡州，向士璧會合劉雄飛逆戰於道，俘民獲還者甚衆。詔雄飛升保康軍承宣使，餘轉官、賜銀錢。賈似道賜金器千兩、幣千匹，命國子監主簿劉錫趣召赴闕。向士璧遷兵部侍郎，職任依舊。呂文德、高達、陳奕等各賜金幣有差。丙寅，大元軍過分寧、武寧二縣，河湖砦都監權巡檢張興宗死之，詔贈武翼郎，官一子承信郎，以緡錢三萬給其家。湖南諸將溫和轉左武大夫、帶行遙郡刺史，李虎官三轉、帶行閣門宣贊，鄮進帶行復州團練使，各賜銀絹，旌其守禦之功。

　　三月戊辰朔，日有食之。庚午，命夏貴兼黃、壽策應使，總舟師。癸酉，以橫山之戰將士效節，多死行陣，總管張世雄、沈彥雄、陳喜、秦安、李孝信、鄭俊、李安國各贈十官資，賜緡錢萬恤其家。甲戌，賞夏貴鴻宿州、白鹿磯戰功，遷福州觀察使，職任仍舊。將士推賞。乙亥，詔全、嶽、永、衡、柳、象、瑞、興國、南康、隆興、江州、臨江、潭州諸縣經兵，農民失業，應開慶元年以前二稅盡除之。癸未，賈似道奏蘱草坪大戰，進至黃州。乙酉，詔範文虎轉左武大夫、環衛官、黃州武定諸軍都統制，張世傑環衛官、職任依舊。鄂州統制張勝死于漢陽戰陣，贈官五轉，官其子煥進武校尉。丙戌，賈似道言，自鄂趨黃，與北朝回軍相遇，諸將用命捍禦。詔孫虎臣、範文虎、張世傑以下各賜金帛。

　　夏四月戊戌朔，侍御史沈炎疏吳潛過失，以「忠王之立，人心所屬，潛獨不然，章汝鈞對館職策，乞爲濟邸立後，潛樂聞其論，授汝鈞正字，奸謀叵測。請速詔賈似道正位鼎軸。」詔朱熠、戴慶炣輪日判事，大政則共議以聞。己亥，賈似道表言夏貴等戰新生洲，進至白鹿磯，皆身自督戰有功。詔赴闕。庚子，以王堅爲侍衛步軍司都指揮使。戊申，以劉整知瀘州兼潼川安撫副使。己酉，揚州大火。吳潛以觀文殿大學士提舉臨安府洞霄宮。癸丑，進賈似道少師，依前右丞相兼樞密使，進封衛國公；朱熠知樞密院事兼參知政事；饒虎臣參知政事；戴慶炣同知樞密院事兼參知政事，皮龍榮端明殿學士、簽書樞密院事。己未，以夏貴爲保康軍承宣使、左金吾衛上將軍、知淮安州兼淮東安撫副使、京東招撫使，賜金器幣、溧陽田三十頃。壬戌，進馬光祖資政殿大學士，職任依舊。癸亥，以呂文德兼夔路策應使。丙寅，命馬光祖兼淮西總領財賦。

　　五月戊辰朔，詔趙葵依舊少保、兩淮宣撫使、判揚州，進封魯國公；徐清叟觀文殿大學士、知建寧府。饒虎臣罷。壬申，李曾伯、史岩之並落職解官，曾伯坐嶺南閉城自守，不能備禦；岩之坐鄂州圍解，大元兵已渡江北還，然後出兵，又命程芾任事，以致敗績。甲戌，詔贈呂文信寧遠軍承宣使，立廟賜額，子師憲帶行閣職，更與兩子承信郎；輔周和州防禦使，錄其白鹿磯死事。乙亥，詔李虎馭軍無律，貸命追奪、竄郁林州。丁丑，賜賈似道玉帶。庚辰，戴慶炣卒，贈資政殿大學士。壬午，熒惑犯鬥。癸未，以皮龍榮兼權參知政事；沈炎端明殿學士、同簽書樞密院事；馬堃鄂州都統制，駐紮江陵府。甲申，祈雨。戊子，詔饒虎臣以資政殿學士提舉臨安府洞霄宮、任便居住。楊棟召赴闕。壬辰，以姚希得爲敷文閣待制、知慶元府兼沿海制置使。乙未，詔李庭芝起復秘閣修撰、主管兩淮安撫制置司公事兼知楊州。

　　六月丁酉朔，夏貴奏淮安戰功。庚子，竄丁大全于南康軍。壬寅，詔立皇子忠王禥爲皇太子，賜字長源。戊申，王野卒。壬子，賜李遇龍金帶。陳奕帶御器械，依舊鎮江駐紮御前諸軍都統制，賜田三十頃。詔升巢縣爲鎮巢軍。甲寅，楊棟、葉夢鼎並太子詹事。乙卯，陳韡進一秩、福建安撫使、知福州，徐清叟觀文殿學士、知泉州。

　　秋七月丁卯朔，皇太子入東宮，行冊禮，大赦。壬申，貴妃閻氏薨，賜諡惠昭。東南有星如太白。丁亥，命皇太子昕朝侍立。戊子，上謂宰執曰：「北朝使來，事體當議。」賈似道奏：「和出彼謀，豈容一切輕徇？倘以交鄰國之道來，當令入見。」己丑，侍御史何夢然劾丁大全、吳潛欺君無君之罪。庚寅，賈似道兼太子少師，朱熠、皮龍榮、沈炎並兼賓客。辛卯，詔丁大全削三秩、謫居南安軍，吳潛奪觀文殿大學士，罷祠，削二秩、謫居建昌軍。癸巳，詔舉孝廉。

　　八月壬寅，以程元鳳爲淮、浙發運使、判平江府。己酉，太陰犯填星。詔皇太子受冊畢，賈似道、朱熠、皮龍榮、沈炎各進一秩，東宮官吏諸軍兵等官一轉，餘皆推恩。壬子，與[B170]薨，贈少師，諡忠憲。太白犯房。壬戌，李曾伯、史岩之各削二秩。甲子，饒虎臣削二秩，奪資政殿學士，罷祠。

　　九月癸酉，守瀘州劉整以功來上。丁丑，知漳州、節制屯戍軍馬洪天錫言，援例創辟幹官一員，報行軍機密文字，奏可。辛巳，祀明堂，大赦。丙戌，熒惑犯壁。戊子，李松壽犯淮安。

　　冬十月乙未朔，詔申嚴邊防。甲辰，詔党丁大全、吳潛者，台諫其嚴覺察舉劾以聞，當置於罪，以爲同惡相濟者之戒。時似道專政，台諫何夢然、孫附鳳、桂錫孫、劉應龍承順風指，凡爲似道所惡者無賢否皆斥，帝弗悟其奸，爲下是詔。戊申，李松壽修南城，詔趣淮閫調兵毀之。壬子，破李松壽兵于漣水城下，夷南城舊址。乙卯，有星自東北急流向太陰。壬戌，竄吳潛於潮州。

　　十一月丙寅，詔內侍何時修削二秩，永罷不敘。洪燾知臨安府兼浙西安撫使。壬午，以中軍統制、知簡州馬千權興州都統兼知合州。戊子，熒惑與填星順行，太陰犯房。十二月甲午朔，詔華亭奉宸莊，其隸外廷助軍餉。包恢敘復元官職、知常州。辛丑，建陽縣嘉禾生，一本十五穗，詔改建陽爲嘉禾縣。甲寅，呂文德上夔路戰功。乙卯，少師、廬陵郡王思正薨，諡簡惠。印應雷直徽猷閣、知江州、主管江西安撫司公事，節制蘄、黃、興國三郡。庚申，以監察御史桂錫孫言，追寢全子才敘復之命。

　　二年春正月癸亥朔，詔：「監司率半歲具劾去贓吏之數來上，視多寡爲殿最，行賞罰。守臣助監司所不及，以一歲爲殿最，定賞罰。本路、州無所劾，而台諫論列，則監司守臣皆以殿定罰。有治狀廉聲者，摭實以聞。」乙丑，城安慶。詔馬光祖進二秩。丁丑，命皇太子謁拜孔子於太學。己卯，福建安撫使陳韡累疏請老，詔進一秩，守觀文殿學士致仕。以董槐判福州、福建安撫使。乙酉，詔封張栻爲華陽伯，呂祖謙開封伯，從祀孔子廟庭。

　　二月丙申，孫虎臣戰邳州，全師而歸。癸卯，詔諸路監司申嚴偽會賞罰之令。甲寅，進封周國公主。

　　三月壬戌朔，日有食之。乙亥，故寧遠軍承宣使張祥、都統制閻忠進，以援蜀之功，祥贈節度使，忠進贈復州團練。除恩澤外，各更官一子承信郎，賜緡錢二萬。戊寅，賈似道等上《玉牒》、《日曆》、《會要》、《經武要略》及孝宗、光宗、寧宗《實錄》，詔似道、皮龍榮、朱熠、沈炎各進二秩。

　　夏四月癸巳朔，餘思忠追毀出身文字，除名勒停、竄新州。乙未，以皮龍榮參知政事，沈炎同知樞密院事兼權參知政事，何夢然簽書樞密院事，俞興保康軍承宣使、四川安撫制置使。丙申，呂文德超授太尉、京湖安撫制置屯田使、夔路策應使兼知鄂州，李庭芝右文殿修撰、樞密都承旨、兩淮安撫制置副使、知揚州。己亥，詔申嚴江防。壬寅，呂文德兼湖廣總領財賦。乙巳，馬天驥資政殿學士、知福州、福建安撫使，呂文福帶御器械、淮西安撫副使兼知廬州，官一轉。戊申，馬光祖進觀文殿學士，職任依舊。乙卯，竄吳潛於循州。丙辰，竄丁大全於貴州，追削二秩。丁巳，楊鎮授左領軍衛將軍、駙馬都尉，高達知廬州、淮西安撫副使。

　　五月癸亥，賈似道請祠祿，詔不允。庚午，謝方叔敘復觀文殿大學士致仕。戊寅，以劉雄飛知夔州、夔路安撫使。乙酉，王堅遷左金吾衛上將軍、湖北安撫使兼知江陵府。

　　六月乙未，詔霖雨爲沴，避殿、減膳、徹樂。乙巳，詔近畿水災，安吉爲甚，亟講行荒政。辛亥，以範文虎爲左領軍衛大將軍，主管侍衛步軍司兼馬軍司。

　　秋七月甲子，蜀帥俞興奏守瀘州劉整率所部兵北降，由興構隙致變也。至是，興移檄討整。辛未，制置使蒲擇之坐密通蠟書叛賊羅顯，詔竄萬安軍。太陰犯鬥。乙亥，以厲文翁爲資政殿學士、沿海制置使、知慶元府。戊寅，王惟忠家訟冤，詔奪謝方叔合得恩數。丁大全責授新州團練使、貴州安置。台臣吳燧奪職罷祠，陳大方、胡大昌皆鐫官。壬午．陳韡卒，贈少師，諡忠肅。丙戌，吳潛責授化州團練使、循州安置。

　　八月壬辰，命韓宣兼常德、辰、沅、澧、靖五郡鎮撫使。呂文德兼四川宣撫使，範文虎以白鹿磯之功賞七官，以五官轉行遙郡防禦使，餘官給憑。丁酉，詔奪向士璧從官恩數，窮竟侵盜掩匿之罪。時以兵退，遣官會計邊費，似道忌功，欲以汙篾一時閫臣，士璧及趙葵、史岩之、杜庶皆責征償。信州謝枋得以趙葵檄給錢粟募民兵守禦，至是，自償萬緡。壬寅，築周國公主館于安濟橋。乙巳，以江萬里爲端明殿學士、同簽書樞密院事，依執政恩數。

　　九月辛酉，詔湖、秀二郡水災，守令其亟勸分，監司申嚴荒政。乙亥，李庭芝言李松壽已遁。大元使赦經久留真州，帝趣與錫賚。經之留，謀出賈似道，帝惑其言不悟。蓋似道在鄂時，值我世祖皇帝歸正大位撤兵，似道自詭有再造之功，諱言歲幣及講和之事，故不使經入見。

　　冬十月癸巳，呂文德言已復瀘州外堡，擬即對江壘石爲城，以示持久之計，從之。戊戌，雷電。甲申，詔申獎賈似道鄂州之功。丙午，以何夢然同知樞密院事兼參知政事。癸丑，程元鳳授特進、觀文殿大學士、醴泉觀使兼侍讀。甲寅，皇太子擇配，帝詔其母族全昭孫之女擇日入見。寶祐中，昭孫沒于王事，全氏見上，上曰：「爾父死可念。」對曰：「臣妾父固可念，淮、湖百姓尤可念。」上曰：「即此語可母天下。」迨開慶丁大全用事，以京尹顧嵓女爲議，大全敗，故有是命。丙辰，沈炎資政殿學士、提舉臨安府洞霄宮、任便居住。

　　十一月己未朔，劉雄飛和州防禦使、樞密副都承旨、四川安撫制置副使兼知重慶府、四川總領、夔路轉運使。庚申，周國公主館成，詔董宋臣、李忠輔各官一轉。甲戌，資政殿學士致仕汝騰卒，贈官四轉，諡忠清。安南國貢象二。丁丑，馬光祖提領戶部財用兼知臨安府、浙西安撫使。下嫁周國公主于楊鎮。己卯，以鎮爲宜州觀察使，賜玉帶，尋升慶遠軍承宣使。詔：「駙馬都尉楊鎮家合有賞典，楊蕃孫官兩轉，楊鐸、楊鑒官一轉，並直秘閣，餘轉官進封有差。」癸未，封全氏永嘉郡夫人。十二月庚寅，改竄蒲擇之于南康軍。辛卯，宰臣奏：「太子語臣等言：'近奉聖訓，夫婦之道，王化之基，男女正位，天地大義。平日所講修身齊家之道，當真履實踐，勿爲口耳之學。'請宣付史館，永爲世程法。」從之。甲午，以皮龍榮兼權知樞密院事，何夢然參知政事兼太子賓客，馬光祖同知樞密院事兼太子賓客、知臨安府。己亥，太陰犯五車。壬寅，江萬里依舊端明殿學士、提舉臨安府洞霄宮、任便居住。癸卯，冊永嘉郡夫人全氏爲皇太子妃。

　　三年春正月戊子朔，詔申飭百官盡言。詔量移丁大全、吳潛黨人，並永不錄用。壬戌，詔：「陳塏等耆年奉祠，宜示崇獎：陳塏端明殿學士，林彬之寶章閣待制，史季溫直華文閣，丁仁直寶謨閣，仍並予祠祿。」甲子，福建路安撫使馬天驥進資政殿大學士，職任依舊。乙丑，詔諭西蜀郡縣等官，已授遇闕，毋遙受虛批月日，違期不赴。丁卯，以善諮嗣濮王。戊辰，周國公主進封周、漢國公主。庚午，賜賈似道第宅於集芳園，給緡錢百萬，就建家廟。甲戌，詔權知梁山軍李鑒守城有功，帶行閣門宣贊舍人，就知梁山軍。復瀘州，改爲江安軍。呂文德進開府儀同三司。

　　二月丁亥朔，臨安、安吉、嘉興屬邑水，民溺死者衆，詔守臣給礻彗瘞之。詔獎諭制置司，其立功參贊將士，進秩、升職犒給有差。乃裕授檢校少保。以皮龍榮爲資政殿大學士、知潭州、湖南安撫使。乙巳，太陰入氐。戊申，詔省試中選士人覆試于御史台，爲定制。庚戌，李璮以漣、海三城叛大元來歸，獻山東郡縣。詔改漣水爲安東州，授璮保信寧武軍節度使、督視京東河北等路軍馬、齊郡王，復其父李全官爵。璮即松壽。

　　三月乙丑，以孫附鳳爲端明殿學士、簽書樞密院事兼太子賓客。辛未，詔升海州東海縣爲東海軍。丁丑，汪立信升直華文閣、知江州、主管江西安撫司公事，節制蘄、黃、興國三郡軍馬。庚辰，呂文福依舊職差知濠州兼淮西招撫使。

　　夏四月庚寅，太白晝見。庚子，熒惑與歲星合在危。甲辰，有流星大如杯。

　　五月壬戌，熒惑犯壁壘陣。丙寅，雨雹。己巳，詔：「廣西靜江屯田，小試有效，其邕、欽、宜、融、柳、象、潯諸州守臣任責措置，經略安撫以課殿最，仍條具來上。」辛未，馬光祖以病請祠，詔知福州兼福建安撫使。丁丑，賜禮部進士方山京以下六百三十七人及第、出身。庚辰，夏貴上蘄縣戰功。

　　六月戊子，詔李璮受圍，給銀五萬兩，下益都府犒師，遣青陽夢炎率師援之。庚寅，以孫附鳳兼權參知政事，楊棟端明殿學士、同簽書樞密院事兼太子賓客。壬辰，吳潛沒於循州，詔許歸葬。己亥，董槐乞致仕，詔授特進。戊申，詔青陽夢炎援李璮，不俟解圍，輒提援兵南歸，諭制置司劾之。己酉，有流星大如熒惑。庚戌，安南國王日煚上表乞世襲，詔授檢校太師、安南國王，加食邑，男威晃授靜海軍節度觀察處置使、檢校太尉兼御史大夫、上柱國、安南國王、效忠順化功臣，仍賜金帶、器幣、鞍馬。癸丑，詔應謫臣僚終於貶所者，許令歸葬。

　　秋七月丙辰，詔州縣官廩祿不時給者，御史台覺察，或以他物折支，計贓論罪。壬戌，董槐薨，贈少師，諡文清。庚午，周、漢國公主薨，賜諡端孝。壬申，江州都統聶世興調遣入蜀，托疾憚行，詔奪二秩，押往京湖制司自效。戊寅，侍御史范純父言：「前四川制置使俞興，妒功啟戎，罷任鐫秩，罰輕，乞更褫奪，以紓衆怒。」奏可。辛巳，詔重修《吏部七司條法》。癸未，詔申嚴諸路郡縣苛取苗米之禁。甲申，夜有白氣亙天。

　　八月甲午，海州石湫堰成，詔知州張漢英帶行遙郡刺史、馬步軍副總管，帶行環衛官。丁酉，築蘄州城。知州王益落階官，正任高州刺史；制置使汪立信上《新城圖》，詔獎諭。戊戌，李璮兵敗，爲大元所誅，事聞，詔沿邊諸郡嚴邊防。汪立信升直敷文閣、主管沿江制置司公事、知江州、主管江西安撫司公事。癸卯，太陰犯昴。乙巳，沿江制置使姚希得進寶章閣學士，職任依舊。

　　九月壬申，召陳奕赴樞密院稟議。丙子，有流星大如太白。丁丑，溫州布衣李元老，讀書安貧，不事科舉，今已百四歲，詔補迪功郎致仕，本郡給奉。閏九月甲申朔，太白晝見。丙戌，流星透霞，大如太白。戊戌，詔刑部長貳、大理卿、少卿，歲終無評事可舉，即舉在京三獄官。庚子，有流星大如太白。丙午，詔應知縣罪罷，雖經赦，毋注緊、望闕，著爲令。戊申，詔：「紹興府火，給貸居民錢，今及二載，民貧可憫，悉除勿征。」冬十月乙卯，詔蠲四川制總、州縣鹽酒榷額。己未，太陰犯歲星。甲子，以楊棟簽書樞密院事、兼權參知政事兼太子賓客，葉夢鼎端明殿學士、同簽書樞密院事兼太子賓客。丁卯，呂文德言遣將校禦敵，多逗遛不進，且奏功失實，具姓名上聞。詔呂文煥、王達、趙真削兩秩，馬堃、王甫削一秩，餘貶降有差。太陰犯五車星。庚午，太白入氐。甲戌，歸化州岑從毅納土輸賦，獻丁壯爲王臣。詔改歸化爲來安州，從毅進秩修武郎、知州事，令世襲。丙子，詔安豐六安縣升軍使。

　　十一月壬辰，丁大全竄貴州，招遊手，立將校，置弓矢舟楫，縱僕隸淫虐軍民，詔奪大全貴州團練使，移置新州。癸巳，馬光祖乞祠祿，詔提舉臨安府洞霄宮、任便居住。丙申，徐清叟薨，贈少師，諡忠簡。丁酉，資陽砦主萬戶小哥及其子衆家奴叛來降，詔小哥賜姓王，名永堅，補武翼大夫、夔路副總管，重慶府駐紮。戊戌，以夏貴知廬州、淮西安撫副使。丁未，皇孫容州觀察使封資國公焯薨，贈保靜軍節度使、廣國公。熒惑、填星合在婁。十二月辛巳，呂文德累疏辭兼四川宣撫，詔仍兼四川策應使。

　　四年春正月壬午朔，詔侍從、台諫、給舍、卿監、郎官以上及制總、監司各舉所知，不拘員限，不如所舉，行連坐法。戊子，林希逸言蒲陽布衣林亦之、陳藻有道之士，林公遇幼承父澤，奉親不仕，詔林亦之、陳藻贈迪功郎，林公遇元官上進贈一官。詔董宋臣同提舉奉安符寶所，仍奉祠祿。己亥，嚴州火。丙午，詔革詞訴改送之弊。

　　二月癸丑，詔吳潛、丁大全黨人遷謫已久，遠者量移，近者還本貫，並不復用。丁大全溺死藤州，詔許歸葬。詔俞興往歲失陷瀘城，更削一秩。丁巳，置官田所，以劉良貴爲提領，陳訔爲檢閱。戊午，日暈周匝。乙亥，呂文德浚築鄂州、常、澧城池訖事，詔獎之，守臣韓宣轉遙郡承宣使，蘇劉義吉州刺史。

　　三月丁亥，以呂文德爲寧武、保康軍節度使，職任依舊；劉雄飛樞密都承旨、四川安撫制置使兼知重慶府、四川總領財賦、夔路轉運使。加授姚希得刑部尚書，李庭芝兵部侍郎，朱禩孫太府卿，汪立信太府少卿，並依舊任。壬辰，太陽赤黃暈。丁酉，以王堅知和州兼管內安撫使，呂思望知濠州兼淮西招撫使。庚子，以何夢然兼權知樞密院事。丁未，詔知寧國府趙汝禖推行經界，不擾而辦，職事修舉，升直華文閣，依舊任。戊申，忠州防禦使貴傑授福州觀察使。

　　夏四月乙卯，太陰犯權星。丙寅，官田所言，知嘉興縣段浚、知宜興縣葉哲佐買公田不遵元制，詔罷之。戊辰，太陽赤黃暈，不匝。

　　五月庚寅，太陰入氐。丁酉，婺州布衣何基，建寧府布衣徐幾，皆得理學之傳。詔各補迪功郎，何基婺州教授兼麗澤書院山長，徐幾建寧府教授兼建安書院山長。戊戌，四川制司言：二月甲寅，大元兵攻嘉定城，馬堃出戰禦之。詔馬堃援夔遷延，削一秩，令以所轉四官理作敘復。流星出自角宿距星。

　　六月壬子，祈雨。乙卯，京城火。丙辰，詔饒虎臣敘復元官，依舊提舉太平興國宮。庚申，詔：平江、江陰、安吉、嘉興、常州、鎮江六郡已買公田三百五十餘萬畝，今秋成在邇，其荊湖、江西諸道，仍舊和糴。丙寅，詔公田竣事，劉良貴官兩轉，陳訔、廖邦傑洎六郡官進秩有差。丁卯，流星出自河鼓。庚午，宰執進《玉牒》、《日曆》、《會要》、《經武要略》及《徽宗長編》、《寧宗實錄》，詔賈似道以下官兩轉。

　　秋七月壬辰，敕令所進《寧宗以來寬恤詔令》。戊戌，以董宋臣爲入內內侍省押班。

　　八月甲寅，董宋臣以病乞收回恩命，請祠，詔賜告五月。乙卯，流星出自天倉星。

　　九月甲申，詔趙汝禖爲太府少卿、淮東總領財賦。辛卯，祀明堂，大赦。甲午，以何夢然知樞密院事兼參知政事，楊棟同知樞密院事兼權參知政事，葉夢鼎簽書樞密院事。

　　冬十月己未，詔發緡錢百四十萬，命浙西六郡置公田莊。甲子，命張玨興元府駐紮、御前諸軍都統制兼知合州。

　　十一月己亥，福州火。十二月丁未朔，詔皇太子宮講官詹事以下，日輪一員，辰入酉出，專講讀，備咨問，以稱輔導之實。己未，詔在京置窠柵、私系囚並非法獄具，台憲其嚴禁戢，違者有刑。辛未，太白、歲星順行。

　　五年春正月丁丑朔，詔崇經術，考德行。癸巳，出奉宸庫珠，香、象、犀等貨下務場貨易，助收幣楮。庚子，太子右諭德湯漢三乞休致，授秘閣修撰、知福州、福建安撫使。

　　二月壬戌，流星出自畢。甲子，太陰犯房。丁卯，太陰犯鬥。辛未，雨土。

　　三月辛巳，王堅卒，賜諡忠壯。馬光祖依舊觀文殿學士、沿江制置使、知建康府、江東安撫使、行宮留守。己丑，日暈周匝。

　　夏四月丙午，詔：管景模妻孥陷沒，效忠愈堅，平時所得奉入，率以撫恤將士，遂至空乏，特賜緡錢三十萬。尋賜金帶。丁未，以夏貴爲樞密都承旨、四川安撫制置使兼知重慶府、四川總領、夔路轉運使。辛亥，詔郡邑行鄉飲酒禮。癸丑，太陰入太微垣。乙卯，信陽軍將領余元友等提兵防護春耕有功，補轉兩官資。戊午，太白晝見。乙丑，何夢然、馬天驥以台臣劾罷。己巳，江萬里以資政殿學士知建寧府，李曾伯以觀文殿學士知慶元府、沿海制置使。庚午，太白、歲星合于婁。

　　五月庚辰，何夢然以資政殿大學士知建寧府。辛卿，以楊棟參知政事，葉夢鼎同知樞密院事權參知政事，姚希得端明殿學士、同簽書樞密院事，馬天驥提舉洞霄宮。甲午，流星出自河鼓，大如太白。乙未，安南國奉表謝恩，進方物，詔卻之，仍賜金帛，以獎恭順。己亥，太白經天，晝見。

　　六月甲辰朔，知衢州謝塈因寇焚掠常山縣棄城遁，詔削三秩，褫職不敘。台臣言衢州詹沔之變，乃謝塈任都吏徐信苛取激之，塈罪重罰輕。詔斬信，籍其家，塈再削兩秩勒停。丁未，詔饒虎臣敘復資政殿學士，依前通奉大夫，差遣如故。甲寅，加授李庭芝寶章閣直學士，依舊任，朱禩孫右文殿修撰、知靜江府、廣西經略使，汪立信秘閣修撰、樞密副都承旨、沿江制置副使兼知江州、江西安撫使。詔呂文德職事修舉，與官一轉。太陰犯心。戊午，祈雨。太白犯天關星。乙丑，命董宋臣兼主管御前馬院、御前酒庫。戊辰，熒惑、歲星並行。己巳，太白、太陰並行入井。庚午，太陽赤黃暈。

　　秋七月甲戌，彗星出柳。丁丑，詔避殿減膳，應中外臣僚許直言朝政闕失。己卯，流星出自右攝提星，彗星退於鬼。辛巳，彗星退于井。甲戌，京城大火。癸巳，謝奕昌卒，贈少保，追封臨海郡王，諡莊憲。甲午，填星守畢。乙未，馬天驥以台臣劾其貪贓，奪職罷祠，其子時楙削一秩、罷新任。丙申，知嘉定府洪濤言：新繁縣御容殿前枯木再榮，殿有畫太祖像；又順化人楊嗣光等奉太宗、真宗、仁宗、英宗、神宗像來歸，令櫝藏府中天慶觀。詔本府選差武臣迎奉赴行在所，嗣光補武階兩資。祈雨。台臣言太子賓客楊棟指彗爲蚩尤旗，欺天罔君，詔棟罷職予祠。戊戌，彗星退於參。

　　八月壬寅朔，熒惑與填星合。丙午，以楊棟知建寧府。戊午，彗星消伏。甲子，彗星復見於參。辛未，彗星化爲霞氣。

　　九月己丑，日生格氣。癸巳，內侍李忠輔以台臣劾其貪肆欺罔，削兩秩放罷。乙未，建寧府教授謝枋得校文宣城及建康漕闈，發策十餘問，言權奸誤國，趙氏必亡。左司諫舒有開劾其怨望騰謗，大不敬，竄興國軍。

　　冬十月丙午，太陰犯鬥。辛亥，詔十七界會浸輕，並以十八界會易之，限一月止。乙丑，詔行關子銅錢法，每百作七十七文足，以一準十八界會之三。帝有疾，不視朝。丙寅，大赦。丁卯，帝崩。遺詔皇太子禥即皇帝位。咸淳元年三月甲申，葬於會稽之永穆陵。二年十二月丙戌，諡曰建道備德大功復興烈文仁武聖明安孝皇帝，廟號理宗。

　　贊曰：理宗享國久長，與仁宗同。然仁宗之世，賢相相繼。理宗四十年之間，若李宗勉、崔與之、吳潛之賢，皆弗究於用；而史彌遠、丁大全、賈似道竊弄威福，與相始終。治效之不及慶曆、嘉祐，宜也。蔡州之役，幸依大朝以定夾攻之策，及函守緒遺骨，俘宰臣天綱，歸獻廟社，亦可以刷會稽之恥，復齊襄之仇矣。顧乃貪地棄盟，入洛之師，事釁隨起，兵連禍結，境土日蹙。郝經來使，似道諱言其納幣請和，蒙蔽抑塞，拘留不報，自速滅亡。籲，可惜哉！由其中年嗜欲既多，怠于政事，權移奸臣，經筵性命之講，徒資虛談，固無益也。雖然，宋嘉定以來，正邪貿亂，國是靡定，自帝繼統，首黜王安石孔廟從祀，升濂、洛九儒，表章朱熹《四書》，丕變士習，視前朝奸黨之碑、偽學之禁，豈不大有徑庭也哉！身當季運，弗獲大效，後世有以理學復古帝王之治者，考論匡直輔翼之功，實自帝始焉。廟號曰「理」，其殆庶乎！


Chinese text: This work was published before January 1, 1923, and is in the
public domain worldwide because the author died at least 100 years ago.
