唐恪 李邦彥附:余深 薛昂 吳敏 王安中 王襄 趙野 曹輔 耿南仲 王㝢

目录
1	唐恪
2	李邦彥
2.1	余深 附
2.2	薛昂 附
2.3	吳敏 附
2.4	王安中 附
2.5	王襄 附
2.6	趙野 附
2.7	曹輔 附
2.8	耿南仲 附
2.9	王㝢 附
唐恪
　　唐恪，字欽叟，杭州錢塘人。四歲而孤，聞人言其父，輒悲泣。以蔭登第，調郴尉。縣民有被害而屍不獲，吏執其鄰人，抑使自誣，令以為信。恪爭之，令曰：「否將為君累。」恪曰：「吾為尉而盜不能捕，更俾亡辜死平？」躬出訪求，夕，若有告者，旦而得屍，遂獲盜。知榆次，縣豪子雄於鄉，萃逋庇奸，不輸公賦，前後莫敢詰。恪以理善曉之，悟而自悔，折節為長者。最聞，擢提舉河東常平、江東轉運判官。

　　大觀中，牂牁內附，召為屯田員外郎，持節招納夷人。夷始恫疑，衷甲以逆，恪盡去兵衛，從數十卒單行。夷望見歡呼，投兵聽命。以奉使稱職，遷右司員外郎、起居舍人。迎遼使還，言河北邊備弛廢，宜及今無事，以時治之。徽宗壯之，曰：「非卿誰宜為者。」命為都轉運使，加集賢殿修撰。中貴人稱詔有所市，恪不答，憤而歸，中以他事，降直龍圖閣、知梓州。

　　曆五年，徙滄州。河決，水犯城下，恪乘城救理。都水孟昌齡移檄索船與兵，恪報水勢方惡，船當以備緩急；滄為極邊，兵非有旨不敢遣。昌齡怒，劾之，恪不為動，益治水。水去，城得全，詔書嘉獎。乃上疏請暫免保甲、保馬呈閱及復諸縣租，等第振貸，以寬被水之民。未報，悉便宜罷行之，民大悅。

　　進龍圖閣待制、知揚州，召拜戶部侍郎。京師暴水至，汴且溢，付恪治之。或請決南堤以紓宮城之患，恪曰：「水漲堤壞，此亡可奈何，今決而浸之，是魚鱉吾民也。」亟乘小舟，相水源委，求所以利導之，乃決金堤注之河。浹旬水準，入對，帝勞之曰：「宗廟社稷獲安，卿之力也。」恪再拜，因上疏言：「水，陰類也，至犯京闕，天其或者以陰盛之沴儆告陛下乎？願垂意時事，益謹天戒。」

　　宣和初，遷尚書，帝許以二府。為宰相王黼所陷，罷知滁州。言者論其治第曆陽，擾民逾制，提舉鴻慶宮。五年，起知青州；未行，召為吏部尚書，徙戶部。復請外，以延康殿學士知潭州，請往錢塘掃墓，然後之官，遂改杭州，

　　靖康初，金兵入汴，李邦彥薦之，拜同知樞密院事，至則為中書侍郎。時進見者多論宣和間事，恪言于欽宗曰：「革弊當以漸，宜擇今日之所急者先之。而言者不顧大體，至毛舉前事，以快一時之憤，豈不傷太上道君之心哉。京、攸、黼、貫之徒既從竄斥，姑可已矣，他日邊事既定，然後白道君，請下一詔，與天下共棄之，誰曰不可。」帝曰：「卿論甚善，為朕作詔書，以此意佈告在位。因賜東宮舊書萬卷，且用近比除子璟直秘閣，力辭之。

　　八月，進拜少宰兼中書侍郎，帝注禮之甚渥。然恪為相，無濟時大略。金騎再來，邀割三鎮，恪集廷臣議，以為當與者十九，恪從之。使者既行，於是諸道勤王兵大集，輒諭止令勿前，皆反旆而去。洎金兵薄城下，始悔之，密言於帝曰：「唐自天寶而後屢失而復興者，以天子在外可以號召四方也。今宜舉景德故事，留太子居守而西幸洛，連據秦、雍，領天下親征，以圖興復。」帝將從其議，而開封尹何㮚入見，引蘇軾所論，謂周之失計，未有如東遷之甚者。帝幡然而改，以足頓地曰：「今當以死守社稷。」擢㮚門下侍郎，恪計不用。

　　從帝巡城，為都人遮擊，策馬得脫，遂臥家求去。御史胡舜陟繼劾其罪，謂「恪之智慮不能經畫邊事，但長於交結內侍，今國勢日蹙，誠不可以備位。」乃以觀文殿大學士、中太一宮使兼侍讀罷，㮚代為相。

　　京城不守，車駕至金帥營，恪曰：「計失矣。一入，將不得還。」既而還宮，恪迎拜道左，請入覲，㮚不可。二年正月，復幸，恪曰：「一之謂甚，其可再乎？」及金人逼百官立張邦昌，令吳開、莫儔入城取推戴狀，恪既書名，仰藥而死。

李邦彥
　　李邦彥，字士美，懷州人。父浦，銀工也。邦彥喜從進士游，河東舉人入京者，必道懷訪邦彥。有所營置，浦亦罷工與為之，且復資給其行，由是邦彥聲譽弈弈。入補太學生，大觀二年，上舍及第，授秘書省校書郎，試符寶郎。

　　邦彥俊爽，美風姿，為文敏而工。然生長閭閻，習猥鄙事，應對便捷；善謳謔，能蹴鞠，每輟街市俚語為詞曲，人爭傳之，自號李浪子。言者劾其遊縱無檢，罷符寶郎，復為校書郎。俄以吏部員外郎領議禮局，出知河陽，召為起居郎。邦彥善事中人，爭薦譽之，累遷中書舍人、翰林學士承旨。

　　宣和三年，拜尚書右丞；五年，轉左丞。浦死，贈龍圖閣直學士，諡曰宣簡。邦彥起復，與王黼不協，乃陰結蔡攸、梁師成等，讒黼罷之。明年，拜少宰，無所建明，惟阿順趨諂充位而已，都人目為「浪子宰相」。

　　徽宗內禪，命為龍德宮使，升太宰。知眾議不與，外患日逼，抗疏丐宮祠。金人既薄都城，李綱、种師道罷，邦彥堅主割地之議。太學生陳東數百人伏宣德門上書，言邦彥及白時中、張邦昌、趙野、王孝迪、蔡懋、李乂之徒為社稷之賊，請斥之。邦彥退朝，群指而大詬，且欲毆之，邦彥疾驅得免。乃以特進、觀文殿大學士充太一宮使。不旬日，吳敏為請，復起為太宰。人皆駭愕，言者交論之。出知鄧州，遂請持餘服，提舉亳州明道宮。建炎初，以主和誤國，責建武軍節度副使，潯州安置。

　　方蔡京、王黼用事，附麗者多援引入政府，若余深、薛昂、吳敏、王安中、趙野，史皆逸其事，因附著於此雲。

余深 附
　　余深，福州人。元豐五年，進士及第。崇甯元年，為太常博士、著作佐郎，改司封員外郎，拜監察御史、殿中侍御史，試辟雍司業。

　　累官御史中丞兼侍讀。治張懷素獄，事連蔡京，與開封尹林攄曲為掩覆，獄辭有及京者輒焚之。京遂力引深與攄驟至執政。大觀二年，以吏部尚書拜尚書左丞。三年，轉中書侍郎；四年，轉門下侍郎。京既致仕，深不自安，累疏請罷，乃以資政殿學士知青州。

　　政和二年，京復赴都堂治事，於是深復入為門下侍郎。七年，拜少宰。宣和元年，為太宰，進拜少保，封豐國公。再封衛國，加少傅。時福建以取花果擾民，深為言之，徽宗不悅。遂請罷，出為鎮江軍節度使、知福州。靖康初，加恩特進、觀文殿大學士。故事，凡僕射、使相、宣徽使皆判州府，深以少傅、節度知福州，有司失之也。

　　深諂附蔡京，結為死黨。京奸謀詭計得助多者，深為首，攄次之。言者累章劾深，深益懼，丐致仕。建炎二年，降中大夫，臨江軍居住。尋以渡江赦恩，還鄉里，卒。子日章，亦以言者罷徽猷閣待制。

薛昂 附
　　薛昂，杭州人，登元豐八年進士第。崇甯初，曆太學博士、校書郎、著作佐郎，為殿中侍御史，試起居郎，改中書舍人兼侍講，升給事中兼大司成。昂寡學術，士子有用《史記》、《西漢》語，輒黜之。在哲宗時，常請罷史學，哲宗斥為俗佞。拜翰林學士，以不稱職改刑部尚書，轉兵部。大觀三年，拜尚書左丞。明年，請補外，出知江甯，徙河南。久之，提舉嵩山崇福宮。

　　政和三年，蔡京復用事，昂復自尚書右丞為左丞，遷門下侍郎。尋請罷，授彰化軍節度使、佑神觀使，改特進，充資政殿大學士、知應天府。昂與余深、林攄始終附會蔡京，至舉家為京諱。或誤及之。輒加笞責，昂嘗誤及，即自批其口。靖康初，言者斥其罪，詔以金紫光祿大夫致仕。杭州軍亂，昂不請命領州事，責徽州居住。昂主王氏學，嘗在安石坐，圍棋賭詩，局敗，昂不能作，安石代之，時人以為笑雲。

吳敏 附
　　吳敏，字元中，真州人。大觀二年，辟雍私試首選。蔡京喜其文，欲妻以女，敏辭。因擢浙東學事司幹官，為秘書省校書郎，京薦之充館職。中書侍郎劉正夫以敏未嘗過省，不可，京乃請御筆特召上殿，除右司郎官。御筆自此始，違者以大不恭論，繇是權幸爭請御筆，而繳駁之任廢矣。升中書舍人、同修國史，改給事中。敏為蔡京所引，鄭居中方秉政，敏數言其失，居中銜之。坐駁盜當死者，罷為右文殿修撰、提舉南京鴻慶宮。久之，復為給事中、權直學士院兼侍講。

　　徽宗將內禪，蔡攸探知上意，引敏入對。宰臣執政皆在，敏前奏事，且曰：「金人渝盟，舉兵犯順，陛下何以待？」上蹙然曰：「奈何！」時東幸計已定，命戶部尚書李棁先出守金陵。敏退，詣都堂言曰：「朝廷便為棄京師計，何理也？此命果行，須死不奉詔。」宰執以為言，棁遂罷行。皇太子除開封尹，上去意益決，敏因奏對得請，遂薦李綱。綱嘗語敏以上宜傳位，如唐天寶故事，故薦之，冀上或有所問也。明日，宰臣奏事，徽宗獨留李邦彥，語敏所對。命除門下侍郎，輔太子。敏駭曰：「臣既畫計，當從陛下巡幸。陛下且傳位，而臣受不次之擢，臣曷敢？」上曰：「不意卿乃爾敢言。」於是命敏草傳位詔。

　　欽宗既立，上皇出居龍德宮，敏與蔡攸同為龍德宮副使，遷知樞密院事，拜少宰。敏主和議，與太宰徐處仁議不合，紛爭上前。御史中丞李回劾之，與處仁俱罷，為觀文殿大學士、醴泉觀使。頃之，言者論其芘蔡京父子，出知揚州，再貶崇信軍節度副使，涪州安置。建炎初，移柳州。俄用范宗尹薦，起知潭州，敏辭免，丐宮祠，乃提舉洞霄宮。紹興元年，復觀文殿大學士，為廣西、湖南宣撫使，卒于官。

王安中 附
　　王安中，字履道，中山陽曲人。進士及第，調瀛州司理參軍、大名縣主簿，曆秘書省著作郎。政和間，天下爭言瑞應，廷臣輒箋表賀，徽宗觀所作，稱為奇才。他日，特出制詔三題使具草，立就，上即草後批：「可中書舍人。」未幾，自秘書少監除中書舍人，擢御史中丞。開封邏卒夜跡盜，盜脫去，民有驚出與卒遇，縛以為盜；民訟諸府，不勝考掠之慘，遂誣服。安中廉知之，按得冤狀，即出民，抵吏罪。

　　有徐禋者，以增廣鼓鑄之說媚于蔡京，京奏遣禋措置東南九路銅事，且令搜訪寶貨。禋圖繪坑冶，增舊幾十倍，且請開洪州嚴陽山坑，迫有司承歲額數十兩。其所烹煉，實得銖兩而已。禋術窮，乃妄請得希世珍異與古之寶器，乞歸書藝局，京主其言。安中獨論禋欺上擾下，宜令九路監司覆之，禋竟得罪。

　　時上方鄉神仙之事，蔡京引方士王仔昔以妖術見，朝臣戚裏寅緣關通。安中疏請自今招延山林道術之士，當責所屬保任，宣召出入，必令察視其所經由，仍申嚴臣庶往還之禁；並言京欺君僭上、蠹國害民數事。上悚然納之。已而再疏京罪，上曰：「本欲即行卿章，以近天寧節，俟過此，當為卿罷京。」京伺知之，大懼，其子攸日夕侍禁中，泣拜懇祈。上為遷安中翰林學士，又遷承旨。

　　宣和元年，拜尚書右丞；三年，為左丞。金人來歸燕，謀帥臣，安中請行。王黼贊於上，授慶遠軍節度使、河北河東燕山府路宣撫使、知燕山府，遼降將郭藥師同知府事。藥師跋扈，府事皆專行，安中不能制，第曲意奉之，故藥師愈驕。俄加檢校少保，改少師。時山后諸州俱陷，唯平州為張覺所據。金人入燕，以覺為臨海軍節度使。其後叛金，金人攻之，覺敗奔燕。金人來索急，安中不得已，縊殺之，函其首送金。郭藥師宣言曰：「金人欲覺即與，若求藥師，亦將與之乎？」安中懼，奏其言，因力求罷。藥師自是解體，金人終以是啟釁。安中以上清寶籙宮使兼侍讀召還，除檢校太保、建雄軍節度使、大名府尹兼北京留守司公事。

　　靖康初，言者論其締合王黼、童貫及不幾察郭藥師叛命，罷為觀文殿大學士、提舉嵩山崇福宮；又責授朝議大夫、秘書少監、分司南京，隨州居住；又貶單州團練副使，象州安置。高宗即位，內徙道州，尋放自便。紹興初，復左中大夫。子辟章知泉州，迎安中往，未幾卒，年五十九。

　　安中為文豐潤敏拔，尤工四六之制。徽宗嘗宴睿謨殿，命安中賦詩百韻以紀其事。詩成，嘗歎不已，令大書於殿屏，凡侍臣皆以副本賜之。其見重如此。有《初寮集》七十六卷傳於世。

王襄 附
　　王襄，初名甯，鄧州南陽人，擢進士第。崇寧二年，以軍器監主簿言事稱旨，擢庫部員外郎，改光祿少卿，出察訪陝西。還，為顯謨閣待制、權知開封府。府事浩穰，訟者株蔓千餘人，縲系滿獄。襄晝夜決遣，四旬俱盡；又閱月，獄再空。遷龍圖閣直學士、吏部侍郎，出知杭州；未至，改海州；又改應天府，徙鄆州。召為禮部尚書，移兵部，出知潁州，改永興軍。。蒲城妖賊王寧適同姓名，請更名宓。為左司諫石公弼所劾，徙汝州，俄奪學士，提舉南京鴻慶宮。

　　大觀三年，以集賢殿修撰知潭州，改兵部侍郎，使高麗。還對稱旨，詔賜名襄。曆工部、吏部尚書，拜同知樞密院事。坐薦引近侍，以延康殿學士罷知亳州；又坐交通郭天信落職，提舉嵩山崇福宮。久之，起知郢州，復學士秩，尋加資政殿學士，徙知淮寧府。以言事忤王黼，復提舉崇福宮。

　　宣和六年，起為河南尹。金人再入，出為西道都總管，張杲副之。高宗開大元帥府，襄以所部兵會于虞城縣。即位，命襄知河南府。襄初與趙野分總西北道諸軍，金人圍京師，徵兵入援，二人故迂道宿留。至是，降寧遠軍節度副使，永州安置，卒。

趙野 附
　　趙野，開封人。登政和二年進士第。曆監察御史、殿中侍御史，試起居舍人兼太子舍人，俄遷中書舍人、給事中、大司成，拜刑部尚書、翰林學士。時蔡京、王黼更秉政，植黨相擠，一進一退，莫有能兩全者，野處之皆得其心，京、黼亦待之不疑。宣和七年，拜尚書右丞，升左丞。

　　靖康初，為門下侍郎。徽宗東幸，詔野為行宮奉迎使。以左司諫陳公輔言，罷野行，出為北道都總管，顏岐副之。已而落職，提舉嵩山崇福宮。元帥府建，命與范訥為宣撫司，守東京，尋帥師屯宛亭，以待王師。王襄既責，野亦降安遠軍節度副使，邵州安置。

　　建炎元年，復起知密州。時盜賊充斥山東，車駕如淮南，命令阻絕，野棄城去。軍校杜彥等乘間作亂，追野以歸。彥坐堂上數之曰：「汝知州而攜家先遁，此州之人，誰其為主？」野不能應，遂見殺。家屬悉為賊所分，唯子學老得免。

曹輔 附
　　曹輔，字載德，南劍州人。第進士。政和二年，以通仕郎中詞學兼茂科，曆秘書省正字。

　　自政和後，帝多微行，乘小轎子，數內臣導從。置行幸局，局中以帝出日謂之有排當，次日未還，則傳旨稱瘡痍，不坐朝。始，民間猶未知。及蔡京謝表有「輕車小輦，七賜臨幸」，自是邸報聞四方，而臣僚阿順，莫敢言。輔上疏略曰：

　　陛下厭居法宮，時乘小輿，出入廛陌之中、郊坰之外，極遊樂而後反。道塗之言始猶有忌，今乃談以為帝某日由某路適某所，某時而歸；又雲輿飾可辨而辟。臣不意陛下當宗廟社稷付託之重，玩安忽危，一至於此。夫君之與民，本以人合，合則為腹心，離則為楚、越，畔服之際在於斯須，甚可畏也。昔者仁祖視民如子。憫然惟恐其或傷。一旦宮闈不禁，衛士輒逾禁城，幾觸寶瑟。荷天之休，帝躬保祐。俚語有之，'盜憎主人'，主人何負于盜哉？況今革冗員，斥濫奉，去浮屠，誅胥吏，蚩愚之民，豈能一一引咎安分？萬一當乘輿不戒之初，一夫不逞，包藏禍心，發蜂蠆之毒，奮獸窮之計，雖神靈垂護，然亦損威傷重矣。又況有臣子不忍言者，可不戒哉！

　　臣願陛下深居高拱，淵默雷聲，臨之以穹昊至高之勢，行之以日月有常之度。及其出也，太史擇日，有司除道，三衛百官，以前以後。若曰省煩約費，以便公私，則臨時降旨，存所不可闕，損所未嘗用。雖非祖宗奮制，比諸微服晦跡，下同臣庶，堂陛陵夷，民生奸望，不猶愈乎？

　　上得疏，出示宰臣，令赴都堂審問。太宰餘深曰：「輔小官，何敢論大事？」輔對曰：「大官不言，故小官言之。官有大小，愛君之心，則一也。」少宰王黼陽顧左丞張邦昌、右丞李邦彥曰：「有是事乎？」皆應以不知。輔曰：「茲事雖裏巷細民無不知，相公當國，獨不知邪？曾此不知，焉用彼相！」黼怒其侵已，令吏從輔受辭。輔操筆曰：「區區之心，一無所求，愛君而已。」退，待罪於家。黼奏不重責輔，無以息浮言，遂編管郴州。輔將言，知必獲罪，召子紳來，付以家事，乃閉戶草疏。夕有惡鳥鳴屋極，聲若紡輪，心知其不祥，弗恤也。處郴六年，黼當國不得移，輔亦怡然不介意。

　　靖康元年，召為監察御史，守殿中侍御史，除左諫議大夫、御史中丞。不旬日，拜延康殿學士、簽書樞密院事。未幾，免簽書。金人圍汴都，要親王、大臣出盟，輔與尚書左丞馮澥出使粘罕軍。康王開元帥府于相州，金人請欽宗詔召之，乃遣輔往迓。至曹州，不見而復，遂從二帝留金軍中。張邦昌請歸輔，輔歸，乞奉祠，邦昌不從。康王次南京，邦昌遣輔來見。康王即位，輔仍舊職。未幾卒，詔厚恤其家。

耿南仲 附
　　耿南仲，開封府人。與余深同年登第，曆提舉兩浙常平，徙河北西路，改轉運判官、提點廣南東路及夔州路刑獄、荊湖江西兩路轉運副使，入為戶部員外郎、辟雍司業，坐事罷知衢州。政和二年，以禮部員外郎為太子右庶子，改定王、嘉王侍讀，俄試太子詹事、徽猷閣直學士，改寶文閣直學士。在東宮十年。

　　欽宗辭內禪，得疾，出臥福甯殿，宰相百官班候，日暮不敢退。李邦彥曰：「皇太子素親耿南仲，可召之入。」南仲與吳敏至殿中侍疾。明日，帝即位，拜資政殿大學士、簽書樞密院事。未幾，免簽書。帝以南仲東宮舊臣，禮重之，賜宅一區，升尚書左丞、門下侍郎。

　　金人再舉鄉京師，請割三鎮以和，議者多主戰守，唯南仲與吳幵堅欲割地。康王使軍前，請南仲偕。帝以其老，命其子中書舍人延禧代行。金人次洛陽，不復言三鎮，直請畫河為界。於是議遣大臣往，南仲以老辭，聶昌以親辭。上大怒，即令南仲出河東、昌出河北，議割地。

　　初，南仲自謂事帝東宮，首當柄用，而吳敏、李綱越次進，位居己上，不能平。因每事異議，擯斥不附己者。綱等謂不可和，而南仲力沮之，惟主和議，故戰守之備皆罷。康王在相州，南仲偕金使王汭往衛州。鄉兵穀殺汭，汭脫去，南仲獨趣衛，衛人不納。走相州，以上旨喻康王，起河北兵入衛京師，因連署募兵榜揭之，人情始安。二帝北行，南仲與文武官吏勸進。

　　高宗既即位，薄南仲為人，因其請老，罷為觀文殿大學士、提舉杭州洞霄宮。延禧以龍圖閣直學士知宣州。已而言者論其主和誤國罪，詔鐫學士秩，延禧亦落職與祠。尋責南仲臨江軍居住。御史中丞張澂又言：「南仲趣李綱往救河東，以致師潰，蓋不恤國事，用此報讎。」帝曰：「南仲誤淵聖，天下共知，朕嘗欲手劍擊之。」命降授別駕，安置南雄，行至吉州卒。建炎四年，復觀文殿大學士。

王㝢 附
　　王㝢，字元忠，江州人。父易簡，資政殿大學士兼侍講。㝢曆校書郎、著作佐郎、度支員外郎兼充編修官、國子司業，為起居舍人，改中書舍人兼蕃衍宅直講。欽宗立，以給事中命兼邇英殿經筵侍講，轉吏部侍郎，升禮部尚書、翰林學士。

　　康王之使金也，以㝢為尚書左丞副之。㝢憚行，假夢兆丐免，易簡亦上書以請。上震怒，追毀左丞命，降單州團練副使，新州安置，並易簡宮祠黜之。建炎四年，賊馬進破江州，易簡等三百人俱被害。

　　論曰：三代之後，有天下而長久者，漢、唐、宋爾。漢、唐末世，朋黨相確，小人在位，然猶有君子扶持遷延，浸微浸滅；未有純用小人，至於主辱國播，如宋中葉之烈也。蔡京以紹述為羅，張端官、修士而盡之，上箝下錮，其術巧矣。徽宗亦頗悟，間用鄭居中、王黼、李邦彥輩，褫京柄權。以不肖易不肖，猶去野葛而代烏喙也，庸愈哉！當是時，王、蔡二黨，階京者芘京，締黼者右黼，援麗省台，迭相指嗾，徼功挑患，汴、洛既震，則恇縮無策，苟生丐和。彼邦彥、安中、深、敏輩誤國之罪，當正其僇，而欽、高二君徒從竄典，信失刑矣。恪既預推戴，署狀乃死，無足贖者。輔以小臣劘上，面譙大臣，坐斥不變，獨終始無朋與，其賢矣乎。


Chinese text: This work was published before January 1, 1923, and is in the
public domain worldwide because the author died at least 100 years ago.
