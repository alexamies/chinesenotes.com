一三七八九页：張邦昌 劉豫 苗傅劉正彥附 杜充 吳曦

　　宋失其政，金人乘之，俘其人民，遷其寶器，效遼故事，立其臣爲君，冠屨易位，莫甚斯時。高宗南渡，國勢弗振，悍僕狂奴，欺主衰敗，易動於惡。兵雖凶器，尤忌殘忍，將用忍人，先無仁心，視背君親猶反掌耳。世將之子使握重兵，居之阨塞之地，豈非召亂之道乎？大義昭明，旋踵殄滅，蓋天道也。扶綱常，遏亂略，作《叛臣傳》。

目录
1	張邦昌
2	劉豫
3	苗傅
3.1	劉正彥附
4	杜充
5	吳曦
張邦昌
　　張邦昌，字子能，永靜軍東光人也。舉進士，累官大司成，以訓導失職，貶提舉崇福宮，知光、汝二州。政和末，由知洪州改禮部侍郎。首請取崇寧、大觀以來瑞應尤殊者增製旗物，從之。宣和元年，除尚書右丞，轉左丞，遷中書侍郎。欽宗即位，拜少宰。

　　金人犯京師，朝廷議割三鎮，俾康王及邦昌爲質于金以求成。會姚平仲夜斫金人營，斡離不怒責邦昌，邦昌對以非出朝廷意。俄進太宰兼門下侍郎。既而康王還，金人復質肅王以行，仍命邦昌爲河北路割地使。

　　初，邦昌力主和議，不意身自爲質，及行，乃要欽宗署御批無變割地議，不許；又請以璽書付河北，亦不許。時粘罕兵又來侵，上書者攻邦昌私敵，社稷之賊也。遂黜邦昌爲觀文殿大學士、中太一宮使，罷割地議。其冬，金人陷京師，帝再出郊，留青城。

　　明年春，吳開、莫儔自金營持文書來，令推異姓堪爲人主者從軍前備禮冊命。留守孫傅等不奉命，表請立趙氏。金人怒，復遣開、儔促之，劫傅等召百官雜議。衆莫敢出聲，相視久之，計無所出，乃曰：「今日當勉強應命，舉在軍前者一人。」適尚書員外郎宋齊愈至自外，衆問金人意所主，齊愈書「張邦昌」三字示之，遂定議，以邦昌治國事。孫傅、張叔夜不署狀，金人執之置軍中。

　　王時雍時爲留守，再集百官詣秘書省，至即閉省門，以兵環之，俾範瓊諭衆以立邦昌，衆意唯唯。有太學生難之，瓊恐沮衆，厲聲折之，遣歸學舍。時雍先署狀，以率百官。御史中丞秦檜不書，抗言請立趙氏宗室，且言邦昌當上皇時，專事宴遊，党附權奸，蠹國亂政，社稷傾危實由邦昌。金人怒，執檜。開、儔持狀赴軍前。

　　邦昌入居尚書省，金人趣勸進，邦昌始欲引決，或曰：「相公不前死城外，今欲塗炭一城耶？」適金人奉冊寶至，邦昌北向拜舞受冊，即偽位，僭號大楚，擬都金陵。遂升文德殿，設位御床西受賀，遣ト門傳令勿拜，時雍率百官遽拜，邦昌但東面拱立。

　　外統制官、宣贊舍人吳革恥屈節異姓，首率內親事官數百人，皆先殺其妻孥，焚所居，謀舉義金水門外。範瓊詐與合謀，令悉棄兵仗，乃從後襲殺百餘人，捕革並其子皆殺之，又擒斬十餘人。

　　是日，風霾，日暈無光。百官慘沮，邦昌亦變色。唯時雍、開、儔、瓊等欣然鼓舞，若以爲有佐命功雲。即以時雍權知樞密院事領尚書省，開權同知樞密院事，儔權簽書樞密院事，呂好問權領門下省，徐秉哲權領中書省。下令曰：「比緣朝廷多故，百官有司皆失其職。自今各遵法度，御史台覺察以聞。」見百官稱「予」，手詔曰「手書」。獨時雍每言事邦昌前，輒稱「臣啟陛下」，邦昌斥之；勸邦昌坐紫宸、垂拱殿，呂好問爭之，乃止。邦昌以嗣位之初，宜推恩四方，以道阻先赦京城，選郎官爲四方密諭使。

　　金人將退師，邦昌詣金營祖別，服柘袍，張紅蓋，所過設香案，起居悉如常儀，時雍、秉哲、開、儔皆從行，士庶觀者無不感愴。二帝北遷，邦昌率百官遙辭于南薰門，衆慟哭，有僕絕者。

　　金師既還，邦昌降手書赦天下。呂好問謂邦昌曰：「人情歸公者、劫于金人之威耳，金人既去，能復有今日乎？康王居外久，衆所歸心，曷不推戴之？」又謂曰：「爲今計者，當迎元祐皇后，請康王早正大位，庶獲保全。」監察御史馬伸亦請奉迎康王。邦昌從之。王時雍曰：「夫騎虎者勢不得下，所宜熟慮，他日噬臍，悔無及已。」徐秉哲從旁贊之，邦昌弗聽，乃冊元祐皇后曰宋太后，入御延福宮。遣蔣師愈齎書于康王自陳：「所以勉循金人推戴者，欲權宜一時以紓國難也，敢有他乎？」王詢師愈等，具知所由，乃報書邦昌。邦昌尋遣謝克家獻大宋受命寶，復降手書請元祐皇后垂簾聽政，以俟復辟。書既下，中外大說。太后始御內東門小殿，垂簾聽政。邦昌乙太宰退處內東門資善堂。尋遣使奉乘輿服御物至南京，既而邦昌亦至，伏地慟哭請死，王撫慰之。

　　王即皇帝位，相李綱，徙邦昌太保、奉國軍節度使，封同安郡王。綱上書極論：「邦昌久典機政，擢冠宰司。國破而資之以爲利，君辱而攘之以爲榮。異姓建邦四十餘日，逮金人之既退，方降赦以收恩。是宜肆諸市朝，以爲亂臣賊子之戒。」時黃潛善猶左右之。綱又力言：「邦昌已僭逆，豈可留之朝廷，使道路目爲故天子哉？」高宗乃降御批曰：「邦昌僭逆，理合誅夷，原其初心，出於迫脅，可特與免貸，責授昭化軍節度副使、潭州安置。」

　　初，邦昌僭居內庭，華國靖恭夫人李氏數以果實奉邦昌，邦昌亦厚答之。一夕，邦昌被酒，李氏擁之曰：「大家，事已至此，尚何言？」因以赭色半臂加邦昌身，掖入福寧殿，夜飾養女陳氏以進。及邦昌還東府，李氏私送之，語斥乘輿。帝聞，下李氏獄，詞服。詔數邦昌罪，賜死潭州，李氏杖脊配車營務。時雍、秉哲、開、儔等先已遠竄，至是，並誅時雍。

劉豫
　　劉豫，字彥游，景州阜城人也。世業農，至豫始舉進士，元符中登第。豫少時無行，嘗盜同舍生白盂、紗衣。政和二年，召拜殿中侍御史，爲言者所擊，帝不欲發其宿醜，詔勿問。未幾，豫累章言禮制局事，帝曰：「劉豫河北種田叟，安識禮制？」黜豫兩浙察訪。宣和六年，判國子監，除河北提刑。

　　金人南侵，豫棄官避亂儀真。豫善中書侍郎張愨，建炎二年正月，用愨薦除知濟南府。時盜起山東，豫不願行，請易東南一郡，執政惡之，不許，豫忿而去。是冬，金人攻濟南，豫遣子麟出戰，敵縱兵圍之數重，郡倅張柬益兵來援，金人乃解去。因遣人啖豫以利，豫懲前忿，遂畜反謀，殺其將關勝，率百姓降金，百姓不從，豫縋城納款。三年三月，兀朮聞高宗渡江，乃徙豫知東平府，充京東西、淮南等路安撫使，節制大名開德府、濮濱博棣德滄等州，以麟知濟南府，界舊河以南，俾豫統之。

　　四年七月丁卯，金人遣大同尹高慶裔、知制誥韓昉册豫爲皇帝，國號大齊，都大名府。先是，北京順豫門生瑞禾，濟南漁者得鳣，豫以爲己受命之符，遣麟持重寶賂金左監軍撻辣求僭號。撻辣許之，遣使即豫所部咨軍民所宜立，衆未及對，豫鄉人張浹越次請立豫，議遂決，乃命慶裔、昉备玺綬寳冊以立之。九月戊申，豫即偽位，赦境內，奉金正朔，稱天會八年。以張孝純爲丞相，李孝揚爲左丞，張柬爲右丞，李儔爲監察御史，鄭億年爲工部侍郎，王瓊爲汴京留守，子麟爲太中大夫、提領諸路兵馬兼知濟南府。孝純始堅守太原，頗懷忠義，高宗以王衣雅厚孝純，俾衣招之，會粘罕遣人自雲中送歸豫，遂失節於賊。

　　豫還東平，升爲東京。改東京爲汴京，降南京爲歸德府。以弟益爲北京留守，尋改汴京留守。復降淮寧、潁昌、順昌、興仁府悉爲州。自以生景州，守濟南，節制東平，僭位大名，乃起四郡丁壯數千人，號「雲從子弟」。下偽詔求直言。十月，冊其母翟氏爲皇太后，妾錢氏爲皇后。錢氏，宣和內人也，習宮掖事，豫欲有所取則，故立之。十一月，改明年元阜昌。

　　方豫未僭號時，數遣人說東京副留守上官悟，及賂悟左右喬思恭與共說悟令降金，悟並斬之。又招知楚州趙立，立不發書，斬其使。復遣立友人劉偲以榜旗誘之，且曰：「吾君之故人也。」立曰：「我知有君父，不知有故人。」燒殺偲。博州判官劉長孺以書勸豫反正，豫囚之十旬，不屈；欲官之，不受。豫大索宋宗室，承務郎閻琦匿之，豫杖死琦。召迪功郎王寵，不至。文林郎李喆、尉氏令姚邦基皆棄官去。朝奉郎趙俊書甲子不書僭年，豫亦無如之何。洪皓久陷於金，粘罕勸皓仕豫，不從，竄皓冷山。處士尹惇聞豫召，逃山谷間，走蜀中。國信副使宋汝爲以呂頤浩書勉豫忠義，豫曰：「獨不見張邦昌乎？業已然，尚何言哉！」滄州進士邢希載上豫書乞通宋朝，豫殺希載。

　　是月，豫立陳東、歐陽澈廟於歸德，如唐張巡、許遠雙廟制。

　　紹興元年五月，張俊討李成敗之，成逃歸豫。雄州大儈王友直嘗抵豫書招李成，謂劉光世、呂頤浩非中興將相才，後爲人所訴，詔鞫而刑之。六月，豫以麟爲兵馬大總管、尚書左丞相。置招受司於宿州，誘宋逋逃。金人既立豫，以舊河爲界，恐兩河民之陷沒者逃歸，下令大索，或轉鬻諸國，或系送雲中，實防豫也。十月，豫入寇，遣其將王世沖以蕃、漢兵攻廬州，守臣王亨誘斬世沖，大敗其衆。十一月，帥臣葉夢得招降豫將王才。偽秦鳳帥郭振入寇，王彥、關師古敗之。偽知海州薛安靖及通判李匯以州來歸。

　　二年二月，知商州董先以商、虢二州叛附於豫。襄陽鎮撫使桑仲上疏請正豫罪。朝廷尋命仲兼節制應援京城軍馬，量度事勢，復豫所陷郡。仍命河南翟興、荊南解潛、金房王彥、德安陳規、蘄黃孔彥舟、廬壽王亨相爲應援，毋失事機。三月，仲爲其將霍明所殺，高宗聞之，授仲二子將仕郎。河南鎮撫使翟興屯伊陽山，豫患之，使人招興，許以王爵。興焚偽詔並戮其使。豫乃陰結興麾下楊偉圖之。偉殺興，持興首降豫。

　　四月丙寅，豫遷都汴。因奉祖考于宋太廟，尊其祖曰徽祖毅文皇帝，父爲衍祖睿仁皇帝。親巡郊社。是日，暴風卷旗，屋瓦皆震，士民大恐。豫曲赦汴人，與民約曰：「自今不肆赦，不用宦官，不度僧道。文武雜用，不限資格。」時河、淮、陝西、山東皆駐北軍，麟籍鄉兵十余萬爲皇子府十三軍。分置河南、汴京淘沙官，兩京塚墓發掘殆盡。賦斂煩苛，民不聊生。

　　五月，豫聞桑仲死，遣人招隨州李道、鄧州李橫，皆不受，執其使以聞。六月，蘄、黃鎮撫使孔彥舟叛降豫，其將陳彥明率衆千餘來歸。直徽猷閣淩唐佐、尚書郎李亙、國信副使宋汝爲留偽庭，久謀疏豫虛實蠟書以聞，事泄，豫殺唐佐，亙亦遇害。豫以知東平府李鄴爲尚書右丞，河南鎮撫司都統制董先爲大總管府先鋒將。十二月，襄陽鎮撫使李橫敗豫兵于揚石，乘勝趣汝州，偽守彭玘以城降。豫遣劉夔與金帥撒離曷侵蜀。執進士薛筇送豫，筇勉豫：「早圖反正，庶或全宗，孰與他日並妻子磔東市？」豫怒，欲兵之，賴張孝純獲免。

　　三年正月庚申，李橫破潁順軍，偽守蘭和降。壬戌，敗豫兵于長葛。甲子，橫引兵至潁昌府，偽安撫趙弼固守，急攻下之，弼遁，復潁昌。二月，河南鎮撫司統制官李吉敗豫將梁進于伊陽臺，殪之。三月，豫聞橫入潁昌，求援于金人。粘罕遣兀朮赴之，豫亦遣將李成率師二萬逆戰於京城西北之牟駝岡。橫敗績，復陷潁昌。橫軍本群盜，恃勇無律，勝則爭取子女金帛，故及於敗。四月，陷虢州。鎮撫司統制官謝皋指腹示賊曰：「此吾赤心也！」自剖心以死。皋，開封人。是月，明州守將徐文以所部海舟六十艘、官軍四千餘人浮海抵鹽城，輸款於豫。文言沿海無備，二浙可襲取。豫大喜，以文知萊州，益海艦二十，俾寇通、泰間。

　　五月，朝廷遣韓肖胄、胡松年使偽齊。豫欲以臣禮見，肖胄無以應，松年曰：「均爲宋臣。」遂長揖不拜，豫不能屈。因問主上如何，松年曰：「聖主萬壽。」復問帝意所向，松年曰：「必欲復故疆耳。」豫有慚色。

　　時豫悉有梁、衛之地，翟琮屯伊陽之鳳牛山，不能孤立，突圍奔襄陽。九月，楊政遣川陝將官吳勝破豫兵於蓮花城。十月己亥，賊將李成陷鄧州，以齊安守之；癸卯，陷襄陽，李橫奔荊南，知隨州李道棄城走。成據襄陽，以王嵩知隨州。甲辰，陷郢州，守臣李簡遁，豫以荊超知州事。賊將王彥先自亳引兵至壽春，將窺江南。劉光世駐軍建康，扼馬家渡，遣酈瓊領所部駐無爲軍，爲濠、壽聲援，賊乃還。

　　十二月，金人遣李永壽、王翊來報聘。永壽等驕倨，請還豫俘及西北士民之流寓者，復要畫江以益豫。監廣州鹽稅吳伸上書請討豫，謂「金人雖強，實不足慮，賊豫雖微，實爲可憂。今敵使在廷，宜陽許而陰圖之，乘其不疑，可一戰擒也。」

　　四年正月，翰林學士綦崇禮言：「豫父子倚重金人，且永壽等從豫所來，畫江之請必出於豫。觀其奸謀，在窺吾境土。恐既通使，人情必解弛，宜戒將帥愈益置守。縱和議成，亦未可馳備。」既而朝廷遣章誼使金，至雲中。粘罕答書約毋駐軍淮南，誼不屈，還過汴，豫欲留之，以計獲免。熙河路馬步軍總管關師古與豫兵戰于左要嶺，敗績，遂降賊。洮、岷之地盡歸豫矣。

　　二月，豫策進士。五月，知壽春府羅興叛降豫。舒、蘄等州制置使岳飛復襄陽，李成遁，尋復唐州。六月，復隨州，磔偽守王嵩於襄陽市。七月，復鄧州，語在《飛傳》。豫聞岳飛取襄、鄧，遂乞師于金人。偽奉議郎羅誘上南征策，豫大喜。奪民舟五百載戰具，以徐文爲前軍，聲言攻定海。九月，豫下偽詔，有「混一六合」之言，遣子麟入寇，及誘金人宗輔、撻辣、兀朮分道南侵，步兵自楚、承進，騎兵由泗趨滁。復遣偽知樞密院盧緯請師于金主，金主集諸將議，粘罕、希尹難之，獨宗輔以爲可。乃以宗輔權左副元帥，撻辣權右副元帥，調渤海漢軍五萬應豫。以兀朮嘗渡江，習知險易，俾將前軍。豫以麟領東南道行台尚書令。朝廷震恐。或勸帝他幸，趙鼎曰：「戰而不捷，去未晚也。」張俊曰：「避將安之？」遂決意親征。壬申，豫兵與金人分道渡淮，楚州守臣樊序棄城走，淮東宣撫使韓世忠自承州退保鎮江。

　　十月丙子朔，詔張俊援世忠，劉光世移軍建康。世忠復還揚州。起張浚爲侍讀。戊子，韓世忠戰於大儀，己丑，解元戰於承州，皆捷。丙申，豫露榜有窺江之言。戊戌，帝發臨安。十一月壬子，下詔討豫，始暴豫罪惡，士氣大振，欲濟江決戰。趙鼎曰：「退固不可，渡江亦非策。豫猶不親來，至尊豈可與逆雛決勝負哉？」淮西將王師晟、張琦合兵復南壽春府，執偽知州王靖。十二月壬辰，岳飛遣將牛皋、徐慶敗金人於廬州。庚子，金人退師，遣使告麟，麟棄輜重宵遁，語在《世忠傳》。

　　五年正月，淮西將酈瓊復光州，偽守許約降。閏二月，豫將商元攻信陽軍，知軍事舒繼明死之。七月，豫廢明堂爲講武殿，暴風連日。八月，陷光州。十月，豫令民鬻子依商稅法許貫陌而收其算。豫獻《海道圖》及戰船木樣于金主亶。

　　六年正月，豫聚兵淮陽，韓世忠引兵急圍之。賊守將連舉六烽，兀朮與劉猊合兵來援，皆爲世忠所敗。六月，築劉龍城以窺淮西，王師晟破之，執華知剛，俘其衆而還。九月，豫罷沿海互市。張孝純謂豫曰：「聞南人久治舟，一旦乘風北濟，將不利於我。」豫懼，故罷之。

　　豫聞帝親征，告急于金主亶，領三省事宗磐曰：「先帝立豫者，欲豫辟疆保境，我得按兵息民也。今豫進不能取，退不能守，兵連禍結，休息無期。從之則豫收其利，而我實受弊，奈何許之！」金主報豫自行，姑遣兀朮提兵黎陽以觀釁。

　　豫於是以麟領東南道行台尚書令，李鄴行台右丞，馮長寧行台戶部，許清臣兵馬大總管，李成、孔彥舟、關師古爲將，籍民兵三十萬，分三道入寇。麟總中路兵，由壽春犯廬州；猊率東路兵，取紫荊山出渦口以犯定遠；西兵趨光州寇六安，彥舟統之。十月，猊兵阻韓世忠不得前，還順昌。麟兵從淮西系三浮橋以濟，賊衆十萬次濠、壽間。江東安撫使張俊拒戰，詔並以淮西屬俊，命殿帥楊沂中至泗州與俊合，比至濠而劉光世已棄合肥矣。張浚遣人星馳採石諭光世曰：「敢濟者斬。」光世不得已還廬州，與沂中相應。統制王德、酈瓊出安豐，遇賊三將軍皆敗之。猊衆數萬過定遠，欲趨宣化犯建康。沂中遇猊兵於越家坊，破之；又遇於藕塘，大破之。猊遁，麟聞亦拔砦走，麟兵有自書鄉貫姓名而縊者，豫由此失人心。金人聞麟等敗，詰豫罪狀，始有廢豫意矣。豫覺，請立麟爲太子，以覘其意。金人乃答豫曰：「徐當遣人咨訪河南百姓。」

　　七年春，豫策進士。遣諜縱火淮甸，燔劉光世帑藏。二月，又焚鎮江。豫自麟敗，意沮氣奪。中原遺民，日望王師。三月，帝進駐建康。八月，統制酈瓊執呂祉，以兵三萬叛降豫，尋殺祉。豫聞瓊降大喜，御文德殿見之，授瓊靜難軍節度使、知拱州。瓊勸豫入寇，豫復乞師金人，且言瓊欲自效。金人恐豫兵衆難制，欲以計除之，乃佯言瓊降恐詐，命散其兵。

　　金人業已廢豫，而豫日益請兵，遂以女真萬戶束拔爲元帥府左都監屯太原，渤海萬戶大撻不也爲右都監屯河間。於是尚書省奏豫治國無狀，當廢。十一月丙午，廢豫爲蜀王。

　　初，金主先令撻辣、兀朮偽稱南侵至汴，紿麟出至武城，麾騎翼而擒之，因馳至城中。豫方射講武殿，兀朮從三騎突入東華門，下馬執其手，偕至宣德門，強乘以羸馬，露刃夾之，囚于金明池。翼日，集百官宣詔責豫，以鐵騎數千圍宮門，遣小校巡閭巷間，揚言曰：「自今不僉汝爲軍，不取汝免行錢，爲汝敲殺貌事人，請汝舊主少帝來此。」由是人心稍安。置行台尚書省於汴，以張孝純權行台左丞相。偽丞相張昂知孟州，李鄴知代州，李成、孔彥舟、酈瓊、關師古各予一郡。以女真胡沙虎爲汴京留守，李儔副之。諸軍悉令歸農，聽宮人出嫁。得金一百二十余萬兩、銀一千六百余萬兩、米九十余萬斛、絹二百七十萬匹、錢九千八百七十余萬緡。

　　豫求哀，撻辣曰：「昔趙氏少帝出京，百姓然頂煉臂，號泣之聲聞於遠邇。今汝廢，無一人憐汝者，何不自責也。」豫語塞，迫之行，願居相州韓琦宅，許之。後並其子麟徙於臨潢，封豫爲曹王，賜田以居之。紹興十三年六月卒，是年金皇統三年也。豫僭號凡八年，廢時年六十五。先是，齊地數見怪異，有梟鳴于後苑，龍撼宣德門滅「宣德」二字，有星隕于平原鎮。識者謂禍不出百日，豫怒殺之。未幾果廢。

　　初，偽麟府路經略使折可求以事抵雲中，左監軍撒離曷密諭可求代豫。後撻辣有歸疆之議，恐可求𡙇望，鴆殺之。

　　豫之僭逆也，馬定國進《君臣名分論》，祝簡獻《遷都》、《國馬賦》，語多指斥；又如許清臣毀景靈宮，孟邦雄發永安陵，蹠犬吠堯，蓋無責焉。

苗傅
劉正彥附
　　苗傅，上黨人。大父授，父履。授在元豐中爲殿前都指揮使。康王建元帥府，信德守臣梁揚祖以兵萬人至，傅與張俊、楊沂中、田師中皆隸麾下。隆祐太后南渡，傅爲統制官，以所部八千人扈衛，駐於杭州。

　　有劉正彥者，不知何許人。父法，政和間爲熙河路[一四]經略使，死王事。正彥由閣門祗候易文資至朝奉大夫，後以事責降。會法部曲王淵爲御營都統制，正彥歸之。淵以法故，薦正彥於朝，復爲武德大夫、知濠州，擢御營右軍副都統制，淵分精兵三千與之。以平丁進功，進武功大夫、威州刺史。初，正彥討進，請劉晏偕行。晏本嚴陵人，陷遼登第，宣和中率衆來歸。正彥用晏計易旗幟爲疑兵，遂降進。晏自通直郎遷朝請郎，正彥恥己賞薄而晏獲峻遷，由是𡙇望，乃散所賜金帛與將士，尋被命從六宮、皇子至杭州。

　　建炎三年二月壬戌，高宗從王淵議，由鎮江幸杭州。時諸大將如劉光世、張俊、楊沂中、韓世忠分守要害，扈衛者獨苗傅。

　　先是，王淵裝大船十數，自維揚來杭，杭人相謂曰：「船所載，皆淵平陳通時殺奪富民家財也。」內侍省押班康履頗用事，威福由己出；其徒奪民居，肆爲暴橫。傅等恨之，曰：「天子顛沛至此，猶敢爾耶！」其党張逵復激怒諸軍曰：「能殺淵及內侍，則人人可富，朝廷豈能徧罪哉！」

　　三月辛巳，拜王淵同簽書樞密院事。初，淵建幸杭州議，內侍實左右之。及淵躐躋樞筦，衆謂薦由內侍。傅自負宿將，疾淵驟貴。正彥雖由淵進，淵檄取所予兵，亦怨之。於是傅積不能平，與王世脩、張逵、王鈞甫、馬柔吉等謀作亂。鈞甫等皆燕人，所將號「赤心軍」。傅部分既定，乃紿淵以臨安縣有盜，意欲使淵出其兵於外。

　　康履得黃卷小文書，有兩統制作「田」、「金」字署卷末，田乃苗，金乃劉也。於是頗泄賊謀，以告淵，淵伏兵天竺。明日，賊黨亦伏兵城北橋下，俟淵退朝，誣以結宦官謀反，正彥手殺淵，以兵圍履第，分捕內官，凡無須者盡殺之，揭淵首，引兵犯闕。中軍統制吳湛守宮門，潛與傅通，導其黨入奏曰：「苗傅不負國，止爲天下除害。」

　　知杭州康允之聞變，率從官扣閽，請帝御樓，百官皆從。殿帥王元大呼聖駕來，傅見黃屋，猶山呼而拜。帝憑闌呼二賊問故，傅厲聲曰：「陛下信任中官，軍士有功者不賞，私內侍者即得美官。黃潛善、汪伯彥誤國，猶未遠竄。王淵遇敵不戰，因友康履得除樞密。臣立功多，止作遙郡團練。已斬淵首，更乞斬康履、藍珪、曾擇以謝三軍。」帝諭以當流海島，可與軍士歸營，且曰：「已除傅承宣使、御營都統制，正彥觀察使、御營副都統制。」

　　賊不退。帝問百官計安出，浙西安撫司主管機宜文字時希孟曰：「禍由中官，不悉除之，禍未已也。」帝曰：「朕左右可無給使耶？」軍器監葉宗諤曰：「陛下何惜康履。」遂命吳湛捕履，得於清漏閣承塵中。傅即樓下腰斬履。

　　傅猶肆惡言，謂「帝不當即大位，淵聖來歸，何以處也？」帝使朱勝非縋樓下曲諭之。傅請隆祐太后同聽政及遣使與金議和。帝許諾，即下詔請太后垂簾。賊聞詔不拜，曰：「自有皇太子可立。」張逵曰：「今日之事，當爲百姓社稷計。」時希孟曰：「宜率百官死社稷，否則從三軍之請。」通判杭州事章誼叱之曰：「何可從三軍邪！」帝徐謂勝非曰：「朕當退避，須太后命。」勝非謂不可。顏岐曰：「得太后親諭之，則無詞矣。」

　　時寒甚，門無簾幃，帝坐一竹椅。既請太后，即起立楹側。太后御肩輿出立樓前，二賊拜曰：「今日百姓無辜，肝腦塗地，望太后主張。」太后曰：「道君皇帝任蔡京、王黼，更祖宗法，童貫起邊釁，所以致金人之禍。今皇帝聖孝，無失德，止爲黃潛善、汪伯彥所誤，已加竄逐，統制獨不知邪？」傅曰：「臣等定議，必欲立皇子。」后曰：「今強敵在外，使吾一婦人簾前抱三歲兒，何以令天下？」正彥等號泣固請，因呼其衆曰：「太后既不允，吾當受戮。」遂作解衣狀，后諭止之。傅曰：「事久不決，恐三軍生變。」顧謂勝非曰：「相公何無一言？」勝非不能答。適顏岐至自帝前，奏曰：「皇帝令臣奏知太后，已決意從傅請矣，乞太后宣諭。」后猶不許，傅等語益不遜。

　　太后還入門，帝遣人奏禪位，勝非泣曰：「臣義當死，乞下詰二凶。」帝屏左右語曰：「當爲後圖，事不成，死未晚。」勝非曰：「王鈞甫，賊腹心也，適語臣曰：『二將忠有餘，學不足。』此可爲後圖耳。」

　　是日，帝幸顯忠寺。甲申，太后垂簾，降赦，號帝爲睿聖仁孝皇帝，以顯忠寺爲睿聖宮，留內侍十五人，餘悉編置。

　　丙戌，赦至平江府，張浚知有變，不拜。丁亥，至江寧，制置呂頤浩遺浚書，痛述事變。浚乃舉兵。戊子，御營前軍統制張俊至平江，浚諭以起兵，俊泣奉命。

　　初，勝非奏，垂簾當二臣同對，今屬時艱，乞許獨對。恐賊疑，乃日引其徒一人與俱。傅入對，後勞勉之。賊喜，無所疑，故臣僚入對，得謀復辟。

　　勝非深結王世修，將處以從官，俾通二凶。

　　傅欲改元，正彥欲遷都建康，太后謂勝非曰：「二事如俱不允，恐賊有他變。」己丑，改元明受。張浚遺書二凶，獎其忠義以慰安之。庚寅，百官朝睿聖宮。以傅爲武當軍節度使。

　　辛卯，張浚遣進士馮轓赴行在，請帝親總要務。復抵書馬柔吉、王鈞甫宜早反正，以解天下之惑。

　　浚既遣轓，即檄諸路，約呂頤浩、劉光世會平江。傅以堂帖趣張浚赴秦州，命趙哲領俊軍，哲不從；改命陳思恭，思恭亦不從。

　　壬辰，以諫議大夫鄭瑴爲御史中丞。賊以武功大夫王彥爲御營司統制，瑴面折二凶，彥佯狂，即日致仕。

　　癸巳，韓世忠引兵至常熟。辛道宗謂張浚曰：「賊萬一邀駕入海，何以爲計！」浚乃聲言防遏海寇，奏道宗爲節制司參議官，措置海船以避賊。

　　甲午，貶曾擇、藍珪于嶺南，傅追斬擇。賊欲以所部代禁衛守睿聖宮，又欲邀帝幸徽、越，張澄、勝非曲諭止之。

　　馮轓說二凶反正，傅按劍瞋目視轓，正彥解之，曰：「須張侍郎來，乃可。」即遣歸朝官趙休與轓共招浚。

　　乙未，呂頤浩勤王兵至丹陽，劉光世引所部來會。丙申，韓世忠兵至平江，即欲進兵。浚曰：「已遣馮轓甘言誘賊矣。投鼠忌器，不可太亟。」

　　賊遣張彥、王德聲言防淮，德伺彥醉，並其軍，自採石濟江歸劉光世，彥尋爲人所殺。戊戌，浚以世忠兵少，分張俊兵二千益之，發平江。

　　馮轓至平江，浚復遣入責賊以大義，諭以禍福，期雖死無悔。傅等初聞浚集兵，未之信，及得浚書，始悟見討。奏請誅浚以令天下。詔責浚黃州團練副使，郴州安置。鄭瑴上疏謂浚不當責，密遣所親謝向變姓名告浚宜持重緩進，賊當自遁，浚然之。

　　是日，賊遣苗瑀、馬柔吉將赤心隊及王淵舊部曲駐臨平，以拒勤王之師。馮轓至臨平，見馬柔吉，同縋入城。詰朝，與傅等議，傅曰：「爾尚敢來邪？」欲拘轓。浚逆知之，謬爲書遺轓，言客自杭來，知二公于朝廷初無異心，殊悔前書失於輕易。賊得浚遺轓書，大喜，乃釋轓。

　　壬寅，浚得謫命，恐將士解體，紿曰：「趣召之命也。」是日，呂頤浩至平江，與浚對泣曰：「事不諧，不過赤族。」乃命幕客李承造草檄告四方討賊。賊聞勤王之兵大集，即呼馮轓、勝非議復辟。癸卯，張俊發平江，劉光世繼之。賊亦遣兵三千屯湖州小林。丙午，頤浩、浚以大兵發平江。詔以浚爲知樞密院事。

　　丁未，勝非召二凶至都堂議復辟，率百官三上表以請。夏四月戊申朔，帝還宮，都人大說。帝御前殿，詔尊太后曰隆祐皇太后，立嗣君爲皇太子。辛酉，徙傅淮西制置使，正彥副之。庚戌，詔復建炎號。

　　是日，頤浩、浚軍次臨平，苗翊、馬柔吉以兵阻河。韓世忠率先鋒力戰，俊、光世乘之，翊敗走。勤王兵進北關。二凶詣都堂，趣得所賜鐵券，引精兵二千，夜開湧金門遁。辛亥，頤浩、浚引勤王兵入城。世忠手執王世修以屬吏。

　　苗傅犯富陽，統制官喬仲福追擊之。癸丑，犯桐廬。甲寅，斬吳湛。時希孟編管吉陽軍。丙辰，傅等至白沙渡，所過燔橋以阻官軍。丁巳，犯壽昌縣，黥民充軍。庚申，犯衢州，守臣胡唐老拒卻之。丙寅，犯常山。世忠請任討賊。丁卯，以世忠爲江、浙制置使，自衢、信追擊賊。戊辰，賊犯玉山縣。辛未，賊屯沙溪鎮。統制巨師古自江東討賊還，與喬仲福、王德會信州。賊聞之，還屯衢、信間。

　　五月戊寅朔，世忠發杭州。庚辰，賊党張翼斬鈞甫及柔吉父子首以降，江、浙制置使周望受之以聞。賊寇浦城縣，夾溪而屯，據險設伏，以邀官軍，統制官馬彥溥死之。賊乘勝犯中軍，世忠瞋目大呼，揮兵直前，正彥墮馬，生禽之。賊將江池殺孟皋、禽苗翊降，衆悉解甲。張逵收餘兵入崇安，喬仲福追殺之。

　　傅棄軍變姓名夜遁建陽，土豪詹標覺之，執送世忠，檻車赴行在。壬寅，詔班師。

　　秋七月辛巳，世忠軍還，俘傅、正彥以獻，磔于建康市。張逵、苗瑀及傅二子俱已前死。詔釋餘黨。

杜充
　　杜充，字公美，相人也。喜功名，性殘忍好殺，而短于謀略。紹聖間，登進士第，累遷考功郎、光祿少卿，出知滄州。靖康初，加集英殿修撰，復知滄州。時金人南侵，郡中僑寓皆燕人來歸者，充慮爲敵內應，殺之無噍類。

　　建炎元年，進天章閣待制、北京留守，遷樞密直學士。提刑郭永嘗畫三策以獻充，充不省。永誚之曰：「人有志而無才，好名而無實，驕蹇自用而得聲譽，以此當大任，鮮克有終矣。」二年，宗澤卒，充代爲留守兼開封尹。三年，以戶部尚書兼侍讀召，未至，改資政殿學士，節制淮南、京東西路，依前京城留守，尋知宣武軍節度使。

　　七月，以同知樞密院召還，至，即拜尚書右僕射、同平章事、御營使。初，宗澤要結豪傑，圖迎二帝。澤卒，充短於撫御，人心疑阻，兩河忠義之士往往皆引去，留守判官宗穎嘗疏其失。朝廷謂充有威望，可屬大事，呂頤浩、張浚亦薦之，故有是命。時諸路各擁重兵，率驕蹇不用命。張俊方白事，謁未入，俊遽前，充怒戮其使，諸將稍稍慴服。

　　高宗將幸浙西，命韓世忠屯太平，王𤫉屯常州。以充爲江、淮宣撫使，留建康，使盡護諸將。光世、世忠憚充嚴急，不樂屬充。詔移光世江州、世忠常州。時江、浙倚充爲重，而充日事誅殺，無制敵之方，識者寒心。

　　金人窺江，充遣裨將王民、張超分守諸渡，乘高據岸，以神臂弓射卻之。金人復逼�砂，時以輕舟薄南岸，官軍奮擊，或沉其舟。一日當晝，金人對江列陣而佯退，衆信之，守益懈。敵諜知無備，夜乃乘數十舟橫江直濟，衆不能御，敵遂登岸。充亟命統制官陳淬盡領岳飛諸裨校合二萬人邀擊于馬家渡，約王𤫉俱进。敵氣銳甚，淬戰沒，𤫉引兵遁，充軍潰。

　　金人陷建康，充渡江保真州。充嘗痛繩諸將，諸將銜之，伺其敗，衆將甘心焉。充不敢歸，乃北約泗州劉位、徐州趙立，欲合兵邀敵歸路。詔遣內侍任源賜親劄激厲，俾爲後圖。源至常州，道阻未得進，募健士先達上意，充詭詞自飭以報源。

　　充居真州長蘆寺，守臣向子忞勸充由通、泰入浙，欲與偕行，充畜異志，不聽。始，京畿提刑淩唐佐在南京，守臣孟庾歸朝，以府事委之，唐佐遂降于金爲所用。唐佐雅善充，以書招之。完顏宗弼復遣人說充曰：「若降，當封以中原，如張邦昌故事。」充遂叛降金。事聞，高宗謂輔臣曰：「朕待充不薄，何乃至是哉？」下制削充爵，徙其子嵩、岩、崐、婿韓汝惟于廣州。

　　是冬，充至雲中，粘罕薄之，久之，命知相州。充猜阻肆威，同列多不協。紹興二年，其孫自徙所間走歸充，其副胡景山誣充陰通朝廷。粘罕下充吏，炮掠備至，不服，釋之，因問充曰：「汝欲復歸南朝邪？」充曰：「元帥敢歸，充不敢也。」粘罕哂之。七年，命充爲燕京三司使。八年，同簽書燕京行台尚書省事。九年，遷行台右丞相。十一年，和議成而充死矣。

吳曦
　　吳曦，信王璘之孫，節度挺之中子。以祖任補右承奉郎。淳熙五年，換武德郎，除中郎將，後省言其太驟，改武翼郎。累遷高州刺史。紹熙四年，挺卒，起復濠州團練使。慶元元年冬，由建康軍馬都統制除知興州兼利西路安撫使。四年，憲聖園陵成，以勞遷武甯軍承宣使。六年，光宗攢陵成，遷太尉。

　　會韓侂胄謀開邊，曦潛畜異志，因附侂胄求還蜀。樞密何澹覺其意，力沮之。陳自強納曦厚賂，陰贊侂胄，遂命曦興州駐紮御前諸軍都統制，兼知興州、利州西路安撫使。從政郎朱不棄上侂胄書，謂曦不可主西師，侂胄不報。曦至鎮，譖副都統制王大節，罷之，更不除副帥，而兵權悉歸於曦。開禧二年，朝廷議出師，詔曦爲四川宣撫副使，仍知興州，聽便宜行事。自紹興末，王人出總蜀賦，移牒宣司，勢均禮敵。而侂胄以總計隸宣司，副使得節制按劾，而財賦之權又歸於曦。未幾，兼陝西、河東招撫使。

　　曦與從弟晛及徐景望、趙富、米修之、董鎮共爲反謀，陰遣客姚淮源獻關外階、成、和、鳳四州于金，求封爲蜀王。侂胄日夜望曦進兵，曦陽爲持重，按兵河池不進，潛爲金人地以困王師，侂胄不之覺。會正使程松至，曦不庭參，松不敢詰；曦復多摘取松衛兵，松亦不悟。

　　金人犯西和，王喜、魯翼拒之。戰方急，曦傳令退保黑穀，軍遂潰。乃焚河池，退壁青野原。曦時已布腹心于金，將士未之知，猶力戰，敵人竊笑之。曦退壁魚關，招集忠義，厚賜以收衆心。興元都統制毋思以重兵守大散關，曦因撤驀關之戍，敵由版閘穀繞出思後，思遁。金遂陷大散關，曦退屯罝口。舉人陳國飾投匭上書，言曦必叛，侂胄不省。

　　十二月，興州見兩日相摩。金遣吳端持詔書、金印至罝口，封曦蜀王，曦密受之。李好義敗金人于七方關，曦不上其捷，還興州。是夜，天赤如血，光燭地如晝。翌日，曦召幕屬諭意，謂東南失守，車駕幸四明，今宜從權濟事，衆失色。王翼、楊騤之抗言曰：「如此，則相公八十年忠孝門戶，一朝掃地矣！」曦曰：「吾意已決。」即詣甲仗庫，集兵將官語故，祿禧、褚青、王喜、王大中等皆稱賀聽命。曦北向受印。遣徐景望爲四川都轉運使、褚青爲左右軍統制，趨益昌，奪總領所倉庫。程松聞變，棄興元去。

　　三年正月，曦遣將利吉引金兵入鳳州，以四郡付之，表鐵山爲界。曦乘黃屋左纛，僭王位於興州，即治所爲行宮，稱是月爲元年。使人告其伯母趙氏，趙怒絕之。叔母劉晝夜號泣，罵不絕口，曦扶出之。族子僎爲興元統制，見偽檄，色甚不平。

　　曦既僭位，議行削髮左衽之令。遣董鎮至成都治宮殿，將徙居之。曦所統軍七萬並程松軍三萬，分隸十統帥。遣祿祁、房大勳戍萬州，泛舟下嘉陵江，聲言約金人夾攻襄陽。祁尋至夔，遣兵扼巫山得勝、羅護等砦，以遏王師。侂胄聞曦反，不知所爲，或勸不如因而封之，侂胄納其說。吳晛爲曦謀，宜收用蜀名士以系民心。於是陳鹹自髡其發，史次秦塗其目，楊震仲飲藥卒，王翊、家拱辰皆不受偽命，楊修年、詹久中、家大酉、李道傳、鄧性善、楊泰之悉棄官去。薛九齡謀舉義兵。

　　興州合江倉官楊巨源倡義討逆，未有以發，遂與隨軍轉運安丙共謀誅曦。會李好義與兄好古、李貴等皆有謀，交相結納。二月甲戌夜，漏盡，巨源、好義首率勇敢七十人斧門以入。李貴即曦室斬其首，裂其屍。丙分遣將士收其二子及叔父柄、弟晫、从弟晛、賊党姚淮源、李珪、郭仲、米修之、郭澄等皆誅之。時吳端猶臥後閣，亦伏誅。徐景望、趙富、吳曉、董鎮、郭榮、祿禧等皆在外，遣人就誅之。函曦首獻於朝。

　　詔曦妻子處死，親昆弟除名勒停，吳璘子孫並徙出蜀，吳玠子孫免連坐，通主璘祀。曦敗時年四十六。


Chinese text: This work was published before January 1, 1923, and is in the
public domain worldwide because the author died at least 100 years ago.
