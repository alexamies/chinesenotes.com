三師 三公 宰執 門下省 中書省 尚書省

　　昔武王克商，史臣紀其成功，有曰：“列爵惟五，分土惟三，建官惟賢，位事惟能。”後世曰爵，曰官，曰職，分而任之，其原蓋始乎此。然周初之制，已不可考。周公作六典，自天官冢宰而下，小大高下，各帥其屬以任其事，未聞建官而不任以事，位事而不命以官者；至於列爵分土，此封建諸侯之制也，亦未聞以爵以土，如後世虛稱以備恩數者也。秦、漢及魏、晉、南北朝，官制沿革不常，不可殫舉。後周復《周禮》六典官稱，而參用秦、漢。隋文帝廢《周禮》之制，惟用近代之法。唐承隋制，至天授中，始有試官之格，又有員外之置，尋為檢校、試、攝、判、知之名。其初立法之意未嘗不善，蓋欲以名器事功甄別能否，又使不肖者絕年勞序遷之覬覦。而世戚勛舊之家，寵之以祿，而不責以猷為。其居位任事者，不限資格，使得自竭其所長，以為治效。且黜陟進退之際，權歸於上，而有司若不得預。殊不知名實混殽，品秩貿亂之弊，亦起於是矣。

　　宋承唐制，抑又甚焉。三師、三公不常置，宰相不專任三省長官，尚書、門下併列於外，又別置中書禁中，是為政事堂，與樞密對掌大政。天下財賦，內庭諸司，中外筦庫，悉隸三司。中書省但掌冊文、覆奏、考帳；門下省主乘輿八寶，朝會板位，流外考較，諸司附奏挾名而已。台、省、寺、監，官無定員，無專職，悉皆出入分涖庶務。故三省、六曹、二十四司，類以他官主判，雖有正官，非別敕不治本司事，事之所寄，十亡二三。故中書令、侍中、尚書令不預朝政，侍郎、給事不領省職，諫議無言責，起居不記註；中書常闕舍人，門下罕除堂侍，司諫、正言非特旨供職亦不任諫諍。至於僕射、尚書、丞、郎、員外，居其官不知其職者，十常八九。其官人受授之別，則有官、有職、有差遣。官以寓祿秩、敘位著，職以待文學之選，而別為差遣以治內外之事。其次又有階、有勛、有爵。故仕人以登臺閣、升禁從為顯宦，而不以官之遲速為榮滯；以差遣要劇為貴途，而不以階、勛、爵邑有無為輕重。時人語曰：“寧登瀛，不為卿；寧抱槧，不為監。”虛名不足以砥礪天下若此。外官，則懲五代藩鎮專恣，頗用文臣知州，復設通判以貳之。階官未行之先，州縣守令，多帶中朝職事官外補；階官既行之後，或帶或否，視是為優劣。

　　大凡一品以下，謂之“文武官”；未常參者，謂之“京官”；樞密、宣徽、三司使副、學士、諸司而下，謂之“內職”；殿前都校以下，謂之“軍職”。外官則有親民、釐務二等，而監軍、巡警亦比親民。此其概也。故自真宗、仁宗以來，議者多以正名為請。咸平中，楊億首言：“文昌會府，有名無實，宜復其舊。”既而言者相繼，乞復二十四司之制。至和中，吳育亦言：“尚書省，天下之大有司，而廢為閑所，當漸復之。”然朝論異同，未遑釐正。神宗即位，慨然欲更其制。熙寧末，始命館閣校《唐六典》。元豐三年，以摹本賜群臣，乃置局中書，命翰林學士張璪等詳定。八月，下詔肇新官制，省、台、寺、監領空名者一切罷去，而易之以階。九月，詳定所上《寄祿格》。會明堂禮成，近臣遷秩即用新制，而省、台、寺、監之官，各還所職矣。五年，省、台、寺、監法成。六年，尚書新省成，帝親臨幸，召六曹長貳以下，詢以職事，因誡敕焉。初，新階尚少，而轉行者易以混雜。及元祐初，於朝議大夫六階以上始分左右。既又以流品無別，乃詔寄祿官悉分左右，詞人為左，餘人為右。紹聖中罷之。崇寧初，以議者有請，自承直至將仕郎，凡換選人七階。大觀初，又增宣奉至奉直大夫四階。政和末，自從政至迪功郎，又改選人三階，於是文階始備。而武階亦詔易以新名：正使為大夫，副使為郎，而橫班十二階使、副亦然。故有郎居大夫之上者。繼以新名未具，增置宣正履正大夫、郎凡十階，通為橫班，而文武官制益加詳矣。

　　大抵自元祐以後，漸更元豐之制：二府不分班奏事，樞密加置簽書，戶部則不令右曹專典常平而總於其長，起居郎、舍人則通記起居而不分言動，館職則增置校勘黃本。凡此，皆與元豐稍異也。其後蔡京當國，率意自用。然動以繼志為言，首更開封守臣為尹、牧，由是府分六曹，縣分六案。又內侍省職，悉仿機廷之號。已而修六尚局，建三衛，即又更兩省之長為左輔、右弼，易端揆之稱為太宰、少宰。是時員既濫冗，名且紊雜。甚者走馬承受升擁使華；黃冠道流，亦濫朝品。元豐之制，至此大壞。及宣和末，王黼用事，方且追咎元祐紛更，乃請設局，以修《官制格目》為正名，亦何補矣。

　　建炎中興，參酌潤色，因呂頤浩之請，左、右僕射並同中書門下平章事，兩省侍郎改為參知政事，三省之政合乎一。乾道八年，又改左、右僕射為左、右丞相，刪去三省長官虛稱，道揆之名遂定。然維時多艱，政尚權宜。御營置使，國用置使，修政局置提舉，軍馬置都督，並以宰相兼之。總制司理財，同都督、督視理兵，並以執政兼之。因事創名，殊非經久。惟樞密本兵，與中書對掌機務，號東、西二府，命宰相兼知院事。建炎四年，實用慶歷故典。其後，兵興則兼樞密使，兵罷則免；至開禧初，始以宰臣兼樞密為永制。

　　當多事時，諸部或長貳不並置，或並郎曹使相兼之，惟吏部、戶部不省不並。兵休稍稍增置。其後，詔非曾任監司、守臣，不除郎官，著為令。又增館閣員，廣環衛官。然紹興務行元祐故事，以“左右”二字分別流品，其後，以人言省去，寧清濁相涵，無絕人遷善之路。橫班以郎居大夫之上，既釐而正之矣，而介胄之士與縉紳同稱，寧名號未正，毋示人以好武之機。陳傅良欲定史官遷次之序，眾論韙之，而未及行。洪邁欲改三衙軍官稱謂，當時嘉之，卒未暇講。考古之制，量今之宜，蓋自元祐以逮政和，已未嘗拘乎元豐之舊。中興若稽成憲，二者並行而不悖。故凡大而分政任事之臣，微而筦庫監局之官，沿襲不革者，皆先後所同便也。或始創而終罷，或欲革而猶因，則有各當其可者焉。類而書之，先後互見，作《職官志》。以至廩給、傔 從，雖微必錄，並從舊述雲。

　　三師 三公宋承唐制，以太師、太傅、太保為三師，太尉、司徒、司空為三公，為宰相、親王使相加官，其特拜者不預政事，皆赴上於尚書省。凡除授，則自司徒遷太保，自太傅遷太尉，檢校官亦如之。太尉舊在三師下，由唐至宋加重，遂以太尉居太傅之上。若宰臣官至僕射致仕者，以在位久近，或已任司空、司徒，則拜太尉、太傅等官。若太師則為異數，自趙普以開國元勛，文彥博以累朝耆德，方特拜焉。雖太傅王旦、司徒呂夷簡各任宰相二十年，止以太尉致仕。

　　熙寧二年，富弼除守司空兼侍中、平章事，辭司空、侍中。三年，曾公亮除守司空、檢校太師兼侍中，以兩朝定策之功辭相位也。六年，文彥博除守司徒兼侍中。九年，彥博除守太保兼侍中，辭太保。元豐三年，以曹佾檢校太師、守司徒兼中書令。九月，詔檢校官除三公、三師外並罷。又以文彥博落兼侍中，除守太尉，富弼守司徒，皆錄定策之功也。六年，彥博守太師致仕。八年，王安石守司空，曹佾守太保。元祐元年，文彥博落致仕，太師、平章軍國重事，呂公著守司空、同平章軍國重事。崇寧三年，蔡京授司空，行尚書左僕射。大觀元年，京為太尉；二年，為太師。政和二年，京落致仕，依前太師，三日一至都堂治事。九月，詔： “以太師、太傅、太保，古三公之官，今為三師，古無此稱，合依三代為三公，為真相之任。司徒、司空，周六卿之官，太尉，秦主兵之任，皆非三公，並宜罷之。仍考周制，立三孤少師、少傅、少保，亦稱三少，為三次相之任。”至是，京始以三公任真相。

　　三公自國初以來，未嘗備官。獨宣和末，三公至十八人，三少不計也。太師三人：蔡京、童貫、鄭紳；太傅四人：王黼、燕王俁、越王偲、鄆王楷；太保十一人：蔡攸、肅王樞至儀王。渡江後，秦檜為太師，張俊、韓世忠為太傅，劉光世為太保。乾道初，楊沂中、吳璘併為太傅。紹熙初，史浩為太師，嗣秀王為太保。自紹熙後，三公未嘗備官。其後，韓仛胄、史彌遠、賈似道專政，皆至太師焉。

　　宰相之職佐天子，總百官，平庶政，事無不統。宋承唐制，以同平章事為真相之任，無常員；有二人，則分日知印。以丞、郎以上至三師為之。其上相為昭文館大學士、監修國史，其次為集賢殿大學士。或置三相，則昭文、集賢二學士並監修國史，各除。唐以來，三大館皆宰臣兼，故仍其制。國初，範質昭文學士，王溥監修國史，魏仁浦集賢學士，此為三相例也。神宗新官制，於三省置侍中、中書令、尚書令，以官高不除人，而以尚書令之貳左、右僕射為宰相。左僕射兼門下侍郎，以行侍中之職；右僕射兼中書侍郎，以行中書令之職。政和中，改左、右僕射為太宰、少宰，仍兼兩省侍郎。靖康中，復改為左、右僕射。

　　建炎三年，呂頤浩請參酌三省之制，左、右僕射並加同中書門下平章事，門下、中書二侍郎並改為參知政事，廢尚書左、右丞。從之。乾道八年，詔尚書左、右僕射可依漢制改為左、右丞相。詳定敕令所言：“近承詔旨，改左、右僕射為左、右丞相，令刪去侍中、中書、尚書令，以左、右丞相充。緣舊左、右僕射非三省長官，故為從一品。今左、右丞相系充侍中、中書、尚書令之位，即合為正一品。”從之。丞相官以太中大夫以上充。

　　平章軍國重事元祐中置，以文彥博太師、呂公著守司空相繼為之，序宰臣上。所以處老臣碩德，特命以寵之也。故或稱“平章軍國重事”，或稱“同平章軍國事”。五日或兩日一朝，非朝日不至都堂。其後，蔡京、王黼以太師總三省事，三日一朝，赴都堂治事。開禧元年，韓侂胄拜平章，討論典禮，乃以“平章軍國事”為名。蓋省“重”字則所預者廣，去“同”字則所任者專。邊事起，乃命一日一朝，省印亦歸其第，宰相不復知印。其後，賈似道專權，竊位日久，尊寵日隆，位皆在丞相上。

　　使相親王、樞密使、留守、節度使兼侍中、中書令、同平章事者，皆謂之使相。不預政事，不書敕，惟宣敕除授者，敕尾存其銜而已。乾德二年，範質等三相皆罷，以趙普同平章事，李崇矩樞密使。命下，無宰相書敕，使問翰林陶谷。谷謂：“自昔輔相未嘗虛位。惟唐大和中甘露事，數日無宰相，時左僕射令狐楚等奉行制書。今尚書亦南省長官，可以書敕。”竇儀曰：“谷之所陳，非承平令典。今皇弟開封尹、同平章事，即宰相之任也，可書敕。”從之。

　　參知政事掌副宰相，毗大政，參庶務。乾德二年置，以樞密直學士薛居正、兵部侍郎呂餘慶並本官參知政事。先是，已命趙普為相，欲置之副，而難其名稱。以問翰林學士陶谷曰：“下宰相一等有何官？”對曰：“唐有參知機務、參知政事。”故以命之。仍令不押班，不知印，不升政事堂，殿廷別設磚位，敕尾著銜降宰相，月奉雜給半之，未欲與普齊也。開寶六年，始詔居正、餘慶於都堂與宰相同議政事。至道元年，詔宰相與參政輪班知印，同升政事堂。押敕齊銜，行則並馬，自寇準始，以後不易。

　　元豐新官制，廢參知政事，置門下、中書二侍郎，尚書左、右丞以代其任。建炎三年，復以門下、中書侍郎為參知政事，而省左、右丞。乾道八年，改左、右僕射為左、右丞相，其參知政事如故，以中大夫以上充，常除二員或一員。嘉泰三年，始除三員。故事，丞相謁告，參預不得進擬。惟丞相未除，則輪日當筆，然多不逾年，少僅旬月。淳熙初，葉衡罷相，龔茂良行相事近三年，亦創見也。

　　門下省受天下之成事，審命令，駁正違失，受發通進奏狀，進請寶印。凡中書省畫黃、錄黃，樞密院錄白、畫旨，則留為底。及尚書省六部所上有法式事，皆奏覆審駁之。給事中讀，侍郎省，侍中審，進入被旨畫聞，則授之尚書省、樞密院。即有舛誤應舉駁者，大則論列，不則改正。凡文書自內降者，著之籍。章奏至，則受而通進，俟頒降，分送所隸官司。凡吏部擬六品以下職事官，則給事中校其仕歷、功狀，侍郎。侍中引驗審察，非其人則論奏。凡遷改爵秩、加敘勛封、四選擬註奏鈔之事，有舛誤，退送尚書省。覆刑部大理寺所斷獄，審其輕重枉直，不當罪，則以法駁正之。

　　國初循舊制，以中書門下平章事為宰相之職，復用兩制官一員判門下省事。官制行，始釐正焉。凡官十有一：侍中、侍郎、左散騎常侍各一人，給事中四人，左諫議大夫、起居郎、左司諫、左正言各一人。先是，中書人吏分掌五房：曰孔目房、吏房、戶房、兵禮房、刑房；又有主事、勾銷二房。至是，釐中書為三省，分兵與禮為六房，各因其省之事而增益之。門下凡分房十：曰吏房，曰戶房，曰禮房，曰兵房，曰刑房，曰工房，皆視其房之名，而主行尚書省六曹二十四司所上之事；曰開拆房，曰章奏房，曰制敕庫房，亦皆視其名，而受遣文書、表狀，與供閱敕令格式、擬官爵封勛之類，惟班簿、本省雜務則歸吏房。吏四十有九：錄事、主事各三人，令史六人，書令史十有八人，守當官十有九人。而外省吏十有九人：令史一人，書令史二人，守當官六人，守闕守當官十人。元豐八年，以門下、中書外省為後省，門下外省復置催驅房。元祐三年，詔吏部註通判，赴門下引驗；應省、台、寺、監諸司人吏四分減一。復置點檢房。四年，又別立吏額。紹聖二年，守闕守當官，門下、中書省各以百人，尚書省百五十人為額。四年，三省吏員並依元豐七年額。

　　侍中掌佐天子議大政，審中外出納之事。大祭祀則版奏中嚴外辦，導輿輅，詔升降之節；皇帝齋則請就齋室。大朝會則承旨宣制、告成禮，祭祀亦如之。冊後則奉寶以授司徒。國朝以秩高罕除。知建隆至熙寧，真拜侍中才五人，雖有用他官兼領，而實不任其事。官制行，以左僕射兼門下侍郎行侍中職，別置侍郎以佐之。南渡後，置左、右丞相，省侍中不置。

　　侍郎 掌貳侍中之職，省中外出納之事。大祭祀則前導輿略，詔進止。大朝賀則授表以奏祥瑞。冊後則奉節及寶位。與知樞密院、同知樞密院、中書侍郎、尚書左右丞為執政官。南渡後，復置參知政事，省門下侍郎不置。

　　左散騎常侍 左諫議大夫 左司諫 左正言 同掌規諫諷諭。凡朝政闕失、大臣至百官任非其人、三省至百司事有違失，皆得諫正。國初雖置諫院，知院官凡六人，以司諫、正言充職；而他官領者，謂之知諫院。正言、司諫亦有領他職而不預諫諍者。官制行，始皆正名。

　　元豐八年，諫議大夫孫覺言：“據《官制格目》，諫官之職，凡發令舉事，有不便於時，不合於道，大則廷議，小則上封。若賢良之遺滯於下，忠孝之不聞於上，則以事狀論薦，乞依此以修舉職事。”八月，門下省言：“諫議大夫、司諫、正言合通為一。”詔並從之。十月，詔仿《六典》置諫官員。元祐元年二月，詔諫官雖不同省，許二人同上殿。後又從司諫虞策之請，如獨員，許與台官同對。九月，左、右正言久闕，侍御史王岩叟言：“國家仿近古之制，諫官六員，方之先王，已自為少，望詔補足，無令久空職。”十月，司諫王覿言：“自今中書舍人闕，勿以諫官兼權。”從之。十一月，岩叟又言：“近降聖旨，兩省諫官各令出入異戶，勿與給事中、中書舍人通。實欲限隔諫官，不使在政事之地，恐知本末，數論列爾。”尋詔諫官直舍仍舊。八年，詔執政親戚不除諫官。建中靖國元年，言者謂諫官論事，惟憑詢訪，而百司之事，六曹所報外，皆不得其詳。遂詔諫官案許關台察。

　　給事中 四人，分治六房，掌讀中外出納，及判後省之事。若政令有失當，除授非其人，則論奏而駁正之。凡章奏，日錄目以進，考其稽違而糾治之。故事，詔旨皆付銀台司封駁。官制行，給事中始正其職，而封駁司歸門下。

　　元豐五年五月，詔給事中許書畫黃，不書草，著為令。六月，給事中陸佃言：“三省、密院文字，已讀者尚令封駁，慮失之重覆。”。詔罷封駁房。六年，詔駁正事赴執政稟議。七年，有旨，舉駁事，依中書舍人封還詞頭例。既而令稟議如初，給事中韓忠彥言：“給、舍職位頗均，一則不稟白而聽封還，一則許舉駁而先稟議，於理未允。且朝廷之事執政所行，職當封駁則已與執政異，自當求決於上，尚何稟議之有？”詔從之。紹聖四年，葉祖洽言：“兩省置給、舍，使之互察。今中書舍人兼權封駁，則給事中之職遂廢。”詔特旨書讀不迴避，餘互書判。元符三年，翰林學士曾肇言：“門下之職，所以駁正中書違失。近日給事封駁中書錄黃，乃令舍人書讀行下，隳壞官制，有損治體。願正紀綱，為天下後世法。”重和元年，給事中張叔夜言：“凡命令之出，中書宣奉，門下審讀，然後付尚書頒行，而密院被旨者，亦錄付門下，此神宗官制也。今急速文字，不經三省，而諸房以空黃先次書讀， 則審讀殆成虛設矣，乞立法禁。”從之。

　　凡分案五：曰上案，主寶禮及朝會所行事；曰下案，主受發文書；曰封駁案，主封駁及試吏，校其功過；曰諫官案，主關報文書；曰記註案，主錄起居註。其雜務則所分案掌焉。紹興以後，止除二人或一人。

　　起居郎 一人，掌記天子言動。御殿則侍立，行幸則從，大朝會則與起居舍人對立於殿下螭首之側。凡朝廷命令赦宥、禮樂法度損益因革、賞罰勸懲、群臣進對、文武臣除授及祭祀宴享、臨幸引見之事，四時氣候、四方符瑞、戶口增減、州縣廢置，皆書以授著作官。

　　國朝舊置起居院，命三館校理以上修起居註。熙寧四年，詔諫官兼修註者，因後殿侍立，許奏事。元豐二年，兼修註王存乞復起居郎、舍人之職，使得盡聞明天子德音，退而書之。神宗亦謂：“人臣奏對有頗僻讒慝者，若左右有史官書之，則無所肆其姦矣。”然未果行。故事，左、右史雖日侍立，而欲奏事，必稟中書俟旨。存因對及之。八月，乃詔雖不兼諫職，許直前奏事。蓋存發之也。官制行，改修註為郎、舍人。六年，詔左、右史分記言動；元祐元年，仍詔不分。七年，詔邇英閣講讀罷，有留身奏事者，許侍立。紹聖元年，中丞黃履言：“所奏或乾機密，難令旁立，仍依先朝故事。”先是，御後殿則左、右史分日侍立；崇寧三年，詔如前殿之儀，更不分日。大觀元年，詔事有足以勸善懲惡者，雖秩卑亦書之。紹興二十八年，用起居郎洪遵言，起居郎、舍人自今後許依講讀官奏事。隆興元年，用起居郎兼侍講胡銓言，前殿依後殿輪左、右史侍立。

　　符寶郎 二人，掌外廷符寶之事。禁中別有內符寶郎。官制行，未嘗除。大觀初，八寶成，詔依《唐六典》增置。靖康罷之。

　　通進司 隸給事中，掌受三省、樞密院、六曹、寺監百司奏牘，文武近臣表疏及章奏房所領天下章奏案牘，具事目進呈，而頒佈於中外。

　　進奏院 隸給事中，掌受詔敕及三省、樞密院宣扎，六曹、寺監百司符牒，頒於諸路。凡章奏至，則具事目上門下省。若案牘及申稟文書，則分納諸官司。凡奏牘違戾法式者，貼說以進。

　　熙寧四年，詔：“應朝廷擢用材能、賞功罰罪事可懲勸者，中書檢正、樞密院檢詳官月以事狀錄付院，謄報天下。”元祐初，罷之。紹聖元年，詔如熙寧舊條。靖康元年二月，詔：“諸道監司、帥守文字，應邊防機密急切事，許進奏院直赴通進司投進。”

　　舊制，通進、銀台司，知司官二人，兩制以上充。通進司，掌受銀台司所領天下章奏案牘，及閣門在京百司奏牘、文武近臣表疏，以進御，然後頒佈於外。銀台司，掌受天下奏狀案牘，抄錄其目進御，發付勾檢，糾其違失而督其淹綬。發敕司，掌受中書、樞密院宣敕，著籍以頒下之。

　　登聞檢院，隸諫議大夫；登聞鼓院，隸司諫、正言 掌受文武官及士民章奏表疏。凡言朝政得失、公私利害、軍期機密、陳乞恩賞、理雪冤濫，及奇方異術、改換文資、改正過名，無例通進者，先經鼓院進狀；或為所抑，則詣檢院。並置局於關門之前。

　　中興後，檢、鼓、糧、審計、官告、進奏，謂之六院。例以京官知縣有政績者充；亦有自郡守除者，繼即除郎。恩數略視職事官，而不入雜壓。紹興十一年，胡汝明以料院除監察御史，遂遷侍御史。乾道後，相繼入台者數人，六院彌重，為察官之儲。淳熙初，班寺監、丞之上。紹熙二年，詔六院官復入雜壓，在九寺簿之下，六院各隨所隸。

　　中書省 掌進擬庶務，宣奉命令，行台諫章疏、群臣奏請興創改革，及中外無法式事應取旨事。凡除省、台、寺、監長貳以下，及侍從、職事官，外任監司、節鎮、知州、軍通判，武臣遙郡橫行以上除授，皆掌之。

　　凡命令之體有七：曰冊書，立后妃，封親王、皇子、大長公主，拜三師、三公、三省長官，則用之。曰制書，處分軍國大事，頒赦宥德音，命尚書左右僕射、開府儀同三司、節度使，凡告廷除授，則用之。曰誥命，應文武官遷改職秩、內外命婦除授及封敘、贈典，應合命詞，則用之。曰詔書，賜待制、大卿監、中大夫、觀察使以上，則用之。曰敕書，賜少卿監、中散大夫、防禦使以下，則用之。曰御札，佈告登封、郊祀、宗祀及大號令，則用之。曰敕榜，賜酺及戒勵百官、曉諭軍民，則用之。皆承製畫旨以授門下省，令宣之，侍郎奉之，舍人行之。留其所得旨為底：大事奏稟得旨者為“畫黃？，小事擬進得旨者為 “錄黃”。凡事乾因革損益，而非法式所載者，論定而上之。諸司傳宣、特旨，承報審覆，然後行下。

　　設官十有一：令、侍郎、右散騎常侍各一人，舍人四人，右諫議大夫、起居舍人、右司諫、右正言各一人。

　　分房八、曰吏房，曰戶房，曰兵禮房，曰刑房，曰工房，曰主事房，曰班簿房，曰制敕庫房。元祐以後，析兵、禮為二，增催驅、點檢，分房十有一，後又改主事房為開拆。凡吏房，掌行除授、考察、升黜、賞罰、廢置、薦舉、假故、一時差官文書。曰戶房，掌行廢置升降郡縣、調發邊防軍須、給貸錢物。曰禮房，掌行郊祀陵廟典禮、后妃皇子公主大臣封冊、科舉考官、外夷書詔。曰兵房，掌行除授諸蕃國王爵、官封。曰刑房，掌行赦宥及貶降、敘復。曰工房，掌行營造計度及河防修閉。凡尚書省所上奏請、台諫所陳章疏、內外臣僚官司申請無法式應取旨者，六房各視其名而行之。曰主事房，掌行受發文書。曰班簿房，掌百官名籍具員。曰制敕庫房，掌編錄供檢敕、令、格、式及架閣庫。曰催驅房，督趣稽違。曰點檢房，省察差失。吏四十有五：錄事三人，主事四人，令史七人，書令史十有四人，守當官十有七人。而外省吏十有九人：令史一人，書令史二人，守當官六人，守闕守當官 十人。

　　元豐八年，詔待制以上磨勘，本省進擬。元祐三年，詔應除授從中批付中書省者，並三省行。紹聖五年，詔臣僚上殿扎子，中書省進呈取旨；其承受傳宣、內降，非有司所可行者，申中書省或樞密院奏審。

　　令掌佐天子議大政，授所行命令而宣之。祀大神祇則升壇，享宗廟則升阼階而相其禮。臨軒冊命則讀冊。建儲則升殿宣制，持冊及璽綬以授太子。大朝會則詣御坐前奏方鎮表及祥瑞。國朝未嘗真拜，以他官兼領者不預政事，然止曹佾一人，餘皆贈官。官制行，以右僕射兼中書侍郎行令之職，別置侍郎以佐之。中興後，置左、右丞相，省令不置。

　　侍郎 掌貳令之職，參議大政，授所宣詔旨而奉之。凡大朝會則押表及祥瑞案。臨軒冊命則押冊引案，以所奏文及冊書授令。四夷來朝則奏其表疏，以贄幣付有司。南渡後，復置參知政事，省中書侍郎不置。

　　舍人四人，舊六人。掌行命令為制詞，分治六房，隨房當制，事有失當及除授非其人，則論奏封還詞頭。國初，為所遷官，實不任職，復置知制誥及直舍人院，主行詞命，與學士對掌內外製。凡有除拜，中書吏赴院納詞頭。其大除拜，亦有宰相召舍人面授詞頭者。若大誥命，中書並敕進入，從中而下，餘則發敕官受而出之。及修官制，遂以實正名，而判後省之事。分案五：曰上案，掌冊禮及朝會所行事；曰下案，掌受付文書；曰制誥案，掌書錄製詞及試吏，校其功過；曰諫官案，掌受諸司關報文書；曰記註案，掌錄記註。其雜務則隨所分案掌之。

　　元豐六年，詔中書省置點檢房，令舍人通領。元祐元年，詔舍人各簽諸房文字，其命詞則輪日分草。九月，詔時暫闕官，依門下、尚書省例，送本省官兼權。紹聖四年，蹇序辰請自今命詞，以元行遣文書同檢送當制舍人。從之。建炎後同，他官兼攝者則稱權舍人，資淺者為直舍人院。

　　起居舍人一人，掌同門下省起居郎。侍立修註官，元豐前，以起居郎、舍人寄祿，而更命他官領其事，謂之同修起居註。官制行，以郎、舍人為職任。淳熙十五年，羅點自戶部員外郎為起居舍人，避其祖諱，乃以為太常少卿兼侍立修註官。其後兩史或闕而用資淺者，則降旨以某人權侍立修註官。

　　右散騎常侍 右諫議大夫 右司諫 右正言與門下省同，但左屬門下，右屬中書，皆附兩省班籍，通謂之兩省官。元豐既新官制，職事官未有不經除授者，惟御史大夫、左右散騎常侍，始終未嘗一除人。蓋兩官為台諫之長，無有啟之者。中興初，詔諫院不隸兩省。紹興二年，詔並依舊赴三省元置局處。淳熙十五年，用林慄言，置左右補闕、拾遺，專任諫正，不任糾劾之事。逾年減罷。法司令史、書令史、守當官各一人，守闕守當官三人，乾道六年減二人。

　　檢正官五房各一人，掌糾正省務。熙寧三年置，以京朝官充，選人即為習學公事。官制行，罷之，而其職歸左右司。建炎三年，中書門下省言：“軍興以來，天下多事，中書別無屬官。元豐以前，有檢正官，後因置左右司，遂不差，致朝廷及應報四方行移稽留，無檢舉催促。今欲差官兩員充中書門下省檢正諸房公事。內一員檢正吏、禮、兵房，一員檢正戶、刑、工房。 從之。至次年，詔並罷。紹興二年，詔中書門下省復置檢正官一員。

　　建炎三年指揮，中書門下省併為一。中書省錄事、主事、令史、書令史、守當官共四十三人；門下省錄事、主事、令史、書令史、守當官共四十六人，依祖額以八十九人為額。守闕守當官兩省各一百人，共存留一百五十人，中書省六分，門下省四分。

　　尚書省掌施行制命，舉省內綱紀程式，受付六曹文書，聽內外辭訴，奏御史失職，考百官庶府之治否，以詔廢置、賞罰。曰吏部，曰戶部，曰禮部，曰兵部，曰刑部，曰工部，皆隸焉。凡天下之務，六曹所不能與奪者，總決之；應取裁者，隨所隸送中書省、樞密院。事有成法，則六曹準式具鈔，令、僕射、丞檢察簽書，送門下省畫聞。審察吏部註擬文武官及封爵承襲、賜勛定賞之事。朝廷有疑事，則集百官議其可否。凡更改申明敕令格式、一司條法，則議定以奏覆，太常、考功謚議亦如之。季終，具賞罰勸懲事付進奏院，頒行於天下。大祭祀則誓戒執事官。

　　設官九：尚書令、左右僕射、左右丞、左右司郎中、員外郎各一人。分房十：曰吏房，曰戶房，曰禮房，曰兵房，曰刑房，曰工房，各視其名而行六曹諸司所上之事；曰開拆郎，主受遣文書；曰都知雜房，主行進制敕目、班簿具員，考察都事以下功過遷補；曰催驅房，主考督文牘稽違；曰制敕庫房，主編檢敕、令、格、式，簡納架閣文書。置吏六十有四都事三人，主事六人，令史十有四人，書令史三十有五人，守當官六人。元豐四年，詔尚書都省及六曹，各輪郎官一員宿直。五年，詔得旨行下並用扎子。紹聖元年，詔在京官司所受傳宣、內降，隨事申尚書省或樞密院覆奏。二月，詔尚書都省彈奏六察御史，糾不當者。

　　令掌佐天子議大政，奉所出命令而行之。其屬有六曹，凡庶務皆會而決之。凡官府之紀綱程式，無不總焉。大事三省通議，則同執政官合班；小事尚書省獨議，則同僕射、丞分班論奏。若事由中書、門下而有失當應奏者，亦如之。與三師、三公、侍中中書令俱以冊拜。自建降以來不除，惟親王元佐元儼以使相兼領，不與政事。政和二年，詔：“尚書令，太宗皇帝曾任，今宰相之官已多，不須置。”然是時說者以謂為令者唐太宗也，熙陵未嘗任此，蓋時相蔡京不學之過。宣和七年，詔復置令，亦虛設其名，無有除者。南渡後，並省不置。

　　左僕射 右僕射掌佐天子議大政，貳令之職，與三省長官皆為宰相之任。大祭祀則掌百官之誓戒，視滌濯告潔，贊玉幣爵玷之事。自官制行，不置侍中、中書令，以左僕射兼門下侍郎，右僕射兼中書侍郎，行侍中、中書令職事。政和中，詔曰：“昔我神考，訓迪厥官，有司不能奉承，仰惟前代以僕臣之賤，充宰相之任，可改左僕射為太宰，右僕射為少宰。”靖康元年，詔依元豐舊制，復為左、右僕射。南渡後，置左、右丞相，省僕射不置。

　　左丞 右丞掌參議大政，通治省事，以貳令、僕射之職。僕射輪日當筆，遇假故，則以丞權當筆知印。大祭祀酌獻，薦饌進熟，則受爵酒以授僕射。舊班六曹尚書下，官制行，升其秩為執政。元豐五年五月，詔左右僕射、丞合治省事。是月，御史言：“左、右丞蒲宗孟、王安禮於都堂下馬，違法犯分。”安禮爭論帝前，神宗是之。今左、右丞於都堂上下馬，自此始。南渡後，復置參知政事，省左、右丞不置。

　　左司郎中 右司郎中 左司員外郎 右司員外郎各一人，掌受付六曹之事，而舉正文書之稽失，分治省事：左司治吏、戶、禮、奏鈔、班簿房，右司治兵、刑、工、案鈔房，而開拆、制敕、御史、元豐六年，都司置御史房，主行彈糾御史案察失職。催驅、封椿 印房，則通治之，有稽滯，則以期限舉催。初，於都司置吏設案，而議者謂台郎宰掾不當自為官司。遂隨省房分治所領之事，惟置手分、書奏各四人，主行校定省吏都事以下功過及遷補之事。

　　元豐七年，都司御史房置簿，以書御史、六曹官糾察之多寡當否為殿最，歲終取旨升黜。紹聖元年，詔都司以歲終點檢六曹稽違最多者，具郎官姓名上省取旨。二年，詔御史台察六曹稽緩違失者，送左司籍記。宣和二年，左司員外郎王蕃奏：“都司以彌綸省闥為職，事無不預。今宰、丞入省，諸房文字填委，次第呈覆，自朝至於日中，或昏暮僅絕，其勢不ＲＣ一一檢閱細故，而省吏徑稟宰、丞請筆，以草檢令承從官齋赴郎官廳落日押字。”謂“宜遵守元豐及崇寧舊法，諸房各具簽帖，先都事自點檢，次郎官押訖，赴宰、丞請筆行下。”於是詔曰：“先帝肇正三省，詔給舍、都司以贊省務。今都司浸以曠官，緣省吏強悍，敢肆侵侮。自今違法事，其左右司官、尚書具事舉劾。”

　　建炎三年，詔減左、右司郎官兩員，置中書門下省檢正諸房公事二員。至次年，檢正省罷，其左、右司郎官依舊四員。紹興三十二年，詔尚書省吏房、兵房，三省、樞密院機速房，尚書省刑房、戶房、工房，三省、樞密院看詳賞功房，尚書省禮房，令左、右司郎官四員從上分房書擬。隆興元年，詔左、右司郎官各差一員。乾道六年，詔榷貨務都茶場依建炎三年指揮，委都司官提領措置。乾道七年，復添置右司郎官二人。

　　榷貨務都茶場， 都司提領。 提轄官一員， 京朝官充。 監場官二員， 京選通差。掌鹺、茗、香、礬鈔引之政令，以通商賈、佐國用。舊制，置務以通榷易。建炎中興，又置都茶場，給賣茶引，隨行在所榷貨務置場雖分兩司，而提轄官、監官並通銜管乾。外置建康、鎮江務場，並冠以行在為名，以都司提領，不系戶部經費。建康、鎮江續分隸總領所。開禧初，以總領所侵用儲積錢，令徑隸提領所。乾道七年，提領所置乾辦官一員。

　　右提轄官與雜買務雜賣場、文思院、左藏東西庫提轄，並稱四轄。外補則為州，內遷則為寺監丞、簿，亦有徑為雜臨司，或入三館。 乾道間，榷務王禋除市舶，左藏王揖除坑冶鑄錢司，淳熙間，熊克自文思除校書郎。 紹熙以後，往往更遷六院官，或出為添倅 ，有先後輕重之異焉。

　　左藏封樁庫， 都司提領。監官一員，監門官一員。淳熙九年，以都司提領。初創，非奉親與軍須不支。後或撥入內庫，或以供宮廷諸費，亦以備振恤之用。 提舉修敕令自熙寧初，編修《三司令式》，命宰臣王安石提舉，是後，皆以宰執為之。詳定官，以侍從之通法令者充，舊制二員。宣和中，增至七員。靖康初，減為三員。刪定官，無常員。先是，嘗別修一司敕命。大觀三年，詔六曹刪定官併入詳定一司敕令所，為一局。

　　制置三司條例司掌經畫邦計，議變舊法以通天下之利。熙寧二年置，以知樞密院陳升之參知政事王安石為之，而蘇轍、程顥等亦皆為屬官。未幾，升之相，乃言：“條例者有司事爾，非宰相之職，宜罷之。”帝欲並歸中書，安石請以樞密副使韓絳代升之焉。三年，判大名府韓琦言：“條例司雖大臣所領，然止是定奪之所。今不關中書而徑自行下，則是中書之外又有一中書也。”五月，罷歸中書。

　　三司會計司 熙寧七年，置於中書，以宰相韓絳提舉。先是，絳言總天下財賦，而無考較盈虛之法，乃置是司。既而事多濡滯，八年，絳坐此罷相，局亦尋廢。

　　編修條例司 熙寧初置，八年罷。

　　經撫房 專治邊事。宣和四年，宰臣王黼主伐燕之議，置於三省，不復以關樞密院。六年，罷。

　　提舉講議司崇寧元年七月，詔如熙寧條例司故事，都省置講議司。以宰相蔡京提舉，侍從為詳定官，卿監為參詳官；又置檢討官，凡宗室、冗官、國用、商旅、鹽鐵、賦調、尹牧，每一事各三人主之。 時又分武備一房，別為樞密院講議司。三年三月，知樞密院事蔡卞奏罷。三年四月結局。宣和六年，又於尚書省置講議司。十二月，命太師致仕蔡京兼領，聽就私第裁處，仍免簽書。

　　議禮局 大觀元年，詔於尚書省置，以執政兼領。詳議官二員，以兩制充。應凡禮制本末，皆議定取旨。政和三年，《五禮儀註》成，罷局。

　　禮制局 討論古今宮室、車服、器用、、冠昏、喪祭沿革制度。政和二年，置於編類御筆所，有詳議、同詳議官，宣和二年，詔與大晟府製造所協聲律官並罷。


Chinese text: This work was published before January 1, 1923, and is in the
public domain worldwide because the author died at least 100 years ago.
