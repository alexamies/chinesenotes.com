撫水州 廣源州 黎洞 環州
目录
1	撫水州
2	廣源州
3	黎洞
4	環州
撫水州
撫水州在宜州南，有縣四：曰撫水，曰京水，曰多逢，曰古勞。唐隸黔南。其酋皆蒙姓同出，有上、中、下三房及北遐一鎮。民則有區、廖、潘、吳四姓。亦種水田、采魚，其保聚山險者，雖有纁田，收穀粟甚少，但以藥箭射生，取鳥獸盡，即徙他處，無羊馬、桑柘。地曰帚洞，五十里至前村，川原稍平，合五百餘家，夾龍江居，種稻似湖湘。中有樓屋戰棚，衛以竹柵，即其酋所居。兵器有環刀、摽牌、木弩。善為藥箭，中者大叫，信宿死，得邕州藥解之即活。

雍熙中，數寇邊境，掠取民口、畜產。詔書招安，補其酋蒙令地殿直，蒙令劄奉職。咸平中，又數為寇盜，止令邊臣驅逐出境。其黨狡獪者凡三十餘人，宜州守將因擒送闕下，上召見詰責之，對曰：「臣等蠻陬小民，為饑寒所迫耳。」上顧謂左右曰：「昨不欲盡令剿絕，若縱殺戮，顧無噍類矣！」因釋罪，賜錦袍、冠帶、銀彩，戒勖遣之。逾年，酋長蒙頂等六十五人詣闕，納器甲百七十事。又蒙漢誠、蒙虔瑋、蒙填來朝，上器甲數百及毒藥箭，誓不搔邊。比歲皆遣使來貢及輸兵器，乃授漢誠官，賜物有差，既而侵軼如故。景德三年，蠻酋蒙填詣宜州自陳，願朝貢謝罪，詔守臣諭以盡還所掠民貲畜，乃從其請。

大中詳符六年，首領指揮使蒙但挈族來歸，徙於桂州。九年，數寇宜、融州界，轉運使俞獻可言：「知宜州董元己不善綏撫，昨蠻人饑，來質餱糧，公縱主者克剝概量；及求入貢，復驟沮其意：遂使忿恚為亂。」詔出元己，遂遣潭州都監季守睿代元己招撫，群蠻拒命，侵掠不已。獻可請以本道澄海軍及募丁壯進討，乃詔益以潭州兵五千人，命東染院使、平州刺史曹克明為宜融等州都巡檢安撫使，內殿崇班王文慶、閣門祗候馬玉、內供奉官楊守珍等為都監。上猶以蠻夷異類，攻剽常理，不足以剿絕。又意其道險難進師，第令克明、獻可設方略攝其酋首，索所鈔生口，因而撫之。克明、獻可上言：「蠻人去冬寇天河，今又鈔融州廂陽諸砦，剽劫居民，害巡檢樊明，累依宣旨詔諭，曾不悛革，臣請便宜掩擊。」從之。

克明乃與守珍領兵入樟嶺路，文慶、玉趨宜州西路，又令宜、桂都巡檢程化鵬取樟嶺古牢隘路會合。化鵬遇蠻於上房兩水口，擊破之。文慶、玉至如門團，為蠻所扼，不能進。克明、守珍乃過橫溪恩德砦，召山獠向導，開路進師。蠻依篁竹間，時出戰鬥，輒敗走。旬餘，上黃泥嶺杉木隘路，溪穀險邃，蠻據要害以拒官軍，自辰至午，大潰。其黨遂過霸苑抵帚洞，乃入中房前村。克明等頓兵下砦，中夕，群蠻大嘩噪，擊鉦鼓，攻砦甚急，出兵擊之，傷殺頗眾，因縱火焚其廬室積聚，自此恐懼，竄入山谷。又緣龍江南岸而東，至昏暮，過石峽隘險，士不並行。蠻復連弩北岸，克明遣猛士步涉與鬥，至即退走，砦於下房博賀村，克明設伏砦外。其夜，蠻眾大集，遇伏發，內外合擊，追斬殆盡。乘勝搜山，悉得馬牛享士卒。

克明等知其窮蹙，乃曉諭恩信，許以改過，於是酋帥蒙承貴等麵縛詣軍自首，克明厚加犒宴，且數責之，皆俯伏謝罪。及聞詔旨赦令勿殺，莫不泣下，北望稱萬歲。上以夷性無厭，習知朝廷多釋其罪，故急則來歸，緩則叛去，切詔克明等諭以悉還所掠漢口、資畜，即許要盟。承貴等感悅奉詔，乃歃貓血立誓，自言奴山摧倒，龍江西流，不敢復叛。克明等師還，宜州蠻人納器甲凡五千數，願遷處漢地者七百餘口，詔分置廣西及荊湖州軍，給以田糧。凡立功使臣將士遷補、賜齎者千八百一十六人。承貴因請改州縣名，以固歸順之意。詔以撫水州為安化州，撫水縣為歸仁縣，京水縣為長寧縣。自是間歲朝貢，不復為邊患矣。

獻可等又言：「殿直蒙肚知歸化州，州與撫水相接，數遣子文寶及其妻族甘堂偵軍事，又其子格與官軍鬥敵，悉部送赴闕。有蒙隻者，亦肚之子，先嘗告賊，署為昭州押牙。」詔補肚密州別駕，隻海州都押牙，賦以官田。文寶、格、甘堂並黥配登、萊州。寶元元年，復率眾寇融、宜州，發邵、澧、潭三州戍兵合數千人往擊。時蠻勢方熾，至殺運糧官吏。復詔趣兵進討，逾年乃平。

慶曆中，再以方物入貢。至和二年，復至。詔以知州蒙全會為三班奉職，又以監州姚全料為借職。嘉祐六年，又來貢。是後，月赴宜州參謁及貿巨板，每歲州四管犒。及三歲，聽輸所貢兵械於思立砦，以其直償之，遞以官資遷補。熙寧初，知宜州錢師孟、通判曹覿擅裁損侵剝之，土人羅世念、蒙承想、蒙光仲等為亂。五年，攻德謹砦，襲將官費萬，殺之。經略司問致寇狀，而宜州但以饑為言，故朝廷賜粟二萬石以安輯之。已而守臣王奇戰死，事聞，乃詔知沅州謝麟、帶禦器械和斌經制溪洞，發在京驍騎兩營及江南、福建將兵三千五百人，以聽師期。明年，世念等遂與諸蠻峒首領族類四千五百人出降。以世念為內殿承製，承想、光仲等十人各拜官。崇寧二年，其酋蒙光有者復嘯聚為寇，經略司遣將官黃忱等擊卻之。大觀二年，遂以三州一鎮戶口六萬一千來上。詔以知融州程鄰往黔南路撫諭，官吏推恩有差。至和後，又有融州屬蠻大丘峒首領楊光朝請內附，又有楊克端等百三人來歸，皆納之。

諸蠻族類不一，大抵依阻山谷，並林木為居，椎髻跣足，走險如履平地。言語侏離，衣服斒斕。畏鬼神，喜淫祀。刻木為契，不能相君長，以財力雄強。每忿怒則推刃同氣，加兵父子間，復仇怨不顧死。出入腰弓矢，匿草中射人，得牛酒則釋然矣。親戚比鄰，指授相賣。父子別業，父貧則質身於子，去禽獸無幾。其族鑄銅為大鼓，初成，懸庭中，置酒以召同類，爭以金銀為大釵叩鼓，去則以釵遺主人。相攻擊，鳴鼓以集眾，號有鼓者為「都老」，眾推服之。

唐末，諸酋分據其地，自為刺史。宋興，始通中國，奉正朔，修職貢。間有桀黠貪利或疆吏失於撫禦，往往聚而為寇，抄掠邊戶。朝廷禽獸畜之，務在羈縻，不深治也。熙寧間，以章惇察訪經制蠻事，諸溪峒相繼納土，願為王民，始創城砦，比之內地。元祐初，諸蠻復叛，朝廷方務休息，乃詔諭湖南、北及廣西路並免追討，廢堡砦，棄五溪諸郡縣。崇寧間，復議開邊，於是安化上三州及思廣諸峒蠻夷，皆願納土輸貢賦，及令廣西招納左、右江四百五十餘峒。尋以議者言，以為招致熟蕃非便，乃詔悉廢所置州郡，復祖宗之舊焉。

紹興初，監察御史明橐言：「湖南邊郡及二廣之地，舊置溪峒歸明官，比年浸廣其員，及諸州措置隘砦，闕人把拓，又令管押兵夫，素不習知法令，率貪婪無厭。況管押又皆鄉民，甚為邊患，遭困苦折辱者往往無所赴訴。議者欲俾帥臣籍其姓名，每三年一遷易，如州縣官故事。或云止循舊添差，並罷管押兵夫，宜令二廣、湖南帥臣處置適宜，無啟邊禍，以害遠人。」詔下其議。三年，安化蠻蒙全劍等八百人劫普議砦，火其屋宇，廣西帥臣遣縣砦將佐發兵討平之。

四年，廣南東、西路宣諭明橐言：

平、觀二州本王口、高峰二砦，處廣右西偏，舊常無虞。崇寧、大觀間，邊臣啟釁，奏請置州拓境，深入不毛，如平、從、允、孚、庭、觀、溪、馴、敘、樂、隆、兌等十有二州，屬之黔南，其官吏軍兵請給費用，悉由內郡，於是騷然，莫能支吾。政和間，朝廷始悟其非，罷之。或者謂平州為西南重鎮，兼製王江、從、允等州及湖南之武岡軍、湖北之靖州、桂州之桑江峒猺，觀州則控製南丹、陸家砦、茆灘十道及白崖諸蠻，以故二州獨不廢。臣自曆邊，即乞罷平、觀者，前後非一。內攝官吳芾嘗充經略司準備幹當，頗得其詳。
觀州初為宜州富仁監，大觀間，帥臣王祖道欲招納文、蘭州，都巡檢劉惟忠謂得文、蘭不若取南丹之利，因誣其州莫公佞阻文、蘭不令納土，為公佞罪，惟忠遂禽殺公佞。帥司奏其功，乃改南丹為觀州，命惟忠守之。公佞之死，人以為冤。其弟公晟結溪峒圖報復，連歲攻圍，惟忠中傷死，繼以黃璘代守。璘度不能支，辭疾告罷，以岑利疆代之。黃忱復建議，欲增築高峰砦於富仁監側，為觀聲援。會朝廷罷新邊，遂請以高峰砦為觀州，設知州一人、兵職官二人、曹官一人、指使砦保官七人，吏額五十人，廂禁軍、土丁、家丁又千餘人。歲費錢一萬二千九百餘貫、米八千八百一十七石有奇。州無稅租戶籍，皆仰給鄰郡。飛挽涉險阻，或遇蠻寇設伏，陰發毒矢，中人輒死。人畏賊，率委棄道路，縱然達州，縻費亦不可勝計。昔為富仁監時，不聞有警，惟是邊吏欲以刺探為功，故時時稱警急，因以為利，遂欲存而不廢也。比年戶籍日削，民多流離，或轉入溪洞，公私困弊為甚。
平州初隸融州，亦羈縻州峒也。舊通湖北渠陽軍，置融江砦及文村、臨溪、潯江堡，後以地隔生蠻，遂廢。崇寧間，復隸融。王口砦地接王江，更為懷遠軍，後更為平州；更吉州為從州、王江為允州；並隸黔南。政和二年，復廢。邊吏黃忱、李坦誑其帥臣程鄰，乞存平州，設知州一人、兵職官二人、曹官一人，縣令簿二人，提舉溪峒公事；本州管界都同巡檢二人，五砦堡監官指揮十人，吏額百人，禁軍、土丁千人。歲費錢一萬四千四百一十八貫六百文、米一萬一千一百二十五石有奇。州無租賦戶籍，轉運司歲移桂、融、象、柳之粟以給之。及徙融州西北金溪鄉稅米四百九十餘石隸懷遠，縻費甚於觀州。況守臣到任，即奏推恩其子，州、縣、砦、堡例得遷官酬賞，而稅場互市之利又為守臣邊吏所私，獨百姓有征戍轉輸之苦，誠為可憫。臣以為宜罷平、觀二州便。
然尚有可議者，觀州初為富仁監時，有銀冶二，官取其利有常額，熙寧元降條例具在，宜先下經略司，責公晟等依熙寧條例施行。況公晟實公佞弟，理宜掌州事，近雖逃歸，未為蠻族信服，察其情勢，不得不倚重中國。若乘時授之，彼知恩出朝廷，必深感悅。
樞密院亦上言：「廣西沿邊堡砦，昨因邊臣希賞，改建州城，侵擾蠻夷，大開邊釁。地屬徼外，租賦亦無所入，而支費煩內郡，民不堪其弊，遂皆廢罷。唯平、觀二州以帥臣所請，故存。今睹明橐所奏，利害之實昭然可見。緣帥臣又稱公晟於南丹、觀州、寶監境上不時竊發，若廢二州，恐於緣邊事宜有所未盡。」詔令廣南西路帥、漕、憲司共條具利害以聞。既而諸司交言：「平、觀二州困弊已甚，有害無益，請復祖宗舊制為便。」詔從其言。

乾道六年，詔補蒙澤進武副尉。初，宜州蠻莫才都為亂，廣西經略劉焞遣進勇副尉蒙明質賊巢，諭降才都。既而復肆猖獗，戕賊官兵。未幾，禽才都，械送經略司伏法，悉破其黨，而明亦遇害，備極慘酷，邊人憐之。焞乞推恩其子澤以旌死事，朝廷從之，故有是命。

淳熙十年冬，安化蠻突入內地，焚砦柵，殺居民為亂。宜州駐紮將官田昭明與蠻力戰敗，死之。十一年，廣西路鈐轄沙世堅言：「官軍與瑤人兵器利鈍不同，宜敕沿邊軍州多置強弩毒矢，以懼瑤人。」從之。是年，安化蠻蒙光漸率眾抄掠，世堅討平之。初，知宜州馬寧祖不支思立砦鹽錢，執議以為前守所積逋，止給錢一月，不能遍及蠻部，而權思立砦準備將領楊良臣復鎮撫乖方，遂致激變光漸等。詔罷良臣，貶寧祖秩，敕帥、漕以時給溪峒鹽錢。

十二年正月，廣西漕臣胡庭直上言：「邕州之左江、永年、太平等砦，在祖宗時，以其與交阯鄰壤，實南邊藩籬重地，故置州縣，籍其丁壯，以備一旦之用，規模宏遠矣。比年邊民率通交阯，以其地所產鹽雜官鹽貨之，及減易馬鹽以易銀，忽而不防，恐生邊釁，所宜禁戢。」既而諸司上言：「經略司初準朝旨，置馬鹽倉，貯鹽以易馬，歲給江上諸軍及御前投進，用銀鹽錦，悉與蠻互市。其永平砦所易交阯鹽，貨居民食，皆舊制也。況邊民素與蠻夷私相貿易，官不能制。今一切禁絕，非惟左江居民乏鹽，而蠻情亦叵測，恐致乖異也。」乃牒邕州，禁民毋私販交阯鹽，以妨鈔法。是年，詔以楊世俊襲父進通職，補承信郎。

紹熙初，廣西帥以本路副總管沙世堅素有韜略，累立邊功，為群蠻所畏服，嘗破蒙光漸，示以威信，光漸不敢寇邊者累年。乞以世堅兼知宜州，實能制伏蠻夷，為久遠之利。帝從之。慶元四年，宜州蠻蒙峒、袁康等寇內地，奪官鹽為亂，廣西帥司調官兵招降之，朝廷推賞有差。

嘉定三年，章戡知靜江府，建議以為廣西所部二十五郡，三方鄰溪峒，與蠻瑤、黎、蜑雜處，跳梁負固，無時無之，西南最為重地。邕、欽之外，羈縻七十有二，地裏綿邈，鎮戍非一，請增置雄邊軍二百人及調憲司甲軍二百隸帥司。初，安平州李密侵鄰洞，劫掠編民，並取古甑峒，以其幼子變姓名為趙懷德知峒事，戡諭邕守推古甑一人主之。十一年，臣僚復上言：「慶曆間，張方平嘗以為朝廷每備西北，孰不知瑤蠻衝突嶺外，南鄰交阯，勢須經營。唐時西備吐蕃，其後安南寇邊，旋致龐勳之禍。國朝每憂契丹、元昊，而儂智高陷邕州，南徼騷動，天子為之旰食，豈細故哉？臣等比見淮甸間版築薦興，更戍日益，而廣南城隍摧圮不葺，戍兵逃亡殆盡，春秋教閱，郡無百人。雖有鄉兵、義丁、土丁之名，實不足用，緩急豈能集事？宜於嶺南要地增築城堡，籍其民兵，歲時練習，定賞罰格，以示懲勸。如此則號令嚴明，守禦完固，民習戰鬥，可息瑤蠻侵掠之患，措四十州民於久安之域矣。」詔從之。

廣源州
廣源州蠻儂氏，州在邕州西南鬱江之源，地峭絕深阻，產黃金、丹砂，頗有邑居聚落。俗椎髻左衽，善戰鬥，輕死好亂。其先，韋氏、黃氏、周氏、儂氏為首領，互相劫掠。唐邕管經略使徐申厚撫之，黃氏納質，而十三部二十九州之蠻皆定。自交阯蠻據有安南，而廣源雖號邕管羈縻州，其實服役於交阯。

初，有儂全福者，知儻猶州，其弟存祿知萬涯州，全福妻弟儂當道知武勒州。一日，全福殺存祿、當道，並有其地。交阯怒，舉兵執全福及其子智聰以歸。其妻阿儂本左江武勒族也，轉至儻猶州，全福納之。全福見執，阿儂遂嫁商人，生子名智高。智高生十三年，殺其父商人，曰：「天下豈有二父耶？」因冒儂姓，與其母奔雷火洞，其母又嫁特磨道儂夏卿。

久之，智高復與其母出據儻猶州，建國曰大曆。交阯攻拔儻猶州，執智高，釋其罪，使知廣源州，又以雷火、頻婆四洞及思浪州附益之。居四年，內怨交阯，襲據安德州，僭稱南天國，改年景瑞。皇祐元年，寇邕州。明年，交阯發兵討之，不克。廣西轉運使蕭固遣邕州指使亓贇往刺候，而贇擅發兵攻智高，為所執，因問中國虛實，贇頗為陳大略，說智高內屬。乃遣贇還，奉表請歲貢方物，未聽。又以馴象、金銀來獻，朝廷以其役屬交阯，拒之。後復齎金函書以請，知邕州陳珙上聞，不報。智高既不得請，又與交阯為仇，且擅山澤之利，遂招納亡命，數出敝衣易穀食，紿言洞中饑，部落離散。邕州信其微弱，不設備也。乃與廣州進士黃瑋、黃師宓及其黨儂建侯、儂誌忠等日夜謀入寇。一夕，焚其巢穴，紿其眾曰：「平生積聚，今為天火焚，無以為生，計窮矣。當拔邕州，據廣州以自王，否則必死。」

四年四月，率眾五千沿鬱江東下，攻破橫山砦，遂破邕州，執知州陳珙等，兵死千餘人。智高閱軍資庫，得所上金、函，怒謂珙曰：「我求一官統攝諸部，汝不以聞，何也？」珙對：「嘗奏，不報。」索奏草不獲，遂扶珙出，珙惶恐呼萬歲，救自效，不聽，乃並其屬及廣西都監張立害之。立臨刑大罵，不為屈。於是智高僭號仁惠皇帝，改年啟曆，赦境內。師宓以下皆稱中國官名。

是時，天下久安，嶺南州縣無備，一旦兵起倉卒，不知所為，守將多棄城遁。故智高所向得志，相繼破橫、貴、龔、潯、藤、梧、封、康、端九州，害曹覲於封州、趙師旦馬貴於康州，餘殺官吏甚眾。所過焚府庫，進圍廣州。初，智高將至，守將仲簡不許民入保城中，民不得入者皆附智高，智高勢益張。先是，魏瓘築州城，鑿井畜水，作大弩為守備。至是，智高為雲梯土山，攻城甚急，又斷流水，而城堅，井飲不竭，弩發，中輒洞潰，智高力屈。會知英州蘇緘屯兵邊渡村，扼其歸路；番禺縣令蕭注募土丁及海上強壯二千餘人，與智高眾格鬥，焚其戰艦；轉運使王罕亦自外至，益修守備。智高知不可拔，圍五十七日，七月壬戌，解去。由清遠濟江，擁婦女作樂而行，遇張忠戰於白田，忠死之。去攻賀州，不克，夜害蔣偕於太平場。九月庚申，破昭州，害王正倫等於館門驛。州之山有數穴，大可容數百千人，民聞兵至，走匿其中，智高知之，縱火，皆焚死。十月丁丑，破賓州。甲申，復據邕州，日夜伐木治舟楫，揚言復趨廣州。十二月壬申，又敗陳曙於金城驛。初，智高以反聞，朝廷命曙就擊之，既而楊畋、曹修、張忠、蔣偕相繼出，又以余靖、孫沔為安撫使。畋、修聞智高至，退軍避之。忠、偕勇而無謀，皆死。智高益自恣，南土騷然。仁宗以為憂，命狄青為宣撫使，諸將皆受青節制。曙恐青至有功，亟挑戰，故敗。

五年正月，青及沔、靖會兵賓州，官軍、土丁合三萬一千餘人，按軍法誅曙及指揮使袁用等三十二人於坐，一軍大振。於是進兵，青將前陣，沔將次陣，靖將後陣，以一晝夜絕昆侖關歸仁鋪。智高聞王師絕險而至，出其不意，悉眾來拒，執大盾、摽槍，衣絳衣，望之如火，青陣少卻，先鋒孫節死之。青起麾蕃落騎兵，張在左翼出其後交擊，左者右，右者左，已而左者復左，右者復右，其眾不知所為，大敗走。會日暮，智高復趨邕州，夜焚城遁，由合江口入大理國。得屍五千三百四十一，築為京觀，所掠生口萬餘人，復其業。獲偽印九，黃師宓而下偽官五十七人，梟其首城上，收馬牛、金帛以钜萬計。智高自起兵幾一年，暴踐一方，如行無人之境，吏民不勝其毒。朝廷為下赦令，優除復，慰拊瘡痍，百姓始得更生雲。先是，謠言「農家種，糴家收。」已而智高叛，為青破，皆如其謠。

智高母阿儂有計謀，智高攻陷城邑，多用其策，僭號皇太后，性慘毒，嗜小兒肉，每食必殺小兒。智高敗走，阿儂入保特磨，依其夫儂夏卿，收殘眾得三千餘人，習騎戰，復欲入寇。至和初，余靖督部吏黃汾黃獻珪石鑒、進士吳舜舉發峒兵入特磨，掩襲之，獲阿儂及智高弟智光、子繼宗繼封，檻至京師。初未欲殺，日給食飲，欲以誘出智高，或傳智高死，乃悉棄市。既而西川復奏智高未死，謀寇黎、雅州，詔本路為備。御史中丞孫抃又請敕益州先事經制，以安蜀人。然智高卒不出，其存亡莫可知也。

儂氏又有宗旦者，知雷火洞，稍桀黠。嘉祐二年，嘗入寇，知桂州蕭固招之內屬，以為忠武將軍，又補其子知溫悶峒日新為三班奉職。七年，宗旦父子請以所領雷火、計城諸峒屬縣官，願得歸樂州，永為王民。詔各遷一官，以宗旦知順安州，仍賜耕牛、鹽彩。是歲，儂夏卿、儂平、儂亮亦自特磨來歸，皆其族也。日新後嘗監邕州稅。治平中，宗旦與交阯李日尊、劉紀有隙，畏逼，知桂州陸詵因使人說之，遂棄其州內徙，命為右千牛衛將軍。

有甲峒蠻者，亦役屬交阯，間出寇邕州。景祐三年，嘗掠思陵州憑祥峒生口，殺登龍鎮將而去。嘉祐五年，合交阯、門州等蠻五千餘人復為寇，與官兵拒戰，斬首數百。詔知桂州蕭固趨邕州發諸郡兵，與轉運使宋咸、提點刑獄李師中合議追討。是歲數入寇，又詔安撫使余靖擊之。蘇茂州蠻亦近邕州，至和、嘉祐中，皆嘗擾邊。

黎洞
黎洞，唐故瓊管之地，在大海南，距雷州泛海一日而至。其地有黎母山，黎人居焉。舊說五嶺之南，人雜夷獠，朱崖環海，豪富兼並，役屬貧弱；婦人服緦緶，績木皮為布，陶土為釜，器用瓠瓢；人飲石汁，又有椒酒，以安石榴花著甕中即成酒。俗呼山嶺為「黎」，居其間者號曰黎人，弓刀未嘗去手。弓以竹為弦。今儋崖、萬安皆與黎為境，其服屬州縣者為熟黎，其居山洞無征徭者為生黎，時出與郡人互市。

至和初，有黎人符護者，邊吏嘗獲其奴婢十人，還之。符護亦嘗犯邊，執瓊、崖州巡檢慕容允則及軍士，至是，以軍士五十六人與允則來歸。允則道病死，詔軍士至者貸其罪。

乾道二年，從廣西經略轉運司議，詔「海南諸郡倅守慰撫黎人，示以朝廷恩信，俾歸我省地，與之更始。其在乾道元年以前租賦之負逋者，盡赦免之。能來歸者，復其租五年。民無產者，官給田以耕，亦復其租五年。守倅能慰安黎人及收復省地者，視功大小為賞有差，失地及民者有重罰。六年，黎人王用休為亂，權萬安軍事、同主管本路巡檢孫滋等招降之。九年八月，樂昌縣黎賊劫省民，焚縣治為亂，黎人王日存、王存福、陳顏招降之。瓊管安撫司上其功，得借補承節郎。

淳熙元年，詔承節郎王日存子孫許襲職。四年冬，萬安軍王利學寇省地，蓋旻進率眾拒之，兵弱戰沒。八年六月，詔三十六峒都統領王氏女襲封宜人。初，王氏居化外，累世立功邊陲，皆受封爵。紹興間，瓊山民許益為亂，王母黃氏撫諭諸峒，無敢從亂者，以功封宜人。至是，黃氏年老無子，請以其女襲封，朝廷從之。十二年正月，樂會縣白沙峒黎人王邦佐等率賊眾五百為寇，殺掠官軍，保義郎陳升之撫降其眾，俘獲林智福等，瓊管司上其功，詔減升之三年磨勘。十六年，詔以大寧砦黃弼補承信郎，彈壓本界黎峒。瓊管司言弼沉鷙有謀，為遠近推服，故用之。弼，宜人黃氏侄也。

嘉定九年五月，詔宜人王氏女吳氏襲封，統領三十六峒。

環州
環州蠻區氏，州隸宜州羈縻，領思恩、都亳二縣。

有區希範者，思恩人也。狡黠頗知書，嘗舉進士，試禮部。景祐五年，與其叔正辭應募，從官軍討安化州叛蠻。既而希範擊登聞鼓求錄用，事下宜州，而知州馮伸己言其妄，編管全州。正辭亦嘗自言功，不報。二人皆觖望。希範後輒遁歸，與正辭率其族人及白崖山酋蒙趕、荔波洞蠻謀為亂，將殺伸己，且曰：「若得廣西一方，當建為大唐國。」會有日者石太清至，因使之筮，太清曰：「君貴不過封侯。」乃令太清擇日殺牛，建壇場，祭天神，推蒙趕為帝，正辭為奉天開基建國桂王，希範為神武定國令公、桂州牧，皆北向再拜，以為受天命。又以區丕績為宰相，餘皆偽立名號，補置四十餘人。

慶曆四年正月十三日，率眾五百破環州，劫州印，焚其積聚。以環州為武城軍，又破帶溪砦，下鎮寧州及普義砦，有眾一千五百。宜州捉賊李德用出韓婆嶺擊卻之，前後斬獲甚眾，俘偽將二。希範懼，入保荔波洞，間出拒官軍。朝廷下詔購之，獲希範、正辭及趕者，人賜袍帶、錢三十萬、鹽千斤。

明年，轉運使杜杞大引兵至環州，使攝官區曄、進士曾子華、宜州校吳香誘趕等出降，殺馬牛具酒，紿與之盟，置曼陀羅花酒中，飲者皆昏醉，稍呼起問勞，至則推仆後廡下。比暮，眾始覺，驚走，而門有守兵不得出，悉擒之。後數日，又得希範等，凡獲二百餘人，誅七十八人，餘皆配徙。仍醢希範，賜諸溪峒，繢其五藏為圖，傳於世，餘黨悉平。

鎮寧州亦隸宜州。景祐二年，蠻酋莫陵等七百餘人內寇，遣西京作坊使郭誌高、閣門祗候梁紹熙往討，未至，陵等詣桂、宜州巡檢李仲政請降。廣西轉運使不俟詔，貸其罪。詔劾之，已而釋之。

是歲，高、竇州犾獠陳友朋等亦寇海上，本路會兵擊之，潰去。


Chinese text: This work was published before January 1, 1923, and is in the
public domain worldwide because the author died at least 100 years ago.
