孟珙 杜杲子 庶 王登 楊掞 張惟孝 陳咸
目录
1	孟珙
2	杜杲
2.1	子 庶
3	王登
4	楊掞
5	張惟孝
6	陳咸
孟珙
　　孟珙，字璞玉，隨州棗陽人。四世祖安，嘗從岳飛軍中有功。嘉定十年，金人犯襄陽，駐團山，父宗政時爲趙方將，以兵禦之。珙料其必窺樊城，獻策宗政由羅家渡濟河，宗政然之。越翼日，諸軍臨渡佈陣，金人果至，半渡伏發，殲其半。宗政被檄援棗陽，臨陣嘗父子相失，珙望敵騎中有素袍白馬者，曰：「吾父也。」急麾騎軍突陣，遂脫宗政。以功補進勇副尉。

　　十二年，完顏訛可步騎二十萬分兩路攻棗陽，環集城下，珙登城射之，將士驚服。宗政命珙取它道劫金人，破砦十有八，斬首千餘級，大俘軍器以歸，金人遁，以功升下班祗應。

　　十四年，入謁制置使趙方，一見奇之，辟光化尉，轉進武校尉。十六年，以功特授承信郎。丁父憂，制置使起復之，珙辭，訖葬趣就職，又辭，轉成忠郎。理宗即位，特授忠翊郎，尋差峽州兵馬監押兼在城巡檢，京湖制置司差提督虎翼突騎軍馬，又辟京西第五副將，權管神勁左右軍統制。

　　初，宗政招唐、鄧、蔡壯士二萬餘人，號「忠順軍」，命江海總之，衆不安，制置司以珙代海，珙分其軍爲三，衆乃帖然。紹定元年，珙白制置司創平堰于棗陽，自城至軍西十八里，由八疊河經漸水側，水跨九阜，建通天槽八十有三丈，溉田十萬頃，立十莊三轄，使軍民分屯，是年收十五萬石。又命忠順軍家自畜馬，官給芻粟，馬益蕃息。二年，升京西第五正將、棗陽軍總轄，本軍屯駐忠順三軍。明年，差京西兵馬都監。丁母憂。又明年，起復京西兵馬鈐轄、棗陽軍駐劄，仍總三軍。

　　六年，大元將那顏倴盞追金主完顏守緒，逼蔡，檄珙戍鄂，討金唐、鄧行省武仙。仙時與武天錫及鄧守移剌瑗相掎角，爲金盡力，欲迎守緒入蜀，犯光化，鋒剽甚。天錫者，鄧之農夫，乘亂聚衆二十萬爲邊患。珙逼其壘，一鼓拔之，壯士張子良斬天錫首以獻。是役獲首五千級，俘其將士四百餘人，戶十二萬二十有奇，乃授江陵府副都統制，賜金帶。

　　制置司檄珙問邊事，珙曰：「金人若向呂堰，則八千人不爲少，然須木查、騰雲、呂堰等砦受節制乃可濟。」已而劉全、雷去危兩部與金人戰于夏家橋，小捷。有頃，金人犯呂堰，珙喜曰：「吾計得矣。」亟命諸軍追擊呂堰，進逼大河，退逼山險，砦軍四合，金人棄輜重走，獲甲士五十有二，斬首三千，馬牛橐駝以萬計，歸其民三萬二千有奇。瑗遣其部曲馬天章奉書請降，得縣五，鎮二十二，官吏一百九十三，馬軍千五百，步軍萬四千，戶三萬五千三百，口十二萬五千五百五十三。珙入城，瑗伏階下請死，珙爲之易衣冠，以賓禮見。

　　初，仙屯順陽，爲宋軍所撓，退屯馬蹬。金順陽令李英以縣降，申州安撫張林以州降，珙言：「歸附之人，宜因其鄉土而使之耕，因其人民而立之長，少壯籍爲軍，俾自耕自守，才能者分以土地，任以職使，各招其徒以殺其勢」制置司是之。七月己酉，仙愛將劉儀領壯士二百降，珙問仙虛實，儀陳：「仙所據九砦，其大砦石穴山，以馬蹬、沙窩、岵山三砦蔽其前；三砦不破，石穴未易圖也。若先破離金砦，則王子山砦亦破，岵山、沙窩孤立，三帥成禽矣。」珙翼日遣兵向離金，廬秀執黑旗帥衆入砦，金人不疑爲宋軍，乃分據巷道，大呼縱火，掩殺幾盡。是夜，壯士楊青等搗王子山砦，護帳軍酣寢，王建入帳中，斬金將首囊佩之，平明視之，金小元帥也。

　　丙辰，出師馬蹬，遣樊文彬攻其前門，成明等邀截西路，一軍圍訖石烈，一軍圍小總帥砦，火燭天，殺僇山積，餘逸去者復爲成明伏軍所得，壯士老少萬二千三百來歸。師還，至沙窩西，與金人遇，大捷。是日，三戰三克。未幾，丁順等又破默候裏砦。珙召儀曰：「此砦既破，板橋、石穴必震，汝能爲我招之乎？」儀曰：「晉德與花腿王顯、金鎮撫安威故舊，招之必來。」乃遣德行，儀又請選婦人三百偽逃歸，懷招軍榜以向，珙從之。威見德，敘情好甚歡，介德往見顯，顯即日以書乞降。德復請珙遣劉儀候之。顯軍約五千，猶未解甲，珙令作栲栳陣；入陣，周視良久，乃去，如素所撫循；饗以牛酒，皆醉飽歌舞。珙料武仙將上岵山絕頂窺伺，令樊文彬詰旦奪岵山，駐軍其下，前當設伏，後遮歸路。已而仙衆果登山，及半，文彬麾旗，伏兵四起，仙衆失措，枕藉崖谷，山爲之赬，殺其將兀沙惹，擒七百三十人，棄鎧甲如山。薄暮，珙進軍至小水河，儀還，具言仙不欲降，謀往商州依險以守，然老稚不願北去，珙曰：「進兵不可緩。」夜漏十刻，召文彬等受方略，明日攻石穴九砦。丙辰，蓐食啟行，晨至石穴。時積雨未霽，文彬患之，珙曰：「此雪夜擒吳元濟之時也。」策馬直至石穴，分兵進攻，而以文彬往來給事。自寅至巳力戰，九砦一時俱破，武仙走，追及於鯰魚砦，仙望見，易服而遁。復戰於銀葫蘆山，軍又敗，仙與五六騎奔。追之，隱不見，降其衆七萬人，獲甲兵無算。還軍襄陽，轉修武郎、鄂州江陵府副都統制。

　　大元兵遣宣撫王楫約共攻蔡，制置使謀於珙，珙請以二萬人行，因命珙盡護諸將。金兵二萬騎繇真陽橫山南來，珙鼓行而前，金人戰敗，卻走，追至高黃陂，斬首千二百級。

　　倴盞遣兔花忒、沒荷過出、阿悉三人來迓，珙與射獵，割鮮而飲，馳入其帳。倴盞喜，約爲兄弟，酌馬湩飲之。金兵萬人自東門出戰，珙遮其歸路，掩入汝河，擒其偏裨八十有七人。得蔡降人，言城中饑，珙曰：「已窘矣，當盡死而守，以防突圍。」珙與倴盞約，南北軍毋相犯。決堰水，布虎落。倴盞遣萬戶張柔帥精兵五千人入城，金人鉤二卒以往，柔中流矢如蝟，珙麾先鋒救之，挾柔以出。撥發官宋榮不肅，將斬之，衆下馬羅拜以請，猶杖之。黎明，珙進逼石橋，鉤致生俘郭山，戰少卻。金人突至，珙躍馬入陣，斬山以徇，軍氣復張，殊死戰，進逼柴潭立柵，俘金人百有二，斬首三百餘級。翼日，命諸將奪柴潭樓。金人爭樓，諸軍魚貫而上。金人又飾美婦人以相蠱，麾下張禧等殺之，遂拔柴潭樓，俘其將士五百三十有七人。蔡人恃潭爲固，外即汝河，潭高於河五六丈，城上金字型大小樓伏巨弩，相傳下有龍，人不敢近，將士疑畏。珙召麾下飲，再行，曰：「柴潭非天造地設，樓伏弩能及遠而不可射近，彼所恃此水耳，決而注之，涸可立待。」皆曰：「堤堅未易鑿。」珙曰：「所謂堅者，止築兩堤首耳，鑿其兩翼可也。」潭果決，實以薪葦，遂濟師攻城，擒其兩將斬之，獲其殿前右副點檢溫端，磔之城下，進逼土門。金人驅其老稚熬爲油，號「人油砲」，人不堪其楚，珙遣道士說止之。

　　端平元年正月辛丑，黑氣壓城上，日無光，降者言：「城中絕糧已三月，鞍靴敗鼓皆糜煮，且聽以老弱互食，諸軍日以人畜骨和芹泥食之，又往往斬敗軍全隊，拘其肉以食，故欲降者衆。」珙下令諸軍銜枚，分運雲梯布城下。己酉，珙帥師向南門，至金字樓，列雲梯，令諸將聞鼓則進，馬義先登。趙榮繼之，萬衆競登，大戰城上，降其丞相烏古論栲栳，殺其元帥兀林達及偏裨二百人。門西開，招倴盞入，江海執其參政張天綱以歸。珙問守緒所在，天綱曰：「城危時即取寶玉置小室，環以草，號泣自經，曰'死便火我'，煙焰未絕。」珙與倴盞分守緒骨，得金諡寶、玉帶、金銀印牌有差。還軍襄陽，特授武功郎、主管侍衛馬軍行司公事。擢建康府都統制兼權侍衛馬軍行司職事。

　　太常寺簿朱楊祖、看班祗候林拓朝八陵，諜云大元兵傳宋來爭河南府，哨已及盟津，陝府、潼關、河南皆增屯設伏，又聞淮閫刻日進師，衆畏不前。珙曰：「淮東之師，由淮、泗溯汴，非旬余不達，吾選精騎疾馳，不十日可竣事；逮師至東京，吾已歸矣。」於是晝夜兼行，與二使至陵下，奉宣御表，成禮而歸。制置司奏留珙襄陽兼鎮北軍都統制。鎮北軍者，珙所招中原精銳百戰之士萬五千餘人，分屯漅北、樊城、新野、唐、鄧間。俄令赴樞密院稟議，授帶御器械。二年，授主管侍衛馬軍司公事，時暫黃州駐劄，朝辭，上曰：「卿名將之子，忠勤體國，破蔡滅金，功績昭著。」珙對曰：「此宗社威靈，陛下聖德，與三軍將士之勞，臣何力之有？」帝問恢復，對曰：「願陛下寬民力，蓄人材，以俟機會。」帝問和議，對曰：「臣介胄之士，當言戰，不當言和。」賜齎甚厚。兼知光州，又兼知黃州。

　　三年，珙至黃，增埤浚隍，搜訪軍實，邊民來歸者日以千數，爲屋三萬間居之，厚加賑貸。又慮兵民雜處，因高阜爲齊安、鎮淮二砦，以居諸軍。創章家山、毋家山兩堡爲先鋒、虎翼、飛虎營。兼主管管內安撫司公事，節制黃蘄光、信陽四郡軍馬。

　　大元兵攻蘄州，珙遣兵解其圍；又攻襄陽，隨守張龜壽、荊門守朱楊祖、郢守喬士安皆委郡去，復州施子仁死之，江陵危急。詔沿江、淮西遣援，衆謂無逾珙者，乃先遣張順渡江，珙以全師繼之。大元兵分兩路：一攻復州，一在枝江監利縣編筏窺江。珙變易旌旗服色，迴圈往來，夜則列炬照江，數十里相接。又遣外弟趙武等共戰，躬往節度，破砦二十有四，還民二萬。嘉熙元年，封隨縣男，擢高州刺史，忠州團練使兼知江陵府、京西湖北安撫副使。未幾，授鄂州諸軍都統制。

　　大元大將忒沒䚟入漢陽境，大將口溫不花入淮甸，蘄守張可大、舒州李士達委郡去，光守董堯臣以州降。合三郡人馬糧械攻黃守王鑒，江帥萬文勝戰不利。珙入城，軍民喜曰：「吾父來矣。」駐帳城樓，指畫戰守，卒全其城，斬逗留者四十有九人以徇。御筆以戰功賞將士，特賜珙金碗，珙益以白金五十兩賜之諸將。將士彌月苦戰，病傷者相屬，珙遣醫視療，士皆感泣。

　　二年春，授寧遠軍承宣使、帶御器械、鄂州江陵府諸軍都統制。珙以三軍賞典未頒，表辭。詔曰：「有功不賞，人謂朕何？三軍勳勞，趣其來上。封爵之序，自將帥始，卿奚辭焉？」未幾，授樞密副都承旨、京西湖北路安撫制置副使兼督視行府參謀官。未幾，升制置使兼知岳州。乃檄江陵節制司搗襄、郢，於是張俊復郢州，賀順復荊門軍。十二月壬子，劉全戰於塚頭，戰于樊城，戰于郎神山，屢以捷聞。三年春正月，曹文鏞復信陽軍，劉全復樊城，遂復襄陽。授樞密都承旨、制置使兼知鄂州。全遣譚深復光化軍，息、蔡降，珙命以兵逆之，得壯士百餘，籍爲忠衛軍。

　　初，詔珙收復京、襄，珙謂郢然後可以通饋餉得荊門然後可以出奇兵，由是指授方略，發兵深入，所至以捷聞。珙奏略曰：「取襄不難而守爲難，非將士不勇也，非車馬器械不精也，實在乎事力之不給爾。襄、樊爲朝遷根本，今百戰而得之，當加經理，如護元氣，非甲兵十萬，不足分守。與其抽兵於敵來之後，孰若保此全勝？上兵伐謀，此不爭之爭也。」乃置先鋒軍，以襄、郢歸順人隸焉。

　　庚寅，諜報大元兵欲大舉臨江，珙策必道施、黔以透湖湘，請粟十萬石以給軍餉，以二千人屯峽州，千人屯歸州。忠衛舊將晉德自光化來歸，珙獎用之。珙弟瑛以精兵五千駐松滋爲夔聲援，遣於德興增兵守歸州隘口萬戶穀。大元兵自隨窺江，珙密遣劉全拒敵，遣伍思智以千人屯施州。大元大將塔海並禿雪帥師入蜀，號八十萬，珙增置營砦，分佈戰艦，遣張舉提兵間道抵均州防遏。大元兵度萬州湖灘，施、夔震動，珙兄璟時爲湖北安撫副使、知峽州，急以書謀備禦。珙請于督府，帥師西上。璟調金鐸一軍迎拒於歸州大𤦩砦。劉義捷于馬巴東縣之清平村。珙弟璋選精兵二千駐澧州防施、黔路。四年，進封子。

　　珙條上流備禦宜爲藩籬三層：乞創制副司及移關外都統一軍于夔，任涪南以下江面之責，爲第一層；備鼎、澧爲第二層；備辰、沅、靖、桂爲第三層。峽州、松滋須各屯萬人，舟師隸焉，歸州屯三千人，鼎、澧、辰、沅、靖各五千人，郴、桂各千人，如是則江西可保。又遣楊鼎、張謙往辰、沅、靖三州，同守倅曉諭熟蠻，講求思、播、施、黔支徑，以圖來上。

　　會諜知大元兵於襄樊隨、信陽招集軍民布種，積船材于鄧之順陽，乃遣張漢英出隨，任義出信陽，焦進出襄，分路撓其勢。遣王堅潛兵燒所積船材，又度師必因糧于蔡，遣張德、劉整分兵入蔡，火其積聚。制拜甯武軍節度使、四川宣撫使兼知夔州。招集麻城縣、巴河、安樂磯、管公店淮民三百五十有九人，皆沿邊經戰之士，號「甯武軍」，令璋領之。進封漢東郡侯兼京湖安撫制置使。

　　回鶻愛里八都魯帥壯士百餘、老稚百一十五人、馬二百六十匹來降，創「飛鶻軍」，改愛里名艾忠孝，充總轄，乞補以官。四川制置使陳隆之與副使彭大雅不協，交章於朝。珙曰：「國事如此，合智並謀，猶懼弗克，而兩司方勇於私鬥，豈不愧廉、藺之風乎。」馳書責之，隆之、大雅得書大慚。

　　厘蜀政之弊，爲條班諸郡縣，曰差除計蜀，曰功賞不明，曰減克軍糧，曰官吏貪黷，曰上下欺罔。又曰：「不擇險要立砦柵，則難責兵以衛民；不集流離安耕種，則難責民以養兵。」乃立賞罰以課殿最，俾諸司奉行之。黎守閻師古言大理國請道黎、雅入貢，珙報大理自通邕、廣，不宜取道川蜀，卻之。兼夔路制置大使兼屯田大使。軍無宿儲，珙大興屯田，調夫築堰，募農給種，首秭歸，尾漢口，爲屯二十，爲莊百七十，爲頃十八萬八千二百八十，上屯田始末與所減券食之數，降詔獎諭。靖州徭琳賽良爲亂，遣王瑀平之。

　　淳祐二年，珙以京、襄死節死事之臣請於朝，建祠岳陽，歲時致祭，有旨賜名閔忠廟。淮東受兵，樞密俾珙應援，遣李得帥精兵四千赴之，珙子之經監軍。諜知京兆府也可那延以騎兵三千經商州取鶻嶺關，出房州竹山，遣王令屯江陵，尋進屯郢州，劉全屯沙市，焦進提千人自江陵、荊門出襄。檄劉全齎十日糧，取道南漳入襄，與諸軍合。

　　大元兵至三川，珙下令應出戍主兵官，不許失棄寸土。權開州梁棟乏糧，請還司，珙曰：「是棄城也。」棟至夔州，使高達斬其首以徇。由是諸將稟令惟謹。大元兵至瀘，珙命重慶分司發兵應援，遣張祥屯涪州。拜檢校少保，進封漢東郡公。珙言：「沅之險不如辰，靖之險不如沅，三州皆當措置而靖尤急。今三州粒米寸兵無所從出，出京湖之憂一。江防上自秭歸，下至壽昌，亙二千里，自公安至峽州灘磧凡十餘處，隆冬水涸，節節當防，兵諱備多，此京湖之憂二。今尺籍數虧，既守灘磧，又守關隘，此京湖之憂三。陸抗有言：'荊州國之藩表，如其有虞，非但失一郡，當傾國爭之。若非增兵八萬並力備禦，雖韓、白復生，無所展巧。'今日事勢大略相似，利害至重。」余玠宣諭四川，道過珙，珙以重慶積粟少，餉屯田米十萬石，遣晉德帥師六千援蜀，之經爲策應司都統制。四年，兼知江陵府。珙謂其佐曰：「政府未之思耳，彼若以兵綴我，上下流急，將若之何？珙往則彼搗吾虛，不往則誰實捍患。」識者是之。

　　詔京湖調兵五千戍安豐，援壽春。珙遣劉全將以往。繼有命分兵三千備齊安，珙言：「黃州與壽昌三江口隔一水耳，須兵即度，何必預遣？先一日則有一日之費，無益有損，萬一上游有警，我軍已疲，非計之得也。」不從。五年，御筆以職事修舉，轉行兩官，許令回授。珙至江陵，登城歎曰：「江陵所恃三海，不知沮洳有變爲桑田者，敵一鳴鞭，即至城外。蓋自城以東，古嶺先鋒直至三氵義，無所限隔。」乃脩復內隘十有一，別作十隘於外，有距城數十里者。沮、漳之水，舊自城西入江，因障而東之，俾繞城北入於漢，而三海遂通爲一。隨其高下，爲匱蓄泄，三百里間，渺然巨浸。土木之工百七十萬，民不知役，繪圖上之。

　　珙以身鎮江陵，而兄璟帥武昌，故事，無兄弟同處一路者，乞歸田，不允。詔以兵五千援淮，珙使張漢英帥之。樞密調兵五千赴廣西，珙移書執政曰：「大理至邕，數千里部落隔絕，今當擇人分佈數郡，使之分治生夷，險要形勢，隨宜措置，創關屯兵，積糧聚芻于何地，聲勢既張，國威自振。計不出此而聞風調遣，空費錢糧，無補於事。」不聽。大元大將大納至江陵，遣楊全伏兵荊門以戰，珙先期諜知，達於樞密，檄兩淮爲備，兩淮不知也，後果如所報。珙奏：「襄、蜀蕩析，士無所歸，蜀士聚於公安，襄士聚於郢渚。臣作公安、南陽兩書院，以沒入田廬隸之，使有所教養。」請帝題其榜賜焉。

　　初，珙招鎮北軍駐襄陽，李虎、王旻軍亂，鎮北亦潰，乃厚招之，降者不絕。行省范用吉密通降款，以所受告爲質，珙白於朝，不從。珙歎曰：「三十年收拾中原人，今志不克伸矣。」病遂革，乞休致，授檢校少師、甯武軍節度使致仕，終於江陵府治，時九月戊午也。是月朔，大星隕於境內，聲如雷。薨之夕，大風髮屋折木。訃至，帝震悼輟朝，賻銀絹各千，特贈少師，三贈至太師，封吉國公，諡忠襄，廟曰威愛。

　　珙忠君體國之念，可貫金石。在軍中與參佐部曲論事，言人人異，珙徐以片語折衷，衆志皆愜。謁士遊客，老校退卒，壹以恩意撫接。名位雖重，惟建鼓旗、臨將吏而色凜然，無敢涕唾者。退則焚香掃地，隱幾危坐，若蕭然事外。遠貨色，絕滋味。其學邃于《易》，六十四卦各系四句，名《警心易贊》。亦通佛學，自號「無庵居士」。

杜杲
　　杜杲，字子昕，邵武人。父穎，仕至江西提點刑獄，故杲以任授海門買納鹽場，未上，福建提點刑獄陳彭壽檄攝閩尉。民有甲之子死，誣乙殺之，驗發中得沙，而甲舍旁有池沙類發中者，鞫問，子果溺死。

　　江、淮制置使李玨羅致幕下。滁州受兵，檄杲提偏師往援，甫至，民蔽野求入避，滁守固拒，杲啟鑰納之。金人圍城數重，杲登陴中矢，益自奮厲，卒全其城。

　　調江山丞，兩浙轉運使朱在辟監崇明鎮，崇明改隸淮東總領，與總領岳珂議不合，慨然引去。珂出文書一卷，曰：「舉狀也。」杲曰：「比而得禽獸，雖若丘陵，弗爲。」珂怒，杲曰：「可劾者文林，不可強者杜杲。」珂竟以負蘆錢劾，朝廷察蘆無虧，三劾皆寢。

　　淮西制置曾式中辟廬州節度推官。浮光兵變，杲單騎往誅其渠魁，守將爭餉金幣，悉封貯一室，將行，屬通判鄭准反之。安豐守告戍將扇搖軍情，且爲變，帥欲討之，杲曰：「是激使叛也。」請與兩卒往，呼將諭之曰：「而果無他，可持吾書詣制府。」將即日行，一軍帖然。

　　知六安縣，民有嬖其妾者，治命與二子均分。二子謂妾無分法，杲書其牘云：「《傳》云'子從父令'，律曰'違父教令'，是父之言爲令也，父令子違，不可以訓。然妾守志則可，或去或終，當歸二子。」部使者季衍覽之，擊節曰：「九州三十三縣令之最也。」

　　知定遠縣，會李全犯邊，衍時爲淮帥，辟通判濠州，朝廷以杲久習邊事，擢知濠州。制置大使趙善湘謀復盱眙，密訪杲，杲曰：「賊恃外援，當斷盱眙橋梁以困之。」卒用其策成功。金衆數萬駐榆林阜請降，輜重甚富，或請誘而圖之。杲曰：「殺降不仁，奪貨不義，納之則有後患。諭而遣之。召奏事，差主管官告院，知安豐軍。善湘與趙范、范弟葵出師，遷淮西轉運判官。詔問守禦策，杲上封曰：「沿淮旱蝗，不任征役；中原赤立，無糧可因。若虛內事外，移南實北，腹心之地，必有可慮。」時在外諫出師者惟杲一人。及兵敗洛陽，人始服其先見。奉崇道祠，再知濠州，未行，改安豐。大元兵圍城，與杲大戰。明年，大兵復大至，又大戰。擢將作監，御書慰諭之。丞相李宗勉、參知政事徐榮叟曰：「帥淮西無逾杜杲者。」詔以安撫兼廬州，進太府卿、淮西制置副使兼轉運使。復與大元兵戰。累疏請老，不許。權刑部尚書。

　　淳祐元年，乞去愈力，擢工部尚書，遂以直學士奉祠。帝欲起之帥廣西，以言者罷。帝曰：「杜杲兩有守功，若脫兵權，使有後禍，朕何以使人？」乃起知太平州。俄擢華文閣學士、沿江制置使、知建康府、行宮留守，節制安慶、和、無爲三郡。

　　杲罷楊林堡，以其費備曆陽，淮民寓沙上者護以師。首謁程顥祠。總領所即張栻宦游處，陳像設祀焉。置貢士莊，蠲民租二萬八千石。復與大元兵戰於真州。進敷文閣學士，遷刑部尚書，引見，帝加獎勞。乞歸不許，兼吏部尚書。杲隨資格通其礙，銓綜爲精。梁成大子賂當國者求銓試，杲曰：「昔沈繼祖論朱文公，成大亦論真文忠公，皆得罪名教者，子孫宜廢錮，安得仕？」進徽猷閣，奉祀。請老，升寶文閣致仕。帝思前功，進龍圖閣而杲卒，遺表上，贈開府。

　　杲淹貫多能，爲文麗密清嚴，善行草急就章。晚歲專意理學，嘗言吾兵間無悖謀左畫，得於《四書》。子庶。

子 庶
　　庶字康侯，幼倜儻有大志，性剛勁，通宋典故，善爲文。從父兵間，習邊事，未人仕已立戰功，明堂恩補官。大元兵圍安豐，兵將不相下，庶調護咸得其歡心，卒協力捍禦。杲帥淮西，辟書寫機宜文字。廬州圍解，庶白事廟堂，諸將饋金助上功費，皆受之，賞典行，歸悉反所饋。遷籍田令兼制機督幹。監呂文德、聶斌軍，與大元兵戰朱皋、白塚，遷將作監簿。

　　杲在建康，庶通判和州，權知真州。郡素缺備，庶大修守禦，具積排杉木殆十萬株。差知興化軍，奉祀鴻禧觀。起知邕州，改潮州，以言者寢命。赴淮東制司議幕，過闕，遷將作監丞。遷司農丞、知和州，陛辭，言：「今天時不可幸，地利不可恃，人和不可保，苟恃天幸，恃長江，恃清野，而付邊事於素不諳曆之人，未見其可。」帝嘉納。

　　尋兼淮西提點刑獄，浚城濠，增守備，修學宮。知真州兼淮東提點刑獄，逾年，進直秘閣，移淮西兼廬州安撫副使，人歡迎如見慈父，治績甚多。就任加刑部郎中，升寶文閣，與大元兵戰於望仙、白沙城。昇華文閣。開慶元年冬，進大理少卿、淮東轉運副使、兩淮制置司參謀官，特授兩淮制置使、知揚州。射陽湖饑民嘯聚，庶曰：「吾赤子也。」遣將招刺，得丁壯萬餘，戮止首惡數人。明年四月，火，抗章自劾，召赴行在。尋直寶文閣、知隆興府、江西轉運副使，卒。

王登
　　王登，字景宋，德安人。少讀書，喜古兵法，慷慨有大志，不事生產。出制置使孟珙幕府，久之，權知巴東縣。獻俘制置司，登念奮自書生，不拜，吏曰：「不拜則不敢上。」難之，竟棄功去。淳祐四年，舉進士，調興山主簿。總領賈似道檄修江陵城，條畫有法。明年，制置使李曾伯經理襄陽，登在行，以積功升，尋以母憂去。

　　及吳淵爲制置使，邊事甚亟，因憶弟潛盛言王登才略，具書幣招之。登方與客奕，發書，衣冠拜家廟，長揖出門，問牛幾何，可盡發犒師。淵慨然曰：「事亟矣，奈何？」登曰：「亟呼諸將共議。」衆至，歡躍曰：「景宋在此。」淵曰：「汝輩欲西門出，景宋欲從方城，如何？」衆曰：「惟命！」登曰：「用兵患不一，登書生，不過馮軾觀戰，請五大帥中擇一人爲節制。」淵曰：「請監丞出，正謂此也。」即書銀牌曰：「監丞代某親行，將士用命不用命，賞罰畢具申。」登至沙市，椎牛釃酒，得七千人，誓曰：「登與諸將義同骨肉，今日之事，登不且命，諸將殺登以獻主帥；諸將有一不用命，登有制劄在，不敢私也。」衆股栗聽命，竟立奇功於沮河。趙葵爲制置使，見登握手曰：「景宋一身膽，惜相見晚也。」俾參宣撫司兼京西兩節。馬光祖爲制置使，辟充參謀官，遷軍器少監、京西提點刑獄。

　　登威聲日振。有餘思忠及徐制幾讒于光祖曰：「京湖知有王景宋，不知有馬制置，非久易位矣。」光祖疑焉，出登屯郢州，後以幹辦鐘蜚英調護，情好如初。侍御史戴慶炣劾思忠，其党過元龍、沈翥在幕中，又傾之，以是議論不合，才略不能施，識者惜焉。

　　開慶元年，登提兵援蜀，約日合戰，夜分，登經理軍事，忽絕倒，五藏出血。幕客唐舜申至，登尚瞪目視幾上文書，俄而卒。它日，舜申舟經漢陽，有蜀聲呼唐舜申者三，左右曰：「景宋聲也。」是夕，舜申暴卒。

楊掞
　　楊掞，字純父，撫州臨川人。少能詞賦，裏陳氏館之教子，數月拂衣去。遊襄、漢，既而代陳中選，陳謝之萬緡，輦以入倡樓，篋垂盡，夜忽自呼曰：「純父來此何爲？」明日遂行。用故人薦，出淮閫杜杲幕，杲曰：「風神如許，它日不在我下。」由是治法征謀多咨於掞。逾年，安豐被兵，掞慨然曰：「事亟矣，掞請行。」乃以奇策解圍，奏補七官。

　　掞念置身行伍間，騎射所當工，夜以青布籍地，乘生馬以躍，初過三尺，次五尺至一丈，數閃跌不顧。制置使孟珙辟於幕，嘗用其策爲「小子房」，與之茶局，周其資用。掞以本領錢數萬費之，總領賈似道稽數責償，珙以白金六百令掞償之，掞又散之賓客，酣歌不顧。似道欲殺之，掞曰：「漢高祖以黃金四萬斤付陳平，不問出入，公乃顧此區區，不以結豪傑之心邪？」似道始置之。珙嘗燕客，有將校語不遜，命斬之，掞從容曰：「斬之誠是，第方會客廣謀議，非其時非其地也。」珙大服。未幾，有大將立功，珙坐受其拜，掞爲動色，因歎曰：「大將立功，庭參納拜，信兜鍪不如毛錐子也。」於是謝絕賓客，治進士業，遂登第，調麻城尉。

　　向士璧守黃州，檄入幕，尋以戰功升三官。無何，得心疾，曰：「我不可用矣。」遂調潭州節度推官。趙葵爲京湖制置使，掞與偕行，王登迓於沙市，極談至夜分，掞退曰：「王景宋滿身是膽，惜欠沉細者，如掞副之，何事不可爲也，但恐終以勇敗。」後登死，人以爲知言。逾時，士璧守峽州，招之，病不果行而卒，贈架閣。

張惟孝
　　張惟孝，字仲友，襄陽人。長六尺，通《春秋》，下第，乃工騎射。城中亂，爭出關，惟孝拔劍殺數人，趨白河，見一舟壯钜甚，急登之，舟人不可，惟孝曰：「今日之事，非汝即我，能殺我者得此舟。」衆披靡，遂以舟達郢州。兵亂，奔沙洋，別之傑爲帥，盡隘諸湖不泄水，惟孝令二人賈服前行，密窺隘兵，曰：「易與耳。」乃與十騎，衣黑袍，假爲敵兵，曰：「後隊亟至。」守隘四五百人悉潰，舟趨藕池。

　　開慶元年，卜居江陵，至沙市，衆舟大集，不可涉。頃有峨冠張蓋，從者數十，則宣撫姚希得之弟也，今曰：「敢有爭岸者投水中。」惟孝睥睨良久，提劍驅左右而出，舉白旗以麾，令衆船登岸，毋敢亂次。幹官鐘蜚英見而異之，以告唐舜申，舜申曰：「吾故人也。」具言惟孝平生。蜚英謂曰：「今日正我輩趨事赴功之秋。」惟孝不答，又叩之，則曰：「朝廷負人。」明日，蜚英導希得羅致之，宴仲宣樓，蜚英酒酣曰：「有國而後有家，天下如此，將安歸乎？」惟孝躍然曰：「從公所命。」乃請空名帖三十以還。逾旬，與三十騎俱擁甲士五千至，旗幟鮮明，部伍嚴肅，上至公安，下及墨山，遊踏相繼。希得大喜，請所統姓名，惟孝曰：「朝廷負人，福難禍易，聊爲君侯紓一時之難耳，姓名不可得也。」時鼎、澧五州危甚，於是擊鼓耀兵，不數日，衆至萬人，數戰俱捷，江上平。制使呂文德招之，不就而遁，物色之不可得，或云已趨淮甸，後不知所終。

陳咸
　　陳咸，字逢儒，監察御史升卿次子，爲叔父巨卿後。登淳熙二年進士第，調內江縣尉。縣吏受賄，賦民不均，咸以聞于部使者，爲下令聽民自陳利病，而委咸均其賦。改知果州南充縣，轉運司辟主管文字。歲旱，稅司免下戶兩稅，轉運使安節以爲虧漕計，咸白安節曰：「苟利於民，違之不可。」因言：「今楮幣行於四川者幾虧三百萬，苟增印百萬，足以補放免之數。」安節從之。軍多濫請，咸每裁損，帥屬以爲言，咸曰：「咸首可斷，濫請不可得。」蜀歲收激賞權輸絹錢，民以爲病，咸白安節，核入節出，奏歲減二十餘萬緡。擢知資州，時久旱，咸被命即請帥臣發粟二千餘石以振。明年，東、西川皆旱，總制二司議蠲民賦而慮虧國課，咸請增印未補發引百有九萬以償所蠲，議遂決。大修學宮，政以最聞，改知普州。

　　開禧元年，邊事興，四川宣撫使程松奇其才，辟主管機宜文字。咸首貽書論兵不可輕動，勸松搜人才，練軍實；考圖籍以疏財用之源，視險要以決攻守之計；約大將面會，以免疑忌之嫌；捐金帛募死士，以明間探之遠；出虛搗奇之策，審於當用；幸勝趨利之謀，寢而勿行。松復書深納，然實不能用。副使吳曦蔑視松，易置將兵，不關白正使。松務爲簡貴，咸憂之，復說松收梁、洋以北義士爲緩急用；據險厄，立關堡，杜支徑以備不虞。松又不能用。遷利路轉運判官。

　　曦叛臣于金，關外四州繼沒，人情大駭。咸留大安軍督軍糧，檄其守楊震仲振流民，備奸盜，衆稍安。安丙密以曦反謀告咸，咸即遣人告松，松不之察。曦以咸蜀名士，欲首脅之以令其餘，檄咸議事。咸不往，遂之利州。抵城外，偽都運使徐景望已挾兵入居台治。英宗諱日，景望大合樂以享，咸力拒之。

　　初，咸自大安東下，遇偽將褚青與語，青有悔意。至是，以主管文字王釜、福艾可與共事，欲結二人誅景望，燒棧閣，絕曦援兵。既而釜棄官歸，咸以青不可保，謀遂沮。李道傳問咸：「計將安出？」咸曰：「事極不過一死耳，必不爲吾蜀累也。」語家子欽曰：「咸受國厚恩，義當擊賊，恨無兵權，獨有下策，削髮以全臣節。」會曦以書招之急，咸答書勸其稟命，既而欲親諭之，遂行，遇偽統領孟可道，知曦已僭亂，曰：「吾書不可用矣。」還至後𨫼，入帳中以刀自斷其結，披緇而出。景望遣兵拘咸於岸，曦聞怒甚。吳睍勸曦召咸主武興寺，因殺之，安丙力爲救解，乃得釋歸。曦既誅，咸語諸子曰：「吾不能討賊而棄官守，罪也。」上表自劾，安丙、楊輔等皆勉其出。丙尋奏以咸總蜀賦，從之。

　　時僭亂後，帑藏赤立。咸至武興，與丙商榷利病，兵政財計，合爲一家，請丙奏於朝。核諸司羨余，移支常平廣惠米，鑄當五錢，榜賣官，並權截四路上供，汰弱兵二萬餘，規畫備至，故軍興增支之數八千七百五十餘萬，皆不取於民。咸總賦之始，贍軍帑廩緡不過一千四十五萬餘，糧不過九十一萬餘，料不過二萬餘。咸晝夜精勤，調度有方，不二歲，益昌大軍庫有楮引百八十萬，成都免引場樁撥二百一十餘萬，城下三倉軍糧四十餘萬石，預借米本一百一十餘萬，又別貯軍糧百四十九萬石，料七萬餘，而布帛絲綿、銅鐵錢與祠牒不預焉。

　　劍外民久苦役調，或建議調東、西兩路及夔路丁壯共其勞。令始下，民憚行，馳訴于安丙，乞計直輸錢以免行，久而不克輸者十五余萬，咸蠲之。蜀錢引舊約兩界五千餘萬，半藏於官，自軍興引皆散于民，宣、總二司增創三界通行八千餘萬，價日益落。咸捐一千二百餘萬緡以收十九界之半，又與丙議合茶馬司之力，再收九十一界，續造九十三界以兌之，於是引價復昂，糴價頓減。

　　嘉陵江流忽淺，或云金人截上流，咸不動，疏而導之，自益昌至於魚梁，饋運無阻。金州地險，咸增饋米以實之，人皆曰：「金州之險，金人不可向，何益之爲？」咸曰：「敵至而慮，無及矣。」未幾，金人犯上津，守賴以固。召爲司農少卿，卒。丙列奏其功，賜諡勤節。初，宣諭使吳獵嘗表其節，詔進二秩，咸乞回贈所生父母焉。

　　論曰：宋之辱于金久矣，值我國家興師討罪，聲震河朔，乃遣孟珙帥師夾攻，遂滅其國，以雪百年之恥。而珙說禮樂、敦詩書，誠寡與二。杜杲、王登、楊掞、張惟孝，思以功名自見，雖所立有小大，皆奇才也。陳咸不從逆曦，雖不能死，然理財于喪亂之餘，蜀賴以固守，豈不賢于匹夫而莫經溝瀆者哉！


Chinese text: This work was published before January 1, 1923, and is in the
public domain worldwide because the author died at least 100 years ago.
