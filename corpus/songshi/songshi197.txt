器甲之制
器甲之制，其工署則有南北作坊，有弓弩院，諸州皆有作院，皆役工徒而限其常課。南北作坊歲造塗金脊鐵甲等凡三萬二千，弓弩院歲造角巴弓等凡千六百五十餘萬，諸州歲造黃樺、黑漆弓弩等凡六百二十餘萬。又南北作坊及諸州別造兵幕、甲袋、梭衫等什物，以備軍行之用。京師所造，十日一進，謂之「旬課」。上親閱視，置五庫以貯之。嘗令試床子弩於郊外，矢及七百步，又令別造步弩以試。戎具精致犀利，近代未有。

開寶三年五月，詔：「京都士庶之家，不得私蓄兵器。軍士素能自備技擊之器者，寄掌本軍之司；俟出征，則陳牒以請。品官準法聽得置隨身器械。」時兵部令史馮繼升等進火箭法，命試驗，且賜衣物、束帛。

淳化二年，申明不得私蓄兵器之禁。

至道二年二月，詔：先造光明細鋼甲以給士卒者，初無襯裏，宜以裏之，俾擐者不磨傷肌體。

咸平元年六月，御前忠佐石歸宋獻木羽弩箭，箭裁尺餘，而所激甚遠，中鎧甲則竿去而鏃存，牢不可拔。詔增歸宋月奉，且補其子為東西班侍。

三年四月，神騎副兵馬使焦偓獻盤鐵槊，重十五斤，令偓試之，馬上往復如飛，命遷本軍使。八月，神衛水軍隊長唐福獻所製火箭、火球、火蒺藜，造船務匠項綰等獻海戰船式，各賜緡錢。先是，相國寺僧法山，本洺州人，強姓，其族百口，悉為戎人所掠。至是，願還俗隸軍伍以效死力，且獻鐵輪撥，渾重三十三斤，首尾有刃，為馬上格戰具。詔補外殿直。

五年，知寧化軍劉永錫製手炮以獻，詔沿邊造之以充用。

六年十月，給軍中傳信牌。其制，漆木為牌，長六寸，闊三寸，腹背刻字而中分之，置鑿枘令可合；又穿二竅容筆墨，上施紙劄。每臨陣則分而持之，或傳令，則署其言而係軍吏之頸，至彼合契，乃書復命。因冀州團練使石普之請也。

仁宗時，天下久不用兵。天聖四年，詔減諸路歲造兵器之半。是歲，詔作坊造鐵槍一萬五千，給秦、渭、環、慶、延州、鎮戎軍。六年，詔：外器甲久不繕，先遣使分詣諸路閱視修治之。

景祐二年，罷秦州造輸京師弓弩三年。詔：「廣南民家毋得置博刀，犯者並鍛人並以私有禁兵律論。」先是，嶺南為盜者多持博刀，杖罪輕，不能禁，轉運使以為言，故著是令。

四年，詔作坊製栓子槍、柧槍各五萬。

康定元年四月，詔江南、淮南州軍造紙甲三萬，給陝西防城弓手。又詔河東強壯習弩者聽自置，戶四等以下官給之。八月，詔陝西製柳木旁牌。

慶曆元年，知并州楊偕遣陽曲縣主簿楊拯獻《龍虎八陣圖》及所製神盾、劈陣刀、手刀、鐵連槌、鐵簡，且言《龍虎八陣圖》有奇有正，有進有止，遠則射，近則擊以刀盾。彼蕃騎雖眾，見神盾之異，必遽奔潰，然後以驍騎夾擊，無不勝者。歷代用兵，未有經慮及此。帝閱於崇政殿，降詔獎諭。其後，言者以為其器重大，緩急難用云。

二年，詔鄜延、環慶、涇原、秦鳳路各置都作院，賜河北義勇兵弓弩箭材各一百萬。四年，賜鄜延路總管風羽子弩箭三十萬。

五年，詔諸路所儲兵械悉報三司，三司歲具須知以聞，仍約為程式預頒之。

八年，詔：「士庶之家所藏兵器，非法所許者，限一月送官。敢匿，聽人告捕。」

皇祐元年，御崇政殿，閱知澧州、供備庫副使宋守信所獻衝陣無敵流星弩、拒馬皮竹牌、火鎌石火綱三刃、黑漆順水山字鐵甲、野戰拒馬刀弩、砦腳車、衝陣劍輪無敵車、大風翎弩箭八種。

四年，河北、河東、陝西都總管司言：「郭諮所造獨轅衝陣無敵流星弩，可以備軍陣之用。詔弓弩院如樣製之。除諮為鄜延路鈐轄，許置弩五百，募土民教之。既成，經略夏安期言其便，詔立獨轅弩軍。

五年，荊南兵馬鈐轄王遂上臨陣柺槍。

至和元年，詔河北、河東、陝西路每歲夏曝器甲，有損斷者，悉令完備。如復閱視有不堪用者，知州、通判並主兵官並貶秩。

嘉祐四年，詔京師所製軍器，多不鋒利，其選朝臣、使臣各一員揀試之。

七年，詔江西制置賊盜司，在所有私造兵甲匠並籍姓名，若再犯者，並妻子徙淮南。

熙寧元年，始命入內副都知張若水、西上閣門使李評料簡弓弩而增修之。若水進所造神臂弓，實李宏所獻，蓋弩類也。以檿為身，檀為肖，鐵為登子槍頭，銅為馬麵牙發，麻繩紥絲為弦。弓之身三尺有二寸，弦長二尺有五寸，箭木羽長數寸，射三百四十餘步，入榆木半笴。帝閱而善之。於是神臂始用，而他器弗及焉。

二年，命河北州軍凡戎器分三等以聞，又詔內庫凡器甲擇其良若干條上。

四年，詔諸路遣官詣州，分庫藏甲兵器為三等如沿邊三路，而川峽不與。

五年，帝匣斬馬刀以示蔡挺，挺謂製作精而操擊便，乃命中人領工造數萬口賜邊臣，鐔長尺餘，刃三尺餘，首為大環。是歲，詔權三司度支副使沈起詳定軍器制度。起以為一己之見有限，宜令在京及三路主兵官、監官、工匠審度法度所宜，庶可傳久。詔從之。

時帝欲利戎器，而患有司苟簡。王雱上疏曰：「漢宣帝號中興賢主，而史稱技巧工匠，獨精於元、成之時。是雖有司之事，而上係朝廷之政。方今外禦邊患，內虞盜賊，而天下歲課弓弩、甲胄入充武庫者以千萬數，乃無一堅好精利實可為備者。臣嘗觀諸州作院兵匠乏少，至拘市人以備役，所作之器，但形質而已。武庫之吏，計其多寡之數而藏之，未嘗責其實用，故所積雖多，大抵敝惡。夫為政如此，而欲抗威決勝，外攘內修，未見其可也。儻欲弛武備，示天下以無事，則金木、絲枲、筋膠、角羽之材，皆民力也，無故聚工以毀之，甚可惜也。莫若更製法度，斂數州之作聚為一處，若今錢監之比，擇知工事之臣使專其職；且募天下良工散為匠師，而朝廷內置工官以總制其事，察其精窳而賞罰之，則人人務勝，不加責而皆精矣。聞今武庫太祖時弓尚有如新者，而近世所造往往不可用，此可見法禁之張弛矣。」大抵雱為此言，以迎逢上意，欲妄更舊制也。

六年，始置軍器監，總內外軍器之政。置判一人、同判一人。屬有丞，有主簿，有管當公事。先是，軍器領於三司，至是罷之，一總於監。凡產材州，置都作院。凡知軍器利害者，聽詣監陳述，於是吏民獻器械法式者甚眾。是歲，又置內弓箭南庫。軍器監奏以利器頒諸路作院為式。是年冬，以騎兵據大鞍不便野戰，始製小鞍，皮木登，長於回旋，馬射得以馳驟，且選邊人習騎者分隸諸軍。

時周士隆上書論廣西、交阯事，請為車以禦象陣，文彥博非之。安石以為自前代至本朝，南方數以象勝中國，士隆策宜可用，因論自古車戰法甚辨，請以車騎相當試，以觀其孰利。帝亦謂北邊地平，可用車為營，乃詔試車法，令沿河采車材三千兩，軍器監定法式，造戰車以進。

七年，判監呂惠卿言：「其所上弓式及其他兵器制度，下殿前、馬、步三司令定奪去取。而逐司不過取責軍校文狀以聞，非獨持其舊說不肯更張，又其智慮未必能知作器之意。臣於朝廷已行之令，非敢言改，乞就一司同議。」帝乃遣管軍郝質赴監定奪，皆曰「便」。時軍器監製器不一，材用滋耗。於是詔不以常制選官馳往州縣根括牛皮角筋，能令數羨，次第加獎。是歲，始造箭曰狼牙，曰鴨觜，曰出尖四楞，曰一插刃鑿子，凡四種推行之。

八年，詔：「河北拒馬，或多以竹為之，不足當敵。令軍器監造三萬具赴北京、澶定州。」又令計河北所少兵器製造，其不急者毋得妄費材力。又詔民戶馬死，舊不以報官者並報，輸皮筋以充用。

帝慮置監未有實效，而虛用材役，詔中書、樞密院核實其事，令條畫以聞。軍器監奏，置監以來，增造兵器若干，為工若干，視前器增而工省。帝復詰之，且令與御前工作所較工孰省，驗器孰良。王韶謂：「如此，恐內外相傾成俗。且往年軍器監檢察內臣折剝弓弩，隙由此生。今令內臣較按軍器監，又如曩日相傾無已。」帝曰：「比累累說軍器監事，若不較見事實，即中外便以為聽小臣譖訴。今令得實行法，所以明曲直也。」安石曰：「誠當如此。若每事分別曲直，明其信誕，使功罪不蔽，則天下之治久矣。」王韶曰：「軍器監事不須比較。」帝曰：「事不比較，無由見枉直。」安石曰：「朝廷治事，唯欲直而已。」其後，安石卒以辯口解帝之疑，而軍器監獲免欺冒之罪。冬十月，軍器監欲下河東等路采市曲木為鞍橋，帝以勞民費財，不許。是時，河東、陝西、廣南帥臣邀功不已，請增給兵器，帝各令給與之。至是，有乞以耕牛博買器甲者。

元豐元年冬，鄜延路經略使呂惠卿乞給新樣刀，軍器監欲下江、浙、福建路製造，帝不許，給以內南庫短刃刀五萬五千口。

二年，御批有曰：「河東路見運物材於緣邊造軍器，顯為迂費張皇，可令軍器監速罷之。」

三年，吉州奏：「奉詔市箭笴三十萬，非土地所產，且民間不素蓄，乞豫給緡錢，期以一年和市。」從之。

時西邊用兵久不解。四年春，陝西轉運使李稷奏：「本道九軍，什物之外，一皆無之，乞於永興軍庫以餘財立法營辦。」七月，涇原路奏修渭州城畢，而防城戰具寡少，乞給三弓八牛床子弩、一槍三劍箭，各欲依法式製造。詔圖樣給之。

五年七月，鄜延路計議邊事所奏乞緡錢百萬、工匠千人、鐵生熟五萬斤、牛馬皮萬張造軍器，並給之。八月，詔令沈括以劈陣大斧五千選給西邊諸將。十一月，陝西轉運使李察言：「本路都作院五，宜各委監司提舉。」從之。

六年二月，詔：熙河路守具有闕，給氈三千領、牛皮萬張，運送之。八月，從環慶路趙禼之請，以神臂弓一千、箭十萬給之。未幾，賜蘭會路藥箭二十五萬。

七年，陝西轉運副使葉康直言：「秦鳳路軍器見闕名物計四百三十餘萬，使一一為之，非十餘年可就，乞自京給賜。」詔量給之。

帝性儉約。有司造將官皮甲，欲以生絲染紅，代犛牛尾為瀝水，帝惜之，代以他毛。於一弓、一矢、一甲、一牌之用，無不盡心焉。弓曰闊閃促張弓，罷長肖舊法。矢曰減指箭。牌以欒竹穿皮為之，以易桐木牌。改素鐵甲為編挨甲。其法精密，乃劉昌祚、尹抃、閻守勤等所定制度云。

八年十月，詔內外所造軍器，以見餘物材工匠造之，兵匠、民工即罷遣之。

元祐元年，詔：三路既罷保甲團教，其器甲各送官收貯，勿得以破損拘民整治。八月，詔太僕少卿高遵惠，會工部及軍器監內外作坊及諸州都作院工器之數，以要切軍器立為歲課，務得中道，他非要切，並權住勿造。於是數年之間，督責少弛。

紹聖三年，有司言：「州郡兵備，全為虛文，恐緩急不足備禦。請稍推行熙寧之詔，常令封樁、排垛，依雜隊法。」從之。元符元年，詔江、湖、淮、浙六路合造神臂弓三千、箭三十萬。

二年，臣僚奏乞增造神臂弓，於是軍器監所造歲益千餘弓。是歲，詔河北沿邊州城壁、樓櫓、器械、各務修治，有不治者罪之。

先是，二廣路土丁令依熙寧指揮修置器械。三年，知端州蕭元刂上疏，極言傷財害民，其弊非一，乞住買槍手器械。疏奏不報。

崇寧初，臣僚爭言元祐以來因循弛廢，兵不犀利。詔復令諸路都作院創造修治，官吏考察一如熙寧時矣。時有詔造五十將器械，從工部請，令內外共造，由是都大提舉內外製造軍器所之名立焉。

初，從邢恕之議，下令創造兵車數十乘，買牛以駕。已而蔡碩又請河北置五十將兵器，且為兵車萬乘。蔡京主其說，奸吏旁緣而因為民害者深矣。

崇寧三年，河北、陝西都轉運司言：「兵車之式，若用許彥圭所定，則車大而費倍。若依往年二十將舊式，則輕小易用，且可省費。」 詔卒以許彥圭式行之。時熙河轉運副使李復先奏曰：「今之用兵，與古不同。古者征戰有禮，不為詭遇，多由正途，故車可行而敵不敢輕犯。今之用兵，盡在極邊，下砦駐軍，各以保險為利，車不能上。又戰陣之交，一進一退，車不能及，一被追襲，遂非己有。臣屢觀戎馬之間，雖糧糗、衣服、器械不能為用，況於車乎？臣聞此車之造，許彥圭因姚麟以進其說。朝廷以麟熟於邊事，而不知彥圭輕妄、麟立私恩以誤國計。其車比於常法闊六七寸，運不合轍，東來兵夫牽免不行，以致典賣衣物，自賃牛具，終日而進六七里，棄車而逃者往往而是。夫未造則有配買物材、顧差夫匠之擾；既成，又難運致，則為諸路之患有不可勝言者矣。彥圭但圖一官之得，不知有誤於國，此而不誅，何以懲後！今乞便行罷造，已造者不復運來，以寬民力。」其後，彥圭卒得罪。

元豐之時，河北、河東路軍器，每季終委逐路職司更互考察。元祐罷之。四年，因工部之請，復行之。

大觀二年，手詔曰：「前東南備禦指揮，深慮監郡縣吏急切者倚法害民，廢職者慢令失事，如築城壁、造軍器、收戰馬、習水戰之類，並可量度工力，計以歲月，漸次興作，毋得急遽科斂及差雇百姓，使急不擾民，緩不廢事，然後為稱。」尋詔限十年一切畢工。四月，罷黎、雅等州市犛牛尾，慮為民害。八月，提舉御前軍器所奏，乞如崇寧五年指揮，下諸路買牛角四十萬隻、筋十萬斤。從之。

政和二年二月，詔諸路州郡造軍器有不用熙寧法式者，有司議罰，具為令。六月，又詔並用御前軍器所降法式，前二月指揮勿行。

三年，詔：「馬甲曩用黑髹漆，今易以朱。」是歲，姚古奏更定軍器，曩時甲二副，今拆造三副；曩時手刀太重，今皆令輕便易用；曩時神臂弓硾二石三斗，今硾一石四斗。從之，悉下諸路改造。

六年，軍器少監鄧之綱奏：「國家諸路為將一百三十有一，訓練士卒，各給軍器，以備不虞。惟河北諸將軍器乃熙、豐時造，精利牢密，冠於諸路。臣恐歲久因循，多致損弊。乞自河北、陝西路為首，令諸路一新戎器，仰稱陛下追述先誌，儲戎器、壯國威之意。」從之。

七年，之綱三上奏，一言修武庫，二言整軍器，大省國用。詔升之綱為大監，又遷一官。時宇文粹中賜對崇政殿，奏武庫事，因奏：「武庫有祖宗所御軍器十餘色，乞編入《鹵簿圖志》，遇郊兵重禮，陳於儀物之首，以識武功，且示不忘創業艱難意。」是年，御筆以武庫當修軍器近一億萬，其中箭鏃五千餘萬，用平時工料，須七十年餘然後可畢。於是令鄧之綱分給沿流作院，限三年修之，而權住三年上供軍器。

八年，以之綱奏，諸路歲起上供料買分數，特免三年綱發。然自時厥後，申明郡縣牛皮角筋之禁，紛然為害者，之綱之請也。

宣和元年，權荊湖南路提點刑獄公事鄭濟奏：「本路惟潭、邵二州，各有年額製造軍器。今年製造已足，躬親試驗，並依法式，不誤施用。」詔加旌賞，以為諸路之勸。然自是歲督軍器率用御筆處分，工造不已而較數嘗闕，繕修無虛歲而每稱弊壞。大抵中外相應，一以虛文，上下相蒙，而馴致靖康之禍矣。

靖康初，兵仗皆闕，詔書屢下，嚴立賞刑，而卒亦無補。時通判河陽、權州事張旂奏曰：「河陽自今春以來，累有軍馬經過，軍士舉隨身軍器若馬甲、神臂弓、箭槍牌之類，於市肆博易熟食，名為寄頓，其實棄遣，避逃征役。拘收三日間，得器械四千二百餘物。此乃太原援師，尚且棄捐器甲，則他路軍馬事勢可知。宜諭民首納，免貽他患。」帝善旂奏，賞以一官。

初，御前軍器監、軍器所萬全軍匠以三千七百為額，東、西作坊工匠以五千為額。紹興初，役兵才千人，久之，增至五千六百餘，又於諸道增二千九百餘，本券外復增給日錢百七十、月米七斗半。於是內庫累歲兵械山積，而諸軍悉除戎器。二十六年，詔：「工匠宜減免，江、浙、福建諸州物料悉蠲之。」有司奏物料減三之一，工匠二千、雜役兵五百為額。

舊，軍器所得專達。建炎中，嘗以閹官董愨提舉，尋罷之。紹興五年，隸工部，後復以中人典領。三十年，工部言非祖宗建官意，詔依條檢察。孝宗受禪，增提點官一員，御史力論其不可，復隸工部焉。

造車之制。渡江後，東南地多沮洳險隘，不以車為主。宗澤、李綱有戰車法，王大智獻車式，皆不復用，而屬意甲胄、弧矢之利矣。建炎初，上諭宰執曰：「方今戰士無慮三十萬，若皆被堅執銳，加以弧矢之利，雖強敵，無足畏也。造弓必用良工善價。」紹興三年，提舉製造軍器所言：「以七十工造全裝甲一。又長齊頭甲每一甲用工百四十一，短齊頭甲用工七十四。乞以本所全裝甲為定式。」席益言：「諸州造馬蝗弩，不若令造弓。」詔並改造弓弩，內馬蝗弩改手射弓。

紹興四年，軍器所言：「得旨，依禦降式造甲。緣甲之式有四等，甲葉千八百二十五，表裏磨鋥。內披膊葉五百四，每葉重二錢六分；又甲身葉三百三十二，每葉重四錢七分；又腿裙鶻尾葉六百七十九，每葉重四錢五分；又兜鍪簾葉三百一十，每葉重二錢五分。並兜鍪一，杯子、眉子共一斤一兩，皮線結頭等重五斤十二兩五錢有奇。每一甲重四十有九斤十二兩。若甲葉一一依元領分兩，如重輕差殊，即棄不用，虛費工材。乞以新式甲葉分兩輕重通融，全裝共四十五斤至五十斤止。」詔勿過五十斤。三十二年，詔江東安撫司造木弩五千、箭五十萬。

隆興元年，御降木羽弩箭式，每路依式製箭百萬。淳熙九年，衢州守臣製到木鶴觜弩二千、箭十萬。又湖北、京西造納無羽箭。上曰：「箭不用羽，可謂精巧，其屋藏之。」淮東總領朱佺言：「鎮江一軍，乃韓世忠部曲。世忠造克敵弓，以當敵騎衝突，其發可至百步，其勁可穿重甲，最為利器。往歲調發，弓不免損失，存者歲久亦漸弛壞。今考諸軍見弩手八千八百四十二人，人合用兩弓，一弓一日上教，一弓備出戰，合用弓萬七千六百八十有四，僅存六千五百七十有四，餘皆不堪施教，乞下鎮江都統司足其額。」

十五年，工部侍郎李昌圖言：「弓矢之利，貴於便疾。神臂弓鬥力及遠，屢獲其用。後又又造神勁弓，及遠雖在神臂弓上，軍中多言其發遲，每神臂三矢而神勁方能一發，若臨敵之際，便疾反出神臂下。」上曰：「平原曠野宜用神勁弓，西蜀崇山峻嶺，未知孰利。」詔金州都統司詳議以聞。既而都統製吳挺奏：「神勁弓並彈子頭箭，諸軍用之誠便疾，神臂不及也。」詔從其便。楚州兵馬鈐轄言：「弩之力，勁者三十石，次者十五石，矢之鏃狀若鍬，所發何啻數百步，洞穿數人。江上諸軍有弩式，皆廢不修。」詔兩淮、荊襄沿邊城守，各製二十枝，御前軍器所亦如之。紹熙而後，日造器械，數目山積。

開慶元年，壽春府造㔶筒木弩，與常弩明牙發不同，箭置筒內甚穩，尤便夜中施發。又造突火槍，以世竹為筒，內安子窠，如燒放，焰絕然後子窠發出，如炮聲，遠聞百五十餘步。

咸淳九年，沿邊州郡，因降式製回回炮，有觸類巧思，別置炮遠出其上。且為破炮之策尤奇。其法，用稻穰草成堅索，條圍四寸，長三十四尺，每二十條為束，別以麻索繫一頭於樓後柱，搭過樓，下垂至地，栿梁垂四層或五層，周庇樓屋，沃以泥漿，火箭火炮不能侵，炮石雖百鈞無所施矣。且輕便不費財，立名曰「護陴籬索」。是時兵紀不振，獨器甲視舊制益詳。


Chinese text: This work was published before January 1, 1923, and is in the
public domain worldwide because the author died at least 100 years ago.
