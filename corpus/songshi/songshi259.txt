張美
維基百科標誌　维基百科條目︰張美
張美，字玄珪，貝州清河人。少善書計，初為左藏小吏，以彊幹聞。三司薦奏，特補本庫專知，出為澶州糧料使。周世宗鎮澶淵，每有求取，美必曲為供給。周祖聞之怒，將譴責之，而恐傷世宗意，徙美為濮州馬步軍都虞候。

世宗即位，召為樞密承旨。時宰相景範判三司，被疾，世宗命美為右領軍衛大將軍，權判三司。世宗征淮南，留美為大內部署。一日，方假寐，忽覺心動，遽驚起行視宮城中。少頃，內醞署火起，既有備，即撲滅之。俄真授三司使。

四年，世宗再幸淮上，皆為大內都點檢。北征，又為大內都部署。師還，為左監門衛上將軍，充宣徽北院使，判三司。美彊力有心計，周知其利病，每有所條奏釐革，上多可之，常以幹敏稱。世宗連歲征討，糧饋不乏，深委賴焉。然以澶淵有所求假，頗薄之，美亦自愧。恭帝嗣位，加檢校太傅。

宋初，加檢校太尉。初，李筠鎮上黨，募亡命，多為不法，漸倔彊難制。美度筠必叛，陰積粟於懷、孟間。後筠果叛，太祖親討之，大軍十萬出太行，經費無闕，美有力焉。拜定國軍節度。縣官市木關中，同州歲出緡錢數十萬以假民，長吏十取其一，謂之率分錢，歲至數百萬，美獨不取。未幾，他郡有詣闕訴長吏受率分錢者，皆命償之。

乾德五年，移鎮滄州。太平興國初來朝，改左驍衛上將軍。美獻都城西河曲灣果園二、蔬圃六、亭舍六十餘區。八年，請老，以本官致仕。雍熙二年，卒，年六十八。淳化初，諡恭惠。

子守瑛，至供備庫使。孫士宗，至內殿承制。士宗卒，士禹為崇班，士安至閤門祗候，士宣為禮賓副使。

郭守文
維基百科標誌　维基百科條目︰郭守文
郭守文，幷州太原人。父暉，仕漢為護聖軍使，從周祖征河中，戰死。守文年十四，居喪哀毀，周祖憐之，召隸帳下。廣順初，補左班殿直，再遷東第二班副都知。

宋初，遷西頭供奉官。蜀平，遷知簡州。時劍外多寇，守文悉招來集附。從潘美征嶺南，會擒劉鋹，遣守文馳傳告捷，遷翰林副使。從曹彬等平金陵，護送李煜歸闕下。時煜以拒命頗自歉，不欲生見太祖。守文察知之，因謂煜曰：「國家止務恢復疆土，以致太平，豈復有後至之責耶？」煜心遂安。改西京作坊使、領翰林司事。俄從党進破並寇於團柏谷。

太平興國初，秦州內附，蕃部騷動，命守文乘傳撫諭，西夏悅伏。三年，遷西上閤門使。是夏，汴水決於寧陵，發宋、亳丁壯四千五百塞之，命守文董其役。是冬，又與閤門副使王侁、西八作副使石全振護塞靈河縣決河。

及征太原，守文與判四方館事梁迥分護行營馬步軍。會劉繼元降，其弟繼文據代州，依遼人之援以拒命，遣守文討平之。俄受詔護定州屯兵，大破遼人於蒲城。以功遷東上閤門使、領澶州刺史。召還，擢拜內客省使。八年，滑州房村河決，發卒塞之，命守文董其役。遼人擾雄州，命守文率禁兵數萬人赴援，既至，遼人遁去。

雍熙二年，詔守文率兵屯三交，俄加領武州團練使。屬夏人擾攘，命守文帥師討之，破夏州鹽城鎮岌羅膩等十四族，斬首數千級，俘獲生畜萬計。又破咩嵬族，殲焉。諸部畏懼，相率來降，凡銀、麟、夏三州歸附者百二十五族、萬六千餘戶，西鄙遂寧。五年春，大舉北伐，為幽州道行營前軍步軍水陸都監。卒與遼人遇，為流矢所中，氣色不撓，督戰益急，軍中服其量。會大軍不利，坐違詔逗遛退軍，左遷右屯衛大將軍。事具《曹彬傳》。

明年復舊職，裁三月，拜宣徽北院使。又與田欽祚並為北面排陣使，屯鎮州。端拱初，改南院使、鎮州路都部署。又為北面行營都部署兼鎮定、高陽關兩路排陣使。是冬，遼騎南侵，大破之唐河。端拱三年十月，卒，年五十五。太宗悼惜之，贈侍中。諡忠武，追封譙王，遣中使護喪，歸葬京師。

守文沈厚有謀略，頗知書，每朝退，習書百行，出言溫雅，未嘗忤人意。先是，將臣戍邊者多致寇以邀戰功，河朔諸州殆無寧歲，既敗岐溝關，乃命守文以內職總兵鎮常山以經略之。

守文既喪月餘，中使自北邊來言：「守文死，軍士皆流涕。」帝問：「何以得此？」對曰：「守文得奉祿賜賚悉犒勞士卒，死之日，家無餘財。」帝嗟歎久之，賜其家錢五百萬，為真宗納其女為夫人，即章穆皇后也。

子崇德，至太子中舍；崇信，至西京左藏庫使、同知皇城司，贈福州觀察使；崇儼至崇儀使、全州刺史，贈潤州觀察使。

諸司使無廢朝、贈官之例，崇信、崇儼咸以后兄故，特示優禮。崇德子承壽，至虞部員外郎。天禧五年，錄承壽子若水為太常寺奉禮郎，崇仁為解州團練使。

尹崇珂
維基百科標誌　维基百科條目︰尹崇珂
尹崇珂，秦州天水人，後徙居大名。父延勳，歷磁、同、滁三州刺史。崇珂初事周世宗於藩邸，以謹厚稱。及即位，補東西班都知。從戰高平，有勞績，遷本班副點檢。從征淮南，遷都虞候，轉都指揮使，改前殿都指揮使。

宋初，出為淄州刺史，有善政，民詣闕請刻石頌德，太祖命殿中侍御史李穆撰文賜之。討湖南，為行營前軍馬軍都指揮使。荊湘平，授朗州團練使。又與潘美、丁德裕克郴州。

乾德中，征嶺表，以崇珂為行營馬步軍副部署。克廣州，擒劉鋹，即日詔與潘美同知廣州兼市舶轉運等使，錄功遷保信軍節度。未幾，南漢開府樂範、容州都指揮使鄧存忠、韶州賊帥周思瓊、春恩道都指揮使麥漢瓊等據五州之地以叛。崇珂討之，太祖遣中使李神祐督戰，數月盡平其黨，還治所。

六年，卒，年四十二。贈侍中。遣中使護其喪，歸葬洛陽。以其子昭吉、弟崇珪並為西京作坊使，昭吉領會州刺史，崇珪領歙州刺史。

初，太宗在周朝娶崇珂妹，追諡淑德皇后。昭吉至洛苑使。次子昭輯，至供奉官、閤閣門祗候。

劉廷讓
維基百科標誌　维基百科條目︰劉廷讓
劉廷讓，字光乂，其先涿州范陽人。曾祖仁恭，唐盧龍軍節度。祖守文，襲滄州盧彥威，遂據其城，昭宗授以節鉞。後其弟守光囚父仁恭，守文舉兵討之，軍敗，為守光所殺。廷讓與其父延進避難南奔。少有膂力，周祖鎮鄴，以隸帳下。廣順初，補內殿直押班，累遷龍捷都校。從世宗征淮南，以功領雷州刺史。再遷涪州團練使、領鐵騎右廂。

宋初，轉江州防禦使、領龍捷右廂。從征李筠，為行營先鋒使。建隆二年，改侍衛馬軍都指揮使、領江寧軍節度。乾德二年春，詔領兵赴潞州，以備幷寇。冬，興師伐蜀，為四川行營前軍兵馬副都部署，率禁兵步騎萬人、諸州兵萬人，由歸州進討。入其境，連破松木、三會、巫山等砦，獲蜀將南光海等五千餘人，擒戰棹都指揮使袁德宏等千二百人，奪戰艦二百餘艘。又獲水軍三千人，因度南岸，斬三千餘級。

初，夔州有鎖鏁江為浮梁，上設敵棚三重，夾江列礮具。廷讓等將行，太祖以地圖示之，指鏁江曰：「我軍至此，泝流而上，慎勿以舟師爭勝，當先以步騎陸行，出其不意擊之，俟其勢卻，即以戰棹夾攻，取之必矣。」及師至，距鏁江三十里，舍舟步進，先奪其橋，復牽舟而上，破州城，守將高彥儔自焚，悉如太祖計。遂進克萬、施、開、忠四州，峽中郡縣悉下。

明年正月，次遂州，州將陳俞率吏民來降。盡出府庫金帛以給將士。初出師也，太祖命之曰：「所得郡縣，當傾帑藏，為朕賞戰士，國家所收唯土疆爾。」故人皆效命，所至成功。蜀平，王全斌等皆坐縱部下掠奪子女玉帛及納賄賂左降，惟廷讓秋毫無犯。及全師雄等作亂，郡縣相應，寇盜蠭起。廷讓又與曹彬破之，以功改領鎮安軍節度，從征太原。開寶六年，出為鎮寧軍節度。太平興國二年，入為右驍衛上將軍。

雍熙三年，曹彬敗於岐溝關，諸將失律，多坐黜免。既而契丹擾邊，時議遣將，無愜上意者。時廷讓與宋偓、張永德並罷節鎮在環列，帝欲令擊契丹自效，乃遣分守邊郡，以廷讓知雄州，又徙瀛州兵馬都部署。是冬，契丹數萬騎來侵，廷讓與戰君子館。時天大寒，兵士弓弩皆不能彀，契丹圍廷讓數重。廷讓先分精兵屬李繼隆為後殿，緩急為援。至是，繼隆退保樂壽，廷讓一軍皆沒，死者數萬人，僅以數騎獲免。先鋒將賀令圖、楊重進皆陷於契丹。自是河朔戍兵無鬥志，又科鄉民為兵以守城，皆未習戰鬥。契丹遂長驅而入，陷深、祁、德數州，殺官吏，俘士民，所在輦金帛而去。博、魏之北，民尤苦焉。太宗聞之，下哀痛之詔。

初，廷讓詣闕待罪，太宗知為李繼隆所誤，不之責。四年，復命代張永德知雄州兼兵馬部署。是秋以疾聞，帝遣內醫診視，因上言求歸京師，不俟報，乃離屯所。帝怒，下御史按問，獄具。下詔曰：「右驍衛上將軍劉廷讓，朕以其宿舊，曾董軍政，擢自環尹，付之成師，俾控邊關，式防寇鈔。而乃以病為解，不俟報命，委棄戎重，俶裝上道。矧萬旅所集，實制於中權，列燧相望，或虞於外侮。事機一失，咎責安歸？有司議刑，當在不赦。錄其素效，特從寬典，可削奪在身官爵，配隸商州。」又黜其子如京使永德為濠州團練副使，崇儀副使永和為唐州刺史。廷讓既黜，怏怏不食，行至華州卒，年五十九。帝錄其舊勳，贈太師。

子永德，至內殿崇班；永恭，至西京作坊副使；永和，為內殿承制；永錫，至崇班；永保、永昌、永規並至閤門祗候；永崇，為崇班；永寧及孫允忠並為閤門祗候。

袁繼忠
維基百科標誌　维基百科條目︰袁繼忠
袁繼忠，其先振武人，後徙幷州。父進，仕周為階州防禦使。繼忠以父任補右班殿直。太祖平澤、潞，討幷、汾，悉預攻戰。乾德中征蜀，隸大將劉廷讓麾下。既克蜀，知雲安軍，歷嘉、蜀二州監軍。開寶中伐廣南，為先鋒壕砦。廣南平，以功遷供奉官，護隰州白壁關屯兵。時河東拒命，繼忠累入其境，破三砦，擒將校二人，得生口、馬牛羊、鎧仗逾萬計。近戍主將懼無功受譴，以誠告繼忠，繼忠以所獲分與之，遂與都巡檢郭進略地忻、代州，改天平軍巡檢。

太宗即位，以為閤門祗候，令擊梅山洞賊，破之。又巡遏邊部於唐龍鎮。太宗征太原，繼忠預破鷹揚軍，先登陷陣。契丹入代境，繼忠率兵擊走之。以功遷通事舍人，護高陽關屯兵。與崔彥進破契丹長城口，殺獲數萬眾，璽書褒美。時有勸繼忠自論其功者，繼忠不答。會趙保忠來朝獻其地，綏州刺史李克憲偃蹇不奉詔，遣繼忠諭旨，竟率克憲入朝。遷西上閤門副使。詔與田仁朗率兵定河西諸州，大破西人於葭蘆州，遷引進副使，護定州屯兵。

雍熙二年，遷西上閤門使。三年，大將田重進征契丹，命繼忠為定州路行營馬步軍都監。領師取飛狐，下靈丘，平蔚州，擒其帥大鵬翼以獻，事見《重進傳》。師還，繼忠為後殿，行列甚整。至定州，重進欲斬降卒後期至者，繼忠諭以殺降不祥，皆救免之。遷判四方館事、領播州刺史，護屯兵如故。大將李繼隆以易州靜塞騎兵尤驍果，取隸麾下，畜其妻子城中。繼忠言於繼隆曰：「此精卒，止可守城，萬一敵至，城中誰與悍者？」繼隆不從。既而契丹入寇，城陷，卒妻子皆為所俘。繼隆疑此卒怨己，欲分隸諸軍。繼忠曰：「不可，但奏升其軍額，優以廩給，使之盡節可也。」從之，眾皆感悅。繼忠因自請以隸麾下。

會契丹騎大至，駐唐河北，諸將欲堅壁待之。繼忠曰：「今強敵在近，城中屯重兵不能剪滅，令長驅深入，侵略他郡，雖欲謀自安之計，豈折衝禦侮之用乎？我將身先士卒，死於寇矣！」辭氣慷慨，眾壯之。靜塞軍摧鋒先入，契丹兵大潰。太宗聞之，降璽書獎諭，賜予甚厚。淳化初，遷引進使，護鎮定、高陽關兩路屯兵。三年，被病，召赴闕，卒，年五十五。

繼忠長厚忠謹，士大夫多與遊，前後賜賚鉅萬計，悉以犒賞士卒。身死之日，家無餘財，搢紳稱之。子用成，雍熙初登進士第，至太常博士。

崔彥進
維基百科標誌　维基百科條目︰崔彥進
崔彥進，大名人。純質有膽略，善騎射。漢乾祐中，隸周祖帳下。廣順初，補衛士。世宗鎮澶淵，令領禁兵以從。顯德初，為控鶴指揮使。從征淮南，以功遷散員都虞候。從平瓦橋關，改東西班指揮使、領昭州刺史。

宋初，改控鶴右廂指揮使、領果州團練使。征李筠，為先鋒部署，以功遷常州防禦使。從平李重進，改虎捷右廂。建隆二年，遷侍衛步軍都指揮使、領武信軍節度。大舉伐蜀，為鳳州路行營前軍副都部署。蜀平，坐縱部下略玉帛、子女及諸不法事，左遷昭化軍節度觀察留後。太祖郊祀西洛，彥進來朝，授彰信軍節度。

太平興國二年，移鎮河陽。四年正月，遣將征太原，分命攻城，以彥進與郢州防禦使尹勳攻其東，彰德軍節度李漢瓊、冀州刺史牛思進攻其南，桂州觀察使曹翰、翰林使杜彥圭攻其西，彰信軍節度劉遇、光州刺史史珪攻其北。彥進督戰甚急，太祖嘉之。晉陽平，從征幽州，又與內供奉官江守鈞率兵攻城之西北。及班師，詔彥進與西上閤門副使薛繼興、閤門祗候李守斌領兵屯關南，以功加檢校太尉。是秋，契丹侵遂城，彥進與劉廷翰、崔翰等擊破之，斬首萬級。五年，車駕北巡，以彥進為關南都部署，敗契丹於唐興口。

雍熙三年正月，命將北伐，分兵三路，詔彥進為幽州道行營馬步軍水陸副都部署，與曹彬、米信出雄州。大軍失利，彥進坐違彬節制，別道回軍，為敵所敗，召還，貶右武衛上將軍，事具《彬傳》。四年春，授保靜軍節度。端拱元年，被病，召歸闕，卒，年六十七。贈侍中。

彥進頻立戰功，然好聚財貨，所至無善政。沒後，諸子爭家財，有司攝治。太宗召見，為決之，謂左右曰：「此細務，朕不宜親臨，但以彥進嘗任節制，不欲令其子辱於父耳。」

子懷遵，至內殿崇班；懷清，至崇儀副使。

懷遵子上賢，娶鎮王女崇安縣主。懷清子從湜，娶岐王女永壽縣主，為西京左藏庫副使，後坐事除名。

張廷翰
維基百科標誌　维基百科條目︰張廷翰
張廷翰，澤州陵川人。初為漢祖親校。漢祖入汴，補內殿直，遷東西班軍使。周初，改護聖指揮使。從世宗平淮甸，以功遷鐵騎右第二軍都虞候。顯德末，改殿前散都頭都虞候。宋初，權為鐵騎左第二軍都校、領開州刺史。從平揚州，又以功遷控鶴左廂都指揮使、領果州團練使。未幾，轉龍捷左廂都指揮使、領春州團練使。乾德中，興師伐蜀，以廷翰為歸州路行營馬軍都指揮使，隨劉廷讓由歸州路進討。師次夔州，廷讓頓兵白帝廟西，俄而夔州監軍武守謙率所部來拒戰，廷翰引兵逆擊，敗之於豬頭鋪，乘勝拔其城。蜀平，授侍衛馬步軍都虞候、領彰國軍節度。開寶二年，寢疾，太祖親臨問，未幾卒，年五十三。贈侍中。

皇甫繼明
維基百科標誌　维基百科條目︰皇甫繼明
皇甫繼明，冀州蓨人。父濟，汾川令。繼明身長七尺，善騎射，以膂力聞郡中。刺史張廷翰以隸左右，薦於太祖，補殿前指揮使，歷左右番押班都知。

太宗即位，累遷至捧日軍都指揮使、領檀州刺史。太平興國七年，坐秦王廷美事，出為汝州馬步軍都指揮使。雍熙三年，召入為馬步軍副都軍頭。四年，復為捧日右廂第三軍都指揮使、領澶州刺史。田重進北征，繼明為前鋒，以功加馬步軍都軍頭。端拱二年，轉龍神衛四廂都指揮使、領羅州防禦使。即日命副高瓊為幷代部署。淳化二年，又副范廷召為平虜橋砦兵馬都部署，改高陽關部署。

至道元年，改領洋州觀察使，充環慶路馬步軍都部署，繼明謹愿，御下嚴肅，士卒頗畏憚之。二年，受詔護送輜重赴靈州，繼明已先約靈州部署田紹斌率軍迎援，適被病，裨將白守榮謂繼明曰：「君疾甚，不可行，恐失期會，守榮當率兵先往。」繼明宿將，慮守榮等輕佻，與戎人接戰，因謂之曰：「我疾少間。」遂矍鑠被甲上馬，強行至清遠軍，卒，年六十三，詔贈彰武軍節度。遷其子懷信為供奉官。

張瓊
維基百科標誌　维基百科條目︰張瓊
張瓊，大名館陶人。世為牙中軍。瓊少有勇力，善射，隸太祖帳下。周顯德中，太祖從世宗南征，擊十八里灘砦，為戰艦所圍，一人甲盾鼓噪而前，眾莫敢當，太祖命瓊射之，一發而踣，淮人遂卻。

及攻壽春，太祖乘皮船入城壕。城上車弩遽發，矢大如椽，瓊亟以身蔽太祖，矢中瓊股，死而復蘇。鏃著髀骨，堅不可拔。瓊索杯酒滿飲，破骨出之，血流數升，神色自若。太祖壯之。及即位，擢典禁軍，累遷內外馬步軍都軍頭、領愛州刺史。數日，太宗自殿前都虞候尹開封。太祖曰：「殿前衛士如狼虎者不啻萬人，非瓊不能統制。」即命瓊代為都虞候，遷嘉州防禦使。

瓊性暴無機，多所淩轢。時史珪、石漢卿方用事，瓊輕侮之，目為巫媼。二人銜之切齒，發瓊擅乘官馬，納李筠隸僕，畜部曲百餘人，恣作威福，禁軍皆懼；又誣毀太宗為殿前都虞候時事。建隆四年秋，郊禋制下，方欲肅靜京師，乃召訊瓊。瓊不伏，太祖怒，令擊之。漢卿即奮鐵撾亂下，氣垂絕，曳出，遂下御史案鞫之。瓊知不免，行至明德門，解所係繫帶以遺母。獄具，賜死於城西井亭。太祖旋聞家無餘財，止有僕三人，甚悔之。因責漢卿曰：「汝言瓊有僕百人，今何在？」漢卿曰：「瓊所養者一敵百耳。」太祖遂優恤其家。以其子尚幼，乃擢其兄進為龍捷副指揮使。


論曰：崔彥進與王全斌征蜀，黷貨殺降，以致蜀亂，惟劉廷讓一軍秋毫無犯，紀律嚴否於斯別矣。尹崇珂斤斤謹厚，臨淄攻守之績，嶺嶠廓清之勞，至於瘁事。皇甫繼明力疾以護軍行，純誠勇節，皆足嘉尚。張廷翰西征，未睹奇效。張美雖稱幹敏，而初有自愧之行。郭守文敦詩閱禮，輕財好施，慎保封疆，士卒樂用，終以勳舊蒙眷，聯姻戚里。宋初諸將，要終而論，臧否異趣，何昭昭若是哉！


Chinese text: This work was published before January 1, 1923, and is in the
public domain worldwide because the author died at least 100 years ago.
