景泰
景泰，字周卿，普州人。進士起家，補坊州軍事推官。後以尚書屯田員外郎通判慶州，即上言：「元昊雖稱臣，誠恐包藏禍心。當選主將，練士卒，修城池，儲資糧，以備不虞。」三疏不報。俄元昊反，又上《邊臣要略》二十卷。遷都官、知成州，奏《平戎策》十有五篇。

會有薦泰知兵者，召對稱旨，換左藏庫使、知寧州。任福敗，徙原州。元昊眾十萬，分二道，一出劉璠堡，一出彭陽城，入攻渭州。葛懷敏援劉璠，戰崆峒北，敗沒，敵騎逾平涼，至潘原。泰率兵五千，從間道赴原，而先鋒左班殿直張迥逗遛不進，泰斬以徇。遇敵彭陽西，裨將夏侯觀欲退守彭陽，泰弗許，乃依山而陣。未成列，敵騎來犯，泰陰遣三百騎，分左右翼，張旗幟為疑兵。敵欲遁去，將校請進擊，泰止之，遣士搜山，果得伏兵，與戰，斬首千餘級。以功遷西上閤門使、知鎮戎軍兼兵馬鈐轄。久之，領忠州刺史，徙秦鳳路馬步軍總管，卒。

子思立，熙寧中屢有戰功，為引進使、忠州防禦使、知河州，與董氈部兵戰，沒，後思忠以左藏庫副使、遂州駐泊都監擊瀘州夷人，陷於羅箇暮山下。兄弟繼死王事，人皆憐其忠。

王信
王信，字公亮，太原人。家故饒財，少勇悍。大中祥符中，盜起晉、絳、澤、潞數州，信應募籍軍，與其徒生擒賊七十人，累以功補龍、神衛指揮使。部使者表薦，召閱其藝，遷御前忠佐，領河中府、同幹鄜延丹坊州慶成軍管界捉賊，又遷龍衛都虞候兼鄜延巡檢。

康定初，劉平、石元孫戰於三川，信以所部兵薄賊，斬首數十級。遷捧日都虞候，改西京作坊使、知鎮戎軍，徙保安軍兼鄜延路兵馬都監。始至之夕，敵眾號數萬傅城，軍吏氣懾。信領勁兵二千，夜出南門與戰，失其前鋒，因按軍不動。遲明，潛上東山整軍，乘勢而下，擊走之，獲首級、馬牛居多。遷鈐轄兼經略、安撫、招討都監，領貴州刺史。葛懷敏戰敗，信出兵拒敵，俘斬甚眾。進保州刺史，就遷馬步軍都總管。四路置招討使，遂為本路招討副使。累遷馬步軍都虞候、象州防禦使，徙高陽關路。

王則反貝州，用安撫使明鎬奏，為貝州城下都總管。城破，則遁，信率兵執則而還，餘黨自焚死。拜感德軍節度觀察留後，召為步軍副都指揮使，未至，卒。贈武寧軍節度兼侍中。

蔣偕
蔣偕，字齊賢，華州鄭縣人。幼貧，有立志。父病，嘗刲股以療，父愈，詰之曰：「此豈孝邪？」曰：「情之所感，實不自知也。」舉進士，補韶州司理參軍，以秘書省著作佐郎為大理寺詳斷官。

密州豪人王澥使奴殺一家四人，偕當澥及奴皆大辟。宰相陳堯佐欲寬澥，判審刑院宋庠與偕持之不從，偕以是知名。

陝西用兵，數上書論邊事，遷秘書丞、通判同州，計置陝西錢糧。逾年，為沿邊計置青白鹽使。用龐籍、范仲淹薦，改北作坊副使、環慶路兵馬都監，歷知汾、涇二州，徙原州。邊民苦屬戶為鈔盜，偕得數輩，腰斬境上，盜為息。遷北作坊使兼本路鈐轄，明珠、康奴諸族數為寇，偕潛兵伺之，斬首四百，擒酋豪，焚帳落，獲馬、牛、羊千計。所俘皆刳割磔裂於庭下，坐客為廢飲食，而偕語笑自若。徙華州兵馬鈐轄。

湖南蠻唐和內寇，徙潭州鈐轄。賊平，知忻州，徙冀州。坐擅率糧草。降知霸州。逾年，徙恩州，領韶州刺史。屬兵糧乏絕，朝廷方募民入粟，增虛直，給券詣京師射取錢貨，謂之交鈔，患未有應令者，偕使州倉謬為入粟數，輒作鈔，遣屬官持至京師轉貿，得緡錢以補軍食。為御史彈奏，降知坊州。

儂智高反，除宮苑使、韶州團練使，為廣南東西路鈐轄。賊方圍廣州。偕馳傳十七日至城下。戰士未集，會儂智高徙軍沙頭，安撫楊畋檄偕焚糧儲，退保韶州。坐此，降潭州駐泊都監，再降北作坊使、忠州刺史。命未至，軍次賀州太平場，賊夜入營，襲殺之。贈武信軍節度觀察留後。

初，偕入廣州，即數知州仲簡曰：「君留兵自守，不襲賊，又縱步兵馘平民以幸賞，可斬也！」簡曰：「安有團練使欲斬侍從官？」偕曰：「斬諸侯劍在吾手，何論侍從！」左右解之，乃止。卒以輕肆敗。

張忠
張忠，開封人。初隸龍騎備征，選為教駿。有軍校恣掊斂，忠歐殺之，坐配鼎州。既遁去為盜，復招出。隸龍猛軍，以材武補三班借職、陝西總管司指使。數攻破堡砦，殺劇賊張海、郭邈山。從平恩州，功第一。累遷如京使、資州刺史，歷真定府、定州、高陽關、京東西路兵馬鈐轄。

儂智高反，就移廣東，領英州團練使。初，智高圍廣州，時洪州駐泊都監蔡保恭及知英州蘇緘以兵八千人據邊渡村，扼賊歸路，忠奪而將之。謂其下曰：「我十年前一健兒，以戰功為團練使，若曹勉之。」於是不介騎而前。會先鋒遇賊奔，忠手拉賊帥二人，馬陷濘，不能奮，遂中標槍死。錄其父率府副率致仕餘慶為左監門衛大將軍，賜第一區，給半俸終身；封其母為河內郡夫人；弟願遷右班殿直、閤門祗候；官其子永壽、永吉、永德及其婿劉錞凡四人。封長女為清河縣君。

郭恩
郭恩，開封人。初隸諸班，出為左侍禁、閤門祗候，歷延州西路都巡檢、環州肅遠砦主，累遷內殿承制、秦鳳路兵馬都監。開古渭州路，為前鋒，斬首九百餘級，擢崇儀副使。會掌烏族叛，又率兵攻討，斬首八十五級，遷六宅副使。累勞，補崇儀使，為秦隴路兵馬鈐轄，徙幷、代州鈐轄，管勾麟府軍馬事。

夏人歲侵屈野河西地，至耕獲時，輒屯兵河西以誘官軍。經略使龐籍每戒邊將，斂兵河東毋與戰。嘉祐二年，自正月出屯，至三月然後去。通判幷州司馬光行邊至河西白草平，數十里無寇跡。是時，知麟州武戡、通判夏倚已築一堡為候望，又與光議曰：「乘敵去，出不意可更增二堡，以據其地。請還白經略使，益禁兵三千、役兵五百，不過二旬，壁壘可城。然後廢橫戎、臨塞二堡，徹其樓櫓，徙其甲兵，以實新堡，列烽燧以通警急。從衙城紅樓之上，俯瞰其地，猶指掌也。有急，則州及橫陽堡出兵救之；敵來耕則驅之，種則蹂踐之；敵盛則入堡以避。如是，則堡外必不敢耕種，州西五六十里之內晏然矣。」籍遂檄麟州如其議。

五月，恩及武戡、走馬承受公事內侍黃道元等以巡邊為名，往按視之。會詗者言，敵兵盛屯沙黍浪，恩欲止不行。道元怒，以言脅恩，夜率步騎一千四百餘人，不甲者半，循屈野河北而行，無復部伍。夏人舉火臥牛峰，戡指以謂恩曰：「敵已知吾軍至矣。」道元曰：「此爾曹故欲沮我師。」及聞皷聲，道元猶不信。行至穀口，恩欲休軍，須曉乃登山。道元奮衣起曰：「幾年聞郭恩名，今日懦怯與賈逵何殊？」恩亦慍曰：「不過死耳！」乃行。比明，至忽里堆。敵數十人皆西走，相去數十步止。恩等踞胡床，遣使騎呼之，敵不應，亦不動。俄而起火，敵騎張左右翼，自南北交至。堆東有塹，其中有梁，謂之「斷道堰」。恩等東據梁口，與力戰，自旦至食。時敵自兩旁塹中攀緣而上，四面合擊，恩眾大潰。

夏倚方在紅樓，見敵騎自西山大下，與推官劉公弼率城中諸軍，閉門乘城。武戡走東山，趣城東，抉門以入。恩、道元及府州寧府砦兵馬都監劉慶皆被執。使臣死者五人，軍士三百八十七人，已馘耳鼻得還者百餘人，亡失器甲甚眾。恩不肯降，乃自殺。贈同州觀察使，封其妻為京兆郡君，錄其子弟有差，給舊俸三年。武戡坐棄軍除名，編管江州。

張岊
張岊，字子雲，府州府谷人。以貲為牙將，有膽略，善騎射。天聖中，西夏觀察使阿遇有子來歸。阿遇寇麟州，虜邊戶，約還子然後歸所虜。麟州還其子，而阿遇輒背約。安撫使遣岊詰問，岊徑造帳中，以逆順諭阿遇，阿遇語屈，留岊共食。阿遇袖佩刀，貫大臠啖岊，岊引吻就刀食肉，無所憚。阿遇復弦弓張鏃，指岊腹而彀，岊食不輟，神色自若。阿遇撫岊背曰：「真男子也。」翌日，又與岊縱獵，雙兔起馬前，岊發兩矢，連斃二兔。阿遇驚服，遺岊馬、橐駝，悉歸所虜。州將補為來遠砦主。手殺偽首領，奪其甲馬。時年十八，名動一軍。

元昊犯鄜延，詔麟府進兵。岊以都教練使從折繼閔破浪黃、黨兒兩族，射殺數十人，斬偽軍主敖保，以功補下班殿侍、三班差使。

時敵騎方熾，中人促賜軍衣，至麟州，不得前。康德輿管勾軍馬司事，遣岊馳騎五十往護之。至青眉浪，遇賊接戰，流矢貫雙頰，岊拔矢，鬥愈力，奪馬十二匹而還。賊兵攻府州甚急，城西南隅庳下，賊將登，眾囂曰：「城破矣！」岊乘陴大呼搏賊，賊稍卻，飛矢中右目，下身被三創，晝夜督守。又帥死士開關，護州人汲於河，訖圍解，城中水不乏，以勞，遷右班殿直。然賊嘗往來邀奪饋運，以岊為麟、府州道路巡檢。至深柏堰，遇賊數千，分兵追擊，斬首百餘級，奪兵械、馬牛數百。近郊民田，比秋成未敢獲，岊以計干張亢，得步卒九百人護之，大敗賊於龍門川。從諸將通麟州糧道，破賊於柏子砦。改左班殿直。

內侍宋永誠傳詔砦下，岊護永誠，遇賊三松嶺。賊以精騎挑戰，矢中岊臂，猶躍馬左右馳射，諸將乘勝而進，賊皆棄潰。特改西頭供奉官，又遷內殿崇班。賊破豐州，岊與諸將一日數戰，破容州刺史耶布移守貴三砦，俘獲萬計。遷禮賓副使。

明鎬在河東，以岢嵐軍當雲、朔路，奏岊為麟府路駐泊都監兼沿邊都巡檢使，駐岢嵐。張亢修並砦堡障，初議置安豐砦於石臺神，岊以為非要害之地，遂徙砦於生地骨堆以扼賊。左右親信咸曰：「擅易砦地可乎？」岊曰：「苟利國家，得罪無憾也。」卒易之。已而本道上言，左遷絳州兵馬都監。二州未解嚴，復麟府駐泊都監，屯安豐。累遷洛苑使。嘗從數騎夜入羌中偵機事，既還，羌覺追之，岊隨羌疾馳，效羌語，與羌俱數里，乃得脫。前後數中流矢，創發臂間，卒。

張君平
張君平，字士衡，磁州滏陽人。以父承訓與契丹戰死，補三班差使殿侍、黔州指揮使。獠兵屢入寇，君平引兵擊破之，以功遷奉職，除駐泊監押，徙容、白等州巡檢。又以捕賊功，遷右班殿直。

謝德權薦君平河陰窖務，擢閤門祗候，管勾汴口。建言歲開汴口，當擇其地，得其地，則水湍駛而無留沙，歲可省功百餘萬。又請沿河縣植榆柳，為令佐、使臣課最，及瘞汴河流屍，悉從其言。天聖初，議塞滑州決河，以君平習知河事，命以左侍禁簽書滑州事兼修河都監。既而河未塞，召同提點開封府界縣鎮公事。以嘗護滑州堤有功，特遷內殿崇班。君平以京師數罹水災，請委官疏鑿近畿諸州古溝洫，久之，稍完，遂詔畿內及近畿州縣長吏，皆兼管勾溝洫河道。

自畿至泗州，道路多群寇，君平請兩驛增置使臣，專主捕盜，而罷夾河巡檢，於是行者無患。復為滑州修河都監，遷供備庫副使。河平，改西作坊使，就遷鈐轄，卒。

君平有吏材，尤明於水利，自議塞河，朝廷每訪以利害。河平，君平且死，論者惜之。錄三子官。子鞏，皇祐中，以尚書虞部員外郎為河陰發運判官，管勾汴口，嗣其父職云。


論曰：孔子謂：「暴虎馮河，死而無悔者，不與也。」老氏曰：「佳兵者不祥。」景泰輩或起書生，或奮行伍，或出亡命，非有將率之材也。泰、信以區區之卒，嘗摧西夏之強鋒，頗知持重以制敵耳。蔣、張輕肆自用，竟殞於烏合之寇。恩怵道元之勢，身啖虎口，守義不屈，猶足尚也。岊之驍勇，固非臨事而懼者。君平死戰之子，乃明習水利，以吏材稱，亦可謂善變矣。

史方
史方，字正臣，開封人。應《周易》學究不中，補西第二班殿侍，再遷三班奉職，為潭、澧、鼎沿邊同巡檢，改右班殿直、閤門祗候。會澧州民訴下溪州蠻侵其土地，遣乘驛往視。自竹疏驛至申文崖，復地四百餘里，得所掠五百餘人，又置澧州、武口、楊泉、索溪四砦，以扼賊衝。就知邵州，徙澧州，遷右待禁。

天禧中，下溪州蠻彭仕漢寇辰州，殺巡檢王文慶。方勒兵入溪洞討捕，降其黨李順同等八百餘人，誅其尤惡者社忽等十九人。遷西頭供奉官、知辰州兼沿邊溪洞都巡檢使，修南、北江五砦，徙夔州。時富、順州蠻田彥晏寇施州，焚暗利砦。方領兵直抵富、順，蕩其巢穴，窮追彥晏至七女柵，降之。遷內殿崇班，改內殿承制，奉使契丹，以供備庫副使知環州、環慶路兵馬都監。

先是，磨娟、浪壴、托校、拔新、兀二、兀三六族內寇，方諭以恩信，乃傳箭牽羊乞和。減禁兵五千，徙內地以省邊費。徙慶州，遷禮賓使兼環慶路兵馬鈐轄，復知環州。歲餘，遷愛州刺史，為益州鈐轄，徙秦鳳路，遷西京作坊使，卒。

盧鑒
盧鑒，字正臣，金陵人。累舉進士不中，授三班奉職、監坊州酒稅，以右班殿直為鄜延路走馬承受公事。李繼遷寇邊，與總管王榮敗走之；又與鈐轄張崇貴擊賊，焚其積聚，斬首級而還。擢閤門祗候，為本路兵馬都監。復出蕩族帳，獲羊牛萬計。徙鳳翔、秦隴、階、成等州提點賊盜公事，尋為都巡檢使，徙利州都監。

初，繼遷聲言石隕帳前，有文曰：「天誡爾勿為中國患。」鑒時為承受，入奏事，真宗問之，鑒曰：「此詐為之以欺朝廷也，宜益為備。」至是，繼遷陷靈武，帝思其言，特遷右侍禁、知儀州。州有制勝關，最號險要，繼遷欲乘虛襲取之，放言將由此大入。諜者以告。有詔徙老幼、芻粟於內地。鑒曰：「此奸謀也，且示虜弱，搖民心，臣不敢奉詔。」卒不徙，已而賊亦不至。再遷西頭供奉官、知利州。

會歲饑，以便宜發倉粟振民。秩滿，民請留，詔留一年。提點河東路刑獄，歷知保州、廣信軍、原州，就為環慶路都監兼知慶州，徙環州。平磨媚族於合道鎮。坐事徙知丹州。累遷西京左藏庫使、恩州刺史，為環慶路鈐轄兼知環州，改西上閤門使、秦州，卒。

李渭
李渭，字師望，其先西河人，後家河陽。進士起家，為臨潁縣主簿，累官至太常博士。會河決滑州，天聖初，上治河十策，參知政事魯宗道奉詔行河。奏渭換北作坊副使，與張君平並為修河都監。未幾皆罷，以渭為鄆州兵馬都監，徙知憲州，又知鳳州兼階、成州鈐轄。

初，屬戶寇陷階州沙灘砦，渭至，詰所以然者，乃都校趙釗擾之，奏流釗道州，以恩信諭酋帥，復其砦。遷軍器庫副使，歷知原、環、慶三州。時詔舉勇略任邊者，李諮以渭應詔。徙益利路兵馬鈐轄，領惠州刺史，遷東八作使，擢西上閤門使。徙鄜延路，再遷四方館使。

寶元元年，元昊將山遇率其族來歸，且言元昊反狀，渭與知州郭勸謀，卻之。既而元昊果反。又與勸奏，以為元昊表至猶稱臣，可漸屈以禮。朝廷初以渭兼知鄜州，坐是貶為尚食使、知汝州，徙磁州。元昊犯邊，言者益歸罪於渭，復降右監門衛將軍、白波兵馬都監，卒。

王果
王果，字仲武，深州饒陽人。舉明法。歷大理寺詳斷官，遷光祿寺丞，以太子右贊善大夫為審刑院詳議官，遷殿中丞。奏邊策，試舍人院，改衣庫副使、知永寧軍，更尚食使、知保州。

契丹謀致書求關南地，使未至，果購諜者先得其稿，奏之，擢領賀州刺史兼高陽關路兵馬鈐轄。中官楊懷敏領沿邊屯田事，大廣塘水，邊臣莫敢言，果獨抗辨水侵民田，無益邊備。懷敏怒，訴果以不法，左遷青州兵馬都監。歷永興軍兵馬鈐轄、知隴州。

俄詔還，遷皇城使、河北沿邊安撫副使，徙知定州兼真定路兵馬鈐轄。叛卒據保州，果坐多傷士眾，徙知密州。又知忻州、鄜州，權秦鳳路兵馬總管，遷西上閤門使，徙知滄州，卒。

郭諮
郭諮，字仲謀，趙州平棘人。八歲始能言，聰敏過人。舉進士，歷通利軍司理參軍、中牟縣主簿，改大理寺丞、知濟陰縣。建言：「澶、滑堤狹，無以殺大河之怒，故漢以來河決多在澶、滑。且黎陽九河之原，今若引河出汶子山下，穿金堤，與橫壟合，以達於海，則害可息。」詔本道使者共議，弗合。部夫坐小法，監通利軍稅。

洺州肥鄉縣田賦不平，歲久莫治，轉運使楊偕遣諮攝令以往。既至，閉閣數日，以千步方田法四出量括，遂得其數，除無地之租者四百家，正無租之地者百家，收逋賦八十萬，流民乃復，偕奏其才，遷殿中丞、知館陶縣。

康定西征，諮上戰略，獻《拒馬槍陣法》，其制利山川險隘，以騎士試上前，擢通判鎮戎軍，募兵教習。會三司議均稅法，知諫院歐陽修言，惟諮方田法簡而易行，詔諮與孫琳均蔡州上蔡縣稅。以母憂免官。用宰相呂夷簡薦，起為崇儀副使、提舉黃御河堤岸。

時富弼使契丹，諮入對，陳大水禦戎之要。詔與楊懷敏、鄧保信行河，其議「決黎陽大河，下與胡蘆、滹沱、後唐河以注塘泊，混界河，使東北抵於海，上溢鸛鵲陂，下注北當城，南視塘泊，界截虜疆，東至海口，西接保塞。惟保塞正西四十里，水不可到，請立堡砦，以兵戍之。」詔儲用興役，會契丹約和而止。知丹、利二州。

王則叛，文彥博薦諮知冀州，運糧助攻討。賊平，徙忻州，開渭渠，導汾水，興水利，置屯田。轉運使任顓言諮有巧思，自為兵械皆可用。詔以所作刻漏、圓楯、獨轅弩、生皮甲來上，帝頗嘉之。除益州路兵馬鈐轄，累遷英州刺史，後為契丹祭奠副使、知汾州。未行，言獨轅弩可試，改鄜延路兵馬鈐轄，許置弩五百，募士兵教之。既成，經略使夏安期言其便，詔立獨轅弩軍。以西上閤門使知潞州。言懷、保二郡旁山，可以植稻；定武唐河抵瀛、莫間，可興水田。又作鹿角車、陷馬槍，請廣獨轅弩於他道。詔諮置弩千分給幷、潞，諮因上疏曰：「臣自冠武弁，未嘗一日不思禦戎之計。頃使契丹，觀幽燕地方不及三百里，無十萬人一年之費，且烏合之眾，非二十萬不敢舉。若以術制之，使舉不得利，居無以給，不逾數年，必棄幽州而遁。臣慶曆初經畫河北大水，界斷敵疆，乃其術也。臣所創車弩可以破堅甲，制奔衝，若多設之，助以大水，取幽薊如探囊中物爾。」

時三司議均田租，召還，諮陳均括之法四十條。復上《平燕議》曰：「契丹之地，自瓦橋至古北口，地狹民少。自古北口至中原，屬奚、契丹，自中原至慶州，道旁才七百餘家。蓋契丹疆土雖廣，人馬至少，儻或南牧，必率高麗、渤海、黑水、女真、室韋等國會戰，其來既遠，其糧匱乏。臣聞以近待遠，以佚待勞，以飽待饑，用兵之善計。又聞得敵自至者勝，先據便地者佚。以臣所見，請舉慶曆之策，合眾河於塘泊之北界，以限戎馬，然後以景德故事，頓兵自守。步卒十二萬，騎卒三萬，強壯三萬，歲計糧餉百八十三萬六千斛。又傍河郡邑，可以水運以給保州。然後以拒馬車三千，陷馬槍千五百，獨轅弩三萬，分選五將，臣可以備其一，來則戰，去則勿追。幽州糧儲既少，敵不可久留，不半年間，當遁沙漠。則進兵斷古北口，砦松亭關，傳檄幽薊，燕南自定。且彼之所恃者，惟馬而已。但能多方致力，使馬不獲伸用，則敵可破，幽燕可取。」帝壯其言，詔置獨轅弩二萬，同提舉百司及南北作坊，以完軍器。

諮嘗謂作汴乘索河三十六陂之流，危京師，請自鞏西山七里店孤柏嶺下鑿七十里，導洛入汴，可以四時行運。詔都水監楊佐同往計度。歸，未及論功而卒。

田敏
田敏，字子俊，本易州牙吏。雍熙中，王師討幽薊，曹彬進兵涿州，敵斷其後。王繼恩募勇士持書抵彬，敏應募，間行由祁溝關達涿州。彬得詔，選壯士五十人衛敏還，道遇賊，力戰，四十八人死，敏與兩人者，僅以身免。彬上其事，太宗召見，復令齎詔諭彬。師還，補敏易州靜砦指揮使。

端拱初，以所部兵屯定州。契丹攻北唐河，大將李繼隆遣部將逆戰，為敵所乘。奄至水南。敏以百騎奮擊，敵懼，退水北，遂引去。又出狼山，襲契丹，至滿城，獲首級甚眾。既而敵陷易州，敏失其家所在。帝擢敏本軍都虞候，賜白金三百兩，使間行求其父母，得之以歸。徙屯鎮州，而升其指揮為內員僚直。

李繼隆討夏州，奏隸麾下。敏率兵至靈州橐駝口雙塠西，遇敵，斬首三千級，獲羊馬、橐駝、鎧仗數萬計。繼隆上其功，遷御前忠佐馬步軍副都軍頭。既而又從傅潛於定州。時契丹斷蒲陰路，城中有神勇軍士千餘人。屬敵兵盛，不敢戰，敏率輕銳援出之。真宗幸天雄軍，詔敏隸高瓊，使追賊至寧遠軍，以功領涿州刺史。王均亂西川，從招安使雷有終敗賊於靈池山。賊平，遷馬步軍都軍頭。

咸平中，契丹復入寇，敏從王顯為鎮、定先鋒，大敗契丹於遂城西羊山，斬其酋長。真授單州刺史，後為邢州兵馬鈐轄。未幾，從王起屯定州，遇契丹於望都，逆戰，斬首二千餘級。徙北平砦兵馬鈐轄，領騎兵五千以當其衝。

先是，兩地供輸民多為契丹鄉導，敏自魚臺北悉驅南徙，凡七百餘戶，送定州。遷北平砦總管，賜御劍，聽以便宜從事。至是，契丹復入寇，復與敵戰楊村，敗之。敏諜知契丹主去北平十里蒲陰駐砦，敏夜率銳兵，襲破其營帳。契丹主大驚，問撻覽曰：「今日戰者誰？」撻覽曰：「所謂田廂使者。」契丹主曰：「其鋒銳不可當。」遂引眾去。

敵攻瀛州不下，欲乘虛犯貝、魏，詔敏與魏能、張凝三路兵，入敵境縱擊，以牽其勢。敏出西路，抵易州南十里，屯師石村，虜獲人畜、鎧仗以萬計。尋詔三路兵還定州，敏遇敵於鎮州之北馬頭嶺，復大破之。契丹請和，乃徙敏鎮定路都鈐轄，遷本州團練使，充鎮定路總管。徙永興軍、陝州，曆鄜延、環慶、鳳翔三路，久之，為環慶路都總管。

時後橋屬羌數擾邊，敏誅違命者十八族，又敗羅骨於三店川，遷鄭州防禦使、涇原路總管，後徙環慶。坐與部豪往還納賂為不法，降左屯衛大將軍、昭州防禦使。既而以虢州圍練使知隰州，復為環慶路都總管、儀州防禦使，卒。敏在邊二十餘年，凡遷授，多以功伐，雖晚不自飭，而朝廷亦優容之。

侍其曙
侍其曙，字景升。父稹，左監門衛大將軍。曙少舉進士不第，以父任為殿前承旨，改右班殿直。咸平中，以閤門祗候為蘇、杭、湖、秀等州都巡檢使。遷左侍禁，領東西排岸司，與謝德權提舉在京倉草場。嘗於倉隙地牧牛羊，為德權所訟。真宗以問德權曰：「牛羊食倉粟邪？」 曙聞而自劾，帝勉諭之。它日，召曙問：「汝才孰與德權？」對曰：「德權畏法慎事，臣乃敢於官倉牧牛羊，是不及也。」人多稱之。

鄂州男子聞人若挫，告其徒永興民李琰將作亂，命曙同度支判官李應機往按之。至則設方略，捕琰黨三十餘人，皆伏法。琰辭連己所不快者數十人，一切不問。青州卒龐德訟其校李緒謀以眾叛，帝疑其誣，又命曙至青州，與通判魏德昇同至劾，無驗，遂棄德市。知青州張齊賢奏曙擅戮人，帝曰：「不爾，無以安被告者。」曙還，奏德憚緒治軍嚴，故誣之。帝擢緒本軍虞候，而進曙東頭供奉官。初，太宗平河東，建塔於太原故城，塔毀，帝欲新之，遣內待經度，計工二百萬。帝疑，命曙往，減費十九。改內殿崇班。

祥符二年，黎州夷人為亂，詔曙乘驛往招撫，其酋首納款，殺牲為誓。曙按行鹽井，夷人復叛。曙率部兵百餘，生擒首領三人，斬首數十級。因上言蠻阻險拒命，請必加討。詔知慶州孫正辭、環慶駐泊都監張繼勳領陝西兵，同曙俱進，所至皆降。曙又言：王師已至而方出，請誅之。真宗謂王旦曰：「 已降而殺之，何以信四夷？」不許。夷人平，遷內殿承制，再遷如京副使、知登州。

會歲饑，請漕江、淮米以振貧乏，活者甚眾。累遷西京作坊使、惠州刺史、知桂州，徙滑州，遷西上閤門使，徙鄆州，提舉在京諸司庫務，卒。曙為人沈敏，有幹略，善論利害事，朝廷數任使之。

康德輿
康德輿，字世基，河南洛陽人。父贊元，嘗以作坊使從曹光實襲李繼遷，獲其母妻，擢崇儀使、武州刺史。贊元死，真宗追其功，錄德輿三班奉職，遷右班殿直、涇原路走馬承受，擢閤門祗候。河齧陽武埽，詔遣德輿完築。歷開封府西路都巡檢、勾當榷貨務，皆兼領埽事。改巡護開府等六州黃河堤岸。

天聖中，使夏州，賜趙德明冬服。夏人謂曰：「前康將軍戰靈武者，非先世邪？」德輿懼其復仇，紿曰：「非也。」還，勾當汴口，改西頭供奉官。用樞密使曹利用薦，遷內殿崇班、河陰兵馬都監，建沿汴斗門以節水。會積雨，汴水將溢，德輿請自京西導水入護龍河，水得不溢。歷知原州、慶州，益州路兵馬鈐轄，久之，領昭州刺史，徙幷代兵馬鈐轄、管勾麟府路軍馬事。

有蕃部乜羅為殿侍，求錦袍、驛料，德輿不與，乜羅頗出怨言。後有譖乜羅與賊通，戰則反射漢人，乜羅無以自明，乃謀附賊。指揮張岊聞之，召乜羅與飲，乜羅泣曰：「我豈附賊者邪？蓋逃死耳。」岊以告德輿：「乜羅叛，信矣，不可不殺。」元昊方屢入寇，德輿不聽，曰：「今日豈殺蕃部時邪？」岊曰：「叛者特乜羅，非眾所欲也，請為君召與飲，仆崖谷中，聲言墮馬死，安知漢殺之？」德輿猶豫不決，以問所親，所親惡岊，短毀之，岊計不得行。

知府州折繼閔聞賊將至，以告德輿，德輿怒曰：「君不召之，何以知其來也！」賊果以乜羅為響導，自後河川入襲府州。蕃漢欲入城，德輿閉門不納，或降賊，或為賊所殺，不可勝計。賊既圍府州，德輿與馬步軍副總管王元、兵馬鈐轄楊懷忠按兵不出戰，但移文轉運司調軍食。轉運副使文彥博籍民輦運，至境以俟，而德輿等終不出。及陷豐州，才出屯州城數里，三日而還。居民望見，以謂寇復至，皆棄其所齎，入保城郭。然朝廷不悉聞，德輿止坐不出戰，降為東染院使、河陽兵馬都監。尋復昭州刺史、知保州，徙真定府定州路總管，歷知代、石、儀三州，大名府路鈐轄，提舉金堤，累遷西上閤門使。

至和中，河決小吳埽，破東堤頓丘口，居民避水者趨堤上，而水至不得達，德輿以巨船五十，順流以濟之，遂免墊溺。復領果州團練使、知冀州，徙趙州。有告雲翼卒謀以上元夜劫庫兵為亂，德輿會賓屬燕飲自若，陰遣人捕首謀誅之。徙陳州鈐轄，卒。

張昭遠
張昭遠，字持正，滄州無棣人。父凝，殿前都虞候、寧州防禦使。契丹內寇，凝與康保裔伏兵瀛州，陷圍中。昭遠年十八，挺身掖出之，擢左班殿直、寄班祗候。每出使還，奏利害，多稱旨。為忻州都巡檢，改閤門祗候、知狄山軍，管勾河東緣邊安撫司，再遷內殿崇班。

天禧初，閤門副使缺員，樞密院方奏擬人，真宗曰：「朕有人矣。張昭遠知邊略，曹儀習朝儀，可並除西上閤門副使。」俄為河北緣邊安撫副使，尋知瀛州，改東上閤門副使、知定州，以引進副使復知瀛州，遷西上閤門使、知雄州。獻言歲會四榷場入中銀，帝謂輔臣曰：「先朝置榷場，所以通貨，非所以計貿易之利也。」

會大雨，陂塘大溢，昭遠勒兵築長堤，以捍其衝。徙鄜延路兵馬鈐轄，進都鈐轄，築堡成平川。領忠州刺史、知成德軍，遷四方館使。滹沱河決，壞城郭，乃修五關城，外環以堤，民至今為利。擢捧日天武四廂都指揮使、新州防禦使，歷步軍馬軍都虞候、嘉州防禦使，知代州。召還，改莫州防禦使，罷管軍，授左龍武軍大將軍、昭州防禦使，卒。特贈應州觀察使。


論曰：郭諮以其智巧材略，自見於功利之間，有足稱者。曙，抑其次也，餘皆碌碌者矣。如方之禦寇，鑒之料敵，王果持法峭深，治軍嚴辦，茲其長也。田敏屢有戰功，而貪墨敗度，幸容於時。李渭治無遠略，一失機會，關中兵禍，數年不解。德輿閉城以棄其民，昭遠計榷場所入，焉知聖人懷柔之意哉。


Chinese text: This work was published before January 1, 1923, and is in the
public domain worldwide because the author died at least 100 years ago.
