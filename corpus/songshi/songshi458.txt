隱逸中

○王樵張愈黃晞周啟明代淵陳烈孫侔劉易薑潛連庶章詧俞汝尚陽孝本鄧考甫宇文之邵吳瑛鬆江漁翁杜生順昌山人南安翁張舉

王樵，字肩望，淄州淄川人。居縣北梓桐山。博通群書，不治章句，尤善考《易》。與賈同、李冠齊名，學者多從之。咸平中，契丹遊騎度河，舉家被掠。樵即棄妻，挺身入契丹訪父母，累年不獲，還東山。刻木招魂以葬，立祠畫像，事之如生，服喪六年，哀動行路。又為屬之尊者次第成服，北望歎曰：「身世如此，自比於人可乎！」遂與俗絕，自稱贅世翁，唯以論兵擊劍為事。一驢負裝，徒步千里，晚年屢遊塞下。畫策幹何承矩、耿望，求滅遼復仇，不用。乃於城東南隅累磚自環，謂之「繭室」。銘其門曰：「天生王樵，薄命寡智，材不濟時，道號『贅世』。生而為室，以備不虞，死則藏形，不虞乃備。」病革，入室自掩戶卒。治平末，職方郎中向宗道知淄州，訪繭室，已構屋為民居。得樵甥牟氏子，乃知改葬。因而即其地復作繭室及祠堂，刻石以記之。

張愈字少愚，益州郫人，其先自河東徙。愈雋偉有大志，遊學四方，屢舉不第。寶元初，上書言邊事，請使契丹，令外夷相攻，以完中國之勢，其論甚壯。用使者薦，除試秘書省校書郎，願以授父顯忠而隱於家。文彥博治蜀，為置青城山白雲溪杜光庭故居以處之。丁內艱，鹽酪不入口。再期，植所持柳杖於墓，忽生枝葉，後合抱。六召不應。喜奕棋。樂山水，遇有興，雖數千里輒盡室往。遂浮湘、沅，觀浙江，升羅浮，入九疑，買石載鶴以歸。杜門著書，未就，卒。

妻蒲氏名芝，賢而有文，為之誄曰：「高視往古，哲士實殷，施及秦、漢，餘烈氛氳。挺生英傑，卓爾逸群，孰謂今世，亦有其人。其人伊何？白雲隱君。嘗曰丈夫，趨世不偶，仕非其志，祿不可苟，營營末途，非吾所守。吾生有涯，少實多艱，窮亦自固，困亦不顛。不貴人爵，知命樂天，脫簪散發，眠雲聽泉。有峰千仞，有溪數曲，廣成遺趾，吳興高躅。疏石通逕，依林架屋，麋鹿同群，晝遊夜息。嶺月破雲，秋霖灑竹，清意何窮，真心自得，放言遺慮，何榮何辱？孟春感疾，閉戶不出，豈期遂往，英標永隔。抒詞哽噎，揮涕汍瀾，人誰無死，惜乎材賢。已矣吾人，嗚呼哀哉！」

黃晞，字景微，建安人。少通經，聚書數千卷，學者多從之遊，自號聱隅子。著《歔欷瑣微論》十卷，以謂聱隅者枿物之名，歔欷者歎聲，瑣微者述辭也。石介在太學，遣諸生以禮聘召，晞走匿鄰家不出。樞密使韓琦表薦之，以為太學助教致仕。受命一夕卒。

周啟明字昭回，其先金陵人，後占籍處州。初以書謁翰林學士楊億，億攜以示同列，大見歎賞，自是知名。四舉進士皆第一。景德中，舉賢良方正科，既召，會東封泰山，言者謂此科本因災異訪直言，非太平事，遂報罷。於是歸，教弟子百餘人，不復有仕進意，里人稱為處士。轉運使陳堯佐表其行義於朝，賜粟帛。仁宗即位，除試助教，就加廩給。久之，特遷秘書省秘書郎。改太常丞，卒。啟明篤學，藏書數千卷，多手自傳寫，而能口誦之。有古律詩、賦、箋、啟、雜文千六百餘篇。

代淵，字蘊之，本代州人。唐末，避地導江，家世為吏，有陰德。淵性簡潔，事親以孝聞。受學於李畋、張達。年四十，鄉人更勸，舉進士甲科，得清水主簿。歎曰：「祿不及親，何所為耶？」還家教授，坐席常滿。安撫使舉鳳州團練推官，不就。知益州楊日嚴又薦之，遂以太子中允致仕。謝絕諸生，著《周易旨要》、《老佛雜說》數十篇。田況上其書，自太常丞改祠部員外郎。晚年日菜食，巾褐山水間，自號虛一子。長吏歲時致問，澹然與對，略不及私。嘉祐二年九月，有疾，召術士擇日，雲「丙申吉」，頷之，是日沐浴而絕。

陳烈字季慈，福州候官人。性介僻，篤於孝友。居親喪，勺飲不入於口五日，自壯及老，奉事如生。學行端飭，動遵古禮，平居終日不言，禦童仆如對賓客。里中人敬之，冠昏喪祭，請而後行。從學者常數百。賢父兄訓子弟，必舉烈言行以示之。

嘗以鄉薦試京師不利，即罷舉。或勉之求仕，則曰：「伊尹守道，成湯三聘以幣；呂望既老，文王載之俱歸。今天子仁聖好賢，有湯、文之心，豈無先覺如伊、呂者乎？」仁宗屢詔之，不起。人問其故，應曰：「吾學未成也。」公卿大夫、郡守、鄉老交章稱其賢。嘉祐中，以為本州教授，歐陽修又言之，召為國子直講，皆不拜。

已而福建提刑王陶言其為妻林氏所訟，因詆烈貪詐，乞奪所受恩。司馬光為諫官，率同列爭曰：「臣等每患士無名檢，故舉烈以厲風俗。烈平生操守，出於誠實，雖有迂闊不合中道，猶為守節之士，當保而全之。若夫婦不相諧，則聽之離絕，毋使節行之士為橫辱所挫。」陶說遂不行。

元祐初，部使者申薦之，詔從其尚，以宣德郎致仕。明年，復教授本州。在職不受廩奉，鄉里問遺絲毫無所受；家租有餘，則推以濟貧乏。卒，年七十六。

孫侔，字少述，與王安石、曾鞏遊，名傾一時。早孤，事母盡孝。誌於祿養，故屢舉進士。及母病革，自誓終身不求仕。客居江、淮間，士大夫敬畏之。

劉敞知揚州，言其孝弟忠信，足以扶世矯俗，求之朝廷，呂公著、王安石之流也。詔以為揚州教授，辭。敞守永興，辟入幕府，亦辭。英宗時，沈遘及王陶、韓維連薦之，授忠武軍推官、常州推官，皆不赴。

少與安石友善，安石為相，過真州與相見，侔待之如布衣交。卒，年六十六。

初，王回、王令、常秩與侔皆有盛名，回、令不壽，秩為隱不竟，唯侔以不仕始終。

劉易，忻州人。性介烈，博學好古，喜談兵。韓琦知定州，上其所著《春秋論》，授太學助教、并州州學說書。不能屈誌仕進，寓居於虢之盧氏，習辟穀術。趙抃復薦其行誼，賜號退安處士。易作詩，琦每為書之石，或不可其意輒滌去，琦亦再書之。尹洙帥渭，延致尊禮，狄青代洙，遇之亦厚。治平末，卒，琦作文祭之云：「剛介之性，天下能合者有幾？淵源之學，古人不到者甚多。」其敬之如此。熙寧察訪定戶役，詔易家用處士如七品恩，得減半，示優禮雲。

薑潛，字至之，兗州奉符人。從孫復學《春秋》。用田況舉召試學士院，為明州錄事參軍。以母思鄉求致仕，敕過門下，知封駁司吳奎封還之，而與韓絳共上章以薦，徙兗州錄事參軍。從奎辟鄆州教授，奎升堂拜其母，又薦為國子直講、韓王宮伴讀。謁宗正允弼，吏引趨庭，潛不答，呼馬欲去，遂以客禮見。

熙寧初，詔舉選人淹滯者與京官凡三十七人，潛在選中。神宗聞其賢，召對延和殿，訪以治道何以致之，對曰：「有《堯》、《舜》二《典》在，顧陛下致之之道何如。」知陳留縣，至數月，青苗令下，潛出錢，榜其令於縣門，已，徙之鄉落，各三日無應者。遂撤榜付吏曰：「民不願矣！」錢以是獨得不散。司農、開封疑潛沮格，各使其屬來驗，皆如令。而條例司劾祥符住散青苗錢，潛知且不免，移疾去，縣人詣府請留之，不得。家居卒，年六十六。

連庶字居錫，安州應山人。舉進士，調商水尉、壽春令。興學，尊禮秀民，以勸其俗；開瀕淮田千頃，縣大治。淮南王舊壘在山間，會大水，州守議取其甓為城，庶曰：「弓矢舞衣傳百世，藏於王府，非為必可用，蓋以古之物傳於今，尚有典刑也。」壘因是得存。以母老乞監陳州稅。嘗送客出北門，見日西風塵，而冠蓋憧憧不已，慨然有感，即日求分司歸。久之，翰林學士歐陽修、龍圖閣直學士祖無擇言庶文學行義，宜在台閣。以知昆山縣，辭不行。累遷職方員外郎，卒。

庶始與弟庠在鄉里，時宋郊兄弟、歐陽修皆依之。及二宋貴達，不可其志，退居二十年。守道好修，非其人不交，非其義秋毫不可汙也。庶既死，宋郊之孫義年為應山令，緣邑人之意，作堂於法興僧舍，繪二宋及庶、庠之像祠事之。庠亦登科，敏於政事，號良吏，終都官郎中。

章詧字，隱之，成都雙流人。少孤，鞠於兄嫂，以所事父母事之。博通經學，尤長《易》、《太玄》，著《發隱》三篇，明用蓍索道之法，知以數寓道之用、三摹九據始終之變。蜀守蔣堂、楊察、張方平、何郯、趙抃咸以逸民薦，一賜粟帛，再命州助教，不就。嘉祐中，賜號衝退處士。王素時為州，因更其所居之鄉曰處士，裏曰通儒，坊曰衝退。詧由是益以道自裕，尊生養氣，憂喜、是非亦不以撓其心形。

嘗訪里人範百祿，謂曰：「子辟穀二十餘年，今強力尚足，子亦嘗知以氣治疾之說乎？」百祿因從扣《太玄》，詧為解述大旨，再復《摛》詞曰：「『人之所好而不足者，善也；所醜而有餘者，惡也。君子能強其所不足，而拂其所有餘，《太玄》之道幾矣。』此子雲仁義之心，予之於《太玄》也，述斯而已。若苦其思，艱其言，迂溺其所以為數而忘其仁義之大，是惡足以語夫道哉？」熙寧元年，卒，年七十六。子禩，亦好古學，嘗應行義敦遣詔。仍世有隱德，其所居猶存。

俞汝尚，字退翁，湖州烏程人。少時讀書於鄣南之昆山。為人溫溫有禮，議論不苟。不可於意，有所不言，言之未嘗妄也。不肯料理生事，不以貧乏撓其懷，澹於勢利。聞人善言善行，記之不忘，時時為人道之。擢進士第，涉曆州縣，無少營進取之心。嘗知導江縣，新繁令卒，使者使承其乏，將資以公田，辭，不許，至則悉以周舊令之家。熙寧初，簽書劍南西川判官。趙抃守蜀，以簡靜為治，每旦退坐便齋，諸吏莫敢至，唯汝尚來輒排闥徑入，相對清談竟暮。

王安石當國，患一時故老不同己，或言汝尚清望，可置之御史，使以次彈擊。驛召詣京師，既知所以薦用意，力辭，章再上得免。親故有責以不能與子孫為地者，汝尚笑曰：「是乃所以為其地也。」還家苦貧，未能忘祿養。又從趙抃於青州，遂以屯田郎中致仕。蘇軾、蘇轍、孫覺、李常皆賦詩文歎美之。

優遊數年，當六月徂暑，寢室不可居，出舍於門，妻黃就視之，汝尚曰：「人生七十者希，吾與夫人皆過之，可以行矣。」妻應曰：「然則我先去。」後三日卒。汝尚庀其喪，為作銘，召諸子告曰：「吾亦從此逝矣。」隱幾而終，相去才十日。孫侔，紹興中敷文閣直學士。

陽孝本，字行先，虔州贛人。學博行高，隱於城西通天岩。蘇頌、蒲宗孟皆以山林特起薦之。蘇軾自海外歸，過而愛焉，號之曰玉岩居士。嘗直造其室，知其不娶，戲以為元德秀之流。孝本自言為陽城之裔，故軾詩有云：「眾謂元德秀，自稱陽道州。」嘉之也。隱遁二十年，一時名士多從之遊。崇寧中，舉八行，解褐為國子錄，再轉博士。以直秘閣歸，卒，年八十四。

鄧考甫，字成之，臨川人。第進士，曆陳留尉、萬載永明令、知上饒縣，積官奉議郎，提點開封府界河渠，坐事去官，遂閉戶著書，不復言仕。

元符末，詔求直言。考甫年八十一，上書云：「亂天下者，新法也，末流之禍，將不可勝言。今宜以時更化，純法祖宗。」因論熙寧而下，權臣迭起，欺世誤國，曆指其事而枚數其人。蔡京嫉之，謂為詆訕宗廟，削籍羈筠州。崇寧去黨碑，釋逐臣，同類者五十三人，其五十人得歸，惟考甫與範柔中、封覺民獨否，遂卒於筠。且死，命幼孫名世執筆，口占百餘言，其略曰：「予自謂山中宰相，虛有其才也；自謂文昌先生，虛有其詞也。不得大用於盛世，亦無憾焉，蓋有天命爾。」所論述有《卜世大寶龜》、《伊周素蘊》、《義命雜著》、《太平策要》等，凡二百五十餘篇。

宇文之邵，字公南，漢州綿竹人。舉進士，為文州曲水令。轉運以輕縑高其價，使縣鬻於民。之邵言：「縣下江上山，地狹人貧，耕者亡幾，方歲儉饑，羌夷數入寇，不可復困之以求利。」運使怒。

會神宗即位求言，乃上疏曰：「天下一家也。祖宗創業、守成之法具在。陛下方居諒陰，諂諛奸佞之人屏伏未動，正可念五聖之功德，常若左右前後。京師者，諸夏之視效，俗宜敦厚，而勿憸薄浮侈是尚。公卿大夫，民之表也，宜以名節自勵，而勢利合雜是先。願以節義廉恥風導之，使人知自重。千里之郡，有利未必興，有害未必除者，轉運使、提點刑獄製之也。百里之邑，有利未必興，有害未必除者，郡製之也。前日赦令，應在公逋負一切蠲除，而有司操之益急，督之愈甚，使上澤不下流，而細民益困。如擇賢才以為三司之官，稍假郡縣以權，則民瘼除矣。然後監番、棸、蹶、楀之盛以保安外戚，考《棠棣》、《角弓》之義以親睦九族，興墜典，拔滯淹，遠誇毗，來忠讜。凡所建置，必與大臣共議以廣其善，號令威福則專製之。如此，則天下之人思見太平可拱而俟也。」

疏奏不報。喟然曰：「吾不可仕矣。」遂致仕，以太子中允歸，時年未四十。自強於學，不易其志，日與交友為經史琴酒之樂，退居十五年而終。司馬光曰：「吾聞誌不行，顧祿位如錙銖；道不同，視富貴如土芥。今於之邵見之矣。」範鎮亦曰：「之邵位下而言高，學富而行篤，少我二十一歲而先我掛冠，使吾慊然。」其為兩賢所推尚如此。

吳瑛，字德仁，蘄州蘄春人。以父龍圖閣學士遵路任補太廟齋郎，監西京竹木務，簽書淮南判官，通判池州、黃州，知郴州，至虞部員外郎。治平三年，官滿如京師，年四十六，即上書請致仕。公卿大夫知之者相與出力挽留之，不聽，皆歎服以為不可及，相率賦詩飲餞於都門，遂歸。

蘄有田，僅足自給。臨溪築室，種花釀酒，家事一付子弟。賓客至必飲，飲必醉，或困臥花間，客去亦不問。有臧否人物者，不酬一語，但促奴益行酒，人莫不愛其樂易而敬其高。嘗有貴客過之，瑛酒酣而歌，以樂器扣其頭為節，客亦不以為忤。視財物如糞土，妹婿輒取家財數十萬貸人，不能償，瑛哀之曰：「 是人有母，得無重憂！」召而焚其券。門生為治田事曆歲，忽謝去，曰：「聞有言某簿書為欺者，誼不可留。」瑛命取前後文書示之，蓋未嘗發封也。盜入室，覺而不言，且取其被，乃曰：「他物唯所欲，夜正寒，幸舍吾被。」其真率曠達類此。

哲宗朝有薦之者，召為吏部郎中，就知蘄州，皆不起。崇寧三年感疾，即閉閤謝醫藥，至垂絕不亂。卒，年八十四。

鬆江漁翁者，不知其姓名。每棹小舟遊長橋，往來波上，扣舷飲酒，酣歌自得。紹聖中，閩人潘裕自京師調官回，過吳江，遇而異焉，起揖之曰：「 予視先生氣貌，固非漁釣之流，願丐緒言，以發蒙陋。」翁瞪視曰：「君不凡，若誠有意，能過小舟語乎？」裕欣然過之。翁曰：「吾厭喧煩，處閑曠，遁跡於此三十年矣。幼喜誦經史百家之言，後觀釋氏書，今皆棄去。唯飽食以嬉，尚何所事？」裕曰：「先生澡身浴德如此。今聖明在上，盍出而仕乎？」笑曰：「君子之道，或出或處，吾雖不能棲隱岩穴，追園、綺之蹤，竊慕老氏曲全之義。且養誌者忘形，養形者忘利，致道者忘心，心形俱忘，其視軒冕如糞土耳，與子出處異趣，子勉之。」裕曰：「 裕也不才，幸聞先生之高義，敢問舍所在。」曰：「吾姓名且不欲人知，況居室耶！」飲畢，長揖使裕反其所，鼓枻而去。

杜生者，潁昌人。不知其名，縣人呼為杜五郎。所居去縣三十里，有屋兩間，與其子並居，前有空地丈餘，即為籬門，生不出門者三十年。

黎陽尉孫軫往訪之。其人頗灑落，自陳村人無所能，官人何為見顧。軫問所以不出門之因，笑曰：「以告者過也。」指門外一桑曰：「憶十五年前，亦曾納涼其下，何謂不出？但無用於時，無求於人，偶自不出耳，何足尚哉。」問所以為生，曰：「昔時居邑之南，有田五十畝，與某兄同耕。迨兄子娶婦，度所耕不足贍，乃盡以與兄，而攜妻子至此，蒙鄉人借屋，遂居之。唯與人擇日，又賣醫藥以給飦粥，亦有時不繼。後子能耕，荷長者見憐，與田三十畝使之耕，尚有餘力，又為人傭耕，自此食足。鄉人貧，以醫術自業者多。念己食既足，不當更兼他利，由是擇日賣藥，一切不為。」問常日何所為，曰：「端坐耳。」「頗觀書否？」曰：「二十年前，曾有人遺一書策，無題號，其間多說浮名經，當時極愛其議論，今忘之，並書亦不知所在矣。」時盛寒，布袍草屩，室中枵然，而氣韻閑曠，言詞精簡，蓋有道之士也。問其子之為人，曰：「村童也，然性質甚淳厚，不妄言，不敢嬉。唯間一至縣買鹽酪，可數行跡以待其歸，徑往徑還，未嘗旁遊一步也。」軫嗟歎，留連久之，乃去。後至延安幕府，為沈括言之。括時理軍書，迨夜半，疲極未臥，聞軫談及此，及頓忘其勞。

順昌山人。靖康末，有避亂於順昌山中者，深入得茅舍，主人風裁甚整，即之語，士君子也。怪而問曰：「諸君何事挈妻孥能至是耶？」因語之故。主人曰：「亂何自而起耶？」眾爭為言，主人嗟惻久之，曰：「我父為仁宗朝人也，自嘉祐末卜居於此，因不復出。以我所聞，但知有熙寧紀年，亦不知於今幾何年矣。」

南安翁者。漳州陳元忠客居南海日，嘗赴省試過南安，會日暮，投宿野人家，茅茨數椽，竹樹茂密可愛。主翁雖麻衣草屨，而舉止談對宛若士人。几案間有文籍散亂，視之皆經、子也。陳叩之曰：「翁訓子讀書乎？」 曰：「種園為生耳。」「亦入城市乎？」曰：「十五年不出矣。」 問：「藏書何用？」曰：「偶有之耳。」因雜以他語。少焉，風雨暴作，其二子歸，舍鉏揖客，人物不類農家子。翁進豆羹享客，不復共談，遲明別去。

陳以事留城中，翌日，見翁倉遑而行，陳追詰之曰：「翁雲十五年不出城，何為到此？」曰：「吾以急事不容不出。」問之，乃大兒於關外鬻果失稅，為關吏所拘。陳為謁監征，至則已捕送郡。翁與小兒偕詣庭下，長子當杖，翁懇白郡守曰：「某老鈍無能，全藉此子贍給。若渠不勝杖，則翌日乏食矣。願以身代之。」小兒曰：「大人豈可受杖，某願代兄。」大兒又以罪在己，甘心焉，三人爭不決。小兒來父耳旁語，若將有所請，翁叱之，兒必欲前。郡守疑之，呼問所以，對曰：「大人元係帶職正郎，宣和間累典州郡。」翁急拽其衣使退，曰：「兒狂，妄言。」守詢誥敕在否，兒曰：「見作一束置甕中，埋於山下。」守立遣吏隨兒發取，果得之，即延翁上坐，謝而釋其子。次日，枉駕訪之，室已虛矣。

張舉字子厚，常州人。登進士甲科。以無他兄弟，獨養其親，不忍斯須去左右。親友強之仕，乃調青溪主簿，亦不之官。閉戶讀書四十年，手校數萬卷，無一字舛。窮經著書，至夜分不寐。元豐中，近臣薦其高行。至於元祐，大臣復薦之，起教授潁州，辭不就。於是孫覺、胡宗愈、范祖禹交章言曰：「舉且死草萊，後世必以為朝廷失士。」蘇軾言之尤切。詔拜秘書省校書郎，敕郡縣致禮敦遣，竟不出。

舉孝弟修於家，忠信行於友，聲名聞於人，蹈中守常，從容不迫，為當時名流所慕，以不造門為恥。崇寧四年，卒。明年，詔以舉隱德丘園，聲聞顯著，賜諡曰正素先生。


Chinese text: This work was published before January 1, 1923, and is in the
public domain worldwide because the author died at least 100 years ago.
