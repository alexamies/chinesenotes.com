兵八○揀選之制廩給之制

揀選之制建隆初，令諸州召募軍士部送闕下，至則軍頭司覆驗等第，引對便坐，而分隸諸軍焉。其自廂軍而升禁兵，禁兵而升上軍，上軍而升班直者，皆臨軒親閱，非材勇絕倫不以應募，餘皆自下選補。

咸平五年，於環、慶等州廂軍馬步軍六千餘人內選材勇者四千五百人，付逐砦屯防，以代禁兵。

景德二年，宣示：「殿前、侍衛司諸禁軍中老疾者眾，蓋久從征戍，失於揀練，每抽替至京，雖量加閱視，亦止能去其尤者。今多已抽還，宜乘此息兵，精加選揀，雖議者恐其動眾，亦當斷在必行。昔太祖亦嘗患此，遂盡行揀閱，當時人情深以為懼，其後果成精兵。」樞密使王繼英等曰：「今兵革休息，不乘此時遴選，實恐冗兵徒費廩食。」帝曰：「然。近者契丹請盟，夏人納款，恐軍旅之情謂國家便謀去兵惜費。」乃命先於下軍選擇勇力者次補上軍。其老疾者，俟秋冬慎擇將臣令揀去之。

三年正月，詔遣樞密都承旨韓崇訓等與殿前司、侍衛馬步軍司揀閱諸軍兵士，供備庫使、帶禦器械綦政敏等分往京東、西路揀閱。八月，詔效順第一軍赴京揀閱，以補虎翼名闕。是軍皆河東人，帝念其累戍勞苦，故升獎焉。

大中祥符二年四月，詔曰：「江南、廣東西路流配人等，皆以自抵憲章，久從配隸，念其遠地，每用軫懷。屬喬嶽之增封，洽溥天之大慶，不拘常例，特示寬恩。江南路宜差內殿崇班段守倫就升州、洪州，廣南東、西路差殿直、閣門祗候彭麟就桂州，與本路轉運使同勾抽諸州雜犯配軍，揀選移配淮南州軍牢城及本城。有少壯堪披帶者，即部送赴闕，當議近上軍分安排。如不願量移及赴闕者，亦聽。若地理遠處，即與轉運使同乘傳就彼，依此揀選。」

五年正月，帝諭知樞密院王欽若等：「在京軍校差充外處人員，軍數不足，有妨訓練，可詔示殿前、侍衛馬步軍司簡補。禁軍逐指揮兵士內，捧日上三軍要及三百人，龍衛上四軍各二百五十人，拱聖、驍騎、驍勝、寧朔、神騎、雲武騎各三百五十人，並於下次軍營升填，須及得本額等樣，及令軍頭司於諸處招揀到人內選填。營在京者引見分配，在外處者準此，仍委逐司擘畫開坐以聞。在京差出者，候替回揀選。」

九年十一月，詔河北、河東、陝西諸州軍揀料本城兵，五百人以上升為一指揮，於本處置營教閱武藝，升為禁軍。

天禧元年二月，遣使分往諸州軍揀廂軍驍壯及等者升隸上軍。六月，召選天下廂兵遷隸禁軍者，凡五千餘人。天聖間，嘗詔樞密院次禁軍選補法：

凡入上四軍者，捧日、天武弓以九斗，龍衛、神衛弓以七斗，天武弩以二石七斗，神衛弩以二石三斗為中格。恩、冀員僚直、驍捷軍士選中四軍，則不復閱試。自餘招揀中者，並引對。凡員僚直闕，則以選中上軍及龍衛等樣、弓射七斗合格者充，仍許如龍衛例選補班直。

凡選禁軍，自奉錢三百已上、弓射一石五斗、弩蹠三石五斗、等樣及龍衛者，並親閱，以隸龍衛、神衛。凡騎御馬直闕小底，則閱拱聖、驍騎少壯善射者充。凡弓手，內殿直以下選補殿前指揮使，射一石五斗；禦龍弓箭直選補禦龍直、禦龍骨朵子直，東西班帶甲殿侍選補長入祗候，禦龍諸直將虞候選補十將，射皆一石四斗；東西班、散直選補內殿直，捧日、員僚直、天武、龍衛、神衛親從選補諸班直，禦龍骨朵子直、弓箭直將虞候選補十將，禦龍直長行選補將虞候，射皆一石三斗；員僚、龍禦、騎御馬直小底選補散直，射皆一石二斗。凡弩手，東西班帶甲殿侍選補長騎祗候，射四石；禦龍弩直將虞候選補十將，射三石八斗；長行選補將虞候，射三石五斗。其捧日、天武、龍衛親從選補弩手班、禦龍弩直者，亦如之。其次別為一等，減二斗。自餘殿前指揮使、諸班直以歲久若上名出補外職者，所試弓弩鬥力皆遽減，弓自一石三斗至八斗，弩自三石二斗至五斗各有差。

凡班直經上親閱隸籍者，有司勿復按試。其升軍額者，或取少壯拳勇，或旌邊有勞。至於河清遽補，牢城配軍亦間下詔選補，蓋使給役者有時而進，負罪者不終廢也。其退老疾，則以歲首，或出軍回；轉員皆揀汰，上軍以三歲。河北遇大閱亦如之。景祐元年，詔選教駿填拱聖諸軍，退其老疾為剩員，不任役者免為民。

三年，詔選驍騎、雲騎、驍勝填拱聖，武騎、寧朔、神騎填驍騎。

康定元年，選禦輦官為禁軍。輦官二十六人遮輔臣喧訴，斬其首二人，餘黥隸嶺南，卒選如初。

慶曆三年，詔韓琦、田況選京師奉錢五百已上禁軍武技精捷者，營取五人，樞密院籍記姓名，以備驅使。況因言：「今天下兵逾百萬，視先朝幾三倍，自昔養兵之冗，未有若是。且諸路宣毅、廣勇等軍孱弱眾甚，大不堪戰，小不堪役。宜分遣官選不堪戰者降為廂軍，不堪役者釋之。」上然其言。

皇祐元年，揀河北、河東、陝西、京東西禁廂諸軍，退其罷癃為半分，甚者給糧遣還鄉里。係化外若以罪隸軍或嘗有戰功者，悉以剩員處之。

三年，韓琦奏：「河北就糧諸軍願就上軍者，許因大閱自言。若等試中格，舊無罪惡，即部送闕，量材升補。」乃詔四路都總管司：「自今春秋閱，委主管選長五尺六寸已上、弓一石五斗、弩三石五斗者，並家屬部送闕。

嘉祐二年，詔神衛水軍等以五年，諸司庫務役兵以三年一揀。五年，選京東西、陝西、河北、河東本城、牢城、河清、裝禦、馬遞鋪卒長五尺三寸勝帶甲者，補禁軍。其嘗犯盜亡坐黥者，配外州軍歸遠、壯勇。

八年，右正言王陶奏：「天下廂軍以歲首揀，至於禁軍雖有駐紮還日揀法，或不舉。臣竊惟調發禁軍本籍精銳，軍出之時尤當揀練。請下有司，凡調發禁軍，委當職官汰年六十已上，將校年六十五已上衰老者，如此則兵精而用省矣。」下其章。殿前、馬步軍司奏曰：「舊制，遣戍陝西、河北、河東、廣南被邊諸軍悉揀汰，餘路則無令。請自今諸軍調發，悉從揀法。」詔可。又詔：「凡選本城、牢城軍士以補龍猛等軍者，並案籍取嘗給奉錢五百及龍猛等者，以配龍猛；其不及等與嘗給奉錢四百以下，若百姓黥隸及龍騎等者，以配龍騎；其龍騎軍士戍還，即選填龍猛。自今本城、牢城悉三年一揀，著為令。」

治平元年，閱親從官武技，得百二十人以補諸班直。乃詔：自今親從官，限年三十五以下者充。又詔：「如聞三路就糧兵，多老疾不勝鎧甲者，可勿拘時，揀年五十以上有子弟或異姓親屬等應樣者代之。如無，聽召外人。」是歲，詔京畿並諸路揀龍騎、壯勇、歸遠、本城、牢城、宣效六軍；河清、車營、致遠、窯務、鑄錢監、屯田務隸籍三十年勝鎧甲者，部送京師填龍猛等軍；其自廣南揀中者，就填江西、荊湖歸遠闕額。仍詔每三年以龍猛等軍闕數聞。又詔諸路，有步射引弓兩石、廣弩四石五斗已上者，奏遣詣闕。

二年，詔京東教閱補禁軍。先是，京東教閱本城，自初置即番隸本路巡檢，久不選補。上聞其軍多勇壯可用者，欲示激勸，故有是詔。

治平四年五月，揀選拱聖、神勇以下勇分，以補捧日、天武、龍、神衛闕數。

元豐三年六月，權主管馬步軍司燕達言：「內外就糧退軍二十一指揮八千餘人，以禁軍小疾故揀退及武藝淺弱人配填，既不訓練，又免屯戍，安居冗食，耗蠹軍儲。若自今更不增補，庶漸銷減，候有闕，依禁軍選募，教習武世，不數年間，退軍可盡變銳士。內奉錢七百者減為五百，依五百奉錢軍等杖招揀。」從之。仍詔：「上四軍退軍改作五百奉錢軍額。」八月，殿前、步軍司虎翼十指揮出戍歸營，閔其勞苦，詔並升補為神勇指揮。廣西路經略司言：「雄略、澄海指揮闕額，請以諸路配送隸牢城卒所犯稍輕，及少壯任披帶者選補。」從之。

四年四月，提舉河北義勇保甲狄諮言：「舊制，諸指揮兵級內有老疾年五十五已上、有弟侄子孫及等杖者，令承替名糧，其間亦有不堪征役者，乞年四十已上許令承替。」詔河北馬步諸軍依此。十二月，詔諸班直、上四軍，毋得簡常有罪改配人。

元祐二年七月，詔諸路每歲於八月後解發試武藝人到闕，殿前司限次年正月，軍頭司限二月以前試驗推恩。呈試武藝人同。

三年閏十二月，樞密院言：「在京諸軍兵額多闕，而京東、西路就糧禁軍往往溢額。」詔差官往逐路同長吏揀選發遣，以補其數。

大觀元年四月，詔曰：「東南諸郡軍旅之事，久失訓齊，民雖浮弱，而阻山帶江，輕而易搖。安必慮危，誠不可忽。其諸軍事藝生疏精熟不同，非獨見將官訓練優劣，實亦係教頭能否。」樞密院請委逐路提舉訓練官妙選精熟教頭，二年一替，若能訓練精熟，然後推賞。從之。

至若省並之法，凡軍各有營，營各有額。皇祐間，馬軍以四百、步軍以五百人為一營。承平既久，額存而兵闕，馬一營或止數十騎，兵一營或不滿一二百。而將校猥多，賜予廩給十倍士卒，遞遷如額不少損。帝患之，熙寧二年，始議並廢。陝西馬步軍營三百二十七，並為二百七十，馬軍額以三百人，步軍以四百人。其後凡撥並者，馬步軍營五百四十五並為三百五十五，而京師、府界、諸路及廂軍皆會總畸零，各足其常額。

凡並營，先為繕新其居室，給遷徙費。軍校員溢，則以補他軍闕，或隨所並兵入各指揮，依職次高下同領。帝嘗謂輔臣曰：「天下財用，朝廷稍加意，則所省不可勝計。乃者銷並軍營，計減軍校、十將以下三千餘人，除二節賜予及傔從廩給外，計一歲所省，為錢四十五萬緡，米四十萬石，絹二十萬匹，布三萬端，馬槁二百萬。庶事若此，邦財其可勝用哉！」

初議並營，大臣皆以兵驕已久，遽並之必召亂，不可。帝不聽，獨王安石讚決之。時蘇軾言曰：「近者並軍蒐卒之令猝然輕發，甚於前日矣，雖陛下不恤人言，持之益堅，而勢窮事礙，終亦必變。他日雖有良法美政，陛下能復自信乎？」樞密使文彥博曰：「近多更張，人情洶洶非一。」安石曰：「事合更張，豈憚此輩紛紛邪！」帝用安石言，卒並營之。自熙寧以至元豐，歲有並廢。

元符二年，樞密院言：「已詔諸路並廢堡砦，減罷兵將，鄜延、秦鳳路已減並，餘路未見施行。」詔涇原、熙河蘭會、環慶、河東路速議以聞。

三年，罷都護府，安撫使隸河、蘭州，以省饋運。詔邊帥減額外戍兵。建中靖國元年，減放秦鳳路土兵。

大觀三年，詔：「昨降處分，措置東南利害，深慮事力未辦，應費不貲。其帥府、望郡添置禁軍，諸縣置弓手，並罷其壯城兵士，令帥府置一百人，餘望郡置五十人，舊多者自依舊。沿邊州軍除舊有外，罷增招壯城。帥府、望郡養馬並步人選充馬軍指揮，及支常平錢收糴封樁斛斗指揮，並罷。已添置路分鈐轄、路分都監，許令任滿。江南東西、兩浙各共差走馬承受內臣一員、帥府添置機宜文字去處，並罷。」

四年，詔：「四輔州各減一將，其軍兵仰京畿轉運司將未足額並未有人，崇銳、崇威、崇捷、崇武內並廢四十四指揮已揀到人，隨等杖撥填四輔見闕禁軍。仍將逐輔係將、不係將軍兵，以住營遠近相度，重別分隸排定，及八將訓練駐紮去處，疾速開具以聞。河北、河東崇銳、崇威，河東十八指揮，河北不隸將十三指揮並廢，見管兵令總管司撥填本路禁軍闕額。河北路撥不盡人發遣上京，分填在京禁軍闕額。河東撥不盡人，並於本路禁軍額外收管。」

宣和五年，詔：「兩浙盜賊寧息，其越州置捕盜指揮，可均填江東、淮東三路州軍闕額。」

至神宗之世，則又有簡汰退軍之令。治平四年，詔揀拱聖、神勇以下軍補捧日、天武、龍衛、神衛兵闕。

熙寧元年，詔諸路監司察州兵招簡不如法者按之，不任禁軍者降廂軍，不任廂軍者免為民。

二年，從陳升之議，量減衛兵年四十以上稍不中程者請受。呂公弼及龍圖閣直學士陳薦皆言退軍不便。三年二月，司馬光亦曰：

竊聞朝廷欲揀在京禁軍四十五以上微有呈切者，盡減請給，兼其妻子徙置淮南，以就糧食。若實有此議，竊謂非宜。何則？在京禁軍及其家屬，率皆生長京師，親姻聯布，安居樂業，衣食縣官，為日固久。年四十五未為衰老，微有呈切，尚任征役，一旦別無罪負，減其請給，徙之淮南，是橫遭降配也。

且國家竭天下之財養長征兵士，本欲備禦邊陲。今淮南非用武之地，而多屯禁軍，坐費衣食，是養無用之兵，置諸無用之地。又邊陲常無事則已，異時或少有警急，主兵之臣必爭求益兵。京師之兵既少，必須使使者四出，大加召募，廣為揀選，將數倍多於今日所退之兵。是棄已教閱經戰之兵，而收市井畎畝之人，本欲減冗兵而冗更多，本欲省大費而費更廣，非計之得也。

臣愚欲願朝廷且依舊法，每歲揀禁軍有不任征戰者減充小分，小分復不任執役者，放令自便在京居止，但勿使老病者尚占名籍，虛費衣糧。人情既安於所習，國家又得其力，冗兵既去，大費自省，此國家安危所係，不敢不言。

右正言李常亦以為言。從之，是年，詔：「陝西就糧禁軍額十萬人，方用兵之初，其令陝西、河東亟募士補其闕。」

四年，詔：「比選諸路配軍為陝西強猛，其以為禁軍，給賜視壯勇為優，隸步軍司，役於逐路都監、總管司。」詔廣東、福建、江西選本路配軍壯勇者，合所募兵萬人，以備征戍。三月，詔廣東路選雜犯配軍丁壯，每五百人為一指揮，屯廣州，號新澄海，如廣西之法。七月，手詔：「揀諸路小分年四十五以下勝甲者，升以為大分，五十已上願為民者聽。」舊制，兵至六十一始免，猶不即許。至是免為民者甚眾，冗兵由是大省。

十年，遣官偕畿內，京東西、陝西、荊湖長吏簡募軍士，以補禁軍之闕。

元豐元年，詔：以馬軍選上軍，上軍選諸班者，並馬射弓一石力。諸班直槍弩手闕，選親從、親事官，八並選捧日、龍衛弓箭手。二年，雲騎軍闕二千一百，以雲捷等軍補之。

六年，騎兵年五十以下，教武技不成而才可以肄習者，並以為步軍。

元祐四年，詔：「今後歲揀禁軍節級，筋力未衰者，年六十五始減充剩員。」

八年，涇原路經略司奏：「揀選諸將下剩員，年六十以下精力不衰，仍充軍，以補闕額。」從之。陝西諸路如之。

紹聖四年，樞密院言：「龍騎係雜犯軍額，闕數尚多。今欲將禁軍犯徒兵及經斷者，歲揀以填闕。」從之。

元符元年又言：「就糧禁軍闕額，於廂軍內揀選年四十以下者填。」從之。

宣和七年，詔京東西、淮南、兩浙帥司精選諸軍驍銳，發赴京畿輔郡兵馬製置使司。

靖康元年，詔：「軍兵久失教習，當汰冗濫，精加揀擇。」然不能精也。方兵盛時，年五十已上皆汰為民，及銷並之久，軍額廢闕，則六十已上復收為兵，時政得失因可見矣。

中興以後，兵不素練。自軍校轉補之法行，而揀選益精。大抵有疾患則選，有老弱則選，藝能不精則選，或由中軍揀補外軍，或揀外邊精銳以升禁衛。考《軍防令》，諸軍招簡等杖：天武第一軍五尺有八寸，捧日、天武第二軍、神衛五尺七寸三分，龍衛五尺有七寸，拱聖、神勇、勝捷、驍捷、龍猛、精朔五尺六寸五分，驍騎、雲騎、驍勝、宣武、殿前司虎翼、殿前司龍翼水軍五尺有六寸，武騎、寧朔、步軍司虎翼水軍、揀中龍衛、神騎、廣勇、龍騎、驍猛、雄勇、吐渾、擒戎、新立驍捷、驍武、廣銳、雲翼、有馬勁勇、步武、威捷、武衛、床子弩雄武、飛山雄武、神銳、振武、新招振武、新置振武、振華軍、雄武弩手、上威猛、廳子、無敵、上招收、冀州雄勝、澄海水軍弩手五尺五寸，廣捷、威勝、廣德、克勝、陝府雄勝、驍雄、雄威、神虎、保捷、清邊弩手、制勝、清澗、平海、雄武、龍德宮清衛、寧遠、安遠五尺四寸五分，克戎、萬捷、雲捷、橫塞、捉生、有馬雄略、效忠、宣毅、建安、威果、全捷、川效忠、揀中雄勇、懷順、忠勇、教閱忠節、神威、雄略、下威猛五尺四寸，亳州雄勝、飛騎、威遠、蕃落、懷恩、勇捷、上威武、下威武、忠節、靖安、川忠節、歸遠、壯勇、宣效五尺三寸五分、濟州雄勝、騎射、橋道、清塞、奉先、奉國、武寧、威勇、忠果、勁勇、下招收、壯武、雄節、靜江、武雄、廣節、澄海、懷遠、寧海、刀牌手、必勝五尺三寸，揀中廣效、武和、武肅、忠靖、三路廂軍五尺二寸。

建炎三年，詔：「江南、江東、兩浙諸州軍正兵、土兵、除鎮江、越州，委守臣兵官巡檢，六分中選一分，部轄人年四十五以下，長行年三十五以下，合用器甲，候旨選擇赴行在。有軟弱不堪，年甲不應，或占庇不如數選發，其當職官有刑。」

四年，詔：「神武義軍統製王燮下閱到第三等軍兵一千六百六十人，填廂禁軍，其不任披帶者，分填嚴州新禁軍。」

紹興二年，上謂輔臣曰：「邵青、單德忠、李捧三盜，招安至臨安日久，卿等其極揀汰。」呂頤浩、秦檜得旨與張俊同閱視，堪留者近七千人。詔命張俊選精銳，得兵五千人詣行在。

二十年，樞密院言都統吳玠選中護衛西兵千人，詔隸殿司。又統製楊政選西兵三百二十五人，填步軍司。

二十四年，詔：「禦龍直見闕數，可以殿、步二司選拍試填諸班。」乾道二年，詔王琪選三百人充馬軍。

慶元三年，殿司言：「正額效用萬一千五百九十二人，闕二百五十九人，於雄效內及效用帶甲拍試一石力弓、三石力弩合格人填闕額。」詔：「崇政殿祗候、親從填班直人數，特與免。其三衙舊司官兵及御馬直合揀班人，照闕額補。」

嘉定十一年，臣僚言「今軍政所先，莫如汰卒。」謂「如千兵中有百人老弱，遇敵先奔，即千人皆廢矣。乞嚴敕中外將帥，務核其實。」

其省並法自咸平始。建炎以後，臣僚屢言，軍額有闕，則並隸一等軍分，足其舊額，以便教閱，而指揮、製領、將佐之屬亦或罷或省，悉從其請。蓋當多事之秋，患兵之不足，望增補以壯軍容。事既寧息，患其有餘，必並省以核軍實，意則在乎少蘇民力也。

嘉熙初，臣僚言：「今日兵貧若此，思變而通之。於卒伍中取強勇者，異其籍而厚其廩，且如百人之中揀十人，或二十，或三十，則是萬人中有三千兵矣。時試之弓弩，課之武藝，暇則馳馬擊球以為樂，秋冬使之校獵。其有材力精強，則厚賞賚之。又於其中拔其尤者，數愈少而廩愈厚，待之如子弟，倚之如腹心，緩急可用。蘇轍有言：『天子必有所私之將，將軍必有所私之士。』又必申命主帥、製領，鼓動而精擇之，假之統御之權，嚴其階級之法。將樂與士親，士樂為將用，則可以運動如意，不必別移一軍，別招新軍矣。」

咸淳間，招兵無虛日，科降等下錢以萬計。奈何任非其人，白捕平民為兵，召募無法，揀選雲乎哉！

廩祿之制為農者出租稅以養兵，為兵者事征守以衛民，其勢然也。唐以天下之兵分置藩鎮，天子府衛，中外校卒，不過十餘萬，而國用不見其有餘。宋懲五代之弊，收天下甲兵數十萬，悉萃京師，而國用不見其不足者，經制之有道，出納之有節也。國初，太倉所儲才支三、二歲。承平既久，歲漕江、淮粟六百萬石，而縑帛、貨貝、齒革百物之委不可勝用。其後軍儲充溢，常有餘羨。內外乂安，非偶然也。

凡上軍都校，自捧日、天武暨龍衛、神衛左右廂都指揮使遙領團練使者，月俸錢百千，粟五十斛；諸班直都虞候、諸軍都指揮使遙領刺史者半之。自餘諸班直將校，自三十千至二千，凡十二等；諸軍將校，自三十千至三百，凡二十三等，上者有傔；廂軍將校，自十五千至三百五十，凡十七等，有食鹽；諸班直自五千至七百，諸軍自一千至三百，凡五等；廂兵閱教者，有月俸錢五百至三百，凡三等，下者給醬菜錢或食鹽而已。自班直而下，將士月給糧，率稱是為差；春冬賜衣有絹綿，或加布、緡錢。凡軍士邊外，率分口券，或折月糧，或從別給。其支軍食，糧料院先進樣，三司定倉敖界分，而以年月次之。國初，諸倉分給諸營，營在國城西，給糧於城東，南北亦然。相距有四十里者，蓋恐士卒習墮，使知負簷之勤。久之，有司乃取受輸年月界分，以軍次高下給之。

凡三歲大祀，有賜賚，有優賜。每歲寒食、端午、冬至，有特支，特支有大小差，亦有非時給者。邊戍季加給銀、鞵鞋，邠、寧、環、慶緣邊難於爨汲者，兩月一給薪水錢，苦寒或賜絮襦褲。役兵勞苦，季給錢。戍嶺南者，增月奉。自川、廣戍還者，別與裝錢。川、廣遞鋪卒或給時服、錢、履。屯兵州軍，官賜錢宴犒將校，謂之旬設，舊止待屯泊禁軍，其後及於本城。

天聖七年，法寺裁定諸軍衣裝，騎兵春冬衣各七事，步兵春衣七事、冬衣六事，敢質賣者重置之法。

景祐元年，三司使程琳上疏，論：「兵在精不在眾。河北、陝西軍儲數匱，而召募不已，且住營一兵之費，可給屯駐三兵，昔養萬兵者今三萬兵矣。河北歲費芻糧千二十萬，其賦入支十之三；陝西歲費千五百萬，其賦入支十之五。自餘悉仰給京師。自咸平逮今，凡二邊所增馬步軍指揮百六十。計騎兵一指揮所給，歲約費緡錢四萬三千，步兵所給，歲約費緡錢三萬二千，他給賜不預。合新舊兵所費，不啻千萬緡。天地生財有限，而用無紀極，此國用所以日屈也。今同、華沿河州軍，積粟至於紅腐而不知用；沿邊入中粟，價常踴貴而未嘗足。誠願罷河北、陝西募住營兵，勿復增置，遇闕即遷廂軍精銳者補之，仍漸徙營內郡，以便糧餉。無事時番戍於邊，緩急即調發便近。嚴戒封疆之臣，毋得侵軼生事以覬恩賞，違令者重寘之法。如此，則疆場無事，而國用有餘矣。」帝嘉納之。

康定元年，詔戰場士卒給奉終其身。宰臣張士遜等言禁兵久戍邊。其家在京師者，或不能自給。帝召內侍即殿隅條軍校而下為數等，特出內藏庫緡錢十萬賜之。

慶曆五年，詔：「湖南路發卒征蠻，以給裝錢者，毋得更予帶甲錢。」

七年，帝因閱軍糧，諭倉官曰：「自今後當足數給之。」初，有司以糧漕自江、淮，積年而後支，惟上軍所給斗升僅足，中、下軍率十得八九而已。

嘉祐八年，殿前諸班請糧，比進樣異，輒不受散去。御史中丞王疇以為言。詔：「提點倉官自今往檢視，有不如樣，同坐之。軍士不時請及有喧嘩，悉從軍法。」

皇祐二年，詔：「在外禁軍，凡郊賚折色，並給以實估之直。」

五年，詔：「廣南捕蠻諸軍歲滿歸營，人賜錢二千，月增奉錢二百。度嶺陣亡及瘴癘物故者子孫或弟侄，不以等樣收一人隸本營者，支衣廩之半。」

治平二年，詔：「涇原勇毅軍揀為三等，差給奉錢一千至五百為三等，勿復置營，以季集渭州按閱。」

熙寧三年，帝手詔：「倉使給軍糧，例有虧減，出軍之家，侵牟益甚，豈朕所以愛養將士意哉！自今給糧毋損其數，三司具為令。」於是嚴河倉乞取減刻之事。

四年，詔付趙禼：「聞鄜延路諸軍數出，至鬻衣裝以自給，可密體量振恤之。」先是，王安石言：「今士卒極窘，至有衣紙而擐甲者，此最為大憂，而自來將帥不敢言振恤士卒，恐成姑息，以致兵驕。臣愚以為親士卒如愛子，故可與之俱死；愛而不能令，譬如驕子不可用也。前陛下言郭進事，臣案《進傳》，言進知人疾苦，所至人為立碑紀德；士卒小有違令，輒殺之。惟其能犒賞存恤，然後能殺違令者而人無怨。今宜稍寬牽拘將帥之法，使得用封樁錢物隨宜振恤，然後可以責將帥得士卒死力也。」

四年，樞密院言：「不教閱廂軍撥並，各帶舊請外，今後招到者，並乞依本指揮新定請受。河北崇勝、河東雄猛、陝西保寧、京東奉化、京西壯武、淮南寧淮各醬菜錢一百，月糧二石，春衣絹二匹、布半匹、錢一千，冬衣絹二匹、半匹、錢一千、綿十二兩。兩浙崇節、江東西效勇、荊南北宣節、福建保節、廣東西清化除醬菜錢不支外，餘如六路。川四路克寧已上各小鐵錢一千，糧二石，春衣絹一匹、小鐵錢十千，冬衣絹一匹、一匹、綿八兩、小鐵錢五千。 」並從之。

七年，增橋道、清塞、雄勝諸軍奉滿三百。又詔：「今後募禁軍等賞給，並減舊兵之半。」

十年，詔：「安南道死戰沒者，所假衣奉咸蠲除之。弓箭手、民兵、義勇等有貸於官者，展償限一年。又中外禁軍有定額，而三司及諸路歲給諸軍亦有常數。其闕額未補者，會其歲給並封樁，樞密承旨司簿其餘數，輒移用，論如法。」

元豐二年，詔：「荊南雄略軍十二營南戍，瘴沒者眾，其議優恤之。軍校子孫降授職。有疾及不願為兵若無子孫者，加賜緡錢；軍士子孫弟侄收為兵，並給賻，除籍後仍給糧兩月；即父母年七十已上無子孫者，給衣廩之半，終其身。」

哲宗即位，悉依舊制。

徽宗崇寧四年，詔：「諸軍料錢不多，比聞支當十錢，恐難分用，自今可止給小平錢。」初，蔡京謀逐王恩，計不行，欲陰結環衛及諸士卒，乃奏皇城輔兵月給食錢五百者，日給一百五十。自是，每月頓增四貫五百。欲因以市私恩也。

五年，樞密院言：「自熙寧以來，封樁隸樞密院，比因創招廣勇、崇捷、崇武十萬人，權撥封樁入尚書省。緣禁軍見闕數多，若專責戶部及轉運司應副，恐致誤事。」詔：「尚書省候極足十萬人外，理合撥還。自今應禁軍闕額封樁錢，仍隸樞密院。」

宣和七年，詔：「國家養兵，衣食豐足。近歲以來，官不守法，侵奪者多；若軍司乞取及因事率斂，刻剝分數，反致不足。又官吏冗占猥多，修造役使，違法差借。雜役之兵，食浮於禁旅，假借之卒，役重於廂軍。近因整緝軍政，深駭聽聞。自今違戾如前者，重寘之法。」

靖康元年，詔：「諸路州軍二稅課利，先行樁辦軍兵合支每月糧料、春衣、冬賜數足，方許別行支散官吏請給等。禁軍月糧，並免坐倉。

自國初以來，內則三司，外則漕台，率以軍儲為急務，故錢糧支賜，歲有定數。至於征戍調發之特支，將士功勞之犒賞，與夫諸軍闕額而收其奉廩以為上供之封樁者，雖無定數，而未嘗無權衡於其間也。封樁累朝皆有之，而熙寧為盛。其後雖有「今後再不封樁」之詔，然軍司告乏，則暫從其請，稍或優足，則封樁如舊。蓋宰執得人，則闕額用於朝遷；樞筦勢重，則闕額歸之密院。此政和軍政所以益不逮於崇寧、大觀之間者，由兩府之勢互有輕重，而不能恪守祖宗之法也。

中興以後，多遵舊制。紹興四年，御前軍器所言：「萬全雜役額五百，戶部廩給有常法。比申明裁減，盡皆遁逃。若依部所定月米五斗五升，日不及二升；麥四斗八升，鬥折錢二百，日餐錢百，實不足贍。」詔戶部裁定，月米一石七斗，增作一石九斗。

五年，詔：「效用入資舊法，內公據、甲頭名稱未正，其改公據為守闕進勇副尉，日餐錢二百五十、米二升；甲頭為進勇副尉，日餐錢二百、米二升。非帶甲入隊人自依舊法。」宣撫使韓世忠言：「本軍調發，老幼隨行，緣效用內有不調月糧，不增給日請，軍兵米二升半、錢百，效用米二升、錢二百，乞日增給贍米一升半，庶幾戰士無家累後顧憂，齊心用命。」詔分屯日即陳請。

十三年，詔：「殿司諸統領將官別無供給職田，日贍不足，差兵營運，浸壞軍政。可與月支供給：統製、副統製月一百五十千，統領官百千，正將、同正將五十千，副將四十千，準備將三十千，皆按月給。既足其家，可責後效。若仍前差兵負販，從私役禁軍法，所販物計贓坐之，必罰無赦。州縣知而不舉，同罪。」主管步軍司趙密言：「比定諸軍五等請給，招填闕額，要以屏革奸弊。第數內招收白身效用，填馬步軍使臣闕。其五等請給例內，馬軍效用依五人衙官例，步軍效用依三人衙官例。緣舊效用曾經帶甲出入，日止餐錢二百、米二升；有少壯善射者，既見初收效用廩給稍優，因逃他軍以希厚請。今擬五等招收白身效用與舊效用，不以馬步軍論，概增其給，人日支錢二百、米二升，填使臣闕。」

隆興二年，殿前司言：「諸軍法，兵級年六十，將校年六十五，減充剩員給請，內有戰功亦止半給。比來年及不與減落，乞每營置籍，鄉貫、年甲、招刺日月悉書之，一留本營，一留戶部，一留總領，以備開落。」

乾道八年，樞密院言：「二月為始，諸軍七人例以上，二分錢、三分銀、五分會子；五人例，三分錢、四分銀、三分會子。軍兵折麥餐錢，全支錢。使臣折麥、料錢，統製、軍佐供給分數仍舊。」

淳熙三年，樞密院言：「兵部定請受格：效用一資守闕毅士，二資毅士，三資守闕效士，月各錢三千，折麥錢七百二十，米一石五升，春冬衣絹各二匹；四資效士，錢三千，折麥錢九百七十二，米一石一斗三升有奇，衣絹各二匹；五資守闕聽候使喚，錢四千五百，折麥錢一千八十，米一石二斗，絹三匹有半；六資聽候使喚，錢四千五百，折麥錢一千二百六十，米一石四斗七升，絹五匹；七資守闕聽候差使，八資聽候差使，錢四千五百，折麥錢一千四百四十，米一石六斗八升，絹各五匹；九資守闕準備使喚，十資準備差使，錢五千，折麥錢一千四百四十，米六石八升，絹各五匹。」

紹熙元年，知常德府王銖言：「沿邊城砦之官，以備疆埸不虞，廩祿既薄，給不以時，孤寒小吏，何以養廉？致使熟視奸猾泄漏禁物，公私庇蓋，恬不加問，從而徇私受賕者有矣。弓手、士軍、戍卒傭直糧食，累月不支，迫於饑寒，侵漁蠻獠，小則致訟爭，大則啟邊釁。乞嚴敕州、軍按月廩給，如其未支，守倅即不得先請己奉。庶俾城砦官兵有以存濟，緩急之際，得其宣力。安邊弭盜，莫此為急。」

厥後弊日以滋，迨至咸淳，軍將往往虛立員以冒稍食。以建康言之，有神策二軍，有遊擊五軍，有親兵二軍，有制效二軍，有靖安、唐灣水軍，有遊擊采石水軍，有精銳破敵軍，有效用、防江軍，原其初起，惟騎、戎兩司額耳。後仍各創軍分，額多而員少。一統製月請，以會子計之，則成一萬五百千，推之他軍，概可見矣。

九年，四川製司有言：「戍兵生券，人月給會子六千，蜀郡物賈翔貴，請增人月給九千。」當是時財賦之出有限，廩稍之給無涯，浚民膏血，盡充邊費，金帛悉歸於二三大將之私帑，國用益竭，而宋亡矣。

臣僚嘗言：「古者兵與農一，官無供億之煩，國有備禦之責。後世兵與農二，竭國力以養兵，奉之若驕子，用之若傭人。今守邊急務，非兵農合一不可。其說者有二：曰屯田，曰民兵。川蜀屯田為先，民兵次之；淮、襄民兵為先，屯田次之。此足食足兵之良策也。」其言厄於權奸，竟不行。


Chinese text: This work was published before January 1, 1923, and is in the
public domain worldwide because the author died at least 100 years ago.
