太祖二


　　三年春正月癸酉朔，以出師不御殿。甲戌，王全斌克劍門，斬首萬餘级，禽蜀樞密使王昭遠、澤州節度趙崇韜。乙亥，詔瘗征蜀戰死士卒，被傷者給繒帛。壬午，全斌取利州。乙酉，蜀主孟昶降。得州四十五、縣一百九十八、户五十三萬四千三十有九。高麗國王遣使來朝獻。戊子，吏部郎中鄧守中坐試吏不當，責本曹員外郎。癸巳，劉光義取萬、施、開、忠四州，遂州守臣陳愈降。乙未，詔撫西川將吏百姓。丙申，赦蜀，歸俘獲，除管内逋賦，免夏税及沿徵物色之半。

　　二月癸卯，南唐、吳越進長春節御衣、金銀器、錦綺以千計。甲辰，遣皇城使竇思儼迎勞孟昶。丁未，全州大水。庚申，王全斌殺蜀降兵二萬七千人於成都。

　　三月癸酉，詔置義倉。是月，兩川賊群起，先鋒都指揮使高彥暉死之，詔所在攻討。

　　夏四月乙巳，回鶻遣使獻方物。癸丑，職方員外郎李岳坐贓棄市。南唐進賀收蜀銀絹以萬計。戊午，遣中使給蜀臣鞍馬、車乘于江陵。癸亥，募諸軍子弟導五丈河，通皇城為池。

　　五月辛未朔，詔還諸道幕職、令錄經引對者，以涉途遠近，差減其選。壬申，幸迎春苑宴射。乙亥，遣開封尹光義勞孟昶於玉津園。丙戌，見孟昶於崇元殿，宴昶等於大明殿。丁亥，賜將士衣服錢帛。戊子，大赦，減死罪一等。壬辰，宴孟昶及其子弟於大明殿。

　　六月甲辰，以孟昶為中書令、秦國公，昶子弟諸臣錫爵有差。庚戌，孟昶薨。

　　秋七月，珍州刺史田景遷內附。壬辰，追封孟昶為楚王。丁酉，幸教船池，遂幸玉津園宴射。

　　八月戊戌朔，詔籍郡國驍勇兵送闕下。癸卯，河決陽武縣。庚戌，詔王全斌等廩蜀亡命兵士家。乙卯，河溢河陽，壞民居。戊午，殿直成德鈞坐贓棄市。己未，鄆州河水溢，沒田。辛酉，壽星見。

　　九月己巳，閱諸道兵，以騎軍為驍雄，步軍為雄武，並隸親軍。壬申，詔蜀諸郡各置克寧軍五百人。辛巳，河決澶州。戊子，幸西水磑。

　　十月丁酉朔，大霧。己未，太子中舍王治坐受贓殺人，棄市。丙寅，濟水溢鄒平。

　　十一月丙子，甘州回鶻可汗遣僧獻佛牙、寶器。乙未，劍州刺史張仁謙坐殺降，貶宋州教練。

　　十二月丁酉朔，詔婦為舅姑喪者齊、斬。己亥，詔西川管內監軍、巡檢毋預州縣事。戊午，甘州回鶻可汗、于闐國王等遣使來朝，進馬千匹、橐駝五百頭、玉五百團、琥珀五百斤。

　　四年春正月丙子，遣使分詣江陵、鳳翔，賜蜀群臣家錢帛。丁亥，命丁德裕等率兵巡撫西川。己丑，幸迎春苑宴射。

　　二月癸卯，視皇城役。丙辰，于闐國王遣其子德從來獻。安國軍節度使羅彥瓌等敗北漢於靜陽，擒其將鹿英。辛酉，試下第舉人。甲子，免西川今年夏稅及諸征之半，田不得耕者盡除之。岳州火。

　　三月癸酉，罷義倉。甲戌，占城國遣使來獻。癸未，僧行勤等一百五十七人，各賜錢三萬，游西域。

　　夏四月丁酉，占城遣使來獻。丙午，潭州火。壬子，罷光州貢鷹鷂。丁巳，契丹天德軍節度使于延超與其子來降。進士李藹坐毀釋氏，辭不遜，黥杖，配沙門島。庚申，幸燕國長公主第視疾。

　　五月，南唐賀文明殿成，進銀萬兩。甲戌，光祿少卿郭玘坐贓棄市。乙亥，閱蜀法物、圖書。丁丑，詔蜀郡敢有不省父母疾者罪之。辛巳，潭州火。壬午，澶州進麥兩歧至六歧者百六十五本。辛卯，熒惑犯軒轅。

　　六月甲午，東阿河溢。甲辰，河決觀城。月犯心前星。丙午，澧州刺史白全紹坐縱紀綱規財部內免官。詔：人臣家不得私養宦者，內侍年三十以上方許養一子，士庶敢有閹童男者不赦。己酉，果州貢禾，一莖十三穗。

　　秋七月丙寅，詔：蜀官將吏及姻屬疾者，所在給醫藥錢帛。戊辰，西南夷首領董暠等內附。己巳，幸造船務，又幸開封尹北園宴射。癸酉，賜西川行營將士錢帛有差。庚辰，罷劍南蜀米麥征。華州旱，免今年租。給州縣官奉戶。

　　八月丁酉，詔除蜀倍息。庚子，水壞高苑縣城。壬寅，詔憲臣及吏、刑部官三周歲滿日，即轉授加恩。庚戌，樞密直學士馮瓚、綾錦副使李美、殿中侍御史李橶為宰相趙普陷，以贓論死；會赦，流沙門島，逢恩不還。辛亥，幸玉津園宴射。京兆府貢野蠶繭。壬子，衡州火。乙卯，錄囚。丙辰，河決滑州，壞靈河大堤。普州兔食稼。

　　閏月乙丑，河溢入南華縣。己巳，衡州火。乙亥，詔︰民能樹藝、開墾者不加征，令佐能勸來者受賞。

　　九月壬辰朔，水。虎捷指揮使孫進、龍衛指揮使吳瓌等二十七人，坐黨呂翰亂伏誅，夷進族。庚子，占城獻馴象。乙巳，幸教船池，遂幸玉津園觀衛士騎射。丙午，詔吳越立禹廟於會稽。

　　冬十月辛酉朔，命太常復二舞。癸亥，詔諸郡立古帝王陵廟，置戶有差。己巳，禁吏卒以巡察擾民。

　　十二月庚辰，妖人張龍兒等二十四人伏誅，夷龍兒、李玉、楊密、聶贇族

　　五年春正月戊戌，治河堤。丁未，合州漢初縣上青樛木，中有文曰「大連宋」。甲寅，王全斌等坐伐蜀黷貨殺降，全斌責崇義軍節度使，崔彥進責昭化軍節度使，王仁贍責右衛大將軍。丙辰，詔伐蜀將校有受蜀人錢物者，並即還主。丁巳，賞伐蜀功，曹彬、劉光義等進爵有差。

　　二月庚申朔，幸造船務，遂幸城西觀衛士騎射。甲子，薛居正、呂餘慶並為吏部侍郎，依前參知政事。己丑，幸教船池。

　　三月甲辰，詔翰林學士、常參官於幕職、州縣及京官內各舉堪任常參官者一人，不當者連坐。乙巳，詔諸道舉部內官吏才德優異者。丙午，以普為尚書左僕射兼門下侍郎、同中書門下平章事，崇矩檢校太傅。是日，幸教船池，又幸玉津園宴射。丙辰，北漢石盆砦招收指揮使閻章以砦來降。五星聚奎。

　　夏五月乙巳，賜京城貧民衣。北漢鴻唐砦招收指揮使樊暉以砦來降。甲寅，王溥為太子太傅。

　　六月戊午朔，日有食之。辛巳，幸建隆觀，遂幸飛龍院。丁亥，牂牁順化王子等來獻方物。

　　七月丁酉，禁毀銅佛像。己酉，免水旱災戶今年租。

　　八月甲申，河溢入衛州城，民溺死者數百。

　　九月壬辰，倉部員外郎陳郾坐贓棄市。甲午，西南蕃順化王子部才等遣使獻方物。己酉，畋近郊。

　　十一月乙酉朔，工部侍郎毋守素坐居喪娶妾免。供奉武仁海坐枉殺人棄市。

　　十二月丙辰，禁新小鐵鑞等錢、疏惡布帛入粉藥者。癸酉，升麟州為建寧軍節度。趙普以母憂去位，丙子，起復。

　　開寶元年春正月甲午，增治京城。陝之集津、絳之垣曲、懷之武陟飢，振之。己亥，北漢偏城砦招收指揮使任恩等來降。

　　三月庚寅，班縣令、尉捕盜令。癸巳，幸玉津園。乙巳，有馴象自至京師。

　　夏四月乙卯，幸節度使趙彥徽第視疾。

　　五月丁未，賜南唐米麥十萬斛。

　　六月癸丑朔，詔民田為霖雨、河水壞者，免今年夏稅及沿徵物。癸亥，詔：荊蜀民祖父母、父母在者，子孫不得別財異居。丁丑，太白晝見。戊寅，復見。辛巳，龍出單父民家井中，大風雨，漂民舍四百區，死者數十人。

　　秋七月丙申，幸鐵騎營，賜軍錢羊酒有差。北漢穎州砦主胡遇等來降。丙午，幸鐵騎營，遂幸玉津園。戊申，坊州刺史李懷節坐強市部民物，責左衛率府率。北漢主劉鈞卒，養子繼恩立。

　　八月乙卯，按鶻于近郊，還幸相國寺。戊午，又按鶻于北郊，還幸飛龍院。丙寅，遣客省使盧懷忠等二十二人率禁軍會潞州。戊辰，命昭義軍節度使李繼勳等征北漢。

　　九月辛巳朔，禁錢出塞。癸未，監察御史楊士達坐鞠獄濫殺棄市。庚子，李繼勳敗北漢於銅溫河。己酉，北漢供奉官侯霸榮弒其主繼恩，繼元立。

　　冬十月己未，畋近郊，還幸飛龍院。丙子，吳越王遣其子惟濬來朝貢。

　　十一月癸卯，日南至，有事南郊，改元開寶。大赦，十惡、殺人、官吏受贓者不原。宰相普等奉玉冊、寶，上尊號曰應天廣運大聖神武明道至德仁孝皇帝。

　　十二月甲子，行慶，自開封興元尹、宰相、樞密使及諸道蕃侯，並加勳爵有差。乙丑，大食國遣使獻方物。

　　二年春正月己卯朔，以出師，不御殿。

　　二月乙卯，命昭義軍節度使李繼勳為河東行營前軍都部署，侍衛步軍指揮使党進副之，宣徽南院使曹彬為都監，棣州防禦使何繼筠為石嶺關部署，建雄軍節度使趙贊為汾州路部署，以伐北漢。宴長春殿。命彰德軍節度使韓仲贇為北面都部署，彰義軍節度使郭延義副之，以防契丹。戊午，詔親征。己酉，以開封尹光義為上都留守，樞密副使沈義倫為大內部署、判留司三司事。甲子，發京師。乙亥，雨，駐潞州。

　　三月壬辰，發潞州。乙未，李繼勳敗北漢軍於太原城下。戊戌，駕傅城下。庚子，觀兵城南，築長連城。辛丑，幸汾河，作新橋。發太原諸縣丁數萬集城下。癸卯，北漢史昭文以憲州來降。乙巳，臨城南，謂汾水可以灌其城，命築長隄壅之，決晉祠水注之。遂砦城四面，繼勳軍於南，贊軍於西，彬軍於北，進軍於東，乃北引汾水灌城。辛亥，遣海州刺史孫方進率兵圍汾州。

　　四月戊申，幸城東觀築隄。壬子，復幸城東。己未，何繼筠敗契丹於陽曲，斬首數千級，俘武州刺史王彥符以獻，命陳示所獲首級、鎧甲於城下。壬戌，幸汾河觀造船。戊辰，幸城西上生院。丙子，復幸城西。

　　五月癸未，韓仲贇敗契丹於定州北。自戊子至庚寅，命水軍載弩環攻，橫州團練使王廷義、殿前都虞候石漢卿死之。甲午，北漢趙文度以嵐州來降。甲辰，都虞候趙廷翰奏，諸軍欲登城以死攻，上愍之，不允。

　　閏月戊申，雉圮，水注城中，上遽登隄觀。己酉，右僕射魏仁浦薨。壬子，以太常博士李光贊言，議班師。己未，命兵士遷河東民萬戶于山東。庚申，分命使臣率兵赴鎮、潞。壬戌，駕還。戊辰，駐蹕於鎮州。

　　六月丙子朔，發鎮州。癸巳，至自太原。曲赦京城囚。

　　秋七月丁巳，幸封禪寺。詔鎮、深、趙、邢、洺五州管內鎮、砦、縣悉城之。甲子，大宴。賜宰相、樞密使、翰林學士、節度、觀察使襲衣金帶。戊辰，西南夷順化王子武才等來獻方物。癸酉，幸新水磑。汴決下邑。乙亥，壽星見。

　　八月丁亥，詔川峽諸州察民有父母在而別籍異財者，論死。

　　九月乙巳朔，幸武成王廟。壬戌，幸玉津園宴射。

　　冬十月戊子，畋近郊。庚寅，散指揮都知杜延進等謀反伏誅，夷其族。詔：相、深、趙三州丁夫死太原城下者，復其家。庚子，以王溥為太子太師，武衡德為太子太傅。癸卯，西川兵馬都監張延通、內臣張嶼、引進副使王玨為丁德裕所譖，延通坐不遜誅，嶼、玨並杖配。

　　十一月丙午，幸鎮寧軍節度使張令鐸第視疾。甲寅，畋近郊，還幸金鳳園。庚申，回鶻、于闐遣使來獻方物。

　　十二月癸未，幸中書視宰相趙普疾。己亥，右贊善大夫王昭坐監大盈倉，其子與倉吏為姦贓，奪兩任、配隸汝州。丁德裕誣奏西川轉運使李鉉指斥，事既直，猶坐酒失，責授右贊善大夫。

　　三年春正月癸卯朔，雨雪，不御殿。癸丑，增河隄。辛酉，詔：民五千戶舉孝弟彰聞、德行純茂者一人，奇才異行不拘此限，里閭郡國遞審連署以聞，仍為治裝詣闕。

　　二月庚寅，幸西茶庫，遂幸建隆觀。

　　三月庚戌，詔閱進士十五舉以上司馬浦等百六人，並賜本科出身。辛亥，賜處士王昭素國子博士致仕。丙辰，殿中丞張顒坐先知潁州政不平，免官。己未，幸宰相趙普第視疾。

　　夏四月辛未朔，日有食之。丁亥，幸寺觀禱雨。辛卯，雨。甲午，幸教船池。己亥，罷河北諸州鹽禁。詔郡國非其土產者勿貢。

　　五月丁未，禁京城民畜兵器。癸丑，幸城北觀水磑。癸亥，賜諸班營舍為雨壞者錢有差。

　　六月乙未，禁諸州長吏親隨人掌廂鎮局務。

　　秋七月乙巳，立報水旱期式。壬子，詔蜀州縣官以戶口差第省員加祿，尋詔諸路亦如之。戊辰，幸教船池，又幸玉津園宴射。

　　八月戊子，幸教船池，又幸玉津園。

　　九月己亥朔，命潭州防禦使潘美為賀州道兵馬行營都部署，朗州團練使尹崇珂副之。遣使發十州兵會賀州，以伐南漢。甲辰，詔︰西京、鳳翔、雄、耀等州，周文、成、康三王，秦始皇，漢高、文、景、武、元、成、哀七帝，後魏孝文，西魏文帝，後周太祖，唐高祖、太宗、中宗、肅宗、代宗、德、順、文、武、宣、懿、僖、昭諸帝凡二十七陵嘗被盜發者，有司備法服、常服各一襲，具棺槨重葬，所在長吏致祭。己酉，幸開寶寺觀新鐘。丙辰，女直國遣使齎定安國王烈萬華表，獻方物。丁卯，潘美等敗南漢軍萬眾於富州，下之。

　　十月庚辰，克賀州。

　　十一月壬寅，下昭、桂二州。乙巳，減桂陽歲貢白金額。癸丑，右領軍衛將軍石延祚坐監倉與吏為姦贓，棄市。癸亥，定州駐泊都監田欽祚敗契丹於遂城。丙寅，以曹州舉德行孔蟾為章丘主簿。

　　十二月壬申，潘美等下連州。辛卯，大敗南漢軍萬餘於韶州，下之。癸巳，增河隄。

　　四年春正月戊戌朔，以出師，不視朝。丙午，罷諸道州縣攝官。丁未，右千牛衛大將軍桑進興坐贓棄市。癸丑，潘美等取英州、雄州。

　　二月丁亥，南漢劉鋹遣其左僕射蕭漼等以表來上。己丑，潘美克廣州，俘劉鋹，廣南平。得州六十、縣二百十四、戶十七萬二百六十三。辛卯，大赦廣南，免二稅，偽署官仍舊。

　　三月乙未，幸飛龍院，賜從臣馬。丙申，詔：廣南有賣人男女為奴婢轉傭利者，並放免；偽政有害于民者具以聞，除之。增前代帝王守陵戶二。

　　夏四月丙寅朔，前左監門衛將軍趙玭訴宰相趙普，坐誣毀大臣，汝州安置。丁卯，三佛齊國遣使獻方物。己巳，詔禁嶺南商稅、鹽、麴，如荊湖法。辛未，幸永興軍節度使吳廷祚第視疾。癸未，幸開寶寺。辛卯，南唐遣其弟從諫來朝貢。發廂軍千人修前代陵寢之在秦者。壬辰，監察御史閭丘舜卿坐前任盜用官錢，棄市。

　　五月乙未朔，御明德門受劉鋹俘，釋之；斬其柄臣龔澄樞、李托、薛崇譽。大宴於大明殿，鋹預焉。丁酉，賞伐廣南功，潘美、尹崇珂等進爵有差。

　　六月癸酉，遣使祀南海。丁丑，命翰林試南漢官，取書判稍優者，授令、錄、簿、尉。壬午，以孝子羅居通為延州主簿。封劉鋹為恩赦侯。乙酉，罷賀州銀場。賜劉鋹月奉外錢五萬、米麥五千斛。河決原武，汴決穀熟。

　　秋七月戊戌，賜開封尹光義門戟十四。庚子，幸新修水磑，賜役人錢帛有差。戊午，復著內侍養子令。癸亥，幸建武軍節度使何繼筠第視疾。汴決宋城。

　　八月壬申，文武百官上尊號，不允。辛卯，景星見。

　　冬十月癸亥朔，日有食之。己巳，詔偽作黃金者棄市。庚午，太子洗馬王元吉坐贓棄市。辛巳，除廣南舊無名配斂。甲申，詔十月後犯強竊盜者郊赦不原。丙戌，放廣南民驅充軍者。

　　十一月癸巳朔，南唐遣其弟從善，吳越國王遣其子惟濬，以郊祀來朝貢。南唐主煜表乞去國號呼名，從之。庚戌，詔諸道所罷攝官三任無遺闕者以聞。河決澶州，通判姚恕坐不即上聞，棄市。己未，日南至，有事南郊，大赦，十惡、故劫殺、官吏受贓者不原。詔置諸州幕職官奉戶。壬戌，蜀班內殿直四十人，援御馬直例乞賞，遂撾登聞鼓，命各杖二十；翌日，悉斬於營，都指揮單斌等皆杖、降。

　　十二月癸亥朔，賜南郊執事官器幣有差。丁卯，行慶，開封尹光義、興元尹光美、貴州防禦使德昭、宰相趙普並益食邑。己巳，內外文武官遞進勳爵。辛未，賜九經李符本科出身。壬午，畋近郊。


Chinese text: This work was published before January 1, 1923, and is in the
public domain worldwide because the author died at least 100 years ago.
