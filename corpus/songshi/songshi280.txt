田紹斌
田紹斌，汾州人。仕河東劉鈞為佐聖軍使，戍遼州。周顯德四年，領五十騎來歸，鈞屠其父母家屬。世宗召補驍武副指揮使。

宋初，隨崔彥進征李筠，攻大會砦，破之，以功遷龍捷指揮使。又敗筠於澤州茶碾村，筠退保澤州，紹斌鑿濠圍守，流矢中左目，前軍部署韓令坤以其事聞。及太祖召見於潞州，紹斌殺晉軍益眾，奪其鎧甲。又從討李重進於揚州，壁城南，圍三日，城潰，斬首踰千級。賜袍帶、緡帛，尋補馬軍副都軍頭、龍衛指揮使。下荊湖，平嶺南，率皆從行。討蜀，隸大將劉延讓麾下。會全師雄寇神泉，紹斌率所部敗其黨數千，時漢、劍道梗，因賴以寧，太祖遣使孫晏齎詔賜賚有加。凡在蜀三歲，剽盜殄除。還，改龍捷都虞候。

嘗盜官馬，貿直盡償博進，事發，獄具，有司引見講武殿，紹斌稱死罪。太祖知其驍勇，欲宥之，執於門外，遣內侍私謂之曰：「爾今死有餘責。」紹斌曰：「若恩貸臣死，當盡節以報。」俄復引見，釋之，且密賜白金。

會征江南，擇諸軍借事得五百人，為步鬬軍，令紹斌領之，及率雲騎二千，抵昇州城下，克獲居多。太祖親討河東，命紹斌從何繼筠扼契丹兵於北百井，奪賊皷幟而還。

太平興國初，擢龍衛軍指揮使、領江州刺史。二年，梅山洞蠻叛，命與翟守素分往擊之。至邵州，聞蠻酋符漢陽死，去其居十里，大潰其眾，擒蠻二萬，令軍中取利劍二百斬之，餘五千遣歸諭諸洞，自是其黨帖服。太宗賜以金帛、緡錢、金帶、鞍馬。歷天武、日騎軍指揮使，改馬步都軍頭，出戍鎮、定、高陽關。

曹彬之攻幽州也，命為先鋒指揮使，數遇契丹兵鬥，奪牛羊、器甲。師還，召見便殿，加領溪州團練使，復遣屯北面。端拱元年，拜冀州防禦使，尋改解州。

淳化中，為河中、同、丹、坊、鄜、延、橫嶺蕃界都巡檢使。會鄭文寶議城席雞城砦為清遠軍，紹斌與文寶領其役。城畢，以文寶之請，命為知軍事。至道元年，拜會州觀察使，仍判解州，俄充靈州馬步軍部署。領徒入蕃討賊，斬首二千級，獲羊、馬、橐駝二萬計，馬以給諸軍之闕者。捷聞，手詔嘉諭之。數部金粟帛詣靈武、清遠，遠人讋服不擾。

未幾，皇甫繼明、白守榮等督轉餉於靈州，紹斌率兵援接，抵鹹井。賊逾三千餘來薄陣，且行且鬥，至耀德，凡殺千人。寇復尾後，紹斌為方陣，使被傷者居中，自將騎三百、步弩三百，與敵兵确於浦洛河，大敗之。

初，守榮與紹斌為期，既而繼明卒，故後一日，遂為賊所圍。守榮等欲擊之，紹斌曰：「蕃戎輕佻，勿棄輜重與戰，當按轡結陣徐行。」守榮等忿曰：「若但率兵來迎，勿預吾事。」紹斌因率所部去輜重四五里。繼遷初見紹斌旌旗，不敢擊。守榮等自欲邀功，與戰。賊先伏兵，以羸騎挑戰，已而伏發，守榮等戰敗，丁夫愕眙遁，蹂踐至死者眾。紹斌率所部徐還，一無遺失。至清遠，與張延州會食。見濠中人裸而呼曰：「我白守榮也。」繩引而上，解衣遺之，遣內侍馬從順驛聞。太宗益嘉之，優詔褒美。

時命李繼隆、范廷召討繼遷，就命紹斌為本州都部署兼內外都巡檢使。繼隆以浦洛之敗上聞，言紹斌握兵不顧，自言「靈武非我不能守」，欲圖方面，有異志。太宗怒曰：「此昔嘗背太原來投，今又首鼠兩端，真賊臣也。」即遣使捕繫詔獄鞫問，貶右監門衛率府副率、虢州安置。

真宗即位，召還，授右監門衛大將軍、領敘州刺史，尋改萊州防禦使，詔還其所籍居第，賜良馬十匹。調環、慶、靈州、清遠軍部署。慶州有野雞族，數為寇掠，道路患之。嘗有驍捷卒二十餘往邠州，為其掠奪，即馳告紹斌。紹斌召其酋帥三人，斷臂、馘、劓放還，寇感而化，帖服。紹斌素勇悍，與同職頗不叶。轉運使宋太初每按部靈州、清遠，多貿市，紹斌語發其私，太初心銜之，及還朝，言紹斌之過，尋赴召，直其事。

咸平二年，北面寇警，復命為鎮、定、高陽關路押先鋒，隸傅潛。潛遣與石普並戍保州，普陰與知州楊嗣議出兵擊討之。及夜，普、嗣未還，紹斌疑其敗衄，即領兵援之。普、嗣果為賊所困，度嚴涼河，頗喪師眾。及紹斌至，即合兵疾戰，獲一百四十餘人，以勞遷邢州觀察使。潛屯中山，紹斌三馳書於潛，且言：「邊眾大至，但列兵唐河南，背城與戰，慎無窮追。」潛性巽懦，聞之益不敢出，賊眾益熾，焚劫城砦。車駕駐大名，召潛屬吏，詞逮紹斌，即遣使械繫，下御史臺鞫問，免官，黜為左衛率府副率，送往上都，禁其出入。五年，授右千牛衛將軍致仕。

景德初，起為左龍武軍將軍、永城兵馬都監。三年，遷左監門衛大將軍。帝以紹斌久失職，不宜在衝要，乃徙考城都監。大中祥符初，領長州刺史。從東封，朝覲壇就班，軍士建充庭旗，旗倒，壓紹斌仆地，遽起無傷。時紹斌已老，其壯健若此。遷左領軍衛大將軍、領康州團練使、鞏縣都監。二年，卒，年七十七。

紹斌長兵間，習戰法，其後累以格鬥立功，然性暴戾，故屢被黜。子守信，為內殿崇班、閣門祗候。

王榮
王榮，定州人。父洪嗣，仕晉為本州十縣遊奕使。榮少有膂力，事瀛州馬仁瑀為廝役。太宗在藩邸，得隸左右。即位，補殿前指揮使，稍遷本班都知、員僚直都虞候。盜發棣州，州兵不能捕，榮往討擒之。加御前忠佐馬步軍都軍頭、領懿州刺史。坐受秦王廷美宴勞，出為濮州馬軍教練使。未行，馬仁瑀子告榮與秦王親吏善，因狂言「 我不久當得節帥」，坐削籍，流海島。

雍熙中召還，為副軍頭。端拱初，改員寮左右直都虞候兼都軍頭，復領懿州刺史。累遷龍衛都指揮使、領羅州團練使。率兵戍遂城，邊騎來寇，擊敗之，擒千餘人。召拜侍衛馬軍都虞候、峰州觀察使，出為定州行營都部署。榮粗率，所為不中理，侵取官地蒔蔬，吝惜公錢，不以勞將士，且母老不迎養，供給甚薄。太宗聞而怒曰：「忠臣出於孝子之門，榮事親若此，竄逐之餘，凶行弗悛，豈可復置左右，效晉帝養成張彥澤邪？」即詔罷，督責，授右驍衛大將軍。寄班供奉官張明護定州兵，睹榮不法，間嘗規正。榮護短，每疾其攻己。莊宅使王斌亦監軍是州，素與榮善，意明構榮之罪，因摭明以報怨。下樞密院問狀，皆不實。上怒，語左右曰：「張明起賤微中，以蹴鞠事朕，潔己小心，見於輩流。夫刑罰之加，必當其罪。今王斌以榮故而曲奏明罪，欲致刑憲，苟失其當，適足以快榮之心，而誣罔得以肆行矣。且榮淩轢同類，事君與親鮮竭其力。國家賞罰之柄，非所敢私，將帥之職，非裨校同。朕豈黨張明而棄王榮哉，奈何不求直於理之當也？」遂賜勞明緡錢、束帛，榮遷右羽林軍大將軍。

真宗即位，領獎州刺史，尋授濱州防禦使，遷涇原儀渭駐泊部署。咸平二年，車駕北征，召為貝、冀行營副都部署。師旋，復還涇原。明年，援送靈武芻糧，疏於智略，不嚴斥候，至積石，夜為蕃寇所劫，營部大亂，眾亡殆盡。法當誅，恕死，除名配均州。六年，起為左衛將軍。

景德初，權判左金吾街仗司事。上觀兵澶淵，契丹遊騎涉河冰抵濮州境，命為黃河南岸都巡檢使，與鄭懷德自行在領龍衛兵追襲。時已詔滄州部署荊嗣先率所部屯淄、青，遣榮等合兵邀擊之。二年，遷左神武軍大將軍、領恩州刺史。郊祀，改左龍武軍、領達州團練使。大中祥符中，遷左衛大將軍、領昌州防禦使。六年，朝太清宮，命為河南府駐泊都監。九年，卒，年七十。官其一子。榮善射，嘗引強注屋棟，矢入木數寸，時人目為「王硬弓」。

楊瓊
楊瓊，汾州西河人。幼事馮繼業，以材勇稱。太宗召置帳下。即位，隸御龍直，三遷神勇指揮使。從征太原，以勞補御龍直指揮使。雍熙初，改弩直都虞候兼御前忠佐馬步都軍頭、領顯州刺史。

淳化中，李順叛蜀，瓊往夔、峽擒賊招安，領兵自峽上，與賊遇，累戰抵渝、合，與尹元、裴莊分路進討，克資、普二州、雲安軍，斬首數千級。詔書嘉獎，遣使即軍中真拜單州刺史。

至道初，召還共職。明年，徙知霸州兼鈐轄。未幾，改防禦使，靈慶路副都部署、河外都巡檢使。賊累寇疆，瓊固捍有功。導黃河，溉民田數千頃。敗賊於合河鎮北，擒獲人畜居多。賊騎五百掠城下，擊破之，追北三十里。並賜詔嘉諭。

咸平二年，命為涇原儀渭邠寧環慶清遠軍靈州路副都部署。尋徙鎮、定、高陽關三路押策先鋒，屯定州之北。明年，副王超為鎮州都部署，再遷環慶，徙定州。四年，召還，以鄜州觀察使充靈、環十州軍副都部署兼安撫副使。嘗遣使諭旨，賊若寇清遠及青岡、白馬砦，即合兵與戰。是秋，果長圍清遠，頓積石河。清遠屢走間使詣瓊請濟師，瓊將悉出兵為援，鈐轄內園使馮守規、都監崇儀使張繼能曰：「敵近，重兵在前，繼無以進，不可悉往。」乃止命副部署海州團練使潘璘、都監西京左藏庫劉文質率兵六千赴之，且曰：「伺我之繼至。」瓊逗遛不進，頓慶州。寇鼓兵攻南門，其子阿移攻北門，堙壕斷橋以戰。瓊遣鈐轄李讓督精卒六百往援，至則城陷矣。賊泊青岡城下，瓊與守規、繼能方緩行出師，及聞清遠之敗，益恇怯不前。順州刺史王瑰普謂瓊曰：「青岡地遠水泉，非屯師計，願棄之。」瓊合謀焚芻糧兵仗，驅老幼以出。瓊卻師，退保洪德砦，寇威浸熾，未嘗交一鋒。事聞於上，傳召瓊輩，悉繫御史獄，治罪當死。兵部尚書張齊賢等議請如律，詔特貸命，削官，長流崖州，繼能、守規輩同坐，籍其家業。明年，移道州。

景德初，起為右領軍衛將軍。分司西京。累遷左領軍衛大將軍、領賀州團練使、知兗州。有州卒自言得神術，能飛行空中，州人頗惑。瓊捕至，折其足，奏戮之。五年，卒，年六十七。錄其子舜臣為奉職。長子舜賓，內殿崇班、閤門祗候。

錢守俊
錢守俊，濮州雷澤人。少勇鷙，嘗為盜陂澤中，稱「轉陂鶻」。周顯德中，應募為鐵騎卒。早事太祖，從征淮南，戰紫金山，下壽春，獲戰艦千餘艘。繼從克關南。

宋初，補禁衛，隸散員直。乾德中，轉殿前班都知。尋征太原，方戰，矢中左足，拔而復進，格鬥不已。還，改東西班指揮使，遷馬步軍副都軍頭。太平興國四年，命與張紹、李神祐、劉承珪率師屯定州，以備北邊。俄加秩領演州刺史，移屯趙州。又從征范陽，師還，道遇敵，戰於徐河，斬首千級，奪馬百匹。雍熙三年，命將北征，田重進出飛狐道，守俊以偏師為援，邊騎雲集，守俊按甲從容進戰，大敗之。連護屯兵於趙、定。代還，掌軍頭引見司。

淳化三年，出為單州團練使。又明年，改遷齊州。時河西蕃部內擾，命以副都部署鎮其地。既而徙屯石州，數改官。時有言守俊病且老，握重兵不堪其職。召還，授左領軍衛大將軍、領潘州防禦使、權金吾街仗。大中祥符三年卒，年八十一。

守俊累從軍征討，前後中三十六創。景德中，錄其子允慶為奉職。弟守信，官崇儀副使；守榮，內園使。

徐興
徐興，青州人。以拳勇得隸兵籍。周顯德中，從太祖征淮右。宋初，隸御龍直。會平澤、潞，上其功，補控鶴軍使。征晉陽，部卒壅汾水灌幷州城，益多其勞。還，遷本軍副指揮使。

太平興國初，從潘美趣團柏谷，奮與賊鬥，有果敢氣，人莫能勝。生擒偽兵馬都監李美，身被重創，無所回撓。加指揮使。太宗征太原，討幽、薊，興從戰，屢中流矢，以著跡聞。補天武都虞候，累遷秩，出為洺州部署。初議建方田，命興董其事，尋復輟。端拱中，修鎮、定城，逾月訖工。改莫州防禦使、知靜戎軍，歷祁、博二州。

咸平中，為涇、原、環、慶十州部署。詔督轉靈武芻糧，道積石，率掠於寇。興以步兵畏恧，戰不利，時王榮援兵不應，遂敗走。坐削籍，流郢州。會赦，入為右衛將軍，遷左監門衛大將軍。景德二年卒，年六十八。

王杲
王杲，齊州人。周顯德中，應募為卒。從世宗收三關，隸先鋒。宋初，征澤、潞，平揚州，杲應選從行，既獲戰功，乃拔遷散指揮使，累轉馬軍副都軍頭，屯幷州。雍熙中，為龍衛右第二軍都虞候。會遣趙保忠還夏州，命杲引兵護送。及還，保忠以方物贐，杲拒不納。太宗知之，詔賜白金百兩。遷右第一軍，屯鎮州。

契丹入寇，隸大將郭守文，扞城，杲守北關。寇退，命督餉藁趣威虜軍。還抵徐河，時尹繼倫與寇戰，小衄，杲適遇賊河上，即按兵拒之，殺賊，奪所乘馬。守文上聞，得召見問狀，補都軍頭、領勤州刺史，命監河北，有能聲，尋命閱教定州諸軍騎射，入掌軍頭引見司。

李順亂，與尹元並為西川招安使，敗賊，斬首萬級，以功真拜唐州刺史。時賊雖平，道路尚梗，餘黨或保山林以肆姦，杲與石普等追捕於彭州，於是始平。至道初，乃還。復遷靈州副部署，道環州，留改幷州，徙知夏州。會趙保吉歸款，召還，次伏落津，移知石州，徙石、隰副部署。未幾，以轉餉河西失期，降右千牛衛大將軍。咸平五年，出為亳州永城縣都監。被召，將入見，以疾亟弗果，卒，年六十四。

李重誨
李重誨，應州金城人。祖高，後唐莊宅使、獎州刺史。父彥榮，仕契丹，署環州刺史，重誨嘗為其應州馬步軍都指揮使。太平興國五年，潘美出師禦寇，重誨從其節度使蕭咄李迎戰於代州北嶺，大敗。美斬咄李，擒重誨以獻。太宗召見，補鄧州馬步軍都指揮使。會趙普出鎮，奏監州軍。

雍熙三年，召還，為武州刺史，出為忻州都巡檢、緣邊十八砦招安制置使，賜服帶、鞍馬。北兵寇邊，重誨以所部邀戰，敗之，獲羊馬、鎧甲甚眾，賜詔嘉美。會嶺蠻叛，改廣、桂、融、宜、柳州招安捉賊使，聽便宜從事。

至道初，累遷涇原儀渭鎮戎軍鈐轄。咸平三年，徙邠寧環慶路。坐轉餉靈武不嚴斥候，至積石為虜騎掠於道，營部大亂，除名，流光州。五年，起為內殿崇班、鄜延駐泊都監，俄遷崇儀使。景德中，趙德明既納款，或言以麟、府謀有他志。上以涇原地要兵眾，慮有緩急，遂徙重誨為鈐轄。復遷益州，改皇城使。大中祥符六年，卒，年六十八。

重誨純愨寡過。真宗悼其沒於遠土，命其子乘傳往護柩歸，聽止驛舍之別次。子禹謨，錄為將作監主簿。弟重睿，歷官澄州團練使。子禹偁，閤門祗候。

白守素
白守素，開封人。祖延遇，仕周至鎮國軍節度。父廷訓，宋初為龍捷都指揮使、領博州刺史。守素以蔭補東班承旨。太平興國五年，遷補右班殿直，以善射，授供奉官、帶御器械，三遷至供備庫使。

咸平三年春，契丹犯邊，命與王能戍邢州，俄又與麥守恩、石贊領先鋒禦之。敵退，復與荊嗣督河北、京東捕賊。四年，命為鎮州行營鈐轄，領騎兵攝大陣西偏，屢當格鬥。俄改定州鈐轄，復徙鎮州。王繼忠之陷也，宋師還渡河，敵人乘之，守素據橋，有矢數百，每發必中，敵不敢近，遂引去。

真宗與輔臣議三路禦賊，咸曰：「威虜扼北道要害尤甚，請分騎兵六千屯之，命魏能為部署。」上曰：「能頗強愎，尤難共事，聞守素久練邊計，張銳性頗和善，參知戎務，庶克相濟。」乃命守素、銳為鈐轄，戍順安以貳之。

景德元年，契丹侵長城口，守素與能發兵破之，追北過陽山，斬首級、獲器械甚眾，賜錦袍、金帶。俄徙屯冀州，轉運使劉綜舉其智勇，材任將帥，加領康州刺史。又提騎卒戍靜戎軍，兼蒞營田之役，俄為鎮、定鈐轄。是冬，契丹復內侵，守素敗其前鋒，獲車重，又入敵境，俘擒眾從。及請和，省邊戍之職，與曹璨留任鎮、定。追敘前勞，加合州團練使。

大中祥符三年，命副李迪使契丹。守素居邊歲久，名聞北庭，頗畏伏之。上慮其不欲行，密遣內侍詢於守素，守素頓首感咽，即以崔可道代焉。再遷南作坊使。大中祥符五年，卒。上甚惜之，常賻外別賚錢五十萬，令護喪還京師，錄其一子官。

張思鈞
張思鈞，邢州沙河人。祖中正，漢澤州刺史。思鈞少善擊劍、挽強，善博奕。初應募為卒，晉開運間，遷廣銳軍使。周廣順初，從聶知遇攻河東，破其眾三千餘。從向訓東征，為捉生將，擒小校張萬於江豬嶺。又從符彥卿與幷人鬥代州，留為南北兩關巡檢。

宋初，補龍衛指揮使。李繼勳下遼州，戰帶甲祠，斬首萬餘級，追奔至長城，擒其將莫山、鮑淑，掠人騎二百餘。俄屯潞州，合戰三十餘。乾德中，以勞秩遷都虞候。開寶三年，郭進、田欽祚戍三交，嘗從戰於石嶺關，斬首萬五千餘級。閤門祗候齊延琛、苗昶陷軍中，思鈞鼓勁騎突入，奪還。何繼筠入晉境，思鈞隸麾下，拔南橋徑度。大將之出，必辟為先鋒。太平興國初，屯定州，領兵援磁窯，戰敗其眾，身中五十創，奮不顧，乃逐賊，薄軍城，奪馬及鎧甲居多。未幾，邊人復攻，逆戰城下，斬首萬餘級。上嘉之，命賜服帶，領河州刺史。

雍熙三年，邊人寇河間，劉廷讓會戰君子館，命思鈞翼從。時天大寒，弓不得彀，援兵不至，於是敗績，陷留軍中數年，役役不得還。端拱初，自契丹始逃歸，授澄州刺史、知齊州。思鈞以武進，素不知民政，僅踰月，即徙濮、鄆、濱、棣州巡檢。至道中，改鄜延巡檢使。會葺右堡砦，擊寇走之。未幾，寇逼保安軍，與曹璨往援，追躡五十餘里，至木場，寇乃遁去。

真宗即位，徙益州鈐轄兼綿、漢九州都巡檢使。咸平中，以王均之亂，出兵保綿州。賊陷漢州，思鈞進攻，克之，斬偽刺史苗進，又與石普敗賊彌牟砦。巴西尉傅翱有善馬，思鈞求之，翱不與。思鈞平賊，心恃功居多，召翱至，責以轉餉後期，斬之。上聞其事，傳召付御史臺鞫治，罪當斬，特貸之，削籍流封州。

六年，起為左司禦率府率、考城監軍。車駕幸澶淵，召詣行在，命李繼隆、石保吉同議兵事，賜服御有加。景德二年，為西京水北都巡檢使，俄分司西京。召對行在，上憫其老，授唐州防禦副使，徙鄭州。大中祥待二年，再遷左千牛衛將軍。四年七月，卒，年八十九。子承恩，為三班奉職。

思鈞起行伍，征討稍有功。質狀小而精悍，太宗嘗稱其「樓羅」，自是人目為「小樓羅」焉。

李琪
李琪，河南伊闕人。幼生長兵家，得給事宣祖，左右太祖，以材力稱，進備執御。及受禪，命補鎮職。太宗在京府，復令事之。由是累遷效忠都虞候、開封府馬步軍副都指揮使、領富州刺史。嘗請對，自言經事太祖，而京師無居宅，太宗以官第假之。

琪性素鄙，歷事三朝，而行不加修。每分遣士卒守護關梁，必覬其贈遺，視所厚薄為重輕。太宗知之，遂改授屯衛大將軍，領郡如故，乃顧曰：「吾欲置琪於無過之地爾。」加左武衛大將軍。景德中，以老且病，表求五日一赴起居，俄為臺諫所糾，令赴常參。真宗念其舊，特賜給月奉以養。大中祥符元年卒，年八十四。

王延範
王延範，江陵人。形貌奇偉，喜任俠，家富於財。父保義，為荊南高氏行軍司馬兼領武泰軍留後。高從誨奏署延範太子舍人。後隨從誨孫繼冲入覲，薦為大理寺丞、知泰州累遷司門員外郎。

太平興國九年，為廣南轉運使。性豪率尚氣，尤好術數。嘗通判梓州，有杜先生以左道惑眾，謂延範曰：「汝意有所之，我常陰為之助。」延範心喜，敢為恣橫。後為江南轉運使，有劉昴賣卜於吉州市，其言多驗，謂延範曰：「公當偏霸一方。」又有徐肇為延範推九宮算法，得八少一，肇驚起曰：「君侯大貴不可言，當如江南李國主。」前戎城主簿田辨自言善相，謂延範曰：「君是坐天王形、頻伽眼、仙人鼻、雌龍耳、虎望，有大威德，猛烈富貴之相也。即日當乘四門輦。」至是，有豹入其公宇，噬傷數吏，從者皆恐慄，不敢進，延範獨拔戟前逐，刺殺之，益以此自負。與廣州掌務殿直趙延貴、將作監丞雷說會宿，觀天象，延貴指西方一大星曰：「此所謂『火星入南斗，天子下殿走』者也。」雷說出《星經》證之，乃太白行度經南斗，延貴謬為火星也。

延範日夕與掌市舶陸坦議欲發兵，會坦代歸，延範寓書左拾遺韋務昇為隱語，偵朝廷機事。延範奴視僚屬，峻刑多怨。會懷勇小將張霸給使轉運司，延範因事杖之，霸知延範與知廣州徐休復不協，詣休復，告延範將謀不軌及諸不法事。休復馳奏之。太宗遣高品閻承翰乘傳，會轉運副使李琯暨休復雜治延範，具伏。與昴、辨、坦俱斬廣州市，籍沒延範家。務昇除名配商州，延貴等皆抵罪，賜霸錢十萬。


論曰：紹斌從征討，凡逾百戰，未嘗以為憚；屢被廢斥，未嘗以為慊。太祖宥盜馬罪，引見賜予，屈法使過，用能致其力也。榮薄事親，下詔督過。瓊折州卒足以釋妖惑。王杲辭贐於夏。思鈞拔身自歸，當斬而貸。琪以鄙稱。守俊、興輩以勇得備給使。守素久練邊計，人頗畏伏。重誨雖將略不足，亦有可稱。大抵武夫悍卒，不能無過，而亦各有所長。略其過而用其長，皆足以集事。至於一勝一負，兵家常勢，顧其大節何如耳。若榮也，薄其所生，大節虧矣，屢以罪黜，宜哉。


Chinese text: This work was published before January 1, 1923, and is in the
public domain worldwide because the author died at least 100 years ago.
