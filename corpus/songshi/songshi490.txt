外國六○天竺于闐高昌回鶻大食層檀龜茲沙州拂菻

目录
1	天竺
2	于闐
3	高昌
4	回鶻
5	大食
6	層檀
7	龜茲
8	沙州
9	拂菻
天竺
天竺國舊名身毒，亦曰摩伽陀，復曰婆羅門。俗宗浮圖道，不飲酒食肉。漢武帝遣使十餘輩間出西南，指求身毒，為昆明所閉，莫能通。至漢明帝夢金人，於是遣使天竺問佛道法，由是其教傳於中國。梁武帝、後魏宣武時，皆來貢獻。隋煬帝誌通西域，諸國多有至者，唯天竺不通。唐貞觀以後，朝貢相繼。則天天授中，五天竺王並來朝獻。乾元末，河隴陷沒，遂不復至。周廣順三年，西天竺僧薩滿多等十六族來貢名馬。

乾德三年，滄州僧道圓自西域還，得佛舍利一水晶器、貝葉梵經四十夾來獻。道圓晉天福中詣西域，在塗十二年，住五印度凡六年，五印度即天竺也；還經于闐，與其使偕至。太祖召問所曆風俗山川道里，一一能記。四年，僧行勤等一百五十七人詣闕上言，願至西域求佛書，許之。以其所曆甘、沙、伊、肅等州，焉耆、龜茲、于闐、割祿等國，又曆布路沙、加濕彌羅等國，並詔諭其國令人引導之。開寶後，天竺僧持梵夾來獻者不絕。八年冬，東印度王子穰結說囉來朝貢。

天竺之法，國王死，太子襲位，餘子皆出家為僧，不復居本國。有曼殊室利者，乃其王子也，隨中國僧至焉，太祖令館於相國寺，善持律，為都人之所傾向，財施盈室。眾僧頗嫉之，以其不解唐言，即偽為奏求還本國，許之。詔既下，曼殊室利始大驚恨，眾僧諭以詔旨，不得已遲留數月而後去。自言詣南海附賈人船而歸，終不知所適。

太平興國七年，益州僧光遠至自天竺，以其王沒徙曩表來上。上令天竺僧施護譯云：「近聞支那國內有大明王，至聖至明，威力自在。每慚薄幸，朝謁無由，遙望支那起居聖躬萬福。光遠來，蒙賜金剛吉祥無畏坐釋迦聖像袈裟一事，已披掛供養。伏願支那皇帝福慧圓滿，壽命延長，常為引導一切有情生死海中，渡諸沉溺。今以釋迦舍利附光遠上進。」又譯其國僧統表，詞意亦與沒徙曩同。

施護者，烏塤曩國人。其國屬北印度，西行十二日至乾陀羅國，又西行二十日至曩誐囉賀囉國，又西行十日至嵐婆國，又西行十二日至誐惹曩國，又西行至波斯國，得西海。自北印度行百二十日至中印度。中印度西行三程至嗬囉尾國，又西行十二日至未曩囉國，又西行十二日至缽賴野迦國，又西行六十日至迦囉拿俱惹國，又西行二十日至摩囉尾國，又西行二十日至烏然泥國，又西行二十五日至囉囉國，又西行四十日至蘇囉茶國，又西行十一日至西海。自中印度行六月程至南印度，又西行九十日至供迦拿國，又西行一月至海。自南印度南行六月程得南海。皆施護之所述雲。

八年，僧法遇自天竺取經回，至三佛齊，遇天竺僧彌摩羅失黎語不多命，附表願至中國譯經，上優詔召之。法遇後募緣製龍寶蓋袈裟，將復往天竺，表乞給所經諸國敕書，遂賜三佛齊國王遐至葛、古羅國主司馬佶芒、柯蘭國主讚怛羅、西天王子謨馱仙書以遣之。

雍熙中，衛州僧辭瀚自西域還，與胡僧密坦羅奉北印度王及金剛坐王那爛陀書來。又有婆羅門僧永世與波斯外道阿裏煙同至京師。永世自云：本國名利得，國王姓牙羅五得，名阿喏你縛，衣黃衣，戴金冠，以七寶為飾。出乘象或肩輿，以音樂螺鈸前導，多遊佛寺，博施貧乏。其妃曰摩訶你，衣大縷金紅衣，歲一出，多所振施。人有冤抑，候王及妃出遊，即迎隨伸訴。署國相四人，庶務並委裁制。五穀、六畜、果實與中國無異。市易用銅錢，有文漫圓徑，如中國之制，但實其中心，不穿貫耳。其國東行經六月至大食國，又二月至西州，又三月至夏州。阿裏煙自云：本國王號黑衣，姓張，名哩沒，用錦彩為衣，每遊獵，三二日一還國。署大臣九人治國事。無錢貨，以雜物貿易。其國東行經六月至婆羅門。

至道二年八月，有天竺僧隨舶至海岸，持帝鍾、鈴杵、銅鈴各一，佛像一軀，貝葉梵書一夾，與之語，不能曉。

天聖二年九月，西印度僧愛賢、智信護等來獻梵經，各賜紫方袍、束帛。五年二月，僧法吉祥等五人以梵書來獻，賜紫方袍。景祐三年正月，僧善稱等九人貢梵經、佛骨及銅牙菩薩像，賜以束帛。

于闐
于闐國，自漢至唐，皆入貢中國。安、史之亂，絕不復至。晉天福中，其王李聖天自稱唐之宗屬，遣使來貢。高祖命供奉官張匡鄴持節冊聖天為大寶于闐國王。

建隆二年十二月，聖天遣使貢圭一，以玉為柙；玉枕一。本國摩尼師貢琉璃瓶二、胡錦一段。其使言：本國去京師九千九百里，西南抵蔥嶺與婆羅門接，相去三千餘里。南接吐蕃，西北至疏勒二千餘里。國城東有白玉河，西有綠玉河，次西有烏玉河，源出昆岡山，去國城西千三百里。每歲秋，國人取玉於河，謂之撈玉。土宜蒲萄，人多醞以為酒，甚美。俗事妖神。

乾德三年五月，于闐僧善名、善法來朝，賜紫衣。其國宰相因善名等來，致書樞密使李崇矩，求通中國。太祖令崇矩以書及器幣報之。至是冬，沙門道圓自西域還，經于闐，與其朝貢使至。四年，又遣其子德從來貢方物。

開寶二年，遣使直末山來貢，且言本國有玉一塊，凡二百三十七斤，願以上進，乞遣使取之。善名復至，貢阿魏子，賜號昭化大師，因令還取玉。又國王男總嘗貢玉欛刀，亦厚賜報之。四年，其國僧吉祥以其國王書來上，自言破疏勒國得舞象一，欲以為貢，詔許之。

大中祥符二年，其國黑韓王遣回鶻羅廝溫等以方物來貢。廝溫跪奏曰：「臣萬里來朝，獲見天日，願聖人萬歲，與遠人作主。」上詢以在路幾時，去此幾裏。對曰：「涉道一年，晝行暮息，不知里數。昔時道路嘗有剽掠，今自瓜、沙抵于闐，道路清謐，行旅如流。願遣使安撫遠俗。」上曰：「路遠命使，益以勞費爾國。今降詔書，汝即齎往，亦與命使無異也。」

初，太平興國中有澶州卒王貴者，晝忽見使者至營，急召貴偕行，南至河橋，驛馬已具，即命乘之，俄覺騰虛而去。頃之駐馬，但見屋室宏麗，使者引貴入，見其主者容衛制度悉如王者。謂貴曰：「俟汝年五十八，當往于闐國北通聖山取一異寶以奉皇帝，宜深誌之。」遂復乘馬淩虛而旋。軍中失貴已數日矣，驗所乘，即營卒之馬也。知州宋煦劾貴以聞，太宗釋之。天禧初，貴自陳年已五十八，願遵前戒，西至于闐，尋許其行。貴至秦州，以道遠悔懼，俄於市中遇一道士引貴出城，登高原，問貴所欲，具以實對。即命貴閉目，少頃令開，視山川頓異，道士曰：「此于闐國北境通聖山也。」復引貴觀一池，池中有仙童，出一物授之，謂曰：「持此奉皇帝。」又令瞑目，俄頃復至秦州，向之道士已失所在，發其物乃玉印也，文曰「國王趙萬永寶」，州以獻。

天聖三年十二月，遣使羅麵於多、副使金三、監使安多、都監趙多來朝，貢玉鞍轡、白玉帶、胡錦、獨峰橐駝、乳香、硇砂。詔給還其直，館於都亭西驛，別賜襲衣、金帶、銀器百兩、衣著二百，羅麵於多金帶。

嘉祐八年八月，遣使羅撒溫獻方物。十一月，以其國王為特進、歸忠保順後鱗黑韓王。羅撒溫言其王乞賜此號也，于闐謂金翅烏為「後鱗」，「黑韓」蓋可汗之訛也。羅撒溫等以獻物賜直少不受，及請所獻獨峰橐駝。詔以遠人特別賜錢五千貫，以橐駝還之，而與其已賜之直。其後數以方物來獻。

熙寧以來，遠不逾一二歲，近則歲再至。所貢珠玉、珊瑚、翡翠、象牙、乳香、木香、琥珀、花蕊布、硇砂、龍鹽、西錦、玉秋轡馬、膃肭臍、金星石、水銀、安息雞舌香，有所持無表章，每賜以暈錦旋襴衣、金帶、器幣，宰相則盤球雲錦夾襴。

地產乳香，來輒群負，私與商賈牟利；不售，則歸諸外府得善價，故其來益多。元豐初，始詔惟齎表及方物馬驢乃聽以詣闕，乳香無用不許貢。

四年，遣部領阿辛上表稱「于闐國僂羅有福力量知文法黑汗王，書與東方日出處大世界田地主漢家阿舅大官家」，大略雲路遠傾心相向，前三遣使入貢未回，重復數百言。董氈使導至熙州，譯其辭以聞。詔前三輩使人皆已朝見，錫賚遣發，賜敕書諭之。神宗嘗問其使去國歲月，所經何國及有無鈔略。對曰：「去國四年，道塗居其半，歷黃頭回紇、青唐，惟懼契丹鈔略耳。」因使之圖上諸國距漢境遠近，為書以授李憲。八年九月，遣使入貢，使者為神宗飯僧追福。賜錢百萬，還其所貢師子。

元祐中，以其使至無時，令熙河間歲一聽至闕。八年，請討夏國，不許。

紹聖中，其王阿忽都董娥密竭篤又言，緬藥家作過，別無報效，已遣兵攻甘、沙、肅三州。詔厚答其意。知秦州遊師雄言：「于闐、大食、拂菻等國貢奉，般次踵至，有司憚於供賚，抑留邊方，限二歲一進。外夷慕義，萬里而至，此非所以來遠人也。」從之。自是訖於宣和，朝享不絕。

高昌
高昌國，漢車師前王之地。有高昌城，取其地勢高敞、人民昌盛以為名焉。後魏初，沮渠無諱自署高昌太守。無諱死，茹茹以闞伯周為高昌王，高昌有王始於此。後魏至隋皆來貢獻。唐貞觀中，侯君集平其國，以其地為西州。安、史之亂，其地陷沒，乃復為國。語訛亦云「高敞」，然其地頗有回鶻，故亦謂之回鶻。

建隆三年四月，西州回鶻阿都督等四十二人以方物來貢。乾德三年十一月，西州回鶻可汗遣僧法淵獻佛牙、琉璃器、琥珀盞。太平興國六年，其王始稱西州外生師子王阿廝蘭漢，遣都督麥索溫來獻。五月，太宗遣供奉官王延德、殿前承旨白勳使高昌。八年，其使安鶻盧來貢。

雍熙元年四月，王延德等還，敘其行程來獻，云：

初自夏州曆玉亭鎮，次曆黃羊平，其地平而產黃羊。渡沙磧，無水，行人皆載水。凡二日至都囉囉族，漢使過者，遺以財貨，謂之「打當」。次曆茅女子族，族臨黃河，以羊皮為囊，吹氣實之浮於水，或以橐駝牽木栰而渡。次曆茅女王子開道族，行入六窠沙，沙深三尺，馬不能行，行者皆乘橐駝。不育五穀，沙中生草名登相，收之以食。次曆樓子山，無居人。行沙磧中，以日為占，旦則背日，暮則向日，日中則止。夕行望月亦如之。次曆臥梁劾特族地，有都督山，唐回鶻之地。次曆大蟲太子族，族接契丹界，人衣尚錦繡，器用金銀，馬乳釀酒，飲之亦醉。次曆屋地因族，蓋達於於越王子之子。次至達於於越王子族。次曆拽利王子族，有合羅川，唐回鶻公主所居之地，城基尚在，有湯泉池。次曆阿墩族，經馬鬃山望鄉嶺，嶺上石龕有李陵題字處。次曆格囉美源，西方百川所會，極望無際，鷗鷺鳧雁之類甚眾。次至托邊城，亦名李僕射城，城中首領號「通天王」。次曆小石州。次曆伊州，州將陳氏，其先自唐開元二年領州，凡數十世，唐時詔敕尚在。地有野蠶生苦參上，可為綿帛。有羊，尾大而不能走，尾重者三斤，小者一斤，肉如熊白而甚美。又有礪石，剖之得賓鐵，謂之吃鐵石。又生胡桐樹，經雨即生胡桐律。次曆益都。次曆納職城，城在大患鬼魅磧之東南，望玉門關甚近。地無水草，載糧以行。凡三日，至鬼穀口避風驛，用本國法設祭，出詔神御風，風乃息。凡八日，至澤田寺。高昌聞使至，遣人來迎。次曆地名寶莊，又曆六種，乃至高昌。

高昌即西州也。其地南距于闐，西南距大食、波斯，西距西天步路涉、雪山、蔥嶺，皆數千里。地無雨雪而極熱，每盛暑，居人皆穿地為穴以處。飛鳥群萃河濱，或起飛，即為日氣所爍，墜而傷翼。屋室覆以白堊，雨及五寸，即廬舍多壞。有水，源出金嶺，導之周圍國城，以溉田園，作水磑。地產五穀，惟無蕎麥。貴人食馬，餘食羊及鳧雁。樂多琵琶、箜篌。出貂鼠、白氎、繡文花蕊布。俗好騎射。婦人戴油帽，謂之蘇幕遮。用開元七年曆，以三月九日為寒食，餘二社、冬至亦然。以銀或鍮石為筒，貯水激以相射，或以水交潑為戲，謂之壓陽氣去病。好遊賞，行者必抱樂器。佛寺五十餘區，皆唐朝所賜額，寺中有《大藏經》、《唐韻》、《玉篇》、《經音》等，居民春月多群聚遨樂於其間。遊者馬上持弓矢射諸物，謂之禳災。有敕書樓，藏唐太宗、明皇御劄詔敕，緘鎖甚謹。復有摩尼寺，波斯僧各持其法，佛經所謂外道者也。所統有南突厥、北突厥、大眾熨、小眾熨、樣磨、割祿、黠戛司、末蠻、格哆族、預龍族之名甚眾。國中無貧民，絕食者共賑之。人多壽考，率百餘歲，絕地夭死。

時四月，師子王避暑於北廷，以其舅阿多於越守國，先遣人致意於延德曰：「我王舅也，使者拜我乎？」延德曰：「持朝命而來，禮不當拜。」復問曰：「見王拜乎？」延德曰：「禮亦不當拜。」阿多於越復數日始相見，然其禮頗恭。師子王邀延德至其北廷。曆交河州，凡六日，至金嶺口，寶貨所出。又兩日，至漢家砦。又五日，上金嶺。過嶺即多雨雪，嶺上有龍堂，刻石記雲，小雪山也。嶺上有積雪，行人皆服毛罽。度嶺一日至北廷，憩高台寺。其王烹羊馬以具膳，尤豐潔。

地多馬，王及王後、太子各養馬，放牧平川中，彌亙百餘里，以毛色分別為群，莫知其數。北廷川長廣數千里，鷹鷂雕鶻之所生，多美草，不生花，砂鼠大如<需免>，鷙禽捕食之。

其王遣人來言，擇日以見使者，願無訝其淹久。至七日，見其王及王子侍者，皆東向拜受賜。旁有持磬者擊以節拜，王聞磬聲乃拜，既而王之兒女親屬皆出，羅拜以受賜，遂張樂飲宴，為優戲，至暮。明日泛舟於池中，池四面作鼓樂。又明日遊佛寺，曰應運太寧之寺，貞觀十四年造。

北廷北山中出硇砂，山中嘗有煙氣湧起，無雲霧，至夕光焰若炬火，照見禽鼠皆赤。采者著木底鞋取之，皮者即焦。下有穴生青泥，出穴外即變為砂石，土人取以治皮。城中多樓台卉木。人白皙端正，性工巧，善治金銀銅鐵為器及攻玉。善馬直絹一匹，其駑馬充食，才直一丈。貧者皆食肉。西抵安西，即唐之西境。

七月，令延德先還其國，其王九月始至。亦聞有契丹使來，謂其王云：「高敞本漢土，漢使來覘視封域，將有異圖，王當察之。」延德偵知其語，因謂王曰：「契丹素不順中國，今乃反間，我欲殺之。」王固勸乃止。

自六年五月離京師，七年四月至高昌，所曆以詔賜諸國君長襲衣、金帶、繒帛。八年春，與其謝恩使凡百餘人復循舊路而還，雍熙元年四月至京師。

景德元年，又遣使金延福來貢。

回鶻
回鶻本匈奴之別裔，在天德西北娑陵水上。後魏號鐵勒，唐初號特勒，後稱回紇。其君長曰可汗，自貞觀以後朝貢不絕。至德初，出兵助國討平安、史之亂，故累朝恩禮最重。然而恃功橫恣，朝廷雖患其邀求無厭，然頗姑息聽從之。元和中，改為回鶻。會昌中，其國衰亂，其相馺職者擁外甥將龐勒西奔安西。既而回鶻為幽州張仲武所破，龐勒乃自稱可汗，居甘、沙、西州，無復昔時之盛矣。

歷梁、後唐、晉、漢、周，皆遣使朝貢。後唐同光中，冊其國王仁美為英義可汗。仁美卒，其弟仁裕立，冊為順化可汗。晉天福中，又改為奉化可汗。仁裕卒，子景瓊立。先是，唐朝繼以公主下嫁，故回鶻世稱中朝為舅，中朝每賜答詔亦曰外甥。五代之後皆因之。

建隆二年，景瓊遣使朝獻。三年，阿都督等四十二人以方物來貢。乾德二年，遣使貢玉百團、琥珀四十斤，犛牛尾、貂鼠等。三年，遣使趙黨誓等四十七人以團玉、琥珀、紅白犛牛尾為貢。開寶中累遣使貢方物，其宰相鞠仙越亦貢馬。

太平興國二年冬，遣殿直張璨齎詔諭甘、沙州回鶻可汗外甥，賜以器幣，招致名馬美玉，以備車騎琮璜之用。五年，甘、沙州回鶻可汗夜落紇密禮遏遣使裴溢的等四人，以橐駝、名馬、珊瑚、琥珀來獻。

雍熙元年四月，西州回鶻與婆羅門僧永世、波斯外道阿里煙同入貢。四年，合羅川回鶻第四族首領遣使朝貢。端拱二年九月，回鶻都督石仁政、麽囉王子、邈拿王子、越黜黃水州巡檢四族並居賀蘭山下，無所統屬，諸部入貢多由其地。麽囉王子自雲，向為靈州馮暉阻絕，由是不通貢奉，今有內附意。各以錦袍銀帶賜之。

咸平四年，可汗王祿勝遣使曹萬通以玉勒名馬、獨峰無峰橐駝、賓鐵劍甲、琉璃器來貢。萬通自言任本國樞密使，本國東至黃河，西至雪山，有小郡數百，甲馬甚精習，願朝廷命使統領，使得縛繼遷以獻。因降詔祿勝曰：「賊遷凶悖，人神所棄。卿世濟忠烈，義篤舅甥，繼上奏封，備陳方略，且欲大舉精甲，就覆殘妖，拓土西陲，獻俘北闕。可汗功業，其可勝言！嘉歎所深，不忘朕意。今更不遣使臣，一切委卿統製。」特授萬通左神武軍大將軍，優賜祿勝器服。

景德元年，夜落紇遣使來貢。四年，又遣尼法仙等來朝，獻馬。仍許法仙遊五台山。又遣僧翟入奏，來獻馬，欲於京城建佛寺祝聖壽，求賜名額，不許。

大中詳符元年，夏州萬子等軍主領族兵趨回鶻，回鶻設伏要路，示弱不與鬥，俟其過，奮起擊之，剿戮殆盡。其生擒者，回鶻驅坐於野，悉以所獲資糧示之，曰：「爾輩狐鼠，規求小利，我則不然。」遂盡焚而殺之，唯萬子軍主挺身走。鎮戎軍以聞，上曰：「回鶻嘗殺繼遷，世為仇敵。甘州使至，亦言德明侵軼之狀，意頗輕視之。量其兵勢，德明未易敵也。」其年，夜落紇、寶物公主及沒孤公主、娑溫宰相各遣使來貢。東封禮成，以可汗王進奉使姚進為寧遠將軍，寶物公主進奉曹進為安化郎將，賜以袍笏。又賜夜落紇介胄。

三年，又遣左溫宰相、何居錄越樞密使、翟符守榮等來貢。是年，龜茲國王可汗遣使李延福、副使安福、監使翟進來進香藥、花蕊布、名馬、獨峰駝、大尾羊、玉鞍勒、琥珀、俞石等。四年，翟符守榮等三十人請從祀汾陰。其年，夜落紇遣使貢方物，秦州回鶻安密獻玉帶於道左。禮成，以翟符守榮為左神武軍大將軍，安殿民為保順郎將，餘皆賜冠帶器幣。其年，夜落紇遣使言，敗趙德明立功首領請加恩賞。詔給司戈、司階、郎將告敕十道，使得承製補署。

六年，龜茲進奉使李延慶等三十六人對於長春殿，獻名馬、弓箭、鞍勒、團玉、香藥等，優詔答之。

先是，甘州數與夏州接戰，夜落紇貢奉多為夏州鈔奪。及宗哥族感悅朝廷恩化，乃遣人援送其使，故頻年得至京師。既而唃廝羅欲娶可汗女而無聘財，可汗不許，因為仇敵。五年，秦州遣指揮使楊知進、譯者郭敏送進奉使至甘州，會宗哥怨隙阻歸路，遂留知進等不敢遣。八年，敏方得還。可汗王夜落隔上表言寶物公主疾死，以西涼人蘇守信劫亂，不時奏聞；又謝恩賜寶鈿、銀匣、曆日及安撫詔書，仍乞慰諭宗哥，使開朝貢之路。九年，楊知進亦至，遂遣郭敏賜宗哥詔書並甘州可汗器幣。其年，使來朝貢，言夜落隔卒，九宰相諸部落奉夜落隔歸化為可汗王領國事。

天禧二年，夜落隔歸化遣都督安信等來朝。四年，又遣使同龜茲國可汗王智海使來獻大尾羊。初，回鶻西奔，族種散處。故甘州有可汗王，西州有克韓王，新復州有黑韓王，皆其後焉。

天聖元年五月，甘州夜落隔通順遣使阿葛之、王文貴來貢方物。六月，詔甘州回紇外甥可汗王夜落隔通順特封歸忠保順可汗王。二年五月，遣使都督習信等十四人來貢馬及黃湖綿、細白氎。三年四月，可汗王、公主及宰相撒溫訛進馬、乳香。賜銀器、金帶、衣著、暈錦旋襴有差。五年八月，遣使安萬東等一十四人來貢方物。六年二月，遣人貢方物。

熙寧元年入貢，求買金字《大般若經》，以墨本賜之。六年復來，補其首領五人為軍主，歲給彩二十匹。神宗問其國種落生齒幾何，曰三十餘萬；壯可用者幾何，曰二十萬。明年，敕李憲擇使聘阿裏骨，使諭回鶻令發兵深入夏境。憲以命殿直皇甫旦。旦往，不得前而妄奏功狀，詔逮旦赴御史獄抵罪。

然回鶻使不常來，宣和中，間因入貢散而之陝西諸州，公為貿易，至留久不歸。朝廷慮其習知邊事，且往來皆經夏國，於播傳非便，乃立法禁之。

大食
大食國本波斯之別種。隋大業中，波斯有桀黠者探穴得文石，以為瑞，乃糾合其眾，剽略資貨，聚徒浸盛，遂自立為王，據有波斯國之西境。唐永徽以後，屢來朝貢。其王盆泥未換之前謂之白衣大食，阿蒲羅拔之後謂之黑衣大食。

乾德四年，僧行勤遊西域，因賜其王書以招懷之。開寶元年，遣使來朝貢。四年，又貢方物，以其使李訶末為懷化將軍，特以金花五色綾紙寫官告以賜。是年，本國及占城、闍婆又致禮物於李煜。煜不敢受，遣使來上，因詔自今勿以為獻。六年，遣使來貢方物。七年，國王訶黎佛又遣使不囉海，九年又遣使蒲希密，皆以方物來貢。

太平興國二年，遣使蒲思那、副使摩訶末、判官蒲囉等貢方物。其從者目深體黑，謂之昆侖奴。詔賜其使襲衣、器幣，從者縑帛有差。四年，復有朝貢使至。雍熙元年，國人花茶來獻花錦、越諾、揀香、白龍腦、白沙糖、薔薇水、琉璃器。

淳化四年，又遣其副酋長李亞勿來貢。其國舶主蒲希密至南海，以老病不能詣闕，乃以方物附亞勿來獻。其表曰：

大食舶主臣蒲希密上言，眾星垂象，回拱於北辰；百穀疏源，委輸於東海。屬有道之柔遠，罄無外以宅心。伏惟皇帝陛下德合二儀，明齊七政，仁宥萬國，光被四夷。賡歌洽《擊壤》之民，重譯走奉珍之貢。臣顧惟殊俗，景慕中區，早傾向日之心，頗鬱朝天之願。

昨在本國，曾得廣州蕃長寄書招諭，令入京貢奉，盛稱皇帝聖德，布寬大之澤，詔下廣南，寵綏蕃商，阜通遠物。臣遂乘海舶，爰率土毛，涉曆龍王之宮，瞻望天帝之境，庶遵玄化，以慰宿心。今則雖屆五羊之城，猶賒雙鳳之闕。自念衰老，病不能興，遐想金門，心目俱斷。今遇李亞勿來貢，謹備蕃錦藥物附以上獻。臣希密凡進象牙五十株，乳香千八百斤，賓鐵七百斤，紅絲吉貝一段，五色雜花蕃錦四段，白越諾二段，都爹一琉璃瓶，無名異一塊，薔薇水百瓶。

詔賜希密敕書、錦袍、銀器、束帛等以答之。

至道元年，其國舶主蒲押陀黎齎蒲希密表來獻白龍腦一百兩，膃肭臍五十對，龍鹽一銀合，眼藥二十小琉璃瓶，白沙糖三琉璃甕，千年棗、舶上五味子各六琉璃瓶，舶上褊桃一琉璃瓶，薔薇水二十琉璃瓶，乳香山子一坐，蕃錦二段，駝毛褥麵三段，白越諾三段。引對於崇政殿，譯者代奏云：「父蒲希密因緣射利，泛舶至廣州，迨今五稔未歸。母令臣遠來尋訪、昉至廣州見之。具言前歲蒙皇帝聖恩降敕書，賜以法錦袍、紫綾纏頭、間塗金銀鳳瓶一對、綾絹二十匹。今令臣奉章來謝，以方物致貢。」

太宗因問其國，對云：「與大秦國相鄰，為其統屬。今本國所管之民才及數千，有都城介山海間。」又問其山澤所出，對云：「惟犀象香藥。」問犀象以何法可取，對云：「象用象媒誘至，漸以大繩羈縻之耳；犀則使人升大樹操弓矢，伺其至射而殺之，其小者不用弓矢可以捕獲。」上賜以襲衣、冠帶、被褥等物，令閣門宴犒訖，就館，延留數月遣回；降詔答賜蒲希密黃金，準其所貢之直。三年二月，又與賓同隴國使來朝。

咸平二年，又遣判官文戊至。三年，舶主陀婆離遣使穆吉鼻來貢。吉鼻還，賜陀婆離詔書並器服鞍馬。六年，又遣使婆羅欽三摩尼等來貢方物。摩尼等對於崇政殿，持真珠以進，自雲離國日誠願得瞻威顏即獻此，乞不給回賜。真宗不欲違其意，俟其還，優加恩齎。

景德元年，又遣使來。時與三佛齊、蒲端國使並在京師，會上元觀燈，皆賜錢縱其宴飲。其秋，蕃客蒲加心至。四年，又遣使同占城使來，優加館餼之禮，許遍至苑囿寺觀遊覽。

大中祥符元年十月，車駕東封，舶主陀婆離上言願執方物赴泰山，從之。又舶主李亞勿遣使麻勿來獻玉圭。並優賜器幣、袍帶，並賜國主銀飾繩床、水罐、器械、旗幟、鞍勒馬等。四年祀汾陰，又遣歸德將軍陀羅離進瓶香、象牙、琥珀、無名異、繡絲、紅絲、碧黃綿、細越諾、紅駝毛、間金線璧衣、碧白琉璃酒器、薔薇水、千年棗等。詔令陪位，禮成，並賜冠帶服物。五年，廣州言大食國人無西忽盧華百三十歲，耳有重輪，貌甚偉異。自言遠慕皇化，附古邏國舶船而來。詔就賜錦袍、銀帶加束帛。

天禧三年，遣使蒲麻勿陀婆離、副使蒲加心等來貢。先是，其入貢路繇沙州，涉夏國，抵秦州。乾興初，趙德明請道其國中，不許。至天聖元年來貢，恐為西人鈔略，乃詔自今取海路繇廣州至京師。至和、嘉祐間，四貢方物。最後以其首領蒲沙乙為武寧司階。

熙寧中，其使辛押陀羅乞統察蕃長司公事，詔廣州裁度。又進錢銀助修廣州城，不許。六年，都蕃首保順郎將蒲陀婆離慈表令男麻勿奉貢物，乞以自代，而求為將軍，詔但授麻勿郎將。其國部屬各異名，故有勿巡，有陀婆離，有俞盧和地，有麻囉跋等國，然皆冠以大食。勿巡所貢，又有龍腦、兜羅錦、球錦袂、蕃花簟，陀婆有金飾壽帶、連環臂鉤、數珠之屬。

政和中，橫州士曹蔡蒙休押伴其使入都，沿道故滯留，強市其香藥不償直。事聞，詔提點刑獄置獄推治，因詔自今蕃夷入貢，並選承務郎以上清幹官押伴，按程而行，無故不得過一日，乞取賈市者論以自盜雲。

其國在泉州西北，舟行四十餘日至藍里。次年乘風颿，又六十餘日始達其國。地雄壯廣袤，民俗侈麗，甲於諸蕃，天氣多寒。其王錦衣玉帶，躡金履，朔望冠百寶純金冠。其居以碼磠為柱，綠甘為壁，水晶為瓦，碌石為磚，活石為灰，帷幕用百花錦。官有丞相、太尉，各領兵馬二萬餘人。馬高七尺，士卒驍勇。民居屋宇略與中國同。市肆多金銀綾錦。工匠技術，咸精其能。

建炎三年，遣使奉寶玉珠貝入貢。帝謂侍臣曰：「大觀、宣和間，茶馬之政廢，故武備不修，致金人亂華，危亡不絕如線。今復捐數十萬緡以易無用之珠玉，曷若惜財以養戰士？」詔張浚卻之，優賜以答遠人之意。紹興元年，復遣使貢文犀、象齒，朝廷亦厚加賜與，而不貪其利。故遠人懷之，而貢賦不絕。

層檀
層檀國在南海傍，城距海二十里。熙寧四年始入貢。海道便風行百六十日，經勿巡、古林、三佛齊國乃至廣州。其王名亞美羅亞眉蘭，傳國五百年，十世矣。人語音如大食。地春冬暖。貴人以越布纏頭，服花錦白氎布，出入乘象、馬。有奉祿。其法輕罪杖，重罪死。穀有稻、粟、麥。食有魚。畜有綿羊、山羊、沙牛、水牛、橐駝、馬、犀、象。藥有木香、血竭、沒藥、鵬砂、阿魏、薰陸。產真珠、玻璃、密沙華三酒。交易用錢，官自鑄，三分其齊，金銅相半，而銀居一分，禁民私鑄。元豐六年，使保順郎將層伽尼再至，神宗念其絕遠，詔頒齎如故事，仍加賜白金二千兩。

龜茲
龜茲本回鶻別種。其國主自稱師子王，衣黃衣，寶冠，與宰相九人同治國事。國城有市井而無錢貨，以花蕊布博易。有米麥瓜果。西至大食國行六十日，東至夏州九十日。或稱西州回鶻，或稱西州龜茲，又稱龜茲回鶻。

自天聖至景祐四年，入貢者五，最後賜以佛經一藏。熙寧四年，使李延慶、曹福入貢。五年，又使盧大明、篤都入貢。紹聖三年，使大首領阿連撒羅等三人以表章及玉佛至洮西。熙河經略使以其罕通使，請令於熙、秦州博買，而估所齎物價答賜遣還，從之。

沙州
沙州本漢敦煌故地，唐天寶末陷於西戎。大中五年，張義潮以州歸順，詔建沙州為歸義軍，以義潮為節度使，領河沙甘肅伊西等州觀察、營田處置使。義潮入朝，以從子淮深領州事。至朱梁時，張氏之後絕，州人推長史曹義金為帥。義金卒，子元忠嗣。周顯德二年來貢，授本軍節度、檢校太尉、同中書門下平章事，鑄印賜之。

建隆三年加兼中書令，子延恭為瓜州防禦使。興國五年元忠卒，子延祿遣人來貢。贈元忠敦煌郡王，授延祿本軍節度，弟延晟為瓜州刺史，延瑞為衙內都虞候。咸平四年，封延祿為譙郡王。五年，延祿、延瑞為從子宗壽所害，宗壽權知留後，而以其弟宗允權知瓜州。表求旌節，乃授宗壽節度使，宗允檢校尚書左僕射、知瓜州，宗壽子賢順為衙內都指揮使。大中祥符末宗壽卒，授賢順本軍節度，弟延惠為檢校刑部尚書、知瓜州。賢順表乞金字藏經洎茶藥金箔，詔賜之。至天聖初，遣使來謝，貢乳香、硇砂、玉團。自景祐至皇祐中，凡七貢方物。

拂菻
拂菻國東南至滅力沙，北至海，皆四十程。西至海三十程。東自西大食及于闐、回紇、青唐，乃抵中國。歷代未嘗朝貢。

元豐四年十月，其王滅力伊靈改撒始遣大首領你廝都令廝孟判來獻鞍馬、刀劍、真珠，言其國地甚寒，土屋無瓦。產金、銀、珠、西錦、牛、羊、馬、獨峰駝、梨、杏、千年棗、巴欖、粟、麥，以蒲萄釀酒。樂有箜篌、壺琴、小篳篥、偏鼓。王服紅黃衣，以金線織絲布纏頭，歲三月則詣佛寺，坐紅床，使人舁之。貴臣如王之服，或青綠、緋白、粉紅、褐紫，並纏頭跨馬。城市田野，皆有首領主之，每歲惟夏秋兩得奉，給金、錢、錦、穀、帛，以治事大小為差。刑罰罪輕者杖數十，重者至二百，大罪則盛以毛囊投諸海。不尚鬥戰，鄰國小有爭，但以文字來往相詰問，事大亦出兵。鑄金銀為錢，無穿孔，麵鑿彌勒佛，背為王名，禁民私造。

元祐六年，其使兩至。詔別賜其王帛二百匹、白金瓶、襲衣、金束帶。


Chinese text: This work was published before January 1, 1923, and is in the
public domain worldwide because the author died at least 100 years ago.
