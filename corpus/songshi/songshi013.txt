　　英宗體乾應曆隆功盛德憲文肅武睿聖宣孝皇帝，諱曙，濮安懿王允讓第十三子，母曰仙游縣君任氏。明道元年正月三日生於宣平坊第。初，王夢兩龍與日並墮，以衣承之。及帝生，赤光滿室，或見黃龍遊光中。四歲，仁宗養於內。寶元二年，豫王生，乃歸濮邸。帝天性篤孝，好讀書，不爲燕嬉褻慢，服御儉素如儒者。每以朝服見教授，曰：「師也，敢弗爲禮？」時吳王宮教授吳充進《宗室六箴》，仁宗付宗正，帝書之屏風以自戒。景祐三年，賜名宗實，授左監門衛率府副率，累遷右羽林軍大將軍、宜州刺史。皇祐二年，爲右衛大將軍、岳州團練使。嘉祐中，宰相韓琦等請建儲，仁宗曰：「宗子已有賢知可付者，卿等其勿憂。」時帝方服濮王喪。六年十月辛卯，起爲秦州防禦使、知宗正寺，帝以終喪辭。奏四上，乃聽。喪終，復授前命，又辭。七年八月，許罷宗正，復爲岳州團練使。戊寅，立爲皇子。癸未，改今名。帝聞詔稱疾，益堅辭。詔同判大宗正事安國公從古等往喻旨，即臥內起帝以入。甲辰，見清居殿。自是，日再朝，或入侍禁中。九月，遷齊州防禦使、鉅鹿郡公。

　　八年，仁宗崩。夏四月壬申朔，皇后傳遺詔，命帝嗣皇帝位。百官入，哭盡哀。韓琦宣遺制。帝御東楹見百官。癸酉，大赦，賜百官爵一等，優賞諸軍，如乾興故事。遣王道恭告哀於契丹。帝欲亮陰三年，命韓琦攝冢宰，宰臣不可，乃止。乙亥，帝不豫。遣韓贄等告即位於契丹。丙子，尊皇后曰皇太后。己卯，詔請皇太后同聽政。壬午，皇太后御小殿垂簾，宰臣覆奏事。乙酉，作受命寶。丁亥，以皇子右千牛衛將軍仲鍼爲安州觀察使、光國公。熒惑自七年八月庚辰不見，命宰臣祈禳，至是月己丑見於東方。庚子，立京兆郡君高氏爲皇后。五月戊午，以富弼爲樞密使。戊辰，初御延和殿。以疾未平，命宰臣祈福於天地、宗廟、社稷及寺觀，又祈于嶽瀆名山。六月辛卯，契丹遣蕭福延等來祭吊。

　　秋七月壬子，初御紫宸殿。帝自六月癸酉不御殿，至是始見百官。癸亥，歲星晝見。乙丑，星大小數百西流。戊辰，百官請大行皇帝諡于南郊。八月癸巳，以生日爲壽聖節。

　　九月辛亥，以光國公仲鍼爲忠武軍節度使、同中書門下平章事、淮陽郡王，改名頊。戊午，上仁宗諡冊于福寧殿。

　　冬十月甲午，葬仁宗於永昭陵。十一月丙午，祔於太廟。大風霾。己酉，減東西二京罪囚一等，免山陵役戶及靈駕所過民租。辛亥，契丹遣蕭素等來賀即位。

　　十二月己巳，初御邇英閣，召侍臣講讀經史。乙亥，淮陽郡王頊出閣。是歲，於闐、西南蕃來貢。

　　治平元年春正月丁酉朔，改元。戊戌，太白晝見。己亥，壽聖節，百官及契丹使初上壽於紫宸殿。甲寅，賞知唐州趙尚寬修溝堰、增戶口，進一官，賜錢二十萬。

　　三月壬寅，命修秦悼王塚，置守護官。戊午，錄囚。辛酉，雨土。

　　夏四月癸未，放宮女百三十五人。甲午，祈雨于相國天清寺、醴泉觀。賜諸軍錢有差。

　　五月己亥，浚二股河。戊申，皇太后還政。庚戌，初日御前後殿。壬子，詔：「皇太后稱聖旨，出入儀衛如章獻太后故事。其有所須，內侍錄聖旨付有司，覆奏即行。」丙辰，上皇太后宮殿名曰慈壽。己未，熒惑犯太微上將。壬戌，以病癒，命宰臣謝天地、宗廟、社稷及宮觀。

　　閏月戊辰，輔臣進爵一等。

　　六月己亥，以淮陽郡王頊爲潁王，祁國公顥爲保甯軍節度使、同中書門下平章事、東陽郡王，鄠國公頵爲左衛上將軍。增宗室教授。丁未，增同知大宗正事一員。辛亥，作睦親、廣親宅。辛酉，太白晝見。壬戌，歲星晝見。

　　八月甲辰，錄周世宗後。甲寅，太白入太微垣。乙卯，遣兵部員外郎呂誨等四人充賀契丹太后生辰、正旦使，刑部郎中章岷等四人充賀契丹主生辰、正旦使。丙辰，內侍都知任守忠坐不法，貶保信軍節度副使、蘄州安置。丁巳，以上供米三萬石振宿、亳二州水災戶。

　　九月丁卯，復武舉。庚午，詔夏國精擇使人，戒勵毋紊彝章。

　　冬十月丙申，詔中外近臣、監司舉治行素著可備升擢者二人。

　　十一月乙亥，科陝西戶三丁之一，刺以爲義勇軍，凡十三萬八千四百六十五人，各賜錢二千。諫官司馬光累上疏諫之，不允。戊寅，復內侍養子令。十二月乙巳，雨土。丙辰，契丹遣耶律烈等來賀壽聖節，蕭禧等來賀明年正旦。是歲，畿內、宋、亳、陳、許、汝、蔡、唐、潁、曹、濮、濟、單、濠、泗、廬、壽、楚、杭、宣、洪、鄂、施、渝州、光化、高郵軍大水，遣使行視，疏治振恤，蠲其賦租。西蕃瞎氊子瞎欺米征內附。二年春正月甲戌，振蔡州。

　　二月甲辰，大風，晝冥。丁未，錄囚。是月，賜禮部奏名進士、明經諸科及第出身三百六十一人。

　　三月己巳，班《明天曆》。

　　夏四月戊戌，詔議崇奉濮安懿王典禮。辛丑，詔監司、知州歲薦吏毋徒充數。丙午，奉安仁宗御容于景靈宮。丁未，白氣起西方。

　　五月癸亥，詔以綜核名實勵臣下。丙子，詔自今皇子及宗室屬卑者，勿授以檢校師、傅官。乙酉，詔宗室封王者子孫襲爵。

　　六月壬辰，錄囚。己酉，詔尚書集三省、御史台議奉濮安懿王典禮。甲寅，罷尚書省集議，令有司博求典故，務在合經。詔遣官與契丹定疆界。

　　秋七月癸亥，富弼罷。丙寅，詔減乘輿服御。丙子，放宮女百八十人。丁丑，太白晝見。己卯，群臣五上尊號，不允。庚辰，張昪罷，以文彥博爲樞密使。

　　八月庚寅，京師大雨，水。癸巳，賜被水諸軍米，遣官視軍民水死者千五百八十人，賜其家緡錢，葬祭其無主者。乙未，以雨災，詔責躬乞言。初，學士草詔曰：「執政大臣，其惕思天變。」帝書其後曰：「雨災專以戒朕不德，可更曰'協德交修'。」己亥，以水災，罷開樂宴。壬子，以工部郎中蔡抗等充賀契丹生辰使，侍御史趙鼎等充賀契丹正旦使。乙卯，減袞冕制度。丙辰，陝西置壯城兵。

　　九月壬戌，雨，罷大宴。己巳，以災異風俗策制舉人。壬午，太白犯南斗。乙酉，以久雨，遣使祈于嶽瀆名山大川。

　　冬十月乙巳，雨木冰。

　　十一月庚午，朝饗景靈宮。辛未，饗太廟。壬申，有事南郊，大赦。上皇太后冊。冊皇后。以齊州爲興德軍節度。辛巳，加恩百官。十二月辛亥，太白晝見。是歲，蔣、波、繡、雲、龍賜等州來貢。

　　三年春正月丙辰朔，契丹遣使耶律仲達等來賀正旦。戊午，契丹遣使蕭惟輔等來賀壽聖節。丙寅，幸降聖院，謁神御殿。癸酉，契丹改國號爲遼。己卯，溫州火，燒民屋萬四千間，死者五千人。丁丑，皇太后下書中書門下：「封濮安懿王宜如前代故事，王夫人王氏、韓氏、任氏，皇帝可稱親。尊濮安懿王爲皇，夫人爲後。」詔遵慈訓。以塋爲園，置守衛吏，即園立廟，俾王子孫主祠事，如皇太后旨。辛巳，詔臣民避濮安懿王諱，以王子宗懿爲濮國公。壬午，黜御史呂誨、範純仁、呂大防。

　　二月乙酉朔，白虹貫日。

　　三月庚申，彗星晨見於室。辛酉，黜諫官傅堯俞、御史趙鼎、趙瞻。戊辰，上親錄囚。庚午，以彗，避正殿，減膳。辛未，以黜呂誨等詔內外。癸酉。以災異責躬，詔轉運使察獄訟、調役利病大者以聞。辛巳，彗晨見於昴，如太白，長丈有五尺。壬午，孛于畢，如月。

　　夏四月丙午，詔有司察所部左道、淫祀及賊殺善良不奉令者，罪毋赦。

　　五月甲子，罷知雜御史、觀察使以上歲舉人。乙丑，彗至張而沒。戊辰，謂宰相曰：「朕欲與公等日論治道，中書常務有定制者，付有司行之。」六月己酉，錄囚。

　　秋七月乙丑，進濮王子孫及魯王孫爵一等。

　　八月庚子，遣傅卞等賀遼主生辰，張師顏等賀正旦。

　　九月壬子朔，日有食之。癸亥，定待制、諫官、朝官少卿郎中遷選歲月補員格。庚辰，禁妃嬪、公主以下薦服親之夫。

　　冬十月壬午朔，以仙游縣君任氏墳域爲園。乙酉，詔兩日一御邇英閣。丁亥，詔禮部三歲一貢舉。甲午，詔宰臣、參知政事舉才行士可試館職者各五人。

　　十一月戊午，帝不豫，禱於大慶殿。己未，宰相始奏事。辛酉，降天下囚死罪一等，流以下釋之。十二月乙未，宰相祈于天地、宗廟、社稷。壬寅，立潁王頊爲皇太子。癸卯，大赦。賜文武官子爲父後者勳一轉。遼遣蕭靖等來賀正旦、壽聖節。是歲，遣使以違約數寇責夏國，諒詐獻方物謝罪。

　　四年春正月庚戌朔，群臣上尊號曰體乾膺曆文武聖孝皇帝。降天下囚罪一等，徒以下釋之。大風霾。辛亥，蠲京師逋曲錢。丁巳，帝崩于福甯殿，壽三十六。諡曰憲文肅武宣孝皇帝，廟號英宗。帝自居睦親宅，孝德著聞。濮安懿王薨，以所服玩物分諸子，帝所得悉以與王府舊人既葬而辭去者。宗室有假金帶而以銅帶歸，主吏以告，帝曰：「真吾帶也。」受之。命殿侍鬻犀帶，直錢三十萬，亡之，帝亦不問。初辭皇子，請潭王宮教授周孟陽作奏，孟陽有所勸戒，即謝而拜之。奏十餘不允，始就召，戒舍人曰：「謹守吾舍，上有適嗣，吾歸矣。」既爲皇子，慎靜恭默，無所猷爲，而天下陰知其有聖德。即位，每命近臣，必以官而不以名，大臣從容以爲言，帝曰：「朕雖宮中命小臣，亦未嘗以名也。」一日，語神宗曰：「國家舊制，士大夫之子有尚帝女，皆升行以避舅姑之尊，義甚無謂。朕嘗思此，寤寐不平，豈可以富貴之故，屈人倫長幼之序也？可詔有司革之。」會疾不果，神宗述其事焉。

　　贊曰：昔人有言，天之所命，人不能違。信哉！英宗以明哲之資，膺繼統之命，執心固讓，若將終身，而卒踐帝位，豈非天命乎？及其臨政，臣下有奏，必問朝廷故事與古治所宜，每有裁決，皆出群臣意表。雖以疾疹不克大有所爲，然使百世之下，欽仰高風，詠歎至德，何其盛也！彼隋晉王廣、唐魏王泰窺覦神器，矯揉奪嫡，遂啟禍原，誠何心哉！誠何心哉！


Chinese text: This work was published before January 1, 1923, and is in the
public domain worldwide because the author died at least 100 years ago.
