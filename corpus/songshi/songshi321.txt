鄭獬
鄭獬，字毅夫，安州安陸人。少負俊材，詞章豪偉峭整，流輩莫敢望。進士第一。通判陳州，入直集賢院、度支判官、修起居注、知制誥。

英宗郎位，治永昭山陵，悉用乾興制度，獬言：「今國用空乏，近者賞軍，已見橫斂，富室嗟怨，流聞京師。先帝節儉愛民，蓋出天性，凡服用器玩，極於樸陋，此天下所共知也。而山陵制度，乃欲效乾興最盛之時，獨不傷儉德乎？願飭有司，損其名數。」又言：「天子初即位，郡國馳表稱賀，例官其人，此出五代餘習，因仍未改。今庶官猥眾，充溢銓曹。況前日群臣進官，已布維新之澤，不須復行此恩，以開僥幸。」皆不報。又上疏言：「陛下初臨御，恭默不言，所與共政者七八大臣而已，焉能盡天下之聰明哉？願申詔中外，許令盡言，有可采錄，召與之對。至於臣下進見，訪以得失，虛心求之，必能有益治道。」帝嘉納之。時詔諸郡敦遣遺逸之士，至則試之秘閣，命以官，頗有謬舉者，眾論喧嘩，旋即廢罷，獬言：「古之薦士，以謂拔十得五，猶得其半；況今所失未至十五，而遽以浮言廢之，可乎？願復此科，使豪俊無遺滯之歎。」未及行，出知荊南。

治平中，大水求言，獬上疏曰：「陛下側身思咎，念有以消復之，不知求忠言者，將欲用之邪？抑但舉故事邪？觀前世之君，因變異以求諫者甚眾，及考其實，則能用其言而載於行事者，蓋亦鮮矣。今詔發天下忠義之士，必有極其所韞，以薦諸朝，一日萬機，勢未能盡覽，不過如平時下之中書、密院，至於無所行而後止。如是則與前世之為空言者等爾。謂宜選官置屬，掌所上章，與兩府近臣從容講貫，可則行之，否則罷之，有疑焉，則廣詢而決之。群臣得而眾事舉，此應天之實也。天下之進言也甚難，而上之受言也常忽。願陛下采群臣之章疏，容而聽之，史冊大書，以為某年大水，詔求直言，用某人之辭而求某事，以出夫前世之為空言者，無令徒掛牆壁為虛文而已。」還，判三班院。

神宗初，召獬夕對內東門，命草吳奎知青州及張方平、趙抃參政事三制，賜雙燭送歸舍人院，外廷無知者。遂拜翰林學士。朝廷議納橫山，獬曰：「兵禍必起於此。」已而种諤取綏州，獬言：「臣竊見手詔，深戒邊臣無得生事。今乃特尊用變詐之士，務為掩襲，如戰國暴君之所尚，豈帝王大略哉！諤擅興，當誅。」又請因諒祚告哀，遣使立其嗣子，識者韙之。

權發遣開封府。民喻興與妻謀殺一婦人，獬不肯用按問新法，為王安石所惡，出為侍讀學士、知杭州。御史中丞呂誨乞還之，不聽。未幾，徙青州。方散青苗錢，獬言：「但見其害，不忍民無罪而陷憲網。」引疾祈閑，提舉鴻慶宮，卒，年五十一。家貧子弱，其柩藁殯僧屋十餘年，滕甫為安州，乃克葬。

陳襄
陳襄，字述古，福州侯官人。少孤，能自立，出遊鄉校，與陳烈、周希孟、鄭穆為友。時學者沉溺於雕琢之文，所謂知天盡性之說，皆指為迂闊而莫之講，四人者始相與倡道於海濱，聞者皆笑以驚，守之不為變，卒從而化，謂之「四先生」。

襄舉進士，調浦城主簿，攝令事。縣多世族，以請託脅持為常，令不能制。襄欲稍革其俗，每聽訟，必使數吏環立於前。私謁者不得發，老奸束手。民有失物者，賊曹捕偷兒至，數輩相撐拄，襄語之曰：「某廟鐘能辨盜，犯者捫之輒有聲，餘則否。」乃遣吏先引以行，自率同列詣鐘所祭禱，陰塗以墨，而以帷蔽之。命群盜往捫，少焉呼出，獨一人手無所汙，扣之，乃為盜者；蓋畏鐘有聲，故不敢觸，遂服罪。

知河陽縣，始教民種稻。富弼為郡守，一見即禮遇之。襄留意教化，進縣子弟於學。或讒之於弼，謂其誘邑子以資過客，弼疑焉。人勸毀學舍以塞謗，不聽。久之，弼以語襄，襄曰：「自反而縮，雖千萬人往矣。公苟有惑志，何名知己。」益講說不少懈。弼由是愈益奇之，及入相，薦為秘閣校理、判祠部。譯經僧死，遺表度十僧，列子廟三年度一道士，皆抑不行。

知常州，運渠橫遏震澤，積水不得北入江，為常、蘇二州病。襄度渠之丈尺與民田步畝，定其數，授以浚法。未幾，遂削望亭古堰，水不復積。入為開封府推官、鹽鐵判官。神宗立，奉使契丹，以設席小異於常，不即坐，契丹移檄疆吏，坐出知明州。明年，同修起居注，知諫院，改侍御史知雜事。論青苗法不便，曰：「臣觀制置司所議，莫非引經以為言，而其實則稱貸以取利，事體卑削，貽中外譏笑。是特管夷吾、商鞅之術，非聖世所宜行。望貶斥王安石、呂惠卿以謝天下。」又乞罷韓絳政府，以杜大臣爭利而進者，且言韓維不當為中丞，劉述、范純仁等無罪，宜復官。皆不聽，而召試知制誥。襄以言不行，辭不肯試，願補外。安石欲以為陝西轉運使，帝惜其去，留修起居注。襄懇辭，手詔諭之，乃就職。逾年，為知制誥，安石又欲出之，帝不許。尋直學士院，安石益忌之，擿其書詔小失，出知陳州，徙杭州，以樞密直學士知通進銀臺司兼侍讀，判尚書都省。卒，年六十四，贈給事中。

襄蒞官所至，必務興學校。平居存心以講求民間利病為急。既亡，友人劉尋視其篋，得手書累數十幅，盈紙細書，大抵皆民事也。在經筵時，神宗顧之甚厚，嘗訪人材之可用者。襄以司馬光、韓維、呂公著、蘇頌、范純仁、蘇軾至於鄭俠三十三人對，謂光、維、公著皆股肱心膂之臣，不當久外；謂俠愚直敢言，發於忠義，投竄瘴癘，朝不謀夕，願使得生還。帝不能盡用。

錢公輔
錢公輔，字君倚，常州武進人。少從胡翼之學，有名吳中。第進士甲科。通判越州，為集賢校理、同判吏部南曹。歷開封府推官、戶部判官、知明州。衙前法以三等差次勞勤，應格者聽指酒場以自補，富者足欲而貧得日困，充募益鮮；額有不足，至役鄉民，破產不供費。公輔取酒場官鬻之，分輕重以給役者，不復調民。同修起居注，進知制誥。

英宗即位，陳《治平十議》，大要言采民政，分吏課，擇守宰，置二府官屬。又作《帝問》一篇上之。王疇為翰林學士未久，擢副樞密，公輔謂疇素望淺，不草制。帝以初政用大臣，而公輔格詔，謫為滁州團練使，議者以為重，呂誨等上章救之，不得。逾年，起知廣德軍。

神宗立，拜天章閣待制、知鄧州，復知制誥。入見，帝勞苦之，使錄《十議》以進，命知諫院。嘗至中書白事，富弼謂曰：「上求治如饑渴，正賴君輩同心以濟。」公輔曰：「朝廷所為是，天下誰敢不同！所為非，公輔欲同之，不可得已。」

王安石雅與之善，既得志，排異己者，出滕甫鄆州，公輔數於帝前言甫不當去。薛向更鹽法，安石主其議，而公輔謂向當黜，遂拂安石意，罷諫職，旋出知江寧府。明年，帝欲召還，安石言其助小人為異議，不宜在左右，但徙揚州。以病乞越，改提舉崇福觀，卒，年五十二。

孫洙
孫洙，字臣源，廣陵人。羈丱能文，未冠擢進士。包拯、歐陽修、吳奎舉應制科，進策五十篇，指陳政體，明白剴切。韓琦讀之，太息曰：「慟哭流涕，極論天下事，今之賈誼也。」再遷集賢校理、知太常禮院。

治平中求言，以洙應詔疏時弊要務十七事，後多施行，兼史館檢討、同知諫院，乞增諫員以廣言路。凡有章奏，輒焚其稿，雖親子弟不得聞。王安石主新法，多逐諫官御史，洙知不可，而鬱鬱不能有所言，但力求補外，得知海州。免役法行，常平使者欲加斂緡錢，以取贏為功，洙力爭之。方春旱，發運使調民浚漕渠以通鹽舸，洙持之不下，三上奏乞止其役。旱蝗為害，致禱於朐山，撤奠，大雨，蝗赴海死。

尋幹當三班院。三班員過萬數，功罪籍不明，前後牴牾，吏左右出入，公為欺奸。洙革其甚者八事，定為令。同修起居注，進知制誥。先是，百官遷敘，用一定之詞，洙建言：「群臣進秩，事理各異，而同用一詞；至或一門之內，數人拜恩，名體散殊，而格以一律。苟從簡便，非所以暢王言、重命令也。」詔自今封贈蔭補，每大禮一易，他皆隨等撰定。

元豐初，兼直學士院。澶州河平，作靈津廟，詔洙為之碑，神宗獎其文。擢翰林學士，才逾月，得疾。時參知政事闕，帝將用之，數遣中使、尚醫勞問。入朝期日，洙小愈，在家習肄拜跽，僨不能興，於是竟卒，年四十九。帝臨朝嗟惜，常賻外賜錢五十萬。

洙博聞強識，明練典故，道古今事甚有條理。出語皆成章，雖對親狎者，未嘗發一鄙語。文詞典麗，有西漢之風。士大夫共以丞輔期之，不幸早世，一時憫傷焉。

豐稷
豐稷，字相之，明州鄞人。登第，為穀城令，以廉明稱。從安燾使高麗，海中大風，檣折，舟幾覆，眾惶擾莫知所為，稷獨神色自若。燾歎曰：「豐君未易量也。」知封丘縣，神宗召對，問：「卿昔在海中遭風波，何以不畏？」對曰：「巨浸連天，風濤固其常耳，憑仗威靈，尚何畏！」帝悅，擢監察御史。治參知政事章惇請託事，無所移撓，出惇陳州。徒著作佐郎、吏部員外郎，提點利州、成都路刑獄。

入為殿中侍御史。上疏哲宗曰：「陛下明足以察萬事之統，而不可用其明；智足以應變曲當，而不可用其智。順考古道，二帝所以聖；儀刑文王，成王所以賢。願以《洪範》為元龜，祖訓為寶鑒，一動一言，思所以為則於四海，為法於千載，則教化行，習俗美，而中國安矣。」劉奉世冊立夏國嗣子乾順，而乾順來賀坤成節，奉世遽出境，稷劾之，奉世以贖論，遷右司諫。揚、荊二王為天子叔父，尊寵莫並，密令蜀道織錦茵，稷於正衙論曰：「二聖以儉先天下，而宗王僭侈，官吏奉承，皆宜糾正。」既退，御史趙㞦謂曰：「聞君言，使幾汗流浹背。」改國子司業、起居舍人，歷太常少卿、國子祭酒。車駕幸太學，命講《書·無逸篇》，賜四品服，除刑部侍郎兼侍講。元祐八年春，多雪，稷言：「今嘉祥未臻，沴氣交作，豈應天之實未充，事天之禮未備，畏天之誠未孚歟？宮掖之臣，有關預政事，如天聖之羅崇勳、江德明，治平之任守忠者歟？願陛下昭聖德，祗天戒，總正萬事，以消災祥。」帝親政，召內侍居外者樂士宣等數人。稷言：「陛下初親萬機，未聞登進忠良，而首召近幸，恐上累大德。」

以集賢院學士知潁州、江寧府，拜吏部侍郎，又出知河南府，加龍圖閣待制。章惇欲困以道路，連歲亟徙六州。徽宗立，以左諫議大夫召，道除御史中丞，入對，與蔡京遇，京越班揖曰：「天子自外服召公中執法，今日必有高論。」稷正色答曰：「行自知之。」是日，論京奸狀，既而陳瓘、江公望皆言之，未能動。稷語陳師錫等曰：「京在朝，吾屬何面目居此？」擊之不已，京遂去翰林。又乞辨宣仁誣謗之禍，且言：「史臣以王安石《日錄》亂《神宗實錄》，今方修《哲宗實錄》，願申飭之。」時宦官漸盛，稷懷《唐書·仇士良傳》讀於帝前，讀數行，帝曰：「已諭。」稷為若不聞者，讀畢乃止。

曾布得助嬖昵，將拜相，稷約其僚共論之。俄轉工部尚書兼侍讀，布遂相。稷謝表有佞臣之語，帝問為誰，對曰：「曾布也。陛下斥之外郡，則天下事定矣。」改禮部。論宋用臣不當賜美諡，不為書敕。哲宗升祔，議功臣配享，稷以為當用司馬光、呂公著。或謂二人嘗得罪，不可用。稷曰：「止論其有功於時爾，如唐五王豈非得罪於中宗，何嫌於配享？」又言：「陛下以『建中靖國』紀元，臣謂尊賢納諫，舍己從人，是謂『建中』；不作奇技淫巧，毋使近習招權，是謂『靖國』。以副體元謹始之義。」禁內織錦緣宮簾為地衣，稷言：「仁宗衾褥用黃絁，服御用縑繒，宜守家法。」詔罷之。

稷盡言守正，帝待之厚，將處之尚書左丞，而積忤貴近，不得留，竟以樞密直學士守越。蔡京得政，修故怨，貶海州團練副使、道州別駕，安置台州。除名徙建州，稍復朝請郎。卒，年七十五。建炎中，追復學士，諡曰清敏。

初，文彥博嘗品稷為人似趙抃，及賜諡，皆以「清」得名。稷三任言責，每草疏，必密室，子弟亦不得見。退多焚稿，未嘗以時政語人。所薦士如張庭堅、馬涓、陳瓘、陳師錫、鄒浩、蔡肇，皆知名當世雲。

論曰：熙寧行新法，輕進少年爭趨競進，老成知務者逡巡引退，何其見幾之明耶？獬議論剴切，精練民事，青苗法行，獬獨幡然求去，至窘迫不堪，弗恤也。襄奮起海隅，屢折不變，學者卒從而化，乃心民事，死猶不已。公輔以忤安石見黜，洙為諫官不能言，至免役取贏，洙方力爭，所謂不揣其本者歟！稷劾蔡京，論司馬光、呂公著當配享廟庭，蓋亦名侍從也。

呂誨
呂誨，字獻可，開封人。祖端，相太宗、真宗。誨性純厚，家居力學，不妄與人交。進士登第，由屯田員外郎為殿中侍御史。時廷臣多上章訐人罪，誨言：「臺諫官許風聞言事，蓋欲廣采納以補闕政。苟非職分，是為侵官。今乃詆斥平生，暴揚曖昧，刻薄之態浸以成風，請下詔懲革。」樞密副使程戡結貴幸，致位政地，誨疏其過，以宣徽使判延州。復上言：「戡以非才罷，不宜更委邊任；宣徽使地高位重，非戡所當得也。」兗國公主薄其夫，夜開禁門入訴。誨請並劾閽吏，且治主第宦者罪，悉逐之。御藥供奉官四人遙領團練使，御前忠佐當汰復留，誨劾樞密使宋庠陰求援助，徇私紊法。詔罷庠而用陳升之為副使，誨又論之。升之既去，誨亦出知江州，時嘉祐六年也。

上疏請蚤建皇嗣，曰：「竊聞中外臣僚，以聖嗣未立，屢有密疏請擇宗人。唯陛下思忠言，奮獨斷，以遏未然之亂。又聞太史奏，彗躔心宿，請備西北。按《天文志》，心為天王正位，前星為太子，直則失勢，明則見祥。今既直且暗，而妖彗乘之，臣恐咎證不獨在西北也。自夏及秋，雨淫地震，陰盛之沴，固有冥符。近者宗室之中，訛言事露，流傳四方，人心駭惑，窺覦之志，可不防其漸哉！願為社稷宗廟計，審擇親賢，稽合天意，宸謀已定，當使天下共知。萬一有奸臣附會其間，陽為忠實，以緩上心，此為患最大，不可不察也。」仁宗以誨章付中書韓琦，由此定議。

召為侍御史，改同知諫院。英宗不豫，誨請皇太后日命大臣一員，與淮陽王視進藥餌。都知任守忠用事久，帝之立非守忠意，數間諜東朝，播為惡言，內外洶懼。誨上兩宮書，開陳大義，詞旨深切，多人所難言者。帝疾小愈，屢言乞親萬幾。太后歸政，誨言於帝曰：「后輔佐先帝歷年，閱天下事多矣。事之大者，宜關白諮訪然後行，示弗敢專。」遂論守忠平生罪惡，並其黨史昭錫竄之南方。內臣王昭明等為陝西四路鈐轄，專主蕃部。誨言：「自唐以來，舉兵不利，未有不自監軍者。今走馬承受官品至卑，一路已不勝其害，況鈐轄乎？」卒罷之。

治平二年，遷兵部員外郎，兼侍御史知雜事。上言：「臺諫者，人主之耳目，期補益聰明，以防壅蔽。舊三院御史，常有二十員，而後益衰減，蓋執政者不欲主上聞中外之闕失。今臺闕中丞，御史五員，惟三人在職，封章十上，報聞者八九。諫官二人，一他遷，一出使，言路壅塞，未有如今日之甚者。竊為陛下羞之。」帝覽奏，即命邵必知諫院。

於是濮議起，侍從請稱王為皇伯，中書不以為然，誨引義固爭。會秋大水，誨言：「陛下有過舉而災沴遽作，惟濮王一事失中，此簡宗廟之罰也。」郊廟禮畢，復申前議，七上章，不聽；乞解臺職，亦不聽。遂劾宰相韓琦不忠五罪，曰：「昭陵之土未乾，遽欲追崇濮王，使陛下厚所生而薄所繼，隆小宗而絕大宗。言者論辨累月，琦猶遂非，不為改正，中外憤鬱，萬口一詞。願黜居外藩，以慰士論。」又與御史范純仁、呂大防共劾歐陽修「首開邪議，以枉道說人主，以近利負先帝，陷陛下於過舉。」皆不報。已而詔濮王稱親，誨等知言不用，即上還告敕，居家待罪，且言與輔臣勢難兩立。帝以問執政，修曰：「御史以為理難並立，若臣等有罪，當留御史。」帝猶豫久之，命出御史，既而曰：「不宜責之太重。」乃下遷誨工部員外郎、知蘄州。

神宗立，徙晉州，加集賢殿修撰、知河中府。召為鹽鐵副使，擢天章閣待制，復知諫院，拜御史中丞。初，中旨下京東買金數萬兩，又令廣東市真珠，傳云將備宮中十閣用度。誨言：「陛下春秋富盛，然聰明睿知，以天下為心，必不留神於此，願亟罷之。」

王安石執政，時多謂得人。誨言其不通時事，大用之，則非所宜。著作佐郎章辟光上言，岐王顥宜遷居外邸，皇太后怒，帝令治其離間之罪。安石謂無罪，誨請下辟光吏，不從，遂上疏劾安石曰：「大奸似忠，大佞似信，安石外示樸野，中藏巧詐，陛下悅其才辨而委任之。安石初無遠略，惟務改作立異，罔上欺下，文言飾非，誤天下蒼生，必斯人也。如久居廟堂，必無安靜之理。辟光之謀，本安石及呂惠卿所導。辟光揚言：『朝廷若深罪我，我終不置此二人。』故力加營救。願察於隱伏，質之士論，然後知臣言之當否。」帝方注倚安石，還其章。誨求去，帝謂曾公亮曰：「若出誨，恐安石不自安。」安石曰：「臣以身許國，陛下處之有義，臣何敢以形跡自嫌，苟為去就。」乃出誨知鄧州。蘇頌當制，公亮謂之曰：「辟光治平四年上書時，安石在金陵，惠卿監杭州酒稅，安得而教之？」故制詞云：「黨小人交譖之言，肆罔上無根之語。」制出，帝以咎頌，以公亮之言告，乃知辟光治平時自言他事，非此也。誨之將有言也，司馬光勸止之，誨曰：「安石雖有時名，然好執偏見，輕信奸回，喜人佞己。聽其言則美，施於用則疏；置諸宰輔，天下必受其禍。且上新嗣位，所與朝夕圖議者，二三執政而已，苟非其人，將敗國事。此乃腹心之疾，救之惟恐不逮，顧可緩耶？」誨既斥，安石益橫。光由是服誨之先見，自以為不及也。

明年，改知河南，命未下而寢疾矣。旋提舉崇福宮，以疾表求致仕曰：「臣本無宿疾，醫者用術乖方，妄投湯劑，率任情意，差之指下，禍延四支。一身之微，固無足恤，奈九族之託何！」蓋以身疾諭朝政也。

誨三居言責，皆以彈奏大臣而去，一時推其鯁直。居病困，猶旦夕憤歎，以天下事為憂。既革，司馬光往省之，至則目已瞑。聞光哭，蹶然而起，張目強視曰：「天下事尚可為，君實勉之。」光曰：「更有以見屬乎？」曰：「無有。」遂卒，年五十八，海內聞者痛惜之。

元祐初，呂大防、范純仁、劉摯表其忠，詔贈通議大夫，以其子由庚為太常寺太祝。自誨罷去，御史劉述、劉琦、錢顗皆以言安石被黜。

劉述
劉述，字孝叔，湖州人。舉進士，為御史臺主簿，知溫、耀、真三州，提點江西刑獄，累官都官員外郎，六年不奏考功課。知審官院胡宿言其沉靜有守，特遷兵部員外郎，改荊湖南北、京西路轉運使，再以覃恩遷刑部郎中。

神宗立，召為侍御史知雜事，又十一年不奏課。帝知其久次，授吏部郎中。嘗言去奢當自後宮始，章辟光宜誅，高居簡宜黜，張方平不當參大政，王拱辰不當除宣徽使。皆不報。滕甫為中丞，述將論之。甫聞，先請對。甫退，述乃言甫為言官無所發明，且擿其隱慝。帝曰：「甫遇事輒爭，裨益甚多，但外人不知耳。甫談卿美不輟口，卿無言也。」

王安石參知政事，帝下詔專令中丞舉御史，不限官高卑。趙抃爭之，弗得。述言：「舊制，舉御史官，須中行員外郎至太常博士，資任須實歷通判，又必翰林眾學士與本臺丞雜互舉。蓋眾議僉舉，則各務盡心，不容有偏蔽私愛之患。今專委中丞，則愛憎在於一己。若一一得人，猶不至生事；萬一非其人，將受權臣屬託，自立黨援，不附己者得以中傷，媒蘖誣陷，其弊不一。夫變更法度，其事不輕，而止是參知政事二人，同書劄子。且宰相富弼暫謁告，曾公亮已入朝，臺官今不闕人，何至急疾如此！願收還前旨，俟弼出，與公亮同議，然後行之。」弗聽。

述兼判刑部，安石爭謀殺刑名，述不以為是。及敕下，述封還中書，奏執不已。安石白帝，詔開封府推官王克臣劾述罪。於是述率御史劉琦、錢顗共上疏曰：

「安石執政以來，未逾數月，中外人情囂然胥動。蓋以專肆胸臆，輕易憲度，無忌憚之心故也。陛下任賢求治，常若饑渴，故置安石政府。必欲致時如唐、虞，而反操管、商權詐之術，規以取媚。遂與陳升之合謀，侵三司利柄，取為己功；開局設官，用八人者分行天下，驚駭物聽，動搖人心。去年因許遵文過飾非，妄議自首按問之法，安石任一偏之見，改立新議，以害天下大公。章辟光獻岐邸遷外之說，疏間骨肉，罪不容誅。呂誨等連章論奏，乞加竄逐。陛下雖許其請，安石獨進瞽言，熒惑聖聽。陛下以為愛己，隱忍不行。先朝所立制度，自宜世世子孫，守而勿失；乃欲事事更張，廢而不用。安石自應舉歷官，尊尚堯、舜之道，以倡率學者，故士人之心靡不歸向，謂之為賢。陛下亦聞而知之，遂正位公府。遭時得君如此之專，乃首建財利之議，務為容悅，言行乖戾，一至於此。剛狠自任，則又甚焉。姦詐專權之人，豈宜處之廟堂，以亂國紀！願早罷逐，以慰安天下元元之心。曾公亮位居丞弼，不能竭忠許國，反有畏避之意，陰自結援以固寵，久妨賢路，亦宜斥免。趙抃則括囊拱手，但務依違大臣，事君豈當如是！」
疏上，安石奏先貶琦、顗監處、衢州鹽務。公亮疑太重，安石曰：「蔣之奇亦降監，當從之。」司馬光乃上疏曰：「臣聞孔子曰：『守道不如守官。』孟子曰：『有言責者，不得其言則去。』此古今通義，人臣之大節也。彼謀殺已傷自首刑名，天下皆知其非。朝廷既違眾議而行之，又以守官之臣而罪之，臣恐失天下之心也。夫絏食鷹鸇者，求其鷙也，鷙而烹之，將安用哉！今琦、顗所坐，不過疏直，乃以迕犯大臣，猥加譴謫，恐臣下自此以言為諱。乞還其本資，以靖群聽。」不報。

開封獄具，述三問不承。安石欲置之獄，光又與范純仁爭之，乃議貶為通判。帝不許，以知江州。逾歲，提舉崇禧觀。卒，年七十二，紹興初，贈秘閣修撰。

劉琦
劉琦，字公玉，宣城人。博學強覽，立志峻潔。以都官員外郎通判歙州。召為侍御史，建言：「自城綏州，數致羌寇，宜棄之。」浙西開漕渠，役甚小，使者張大其事，以功遷官。言者論其非，詔琦就劾，官吏人人惴恐。琦但按首謀二人而已。既貶，通判鄧州而卒，年六十一。

錢顗
錢顗，字安道，常州無錫人。初為寧海軍節度推官，守孫沔用威嚴為治，屬吏奔走聽命。顗當官而行，無所容撓，遇不可，必爭之，由是獨見器重。知贛、烏程二縣，皆以治行聞。

治平末，以金部員外郎為殿中侍御史裏行。許遵議謀殺案問刑名，未定而入判大理，顗以為：「一人偏詞，不可以汨天下之法，遵所見迂執，不可以當刑法之任。」不從。二年而貶，將出臺，於眾中責同列孫昌齡曰：「平日士大夫未嘗知君名，徒以昔官金陵，媚事王安石，宛轉薦君，得為御史。亦當少思執國，奈何專欲附會以求美官？顗今當遠竄，君自謂得策邪？我視君犬彘之不如也。」即拂衣上馬去。

後自衢徙秀州。家貧母老，至丐貸親舊以給朝晡，而怡然無謫官之色。蘇軾遺以詩，有「烏府先生鐵作肝」之句，世因目為「鐵肝御史」。卒，年五十三。

鄭俠
鄭俠，字介夫，福州福清人。治平中，隨父官江寧，閉戶苦學。王安石知其名，邀與相見，稱獎之。進士高第，調光州司法參軍。安石居政府。凡所施行，民間不以為便。光有疑獄，俠讞議傅奏，安石悉如其請。俠感為知己，思欲盡忠。

秩滿，徑入都。時初行試法之令，選人中式者超京官，安石欲使以是進，俠以未嘗習法辭。三往見之，問以所聞，對曰：「青苗、免役、保甲、市易數事，與邊鄙用兵，在俠心不能無區區也。」安石不答。俠退不復見，但數以書言法之為民害者。久之，監安上門。安石雖不悅，猶使其子雱來，語以試法。方置修經局，又欲辟為檢討，更命其客黎東美諭意，俠曰：「讀書無幾，不足以辱檢討。所以來，求執經相君門下耳。而相君發言持論，無非以官爵為先，所以待士者亦淺矣。果欲援俠而成就之，取其所獻利民便物之事，行其一二，使進而無愧，不亦善乎？」

是時，免役法出，民商咸以為苦，雖負水、捨髮、擔粥、提茶之屬，非納錢者不得販鬻。稅務索市利錢，其末或重於本，商人至以死爭，如是者不一。俠因東美列其事。未幾，詔小夫裨販者免征，商之重者十損其七，他皆無所行。

是時，自熙寧六年七月不雨，至於七年之三月，人無生意。東北流民，每風沙霾曀，扶攜塞道，羸瘠愁苦，身無完衣。並城民買麻糝麥麩，合米為糜，或茹木實草根，至身被鎖械，而負瓦楬木，賣以償官，累累不絕。俠知安石不可諫，悉繪所見為圖，奏疏詣閤門，不納。乃假稱密急，發馬遞上之銀臺司。其略云：

「去年大蝗，秋冬亢旱，麥苗焦枯，五種不入，群情懼死；方春斬伐，竭澤而漁，草木魚鱉，亦莫生遂。災患之來，莫之或禦。願陛下開倉廩，賑貧乏，取有司掊克不道之政，一切罷去。冀下召和氣，上應天心，延萬姓垂死之命。今臺諫充位，左右輔弼又皆貪猥近利，使夫抱道懷識之士，皆不欲與之言，陛下以爵祿名器，駕馭天下忠賢，而使人如此，甚非宗廟社稷之福也。竊聞南征北伐者，皆以其勝捷之勢、山川之形，為圖來獻，料無一人以天下之民質妻鬻子，斬桑壞舍，流離逃散，遑遑不給之狀上聞者。臣謹以逐日所見，繪成一圖，但經眼目，已可涕泣。而況有甚於此者乎！如陛下行臣之言，十日不雨，即乞斬臣宣德門外，以正欺君之罪。」
疏奏，神宗反覆觀圖，長籲數四，袖以入。是夕，寢不能寐。翌日，命開封體放免行錢，三司察市易，司農發常平倉，三衛具熙河所用兵，諸路上民物流散之故。青苗、免役權息追呼，方田、保甲並罷，凡十有八事。民間歡叫相賀。又下責躬詔求言。越三日，大雨，遠近沾洽。輔臣入賀，帝示以俠所進圖狀，且責之，皆再拜謝。

安石上章求去，外間始知所行之由，群奸切齒，遂以俠付御史，治其擅發馬遞罪。呂惠卿、鄧綰言於帝曰：「陛下數年以來，忘寐與食，成此美政，天下方被其賜；一旦用狂夫之言，罷廢殆盡，豈不惜哉？」相與環泣於帝前，於是新法一切如故。

安石去，惠卿執政，俠又上疏論之。仍取唐魏徵、姚崇、宋璟、李林甫、盧祀傳為兩軸，題曰《正直君子邪曲小人事業圖跡》。在位之臣暗合林甫輩而反於崇、璟者，各以其類，復為書獻之。並言禁中有被甲、登殿等事。惠卿奏為謗訕，編管汀州。御史臺吏楊忠信謁之曰：「御史緘默不言，而君上書不已，是言責在監門而臺中無人也。」取懷中《名臣諫疏》二帙授俠曰：「以此為正人助。」惠卿暴其事，且嗾御史張琥並劾馮京為黨與。俠行至太康，還對獄，獄成，惠卿議致之死。帝曰：「俠所言非為身也，忠誠亦可嘉，豈宜深罪？」但徙英州。既至，得僧屋將壓者居之，英人無貧富貴賤皆加敬，爭遣子弟從學，為築室以遷。

哲宗立，始得歸。蘇軾、孫覺表言之，以為泉州教授。元符七年，再竄於英。徽宗立，赦之，仍還故官，又為蔡京所奪，自是不復出。布衣糲食，屏處田野，然一言一話，未嘗忘君。宣和元年卒，年七十九。里人揭其閭為「鄭公坊」，州縣皆祀之於學。紹熙初，詔贈朝奉郎。官其孫嘉正為山陰尉。


論曰：誨以言三黜，述、琦、顗窮厄至死，皆充然無悔，身雖不偶，而聲名則昭著於天下後世矣。俠以區區小官，雖未信而諫，能以片言悟主，殃民之法幾於一舉而空之，功雖不成，而此心亦足以白於天下後世。呂惠卿、鄧綰之罪，可勝誅哉！


Chinese text: This work was published before January 1, 1923, and is in the
public domain worldwide because the author died at least 100 years ago.
