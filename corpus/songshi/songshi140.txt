樂十五〈（鼓吹上）〉

鼓吹者，軍樂也。昔黃帝涿鹿有功，命岐伯作凱歌，以建威武、揚德風、厲士諷敵。其曲有《靈夔競》、《雕鶚爭》、《石墜崖》、《壯士怒》之名，《周官》所謂“師有功則凱歌”者也。漢有《朱鷺》等十八曲，短簫鐃歌序戰伐之事，黃門鼓吹為享宴所用，又有騎吹二曲。說者謂列於殿庭者為鼓吹，從行者為騎吹。魏、晉而下，莫不沿尚，始有鼓吹之名。江左太常有鼓吹之樂，梁用十二曲，陳二十四曲，後周亦十五曲。唐製，大駕、法駕、小駕及一品而下皆有焉。

宋初因之，車駕前後部用金鉦、節鼓、鼓、大鼓、小鼓、鐃鼓、羽葆鼓、中鳴、大橫吹、小橫吹、觱栗、桃皮觱栗、簫、笳、笛，歌《導引》一曲。又皇太子及一品至三品，皆有本品鼓吹。凡大駕用一千五百三十人為五引，司徒六十四人，開封牧、太常卿、御史大夫、兵部尚書各二十三人。法駕三分減一，用七百六十一人為二引，開封牧、御史大夫各一十六人。小駕用八百一十六人。太常鼓吹署樂工數少，每大禮，皆取之於諸軍。一品已下喪葬則給之，亦取於諸軍。又大禮，車駕宿齋所止，夜設警場，用一千二百七十五人。奏嚴用金鉦、大角、大鼓，樂用大小橫吹、觱栗、簫、笳、笛，角手取於近畿諸州，樂工亦取於軍中，或追府縣樂工備數。歌《六州》、《十二時》，每更三奏之。〈（大中祥符六年，以其煩擾，詔罷追集，悉以禁兵充，常隸太常閱集。七年，親享太廟，登歌始作，聞廟外奏嚴，遂詔：行禮之次，權罷嚴警；禮畢，仍復故。）〉凡祀前一日，上御青城門觀奏嚴。若車駕巡幸，則夜奏於行宮前，人數減於大禮，凡用八百八十人。〈（真宗崇奉聖祖，亦設儀衛，別作導引曲，今附之。）〉

《兩朝志》云：“大駕千七百九十三人，法駕千三百五人，小駕千三十四人，〈（人數多於前。）〉鑾駕九百二十五人。迎奉祖宗御容或神主祔廟，用小鑾駕三百二十五人，上宗廟諡冊二百人，其曲即隨時更製。”

自天聖已來，帝郊祀、躬耕籍田，皇太后恭謝宗廟，悉用正宮《降仙台》、《導引》、《六州》、《十二時》，凡四曲。景祐二年，郊祀減《導引》第二曲，增《奉禋歌》。初，李照等撰警嚴曲，請以《振容》為名，帝以其義無取，故更曰《奉禋》。其後袷享太廟亦用之。大享明堂用黃鍾宮，增《合宮歌》。凡山陵導引靈駕，章獻、章懿皇后用正平調，仁宗用黃鍾羽，增《昭陵歌》。神主還宮，用大石調，增《虞神歌》。凡迎奉祖宗御容赴宮觀、寺院並神主祔廟，悉用正宮，惟仁宗御容赴景靈宮改用道調，皆止一曲。

皇祐中大饗明堂，帝謂輔臣曰：“明堂直端門，而致齋於內，奏嚴於外，恐失靖恭之意。”詔禮官議之，鹹言：“警場本古之鼛鼓，所謂夜戒守鼓者也。王者師行、吉行皆用之。今乘輿宿齋，本緣祀事，則警場亦因以警眾，非徒取觀聽之盛，恐不可廢。若以奏嚴之音去明堂近，則請列於宣德門百步之外，俟行禮時，罷奏一嚴，亦足以稱虔恭之意。”帝曰：“既不可廢，則祀前一夕邇於接神，宜罷之。”

熙寧中，親祠南郊，曲五奏，正宮《導引》、《奉禋》、《降仙台》；祠明堂，曲四奏，黃鍾宮《導引》、《合宮歌》：皆以《六州》、《十二時》。永厚陵導引、警場及神主還宮，皆四曲，虞主祔廟、奉安慈聖光獻皇后山陵亦如之。諸後告遷、升祔、上仁宗、英宗徽號，迎太一宮神像，亦以一曲導引，率因事隨時定所屬宮調，以律和之。

元豐中，言者以鼓吹害雅樂，欲調治之，令與正聲相得。楊傑言：“正樂者，先王之德音，所以感召和氣、格降上神、移變風俗，而鼓吹者，軍旅之樂耳。蓋鼓角橫吹，起於西域，聖人存四夷之樂，所以一天下也；存軍旅之樂，示不忘武備也。‘鞮鞻氏掌夷樂與其聲歌，祭祀則龡而歌之，燕亦如之。’今大祀，車駕所在，則鼓吹與武嚴之樂陳於門而更奏之，以備警嚴。大朝會則鼓吹列於宮架之外，其器既異先代之器，而施設概與正樂不同。國初以來，奏大樂則鼓吹備而不作，同名為樂，而用實異。雖其音聲間有符合，而宮調稱謂不可淆混。故大樂以十二律呂名之，鼓吹之樂則曰正宮之類而已。〈（乾德中，設鼓吹十二案，製氈床十二，為熊羆騰倚之狀。每案設大鼓、羽葆鼓、金錞各一，歌、簫、笳各二。又有叉手笛，名曰拱宸管，考驗皆與雅音相應，列於宮縣之籍，編之令式。）〉若以律呂變易夷部宮調，則名混同而樂相紊亂矣。”遂不復行。

元符三年七月，學士院奏：“太常寺鼓吹局應奉大行皇帝山陵鹵簿、鼓吹、儀仗，並嚴更、警場歌詞樂章，依例撰成。靈駕發引至陵所，仙呂調《導引》等九首，已令樂工協比聲律。”從之。

政和七年三月，議禮局言：“古者鐃歌、鼓吹曲各易其名，以紀功烈。今所設鼓吹，唯備警衛而已，未有鐃歌之曲，非所以彰休德、揚偉績也。乞詔儒臣討論撰述，因事命名，審協聲律，播之鼓吹，俾工師習之。凡王師大獻，則令鼓吹具奏，以聳群聽。”從之。十二月，詔《六州》改名《崇明祀》，《十二時》改名《稱吉禮》，《導引》改名《熙事備成》，六引內者，設而不作。

紹興十六年，臣僚言：“國家大饗、乘輿齋宿必設警場，肅儀衛而嚴祀事。樂工隸太常，歌詞備三疊，累朝以來皆用之。比者郊廟行事，率代以鉦、鼓，取諸殿司。夫軍旅、祭祀，事既異，宜樂聲清濁，用以殊尚。鉦、鼓、鳴角列於鹵簿中，所以示觀德之盛，宜詔有司更製，兼籍鼓吹樂工以時閱習，遇熙事出而用之。”有司請下軍器所造節鼓一，奏嚴鼓一百二十，鳴角亦如之，金鉦二十有四。太常前後部振作通用一千八百五十七人，而鼓吹益盛。

孝宗隆興二年，兵部言：“奉明詔，大禮乘輿服禦，除玉輅、平輦等外，所用人數並從省約。內鼓吹合用八百四十一人，止用五百八十八人；警場合用二百七十五人，止用一百三十人。”淳熙中大閱，帝自祥曦殿戎服而出，皇太子、親王、執政以下並從，諸將皆介胄乘馬導駕，軍器分衛前後，奏隨軍鼓管大樂。上尋易金甲，乘馬升將台，殿帥舉黃旗，諸軍呼拜，奏發嚴，中軍鳴角。馬步簇隊，連三鼓。至四鼓，舉白旗，中軍鼓聲旗應，乃變方陣。別高一鼓，馬步軍出陣。別高一鼓，各歸部隊。五鼓舉黃旗，變員陣。又鼓，舉赤旗，變銳陣；青旗變直陣。收鼓訖，一金止，重鼓鳴角，簇隊放教。此其凡也。

△開寶元年南郊三首《導引》

氣和玉燭，睿化著鴻明，緹管一陽生。郊禋盛禮燔柴畢，旋軫鳳凰城。森羅儀衛振華纓，載路溢歡聲。皇圖大業超前古，垂象泰階平。歲時豐衍，九土樂升平，睹寰海澄清。道高堯、舜垂衣治，日月並文明。《嘉禾》、《甘露》登歌薦，雲物煥祥經。兢兢惕惕持謙德，未許禪雲、亭。

《六州》

嚴夜警，銅蓮漏遲遲。清禁肅，森陛戟，羽衛儼皇闈。角聲勵，鉦鼓攸宜。金管成雅奏，逐吹逶迤。薦蒼璧，郊祀神祗，屬景運純禧。京坻豐衍，群材樂育，諸侯述職，盛德服蠻夷。殊祥萃，九苞丹鳳來儀。膏露降，和氣洽，三秀煥靈芝。鴻猷播，史冊相輝。張四維，卜世永固丕基。敷玄化，蕩蕩無為，合堯、舜文思。混並寰宇，休牛歸馬，銷金偃革，蹈詠慶昌期。

《十二時》

承寶運，馴致隆平，鴻慶被寰瀛。時清俗阜，治定功成，遐邇詠《由庚》。嚴郊祀，文物聲明。會天正，星拱奏嚴更，布羽儀簪纓。宸心虔潔，明德播惟馨。動蒼冥，神降享精誠。燔柴半，萬乘移天仗，肅鑾輅旋衡。千官雲擁，群後葵傾，玉帛旅明庭。《韶》、《》薦，金奏諧聲，集休亨。皇澤浹黎庶，普率洽恩榮。仰欽元後，睿聖貫三靈。萬邦寧，景貺福千齡。

△真宗封禪四首《導引》

民康俗阜，萬國樂升平，慶海晏河清。唐堯、虞舜垂衣化，詎比我皇明！九天寶命垂丕貺，雲物效祥英。星羅羽衛登喬嶽，親告禪雲、亭。〈（汾陰云：“星羅羽衛臨汾曲，親享答資生。”）〉我皇垂拱，惠化洽文明，盛禮慶重行。登封、降禪燔柴畢，〈（汾陰云：“告虔睢上皇儀畢。”）〉天仗入神京。雲雷布澤遍寰瀛，遐邇振歡聲。巍巍聖壽南山固，千載賀承平。

《六州》

良夜永，玉漏正遲遲。丹禁肅，周廬列，羽衛繞皇闈。嚴鼓動，畫角聲齊。金管飄雅韻，遠逐輕颸。薦嘉玉，躬祀神祗，祈福為黔黎。升中盛禮，增高益厚，登封檢玉，《時邁》合《周詩》。〈（汾陰云：“方丘盛禮，精嚴越古，陳牲檢玉，《時邁》展鴻儀。”）〉玄文錫，慶雲五色相隨。甘露降，醴泉湧，〈（汾陰云：“嘉禾合。”）〉三秀發靈芝。皇猷播，史冊光輝。受鴻禧，萬年永固丕基。吾君德，蕩蕩巍巍，邁堯、舜文思。從今寰宇，休牛歸馬，耕田鑿井，鼓腹樂昌期。

《十二時》

聖明代，海縣澄清，惠化洽寰瀛。時康歲足，治定武成，遐邇賀升平。嘉壇上，昭事神靈。薦明誠，報本禪雲、亭，〈（汾陰云：“蠲潔答鴻寧。”）〉俎豆列犧牲。宸心蠲潔，明德薦惟馨。紀鴻名，千載播天聲。燔柴畢，〈（汾陰云：“親祀畢。”）〉雲罕回仙仗，慶鑾輅還京。八神卮蹕，四隩來庭，嘉氣覆重城。殊常禮，曠古難行，遇文明。仁恩蘇品彙，沛澤被簪纓。祥符錫祚，武庫永銷兵。育群生，景運保千齡。

告廟《導引》

明明我後，至德合高穹，祗翼勵精衷。上真紫殿回飆馭，示聖胄延鴻。躬承寶訓表欽崇，慶澤布寰中。告虔備物朝清廟，荷景福來同。△奉祀太清宮三首

《導引》

穹旻錫祐，盛德日章明，見地平天成。垂衣恭己幹戈偃，億載祐黎。羽旄飾駕當春候，款謁屆殊庭。精衷昭感膺多福，夷夏保鹹寧。聖君禦宇，祗翼奉三靈，已偃革休兵。區中海外鴻禧浹，恭館勵虔誠。九斿七萃著聲明，徯後徇輿情。丕圖寶緒承繁祉，率土仰隆平。

《六州》

千載運，寶業正遐昌。欽至道，崇明祀，盛禮邁前王。鑾輅動，萬騎騰驤。馳道紛彩仗，瑞日煌煌。奉秘檢，玉羽群翔，非霧滿康莊。躬朝真館，齊心繹思，順風俯拜，奠酒爇蕭薌。精衷達，飆輪降格昭彰。回羽旆，駐周輦，舊地訪睢陽。享清廟，孝德輝光。屆靈場，星羅萬國珪璋。陳牲幣，金石鏘洋，景福降穰穰。垂衣法坐，恩覃群品，慶均海宇，聖壽保無疆。

《十二時》

乾坤泰，帝壽遐昌，宇縣樂平康。真遊降格，寶誨昭彰，宸蹕造仙鄉。崇妙道，精意齊莊。款靈場，潔豆薦芬芳，備樂奏鏗鏘。猶龍垂裕，千古播休光。極褒揚，明號洽徽章。朝修展，春豫諧民望，睹文物煌煌。言旋羽衛，肅設壇場，報本達蕭薌。申嚴祀，禮備烝嚐，答穹蒼。純禧沾品彙，慶賚浹窮荒。封人獻壽，德化掩陶唐。保綿長，錫祐永無疆。

△亳州回詣玉清昭應宮一首《導引》

秘文鏤玉，金閣奉安時，旌蓋儼仙儀。珠旒俯拜陳章奏，精意達希夷。卿雲鬱鬱曜晨曦，玉羽拂華枝。靈心報貺垂繁祉，寶祚永隆熙。△親享太廟一首

《導引》

躬朝太室，列聖大功宣，彩仗耀甘泉。秘文升輅空歌發，一路覆祥煙。珠旒薦獻極精虔，列侍儼貂蟬。穰穰降福均寰宇，垂拱萬斯年。△南郊恭謝三首

《導引》

重熙累盛，睿化暢真風，尊祖奉高穹。林棼彩仗明初日，瑞氣滿晴空。玉鑾徐動出環宮，虔鞏罄宸衷。禮成均慶人神悅，聖壽保無窮。《六州》

承天統，聖主應昌辰。寶籙降，飆遊至，瑞命慶惟新。崇大號，仰奉高真。獻歲當初吉，天下皆春。謁秘宇，藻衛星陳，薌靄極紛綸。瓊編焜耀，仙衣綷糸蔡，垂旒俯拜，薦獻禮惟寅。芬芳備，精衷上達穹旻。尊道祖，享清廟，助祭萬方臻。升泰畤，縟典彌文。侍群臣，漢庭儒雅彬彬。煙飛火舉，畢嚴禋，天地降氤氳。高臨華闕，恩覃動植，慶延宗社，聖壽比靈椿。

《十二時》

亨嘉會，萬宇歡康，聖化邁陶唐。元符錫命，天鑒昭彰，徽號奉琳房。陳縟禮，獻歲惟良。耀旂章，翠輦駐仙鄉，睿意極齊莊。仙衣渥彩，玉冊共熒煌。薦芬芳，飆馭降靈場。回雲罕，尊祖趨仙宇，金石韻鏘洋。聿朝清廟，躬奠瑤觴，報本國之陽。執籩豆，列侍貂榼，對穹蒼。洪恩霈夷夏，大慶浹家邦。垂衣紫極，聖壽保遐昌。集祺祥，地久與天長。

△天書《導引》七首《詣泰山》

我皇纘位，覆燾合穹旻，秘籙示靈文。齊居紫殿膺玄貺，降寶命氤氳。奉符讓德事嚴禋，檢玉陟天孫。垂鴻紀號光前古，邁八九為君。〈（汾陰云：“ 後祗坤德宅河、汾，瘞玉考前聞。垂休紀績超唐、漢，光監格鴻勳。）〉靈台偃武，書軌慶同文，奄六合居尊。圓穹錫命垂真籙，清曉降金門。升中報本禪云云，〈（汾陰云：“方丘報本務精勤。”）〉嚴祀事惟寅。無為致治臻清淨，見反樸還淳。

《詣太清宮》

寶圖熙盛，登格聖功全，瑞命集靈篇。欽修祀典成明察，道祖降雲軿。賴鄉真館宅真仙，朝謁帝心虔。尊崇教父膺鴻福，綿亙萬斯年。猶龍勝境，真宇儼靈姿，肅謁展皇儀。寶符先路，嘉祥應，雲物煥金枝。紛紜紫節間黃麾，藻衛極葳蕤。高穹報貺延休祉，仁壽協昌期。

《詣玉清昭應宮》

紫霄金闕，重疊降元符，億兆祚皇圖。雲章焜耀傳溫玉，寶閣起清都。奉迎彩仗溢天衢，觀者競歡呼。明君欽翼承鴻蔭，億載禦中區。寶符錫祚，慶壽命惟新，俄降格飆輪。巍巍帝德增虔奉，懿號薦穹旻。精齊秘館奉嚴禋，文物耀昌辰。升煙太一修郊報，鴻祉介烝民。

《詣南郊》

聖神纘緒，赫奕帝圖昌，寶籙降穹蒼。宸心勵翼修郊報，彩仗列康莊。祥煙瑞靄雜天香，筦磬發聲長。升壇禮畢膺繁祉，睿算保無疆。△建安軍迎奉聖像《導引》四首

《玉皇大帝》

太霄玉帝，總禦冠靈真，威德聳天人。寶文瑞命符皇運，綿遠慶維新。洞開霞館法虛晨，八景降飆輪。含生普洽平鴻福，聖壽比仙椿。《聖祖天尊》

至真降鑒，飆馭下皇闈，清漏正依依。範金肖像申嚴奉，仙館壯翬飛。萬靈拱衛瑞煙披，岸柳映黃麾。九清祚聖鴻基永，堯德更巍巍。《太祖皇帝》

元符錫命，祗受慶誠明，恭館法三清。開基盛烈垂無極，金像儼天成。奉迎霞布甘泉仗，簫瑟振和聲。靈辰協吉鴻儀畢，萬國保隆平。《太宗皇帝》

膺乾撫運，垂慶洽重熙，元聖嗣鴻基。發揮寶緒靈仙降，感吉夢先期。良金璀璨範真儀，精意答蕃厘。宮神館崇嚴配，萬祀播葳蕤。△聖像赴玉清昭應宮《導引》四首

《玉皇大帝》

先天氣祖，魄寶禦中宸，列位冠高真。綠符錫瑞昭元聖，寶曆亙千春。琳宮壯麗從嚴，璿碧照龍津。珍金鑄像靈儀，集福庇烝民。《聖祖天尊》

仙宗靈祖，禦氣降中宸，孚宥慶惟新。國工鎔範成金像，儀炳動威神。玉虛聖境絕纖塵，歡抃洽群倫。導迎雲駕歸琳館，恭肅奉高真。《太祖皇帝》

石文應瑞，真主禦寰瀛，慈儉撫群生。巍巍威德超千古，大業保盈成。神皋福地開恭館，靈貺日昭明。鑄金九牧天儀，紺殿矗千楹。《太宗皇帝》

乘雲英聖，千載仰皇靈，垂法藹朝經。禹金鎔範肖儀刑，日角煥珠庭。琳宮翠殿鳳文屏，迎奉慶安寧。孝思瞻謁薦惟馨，誠愨貫青冥。△奉寶冊《導引》三首

《玉清昭應宮》

太霄垂佑，綿宇洽祺祥，祕檢煥雲章。宸心虔奉崇徽號，茂典邁前王。霞明藻衛列通莊，寶冊奉琳房。都人震抃騰謠頌，億載保歡康。《景靈宮》

明明道祖，金闕冠仙真，清禁降飆輪。遙源始悟垂鴻慶，億兆聳群倫。虔崇徽號盛儀陳，寶冊奉良辰。邦家億載蒙繁祉，聖壽保無垠。《太廟》

祖宗垂佑，亨會協重熙，德澤被烝黎。虔崇尊諡陳徽冊，藻衛列葳蕤。宸心致孝極孜孜，展禮詔台司。祥煙瑞靄浮清廟，綿宇被純禧。△治平四年英宗祔廟《導引》一首

壽原初掩，歸蹕九虞終，億馭更無蹤。思皇攀慕追來孝，作廟繼三宗。旌旗居外擁千重，延望相威容。寶輿迎引歸新殿，奏享備欽崇。

熙寧二年仁宗、英宗御容赴西京會聖宮應天禪院奉安《導引》一首

九清三境，飆馭杳難追，功烈並巍巍。洛都不及西巡到，猶識容歸。三條馳道隱金槌，仙仗共逶迤。珠宮紺宇申嚴奉，億載固皇基。△章惠皇太后神主赴西京《導引》一首

祥符盛際，二鄙正休兵，瑞應滿寰瀛。東封西祀鳴鑾輅，從幸見升平。仙遊一去上三清，廟食享隆名。寢園松柏秋風起，簫吹想平生。△中太一宮奉安神像《導引》一首

九霄仙馭，四紀樂西清，遊衍遍黃庭。雲駢萬里歸真室，上應泰階平。金輿玉像下瑤京，彩仗擁霓旌。天人感會千年運，福祚永昌明。△四年英宗御容赴景靈宮奉安《導引》一首

鼎湖龍去，仙仗隔蓬萊，輦路已蒼苔。漢家原廟臨清渭，還泣玉衣來。鳳簫鸞扇共徘徊，帳殿倚雲開。春風不向天袍動，空繞翠輿回。△十年南郊皇帝歸青城《降仙台》一首

《降仙台》

清都未曉，萬乘並駕，煌煌擁天行。祥風散瑞靄，華蓋聳旂常，建耀層城。四列兵衛，爟火映金支翠旌。眾樂警作充宮庭，繹成。紺幄掀，袞冕明。妥帖壇陛，霄升振珩璜，神格至誠。雲車下冥冥，儲祥降嘏莫可名。禦端闕，朌號敷榮。澤翔施溥，茂祉均被含生。

△元豐二年慈聖光獻皇后發引四首儀仗內《導引》一首

駕斑龍，忽催金母，轉仙仗，去瑤宮。絳闕深沉杳無蹤，漸塵空。絲網瓊林，花似怨東風，垂清露啼紅。猶想舊春中，獻萬壽，寶船空。警場內三曲

《六州》

九龍輿，記春暮，幸蓬壺。瓊囿敞，繡仗趨，年華與逝水俱。瑤京遠，信息斷無。寶津池麵落花鋪，愁晚容車來禁途。鳳簫鑾翣，西指昭陵去。舊賞蟠桃熟，又見漲海枯。應共靈真母，曳霞裾。宴清都，恨滿山隅，春城翠柏藏烏。扃戶劍，照燈魚，人間一夢覺餘。泉宮窈窕鎖夜龍，銀江澄澹浴仙鳧，煙冷金爐玉殿虛。綠苔新長，雕輦曾行處。夜夜東朝月，似舊照錦疏，侍女盈盈淚珠。

《十二時》

治平時，暫垂簾，佑聖子，解危疑。坐安天下，逾歲厭避萬機，退處宸闈。殿開慶，養誌入希夷。扶皓日，浴鹹池。看神孫撫禦，千載重雍累熙，四方欽仰洪慈。陰德遠，仁功積，歡養罄九域，禮無違。事難期，乘霞去，乍睹升仙，誥下九圍。泣血漣如，更鸞車動，春晚霧暗翠旂，路指嵩、伊。薤歌鳳吹，悠颺逐風悲。珠殿悄，綱塵垂。空坐濕。罔極吾皇孝思，鏤玉寫音徽。彤管煒，青編紀，寧更羨周《雅》播聲詩。

《祔陵歌》

真人地，瑞應待聖時。鞏原西，滎、河會，澗、洛與湹、伊，眾水縈回。嵩高映抱，幾疊屏幃。秀嶺參差，遙山群鳳隨。共瞻陵寢浮佳氣，非煙朝暮飛，龜筮告前期。奠收玉斝，筵卷時衣。鑾輅曉駕載龍旂，路逶遲。鈴歌怨，畫翣引華芝，霧薄風微。真遊遠，閉寶閣金扉，侍女悲啼。玉階春草滋，露桃結子靈椿翠，青車何日歸！銜恨望西畿。便一房鎖，夜台曉無期。

△虞主回京四首儀仗內《導引》一曲

龍輿春晚，曉日轉三川，鼓吹慘寒煙。清明過後落花天，望池館依然。東風百寶泛樓船，共薦壽當年。如今又到苑西邊，但魂斷香軿。警場內三曲

《六州》

慶深恩，寶曆正乾坤。前帝子，後聖孫，援立兩儀軒。西宮大母朝寢門，望椒闥常溫。芳時媚景，有三千宮女，相將奉玉輦金根。上林紅英繁，縹緲鈞天奏梨園。望絕瑤池，影斷桃源。恨難論，開禁閽，春風丹翩翩。飛翠蓋，駕周轀，容衛入西原。管簫動地清喧，陵上柏煙昏。殘霞弄影，孤蟾浮天外，行人觸目是消魂。問蒼天，塵世光陰去如奔。河、洛潺湲，此恨長存。

《十二時》

望嵩、邙，永昭陵畔，王氣壓龍岡。鞏、洛靈光，鬱鬱起嘉祥。虛彩帟，轉哀仗，幽堂。歎仙鄉路長，景霞飛鬆上。珠襦宵掩，細扇晨歸，昆閬茫茫。滿目東郊好，紅葩鬥芳，韶景空駘蕩。對春色，倍淒涼，最情傷。從輦嬪嬙，指瑤津路，淚雨泣千行。翠珥明榼，曾憶薦瓊觴。春又至，人何往，事難忘，向斜陽斷腸。聽鈞天嘹亮，清都風細，朱欄花滿，誰奏清商！紫幄重簾外，時飄寶香。環佩珊珊響，問何日，反周房！

《虞主歌》

轉紫芝，指東都帝畿。愁霧裏，簫聲宛轉，輦路逶迤。那堪見，郊原芳菲，日遲遲。對列鳳翣龍旗，輕陰黯四垂。樓台綠瓦沍琉璃，仙仗歸。壽原清夜，寒月掩褕禕。翠幰周輪，空反靈螭。憩長岐，嵩峰遠，伊川渺氵彌。此時還帝裏，旌幡上下，葆羽葳蕤。天街回，垂楊依依。過端闈，閶闔正辟金扉，觚棱射暖暉。虞神寶篆散輕絲，空涕洟。望陵宮女，嗟物是人非。萬古千秋，煙慘風悲。

△虞主祔廟儀仗內《導引》一首

輕輿小輦，曾宴玉欄秋，慶賞殿宸遊。傷心處，獸香散盡，一夜入丹丘。翠簾人靜月光浮，但半卷銀鉤。誰知道，桂華今夜，欲照鵲台幽。五年景靈宮神禦殿成，奉迎《導引》一首

新宮翼翼，钜麗冠神京，金虯蟠繡楹，都人瞻望洪紛處，陸海湧蓬、瀛。仙輿縹緲下圓清，彩仗擁天行。熉黃珠幄承靈德，錫羨永升平。

△慈孝寺彰德殿遷章獻明肅皇后御容赴景靈宮衍慶殿奉安《導引》一首

九清雲杳，飆馭邈難追，功化盛當時。保扶仁聖成嘉靖，彤管載音徽。天都左界抗華榱，仙仗下逶迤。寶楹黼帳承神貺，萬壽永無期。△八年神宗靈駕發引《導引》四首

金殿晚，注目望宮車，忽聽受遺書。白雲縹緲帝鄉去，抱弓空慕龍湖。瑤津風物勝蓬壼，春色至，望周輿。花飛人寂寂，淒涼一夢清都。《六州》

炎圖盛，六葉正協重光。膺寶瑞，更法度，智通軼超成湯。昭回漢爛文章，震揚威武懾多方，生民帖泰擁殊祥。封人祝頌，萬壽與天長。豈知丹鼎就，龍下五雲旁。飄然真馭，遊衍仙鄉。泣彤裳，伊、洛洋洋，嵩峰少室相望。藏弓劍，遊衣冠，雋功盛德難忘。泉台寂，魚燭熒煌。銀海深，鳧雁翱翔。想像平居，謾焚香。望陵人散，翠柏忽成行。獨餘嵩峰月，夜夜照幽堂，千秋陳跡淒涼。

《十二時》

珍符錫，佑啟真人，儲思在斯民。勤勞日升，萬物皆入陶鈞。收威柄，更法令，鼎從新。東風吹百卉，上苑正青春。流虹節近，衣冠玉帛，交奏嚴宸，萬壽祝堯仁。忽聽宮車晚出，但號慕，瞻雲路，企龍鱗。窮天英冠古精神。杳然上傃，人空望屬車巡。虛仗星陳，畫翣環擁龍盾。泉宮掩，帝鄉遠，邈難親。反周輪，飛羽蓋，還渡天津。霧迷朱服，風搖細扇，觸目悲辛。列嬪嬙，垂紅淚，浥行塵。相將問，何日下青旻？

《永裕陵歌》

升龍德，當位富春秋。受天球，膺駿命，玉帛走諸侯。寶閣珠樓臨上苑，百卉弄春柔。隱約瀛洲，旦旦想宸遊。那知羽駕忽難留，八馬入丹丘，哀仗出神州。笳聲凝咽，旌旂去悠悠。碧山頭，真人地，龜洛奧，鳳台幽。繞伊流，嵩峰岡勢結蛟虯。皇堂一閉威顏杳，寒霧帶天愁。守陵嬪禦，想像奉龍輈。牙盤赭案肅神休，何日覿雲裘！紅淚滴衣褠，那堪風點綴柏城秋。

△虞主回京四首《導引》

上林寒早，仙仗轉郊圻，笳鼓入雲悲。逶迤輦路過西池，樓閣鎖參差。都人瞻望意如疑，猶想翠華歸。玉京傳信杳無期，空掩赭黃衣。《六州》

承聖緒，垂意在升平。驅貔虎，策豪英，號令肅天兵。四方無復羽書征，德澤浸群生。睿謀雄雋，絀漢高狹陋，慕三皇二帝登閎，緝樂綴文明。將升岱嶽告功成，玉牒金繩，勝寶飛聲。事難評。軒鼎就，清都一夢俄頃。飛霞佩，乘龍馭，羽衛入高清。祥光浮動五色，迎鸞鳳，雜簫笙。因山功就，同軌人至，銘旌畫翣，行背重城。楚笳凝咽，漢儀雄盛，攀慕傷情。惟餘內傳，知向蓬、瀛。

《十二時》

太平時，禦華夷。躬聽斷，破危疑。春秋鼎盛，絀聲樂遊嬉，日升繁機。長駕遠馭，垂意在軒、羲。恢六典，斥三垂。有殊尤絕跡，盛德旁魄周施，方將綴緝聲詩。擴皇綱，明帝典，紹累聖重熙，高拱無為，事難知。春色盛，逼千秋嘉節，忽聞憑玉幾，頒命彤闈，厭世禦雲歸。翊翠鳳，駕文螭，縹緲難追。侍臣宮女，但攀慕號悲。玉輪動，指嵩、伊。龍鑣日益遠，空遊漢廟冠衣。惟盛德巍巍，鏤玉冊，傳青史，昭示無期。

《虞神》

復土初，明旌下儲胥。回虛仗，簫笳互奏，旌旆隨驅。豈知飆禦在蓬壺，道縈紆。風日慘，六馬躊躇，留恨滿山隅。不堪回首，翠柏已扶疏。帝城漸邇。愁霧鎖天衢。公卿百辟，鱗集雲敷，迓龍輿。端門辟，金碧淩虛，此時還帝都。嚴清廟，入空畤，升文物，燦爛極嘉娛。配三宗，號稱神古所無。帝德協唐、虞，《九歌》畢奏斐然殊，會軒朱。神具燕喜，錫福集皇居。更千萬祀，佑啟邦圖。

△神主祔廟一首《導引》

歲華婉娩，侍宴玉皇宮，周輦出房中。豈知軒後丹成去，望絕鼎湖龍。壽原初掩九虞終，歸蹕五雲重。惟餘寶冊書鴻烈，清廟配三宗。△政和三年追冊明達皇后《導引》一首

來嬪初載，令德冠層城，柔範藹徽聲。熊羆夢應芳蘭鬱，佳氣擁雕楹。珠宮縹緲泛蓬、瀛，脫屣世緣輕。空餘寶冊光瓊玖，千古仰鴻名。△神主祔別廟《導引》一首

柔容懿範，蚤歲藹層闈，蘭夢結芳時。秋風一夜驚羅幕。鸞扇影空回。榮追禕翟盛威儀，遺像掩瑤扉。春來隻有芭蕉葉，依舊倚晴暉。△景靈西宮坤元殿奉安欽成皇后御容《導引》一首

雲軿芝蓋，仙路去難攀，海浪濺三山。重迎遺像臨馳道，還似在人間。西宮瑤殿指坤元，璿榜聳飛鸞。移升寶殿從新詔，盛典永流傳。△別廟《導引》一首

蓬萊邃館，金碧照三山，真境勝人間。秋風又見芭蕉長，遺跡在人寰。雲軒一去杳難攀，斑竹彩輿還。深宮舊監聞簫鼓，悵望慘朱顏。


Chinese text: This work was published before January 1, 1923, and is in the
public domain worldwide because the author died at least 100 years ago.
