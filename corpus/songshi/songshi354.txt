沈銖
沈銖，字子平，真州揚子人。父季長，王安石妹婿也。銖少從安石學，進士高第，至國子直講。季長領監事，改審官主簿，坐虞蕃事免歸。元祐置訴理所，被罪者爭自列，銖獨不言。

紹聖初，起為太學博士、秘書省正字、崇政殿說書，受旨同編類元祐臣僚章疏。以進講為解，拜右司諫，辭，改起居郎、權中書舍人。吳居厚除戶部尚書，銖論其使京東時聚斂，詔具實狀，不能對，罰金。講《詩·南山有臺》，至「萬壽無期」，以為此太平之基，立而可久之應，哲宗屢首肯之。真拜中書舍人兼侍講，俄引疾，以龍圖閣待制知宣州卒。弟錫。

弟 錫
錫，字子昭，以王安禮任，為鄂州司戶參軍。崇寧初，為講議司檢討。蔡京方銓次元符上書人，欲定罪，錫曰：「遠方之士，未能知朝廷好惡，若概罪之，恐非敦世厲俗之道。」京不從。除衛尉丞，遷祠部員外郎，提點江東刑獄、知婺州。入為左司員外郎，兼定、嘉二王侍講，進太常少卿，拜兵部侍郎，以徽猷閣待制知應天府，徙江寧。

張懷素誅，朝廷疑其黨有脫者，江、淮間往往以誣告興獄。錫至郡，有告者，按之，則妄也。具疏於朝，由是他郡繫者皆得釋。歷知海、泰、汝、宣四州，以通議大夫致仕。卒，贈宣奉大夫。

路昌衡
路昌衡，字持正，開封祥符人。起進士，至太常博士。參鞫陳世儒獄，逮治苛峻，至士大夫及命婦，皆不免。遷右司員外郎，歷江淮發運、陝西轉運副使，知廣州，徙荊南，又徙潭州，加直龍圖閣、知慶州。

紹聖中，召為衛尉、大理卿，遷工部侍郎，俄以寶文閣待制知開封府。李清臣有狂婦人之訴，昌衡致之重辟。出知瀛州，徙永興軍，進直學士、知成都。

徽宗立，應詔上書曰：「頻年以來，西方用兵，致興大役，利源害政，佞臣蔽主，四者皆陰之過盛。自陝以西，民力傷殘，人不聊生。災異之變，生於天地之不和，起於人心之怨望。故妖星出見，大河橫決，秋雨霖淫，諸路饑饉，殍死道路，妻子棄捐，破析貲儲，以應星火之令。勤勞憔悴，多不生還，人心如此，而欲其無怨，難矣。」

俄坐清臣獄事，責司農少卿，分司，居郢州。明年，起為滁州、定州，復直學士、知開封府。乞嚴告捕虛妄之法，以靖訐訴。徙南京留守，又坐前上書事落職，入黨籍，卒。宣和五年，贈龍圖閣學士。

謝文瓘
謝文瓘，字聖藻，陳州人。進士甲科，教授大名府。元豐中，上疏言：「臣下推行新法，多失本意，而榜笞禁錮，民受其虐，掊克聚斂，不勝多門。其不急之征，非理之取，宜罷減之。」大臣以為訕朝廷，議置之罪。神宗曰：「彼謂奉法者非其人爾，匪訕也。」

哲宗時，御史中丞黃履薦為主簿，三年不詣執政府。召對，除秘書省正字，考功、右司員外郎。紹聖末，都水使者議建廣武四埽石岸，朝廷命先治岸數十步，以驗其可否。黃流湍悍，役人多死，一方甚病，功不可成，而使者申前說愈力。文瓘條別利害，罷其役。

徽宗立，擢起居舍人、給事中。詔修《神宗寶訓》，文瓘請擇當時大政事、大黜陟，節其要旨，而為之說以進。然所論率是王安石，謂神宗能察眾多之謗，任之而不貳，於是朋黨消而威柄立，他皆放此。遼主洪基殂，使往吊之，令從者變服而入，貶秩二等。

崇寧元年，出知濮州。尋治黨事，坐元豐上疏及嘗詒呂公著書，再謫邵武軍，移處州。帝披黨籍曰：「朕究知文瓘本末。」命出籍，乃以為集英殿修撰、知濟州，卒。

子貺，宣和中，為駕部員外郎、知汝州。欽宗時，上封事十篇，論事切至。使於金，還，提點京西北路刑獄。金人犯汝州，貺自襄陽領兵往援之，戰死。

陸蘊
陸蘊，字敦信，福州侯官人。少知名，登進士第，為太學《春秋》博士。經廢員省，改國朝會要所檢閱文字。

崇寧中，提舉河北、兩浙學事，召對，言：「元祐異意俗學，既不為我用，近詔不以使一路，而猶得為守令，臣愚未知其可。」遂拜禮部員外郎，轉吏部，遷辟雍司業、太常少卿。議原廟不合，黜知瑞金縣。還為太常，進國子祭酒、中書舍人。請葺諸州天慶觀，立學事司考課法。遷大司成，擢御史中丞。引門下侍郎余深親嫌自列，徽宗曰：「相避之法，防有司不能盡公爾，侍從吾所信任，豈得下同庶僚乎？」不許。

蘊頗論事，嘗言：「御筆一日數下，而前後相違，非所以重命令；輔相大臣，宦官戚里，賜第營築，縱撤民居，縣官市材於民，而不予直；貴遊子弟以從官領閑局，奉朝請，為員猥多，無益於事；又賜予過制，中外用度多於賦入；數幸私室，乖尊卑之分，亦非臣下之福。」其言皆中時病。

以龍圖閣待制知福州，改建州。時弟藻由列曹侍郎出為泉州，過蘊，合樂燕款，閩人以為盛事。加顯謨閣直學士，引疾，提舉鴻慶宮。方二浙用兵，旁郡皆繕治守備，蘊聞命就道，使者劾為避事，奪職。稍復集英殿修撰，卒。

黃寔
黃寔，字師是，陳州人。登進士第，歷司農主簿，積官提舉京西、淮東常平。元豐末，議罷提舉官，命末布，寔舅章惇屬蔡確徙寔提點開封縣鎮。遷提點梓州路、兩浙刑獄，京東、河北轉運副使。

哲宗以寔為監司久，議召用，曾布陰沮之。林希曰：「寔兩女皆嫁蘇軾子，所為不正，不宜用。」乃以知陝州，為江淮發運副使。賀遼主登位，及境，迓者移牒來，稱為賀登寶位使。寔報以受命無「寶」字，拒不受。還除太僕卿，再擢寶文閣待制、知瀛州，徙定州。朝旨籍民兵旁郡，因緣擾困，寔懷檄不下，而畫利害請之，事得寢。卒於官，贈龍圖閣直學士。

寔孝友敦睦，世稱其內行。蘇轍在陳與寔遊，因結昏，其後又與軾友善。紹聖黨禍起，寔以章惇甥故獲免，然亦不得久於朝著焉。

姚祐
姚祐，字伯受，湖州長興人。元豐末，第進士。徽宗初，除夔州路轉運判官。且行，會帝幸禁苑御弓矢，祐奏《聖武臨射賦》，帝大悅，留為右正言。歷陳紹述之說，遷左司諫。建議置輔郡以拱大畿，進殿中監。六尚局官制成，凡所以享上率屬、察舉稽違、殿最勤惰之法，皆祐裁定。以親老請郡，授顯謨閣待制、知江寧府。時召捕張懷素，祐追獲之，復為殿中監。

逾歲，以直學士知鄭州，改秦州。或請調熙河弓箭士徙邊，以省更戍。祐謂人情懷土重遷，丐以二年為更發之期，滿歲樂業而願留者，乃聽。且請擇熙、秦富民分丁授地，蠲役借糧，以勸耕植。益廣秦之東、西川，建城壁，嚴保障，以控熙河、涇原。皆從之。復為殿中監，改吏部侍郎，命鎮蜀，用母老辭。遷工部尚書，加龍圖閣學士，為大名尹，進延康殿學士，復為工部尚書，徙禮部。母喪，除知太原府。

縣有小胥造塚，逼其先墓者，祐疑為厭己，請解官持服。先是，詔許祐悉買墓旁地，遂並徙他塚，小胥不從，故祐持以為說。言者論其挾仇要君，乃止。以提舉上清寶籙宮卒，贈特進，諡曰「文禧」。

樓异
樓异，字試可，明州奉化人。進士高第，調汾州司理參軍，徙永興虞策幕府，監在京文繡院，知大宗正丞，遷度支員外郎。以養親求知泗州，復為吏部右司員外郎、左司郎中、太府鴻臚卿，除直秘閣、知秀州。

政和末，知隨州，入辭，請於明州置高麗一司，創百舟，應使者之須，以遵元豐舊制。州有廣德湖，墾而為田，收其租可以給用。徽宗納其說。改知明州，賜金紫。出內帑緡錢六萬為造舟費，治湖田七百二十頃，歲得穀三萬六千。加直龍圖閣、秘閣修撰，至徽猷閣待制。郡資湖水灌溉，為利甚廣，往者為民包侵，异令盡泄之墾田。自是苦旱，鄉人怨之。

在郡五年，既請溫之船官自隸以便役，又請越、台之鹽以佐費，詔責之曰：「郡自有鹽筴不能興，而欲東取諸台，西取諸越，斯乃以鄰國為壑也。」睦寇起，善理城戍有績，進徽猷閣直學士、知平江府，卒。

沈積中
沈積中，常州人。賜進士出身，為辟雍正、戶部員外郎，至秘閣修撰、河北轉運使，召拜戶部侍郎，進尚書，知河間、真定府。積中本王黼所引拔，黼方圖燕地，使覘邊隙。中書舍人程振語之曰：「當思異時覆族之禍。」積中感其戒，至鎮，以書謝振，盛言其不可，振宣告於朝。已而師敗於白溝，童貫還，罷積中提舉上清寶籙宮。既得燕山，又命以資政殿學士同知府，未行而卒，或曰為盜所殺，或曰婢殺之，終亦不能明也。貫惡其曩言，追削官職。建炎中，宰相上其書，乃悉復之。

李伯宗
李伯宗，字會之，河陽人。第進士，知內丘、咸陽、太康縣。建言：「朝廷行方田均稅之法，令以豐歲推行。今州縣吏，苟簡懷異者指熟為災，而貪進幸賞者掩災為熟，望深察其違戾，而置諸罰。」括縣壯丁為兵，得千人，上其名數與按閱之法。知樞密院蔡卞喜而薦之，提舉京畿保甲，使行其說，增籍二萬。已而有訴者，陳牒至八百七十，左遷通判相州、提舉白波輦運，提點江、淮坑冶鑄錢，入為將作少監。

開封民有鬻神祠故帽，飾以龍者，吏以為乘輿服御，伯宗曰：「此無他，當坐不應為爾。」尹不從，具以請，如伯宗議。歷大理卿，入對言：「今情重法輕者許奏請，而情輕法重者不得焉，恐非仁聖忠恕之意。」徽宗納之。遷刑部侍郎。與王黼不相能，有胥吏微過罷，提舉崇福宮。

明年，知同州，徙陝西都轉運使。以通奉大夫、顯謨閣待制卒，贈光祿大夫，諡曰「榮」。

汪澥
汪澥，字仲容，宣州旌德人。少從胡瑗學《易》，又學於王安石，著《三經義傳》，澥與其議，又首傳其說。熙寧太學成，分錄學政。登進士第，調鼎州司理參軍、知黟縣，入為太學正，累遷國子祭酒，兼定、嘉二王翊善，擢中書舍人，為大司成。議學制不合，以顯謨閣待制知婺州，改潁昌，又改陳、壽二州，徙應天府。上章辭行，提舉崇福宮。卒，贈宣奉大夫。

澥自布衣錄天子學，至為正，為司業、祭酒，迄於司成，官以儒名者三十年，一時人士推之。

何常
何常，字德固，京兆人。中進士第，為開封府兵曹。紹聖初，或言蘇軾主文柄，取士之非毀宗廟者，常預其間，出通判原州。歷將作丞、陝西轉運判官、熙河轉運副使。議者欲貸民金帛，而使入粟塞下。常曰：「車牛轉輸，民力已病，然未至於死亡者，粟自官出，而民無害也。今強以金帛，使自入粟，懼非貧弱之利。」熙帥及監軍劾之，貶秩，徙成都路。

中使持御劄至，令織戲龍羅二千，繡旗五百。常奏：「旗者，軍器之飾，敢不奉詔。戲龍羅唯供御服，日衣一匹，歲不過三百有奇；今乃數倍，無益也。」詔獎其言，為減四之三。

除直龍圖閣，加集賢殿修撰，為使徙陝西，以顯謨閣待制知秦州，轉通議大夫。諜告夏人多築堡柵，朝議出兵牽制，常言：「羌人生長射獵，今困於版築，違所長，用所短，可以拱手待其弊，無煩有為也。」從之。

鎮秦六歲，察訪方邵劾其越法貨酒，借米麴於官而毀其歷。獄具，責昭化軍節度副使。數月，復其官。終右文殿修撰，年七十三。


論曰：西漢之末，士大夫阿諛銷懦，遂底於亡。東都諸賢以風節相尚，激成黨禍。宋元祐類東都，崇、宣類西漢末世，蓋忠鯁獲罪，則相習容悅而已。君驕臣諂，此邦之所繇喪也。觀沈銖諸人，徒徇時軒輊，不能為有亡，惡足以言士哉！

葉祖洽
葉祖洽，字敦禮，邵武人。熙寧初，策試進士，祖洽所對，專投合用事者，考官宋敏求、蘇軾欲黜之，呂惠卿擢為第一。簽書奉國軍判官、判登聞檢院，由國子丞知湖州，留為校書郎。

元祐初，歷職方、兵部員外郎，加集賢校理，進禮部郎中。給事中趙君錫論其對策訕及宗廟，祖洽自辨，事下從官定議。蘇軾、劉攽言：「祖洽謂祖宗紀綱法度，因循苟簡，願朝廷與大臣合謀而新之。可以為議論乖謬，若謂之訕則不可。」於是但出提點淮西刑獄。

紹聖中，入為左司郎中、起居郎、中書舍人、給事中。祖洽性狠愎，喜諛附，密言王珪於冊立時有異論。哲宗曰：「宣仁聖烈，婦人之堯、舜也。其於社稷大計，聖意素定，朕已令作告命，明述此旨。」祖洽復言：「若以珪為無跡，則黃履、劉拯相繼論之矣，願稽合群情，決之獨斷。」珪遂追貶。又言：「司馬光、呂公著獲終牖下，恩禮隆縟；蔡確受遺定策，而貶死嶺外，乞恤其孤。」其論率類此。林希薦祖洽，謂其最向正，帝言不可大用，乃已。坐舉王回出知濟州，徙洪州，以牟利黷貨聞。

祖洽與曾布厚，人目為「小訓狐」。布用事，欲以吏部侍郎召，韓忠彥不可，白為寶文閣待制、知青州。未赴，布竟引為吏部。布罷，乃出知定州，且行，大言於上，至云：「當時蔡確稍失事幾，王珪果遂姦謀，則神宗遂失正統，不知今日神器孰歸。臣為朝廷宗社明確之功，正珪之罪，勸沮忠邪於千萬年，以此報神宗足矣。」徽宗怒其躁妄，降集賢殿修撰、提舉沖佑觀，自是不復用。久之，知洪州，改亳州，加徽猷閣直學士。政和末，卒。

時彥
時彥，字邦美，開封人。舉進士第，簽書潁昌判官，入為秘書省正字，累至集賢校理。紹聖中，遷右司員外郎。使遼失職，坐廢，旋復校理，提點河東刑獄，蹇序辰使遼還，又坐前受賜增拜，隱不言，復停官。徽宗立，召為吏部員外郎，擢起居舍人，改太常少卿，以直龍圖閣為河東轉運使，加集賢殿修撰、知廣州。未行，拜吏部侍郎，徙戶部，為開封尹。異時都城苦多盜，捕得，則皆亡，卒吏憚於移問，往往略之。彥始請一以公憑為驗，否則拘繫之以俟報，坊邑少安，獄屢空。數月，遷工部尚書，進吏部，卒。

霍端友
霍端友，字仁仲，常州武進人。徽宗即位，策進士第一，授宣義郎。不閱月，擢秘書省校書郎，遷著作佐郎、起居郎、中書舍人，服 金紫。故事唯服黑角帶，帝顧見之，曰：「給事、舍人等爾，而服飾相絕如是。」始命犀帶佩魚。進給事中、大司成、禮部侍郎。端友言：「朝廷尊安，重內輕外。可令內外侍從更出迭入，以奉禁闥，殿大邦，俾天下之勢如持衡，庶無首重尾輕之患。」疏入，即請補郡，乃以顯謨閣待制知平江。改陳州，為政以寬聞，不立聲威。陳地汙下，久雨則積潦，時疏新河八百里，而去淮尚遠，水不時泄。端友請益開二百里，徹於淮，自是水患遂去。內侍石燾傳詔索瑞香花數十本，端友不可，疏罷之。復以禮部召，轉吏部。官至通議大夫。卒，贈宣奉大夫。

俞㮚
俞㮚，字祗若，江寧人。崇寧四年，以上舍生賜進士第，簽書鎮南軍判官。未赴，為辟雍博士、秘書省正字、吏部員外郎、起居舍人，兼定、嘉二王記室，擢中書舍人。居三月，進給事中、殿中侍御史。毛注建議罷增石炭場，㮚駁其非。除顯謨閣待制、知蔡州，明日復留。逾年，竟出為襄州。還，拜給事中，上言：「學校，三代之學也。然崇寧四年以前，議者以為是，五年，則非之；大觀三年以前，議者以為是，四年，則非之。豈學校固若是哉？觀望者無定說爾。必使士有成才，人無異論，事之不美者不出於學校，然後為得。」言頗見行。

蔡京再相，憾向所用士多畔己，葉夢得言㮚獨否，遂拜御史中丞。陳士風六弊，又發戶部尚書劉炳為舉子時陰事。京方倚炳為腹心，戾其意，改㮚翰林學士。遷兵部尚書，以樞密直學士知開德府。石公弼在襄州，以論衙前事謫言者，謂㮚實倡之，罷，提舉崇禧觀。竟以毀紹聖法度，貶常州團練副使，安置太平州。行未至，復述古殿直學士、知 江寧府，卒。

蔡薿
蔡薿，字文饒，開封人。崇寧五年，以諸生試策，揣蔡京且復用，即對曰：「熙、豐之德業，足以配天，不幸繼之以元祐；紹聖之纘述，足以永賴，不幸繼之以靖國。陛下兩下求言之詔，冀以聞至言、收實用也。而見於元符之末者，方且幸時變而肆姦言，乘間隙而投異意，詆誣先烈不以為疑，動搖國是不以為憚。願逆處其未至而絕其原。」於是擢為第一，以所對頒天下，甫解褐，即除秘書省正字，遷起居舍人。未幾，為中書舍人。自布衣至侍從，才九月，前所未有也。

旋進給事中。一意附蔡京，敘族屬，尊為叔父。京命攸、修等出見，薿亟云：「向者大誤，公乃叔祖，此諸父行也。」遽列拜之。八寶赦恩，詔兩省差擇元祐黨人，情輕者出籍。薿不肯書，言者論其不能推廣上恩，使歲久獲罪之人得以洗濯。出知和州。明年，加顯謨閣待制、知杭州。

始，薿未第時，以書謁陳瓘，稱其諫疏似陸贄，剛方似狄仁傑，明道似韓愈。及對策，所持論頓異，遂欲害瓘以絕口。因其子正彙告蔡京不軌，執送京師。薿復入為給事中，又與宰相何執中謀，使石悈治瓘，幾不免，事具《瓘傳》。御史毛注言：「陛下修善政以應天，斥大姦以定國，而薿巧言惑眾，造為釁端。」疏入不報。

范柔中者，頃以上書入邪等，至是進階。薿言：「柔中嘗毀神考，哲宗有弗共戴天之讎。自今春黨人復官，士論駭愕，有致疑於紹述者。乞削其敘遷，昭示好惡。」從之。張商英作相，常安民與之書，激使為善。薿弟萊剽其稿示薿，即論之以搖商英。薿遷翰林學士，坐妄議政事罷，提舉洞霄宮。起知建寧府。

方建神霄宮，薿先一路奏辦，下詔褒獎，召為學士承旨、禮部尚書。嘗陰附權幸，事覺，徽宗令入對，將面詰之。逾月不奉詔，帝怒，命黜之。御史言：「薿遊太學，則挾詭計以鉗諸生；居侍從，則抉私事以脅宰輔；處門下，則借國法以快私忿；為郡守，則妄尊大而蔑監司。召自金陵，偃然以丞轄自處，既升宗伯，乃懷不滿之心。宜重置諸罰。」遂貶單州團練副使，房州安置。

宣和中，復龍圖閣直學士，再知杭州。為政喜怒徇情，任刑大慘。方臘亂後，西北戍卒代歸，人得犒絹，薿禁民與為市，乃下其直，強取之。卒怒，乘薿夜飲客，縱火焚州治，須其出救，殺之。薿知事勢洶洶，逾垣走，僅得免。詔奪職罷歸。明年，以徽猷閣待制卒。


論曰：自太宗歲設大科，致多士，居首選者躐取華要，有不十年至宰相，亦多忠亮雅厚，為時名臣。治平更三歲之制，繼以王安石改新法，士習始變。哲、徽紹述，尚王氏學，非是無以得高第。葉祖洽首迎合時相意，擢第一，自是靡然，士風大壞，得人亦衰，而上之恩秩亦薄矣。熙寧而後，訖於宣和，首選十八人，唯何㮚、馬涓與此五人有傳，然時彥、端友齪齪，祖洽、俞㮚、蔡薿憸邪小人。繇王氏之學不正，害人心術，橫潰爛漫，並邦家而覆之；如是其慘焉，此孟子所以必辯邪說、正人心也。


Chinese text: This work was published before January 1, 1923, and is in the
public domain worldwide because the author died at least 100 years ago.
