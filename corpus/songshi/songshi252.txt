王景
維基百科標誌　维基百科條目︰王景
王景，萊州掖人，家世力田。景少倜儻，善騎射，不事生業，結里中惡少為群盜。梁大將王檀鎮滑臺，以景隸麾下，與後唐莊宗戰河上，檀有功，景嘗左右之。莊宗入汴，景來降，累遷奉聖都虞候。清泰末，從張敬達圍晉陽，會契丹來援，景以所部歸晉祖。

天福初，授相州刺史。范延光據鄴叛，屬郡多為所脅從，景獨分兵拒守，晉祖嘉之，遷耀州團練使。及代，會晉祖幸鄴，留為京城巡檢使，改洺州團練使。開運初，授侍衛馬軍左廂都校。二年，契丹南侵，少帝幸澶淵，景與高行周等大破契丹眾於戚城，遷侍衛馬軍都指揮使、領鄭州防禦使，出為晉州巡檢使、知州事，拜橫海軍節度。契丹至汴，以其黨代景。景歸次常山，聞契丹主殂欒城，即間道歸鎮，斬關而入，契丹遁去。

漢乾祐初，加同平章事。會契丹饑，幽州民多度關求食，至滄州境者五千餘人，景善懷撫，詔給田處之。

周祖微時與景善，及即位，加兼侍中。景起身行伍，素無智略，然臨政不尚刻削，民有訟必面詰之，不至大過即諭而釋去，不為胥吏所搖，由是部民便之。廣順初入朝，民周環等數百人，遮道留之不獲，有截景馬鐙者，俄以景為護國軍節度，歲餘，遷鎮鳳翔。顯德初，封褒國公，加開府階。世宗即位，加兼中書令。先是，秦、鳳陷蜀，州旁蕃漢戶詣闕請收復，世宗命景與向拱率兵出大散關進討，連陷砦柵，遂命景為西面行營都部署，大破蜀軍於上邽，斬首數萬級。是秋，秦州降。逾年，徙景鎮秦州兼西面緣邊都部署。恭帝即位，進封涼國公。

宋初，加守太保，封太原郡王。建隆二年春來朝，太祖宴賜加等，復以為鳳翔節度、西面緣邊都部署。四年，卒，年七十五。贈太傅，追封岐王，謚元靖。

初，景之奔晉也，妻坐戮，二子逃獲免。晉祖待之厚，賞賜萬計，嘗問景所欲，對曰：「臣自歸國，受恩隆厚，誠無所欲。」固問之，景稽顙再拜曰：「臣昔為卒，嘗負胡床從隊長出入，屢過官妓侯小師家，意甚慕之。今妻被誅，誠得小師為妻足矣。」晉祖大笑，即以小師賜景。景甚寵嬖之，後累封楚國夫人。侯氏嘗盜景金數百兩，私遺舊人，景知而不責。

性謙退，折節下士，每朝廷使至，雖卑位必降階送迎，周旋盡禮。左右或曰：「王位尊崇，無自謙抑。」景曰：「人臣重君命，固當如是，我惟恐不謹耳。」初封郡王，朝廷以吏部尚書張昭將命，景尤加禮重，以萬餘緡遺昭。左右或言其過厚，景曰：「我在行伍間，即聞張尚書名，今使於我，是朝廷厚我也，豈可以往例為限耶？」

景子廷義、廷睿、廷訓。廷訓至驍衛大將軍致仕。

廷義起家供奉官，改如京副使，以善騎射，周世宗擢為虎捷都虞候，遷龍捷右第二軍都校、領珍州刺史。宋初，改內外馬步軍副都軍頭。乾德四年，與韓重贇率師護治滑州靈河新堤。六年，增治京城，又命廷義董其役。開寶二年，加領橫州團練使，從征太原。廷義性勇敢，親鼓士乘城，獨免胄，矢中其腦而顛，經宿卒，年四十七。太祖甚惜之，優詔贈建雄軍節度。

廷睿性驕傲，好夸誕，每言：「我當代王景之子。」聞者咸笑之，因目為『王當代』。

王晏
維基百科標誌　维基百科條目︰王晏
王晏，徐州滕人，家世力田。晏少壯勇無賴，嘗率群寇行攻劫。梁末，徐方大亂，屬邑皆為他盜所剽，惟晏鄉里恃晏獲全。後唐同光中，應募隸禁軍，累遷奉國小校。

晉開運末，與本軍都校趙暉、忠衛都校侯章等戍陜州。會契丹至汴，遣其將劉愿據陜，恣行暴虐，晏與暉等謀曰：「今契丹南侵，天下洶洶，英雄豪傑固當乘時自奮。且聞太原劉公威德遠被，人心歸服，若殺愿送款河東，為天下倡首，則取富貴如反掌耳。」暉等然之。晏乃率敢死士數人夜踰城，入府署，劫庫兵給其徒，遲明，斬愿首級府門外。眾請暉為帥，章為本城副指揮使、內外巡檢使兼都虞候；遣其子漢倫奉表晉陽。時漢祖雖建號，威聲未振，得晏等來歸，甚喜，即日以暉為保平軍節度，章為鎮國軍節度，晏為絳州防禦使，仍領舊職。既而暉等表晏始謀功為第一，遷建雄軍節度。漢祖入汴，加同平章事。

周祖即位，加兼侍中。廣順元年，劉崇侵晉州，晏閉關不出，設伏城上。幷人以為怯，競攀堞而登，晏麾伏兵擊之，顛死者甚眾，遂焚橋遁。遣漢倫追北數十里，斬首百餘級，擢漢倫濱州刺史。八月來朝，周祖以晏家彭城，授武寧軍節度，俾榮其鄉里。三年，周祖征兗州，次張康鎮，晏來朝，獻馬七匹，賜襲衣、金帶。親郊畢，封滕國公，加開府階。世宗即位，加兼中書令。

初，晏至鎮，悉召故時同為盜者遺以金帛，從容置酒語之曰：「吾鄉素多盜，我與諸君昔嘗為之。後來者固當出諸君之下，為我告諭，令不復為，若不能改，吾必盡滅其族。」由是境內安靜，吏民詣闕舉留，請為晏立衣錦碑。世宗初，復請立德政碑。世宗命比部郎中、知制誥張正撰文賜之，詔改其鄉里為使相鄉勳德里，私門立戟。未幾，改河南尹、西京留守。顯德三年，移鳳翔節度。六年，從世宗北征，為益津關一路馬軍都部署，韓令坤副焉，遂平三關。

太祖即位，進封趙國公。從征李筠，師還，改安遠軍節度。乾德元年，進封韓國公，上章請老，拜太子太師致仕。每朝會，令綴中書門下班。俄歸洛陽別墅。四年冬，卒，年七十七。廢朝三日，贈中書令。

初，晏為軍校，與平陸人王興善，其妻亦相為娣姒。晏既貴，乃薄興，興不能平。晏妻病，興語人曰：「吾能治之。」晏遽訪興，興曰：「我非能醫，但以公在陜時止一妻，今妓妾甚眾，得非待糟糠之薄，致夫人怏怏成疾耶？若能斥去女侍，夫人之疾可立愈。」晏以為謗己，乃誣以他事，悉案誅其夫妻。

守西洛日，白重贊鎮河陽，時世宗征淮南，重贊慮幷人乘間為寇，因葺城壘，且約晏為援。晏意欲兼有三城，即與漢倫同率兵赴之。重贊聞其來，拒不納，遣人語之曰：「公在陜州已立大功，河陽小城不煩枉駕。」慚不能對，遂引兵還。

郭從義
維基百科標誌　维基百科條目︰郭從義
郭從義，其先沙陀部人。父紹古，事後唐武皇忠謹，特見信任，賜姓李氏。紹古卒，從義才丱角，莊宗畜於宮中，與諸子齒。明宗與紹古同事武皇，情好款狎，即位，以從義補內職，累遷內園使。

晉天福初，始復姓郭氏。坐事出為宿州團練副使。丁內艱北歸，遂家太原。漢祖在鎮，表為馬步軍都虞候，屢率師破破契丹於代北，及建大號，從義首贊其謀，擢鄭州防禦使，充東南道行營都虞候，領首軍自太行路渡河。

漢祖入汴，以為河北都巡檢使。杜重威據大名叛，以為行營諸軍都虞候，重威降，為鎮寧軍節度。趙思綰之叛，為行營都部署，賜戎裝、器仗、金帶。師至永興，圍其城，即以從義為永興軍節度。思綰糧盡，城中人相食，從義繫書矢上，射入城中，說思綰令降，仍表於朝廷，許以華州節制。隱帝從其計，即遣使諭思綰，思綰開門納款。翌日，從義具軍容入城，憩候館中，思綰入謁，即令武士執之，並其黨三百餘人悉斬於市，以功加同平章事。周廣順初，加兼侍中，移鎮許州。顯德初，親郊，加檢校太師。世宗將征劉崇，從義適來朝，因請扈從，世宗甚悅，改天平軍節度，即令從符彥卿破契丹於忻口。師還，以功加兼中書令。四年，從征淮南，移鎮徐州。及世宗自迎鑾至泗州，見於行在。恭帝即位，加開府階。

宋初，加守中書令。太祖征揚州，從義迎謁於路，願扈從，不允。乾德二年，又為河中尹、護國國節度。六年，以疾歸京師。開寶二年，改左金吾衛上將軍。逾年，上章請老，拜太子太師致仕。四年，卒，年六十三，贈中書令。

從義性重厚，有謀略，多技藝，尤善飛白書。初，思綰之叛也，巡檢使喬守溫遁去，姬妾悉入思綰，思綰敗，從義盡取之。守溫詣從義求其愛妾，雖不敢拒，而心銜焉，遂發守溫逃遁事，坐棄市，人皆冤之。從義善擊毬，嘗侍太祖於便殿，命擊之。從義易衣跨驢，馳驟殿庭，周旋擊拂，曲盡其妙。既罷，上賜坐，謂之曰：「卿技固精矣，然非將相所為。」從義大慚。

子守忠、守信。守忠至閑廄副使。守信字寶臣，頗知書，與士大夫遊，至東上閣門使、知邢州，卒。子世隆為比部員外郎。世隆子昭祐、承祐。昭祐為閣門祗候。

曾孫 承祐
承祐，字天錫，娶舒王元偁女，授西頭供奉官。仁宗為皇太子，承祐補左清道率府率、春坊左謁者，真宗為玉石小牌二，勒銘為戒飭之。帝即位，遷西院副使兼閣道通事舍人、勾當翰林司，遷西上閣門副使。坐盜御酒及用尚方金器除名，岳州編管，徙許州別駕。起為率府率，遷西京作坊使、勾當右騏驥院。院之大校試路馬者，前鳴鞭擁御蓋，承祐代試之，其狂僭如此。進六宅使、象州團練使。承祐性狡獪，緣東宮恩，又憑藉王邸親，既廢復用，廼僭言事，或指切人過失，同列謂之『武諫官』。真授衛州刺史、知相州，入為群牧副使，改濰州團練使，歷知曹、鄭、澶、鄆、貝州。徙澶州兵馬總管，役卒有異謀者，廉得不待奏，捕斬之。再知澶州，會中使過，遽延入問管軍闕補何人，使者曰：「聞朝廷方擇才武者。」承祐起挽彊自衒，左右皆笑。

入為龍神衛四廂都指揮使。以父喪，起復真定府、定州等路副都總管。諫官歐陽脩、余靖論其非才，改知相州，尋徙大名府副都總管。樞密使杜衍惡承祐驕恣，奏罷軍權，為相州觀察使、永興軍副都總管，改知邢州，徙河陽兵馬總管。衍去位，復進為殿前都虞候、幷代州副都總管兼知代州，徙邢州。諫官錢明逸言承祐無廉守，邢民素厭苦之，改相州，徙秦鳳路副總管。累遷建武軍節度使、殿前副都指揮使。

尋以宣徽南院使判應天府，府壁壘不完，盜至卒無以禦，承祐始城南關，浚沙、濉、盟三河。徙亳州。諫官言承祐在應天府給糧不以次，且擅留糧綱，批宣頭，不發戍還兵，越法杖配輕罪，借用翰林器，出入擁旗槍，以禁兵同周衛，體涉狂僭，無人臣禮。罷宣徽南院使，許州都總管，徙節保靜軍、知許州。

轉運使蘇舜元薦承祐有將帥才，政事如龔、黃。帝謂輔臣曰：「彼庸人，監司乃龔、黃比之，何所取信哉。」改知鄭州，未行，暴疾卒。贈太尉，謚曰密。承祐所至，多興作為煩擾，百姓苦之。

李洪信
維基百科標誌　维基百科條目︰李洪信
李洪信，幷州晉陽人，漢昭聖太后弟也。后弟六人，洪信居長，少善騎射。後唐明宗在藩時，隸帳下，及即位，愛將朱弘實總領捧聖軍，弘實擢洪信為爪牙，漸遷小校。應順中，潞王舉兵，少帝弘實而東奔，捧聖軍數百騎從行，洪信預焉。及次衛州，少帝與晉高祖遇，因有疑貳，謀害晉祖，其從兵皆亂。時漢祖方護晉祖，洪信以兵應之，獲免。清泰中，又為雍王重美牙校。

晉初，為興順左廂都指揮使。漢祖統禁軍，遷鎮太原，奏隸麾下。漢祖領陳州刺史、左護聖左廂都指揮使，俄加岳州防禦使。從漢祖降鄴，以警扈之勞，授侍衛馬軍都指揮使、領武信軍節度。

乾祐中，以群小用事，心懷憂懼，白太后求解軍職，出為鎮寧軍節度。歲餘，遷保義軍節度。初，楊邠以元從功臣為方鎮者，不諳政務，令三司擇軍將分補諸鎮都押牙、孔目官，或恃以朝選，藩帥難制。洪信聞內難，即召馬步軍都校聶召，奉國軍校楊德、王建、黃全武、楊進、翟本，右牙都校任溫、武德，護聖都校康審澄及判官路濤、掌書記張洞、都押牙楊昭𠡽、孔目官魏守恭，悉殺之，誣奏謀逆。

周廣順初，加同平章事。洪信常以此妄殺自歉，及革命，內不自安。周祖猶以漢太后之故，移鎮京兆。本城兵不滿千，王峻西征至陜州，以援晉州為辭，又取去數百人。及劉崇北遁，遣禁兵千餘屯京兆，洪信益懼，即請入朝，懇辭藩鎮，拜左武衛上將軍。世宗即位，遷左驍衛上將軍。顯德五年，改右龍武軍統軍，從世宗北征，為合流口部署。

乾德五年，改左驍衛上將軍。開寶五年請老，以本官致仕。八年，卒，年七十四。

洪信無他才術，徒以外戚致位將相。斂財累鉅萬，而吝嗇尤甚。時節鎮皆廣置帳下親兵，惟洪信最寡少。弟洪義。

弟 洪義
洪義，本名洪威，避周祖名改焉。漢祖鎮太原，補親校。開國，授護聖左廂都校、領岳州防禦使，遷侍衛馬軍都指揮使、領武信軍節度。

少帝即位，改鎮寧軍節度。會誅楊邠、史弘肇等，時侍衛步軍都指揮使王殷屯澶州，即遣供奉官孟業賫密詔令洪義殺之，又令護聖都指揮使郭崇等害周祖於鄴。洪義素怯懦，慮殷覺，遷延不敢發，遽引業見殷，殷乃錮業，送密詔於周祖。洎周祖起兵，少帝又詔洪義扼河橋，及周祖兵至，洪義就降。漢室之亡，由洪義也。

廣順初，權知宋州節度，未幾，真拜歸德軍節度，加同平章事，權知許州，歲餘，改鎮安州。顯德初，加檢校太師。世宗即位，加兼侍中，未幾，徙青州。六年夏，遷京兆尹、永興軍節度。恭帝嗣位，加開府階。

宋初，加兼中書令，移鄜州。乾德五年，代歸。卒年五十九，贈太師。

武行德
維基百科標誌　维基百科條目︰武行德
武行德，幷州榆次人，身長九尺餘，材貌奇偉，家甚貧，常采樵鬻之自給。晉祖鎮幷門，暇日，從禽郊外，值行德負薪趨拱於道左，晉祖見其魁岸，又所負薪異常，令力士更舉之，俱不能舉，頗奇之，因留帳下。

晉天福初，授奉國都頭，遷指揮使，改控鶴指揮使、寧國軍都虞候。開運中，契丹至汴，行德被獲，乃偽請於契丹以自效。契丹信之，方具舟數十艘載鎧甲，令行德率將校軍卒送歸其國。溯汴至河陰，行德謂諸將曰：「我輩受國厚恩，而受制於契丹，與其離鄉井、投邊塞，為異域之鬼，曷若與諸君驅逐兇黨，共守河陽，姑俟契丹兵退，視天命所屬歸之，建功業，定禍亂，以圖富貴可乎？」眾素服行德威名，皆曰：「所向惟命，不敢愛死。」行德即殺契丹監使，分授器甲，由汜水倍道抵河陽。契丹節度使崔廷勳出兵來拒，行德麾眾逆擊，自旦及午殊死戰，廷勳大敗，棄城走。行德遂據河陽，盡以府庫分給將士，因推行德知州事。時契丹兵尚充斥，行德厲士卒，繕甲兵，據上遊，士氣益奮，人望歸之。

聞漢祖起太原，即自稱河陽都部署，遣其弟行友間道奉表勸進，漢祖覽奏喜甚，即授行德河陽三城節度。漢祖由晉、絳至洛，行德迎候境上，以所部兵翼至京師，還河陽。

乾祐中，加同平章事，移真定尹、成德軍節度。廣順初，加兼侍中，俄改忠武軍節度，遷河南尹、西京留守。時禁鹽入城，犯者法至死，告者給厚賞。洛陽民家嫗將入城鬻蔬，俄有僧從嫗買蔬，就筥翻視，密置鹽筥中，少答其直，不買而去。嫗持入城，抱關者搜得鹽，擒以詣府。行德見盛鹽襆非村嫗所有，疑而詰之，嫗言：「適有僧自城外買蔬，取視久之而去。」即捕僧訊治之，具狀與關吏同誣以希賞。行德釋嫗，斬僧及抱關吏數輩。人畏之若神明，部下凜然。三年，丁外艱，起復。

顯德初，加開府階，進封譙國公。世宗即位，兼中書令。初，世宗處河東還，次河陽，以洛陽城頭缺，令葺之。行德率部民萬餘完其城，封邢國公。是秋，代王晏為武寧軍節度，與晏兩換其任。先是，唐末楊氏據淮甸，自甬橋東南決汴，匯為汙澤。二年，將議南征，遣行德率所部丁壯於古堤疏導之，東達於泗上。及親征，以行德為濠州行營都部署，破淮軍二千餘人於郡境。俄遣率師屯定遠以逼其城，為吳所敗，死者數百人，行德以身免，左授右衛上將軍。五年，下淮南，復授行德保大軍節度兼中書令。恭帝嗣位，進封宋國公。

宋初，加中書令，進封韓國公，再授忠武軍節度，改封魏國公。乾德二年，冬，移鎮安州，加開府儀同三司。開寶二年，入為太子太傅。太平興國三年，以本官致仕。四年，卒，年七十二，贈太師。

楊承信
維基百科標誌　维基百科條目︰楊承信
楊承信，字守真，其先沙陀部人。父光遠，仕晉至太師、壽王。承信，光遠第二子，幼以父任，自義武軍節院使領蘭州刺史，歷宣武、平盧二軍牙校。

開運初，光遠以青州叛，少帝遣李守貞等討之，食盡勢窮，承信兄承勳劫其父以降，青州平，光遠死。承信與弟承祚詣闕請死，詔釋之，以承信為右羽林將軍，承祚為右驍衛將軍，放歸，服喪私第，尋安置鄭州。初，光遠送款契丹求援，兵未至而光遠降。及契丹來寇，承勳時為鄭州防禦使，召數其罪殺之。以承信為平戶軍節度，繼父職。仕漢歷安、鄜二州節度，累加檢校太師。

周廣順初，加同平章事。諸將西討劉崇，承信表求預行。以郊祀恩加開府階，封杞國公。世宗即位，進韓國公。顯德初，征淮南，為濠州攻城副都部署，改壽州北砦都部署兼知行府事。壽州平，累戰功，擢忠正軍節度、同平章事。時徙州治下蔡，承信既增廣其城，又遣監軍薛友柔敗淮人六百餘於廬州北。恭帝即位，進封魯國公。

宋初，加兼侍中，來朝，會征李筠，命為澤州西面都部署，筠平，移鎮河中。乾德元年，進封趙國公。二年，卒，年四十四，贈中書令。

承信身長八尺，美儀表，善持論，且多藝能，雖叛臣之子，然累歷藩鎮，刻勵為政而不苛，故能始終富貴。其卒也，蒲民表乞祠之，則其遺愛之在人者，可知矣。景德四年，錄其孫松為奉職。

侯章
維基百科標誌　维基百科條目︰侯章
侯章，幷州榆次人。初在幷門事後唐莊宗為隊長，明宗朝遷小校。晉開運末，為忠衛指揮使，屯兵陜州，為內外馬步軍都指揮使兼三城巡檢使。

會契丹入中原，與趙暉、王晏謀斬契丹將劉愿，送款於漢祖。漢祖入汴，擢為鎮國軍節度。乾祐初，加同平章事，尋移鎮邠州。章居鎮無善政，傲上剝下，以貪猥聞，用見戶為逃，擅其租賦，乃矯奏貧民數千戶負稅租，久禁繫不能輸，願以己俸代。時方姑息，詔褒之。副使趙彥鐸有良馬，章欲之不與，誣彥鐸謀逆之，殺之，亦置而不問。俄加檢校太師。

周初，加兼侍中。廣順二年入朝，獻銀帛，請開宴，周祖謂左右曰：「諸侯來朝，天子自當錫宴，以申愷樂，豈俟其貢奉為之耶？」使復賜之。仍令有司自今藩鎮有進奉者勿受。俄賜宴廣政殿，章又獻銀千兩、馬七匹上壽，復不納。三年，授鄧州節度。周祖親郊，加開府階，封申國公。世宗即位，加兼中書令。世宗親征壽陽，命章為攻城水砦都部署，右衛大將軍王璨副之。俄徙西北水砦都部署，再為武勝軍節度。

建隆元年八月，授太子太師，封楚國公。既罷節鎮，居常怏怏。一日於朝堂與故舊言晉、漢間事，時有輕忽章者，章厲聲曰：「當遼主疾作謀歸，有上書請避暑嵩山者，我麤人，以戰鬥取富貴，若此諛佞，未嘗為之！」坐中有慚者。乾德五年，卒。


論曰：王景輩微時，或至為盜、負薪，遭五代之亂，奮身戎功，重據邊要。宋興，稽顙北嚮，太祖待以誠信，宜無不自安者。景趨利改圖，乃至滅族。王晏、郭從義遷怒肆忿，誣人以死。侯章在藩邸有剝下之名，李洪義狃於肺腑之戚，而無外凜之志，咎孰甚焉！斯皆亂世之習，有不能盡去之者。武行德守洛邑，辯究欺罔，民用畏服，顧不優於諸人耶？


Chinese text: This work was published before January 1, 1923, and is in the
public domain worldwide because the author died at least 100 years ago.
