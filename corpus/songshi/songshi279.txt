王繼忠
王繼忠，開封人。父充，為武騎指揮使，戍瓦橋關，卒。繼忠年六歲，補東班殿侍。真宗在藩邸，得給事左右，以謹厚被親信。即位，補內殿崇班，累遷至殿前都虞候，領雲州觀察使，出為深州副都部署，改鎮、定、高陽關三路鈐轄兼河北都轉運使，遷高陽關副都部署，俄徙定州。

咸平六年，契丹數萬騎南侵，至望都，繼忠與大將王超及桑讚等領兵援之。繼忠至康村，與契丹戰，自日失至乙夜，敵勢小卻。遲明復戰，繼忠陣東偏，為敵所乘，斷餉道，超、讚皆畏縮退師，竟不赴援。繼忠獨與麾下躍馬馳赴，服飾稍異，契丹識之，圍數十重。士皆重創，殊死戰，且戰且行，旁西山而北，至白城，遂陷於契丹。真宗聞之震悼，初謂已死，優詔贈大同軍節度，賵賻加等，官其四子。

景德初，契丹請和，令繼忠奏章，乃知其尚在。朝廷從之，自是南北戢兵，繼忠有力焉。歲遣使至契丹，必以襲衣、金帶、器幣、茶藥賜之，繼忠對使者亦必泣下。嘗附表懇請召還，上以誓書約各無所求，不欲渝之，賜詔諭意。契丹主遇繼忠甚厚，更其姓名為耶律顯忠，又改名宗信，封楚王，後不知其所終。子懷節、懷敏、懷德、懷政。

真宗宮邸攀附者，繼忠之次有王守俊至濟州刺史，蔚昭敏至殿前都指揮使、保靜軍節度，翟明至洺州團練使，王遵度至磁州團練使，楊保用至西上閣門使、康州刺史，鄭懷德至御前忠佐馬步軍都軍頭、永州團練使，張承易至禮賓使，吳延昭至供備庫使，白文肇至引進使、昭州團練使，彭睿至侍衛馬軍副都指揮使、武昌軍節度，靳忠至侍衛馬軍都虞候、端州防禦使，郝榮至安國軍節度觀察留後，陳玉至冀州刺史，崔美至濟州團練使，高漢美至鄭州團練使，楊謙至御前忠佐馬步軍副都軍頭、河州刺史。

傅潛
傅潛，冀州衡水人。少事州將張廷翰。太宗在藩邸，召置左右。即位，隸殿前左班，三遷東西班指揮使。征太原，一日，再中流矢。又從征范陽，先到涿州，與契丹戰，生擒五百餘人。翌日，上過其所，見積屍及所遺器仗，嘉歎之。師旋，擢為內殿直都虞候。上對樞密言：“潛從行有勞，賞薄。”復加馬步都軍頭、領羅州刺史，改捧日右廂都指揮使、領富州團練使，遷日騎、天武左右廂都指揮使，領雲州防禦使。

雍熙三年，命大將曹彬北征，以潛為幽州道行營前軍馬步軍都指揮使。師敗於拒馬河，責授右領軍衛大將軍，自檢校司徒降為右僕射，仍削功臣爵邑。明年，起為內外馬步都軍頭、領藩州防禦使，尋拜殿前都虞候、領容州觀察使。端拱初，加殿前副都指揮使、領昭化軍節度，出為高陽關都部署。淳化二年四月，拜侍衛馬步軍都虞候、領武成軍節度。至道中，出為延州路都部署，改鎮州。

真宗即位，領忠武軍節度，數月召還。咸平二年，復出為鎮、定、高陽關三路行營都部署。契丹大入，緣邊城堡悉飛書告急，潛麾下步騎凡八萬餘，咸自置鐵撾、鐵棰，爭欲奮擊。潛畏懦無方略，閉門自守，將校請戰者，則醜言罵之。無何，契丹破狼山砦，悉銳攻威虜，略寧邊軍及祁、趙遊騎出邢、洺，鎮、定路不通者逾月。朝廷屢間道遣使，督其出師，會諸路兵合擊，范廷召、桑讚、秦翰亦屢促之，皆不聽。廷召等怒，因詬潛曰：“公恇怯乃不如一嫗爾。”潛不能答。都鈐轄張昭允又屢勸潛，潛笑曰：“賊勢如此，吾與之角，適挫吾銳氣爾。”然不得已，分騎八千、步二千付廷召等，於高陽關逆擊之，仍許出兵為援。洎廷召等與契丹血戰而潛不至，康保裔遂戰死。

及車駕將親征，又命石保吉、上官正自大名領前軍赴鎮、定與潛會。潛卒逗遛不發，致敵騎犯德、棣，渡河湊淄、齊，劫人民，焚廬舍。上駐大名而邊捷未至，且諸將屢請益兵，潛不之與。有戰勝者，潛又抑而不聞。上由是大怒，乃遣高瓊單騎即軍中代之，令潛詣行在。至，則下御史府，命錢若水同劾按，一夕獄具。百官議法當斬，從駕群臣多上封請誅之。上貸其死，下詔削奪潛在身官爵，並其家屬長流房州。潛子內殿崇班從範亦削籍隨父流所，仍籍沒其貲產。五年，會赦，徙汝州。景德初，起為本州團練副使，改左千牛衛上將軍，分司西京。大中祥符四年，車駕西巡至洛，因令從駕還京，遷左監門大將軍，還其宅。久之，判左金吾街仗。天禧元年，卒。

〈附〉 張昭允
張昭允者，字仲孚，衛州人。以父秉蔭，試大理評事。潘美妻以女，奏換右班殿直，以久次，遷通事舍人。端拱初，契丹內擾，命為雄州監軍。敵騎乘秋掠境上，昭允與知州田仁朗選銳卒襲其帳，敗走之。進西上閣門副使，提總左右藏金銀錢帛。

昭允以諸州絹常度外長數尺，請裂取付工官備他用，歲獲羨餘。既而土卒受冬服，度之不及程，出怨言，昭允坐免官。俄起為崇儀副使，累遷西上閣門使、河西馬步軍鈐轄，屯石州。會討李繼遷，王超出夏、綏州路，領後陣，超深入數百里，逾白池，道阻糧絕，昭允以所部援之，戎人大敗。

真宗即位，以昭允章懷皇后姊婿，頗被親信。咸平二年，命為鎮、定、高陽關行營馬步都鈐轄。時傅潛為都部署，畏愞城守，昭允屢勸其出兵，潛按兵不動。潛既得罪，昭允亦削奪官爵，長流道州。景德二年，起為楚州團練副使，改右神武將軍。大中祥符元年，卒。

昭允喜筆劄，習射，曉音律。子正中、居中。

戴興
戴興，開封雍丘人。年十餘歲，以勇力聞里中。及長，身長七尺餘，美髭髯，眉目如畫。太宗在藩邸，興詣府求見，奇之，留帳下。即位，補禦馬左直，遷直長，再遷禦龍直副指揮使。從征太原，先登，中流矢，補禦龍弓箭直指揮使，遷都虞候。一日，帝問興曰：“汝頗有尊屬否？”對曰：“臣父延正、兄進皆力田。”即召延正為諸衛將軍，進為天武軍使。俄以興領嚴州刺史，改天武左廂都指揮使、領勝州團練使。

雍熙三年，曹彬等北征失律，諸將多坐黜免，以興為侍衛步軍都虞候，領雲州防禦使。契丹撓邊，命興屯澶州以備非常，改本州觀察使，充天雄軍副都部署。

端拱初，遷步軍都指揮使、領鎮武軍節度，賜襲衣、金帶、鞍勒馬。曆澶州，天雄軍都部署，改殿前副都指揮使，出帥鎮、定二州。時盜賊群起，會五巡檢兵討之，逾月不能克。興陰勒所部潛出擊之，擒戮殆盡。未幾，徙高陽關，遷殿前都指揮使，領定國軍節度，賜白金萬兩，歲加給錢七百萬。

淳化五年，出為定武軍節度，歲加給錢千萬。西北未平，徙夏州路行營都部署、知州事。時五路討李繼遷，興所部深入千餘里，不見賊。會太宗崩，三上表求赴國哀，不俟報上道。及至京師，以擅離所部，左遷左領衛上將軍。咸平初，兼判左金吾街仗，俄出知京兆府，卒。贈太尉，遣中使護其喪歸葬鄉里。錄其子永和、永豐。

王漢忠
王漢忠，字希傑，徐州彭城人。少豪蕩，有膂力，形質魁岸，善騎射。節帥高繼衝欲召至帳下，漢忠不往。因毆殺里中少年，遂亡。經宿復蘇，其父遣人追及於蕭縣，漢忠不肯還，西至京師。太宗在藩邸，召見，奇其材力，置左右。即位，補殿前指揮使，累遷內殿直都知。從征太原，先登，流矢中眸，戰益急，上壯之，遷東西班指揮使。劉繼元降，以所部安撫城中。師還，改殿前左班指揮使，三遷右班都虞候、領涿州刺史。雍熙中，改馬步軍都軍頭。端拱初，出為賓州團練使，曆冀、貝二州部署，徙天雄軍。二年，入為侍衛馬軍都虞候、領洮州觀察使、高陽關副都部署。契丹南侵，漢忠合諸軍擊敗之，斬馘甚眾。淳化初，徙定州。五年，遷殿前都虞候。

真宗即位，自中山召歸。俄復出為高陽關都部署，進領威塞軍節度。咸平三年，又為涇原、環慶兩路都部署兼安撫使，遷侍衛馬軍都指揮使，改鎮、定、高陽關都部署、三路都排陣使。契丹掠中山，漢忠率諸將陣於野，契丹遁，追斬甚眾，獲其貴將。加殿前副都指揮使，改領保靜軍節度。

五年，罷西面經略使，命漢忠為邠寧、環慶兩路都部署，李允正、宋沆為鈐轄，領戍兵二萬五千人，委漢忠分道控制。數月召還，坐違詔無功，責為左屯衛上將軍、出知襄州，常奉外增歲給錢二百萬。未上道，暴得疾卒。贈太尉，以其長子內殿崇班從吉為閣門祗候，次子從政、從益為左右侍禁。

漢忠有識略，軍政甚肅，每行師，詰旦，必行香祝曰：“願軍民無犯吾令，違者一毫不貸。”故所部無盜。性剛果，不務小節，輕財樂施。好讀書，頗能詩。喜儒士，待賓佐有禮，名稱甚茂，以是自矜尚，群帥不悅。

漢忠沒後，其子從吉詣闕上書訟父冤，因歷詆群臣有行賂樹黨及蒙蔽邊防屯戍艱苦之事。真宗命樞密王繼英等問狀，從吉止誦狀中語，他無所對。上以從吉付御史，具伏，乃進士楊逢為之辭。從吉坐除名，配隨州；逢杖配春州。

王能
王能，廣濟定陶人。初事州將袁彥，太宗在晉邸，召置左右。即位，補內殿直，六遷至殿前左班指揮使，進散員都虞候。久之，領潘州刺史，再遷殿前右班都虞候兼御前忠佐馬步軍都軍頭。咸平初，自捧日右廂都指揮使出為濟州團練使、知靜戎軍。建議決鮑河，斷長城口，北注雄州塘水，為戎馬限，方舟通漕，以實塞下。又開方田，盡靜戎、順安之境。北邊來寇，能擊走之。

初，真宗詢軍校勤勇者，委以方面，因語宰相曰：“聞王能、魏能頗宣力公家，陳興、張禹珪亦有聲於時，才固難全，拔十得五，亦有助也。”景德初，擢本州防禦使，與魏能、張凝並命出為邢洺路都部署，俄改鎮、定、高陽關三路行營都部署、押策先鋒。護城祁州，躬率丁夫，旦暮不離役所，宴犒周洽。會詔使自北至者言之，手詔褒飭，連徙天雄軍、高陽關二部署，改定州副都部署。

大中祥符二年，詔合鎮、定兩路部署為一，命能領之。明年召入，拜侍衛步軍副都指揮使、領曹州觀察使。祀汾陰，留為京城巡檢兼留司殿前司事。禮成，加領振武軍節度，復為鎮、定副都部署兼知定州。八年，表求入覲，許之。

先是，節帥陛見，必飲於長春殿，掌兵者則不預。至是，特令用藩臣例。有司言：“能既赴坐，則殿前馬軍帥皆當侍立。”由是特令諸帥預坐，自是掌兵者率以為例。俄還屯所，改領靜江軍節度。天禧元年，轉都指揮使、領保靜軍節度。是冬代還，入見，以足疾免舞蹈，賜宴。累表求解，特與告醫療。二年，制授彰信軍節度，罷軍職赴鎮，以地近其鄉里，寵之也。明年，卒，年七十八。贈太尉，而錄其子守信等官。

張凝
張凝，滄州無棣人。少有武勇，倜儻自任。鄉人趙氏子以材稱，凝恥居其下，因挾弓與角勝負。約築土百步射之，凝一發洞過，矢激十許步，抵大樹而止，觀者歎服。節帥張美壯之，召置帳下。太宗在藩邸，聞其名，以隸親衛。即位，補殿前指揮使，稍遷散祗候班都虞候。

淳化初，以其有材幹，與王斌、王憲並授洛苑使，凝領繡州刺史，賜襲衣、金帶，每頒賚必異等。出為天雄軍駐泊都監，移貝州，改高陽關行營鈐轄、六宅使。真宗踐祚，加莊宅使，遷北作坊使。

咸平初，契丹南侵，凝率所部兵設伏於瀛州西，出其不意，腹背奮擊，挺身陷敵。凝子昭遠，年十六，從行。即單騎疾呼，突入陣中，掖凝出，左右披靡不敢動。明年，契丹兵大至，車駕幸大名，凝與范廷召於莫州東分據要害，斷其歸路。契丹宵遁，凝縱兵擊之，盡奪所掠生口、資畜。徙鎮、定、高陽關路前陣鈐轄，遷趙州刺史。

四年，召還，代潘璘為邠寧環慶靈州路副部署兼安撫使。時斥堠數擾，轉運使劉綜懼飛免不給，問計於凝。凝曰：“今當深入，因敵資糧，不足慮也。”乃自白豹鎮率兵入敵境，生擒賊將，燒蕩三百餘帳、芻糧八萬，斬首五千餘，獲牛馬、器甲二萬，降九百餘人。慶州蕃族胡家門等桀黠難制，凝因襲破之。又熟戶與生羌錯居，頗為誘脅，凝引兵至八州原、分水嶺、柔遠鎮，降峇<者多>等百七十餘族，合四千戶，邊境獲安。就加寧州團練使。

景德初，遷本州防禦使，代楊嗣為定州路行營副部署，徙保州駐泊，又兼北面安撫使。時王超為總帥，以大兵頓中山，朝議擇凝與魏能、田敏、楊延昭分握精騎，俟契丹至，則深入以牽其勢。超嘗請四人悉隸所部，上以本設奇兵撓敵之心腹，若復取裁大將，則無以責效，乃令凝等不受超節度。時魏能逗撓，退保城堡，眾皆憤悱，責讓能，凝獨默然。或問之，凝曰：“能粗材險愎，既不為諸君所容，吾復切言之，使其心不自安，非計也。”上聞而嘉其有識。

車駕觀兵澶淵，凝率眾抵易州。既而契丹受盟北歸，所過猶侵剽不已，遂以凝為緣邊安撫使，提兵躡其後，契丹乃不敢略奪。改高陽關部署。明年議勞，就加殿前都虞候，卒。

凝忠勇好功名，累任西北，善訓士卒，繕完器仗，前後賞賜多以犒師，家無餘資，京師無居第。真宗悼惜之，贈彰德軍節度，遣中使護喪還京，官給葬事，厚恤其家。子昭遠。

魏能
魏能，鄆人也。少應募，隸雲騎軍，後選補日騎左射，又隸殿前班，七遷散員左班都知。舊制，諸軍辭見，才器勇敢或迥異出群者，許將校交舉以任，使毋枉其志。能時戍外藩，咸未有舉者。太宗曰：“能材勇過人，朕可自保。”由是進用之。

端拱二年，加御前忠佐馬軍副都軍頭，歷殿前左班都虞候、領溪州刺史，加秩轉馬步軍都軍頭。咸平三年，真拜黃州刺史。明年，為鎮、定、高陽關三路前陣鈐轄。五年，知鄭州團練使，復任威虜軍。

契丹入寇，能當城西，與諸將合戰，無憚色，大敗其眾，斬首二萬級。契丹統軍鐵林相公來薄陣，能發矢殪之，並其將十五人，奪甲馬、兵械益眾。契丹復入，能率州軍逆戰南關門，遣其子正與都監劉知訓間道絕敵行勢，戰數十合，退薄西山下，破走之，獲器甲十八萬。契丹嘗謀入鈔，能偵知，即發兵逆擊，生擒酋帥，殄滅殆盡。

六年，改威虜軍部署、知軍事。士民詣闕下乞留能，詔嘉之。能建言戍卒逸邊境者，請沒其妻與子為奴婢。上慮嚴迫，聽緩期自新，違以法坐。會浚順安軍營田河道以扼寇，徙莫州路部署。石普屯兵順安之西境，詔能與楊延昭、田敏掎角為備。景德初，破敵長城口，追越陽山，斬首級、獲兵器益眾，詔賜錦袍、金帶。復以所部禦寇於順安。

六月，召拜防禦使，復出為寧邊軍路部署。詔推能果略，再任以威虜，使副精兵伺敵動止。邊人百餘掠居民，樹蕃僧為帥，能與田敏、楊勳合兵設伏擊之，擒其帥。賊來逼城，能出兵拒之，少衄，即卻陣入城，張凝以兵擊卻之。會詔能與凝領偏師分道入幽、易，牽制契丹之勢，能畏愞不前，且不戢所部，多俘奪人馬。俄徙屯定州，及遣凝躡跡北行，能粗險，自度無功，心愧，多怨辭，以訕聞。朝議謂能剛猾少檢，不可專任，乃命綦政敏為鈐轄，俾同職焉。

明年，師還大名。時王能、曹璨各領兵歸闕，即城下，鈐轄孫全照遣能、璨之師由北門分道先入，能師繼之。能怒全照之後己，即疾驅競入，全照射之，能嚄唶不堪，奪全照弓以去。翌日，詣判府王欽若誣全照射傷押隊閣門楊凝，詞頗紛競。全照密疏能摧兵退縮，師緩失期，及師旋不整狀。上初聞能逗遛，微怒。會全照奏，乃質實於張凝、白守素等，即責授右羽林將軍，出為鞏縣都監。明年，以自陳，特改官右驍衛大將軍、虢州都監，累遷加領康州團練使。大中祥符八年，卒。錄其子正為閣門祗候，靖為三班奉職。

陳興
陳興，澶州衛南人。開寶中應募為卒，得隸禦龍右直。太宗征河東，幸幽陵，興常從，特被賞賜，累遷天武指揮使。端拱中，改御前忠佐步軍副都軍頭。王超為並、代部署，奏興隨軍，遣戍汾州。明年，李繼隆行營河西，興隸麾下，部清朔、龍衛諸軍，克綏、夏、銀州，繼隆命權知夏州。尋還屯所，受詔提轄河東緣邊城池、器甲、芻糧。至道初，繼隆薦其材幹，召補禦龍弩直都虞候。咸平初，為馬軍都軍頭、領蒙州刺史。三年，真授憲州刺史、知霸州，徙滄州副都部署，移石、隰駐泊。會城綏州，詔與錢若水往視利害，事具《若水傳》。

又徙涇原儀渭鎮戎軍部署。上言鎮戎軍去渭州瓦亭砦七十餘里，中有二堡，請留兵三百人戍之。俄與曹瑋、秦翰領兵抵鎮戎軍西北武延鹹泊川，掩擊蕃寇章埋族帳，斬二百餘級，生擒三百餘人，奪鎧甲、牛羊、駝馬三萬計。詔書嘉獎，賜金帶、錦袍、器幣。繼遷所部康奴族，往歲鈔劫靈州援糧，恃險與眾，尤桀黠難制。復與秦翰等合眾進討，窮其巢穴，俘老幼、獲器畜甚眾，盡焚掘其窖藏。復詔褒之，仍加賜賚。其年，六穀大首領潘羅支言，欲率諸蕃擊賊，請會兵靈州。上以道遠難刻師期，詔興侯羅支報至，即勒所部過天都山以援，勿須奏命。會繼遷死，事寢。景德三年，遷本州團練使、知徐州。

興起行伍，有武略，所至頗著聲績。真宗言軍校之材，必以興為能。大中祥符初，召為龍神衛四廂都指揮使、領登州防禦使，出為邠寧環慶路副都部署兼知邠州。坐擅釋劫盜，罷軍職，改敘州防禦使、知懷州。六年，卒。

許均
許均，開封人。父邈，太常博士。均，建隆中應募為龍捷卒，征遼州，以功補武騎十將，賜錦袍、銀帶。開寶中，遷武騎副兵馬使。從曹彬征金陵，率眾陷水砦，流矢貫手。改本軍使。從征河東，攻隆州城，先登，陷之，中八創。遷副指揮使，前後屢被賞賚。出屯杭州，妖僧紹倫結黨為亂，均從巡檢使周瑩悉擒殺之。

端拱初，補指揮使。從李繼隆、秦翰赴夏州。擒趙保忠，令均率兵衛守。改龍衛第四指揮使，俄屯夏州，賊來犯境，一日十二戰，走之。又從石普擊賊於原州牛欄砦，深入，獲牛羊、漢生口甚眾。普表上其功，遷第三軍指揮使。

咸平初，以御前忠佐馬軍都軍頭戍秦州。王均之亂，遣乘傳之蜀，隸雷有終麾下，守魚橋門，又從秦翰追殺賊黨於廣都，降其眾七千餘。驛召授東西班都虞候、領順州刺史。五年，稍遷散員都虞候。嘗召見，訪以北面邊事，翌日，真拜磁州刺史、深州兵馬鈐轄。六年，改涇州駐泊部署。數月，知鎮戎軍。嘗出巡警，至隴山木峽口，真宗以其無故離城，慮有狂寇奔突，詔書戒敕。俄以其不明吏治，用曹瑋代之，徙為邠州駐泊部署，改永興軍部署。車駕將巡澶淵，詔均與知府向敏中及鳳翔梁鼎同提總諸州巡檢捕盜事，至河陽，召赴行在。

時有王長壽者，本亡命卒，有勇力，多計慮，聚徒百餘。是春，抵陳留剽劫，縣民捕之不獲，朝廷遣使益兵，逐之澶、濮間。會契丹南侵，夾河民庶驚擾，長壽結黨愈眾，人皆患之。均至胙城，長壽與其徒五千餘人入縣鈔掠，均部下徒兵裼袒與鬥。均以方略誘之，生擒長壽，斬獲惡黨皆盡。上以方禦敵，未欲因捕賊獎均。但賞均部下卒，被傷者賜帛遷級焉。明年，追敘前勞，擢為本州團練使，尋出知代州。四年秋，均被疾，以米銳代還，未至而均卒。錄其子懷忠為奉禮郎，懷信為侍禁。幼子懷德，自有傳。

張進
張進，兗州曲阜人，拳勇善射，挽強及石餘。應募曹州，隸鎮兵。太祖親選勇士，奇進才力，以補控鶴官，積勞至禦龍弩直都虞候、領恩州刺史。至道中，兼御前忠佐步軍都軍頭。太宗嘗幸內廄，進以親校執鉞前導，體質魁岸，迥出儕輩。太宗熟視異之，擢為天武右廂都指揮使、領賀州團練使。

咸平初，遷昭州防禦使，充龍神衛四廂都指揮使、京城左右廂巡檢。未幾，遷捧日、天武四廂都指揮使。二年秋，閱武近郊，進與殿前都指揮使王超親執金鼓，節其進退，軍容甚肅。從上北征，又與超管勾大陣及先鋒策應。三年，權殿前都虞候，遷侍衛步軍都虞候、鎮州副部署，徙天雄軍部署。會河決鄆州王陵口，發數州丁男塞之，命進董其役，凡月餘畢，詔褒之。移並、代副都部署。

李繼遷寇麟州，州將遣單介間道乞師太原。諸將以無詔旨，猶豫未決，進獨抗議，發兵赴援，既至而圍解，手詔褒美。契丹侵中山，命進率廣銳二萬騎，由土門會兵鎮、定，未至而敵退，復歸晉陽。景德元年，卒。上遣中使護喪還京，官給葬事。子元晉，至內殿崇班、閣門祗候。天禧末，錄其次子元素為三班借職。

李重貴
李重貴，孟州河陽人。姿狀雄偉，善騎射。少事壽帥王審琦，頗見親信，以甥妻之，補合流鎮將。鎮有群盜，以其尚少，謀夜入劫鈔。重貴知之，即築柵課民習射，盜聞之潰去。太宗在藩邸，知其勇幹，召隸帳下。即位，補殿前指揮使，累遷至龍衛左第四軍都指揮使、領河州刺史，改捧日右廂都指揮使、領蠻州團練使。

至道二年，出為衛州團練使。未行，會命將五路討李繼遷，以重貴為麟府州濁輪砦路都部署。得對便殿，因言：“賊居沙磧中，逐水草牧畜，無定居，便戰鬥，利則進，不利則走。今五路齊入，彼聞兵勢太盛，不來接戰，且謀遠遁。欲追則人馬乏食，將守則地無堅壘。賊既未平，臣輩何顏以見陛下？”太宗善之，出御劍以賜，又累遣使撫勞。既而諸將果無大功。及還，命為代、並副都部署。真宗即位，加本州防禦使，徙高陽關行營副都部署。

咸平二年，契丹南侵，議屯兵楊疃，張凝領先鋒遇敵，重貴率策應兵酣戰，全軍而還。范廷召自定州至，遇契丹兵交戰，康保裔大陣為敵所覆，重貴與凝赴援，腹背受敵，自申至寅，疾力戰，敵乃退。時諸將頗失部分，獨重貴與凝全軍還屯。凝議上將士功狀，重貴喟然曰：“大將陷沒而吾曹計功，何面目也！”上聞而嘉之。

明年春，以勞進階及食邑，徙知貝州，召至勞問，復遣入郡。是冬，徙滄州駐泊副都部署兼知州事。以疾求還京就醫藥，既愈，連為邢州、天雄軍二部署，又知冀州。景德初，車駕幸澶淵，召還，為大內都部署。明年春，出知鄭州，以疾甚，授左武衛大將軍、領潘州防禦使，改左羽林軍大將軍致仕。大中祥符三年，卒。

呼延贊
呼延贊，并州太原人。父琮，周淄州馬步都指揮使。贊少為驍騎卒，太祖以其材勇，補東班長，入承旨，遷驍雄軍使。從王全斌討西川，身當前鋒，中數創，以功補副指揮使。太平興國初，太宗親選軍校，以贊為鐵騎軍指揮使。從征太原，先登乘城，及堞而墜者數四，面賜金帛獎之。七年，從崔翰戍定州，翰言其勇，擢為馬軍副都軍頭，稍遷內員寮直都虞候。

雍熙四年，加馬步軍副都軍頭。嘗獻陣圖、兵要及樹營砦之策，求領邊任。召見，令之作武藝。贊具裝執馳騎，揮鐵鞭、棗槊，旋繞廷中數四，又引其四子必興、必改、必求、必顯以入，迭舞劍盤槊。賜白金數百兩及四子衣帶。

端拱二年，領富州刺史。俄與輔超並加都軍頭。淳化三年，出為保州刺史、冀州副都部署。至屯所，以無統御材，改遼州刺史。又以不能治民，復為都軍頭、領扶州刺史，加康州團練使。

咸平二年，從幸大名，為行宮內外都巡檢。真宗嘗補軍校，皆敘己功，或至喧嘩，贊獨進曰：“臣月奉百千，所用不及半，忝幸多矣。自念無以報國，不敢更求遷擢，將恐福過災生。”再拜而退，眾嘉其知分。三年，元德皇太后園陵，命掌護儀衛，及還而卒。

贊有膽勇，鷙悍輕率，常言願死於敵。遍文其體為“赤心殺賊”字，至於妻孥僕使皆然，諸子耳後別刺字曰：“出門忘家為國，臨陣忘死為主。”及作破陣刀、降魔杵，鐵折上巾，兩旁有刃，皆重十數斤。絳帕首，乘騅馬，服飾詭異。性復鄙誕不近理，盛冬以水沃孩幼，冀其長能寒而勁健。其子嘗病，贊刲股為羹療之。贊卒後，擢必顯為軍副都軍頭。

劉用
劉用，相州人。祖萬進，河中府馬步軍都指揮使。父守忠，左驍衛大將軍致仕。用曉音律，善騎射，事太宗於晉邸。即位，補軍職，累遷散都頭都虞候。端拱初，為馬步軍副都軍頭、領涼州刺史、鎮定招安使，轉捧日都指揮使。李順亂蜀，為西路行營鈐轄。賊平，遷祁州刺史。至道初，為河西、烏白池都鈐轄，斬首千餘級，奪馬五百匹，改高陽關副都部署。

真宗即位，加本州團練使、并州副都部署。咸平中，徙貝州，俄知瀛州，復為高陽關副都部署。時烽堠數警，用建議益邊兵，俟其南牧，即率驍銳出東路以牽制其勢，因圖上地形。上召宰相閱視，可其奏，且令轉運使於保州、威虜、靜戎、順安軍預備資糧。

六年，命將三路出師扞敵，詔用與劉漢凝、田思明領兵五千，由東路會石普、孫全照掎角攻之。未幾，換鎮州副部署。景德初，為邢州部署。車駕北征，用以城守之勞，進爵邑，歷知齊、陳、潞三州，大中祥符二年卒。

耿全斌
耿全斌，冀州信都人。父顥，懷順軍校。全斌少豐偉，顥攜謁陳摶，摶謂有藩侯相。顥戍西蜀，全斌往省，乘舟溯江，夜大風失纜，漂七十里，至曙風未止，舟忽泊岸，人頗異之。後遊京師，屬太宗在藩邸，全斌候拜於中衢，自薦材幹，得召試武藝，以善左射，隸帳下。即位，補東班承旨，稍遷驍猛副兵馬使。

從征太原，還，遇契丹於蒲陰，追擊至徐河，因據水口要害。遷補日騎副兵馬使、雲騎軍使，屯瀛州。與契丹戰，所乘馬兩中流矢死，凡三易乘，戰不卻，契丹為引去。端拱初，擊蕃部於宥州，敗之。曆雲騎指揮使、御前忠佐馬軍副都軍頭，改馬軍都軍頭，戍深州，累轉散直都虞候、領順州刺史，改殿前左班都虞候、馬步軍都軍頭。

全斌在軍中有能名。真宗嘗召問邊事，全斌口陳利害，甚稱旨。因謂輔臣曰：“元澄、鄭誠、耿全斌，人多稱之。觀其詞氣，若有志操，止在宿衛，無以見其才，宜以邊郡試之。”遂拜雄州刺史、知深州，徙石、隰部署以備河西。繼遷死，全斌率兵入伏落關，誘蕃部來歸者數千人。俄知安肅軍，嘗繪山川險易為圖以獻。

契丹來侵，自山北抵河滸，全斌遣子從政焚橋砦，分率精兵擊走之。改冀州刺史、高陽關鈐轄，擢從政為侍禁、寄班祗候。大中祥符初，封禪泰山，以為濮州鈐轄。其年還京師，卒。

周仁美
周仁美，深州人。開寶中，應募隸貝州驍捷軍。關南李漢超選備給使，屢捕獲契丹諜者。從漢超戰於西嘉山，身中重創，補隊長。漢超上其功，隸殿前班，賜衣帶、鞍勒馬、什物、奴婢、器械。命王繼恩引入縱觀，過祗候庫，太祖問其力能負錢幾許，仁美曰：“臣可勝七八萬。”太祖曰：“可惜壓死。”止命負四萬五千，因賜之。稍遷右班都知、御前忠佐馬軍副都軍頭，戍環州。

時牛耶泥族累歲為寇，仁美與陳德玄、宋思恭往擊之，斬首三千級，獲牛羊三百餘，發戎族囷窖以餉師。又與思恭討募窟泉岌拖族，格鬥，斬八十餘級。至道初，石昌牛耶泥族復叛，德玄令仁美提兵撫輯之。仁美謂石昌鎮主和文顯曰：“此賊不除，邊患未弭。”因厚設殽酒，召酋長二十八人縛送州獄，自是諸族懾畏。

二年，又與馬紹忠、白守榮、田紹斌部芻糧趣清遠軍，仁美為先鋒。至岐子平，與虜角，走之。明日，又戰於浦洛河，自巳至戌，戰數十合，進壁乾河。紹忠、守榮皆敗走，紹斌退止浦洛，獨仁美所部不滿三千，身中八創，護芻糧、官吏直抵清遠。紹斌繼至，深歎其勇幹，表上其功。

時運糧民道路被傷者相繼，仁美領徒援護，悉抵環州。又遇虜於橐駝路，擊走之。先是，諸蕃每貢馬京師，為繼遷邀擊，仁美領騎士為援，賊不敢犯。補澶州龍衛軍都虞候，部署李繼隆奏留麾下，選軍中伉健者千人，令仁美領之，屢入敵境，戰有功。

俄還澶州。召見，會令諸軍射，仁美自陳筋力未衰，願對殿廷發二矢，上許之。既而前奏曰：“臣老於戎門，多戍外郡，罕曾入覲京闕。前後征行，體被三十餘創，今日得對萬乘，千載之幸。儻或備員宿衛，立殿庭下一日足矣。”上顧傅潛而笑，潛亦稱其武幹，力留，補馬步軍副都軍頭。

潛屯北面，常以自隨。契丹攻蒲陰，仁美領萬騎解其圍。又從王超屯鎮、定、儀、渭，累遷龍衛軍都指揮使、領順州刺史，復屯鎮、定。時州有亡命卒聚盜，剽村閭為患，王超委仁美招捕。仁美選勇敢卒，詐亡命趣賊所，得其要領，即自往諭以禍福，留賊中一日。超忽失仁美，求之甚急。詰旦，仁美至，具道其事，乃出庫錢付仁美為賞。不數日，賊悉降，凡得二百餘人，以隸軍籍。

景德中，徙屯陳州，入掌軍頭引見司。大中祥符元年，從駕泰山，命檢視山下諸壇牲牢祭饌。明年，出為磁州團練使、知衛州，俄改滄州部署，移高陽關副部署。八年，擢為龍神衛四廂都指揮、領獎州防禦使，遷捧日、天武四廂都指揮使，改領端州防禦使，權京新城內都巡檢。先是，巡兵捕亡卒盜賊，不獲皆有罰，而獲者無賞。仁美因差立賞格以聞，詔從其請。天禧三年，卒。

論曰：繼忠臨陣赴敵，以死自效，其生也亦幸而免，然在朔庭貴寵用事，議者方之李陵，而大節固已虧矣。潛為三路帥，握兵八萬餘，大敵在前，逗撓畏縮，致康保裔以無援戰沒，此而不誅，宋於是乎失刑矣。興、均輩或由藩邸進，或自行伍起，一時際會，出則書勳轅門，入則拱扈岩陛，求其如古名將，則未之見也。


Chinese text: This work was published before January 1, 1923, and is in the
public domain worldwide because the author died at least 100 years ago.
