李昉
維基百科標誌　维基百科條目︰李昉
李昉，字明遠，深州饒陽人。父起，晉工部郎中、集賢殿直學士。從大父右資善大夫超無子，以昉為後，蔭補齋郎，選授太子校書。漢乾祐舉進士，為秘書郎。宰相馮道引之，與呂端同直弘文館，改右拾遺、集賢殿修撰。

周顯德二年，宰相李穀征淮南，昉為記室。世宗覽軍中章奏，愛其辭理明白，已知為昉所作，及見《相國寺文英院集》，乃昉與扈蒙、崔頌、劉袞、竇儼、趙逢及昉弟載所題，益善昉詩而稱賞之曰：「吾久知有此人矣。」師還，擢為主客員外郎、知制誥、集賢殿直學士。四年，加史館修撰、判館事。是年冬，世宗南征，從至高郵，會陶穀出使，內署書詔填委，乃命為屯田郎中、翰林學士。六年春，丁內艱。恭帝嗣位，賜金紫。

宋初，加中書舍人。建隆三年，罷為給事中。四年，平湖湘，受詔祀南嶽，就命知衡州，逾年代歸。陶穀誣奏昉為所親求京畿令，上怒，召吏部尚書張昭面質其事。昭老儒氣直，免冠上前，抗聲云：「穀罔上。」上疑之不釋，出昉為彰武軍行軍司馬，居延州，為生業以老。三歲當內徙，昉不願。宰相薦其可大用，開寶二年，召還，復拜中書舍人。未幾，直學士院。三年，知貢舉。五年，復知貢舉。秋，預宴大明殿，上見昉坐盧多遜下，因問宰相，對曰：「多遜學士，昉直殿爾。」即令真拜學士，令居多遜上。昉之知貢舉也，其鄉人武濟川預選，既而奏對失次，昉坐左遷太常少卿，俄判國子監。明年五月，復拜中書舍人、翰林學士。冬，判吏部銓。時趙普為多遜所構，數以其短聞於上，上詢於昉，對曰：「臣職司書詔，普之所為，非臣所知。」普尋出鎮，多遜遂參知政事。

太宗即位，加昉戶部侍郎，受詔與扈蒙、李穆、郭贄、宋白同修《太祖實錄》。從征太原，車駕次常山，常山即昉之故里，因賜羊酒，俾召公侯相與宴飲盡歡，里中父老及嘗與遊從者咸預焉。七日而罷，人以為榮。師還，以勞拜工部尚書兼承旨。太平興國中，改文明殿學士。時趙普、宋琪居相位久，求其能繼之者，宿舊無逾於昉，遂命參知政事。十一月，普出鎮，昉與琪俱拜平章事。未幾，加監修國史，復時政記先進御而後付有司，自昉議始也。

雍熙元年郊祀，命昉與琪並為左右僕射，昉固辭，乃加中書侍郎。王師討幽薊不利，遣使分詣河南、東，籍民為兵，凡八丁取一。昉等相率奏曰：「近者分遣使籍河南、東四十餘郡之民以為邊備，非得已也。然河南之民素習農桑，罔知戰鬥，一旦括集，必致動搖，若因而嘯聚，更須剪除。如此，則河北閭閻既困於戎馬，河南生聚復擾於萑蒲，矧當春和，有妨農作。陛下若以明詔既頒，難於反汗，則當續遣使臣，嚴加戒飭，所至點募，人情若有不安，即須少緩，密奏取裁，庶免後患。」上嘉納之。

端拱初，布衣翟馬周擊登聞鼓，訟昉居宰相位，當北方有事之時，不為邊備，徒知賦詩宴樂。屬耤田禮方畢，乃詔學士賈黃中草制，罷昉為右僕射，且加切責。黃中言：「僕射，百僚師長，實宰相之任，今自工部尚書而遷是職，非黜責也。若曰文昌務簡，以均勞逸為辭，斯為得體。」上然之。會邊警益急，詔文武群臣各進策備禦，昉又引漢、唐故事，深以屈己修好、弭兵息民為言，時論稱之。

淳化二年，復以本官兼中書侍郎、平章事，監修國史。三年夏，旱蝗，既雨。時昉與張齊賢、賈黃中、李沆同居宰輔，以燮理非材，上表待罪，上不之罪。四年，昉以私門連遭憂戚，求解機務，詔不允，遣齊賢等諭旨，復起視事。後數月，罷為右僕射。先是，上召張洎草制，授昉左僕射，罷相，洎言：「昉居燮理之任，而陰陽乖戾，不能決意引退，俾居百僚師長之任，何以示勸？」上覽奏，乃令罷守本官。

晉侍中崧者，與昉同宗且同里，時人謂崧為東李家，昉為西李家。漢末，崧被誅。至是，其子璨自蘇州常熟縣令赴調，昉為訟其父冤，且言：「周太祖已為昭雪贈官，還其田宅，錄璨而官之。然璨年幾五十，尚淹州縣之職，臣昔與之同難，豈宜叨遇聖明。儻推一視之仁，澤及衰微之祚，則已往之冤獲伸於下，而繼絕之恩永光簡冊矣。」詔授璨著作佐郎，後官至右讚善大夫。

明年，昉年七十，以特進、司空致仕，朝會宴饗，令綴宰相班，歲時賜予，益加厚焉。至道元年正月望，上觀燈乾元樓，召昉賜坐於側，酌御樽酒飲之，自取果餌以賜。上觀京師繁盛，指前朝坊巷省署以諭近臣，令拓為通衢長廊，因論：「晉、漢君臣昏暗猜貳，枉陷善良，時人不聊生，雖欲營繕，其暇及乎？」昉謂：「晉、漢之事，臣所備經，何可與聖朝同日而語。若今日四海清晏，民物阜康，皆陛下恭勤所致也。」上曰：「勤政憂民，帝王常事。朕不以繁華為樂，蓋以民安為樂爾。」因顧侍臣曰：「李昉事朕，兩入中書，未嘗有傷人害物之事，宜其今日所享如此，可謂善人君子矣。」

二年，陪祀南郊，禮畢入賀，因拜舞仆地，臺吏掖之以出，臥疾數日薨，年七十二。贈司徒，諡文正。

昉和厚多恕，不念舊惡，在位小心循謹，無赫赫稱。為文章慕白居易，尤淺近易曉。好接賓客，江南平，士大夫歸朝者多從之遊。雅厚張洎而薄張佖，及昉罷相，洎草制深攻詆之，而佖朔望必詣昉。或謂佖曰：「李公待君素不厚，何數詣之？」佖曰：「我為廷尉日，李公方秉政，未嘗一有請求，此吾所以重之也。」

昉所居有園亭別墅之勝，多召故人親友宴樂其中。既致政，欲尋洛中九老故事，時吏部尚書宋琪年七十九，左諫議大夫楊徽之年七十五，郢州刺史魏丕年七十六，太常少卿致仕李運年八十，水部郎中朱昂年七十一，廬州節度副使武允成年七十九，太子中允致仕張好問年八十五，吳僧讚寧年七十八，議將集，會蜀寇而罷。

昉素與盧多遜善，待之不疑，多遜屢譖昉於上，或以告昉，不之信。及入相，太宗言及多遜事，昉頗為解釋。帝曰：「多遜居常毀卿一錢不直。」昉始信之。上由此益重昉。

昉居中書日，有求進用者，雖知其材可取，必正色拒絕之，已而擢用；或不足用，必和顏溫語待之。子弟問其故，曰：「用賢，人主之事；若受其請，是市私恩也，故峻絕之，使恩歸於上。若不用者，既失所望，又無善辭，取怨之道也。」

初，超未有子，昉母謝方娠，指腹謂伯母張曰：「生男當與伯母為子。」故昉出繼於超。昉再相，因表其事，求贈所生父母官。詔贈其祖溫太子太傅，祖母權氏莒國太夫人，起太子太師，謝氏鄭國太夫人。

昉素病心悸，數歲一發，發必彌年而後愈，蓋典誥命三十餘年，勞役思慮所致。及居相位，益加憂畏。有文集五十卷。子四人：宗訥、宗誨、宗諤、宗諒。宗誨，右讚善大夫。宗諒，主賓客員外郎。

子 宗訥
宗訥，字大辨，以蔭補太廟齋郎，遷第四室長。代謁吏部銓，邊光範意其年少，未能屬辭，語之曰：「苟援筆成六韻詩，雖不試書判，可入等矣。」宗訥易之，光範試詩賦，立就。明日，遂擬授秘書省正字；又明日，上命擢國子監丞。蓋上居藩邸時，每有篇詠，令昉屬和，前後數百章，皆宗訥繕寫，上愛其楷麗，問知為宗訥所書，故有是命。太平興國初，詔賈黃中集《神醫普救方》，宗訥暨劉錫、吳淑、呂文仲、杜鎬、舒雅皆預焉。雍熙初，昉在相位，上欲命宗訥為尚書郎，昉懇辭，以為非承平故事，止改秘書丞，歷太常博士。

宗訥頗習典禮。淳化中，呂端掌禮院，引宗訥同判，累遷比部郎中。咸平六年，卒，年五十五。子昭迴，大中祥符五年獻文，召試賜進士第，後為屯田員外郎。昭遜，太子中舍。

子 宗諤
宗諤，字昌武，七歲能屬文，恥以父蔭得官，獨由鄉舉，第進士，授校書郎。明年，獻文自薦，遷秘書郎、集賢校理、同修起居注。先是，後苑陪宴，校理官不與，京官乘馬不得入禁門。至是，皆因宗諤之請復之，遂為故事。

真宗即位，拜起居舍人，預重修《太祖實錄》。從幸大名，上疏曰：「國家馭邊之術，制勝之謀，將帥之短長，兵衛之眾寡，宸算廟謨，盡在吾術中矣。今之言事者，不過請陛下益兵貯糧，分道掩殺，言之甚易，行之則難。始受命則無不以攻堅陷陣為壯圖，及遇敵則惟以閉壘塞關為上計，孤君父之重委，致生靈之重困，興言及此，誠可歎息。自古行軍出師，無不首擇將帥。夫將帥隨材任使，守一郡，控一城，分領驍勇，爭據要害，又豈直三路主帥之名，然後能制六師生死之命乎？今陛下選任非不至也，權位非不重也，告戒非不丁寧也，處置非不專一也；而外敵犯塞，車駕親征，曾不聞出一人一騎為之救助，不知深溝高壘，秣馬厲兵，欲安用哉？臣以為臨軍易帥，拔卒為將，在此時也。有功者拔於朝，不用者戮於市，亦此時也。惟陛下圖之。然後下哀痛之詔，行蠲復之恩。回鸞上都，垂衣當寧，豈不盛哉。 」

遷知制誥、判集賢院，纂《西垣集制》，刻石記名氏。嘗牒御史臺不平空，中丞呂文仲移文詰之，往復再三。宗諤執言兩省故事與臺司不相統攝者凡八。事聞，卒如宗諤議。

景德二年，召為翰林學士。是秋，將郊，命判太常大樂、鼓吹二署。先是，樂工率以年勞遷補，至有抱其器而不知聲者。宗諤素曉音律，遂加審定，奏斥謬濫者五十人。因修完器具，更署職名，條上利病二十事，帝省閱而賞歎之。事具《樂志》。又著《樂纂》以獻，命付史館，自是月再肄習焉。

時諸神祠壇多闕外壝之制，因深塹列樹以表之，營葺齋室，舊典因以振起。屬契丹遣使來賀承天節，詔宗諤為館伴使，自郊勞至飲餞，皆刊定其儀。

大中祥符初，從封泰山，改工部郎中。二年，始建昭應宮，命副丁謂為同修宮使。三年，知審官院。屬祀汾陰后土，命為經度制置副使，同權河中府事。禮成，優拜右諫議大夫。

嘗侍宴玉宸殿，上謂曰：「聞卿至孝，宗族頗多，長幼雍睦。朕嗣守二聖基業，亦如卿之保守門戶也。」又曰：「翰林，清華之地，前賢敭曆，多有故事，卿父子為之，必周知也。」宗諤嘗著《翰林雜記》以紀國朝制度，明日上之。

宗諤究心典禮，凡創制損益，靡不與聞。修定皇親故事、武舉武選入官資敘、閣門儀制、臣僚導從、貢院條貫，餘多裁正。

五年，迎真州聖像，副丁謂為迎奉使。五月，以疾卒，年四十九。帝甚悼之，謂宰相曰：「國朝將相家，能以聲名自立，不墜門閥，唯昉與曹彬家爾。宗諤方期大用，不幸短命，深可惜也。」既厚賻其家，以白金賜其繼母，又錄其子若弟以官焉。

初，昉居三館、兩制之職，宗諤不數年，皆踐其地。風流儒雅，藏書萬卷。內行淳至，事繼母符氏以孝聞。二兄早世，奉嫂字孤，恩禮兼盡。與弟宗諒友愛尤至，覃恩所及，必先群從，及歿而己子有未仕者。程宿早卒，有弟無所依，宗諤為表請於朝而官之。勤接士類，無賢不肖，恂恂盡禮，獎拔後進，唯恐不及，以是士人皆歸仰之。

宗諤工隸書。有文集六十卷，《內外制》三十卷。嘗預修《續通典》、《大中祥符封禪汾陰記》、《諸路圖經》，又作《家傳》、《談錄》，並行於世。子昭遹、昭述、昭適。

孫 昭述
昭述，字仲祖，以父蔭為秘書省校書郎。召試學士院，賜進士出身，為刑部詳覆官，累遷秘書丞。群牧制置使曹利用薦為判官，鄆州牧地侵於民者凡數千頃，昭述悉復之。以太常博士知開封縣，特遷尚書屯田員外郎、開封推官。坐嘗被曹利用薦，出知常州，遷為三司度支判官，改河北轉運使。江陵屯兵讙言倉粟陳腐，欲以動眾。昭述取以為奉，且以飯其僚屬，眾遂定。

徙湖南潭州，戍卒憤監軍酷暴，欲構亂，或指昭述謂曰：「如李公長者，何可負？」其謀遂寢。昭述聞之，以戒監軍。監軍自是不復為暴。比去，眾遮道羅拜，指妻子曰：「嚮非公，無噍類矣。」

徙淮南轉運使兼發運使，加直史館。徙陝西轉運使，糾察在京刑獄，為三司戶部副使，累遷刑部郎中。陝西用兵，提點陝西計置糧草，還授度支、鹽鐵副使，以右諫議大夫為河北都轉運使。

河決澶淵，久未塞。會契丹遣劉六符來，乃命昭述城澶州，以治堤為名，調兵農八萬，逾旬而就。初，六符過之，真以為堤也，及還而城具，甚駭愕。初置義勇軍，人情洶洶，昭述乘疾置日行數舍，開諭父老，眾始安。宣撫使表其能，除龍圖閣直學士、知澶州，又為樞密直學士、陝西都轉運使。

河北始置四路，以為真定府路安撫使、知成德軍。大水，民多流亡，籍僧舍積粟為粥糜，活饑民數萬計。改龍圖閣學士、知秦州。諫官、御史言昭述庸懦，不可負重鎮，留真定府。居四年，入領三班院，以翰林侍讀學士知鄭州。未幾，知通進銀臺司，判太常寺，復領三班，累遷尚書右丞。從祫享致齋於朝堂，得暴疾卒。贈禮部尚書，諡恪。

李氏居京城北崇慶里，凡七世不異爨，至昭述稍自豐殖，為族人所望，然家法亦不隳。

孫 昭遘
昭遘，字逢吉，宗諤從子也，以蔭為將作監主簿。幼時，楊億嘗過其家，出拜，億命為賦，既成，億曰：「桂林之下無雜木，非虛言也。」其後薦之，召試，授館閣校勘，改集賢院校理。坐失誤落秩。未幾，復為鹽鐵判官。

初，議罷天下職田及公使錢，昭遘以為不可。三司使姚仲孫惡其異己，請詰所以興利之實，昭遘爭不屈，遂罷判官，為白波發運使。因入奏事，仁宗謂曰：「前所論罷職田等事，卿言是也。」遷直史館、知陝州。諫官歐陽修言：「陝府，關中要地，昭遘無治劇材，不宜遣。」改判三司理欠司，徙度支判官。

使契丹還，道除陝西轉運使。坐家僮盜遼人銀酒杯，降知澤州。陽城冶鑄鐵錢，民冒山險輸礦炭，苦其役，為奏罷鑄錢。又言：「河東鐵錢真偽淆雜，不可不革。」

後復直史館、知陝州。城中舊無井，唐武德中，刺史長孫操始疏廣濟渠水入城，眾賴其利。昭遘至，立廟祠之。歸為三司戶部判官，糾察在京刑獄，進直龍圖閣，改集賢殿修撰，累遷尚書工部郎中。歷知鳳翔、河中府、晉州，遷管勾登聞檢院。擢天章閣待制、知滄州，用諫官吳及言，復改知陝州，徙鄭州卒。昭遘性和易，不忤物，能守家法。

呂蒙正
維基百科標誌　维基百科條目︰呂蒙正
呂蒙正，字聖功，河南人。祖夢奇，戶部侍郎。父龜圖，起居郎。蒙正，太平興國二年，擢進士第一，授將作監丞，通判昇州。陛辭，有旨，民事有不便者，許騎置以聞，賜錢二十萬。代還，會征太原，召見行在，授著作郎、直史館，加左拾遺。五年，親拜左補闕、知制誥。

初，龜圖多內寵，與妻劉氏不睦，並蒙正出之，頗淪躓窘乏，劉誓不復嫁。及蒙正登仕，迎二親，同堂異室，奉養備至。龜圖旋卒，詔起復。未幾，遷都官郎中，入為翰林學士，擢左諫議大夫、參知政事，賜第麗景門。上謂之曰：「凡士未達，見當世之務戾於理者，則怏怏於心；及列於位，得以獻可替否，當盡其所蘊，雖言未必盡中，亦當僉議而更之，俾協於道。朕固不以崇高自恃，使人不敢言也。」蒙正初入朝堂，有朝士指之曰：「此子亦參政耶？」蒙正陽為不聞而過之，同列不能平，詰其姓名，蒙正遽止之曰：「若一知其姓名，則終身不能忘，不若毋知之為愈也。」時皆服其量。

李昉罷相，蒙正拜中書侍郎兼戶部尚書、平章事，監修國史。蒙正質厚寬簡，有重望，以正道自持。遇事敢言，每論時政，有未允者，必固稱不可，上嘉其無隱。趙普開國元老，蒙正後進，歷官一紀，遂同相位，普甚推許之。俄丁內艱，起復。

先是，盧多遜為相，其子雍起家即授水部員外郎，後遂以為常。至是，蒙正奏曰：「臣忝甲科及第，釋褐止授九品京官。況天下才能，老於巖穴，不霑寸祿者多矣。今臣男始離襁褓，膺此寵命，恐罹陰譴，乞以臣釋褐時官補之。」自是宰相子止授九品京官，遂為定制。

朝士有藏古鏡者，自言能照二百里，欲獻之蒙正以求知。蒙正笑曰：「吾面不過楪子大，安用照二百里哉？」聞者歎服。

淳化中，左正言宋沆上疏忤旨，沆，蒙正妻族，坐是罷為吏部尚書，復相李昉。四年，昉罷，蒙正復以本官入相。因對，論及征伐，上曰：「朕比來征討，蓋為民除暴，苟好功黷武，則天下之人熸亡盡矣。」蒙正對曰：「隋、唐數十年中，四征遼碣，人不堪命。煬帝全軍陷沒，太宗自運土木攻城，如此卒無所濟。且治國之要，在內修政事，則遠人來歸，自致安靜。」上韙之。

嘗燈夕設宴，蒙正侍，上語之曰：「五代之際，生靈凋喪，周太祖自鄴南歸，士庶皆罹剽掠，下則火災，上則彗孛，觀者恐懼，當時謂無復太平之日矣。朕躬覽庶政，萬事粗理，每念上天之貺，致此繁盛，乃知理亂在人。」蒙正避席曰：「乘輿所在，士庶走集，故繁盛如此。臣嘗見都城外不數里，饑寒而死者甚眾，不必盡然。願陛下視近以及遠，蒼生之幸也。」上變色不言。蒙正侃然復位，同列多其直諒。

上嘗欲遣人使朔方，諭中書選才而可責以事者，蒙正退以名上，上不許。他日，三問，三以其人對。上曰：「卿何執耶？」蒙正曰：「臣非執，蓋陛下未諒爾。」 固稱：「其人可使，餘人不及。臣不欲用媚道妄隨人主意，以害國事。」同列悚息不敢動。上退謂左右曰：「蒙正氣量，我不如。」既而卒用蒙正所薦，果稱職。

至道初，以右僕射出判河南府兼西京留守。蒙正至洛，多引親舊歡宴，政尚寬靜，委任僚屬，事多總裁而已。

真宗即位，進左僕射。會營奉熙陵，蒙正追感先朝不次之遇，奉家財三百餘萬以助用。葬日，伏哭盡哀，人以為得大臣體。咸平四年，以本官同平章事、昭文館大學士。國朝以來三入相者，惟趙普與蒙正焉。郊祀禮成，加司空兼門下侍郎。六年，授太子太師，封萊國公，改封徐，又封許。

景德二年春，表請歸洛。陛辭日，肩輿至東園門，命二子掖以升殿，因言：「遠人請和，弭兵省財，古今上策，惟願陛下以百姓為念。」上嘉納之，因遷從簡太子洗馬，知簡奉禮郎。蒙正至洛，有園亭花木，日與親舊宴會，子孫環列，迭奉壽觴，怡然自得。大中祥符而後，上朝永熙陵，封泰山，祠后土，過洛，兩幸其第，錫賚有加。上謂蒙正曰：「卿諸子孰可用？」對曰：「諸子皆不足用。有侄夷簡，任潁州推官，宰相才也。」夷簡由是見知於上。

富言者，蒙正客也。一日白曰：「兒子十許歲，欲令入書院，事廷評、太祝。」蒙正許之。及見，驚曰：「此兒他日名位與吾相似，而勳業遠過於吾。」令與諸子同學，供給甚厚。言之子，即弼也。後弼兩入相，亦以司徒致仕。其知人類如此。

許國之命甫下而卒，年六十八。贈中書令，諡曰文穆。

蒙正初為相時，張紳知蔡州，坐贓免。或言於上曰：「紳家富，不至此，特蒙正貧時勾索不如意，今報之爾。」上命即復紳官，蒙正不辯。後考課院得紳實狀，復黜為絳州團練副使。及蒙正再入相，太宗謂曰：「張紳果有贓。」蒙正不辯亦不謝。在西京日，上數遣中貴人將命至，蒙正待之如在相位時，不少貶，時人重焉。

子從簡，再為國子博士；惟簡，太子中舍；承簡，司門員外郎；行簡，比部員外郎；務簡，亦國子博士；居簡，殿中丞；知簡，太子右讚善大夫。蒙正弟蒙休，咸平進士，至殿中丞。

龜圖弟龜祥，殿中丞、知壽州。子蒙亨，舉進士高等，既廷試，以蒙正居中書，故報罷。後歷下蔡、武平主簿。至道初，考課州縣官，蒙亨引對，文學、政事俱優，命為光祿寺丞，改大理寺丞，卒。次子蒙巽，虞部員外郎；蒙周，淳化進士及第。蒙亨子即夷簡也。次子宗簡，亦進士及第。

慶曆中，居簡提點京東刑獄，時夏竦有憾於石介，介死，竦言於上曰：「介未嘗死，北走鄰國矣。」乃遣中使發棺驗之。居簡謂曰：「萬一介果死，則朝廷為無故發人之墓，奈何？」中使曰：「於君何如？」居簡曰：「介死，當時必有內外親族及門生會葬，問之可也。」中使乃令結狀保證以聞，介事乃白。居簡長者，其行事多類此。

徐州妖人孔直溫挾左道誘軍士為變，或詣轉運使告，不受詞。居簡令易其牒，盡捕究黨與，貸詿誤者，請於朝，斬直溫等。濮州復叛，都民驚潰，居簡馳往，獲首惡誅之。因大閱兵享勞，姦不得發。用二事，遷秩鹽鐵判官，拜集賢院學士、知梓州、應天府，徙荊南，進龍圖閣直學士、知廣州，陶甓甃城，人以為便。以兵部侍郎判西京御史臺，卒，年七十二。

張齊賢
維基百科標誌　维基百科條目︰張齊賢
張齊賢，曹州冤句人。生三歲，值晉亂，徙家洛陽。孤貧力學，有遠志，慕唐李大亮之為人，故字師亮。太祖幸西都，齊賢以布衣獻策馬前，召至行宮，齊賢以手畫地，條陳十事：曰下幷、汾、曰富民、曰封建、曰敦孝、曰舉賢、曰太學、曰籍田、曰選良吏、曰慎刑、曰懲姦。內四說稱旨，齊賢堅執以為皆善，上怒，令武士拽出之。及還，語太宗曰：「我幸西都，唯得一張齊賢爾。我不欲爵之以官，異時可使輔汝為相也。」

太宗擢進士，欲置齊賢高第，有司偶失掄選，上不悅，一榜盡與京官，於是齊賢以大理評事通判衡州。時州鞫劫盜，論皆死，齊賢至，活其失入者五人。自荊渚至桂州，水遞鋪夫數千戶，困於郵役，衣食多不給，論奏減其半。四年，代還，會親征晉陽，齊賢上謁，遷秘書丞。忻州新下，命知州事。明年召還，改著作佐郎，直史館，改左拾遺。冬，車駕北征，議者皆言宜速取幽薊，齊賢上疏曰：

「方今海內一家，朝野無事。關聖慮者，豈不以河東新平，屯兵尚眾，幽燕未下，輦運為勞？臣愚以為此不足慮也。自河東初下，臣知忻州，捕得契丹納米典吏，皆云自山後轉般以授河東。以臣料，契丹能自備軍食，則於太原非不盡力，然終為我有者，力不足也。河東初平，人心未固，嵐、憲、忻、代未有軍砦，入寇則田牧頓失，擾邊則守備可虞。及國家守要害，增壁壘，左控右扼，疆事甚嚴，恩信已行，民心已定，乃於雁門陽武谷來爭小利，此其智力可料而知也。聖人舉事，動在萬全，百戰百勝，不若不戰而勝，若重之慎之，則契丹不足吞，燕薊不足取。

自古疆埸之難，非盡由敵國，亦多邊吏擾而致之。若緣邊諸砦撫御得人，但使峻壘深溝，畜力養銳，以逸自處，寧我致人，此李牧所以用趙也。所謂擇卒不如擇將，任力不如任人。如是則邊鄙寧，邊鄙寧則輦運減，輦運減則河北之民獲休息矣。民獲休息，則田業增而蠶績廣，務農積穀，以實邊用。且敵人之心固亦擇利避害，安肯投諸死地而為寇哉？

臣聞家六合者以天下為心，豈止爭尺寸之事，角強弱之勢而已乎？是故聖人先本而後末，安內以養外。人民，本也，疆土，末也。五帝三王，未有不先根本者也。堯、舜之道無他，在乎安民而利之爾。民既安利，則遠人斂衽而至矣。陛下愛民人、利天下之心，真堯、舜也。臣慮群臣多以纖微之利，克下之術，侵苦窮民，以為功能。至於生民疾苦，見之如不見，聞之如不聞，斂怨速尤，無大於此。伏望慎擇通儒，分路采訪兩浙、江南、荊湖、西川、嶺南、河東，凡前日賦斂苛重者，改而正之，因而利之，使賦稅課利通濟，可經久而行，為聖朝定法；除去舊弊，天下諸州有不便於民者，委長吏以聞。敢循故常者，重置之法。使天下耳目皆知陛下之心，戴陛下之惠，以德懷遠，以惠利民，則遠人之歸，可立而待也。」

六年，為江南西路轉運副使，冬，改右補闕，加正使。齊賢至官，詢知饒、信、虔州土產銅、鐵、鉛、錫之所，推求前代鑄法，取饒州永平監所鑄以為定式，歲鑄五十萬貫，凡用銅八十五萬斤，鉛三十六萬斤，錫十六萬斤，詣闕面陳其事，敷奏詳確，議者不能奪。

先是，諸州罪人多錮送闕下，路死者十常五六。齊賢道逢南劍、建昌、虔州所送，索牒視之，率非首犯，悉伸其冤抑。因力言於朝，後凡送囚至京，請委強明吏慮問，不實，則罪及原問官屬。自是江南送罪人者為減太半。

先是，江南諸州小民，居官地者有地房錢，吉州緣江地雖淪沒，猶納勾欄地錢，編木而浮居者名水場錢，皆前代弊政，齊賢悉論免之。

初，李氏據有江南，民戶稅錢三千已上者戶出丁一人，黥面，自備器甲輸官庫，出即給之，日支糧二升，名為義軍。既內附，皆放歸農。至是，言者以為此輩久在行伍，不樂耕農，乞遣使選充軍伍，並其家屬送闕下。齊賢上言：「江南義軍，例皆良民，橫遭黥配，無所逃避。克復之後，便放歸農，久被皇風，並皆樂業。若逐戶搜索，不無驚擾。法貴有常，政尚清淨，前敕既放營農，不若且仍舊貫。」齊賢居使職，勤究民弊，務行寬大，江左人思之不忘。召還，拜樞密直學士，擢右諫議大夫、簽書樞密院事。

雍熙初，遷左諫議大夫。三年，大舉北伐，代州楊業戰沒。上訪近臣以策，齊賢請行，即授給事中、知代州，與部署潘美同領緣邊兵馬。是時遼兵自湖谷入寇，薄城下，神衛都校馬正以所部列南門外，眾寡不敵，副部署盧漢贇畏懦，保壁自固。齊賢選廂軍二千，出正之右，誓眾慷慨，一以當百，遼兵遂卻。

先是，約潘美以幷師來會戰，無何，間使為遼人所得。齊賢以師期既漏，且虞美眾為遼所乘。既而美使至，云師出并州，至柏井，得密詔，東師敗績於君子館，幷之全軍不許出戰，已還州矣。於時遼兵塞川，齊賢曰：「賊知美之來，而不知美之退。」乃閉其使密室，中夜發兵二百，人持一幟，負一束芻，距州城西南三十里，列幟然芻。遼兵遙見火光中有旗幟，意謂幷師至矣，駭而北走。齊賢先伏步兵二千於土磴砦，掩擊大敗之，擒其北大王之子一人，帳前錫利一人，斬數百級，獲馬二千、器甲甚眾。捷奏，且歸功漢贇。

端拱元年冬，拜工部侍郎。遼人又自大石路南侵，齊賢預簡廂兵千人為二部，分屯繁畤、崞縣。下令曰：「代西有寇，則崞縣之師應之；代東有寇，則繁畤之師應之。比接戰，則郡兵集矣。」至是，果為繁畤兵所敗。

二年，置屯田，領河東制置方田都部署，入拜刑部侍郎、樞密副使。淳化二年夏，參知政事，數月，拜吏部侍郎、同中書門下平章事。齊賢母孫氏年八十餘，封晉國太夫人，每入謁禁中，上歎其福壽、有令子，多手詔存問，加賜與，搢紳榮之。

初，王延德與朱貽業同掌京庾，欲求補外，貽業與參政李沆有姻婭，託之以請於沆，沆為請於齊賢，齊賢以聞。太宗以延德嘗事晉邸。怒其不自陳而干祈執政，召見詰責。延德、貽業皆諱不以實對，齊賢不欲累沆，獨任其責。四年六月，罷為尚書左丞。十月，命知定州，以母老不願往，未幾，丁內艱，水漿不入口者七日，自是日啖粥一器，終喪不食酒肉蔬果。尋復轉禮部尚書、知河南府。時獄有大辟將決，齊賢至，立辨而釋之。三日，徙知永興軍。時閣門祗候趙讚以言事得幸，提點關中芻糧，所為多豪橫。齊賢論列其罪，卒抵於法。俄徙襄州，移荊南，又徙安州。逾年，加刑部尚書。

真宗即位，召拜兵部尚書、同中書門下平章事。嘗從容為上言皇王之道，而推本其所以然，且言：「臣受陛下非常恩，故以非常為報。」上曰：「朕以為皇王之道非有跡，但庶事適治道則近之矣。」時戚里有分財不均者更相訟，又入宮自訴。齊賢曰：「是非臺府所能決，臣請自治。」上俞之。齊賢坐相府，召訟者問曰：「汝非以彼所分財多、汝所分少乎？」曰：「然。」命具款。乃召兩吏，令甲家入乙舍，乙家入甲舍，貨財無得動，分書則交易之。明日奏聞，上大悅曰：「朕固知非君莫能定者。」郊祀，加門下侍郎。與李沆同事，不相得。坐冬至朝會被酒失儀，免相。

四年，李繼遷陷清遠軍，命為涇、原等州軍安撫經略使，以右司諫梁顥為之副。齊賢上言謂：「清遠軍陷沒以來，青岡砦燒棄之後，靈武一郡，援隔勢孤，此繼遷之所覬覦而必至者也。以事勢言之，加討則不足，防遏則有餘。其計無他，蕃部大族首領素與繼遷有隙者，若能啖以官爵，誘以貨利，結之以恩信，而激之以利害，則山西之蕃部族帳，靡不傾心朝廷矣。臣所領十二州軍，見二萬餘人，若緣邊料柬本城等軍，更得五萬餘人，招致蕃部，其數又逾十數萬。但彼出則我歸，東備則西擊，使之奔走不暇，何能為我患哉？今靈武軍民不翅六七萬，陷於危亡之地，若繼遷來春於我兵未舉之前，發兵救援靈武，盡驅其眾，並力攻圍，則靈州孤城必難固守。萬一失陷，賊勢益增，縱多聚甲兵，廣積財貨，亦難保必勝矣。臣所以乞封潘羅支為六谷王而厚以金帛者，恐繼遷旦暮用兵斷彼賣馬之路也。苟朝廷信使得達潘羅支，則泥埋等族、西南遠蕃，不難招集。西南既禀命，而緣邊之勢張，則鄜、延、環、慶之淺蕃，原、渭、鎮戎之熟戶，自然歸化。然後使之與對替甲兵及駐泊軍馬互為聲援，則萬山聞之，必不敢於靈州、河西頓兵矣。萬山既退，則賀蘭蕃部亦稍稍叛繼遷矣。若曰名器不可以假人，爵賞不可以濫及，此乃聖人為治之常道，非隨時變易之義也。」

齊賢又請調江淮、荊湘丁壯八萬以益防禦，朝議以為動搖，兼澤國人民，遠戍西鄙亦非便，計遂寢。

齊賢又言：「靈州斗絕一隅，當城鎮完全、磧路未梗之時，中外已言合棄，自繼遷為患已來，危困彌甚。南去鎮戎約五百餘里，東去環州僅六七日程，如此畏途，不須攻奪，則城中之民何由而出，城中之兵何由而歸？欲全軍民，理須應接。為今之計，若能增益精兵，以合西邊屯駐、對替之兵，從以原、渭、鎮戎之師，率山西熟戶從東界而入，嚴約師期，兩路交進。設若繼遷分兵以應敵，我則乘勢而易攻。且奔命途道，首尾難衛，千里趨利，不敗則禽。臣謂兵鋒未交，而靈州之圍自解。然後取靈州軍民，而置砦於蕭關、武延川險要處以僑寓之，如此則蕃漢士人之心有所依賴。裁候平寧，卻歸舊貫，然後縱蕃漢之兵，乘時以為進退，則成功不難矣。 」時不能用。未幾，靈武果陷。

閏十二月，拜右僕射、判邠州，不行，改判永興軍兼馬步軍部署。時薛居正子惟吉妻柴氏無子早寡，盡畜其貨產及書籍論告，欲改適齊賢。惟吉子安上訴其事，上不欲置於理，命司門員外郎張正倫就訊，柴氏所對與安上狀異。下其事於御史，乃齊賢子太子中舍宗誨教柴氏為詞。齊賢坐責太常卿、分司西京，宗誨貶海州別駕。

景德初，起為兵部尚書、知青州。上幸澶淵，命兼青、淄、濰州安撫使。二年，改吏部尚書。上疏言曰：「 臣在先朝，常憂靈、夏，兩鎮終為繼遷並吞，言事者以臣所慮為太過，略舉既往之事以明本末。當時臣下皆以繼遷只是懷戀父祖舊地，別無他心，先帝與以銀州廉察，庶滿其意。爾後攻劫不已，直至降麟、府州界八部族蕃酋，又脅制賀蘭山下帳族，言事者猶謂封獎未厚。洎陛下賜以銀、夏土壤，寵以節旄，自此姦威愈滋，逆志尤暴。屢斷靈州糧路，復撓緣邊城池，數年之間，靈州終為吞噬。當靈池、清遠軍垂欲陷沒，臣方受經略之命。臣思繼遷須是得一兩處強大蕃族與之為敵，此乃以蠻夷攻蠻夷，古今之上策也。遂請以六谷名目封潘羅支，俾其展效。其時近臣所見，全與臣謀不同，多為沮撓。及繼遷為潘羅支射殺，邊患謂可少息。今其子德明依前攻劫，析逋遊龍缽等盡在部下，其志又似不小。臣慮德明乘大駕東幸之際，去攻六谷，則瓜、沙、甘、肅、于闐諸處漸為控制矣。向使潘羅支尚在，則德明未足為虞；今潘羅支已亡，廝鐸督恐非其敵。望委大臣經制其事。」

從東封還，復拜右僕射。時建玉清昭應宮，齊賢言繪畫符瑞，有損謙德，又違奉天之意，屢請罷其役。

三年，出判河陽，從祀汾陰還，進左僕射。五年，代還，請老，以司空致仕。入辭便坐，方拜而仆，上遽止之，許二子扶掖升殿，命益坐茵為三。

歸洛，得裴度午橋莊，有池榭松竹之盛，日與親舊觴詠其間，意甚曠適。七年夏，薨，年七十二。贈司徒，諡文定。

齊賢姿儀豐碩，議論慷慨，有大略，以致君自負。留心刑獄，多所全活。喜提獎寒雋。少時家貧，父死無以為葬，河南縣吏為辦其事，齊賢深德之，事以兄禮，雖貴不替也。仲兄昭度嘗授齊賢經，及卒，表贈光祿寺丞。又嘗依太子少師李肅家，肅死，為營葬事，歲時祭之。趙普嘗薦齊賢於太宗，未用，普即具前列事，以謂：「陛下若進齊賢，則齊賢他日感恩，更過於此。」上大悅，遂大用。种放之起，齊賢所薦也。齊賢四踐兩府，九居八座，以三公就第，康寧福壽，時罕其比。居相日，數起大獄，又與寇準相傾，人或以此少之。

齊賢諸子皆能有立：宗信，內殿崇班；宗理，大理寺丞；宗諒，殿中丞；宗簡，閣門祗候；宗訥，太子中舍；宗禮最賢，雖累資登朝，而畏羈束，故多居田里。

子 宗誨
宗誨，字習之，齊賢第二子也。少喜學兵法，陰陽、象緯之書無不通究。以父蔭為秘書省正字，遷至太子中舍，貶海州別駕。嘗通判河陽，徙知富順監。會夷人斗郎春叛，群獠皆騷動，宗誨將郡兵攻破之。擢開封府判官、三司度支勾院。宗誨在開封日，御史王沿劾其嗜酒廢事，及為河北轉運使，乃發沿居喪假官舟賈販，朝論惡之。會以調發擾民，徙知徐州。累遷太常少卿，後為永興軍兵馬鈐轄，又徙鄜延路兼知鄜州。元昊寇延安，劉平、石元孫敗沒，鈐轄黃德和遁還，延州不納，又走鄜州。宗誨曰：「軍奔將無所歸，激之則為亂矣。」乃納之，拘德和以聞。是時鄜城不完，且無備，傳言寇兵至，人心不安。宗誨乃嚴斥候，籍入而禁出，使老幼倂力守禦之，敵亦自引去。領興州防禦使，復徙永興鈐轄兼知邠州，以秘書監致仕。

嘗事干謁，其子曰：「昔賀秘監以道士服東歸會稽，明皇賜以鑒湖，以為休老之地。今洛下雖無鑒湖，而嵩、少、伊，天下佳處，雖非朝廷所賜，皆閑逸之人所有爾。大人盍衣羽服以優遊，何必更事請謁乎？」宗誨曰：「吾作白頭老監秘書而眠，何以賀老流沙之服為哉？」時以為名言。

初，齊賢守代州，宗誨嘗預計畫，其保任親族不問疏近，以年為先後。然性貪，雖謝事，猶事貨殖，以至於卒。

子二人。子皋，字叔謨，少有才名而不自負，人樂與之遊。最善尹洙，洙曰：「吾交天下士多矣，不以通否易意者，子皋也。」舉進士，試秘書郎、知新鄭縣。以齊賢相，遷校書郎，館閣獻頌，擢著作佐郎，進直史館，累官至尚書司封員外郎。

子憲，字彥章，以蔭將作監主簿，以獻文賜同進士出身，累遷尚書刑部郎中、知光化軍。戍卒逐其帥韓綱，餘黨作亂，子憲招降之。征稅重，人多逋負，子憲奏除之。歷太常少卿、三司鹽鐵判官、直史館、知洪州。遷右諫議大夫、知桂州，不赴，御史劾之，降秘書監。復為光祿卿，加直秘閣、知廬州，遷秘書監，累職徙揚州，卒。

賈黃中
維基百科標誌　维基百科條目︰賈黃中
賈黃中，字媧民，滄州南皮人，唐相耽四世孫。父玭，字仲寶，晉天福三年進士，解褐。宋初，為刑部郎中，終水部員外郎、知浚儀縣，年七十卒。玭嚴毅，善教子，士大夫子弟來謁，必諄諄誨誘之。初，通判鎮州，葬鄉黨群從之未葬者十五喪，孤貧不自給者，咸教育而婚嫁之。

黃中幼聰悟，方五歲，比每旦令正立，展書卷比之，謂之「等身書」，課其誦讀。六歲舉童子科，七歲能屬文，觸類賦詠。父常令蔬食，曰：「俟業成，乃得食肉。」十五舉進士，授校書郎、集賢校理，遷著作佐郎、直史館。

建隆三年，遷左拾遺，歷左補闕。開寶八年，通判定州，判太常禮院。黃中多識典故，每詳定禮文，損益得中，號為稱職。

嶺南平，以黃中為采訪使，廉直平恕，遠人便之。還奏利害數十事，皆稱旨。會克江表，選知宣州。歲饑，民多為盜，黃中出己奉造糜粥，賴全活者以千數，仍設法弭盜，因悉解去。

太宗即位，遷禮部員外郎。太平興國二年，知昇州。時金陵初附，黃中為政簡易，部內甚治。一日，案行府署中，見一室扃鑰甚固，命發視之，得金寶數十匱，計直數百萬，乃李氏宮閣中遺物也，即表上之。上覽表謂侍臣曰：「非黃中廉恪，則亡國之寶，將汙法而害人矣。」賜錢三十萬。丁父憂，起復視事。五年，召歸闕。

有薦黃中文學高第，召試中書，拜駕部員外郎、知制誥。八年，與宋白、呂蒙正等同知貢舉，遷司封郎中，充翰林學士。雍熙二年，又知貢舉，俄掌吏部選。端拱初，加中書舍人。二年，兼史館修撰。凡再典貢部，多柬拔寒俊，除擬官吏，品藻精當。淳化二年秋，與李沆並拜給事中、參知政事。太宗召見其母王氏，命坐，謂曰：「教子如是，真孟母矣。」作詩以賜之，頒賜甚厚。

黃中素重呂端為人，屬端出鎮襄陽，黃中力薦於上，因留為樞密直學士，遂參知政事。當世文行之士，多黃中所薦引，而未嘗言，人莫之知也。然畏慎過甚，中書政事頗留不決。

四年冬，與沆並罷守本官。明年，知襄州，上言母老乞留京，改知澶州。辭日，上戒之曰：「夫小心翼翼，君臣皆當然；若太過，則失大臣之體。」黃中頓首謝。上因謂侍臣曰：「朕嘗念其母有賢德，七十餘年未覺老，每與之語，甚明敏。黃中終日憂畏，必先其母老矣。」因目參知政事蘇易簡曰：「易簡之母亦如之。自古賢母不可多得。」易簡前謝曰：「陛下以孝治天下，獎及人親，臣實何人，膺茲榮遇。」

至道初，黃中遘疾，詔令歸闕。會建儲宮，擇大臣有德望者為賓友，黃中在選中。以久疾，改命李至、李沆兼賓客，黃中亦特拜禮部侍郎，代至兼秘書監。黃中素嗜文籍，既居內閣，甚以為慰。

二年，以疾卒，年五十六，其母尚無恙，卒如上言。贈禮部尚書。上聞其素貧，別賜錢三十萬。既葬，其母入謝，又賜白金三百兩。上謂之曰：「勿以諸孫為念，朕當不忘也。」

黃中端謹，能守家法，廉白無私。多知臺閣故事，談論亹亹，聽者忘倦焉。在翰林日，太宗召見，訪以時政得失，黃中但言：「臣職典書詔，思不出位，軍國政事，非臣所知。」上益重之，以為謹厚。及知政事，卒無所建明，時論不之許。有文集三十卷。

子守謙，雍熙二年進士；守正，獻文召試，賜進士第，後為虞部員外郎；守約，國子博士；守文，殿中丞；守訥，右讚善大夫。

論曰：《詩》云：「允也天子，降予卿士，實為阿衡，實左右商王。」言有是君則有是臣，有是臣則足以相是君也。太宗勵精庶政，注意輔相，以昉舊德，亟加進用，繼擢蒙正、齊賢，迭居相位；復進黃中，俾參大政。而四臣者將順德美，修明庶政，以致承平之治，可謂君臣各盡其道者矣。君子謂李昉為多遜所毀而不校，蒙正為張紳所汙而不辨，齊賢為同列所累而不言，黃中多所薦引而不有其功，此固人之所難也。而況四臣者皆賢宰輔，又能進退有禮，皆以善終，非盛德君子，其孰能與於斯？


Chinese text: This work was published before January 1, 1923, and is in the
public domain worldwide because the author died at least 100 years ago.
