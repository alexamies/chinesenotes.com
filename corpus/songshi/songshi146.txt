儀衛四○政和大駕鹵簿並宣和增減小駕附

政和大駕鹵簿。象六，分左右。次六引：開封令、開封牧、大司樂、少傅、御史大夫、兵部尚書。〈（各用本品鹵簿。）〉次金吾纛、槊。左右皂纛各六，〈（執、托各一人，糸斥四人。）〉押衙四人，〈（並騎。）〉暴槊八，〈（執各一人。）〉本衛上將軍、將軍各四人，本衛大將軍二人，〈（並騎。）〉暴槊四，夾大將軍。〈（執各一人，夾二人，並騎。）〉法駕，暴槊減二，本衛上將軍、將軍各減二人。

次朱雀旗隊。〈（並騎。）〉金吾衛折衝都尉一人引隊，暴槊二，夾都尉；〈（執旗一人，引、夾各二人。凡仗內引、夾、執人數準此。）〉弩四，弓矢十六，槊二十，左右金吾衛果毅都尉二人押隊。法駕，弩減二，弓矢減六，槊減八。宣和，引隊改天武都指揮使，押隊改天武指揮使。

次龍旗隊。大將軍一員檢校，騎；引旗十二人，〈（並騎。）〉風伯、雨師、雷公、電母旗各一，五星旗五，左、右攝提旗二，北斗旗一，護旗十二人，副竿二。〈（執人並騎。）〉法駕，引旗、護旗人各減四。宣和，檢校改左右衛大將軍，雷公、電母旗去“公”、“母”二字。

次指南、記裏鼓車各一，駕馬各四，駕士各三十人，白鷺、鸞旗、崇德、皮軒車各一，駕士各十八人。法駕，無白鷺、崇德車。宣和，有青旌、青雀、鳴鳶、飛鴻、虎皮、貔貅六車，在記裏鼓之下、崇德之前；減白鷺、鸞旗、皮軒三車，駕士之數如前。

次金吾引駕，騎；本衛果毅都尉二人，儀刀、弩、弓矢、槊各減二。宣和，改都尉為神勇都指揮使。

次大晟府前部鼓吹。令二人，府史四人，管押指揮使一人，鼓、金鉦各十二，〈（帥兵官八人領。）〉大鼓一百二十，〈（帥兵官二十人領。）〉長鳴一百二十，〈（帥兵官六人領。）〉鐃鼓十二，〈（帥兵官四人領。）〉歌工、拱宸管、簫、笳各二十四，大橫吹一百二十，〈（帥兵官十人領。）〉節鼓二，笛、簫、觱篥、笳、桃皮觱篥各二十四；鼓、金鉦各十二，〈（帥兵官四人領。）〉小鼓、中鳴各一百二十，〈（帥兵官八人領。）〉羽葆鼓十二，〈（帥兵官四人領。）〉歌工、拱宸管、簫、笳各二十四。法駕，前後鼓、金鉦各減四，大鼓減四十，長鳴減四十，鐃鼓減四，拱宸管後簫、笳各減八，大橫吹減四十，節鼓後笛、簫、觱篥、笳、桃皮觱篥各減八，小鼓、中鳴各減四十，羽葆鼓減四，最後簫、笳各減八，帥兵共減十八人。

次太史相風、行漏等輿。太史令及令史各一人，〈（並騎。）〉相風烏輿一。〈（輿士四人。）〉交龍鉦、鼓各一，〈（輿士各六人。）〉司辰、典士各一人，〈（並騎。）〉漏刻生四人，鼓樓、鍾樓、行漏輿各一，〈（輿士各一百人。）〉太史正一人，清道二人，十二神輿一。〈（輿士十四人。）〉法駕，行漏輿一，〈（輿士減四十人。）〉神輿一，〈（輿士多大駕二人。）〉宣和，鼓、鍾樓並改為輿，太史正前有捧日副指揮使二人，捧日節級十人，神輿輿士增十。

次持鈒前隊。左右武衛果毅都尉二人引隊，左右武衛校尉二人。絳引幡一，〈（糸斥二人。）〉左右有金節十二，〈（執人並騎。）〉罕、罼各一，朱雀幢、叉、導蓋，青龍、白虎幢各一，叉三。〈（執人並騎。）〉稱長一人，鈒戟二百八十八，左右武衛將軍二人檢校，左右武衛校尉四人押隊。法駕，金節減四，鈒戟減七十二。宣和，引隊改驍騎都指揮使，武衛校尉改驍騎軍使，增朱雀旗後之叉一，去龍虎旗後之叉三，檢校改用左右驍騎將軍。

次黃麾幡一。〈（執一人，騎；糸斥二人。）〉法駕，前有殿中侍御史二員。次六軍儀仗。左右神武軍、左右羽林軍、左右龍武軍，各有統軍二員，都頭二人〈（羽林又有節級二人。）〉押仗，本軍旗各一，排闌旗各二十合有，吏兵、力士旗各五，掩尾天馬旗二，〈（羽林有赤豹、黃熊旗，龍武有龍君、虎君旗各一。）〉白柯槍五十，哥舒棒十，鐙仗八。法駕，神武軍減排闌旗十，羽林、龍武軍各減四，吏兵、力士旗各減一。宣和，統軍改軍將，神武軍旗改熊虎，排闌旗改平列，哥舒棒改戈戟，鐙杖改矛戟，羽林隊無節級，黃熊旗改黃羆，龍武旗改熊虎。

次引駕旗。天王旗二，排仗通直官二人押旗，十二辰旗各一。法駕，同。次龍墀旗。天下太平旗一，排仗大將二人夾旗，五方龍旗各一，金鸞、金鳳旗各一，師子旗二，君王萬歲旗一，日、月旗各一。法駕，減鸞、鳳、師子旗。次禦馬二十四。控馬每匹天武二人，禦馬直二人，為十二重。法駕，減八，為八重。宣和，禦馬直改為習馭。次中道隊。大將軍一員檢校。法駕，同。宣和，大將軍改為左右驍衛大將軍。次日月合璧旗一，苣文旗二，五星連珠旗一，祥雲旗二，長壽幢二。宣和，苣文改慶雲，祥雲改祥光。

次金吾細仗。青龍、白虎旗各一，五嶽神旗、五方神旗、五方龍旗、五方鳳旗各五。〈（已上執各一人，糸斥各三人。）〉法駕，五方龍、鳳旗各減二。宣和，改校尉為使臣，五嶽神旗去“神”字。

次八寶。鎮國神寶、皇帝之寶、皇帝行寶、皇帝信寶在左，受命寶、天子之寶、天子行寶、天子信寶在右，為四重。香案八，各以二列於寶輿之前。碧襴二十四人，符寶郎行於碧襴之間。法駕，減碧襴八人。宣和，增引寶職掌二人，香案職掌六人，援衛傳喝親從一百人。奉寶輦官每寶二十八人，節級一人，奉寶一十二人，舁香案、行馬、執燭籠各四人，持席褥、油衣共三人，香案、寶輿各九，燭籠三十六，碧襴之數同前。

次方傘二，大雉尾扇四夾。〈（執傘、扇各一人，以下準此。）〉法駕，同。次金吾四色官六人，押仗二人。法駕，減押仗。次金甲二人。宣和，改為銅甲。次太仆寺進馬四人。〈（並騎。）〉次引駕千牛衛上將軍一員，千牛八人，中郎將二人，〈（並乘珂馬。）〉千牛二人。〈（並騎。）〉宣和，引駕改為千牛衛大將軍，中郎將改為捧日都虞候。次長史二人。〈（並騎。）〉宣和，無。

次金吾引駕官四人。〈（並騎。）〉次導駕官。〈（執政以上人從六人，待制、諫議、防禦使以上五人，監察御史、刺史、諸衛將軍以上四人。）〉次傘扇、輿輦。大傘二，中雉尾扇四夾，腰輿一，小雉尾扇四夾，應奉人員一人，十將、將、虞候、節級二人，長行十六人。排列官二人，中雉尾扇十二，華蓋二，〈（執各二人。）〉香鐙一。〈（執擎八人。）〉小輿一，〈（應奉人，逍遙、平輦下人，長行二十四人。）〉逍遙子一，〈（應奉人，十將、將、虞候、節級共九人，長行二十六人。）〉平輦一。〈（應奉人員七人，餘同上。）〉法駕，排列官後中雉尾扇減四。宣和，去小雉尾扇四，腰輿一，〈（添管押人員二人，都將四人，僉押小輿排列官二人。）〉小輿一，〈（奉輿二十四人，都將九人。）〉逍遙子改為逍遙輦，〈（奉輦一十六人。）〉平輦一，〈（奉輦人同上，後有上輦奉禦二人，騎。）〉小輿前又有大輅一。〈（駕馬六，太仆卿禦，駕士一百二十人。）〉

次駕前東第五班。開道旗一，皂纛旗十二。引駕六十二人，鈞容直三百人。〈（引駕同作樂。）〉五方色龍旗五，門旗四十，禦龍四直步執門旗六十。天武駕頭下一十二人，茶酒班執從物一十一人，禦龍直仗劍六人，天武把行門八人。麋旗一，殿前班擊鞭一十人，簇輦龍旗八，日、月、麟、鳳旗四，青、白、赤、黑龍旗各一。禦龍直四十人，踏路馬二，夾輅大將軍二員，進輅職掌二員，部押二人，教馬官二員。法駕，同。宣和，無鈞容直，開道旗內增押班一人，殿侍二人。皂纛旗十二，〈（殿侍十二人執。）〉引駕人員二人，長行六十人。五方色吉字旗，殿侍三人，管押十人。門旗，殿侍二人，管押四十人，叉八，門旗六十，禦龍直一十二人，骨朵直十二人，禦龍弓箭直、弩直各十八人，禦龍直仗劍六人，執麋旗殿侍二人，管押龍旗人員二人，都知、副都知各一人，執骨朵殿侍十六人，內大將軍改為千牛衛大將軍，〈（朝服步從。）〉將軍二人，〈（朝服陪乘。）〉掌輦四人。

皇帝乘玉輅，駕青馬六，駕士一百二十八人，扶駕八人，骨朵直一百三十四人，行門三十五人，分左右，陪乘將軍二員。法駕，同。宣和，駕士增為二百三十四人。

次奉宸隊。禦龍直，左廂骨朵子直、右廂弓箭直，弩直，禦龍四直，並以逐班直所管人數列為五重。天武骨朵、大劍三百一十人。次駕後東第五班。大黃龍旗一，鈞容直三十一人。扇筤下天武二十人，茶酒班簇輦三十一人，招箭班三十三人。法駕，同。宣和，止用黃龍旗，餘並無。

次副玉輅一，駕青馬六，駕士四十人。法駕，無。宣和，駕士一百人，內人員二人。次大輦一，掌輦四人，應奉人員十二人，十將、將、虞候、節級共十人，長行三百五十五人。尚輦奉禦二人，殿中少監、供奉職官二員，令史四人，書令史四人。法駕，同。宣和增奉輦為九十人。次太仆禦馬二十四，為十二重。法駕，減八，為八重。宣和。無太仆。

次持鈒後隊。左右武衛旅帥二人。法駕，同。宣和，改為神勇都指揮使。次重輪旗二，大傘二，大雉尾扇四，小雉尾扇、朱團扇各十二，華蓋二，叉二，睥睨十二，禦刀六，真武幢一，絳麾二，叉一，細槊十二。法駕，小雉尾扇、朱團扇、睥睨、槊各減四，華蓋減一，禦刀減二。宣和，真武幢改為玄武。次左右金吾衛果毅都尉二人，〈（並騎。）〉總領大角一百二十。法駕，減四十。宣和改都尉為驍騎都指揮使。

次大晟府後部鼓吹。丞二人，典事四人，管轄指揮使一人，羽葆鼓十二，〈（帥兵官四人領。）〉歌工、拱宸管、簫、笳各二十四，〈（帥兵官二人領。）〉鐃鼓十二，〈（帥兵官四人領。）〉歌工、簫、笳各二十四，小橫吹一百二十，〈（帥兵官八人領。）〉笛、簫、觱篥、笳、桃皮觱篥各二十四。法駕，羽葆鼓減四，簫、笳、笛、觱篥、桃皮觱篥各減八，鐃鼓減四，小橫吹減四十。〈（帥兵官並減二人。）〉宣和，帥兵官改為天武、神勇、宣武、虎翼四都頭。

次黃麾一，〈（執、糸斥人數同前部，法駕亦同，有殿中侍御史二員在黃麾前。）〉芳亭輦一，〈（奉輦六十人。）〉鳳輦一，〈（奉輦五十人。）〉法駕，去鳳輦。宣和，芳亭奉輦六十二人。

次金、象、革、木四輅，並有副輅。金輅踏路赤馬二，正副各駕赤馬六，駕士六十人。餘輅正副駕馬數同而色異，象輅以赭白，革輅以騮，木輅以黑，駕士各四十人。法駕，無副輅。宣和，駕馬之色又異，金以騮，象以赤，革以赭白，木以烏；駕士五百五十人，副一百人，管押人員各二人。耕根車一，駕青馬六，駕士四十人。法駕，同。宣和，無。進賢車一，駕士二十四人；明遠車一，駕士四十人。法駕，無。宣和，各增駕馬四。次屬車十二乘，每乘駕牛三，駕士十人。法駕，減四乘。宣和，增衙官二人，管押節級一人。次門下、中書、秘書、殿中四省局官各二員。法駕，同。次黃鉞車、豹尾車各一，各駕赤馬二，駕士十五人。法駕，除進賢、明遠車外，並同。宣和，有黃鉞天武副都頭及神勇副都頭各一。

次掩後隊。左右威衛折衝都尉二人領隊，大戟、刀盾、弓矢、槊各五十。法駕，各減十六。宣和，押隊改用宣武都指揮使二人。次真武隊。金吾衛折衝都尉一人，暴槊二，仙童旗一，真武旗一，螣蛇、神龜旗各一，槊二十五，弓矢二十，弩五。法駕，槊減六，弓矢減五，弩減一。宣和，改為玄武隊。改真武為玄武，又聖仙童、龜、蛇旗，改都尉為虎翼都指揮使。

政和大駕外仗。清遊隊。次第六引外仗，白澤旗二，左右金吾衛折衝都尉二人，弩八，弓矢三十二，槊四十。法駕，次第三引外仗，弩減二，弓矢減八，槊減十。宣和，改都尉為捧日都指揮使。左右金吾各十六騎，帥兵官二人，弩八，弓矢、槊各十二。法駕，金吾騎及弓矢、槊各減四。宣和，改金吾為天武都頭。

次佽飛隊。左右金吾衛果毅都尉二人分領，〈（並騎。）〉虞候佽飛四十八人，〈（並騎。）〉鐵甲佽飛二十四人。〈（並甲騎。）〉法駕，前減十八人，後減八人。宣和，改金吾衛為拱聖都指揮使，改都尉為都指揮使。

次前隊殳仗。左右領軍衛將軍二人檢校，〈（並騎。）〉暴槊四。殳叉分五隊：第一，一百六十人；第二，八十人；第三，一百人；第四、第五各八十人。逐隊有帥兵官左右領軍衛、左右威衛、左右武衛、左右驍衛、左右衛各四人。法駕，殳叉第一隊減六十，第二、第三各減三十，第四、第五各減二十。宣和，改檢校為左右衛將軍，領軍衛為天武都頭，威衛為神勇都頭，武衛為宣武都頭，驍衛為虎翼都頭；殳叉第一隊減六十，增第二隊至第五隊為一百。

次後隊殳仗。殳叉分五隊：第一、第二，八十人；第三，一百人；第四，八十人；第五，一百六十人。帥兵官，左右衛、左右驍衛、左右武衛、左右威衛、左右領軍衛。凡前後隊殳仗，前接中道北斗旗，後盡鹵簿後隊。法駕，殳叉第一、第二隊各減二十四，第三、第四各減三十，第五減六十。宣和，殳叉各一百，天武、神勇、宣武、虎翼、廣勇都頭。

次前部馬隊。凡十二，皆以都尉二人分領。第一，前左右金吾衛折衝領，角、亢、鬥、牛宿旗四，弩十，弓矢二十，槊四十。第二，氐、房、女、虛宿旗四；第三，心、危宿旗，第四，尾、室宿旗各二。以上三隊，各以左右領軍衛果毅領。第五，箕、壁宿旗，第六，奎、井宿旗各二，各以左右威衛折衝領。第七，婁、鬼宿旗，第八，胃、柳宿旗，第九，昴、星宿旗各二，各以左右武衛果毅領。第十，畢、張宿旗，第十一，觜、翼宿旗，第十二，參、軫宿旗各二，各以左右驍衛折衝領。弩、弓矢、槊人數，同第一隊。法駕，分二十八宿旗為十隊，逐隊弩減四，弓矢減六，槊減二十。宣和，捧日、拱聖、神勇、驍衛、宣武五都指揮使，分領上十隊，以虎翼、廣勇都指揮使，分領下二隊。

次步甲前隊。凡十二，左右領軍衛將軍二人檢校，並騎。暴槊四，逐隊皆有都尉二人分領。第一、第三各以左右領軍衛，第五以左右威衛，第七以左右武衛，第九以左右驍衛，第十一以左右衛，並折衝；第二、第四各以左右領軍衛，第六以左右威衛，第八以左右武衛，第十以左右驍衛，第十二以左右衛，並果毅。內有鶡、貔、玉馬、三角獸、黃鹿、飛麟、駃騠、鸞、麟、馴象、玉兔、辟邪等旗各二，以序居都尉之後。逐隊有弓矢、刀盾相間，各六十人，居旗之後。法駕，止十隊，每隊弓矢各減二十。宣和，檢校改用左右衛將軍，又去皞槊，分領並改為都指揮使：第一、第二並捧日，第三、第四並天武，第五、第六並拱聖，第七、第八並神勇，第九驍騎，第十宣武，第十一虎翼，第十二廣勇。

次前部黃麾仗。絳引幡二十，下分六部：第一，左右威衛；第二，左右領軍衛；第三，左右威衛；第四，左右武衛；第五，左右驍衛；第六，左右衛。諸部各有殿中侍御史兩員，本衛大將軍二人檢校，本衛折衝都尉二人分領。又各有帥兵官二十人。龍頭竿六重，重各二十；揭鼓三重，重各二；儀鍠五色幡、小戟、槊各一重，重各二十；弓矢二重，重各二十；朱綠縢絡盾並刀二重，重各二十。法駕，止五部，絳引幡、帥兵官、龍頭竿、幡、戟、弓矢、盾刀、槊並減六。宣和，六部：驍衛、武衛、屯衛、領軍衛、監門衛、千牛衛，皆左右上將軍；天武、神勇、宣武、虎翼、廣勇，皆都指揮、都頭；逐部上將軍、都頭各一人。

次青龍、白虎旗各一，左右衛果毅都尉二人，分押旗及領後七十騎，弩八，弓矢二十二，槊四十。法駕，減後騎三十，弩減二，弓矢減八，槊減二十。宣和，改都尉為虎翼都指揮使。

次班劍、儀刀隊。並騎。左右衛將軍二人分領，郎將二十四人，左右親衛、勳衛各四人，每衛班劍二百二十人；諸翊衛左右衛六人，領儀刀四百八人；左右驍衛二人，領儀刀一百三十六人。左右武衛、左右威衛、左右領軍衛、左右金吾衛各二人。法駕，親、勳衛班劍減八十四人，翊衛儀刀減一百三十二人，增左右驍衛四人，班劍、儀刀九十二人。宣和，分領改左右武衛將軍及捧日、天武指揮四人，拱聖六人，神勇、驍騎、驍勝、宣武、虎翼指揮使各二人。

次親勳、散手、驍衛翊衛隊。〈（並騎。）〉左右衛供奉中郎將四人，分領親勳翊衛四十八人；左右衛郎將二人，分領散手翊衛六十人；左右驍衛郎將二人，分領驍衛翊衛五十六人。法駕，親勳減十六人，散手、驍衛各減二十人。宣和，改為中衛、翊衛、親衛隊，中衛郎四人，分領衛兵四十八人；翊衛郎二人，分領衛兵六十人；親衛郎二人，分領衛兵五十六人。

次左右驍衛翊衛三隊。〈（並騎。）〉各有二人分領，第一本衛大將軍，第二本衛將軍，第三本衛郎將；花鳳、飛黃、吉利旗各二，分為三隊；逐隊弩十，弓矢二十，槊四十。法駕，弩減四，弓矢、槊各減半。宣和，分領第一、第二隊，左右驍衛大將軍、將軍；第三，廣勇指揮使。改花鳳旗為雙蓮旗。

次來轂隊。凡六，逐隊都尉二人檢校，第一、第四左右衛折衝，第二、第三、第五、第六並左右衛果毅。逐隊刀盾各六十人，內第一、第四有寶符旗二。法駕，各減刀盾二十。宣和，檢校改為捧日、天武、拱聖三指揮使。

次捧日隊。逐隊引一人，押二人，長行殿侍二十八人，旗頭三人，槍手五人，弓箭手二十人，左右廂天武約攔各一百五十五人。法駕，同。

次後部黃麾仗。分六部：左右衛、左右驍衛、左右武衛、左右威衛、左右領軍衛、左右武衛。部內殿中侍御史、大將軍、都尉、帥兵官、絳引幡、龍頭竿等，並同前部。法駕，減第六部，絳引幡減六。宣和，六部：第一改為左右驍衛大將軍，自二至六改為天武、神勇、宣武、虎翼、廣勇五指揮。

次步甲後隊。凡十二，皆有都尉二人分領。第一以左右衛，第三以左右驍衛，第五以左右武衛，第七以左右威衛，第九、第十一各以左右領軍衛，以上並果毅；第二以左右衛，第四以左右驍衛，第六以左右武衛，第八以左右威衛，第十、第十二各以左右領軍衛，以上並折衝。內有貔、鶡雞、仙鹿、金鸚鵡、瑞麥、孔雀、野馬、犛牛、甘露、網子、祥光、翔鶴等旗各二，以序居都尉之後。逐隊有弓矢、刀盾相間，各六十人，居旗之後。法駕，止十隊。宣和，自第七隊以下，分領改用都指揮使，七、八並神勇，九驍騎，十宣武，十一虎翼，十二廣勇。旗亦改其半，七天正堯瑞，八日有戴承，十翔鶴，十一紅光，十二文石。

次後部馬隊。凡十二，皆以都尉二人分領。第一、第二各以左右衛，第五、第六、第七各以左右武衛，第十至十一、十二各以左右領軍衛，並折衝；第三、第四各以左右驍衛，第八、第九各以左右威衛，並果毅。內有角<角>、赤熊、兕、天下太平、馴犀、鵕鸃、騼蜀、騶牙、蒼烏、白狼、龍、虎、金牛等旗各二，以序居都尉之後。每隊弩十，弓矢二十，槊四十。法駕，止十隊。弩減四，弓矢減六，槊減十二。宣和，改都尉為指揮使，一、二並以捧日，三、四並以天武，五、六並以拱聖，七、八並以神勇，九以驍騎，十以宣武，十一以虎翼，十二以廣勇。內六有芝禾並秀旗，七有萬年連理木旗。

以上鹵簿，凡門有六，中道之門二：第一門居日月合璧等旗之後，法駕，居龍墀旗之後；第二門居掩後隊之後，法駕，同。各有金吾衙門旗四，監門校尉六人。左右道之門四：第一，居步甲前隊第六隊之後；第二，居第十二隊之後；第三，居夾轂隊之後；第四，居步甲後隊第六隊之後。法駕，同。各有監門校尉四人。宣和，改校尉為使臣。

政和小駕，減大駕六引及象、木、革輅，五副輅，小輿，小輦，又減指南、記裏、白鷺、鸞旗、崇德、皮軒、耕根、進賢、明遠、黃鉞、豹尾、屬車等十一，餘並減大駕之半。


Chinese text: This work was published before January 1, 1923, and is in the
public domain worldwide because the author died at least 100 years ago.
