選舉六〈（保任考課）〉

保任之制。銓注有格，概拘以法，法可以製平而不可以擇才，故予奪升黜，品式具在，而又責官以保任之。凡改秩遷資，必視舉任有無，以為應否；至其職任優殊，則又隨事立目，往往特詔公卿、部刺史、牧守長官，即所部所知，揚其才識而任其能否。上自侍從、台諫、館學，下暨錢穀、兵武之職，時亦以薦舉命之，蓋不膠於法矣。

國初，保任未立限制。建隆三年始詔：「常參官及翰林學士，舉堪充幕職、令、錄者各一人，條析其實，毋以親為避。」既而舉者頗因緣為奸，用知制誥高錫奏：「請許人訐告，得實，則有官者優擢，非仕宦者授以官，或賞緡錢；不實，則反坐之。」自是，或特命陶穀等舉才堪通判者，或詔翰林學士及常參官舉京官、幕職、州縣正員堪升朝者。藩鎮奏掌書記多越資敘，則詔曆兩任有文學方得奏。又令諸道節度、觀察使，於部內官選才識優茂、德行敦篤者各二人，防禦、團練使各舉一人，遣詣闕庭，觀其器業而進用焉。凡被舉擢官，於誥命署舉主姓名，他日不如舉狀，則連坐之。

太宗尤嚴牧守之任，詔諸道使者察部內履行著聞、政術尤異、文學茂異者，州長吏擇判、司、簿、尉之清廉明幹者，具名以聞，驛召引對，授之知縣。又令閱屬部司理參軍，廉慎而明於推鞫者，舉之。雍熙二年，舉可升朝者，始令翰林學士、兩省、御史臺、尚書省官舉之。

淳化三年，令宰相以下至御史中丞，各舉朝官一人為轉運使，乃詔曰：「國家詳求幹事之吏，外分主計之司，雖曰轉輸，得兼按察，總覽郡國，職任尤重，物情舒慘，靡不由之。尚慮徼功，固當責實。凡轉運使厘革庶務，平反獄訟，漕運金穀，成績居最，及有建置之事，果利於民，令歲終以聞。非殊異者不得條奏。」又詔：三司、三館職事官已升擢者，不在論薦；其有懷材外任，未為朝廷所知者，方得奏舉。始令內外官，凡所舉薦有變節逾矩者，自首則原其聯坐之罪。

太宗聽政之暇，每取兩省、兩製清望官名籍，擇其有德譽者，悉令舉官。所舉之人，須析其爵裏及曆任殿最以聞，不得有隱。如舉狀者有賞典，無驗者罪之。又嘗謂宰臣曰：「君子小人，趣向不同。君子畏慎，不欺暗室，名節造次靡渝；小人雖善談忠信，而履行頗僻，在官黷貨，罔畏刑罰。如薛智周以侍御史守婺，政以賄成，聚斂無已，其土產富於羅，州民謂之『羅端公』，則為治可知矣。卿等職在掄材，今令朝臣舉官，已是逐末，更不擇舉主，何由得人也。」供奉官劉文質嘗入奏，察舉兩浙部內官高輔之、李易直、艾仲孺、梅詢、高鼎、高貽慶、薑嶼、戚綸八人有治跡，並降璽書褒諭。帝曰：「文質所舉，皆良吏也。」特遷文質為西京作坊副使。

咸平間，秘書丞陳彭年請用唐故事舉官自代。詔樞密直學士馮拯、陳堯叟參詳之。拯等上言：「往製，常參官及節度、觀察、防禦、刺史、少尹、畿赤令並七品以上清望官，授訖三日內，於四方館上表讓一人以自代。其表付中書門下，每官闕，以見舉多者量而授之。今官品制度沿革不同，請令兩省、御史臺、尚書省六品以上，諸司四品以上，授訖，具表讓一人自代，於閣門投下，方得入謝。在外者，授訖三月內，具表附驛以聞。」遂著為令。

真宗初，屢詔舉官，未立常制。大中祥符二年詔：「幕職、州縣官初任，未閑吏事，須三任六考，方得論薦。」三年，始定制：

自翰林學士以上常參官，歲各舉外任京朝官、三班使臣、幕職、州縣官一人，著其治行所宜任，令閣門、御史臺歲終會其數。如無舉狀，即具奏致罰。於冬季以差出，亦須舉官後乃入辭。諸司使副、承製、崇班曾任西北邊、川、廣鈐轄、親民者，亦仿此制。諸路轉運使副、提點刑獄官，知州、通判奏舉部內官屬，則不限人數，具在任勞績，如無可舉及顯有逾濫者，亦須指述，不得顧避。以次年二月二十五日以前到京，違期則都進奏院以名聞，論如不申考帳法。

三司使副舉在京掌事京朝官、使臣。凡被舉者，中書歲置二籍，疏其名銜，下列曆任功過、舉主姓名及薦舉數。一以留中書，一以五月一日進內。明年，籍內仍計向來功過及舉主數，使臣即樞密院置籍。兩省、尚書省、御史臺官凡出使回，須采訪所至及經歷鄰近郡官治跡善惡以聞。轉運使副、提點刑獄官、知州、通判赴闕，各具前任部內官治跡能否，如鄰近及所經州縣訪聞善惡，亦許同奏，先於閣門投進，方得入見。

凡朝廷須人才，及欲理州縣弊政劇務，即籍內視舉任及課績數多而資曆相當者差委，於宣敕內盡列舉主姓名。或任內幹集，特與遷秩，苟不集事，本犯雖不去官，亦移閑慢僻遠地。內外群臣所舉及三人有成績，仰中書、樞密院具姓名取旨甄獎。如並舉三人俱不集事，坐罪不至去官，亦仰奏裁，當行責降。或得失相參，亦與折當。

天聖六年詔：「審刑院舉常參官在京刑法司者為詳議官；大理寺詳斷、刑部詳覆法直官，皆舉幕職、州縣曉法令者為之。自請試律者須五考，有舉者，乃聽試。試律三道，疏二道，又斷中小獄案二道，通者為中格。」時舉官擢人，不常其制。國子監闕講官，則詔諸路轉運使舉經義通明者；或欲不次用人，嘗詔近臣舉常參官曆通判無贓罪而才任繁劇者；欲官諸邊要，亦嘗詔節度使至閣門使、知州軍、鈐轄、諸司使，舉殿直以上材勇堪邊任者，或令三司使下至天章閣待制舉奏之。邊有警，則詔諸路轉運使、提點刑獄舉所部官才堪將帥者；三路知州、通判、縣令，則詔近臣舉廉幹吏選任之，毋拘資格。至於文行之士，錢穀之才，刑名之學，各因時所求而薦焉。

自天聖後，進者頗多，始戒近臣，非受詔毋輒舉官。又下詔風厲，毋以薦舉為阿私。其任用已至部使者，毋得復薦，失舉而已擢用，聽。自言不實，弗為負。初，選人四考，有舉者四人，得磨勘遷京官；始詔增為六考，舉者五人，須有本部使者。御史王端以為：「法，用舉者兩人，得為縣令。為令無過譴，遷職事官、知縣；又無過譴，遂得改京官。乃是用舉者兩人，保其三任也。朝廷初無參伍考察之法，偶幸無過，輒信而遷之。是以碌碌之人，皆得自進，因仍弗革，其弊將深。」乃定令：被薦為令，任內復有舉者始得遷，否則如常選，毋輒升補。

時增設禁限，常參官已授外任，毋得奏舉。京官見任知州、通判，升朝官兵馬都監、諸司副使以上，及在京員外郎嘗任知州、通判，諸司副使嘗任兵馬都監者，乃聽舉，流內銓復裁。內外臣僚歲舉數，文臣待制至侍御史，武臣自觀察至諸司副使，舉吏各有等數，毋得輒過；而被舉者須有本部監司、長吏、按察官，乃得磨勘。又限到官一考，方得薦。知雜御史、觀察使以上，歲舉京官不得過二人，其常參官毋得復舉，自是舉官之數省矣。定監司以所部州多少劇易之差，為舉令數，非本部勿舉。其後又增舉主三員。蓋官冗之弊浸極，故保薦之法，大抵初略而後詳也。

英宗時，御史中丞賈黯又言：「今京朝官至卿、監，凡二千八百餘員，而吏部奏舉磨勘選人，未引見者至二百五十餘人。且以先朝事較之：方天聖中，法尚簡，選人以四考改官，而諸路使者薦部吏，未有限數；而在京台閣及常參官嘗任知州、通判者，雖非部吏皆得薦。時磨勘改官者，歲才數十人，後資考頗增，而知州薦吏，視屬邑多少裁定其數，常參官不許薦士。其條約漸繁，而改官者固已眾矣，然引對猶未有待次者也。皇祐中，始限監司奏舉之數，其法益密，而磨勘待次者已不減六七十人。皇祐及今才十年耳，而猥多至於三倍。向也，法疏而其數省；今也，法密而其數增，此何故哉？正在薦吏者歲限定員，務充數而已。如郡守歲許薦五人，而歲終不滿其數，則人人以為遺己。當舉者避謗畏譏，欲止不敢，此薦者所以多，而真才實廉未免慁於無能也。宜明詔天下，使有人則薦，不必滿所限之數。」天子納其言，下詔申敕。中外臣僚歲得舉京官者，視元數以三分率之，減一分；舉職官，有舉者三人，任滿選如法。所以分減舉者數，省京官也。

判吏部流內銓蔡抗又言：「奏舉京官人，度二年引對乃可畢，計每歲所舉，無慮千九百員，被舉者既多，則磨勘者愈眾。且今天下員多闕少，率三人而待一闕，若不稍改，除吏愈難。臣以為可罷知雜御史、觀察使以上歲得舉官法。」從之。自是舉官之數彌省矣。故事，初入二府，舉所知者三人，將以觀大臣之能。後來請謁之說勝，而薦者或不以公。四年詔：「中書、樞密院舉人，皆明言才業所長，堪任何事，以副朕為官擇人之意。」

神宗即位，乃罷兩府初入舉官。凡薦任之法，選人用以進資改秩，京朝官用以升任，舊悉有制。熙寧後，又從而損益之，故舉皆限員，而歲又分舉，製益詳矣。定十六路提點刑獄歲舉京官、縣令額。又詔察訪使者得舉官。選人任中都官者，舊無舉薦，始許其屬有選人六員者，歲得舉三員。既而帝以舊舉官往往緣求請得之，乃革去奏舉，而概以定格。詔內外舉官法皆罷，令吏部審官院參議選格。

元祐初，左司諫王岩叟言：「自罷辟舉而用選格，可以見功過而不可以見人材，中外病之。於是不得已而別為之名，以用其平日之所信，故有『踏逐申差』之目。『踏逐』實薦舉而不與同罪，且選才薦能而謂之『踏逐』，非雅名也。況委人以權而不容舉其所知，豈為通術？」遂復內外舉官法。

及司馬光為相，奏曰：

為政得人則治。然人之才，或長於此而短於彼，雖皋、夔、稷、契，各守一官，中人安可求備？故孔門以四科論士，漢室以數路得人。若指瑕掩善，則朝無可用之人；苟隨器授任，則世無可棄之士。臣備位宰相，職當選官，而識短見狹，士有恬退滯淹，或孤寒遺逸，豈能周知？若專引知識，則嫌於私；若止循資序，未必皆才。莫若使有位達官，各舉所知，然後克葉至公，野無遺賢矣。

欲乞朝廷設十科舉士：一曰行義純固可為師表科，〈（有官、無官人，皆可舉。）〉二曰節操方正可備獻納科，〈（舉有官人。）〉三曰智勇過人可備將帥科，〈（舉文武有官人。）〉四曰公正聰明可備監司科，〈（舉知州以上資序。）〉五曰經術精通可備講讀科，〈（有官、無官人，皆可舉。）〉六曰學問該博可備顧問科，〈（同上。）〉七曰文章典麗可備著述科，〈（同上。）〉八曰善聽獄訟盡公得實科，〈（舉有官人。）〉九曰善治財賦公私俱便科，〈（舉有官人。）〉十曰練習法令能斷請讞科。〈（同上。）〉應職事官自尚書至給舍、諫議，寄祿官自開府儀同三司至太中大夫，職自觀文殿大學士至待制，每歲須於十科內舉三人，仍具狀保任，中書置籍記之。異時有事須材，即執政案籍視其所嘗被舉科格，隨事試之，有勞，又著之籍。內外官闕，取嘗試有效者隨科授職。所賜告命，仍備所舉官姓名，其人任官無狀，坐以繆舉之罪。所貴人人重慎，所舉得才。

光又言：「朝廷執政惟八九人，若非交舊，無以知其行能。不惟涉徇私之嫌，兼所取至狹，豈足以盡天下之賢才？若采訪毀譽，則情偽萬端。與其聽遊談之言，曷若使之結罪保舉？故臣奏設十科以舉士，其『公正聰明可備監司』，誠知請屬挾私所不能無，但有不如所舉，譴責無所寬宥，則不敢妄舉矣。」詔皆從之。

二年，殿中侍御史呂陶言：「郡守提封千里，生聚萬眾，所係休戚，而不察能否，一以資格用之，凡再為半刺、有薦者三人，則得之矣。不公不明，十郡而居三四，是天下之民，半失其養。請令內外從臣，歲舉可為守臣者各三人，略資序而采公言，庶是可以擇才庇民也。」詔：「內外待制、太中大夫以上，歲舉再曆通判資序、堪任知州者一人，籍於吏部。遇三路及一州而四縣者，其守臣有闕，先差本資序人，次案籍以及所薦者。」

頃之，侍御史韓川言：「 近太中大夫以上歲舉守臣，而薦所不及，雖課入優等，皆未預選，此倚薦以為信也。然太中大夫以上，率在京師，唯馳騖請求、因緣宛轉者，常多得之。跡遠地寒，雖曆郡久、治狀著、課入上考，偶以無薦，則反在通判下，不許入三路及四縣州。且州以縣之多少而分簡劇，亦未為盡。蓋繁簡在事不在縣，固有縣多而事不繁，亦有縣少而事不簡者。願參以考績之實，著為通令，仍不以縣之多少而為簡劇。」詔吏部立法以聞。已而歲舉積久，吏部無闕以授。四年，遂罷太中大夫以上歲舉法，惟奉詔乃舉焉。

紹聖元年，右司諫朱勃言：「選人初受任，雖能，法未得舉為京官。而有挾權善請求者，職官、縣令舉員既足，又並改官舉員求之。」詔：「曆任通及三考，而資序已入幕職、令錄，方許舉之改官。」

初，神宗罷薦舉，惟舉御史法不廢。熙寧二年，王安石言：「舉御史法太密，故難於得人。」帝曰：「豈執政者惡言官得人耶？」於是中書悉具舊法以奏。安石曰：「舊法，凡執政所薦，即不得為御史。執政取其平日所畏者薦之，則其人不復得言事矣，蓋法之弊如此。」帝乃令悉除舊法，一委中丞舉之，而稍略其資格。趙抃曰：「用京官恐非體，又不委知雜，專任中丞，亦非舊制。」帝曰：「唐以布衣馬周為之，用京官何為不可？知雜，屬也，委長為是。」侍御史劉述奏曰：「舊制，舉御史必官升京朝，資入通判。眾學士、本台丞、知雜更互論薦，每一闕上，二人而擇用一人。今專委中丞，則愛憎由己，公道廢於私恩；或受權臣之托，引所親厚，擅竊人主威福，此大不便。」弗聽。既改法，著作佐郎程顥、王子韶、謝景福方為條例司屬官，中丞呂公著薦之，遂以太子中允權監察御史裏行。

宣仁太后聽政，詔範純仁為諫議大夫，唐叔問、蘇轍為司諫，朱光庭、范祖禹為正言。章惇曰：「故事，諫官皆薦諸侍從，然後大臣稟奏，今得無有近習援引乎？」太后曰：「大臣實皆言之，非左右也。」惇曰：「台諫所以糾大臣之越法者。故事，執政初除，苟有親戚及嘗被薦引者見為台臣，則皆他徙，防壅蔽也。今天子幼衝，太皇太后同聽萬機，故事不可違。」於是呂公著以范祖禹，韓縝、司馬光以範純仁，皆避親嫌。光曰：「純仁、祖禹實宜在諫列，不可以臣故妨賢，寧臣避位。」惇曰：「縝、光、公著必不私，他日有懷奸當國者，例此而引其親黨，蔽塞聰明，恐非國之福。純仁、祖禹請除他官，仍令侍從以上，各得奏舉。」於是，詔尚書、侍郎、給舍、諫議、中丞、待制各舉諫官二員；純仁改除天章閣待制，祖禹為著作佐郎。後又命司諫、正言、殿中侍御史、監察御史，並用升朝官通判資序。

元祐六年，御史中丞鄭雍言：「舊御史闕，台官得自薦，所以正名舉職也。自官制行，御史中丞與兩省分舉，而今之兩省官屬，皆與聞門下、中書政事，其自舉非故事，且有嫌。乞專委台官，若稍涉私，自有黜典。」詔御史中丞舉殿中侍御史二員，翰林學士、中書舍人同舉監察御史二員，給事中亦舉二員。雍又言：「風憲之地，責任宜專。若台屬多由他薦，恐非責任之本意。」詔中丞更舉監察御史二員。八年，侍御史楊畏言：「風憲之任，人主寄耳目焉。御史進用，宰執不得預，顧令兩省屬官舉之，非是。」遂寢前命。

武臣薦舉立格，有枚別職任而舉之者，有概名材武而入之銓格者，又其上則「謀略膽勇可備統眾」、「諳練兵事可任邊寄」之類。惟邊要任使隸樞密院，餘則審官西院、三班院按格注之。其後，雖時有更易，而薦舉之所重輕，選用之所隸屬，多規此立製。

建炎兵興多事，以中外有文武材略出倫，或淹布衣，或沉下僚，命侍從、監司、郡守搜訪，各舉所知，州縣禮遣赴行在。又詔舉「忠信寬博可使絕域」與「智謀勇毅能將萬眾」者，不以有無官資，並詣登聞檢院自陳，才謀勇略可使者，赴御營司量材錄用。或命庶僚各舉內外官及布衣隱士才堪大用者，擢為輔弼，協濟大功；或命侍從舉可為台諫者，或舉縣令，或舉宗室；刺史舉忠義之士能恢復土疆保護王室者；帥臣、監司、守令舉所部見任寄居待次文武官有智謀及武藝精熟者；及訪求國初功臣後裔，中興以來忠義死節之家子孫。四年，以朝班多闕，詔：「台諫、左右司郎官已上，各薦士二人，仍令執政同選。在外待從雖在謫籍，無大過而政事才學實可用者，亦與召擢。」

紹興二年，廷臣言：「今右武之世，雖二三大將，各立俊功，微賤之中，尚多奇士。願廣加薦舉，延問恢復之計。」帝然其言。詔觀察使以上各薦可為將帥者二人，樞密籍錄以備選用。又以中原士大夫隔絕滋久，流徙東南者，媒寡援疏，多致沉滯，令侍從搜訪以聞。三年，復司馬光十科，時遣五使宣諭諸道，令訪廉潔清修可以師表吏民者。錄詔宣諭官所薦，並俟終更，令入對升擢，以勸能吏。復用舊制，侍從官受命三日，舉官一員自代，中書、門下省籍記姓名，每闕官，即以舉狀多者進擬。內外武臣，舉忠勇智略可自代者一人，如文臣法。

五年，命自監察御史至侍從官，舉曾經治縣聲績顯著者為監司、郡守，不限員數，遇闕選除；才堪大縣者，通舉二十人，不限資序。十年，以南渡後人材萃於兩浙，而屬吏薦員甚狹，增部使者薦舉改官之額，歲五員。十四年，命守臣終更入見，各舉所部縣令一人。

二十二年，右諫議大夫林大鼐言：「國初，常參官皆得舉人，不限內外，亦無員數。南渡之初，恩或非泛，人得僥幸，有從軍而改秩者。有捕盜而改秩者，有以登對而改秩者。今朝廷無事，謹惜名器，惟薦舉一路，貪躁者速化，廉靜者陸沉。今欲取考第、員數增減以便之，增一任者減一員，十考者用四，十二考者用三，十五考者用二。如減舉法，須實曆縣令，不得仍請嶽祠。其或負犯殿選，自如常坐。士有應此格者，行無玷缺，年亦蹉跎，無非孤寒老練安義分之士。望付有司條上，以弭奔競。」二十五年，命侍從舉知州、通判治跡顯著者，以補監司之闕；仍保任終身，犯贓及不職，與同罪。

二十九年，聞人滋又請：「凡在官曆任及十考以上，無公私罪，雖舉削不及格，許降等升改。或疑其太濫，則取吏部累年改官酌中之數，立為限隔，舉狀、年勞，參酌並用。」於是下其議，中書舍人洪遵、給事中王晞亮等上議曰：「本朝立薦舉之法，必使曆任六考，所以遲其歲月而責其赴功，必使之舉官五員，所以多其保任而必其可用。今如議臣所請，則有力者惟圖見次，無材者苟冀終更，出官十餘年，可以坐待京秩。此不可一也。今欲減改官分數以待無舉削者，則當被舉之人，必有失職淹滯之歎。此不可二也。京官易得，馴至郎位，任子之恩，愈不可減，非所以救入流之弊。此不可三也。夫祖宗之法非有大害，未易輕議；今一旦取二百年成法而易之。此不可四也。臣以為如故便。」滋議遂寢。

三十年，以武臣被薦者眾，命內外大臣所舉統製、統領官各遷一秩，將官以下，所舉者今兩府籍記。右正言何溥言：「比命侍從薦舉縣令，如聞選人不可授大邑，止籍記姓名。夫論人才不拘資格，豈堪為縣令而有小大之別乎？今所舉者才也，非官也。願無拘劇易，早與選除，歲一行之，十年之後，天下多賢令矣。」乃詔：「薦舉守令，遇見闕依次除授；如已授差遣者，任滿取旨。」帝謂輔臣曰：「朕有一人材簿，臣下有所薦揚，退則記其姓名。遇有選用，搜而得之，無不適當。」

孝宗嘗命內外選在任閑居待次官舉可任監司、郡守之人，以資序分二等，一見今可任，一將來可任，注籍於三省，仍作圖進呈，以憑除擢。又以武選之眾，拔擢未廣，立「謀略沉雄可任大計」、「寬猛適宜可使禦眾」、「臨陣驍勇可鼓士氣」、「威信有聞可守邊郡」、「思智精巧可治器械」凡五等科目，令曾曆軍功觀察使以上各舉三人。其「通習典章可掌朝儀」、「練達民事可任郡寄」、「諳曉財計可裕民力」、「持身廉潔可律貪鄙」、「詞辨不屈可備奉使」五等，令非軍功觀察使以上舉之。並隨類指陳實跡，毋得別撰褒詞。

隆興二年，廷臣上言，謂：「國朝視文武為一體，故有武臣以文學換授文資，文臣以材略智謀換右職當邊寄者。蓋文武兩途，情本參商。若文臣總幹戎事，不換武階，則終以氣習相忌，有不樂從者矣。今兵塵未息，方厲恢復之圖，願博采中外有材智權略可以臨邊、可以製閫者，仿舊制改授。」從之。乾道以後，又選大將之家能世其武勇者，武舉及第武藝絕倫可為將佐者。會廷臣言曰：「方今國家之兵，東至淮海，西至川蜀，殆百餘萬。其間可為將帥者，不在其上，則在其下，而朝廷未知振其氣、表其才也。今文臣有三人舉主，則為之循資再任，五人則為之改秩，而武臣無有焉。古語曰：『三辰不軌，擢士為相；蠻夷不恭，拔卒為將。』宜令都統製視監司者歲舉武臣二人，視郡守者歲舉一人。以智勇俱全為上，善撫士卒、專有膽勇者次之。不拘將校士卒，優以獎擢。被舉人有臨戰不用命者，與文臣犯入己贓者同，並坐舉主。」帝可其奏，仍著為法。

三年，禮部尚書趙雄請令侍從、台諫、兩省，於知縣資序以上歲薦堪充郡守，通判資序以上歲薦監司，仍用漢朝雜舉之制，三省詳加考察。詔如所請，仍不以內外，雜舉歲各五人，保舉官及五員以上，列銜共奏。帝曰：「薦舉本欲得人，又恐幹請，反長奔競。」龔茂良言：「三代良法，亦不免於弊。今欲精選監司、郡守，非薦舉何由知之。」帝曰：「若今雜舉，則須眾論僉允，又經中書考察而後除授，亦博采遴選之道也。」

吏部請：「武舉軍班武藝特奏名出身，並任巡檢、駐泊、監押、知砦，比附《文臣關升條令》，並實曆六考，有舉主四人，內監司一人，聽關升親民。正副將，兩任、有舉主二人，內一人監司，亦與關升。凡升副將，視文臣初任通判資序；再關升正將，視文臣次任通判資序；關升路分副都監，視文臣初任知州資序；小郡州鈐轄，視文臣次任知州資序。」孝宗以歲舉京官數濫，於是內外薦舉改官員數，六部、寺、監長貳，戶部右曹郎官等，三分減一；禮部、國子監長貳，如上條外又減半；前宰執，歲各減二員；諸道轉運、提刑、提舉常平茶鹽學事司，總領茶馬、鑄錢司，安撫、製置司，及諸路州軍，並四分減一。通籍之數彌省矣。

光宗時，言者謂：「被薦者眾，朝廷疑其私而不信，病其泛而難從，縱有賢才，不免與僥幸者並棄，請條約之。」乃命帥守、監司毋獨員薦士。時薦舉固多得人，然有或乏廉聲而舉充廉吏，或素昧平生而舉充所知，或不能文而舉可備著述。遂命臣僚自今有人則薦，無人則闕，其尤繆妄者覺察之。

嘉泰二年，令內外舉薦並具實跡以聞，自是濫舉之弊稍革。嘉定十二年，命監司、守臣舉十科政績所知自代，露章列薦，並籍記審察。任滿，則取其舉數多、有政績行誼者，升擢之。

宋初，內外小職任，長吏得自奏辟。熙寧間，悉罷歸選部。然要處職任，如沿邊兵官、防河捕盜、重課額務場之類，尋又立專法聽舉，於是辟置不能全廢也。既出常格，則憸人往往因之以行其私。元祐以來，屢行屢止。蓋處心公明，則得以用其所知，固為良法；苟徇私昧理，則才不為用，請屬賄賂，無所不有矣。又孰若付之銓曹而概以公法者哉？

建炎初，詔河北招撫、河東經制及安撫等使，皆得辟置將佐官屬；行在五軍並御營司將領，亦辟大小使臣。諸道郡縣殘破之餘，官吏解散，諸司誘人填闕，皆先領職而後奏給付身。於是州郡守將，皆假軍興之名，換易官屬，有罪籍未敘復、守選未參部者。朝論患之，乃令厘正，使歸部依格注擬。惟陝西五路、兩河、兩淮、京東等路經略安撫司屬官聽舉辟，餘路並罷。四年，初置諸鎮撫使，管內州縣官並許辟置。言者謂遠方之民，理宜綏撫。如峽州四縣，多用軍功或胥吏補知縣，欄吏補監稅，民被其害。遂命取峽州、江陵府、荊門軍、公安軍州縣官闕，委安撫司奏辟。命御史臺仍舊辟舉承務郎已上官充主簿、檢法官，不限資序。

紹興二年，臣僚又以「比年帥守、監司辟官，攙奪部注，朝廷不能奪，銓曹不能違，又多畀以添差不厘務之闕。上自監司、倅貳，下至掾屬、給使，一郡之中，兵官八九員，一務之中，監當六七員，數倍於前日。存無事之官，食至重之祿，所以重困生民。請裁省其闕，否則以宮廟之祿畀之。」遂命自今已就辟差理資任者，毋得據舊闕以妨下次。六年，詔諸道宣撫司，僚屬許本司奏辟，內京官以二年為任，願留再任者，取旨。自兵興，所辟官有經十年不退者，故條約焉。二十六年，詔已注知縣、縣令，不許奏辟。

孝宗初，詔內外有專法，辟闕並仍舊。乾道九年，命監司、帥臣，非有著令，不得創行奏辟；所辟毋得攙已差之闕，違者御史臺察之。淳熙三年，命自今極邊知縣、縣令闕官，專委本州守臣奏辟，毋得仍舊權攝；其見攝官留意民事百姓愛服者，許不以有無拘礙，特行奏辟。七年，詔未中銓、未曆任、初改秩人毋得差辟，著為令。

理宗寶慶二年，以廣南東、西路通判、幕職、教授等官，法未嘗許辟者，須於各官將滿之前具闕。如未有代者，即聽申部出闕，滿三月無人注擬，申省下本路。通判以下京官闕，從諸司奏辟。選人闕，從漕司定差。作邑未滿三年、作倅未滿二考，不許預期奏辟他闕。諸司屬官不許輒自辟置，或久闕正官，許令次官暫攝，待朝命方許奏辟。淳祐十一年，以御史臺申嚴銓法，禁監司、郡守辟親戚為屬吏。又選人無考第、舉主不及三員，及納粟人雖有考第、舉主，並不聽辟為令。寶祐三年，戒諸路監司、帥閫，不應辟而輒辟者，辟主及受辟之官，並與鐫秩。

考課。宋初循舊制，文武常參官各以曹務閑劇為月限，考滿即遷。太祖謂非循名責實之道，罷歲月敘遷之制。置審官院，考課中外職事。受代京朝官引對磨勘，非有勞績不進秩。其後立法，文臣五年、武臣七年，無贓私罪始得遷秩。曾犯贓罪，則文臣七年、武臣十年，中書、樞密院取旨。其七階選人，則考第資曆，無過犯或有勞績者遞遷，謂之「循資」。凡考第之法，內外選人，周一歲為一考，欠日不得成考。三考未替，更周一歲，書為第四考，已書之績，不得重計。初著令，州縣戶口準見戶十分增一，刺史、縣令進考，若耗一分，降考一等。建隆三年，又以科賦有欠逾十之一，及公事曠違嘗有制受罰者，皆如耗戶口降考。吏部南曹又舉周制，請州縣官益戶增稅，受代日並書於籍，凡千戶以下能增百戶減一選，減及三選以上，令賜章服，主簿升秩進階。能歸復逋亡之民者，亦如之。

是年，縣始置尉，頒《捕盜條》，給以三限，限各二十日，三限內獲者，令、尉等第議賞；三限外不獲，尉罰一月奉，令半之。尉三罰、令四罰，皆殿一選，三殿停官。令、尉與賊鬥而能盡獲者，賜緋升擢。乾德四年，詔諸縣令、佐有能招攜勸課，以致蕃庶民籍，租額出其元數，減一選，仍進一階。

太宗勵精圖治，遣官分行郡縣，廉察官吏。河南府法曹參軍高丕等，皆以不勝任免官。復詔諸道察舉部內官，第其優劣為三等：「政績尤異」為上，「職務粗治」為中，「臨事弛慢所蒞無狀」者為下。歲終以聞。先是，諸州掾曹及縣令、簿、尉，皆戶部南曹給印紙、曆子，俾州郡長吏書其績用愆過，秩滿，送有司差其殿最。詔有司申明，其諸州別給公據者罷之。判吏部南曹董淳言：「有司批書印曆，多所闕略，令漏書一事殿一選，三事降一資。」自是職事官依州縣給南曹曆子，天下知州、通判、京朝官厘務於外者，給以御前印紙，令書課績。時蔣元振知白州，為政清簡，民甚便之；秩滿，眾輒詣部使乞留，凡十有八年，未受代。姚益恭清白有才幹，知鄆州須城縣，鞭相不施，境內大治。淳化初，采訪使各言其狀，下詔褒嘉，賜元振絹三十匹、粟五十石，賜益恭對衣、銀帶、絹五十匹。

四年，始分置磨勘之司。審官院掌京朝官，考課院掌幕職、州縣官，廢差遣院，令審官總之。乃詔：「郡縣有治行尤異、吏民畏服、居官廉恪、蒞事明敏、鬥訟衰息、倉廩盈羨、寇盜翦滅、部內清肅者，本道轉運司各以名聞，當驛置赴闕，親問其狀加旌賞焉。其貪冒無狀、淹延鬥訟、逾越憲度、盜賊競起、部內不治者，亦條其狀以聞，當行貶斥。」

以翰林學士錢若水、樞密直學士劉昌言同知審官院，考覆功過，以定升降；又以判流內銓翰林學士蘇易簡、知制誥王旦等知考課院，重其職也。凡流內銓，主常調選人；考課院，主奏舉及曆任有殿最者。明年，帝親選京朝官三十餘人，自書戒諭之言於印紙曰：「勤政愛民，奉法除奸，方可書為勞績。」且謂錢若水曰：「奉法除奸之言，恐諸臣未喻，因而生事，可語之曰：『除奸之要，在乎奉法。』」至道初，罷考課院，並流內銓。二年，遣使廉察諸道長吏，得八人蒞事公正、惠愛及民，皆降璽書獎諭。

真宗即位，命審官院考京朝官殿最，引對遷秩。京朝官引對磨勘，自此始。先是，每恩慶，百僚多得序進。帝始罷之，惟郊祀恩許加勳、階、爵邑。帝察群臣有聞望者，得刑部郎中邊肅等二十有四人，令閣門再引對，觀其辭氣文藝，並得優升。景德初，令諸道辨察所部官吏能否，為三等：公勤廉幹惠及民者為上，幹事而無廉譽、清白而無治聲者為次，畏懦貪猥為下。

仁宗尤矜憐下吏，以銓法選人有私罪，皆未聽磨勘，諭近臣：「凡『門謝弗至』與『對揚失儀』，其毋以為罪。」又曰：「州縣秩卑，而長吏多鉤摭細故，文致之法，使不得自進，朕甚閔焉。」宰相王曾曰：「引對時，陛下酌其輕重而稍擢之，則下無滯才矣。」其後選人，有束鹿縣尉王得說，曆官寡過，書考最多而無保任者。帝察其孤貧，特擢為大理寺丞。天聖時，詔：「文武臣僚，非有勳德善狀，不得非時進秩；非次罷免者，毋以轉官帶職為例。兩省以上，舊法四年一遷官，今具履曆聽旨。京朝官磨勘年限，有私罪及曆任嘗有罪，先以情重輕及勤績與舉者數奏聽旨；若無私犯而著最課及有舉者，皆第遷之。自請厘物務於京師，五年一磨勘，因舉及選差勿拘。凡有善政異績，準事大小遷升，選人視此。」又定監物務入親民，次升通判，通判升知州，皆用舉者。舉數不足，毋輒關升。

慶曆三年，從輔臣范仲淹等奏定磨勘保任之法：自朝官至郎中、少卿，須清望官五人保任，始得遷。其後，知諫院劉元瑜以為適長奔競，非所以養廉恥，乃罷之。

八年，詔近臣論時政。翰林學士張方平言：「祖宗之時，文武官不立磨勘年歲，不為升遷次序。有才實者，從下位立見超擢，無才實者，守一官十餘年不轉。其任監當或知縣、通判、知州，至數任不遷。當時人皆自勉，非有勞效，知不得進。祥符之後，朝廷益循寬大，自監當入知縣，知縣入通判，通判入知州，皆以兩任為限；守官及三年，例得磨勘。先朝始行，未見有弊。及今年深，習以為常，皆謂分所宜得，無賢不肖，莫知所勸。願陛下稍革此制，其應磨勘敘遷，必有勞績；或特敕擇官保任者，即與轉遷；如無勞績又不因保任者，更增展年。其保任之法，須選擇清望有才識之人，命之舉官。如此，則是執政之臣舉清望官，委清望官舉親民官。凡官有闕，惟隨員數舉之，庶見急才愛民之意。」

嘉祐六年，下詔曰：「朕觀古者治世，牧民之吏，多稱其官，而百姓安其業。今求材之路非不廣，責善之法非不詳，而吏多失職，非稱所以為民之意。豈人材獨少而世變殊哉？殆不得久於其官故也。蓋智能才力之士，雖有興利除害、禁奸勸善之意，非假以歲月，則亦偷不為用，欲終厥功，其路無由。自今諸州縣守令，有清白不擾、政跡尤異而實惠及民者，本路若州連書同罪保舉，將政跡實狀以聞，中書門下察訪得實，許令再任。」

英宗治平三年，考課院言：「知磁州李田，再考在劣等。」 降監淄州鹽酒稅務。坐考劣降等，自田始。考績，舊，審定殿最格法，自發運使率而下至於知州，皆歸考課院，專以監司所第等級為據；至考監司，則總其甄別部吏能否，副以采訪才行，合二事為課，悉書「中等」，無高下。

神宗即位，凡職皆有課，凡課皆責實。監司所上守臣課不占等者，展年降資；而治狀優異者，增秩賜金帛，以璽書獎勵之。若監司以上，則命御史中丞、侍御史考校。凡縣令之課，以斷獄平允、賦入不擾、均役屏盜、勸課農桑、振恤饑窮、導修水利、戶籍增衍、整治簿書為最，而德義清謹、公平勒恪為善，參考治行，分定上、中、下等。至其能否尤殊絕者，別立優劣二等，歲上其狀，以詔賞罰。其入優劣者，賞罰尤峻。繼又令：一路長吏，無甚臧否，不須別為優劣二等，止因上、中、下三等區別以聞。是時，內外官職，各從所隸司以考核，而中書皆置之籍。每歲竟，或有除授，則稽差殿最，取其尤甚者而進退之。

熙寧五年，遂罷考課院。間遣使察訪，所至州縣，條其吏課。凡知州、通判上中書，縣令上司農，各注籍以相參考。惟侍從出守郡，聽不以考法，朝廷察其治焉。元豐元年，詔因勞效得酬賞，皆分五等，有司受其等而差進之。初一等，京朝官、大小使臣皆轉一官，選人資曆深者改京朝官，資淺者循兩資。次二等，隨其官高下升資，或減磨勘年。惟軍功、捕盜皆得改次等。京朝官自三等以下，賞以差減。若一人而該兩賞，許累計其等以遷。三年，詔：「御史臺六察按官，以所糾劾官司稽違失職事多寡為殿最，中書置簿以時書之，任滿，取旨升黜。」

元祐初，御史中丞劉摯言：「近者，朝廷主察名實，行綜核之政，下乃承之以刻；主行教化，擴寬洪之澤，而下乃為苟簡。先此追罪監司數人，為其掊斂害民耳；而昧者矯枉過正，乃欲以緩縱委靡為安靜。請申立監司考績之政，以常賦登耗、郡縣勤惰、刑獄當否、民俗休戚為之殿最，歲終用此以誅賞之。」文彥博又奏：「《唐六典》所載，以德行、才用、勞效三類察在選之士，參辨能否。今之選格特多，舉主、有軍功，斯為上矣。然舉主可求，軍功或妄，何可盡據？請委吏依仿三類，第其才德功效，送中書門下覆驗，取其應選者，引對而去留之。」詔令近臣議，議者請用《元豐考課令》，第為高下，以行升黜，歲毋過五人。後改立縣令課，有「四善」、「五最」之目，及增損監司、轉運課格，守令為五等減磨勘法。初，元祐嘗立吏、戶、刑三部郎官課。崇寧間，言者乞仿周制，歲終委省、寺、監、六曹之長，各考其屬，稽其官成，而三年遂校其勤惰，行賞罰焉。

大觀元年詔：「國家休養生民，垂百五十年。生齒日繁，而戶部民籍曾不加益，州縣於進丁、入老，收落失實，以故課役不均，皆守令弛職，可申嚴《考課法》。」然其考法，因時所尚，以示誘抑。若勸學、墾田、植桑棗、振貸、葬枯、興發坑冶、奉詔無違、誘進道徒、賦稅趣辦、能按贓吏，皆因事而增品目，舊法固不易也。但奉行不皆良吏，以請謁移實者亦多。

紹興二年，初詔監司、守臣舉行考課之法。時郡縣數罹兵燹，又命以「戶口增否」別立守令課，分上、中、下三等，每等分三甲置籍。守倅考縣令，監司考知州，考功會其已成，較其優劣而賞罰之。五年，立縣令四課：曰糾正稅籍，團結民兵，勸課農桑，勸勉孝悌。三歲，就緒者加旌賞，無善狀者汰之。

臣僚上言：「守令之治，其略有七：一曰宣詔令，二曰厚風俗，三曰勸農桑，四曰平獄訟，五曰理財賦，六曰興學校，七曰實戶口。得人，則七者皆舉。今之監司，實古刺史。比年守令奸貪，監司未嘗按發，玩弛之弊日甚。」而戶部侍郎張致遠亦言之。乃下詔戒飭監司，考察守令而舉按焉。頃之，有請令江、淮官久任，而課其功過者。帝曰：「朕昔為元帥時，見州縣官以三年為任，猶且一年立威信，二年守規矩，三年則務收人情，以為去計。今止以二年為任，雖有葺治之心，蓋亦無暇矣，可如所奏。」是時，歲以十五事考校監司，四善、四最考校縣令，違限不實者有罪。又詔監司，一歲再具所部知縣有無「善政顯著」、「繆懦不職」上之省。

十三年，詔淮東、京西路州縣，逐考批書，若增添戶口、勸課農桑、增修水利，歲終委監司覆實比較。守臣之條有九，通判之條十有四，令佐而下有差。二十五年，以州縣貪吏為虐，監司、郡守不訶察，遂命監司按郡守之縱容，台諫劾監司之失察，而每歲校其所按之多寡，以為殿最之課。二十七年，校書郎陳俊卿言：「古人各守一官終身，使易地而居，未必盡其能也。今監司、帥守，小州換大州，東路易西路；朝廷百執事，亦往往計日待遷，視所居之官，有如傳舍。望令有政術優異者，或增秩賜金，或待終秩而後遷。使久於其職，察其勤惰而升黜之。庶幾人安其分，而萬事舉矣。」詔三省行之。

隆興元年，命湖南、北路應守令增辟田疇，自一千頃以下轉磨勘有差，虧者展磨勘、降名次。二年，詔淮南、川峽、京西邊郡守令，能安輯流亡、勸課農桑首就緒者，本道監司以聞。乾道二年，廷臣上言：「國朝盛時，有京朝官考課，有幕職、州縣官考課，其後為審官院，為考課院，皆命中書或兩製臣僚校其能否，以施賞罰。望遵故事，應監司郡守朝辭日，別給御前曆子。如薦賢才為幾人，若為治錢穀，若為理獄訟，興某利，除某害，各為條目，使之黽勉從事。每考，令當職官吏從實批書，代還，使藉手陛見，然後詔執事精加考核。其風績有聞者，優與增秩；所蒞無狀者，罰之無赦。則賢者效職，而中下之才，亦皆強於為善矣。」帝乃命經筵官參照累朝考課之法，講而行之。

淳熙二年，因臣僚言，沿邊七路，每路以文臣一人充安撫使以治民，武臣一人充都總管以治兵。分舉其職，各奏其功，任必加久，歲考優劣。一年視其規畫，二年視其成效，三年視其大成，重議誅賞。臧否分為三等：治效顯著者為臧，貪刻庸繆者為否，無功無過者為平。時天子留意黜陟，諸道莫敢不奉承。於是得實者皆增秩升擢，而監司、牧伯舉按稽緩者輒降黜。行之十餘年，不免有弊，帝因諭輔臣曰：「臧否亦有喜怒之私，如諸司以為臧，一司以為否，必從眾為公，亦在精擇監司，而以台諫考察之，庶乎其可也。」光宗初，詔罷其令。

寧宗以郡國按刺，多徇私情，遂仿舊制，於御史臺別立考課一司，歲終各以能否之實聞於上，以詔升黜。其貪墨、昏懦致台諫奏劾者，坐監司、郡守以容庇之罪。

度宗咸淳三年，命參酌舊制，凡文武官一是以公勤、廉恪為主，而又職事修舉，斯為上等，公勤、廉恪各有一長為中等，既無廉聲又多繆政者考下等。其要則以御史臺總帥閫、監司，監司總守、倅，守、倅總州縣屬官。餘如戎司及屯軍大壘，則總之制司；或無製司，則並各郡總管、鈐轄並總於帥司。以逐路所部州郡多寡之數，分隸轉運、提舉、提刑三司。守倅月一考州縣屬官，監司會所隸守倅，製司會戎司、軍壘，遵照舊制互用文移，會其兵甲、獄訟、金穀之數，及各司屬官書擬公事、拘榷錢物、招軍備器之數，次月置冊，各申御史臺上之課籍。俟至半年，類考較前三年定為三等，中者無所賞罰，上者或轉官、或減磨勘，下者降官、展磨勘，各有等差。


Chinese text: This work was published before January 1, 1923, and is in the
public domain worldwide because the author died at least 100 years ago.
