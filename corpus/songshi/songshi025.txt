　　二年春正月丙戌朔，帝在揚州。丁亥，錄兩河流亡吏士。沿河給流民官田、牛、種。戊子，金人陷鄧州，安撫劉汲死之。辛卯，置行在榷貨務。壬辰，金人犯東京，宗澤遣將擊卻之。癸巳，復明法新科。甲午，詣壽寧寺，謁祖宗神主。乙未，金人破永興軍，前河東經制副使傅亮以兵降，經略使唐重、副總管楊宗閔、提舉軍馬陳迪、轉運副使桑景詢、判官曾謂、提點刑獄郭忠孝、經略司主管機宜文字王尚及其子建中俱死之。東平府兵馬鈐轄孔彥舟叛，渡淮犯黃州，守臣趙令峸拒之。丙申，詔：「自今犯枉法自盜贓者，中書籍其姓名，罪至徒者，永不錄用。金人陷均州，守臣楊彥明遁去。丁酉，金人陷房州。己亥，張遇焚真州。秘閣修撰孫昭遠為亂兵所害。庚子，遣主客員外郎謝亮為陝西撫諭使兼宣諭使，持詔賜夏國。張遇陷鎮江府，守臣錢伯言棄城走。辛丑，內侍邵成章坐輒言人臣除名、南雄州編管。金人陷鄭州，通判趙伯振死之。癸卯，金帥窩裏嗢陷濰州，又陷青州，尋棄去。丁未，詔諭流民、潰兵之為盜賊者，釋其罪。己酉，禁諸將引潰兵入蜀，置大散關使以審驗之。庚戌，遣考功員外郎傅雱為淮東京東西撫諭使。辛亥，王淵招降張遇，以所部萬人隸韓世忠。改授顯謨閣直學士孟忠厚為常德軍承宣使。詔凡後族毋任侍從官，著為令。金人焚鄧州。是月，以中奉大夫劉豫知濟南府。金人陷潁昌府，守臣孫默為所殺。經制司僚屬王擇仁復永興軍。金人陷秦州，經略使李復降；又犯熙河，經略使張深遣兵馬都監劉惟輔與戰於新店，敗之，斬其帥黑鋒。

　　二月丙辰，金人再犯東京，宗澤遣統制閻中立等拒之，中立戰死。戊午，移耿南仲于臨江軍。金人陷唐州。壬戌，安化軍節度副使宇文虛中應詔使絕域，復中大夫，召赴行在。癸亥，罷市易務。甲子，金人犯滑州，宗澤遣張捴救之，戰死。乙丑，澤遣判官范世延等表請帝還闕。河北賊楊進等詣澤降。丁卯，復延康、述古殿直學士為端明、樞密直學士。辛未，詔自今犯枉法自盜贓罪至死者，籍其貲。壬申，赦福州叛卒張員等。癸酉，金人陷蔡州，執守臣閻孝忠。丙子，金人陷淮寧府，守臣向子韶死之。丁丑，遣王貺等充金國軍前通問使。戊寅，責降知鎮江府趙子崧為單州團練副使、南雄州安置。己卯，奪秘書正字胡珵官，送梧州編管。朝奉大夫劉正彥應詔使絕域，授武德大夫、威州刺史，尋為禦營右軍副統制。庚申，以王淵為向德軍節度使。辛巳，武功大夫、和州防禦使馬擴奔真定五馬山砦聚兵，得皇弟信王榛於民間，奉之總制諸砦。壬午，詔京畿、京東西、河北、淮南路置振華軍八萬人。是月，成都守臣盧法原修城成。

　　三月辛卯，金人陷中山府。壬辰，詔諸路安撫使許便宜節制官吏。丁酉，初立《大小使臣呈試弓馬出官格》，先閱試，然後奏補。粘罕焚西京去。庚子，河南統制官翟進復西京，宗澤奏進為京西北路安撫制置使。丙午，遙授尚書右僕射何㮚為觀文殿大學士，中書侍郎陳過庭為資政殿大學士，同知樞密院事聶昌為資政殿大學士，並主管宮觀。時㮚已卒于金，昌為人所殺，朝遷未之知。過庭亦在金軍中。丁未，罷內外權局官之不應法者。遣楊應誠為大金、高麗國信使。己酉，張員等復作亂，擁眾突城出，命本路提點刑獄李芘討捕之。辛亥，以范瓊權同主管侍衛步軍司公事，屯真州。是月，金人陷鳳翔府，守臣劉清臣棄城去；又犯涇原，經略使統制官曲端遣將拒戰，敗之，金兵走同、華。石壕尉李彥仙舉兵復陝州。

　　夏四月丙辰，詔文臣從官至牧守、武臣管軍至遙郡，各舉所知二人。戊午，禁州縣責鄰保代輸逃戶稅役。宗澤遣將趙世興復滑州。乙丑，翟進以兵襲金帥兀室於河南，兵敗，其子亮死之。進又率御營統制韓世忠、京城都巡檢使丁進等兵戰於文家寺，又敗，世忠收餘兵南歸。兀室復入西京，尋棄去。隴右都護張嚴及金人戰於五里坡，敗績，死之。丁卯，金人入洺州。壬辰，軍賊孫琦焚隨州。癸未，入唐州。信王榛遣馬擴來奏事。是月，以榛為河外兵馬都元帥，擴為元帥府馬步軍都總管。

　　五月乙酉，許景衡罷。孫琦犯德安府。丙戌，命參酌元祐科舉條制，立詩賦、經義分試法。戊子，以翰林學士朱勝非為尚書右丞。辛卯，以金兵渡河，遣韓世忠、宗澤等逆戰。甲午，曲赦河北、陝西、京東路。福建轉運判官謝如意執張員等六人，誅之。丙申，復命宇文虛中為資政殿大學士，充金國祈請使。賊靳賽寇光山縣。戊戌，河北制置使王彥部兵渡河，屯滑州之沙店。癸卯，張愨薨。甲辰，金帥婁宿陷絳州。丁未，復置兩浙、福建提舉市舶司。己酉，秀州卒徐明等作亂，執守臣朱芾，迎前守趙叔近復領州事。命禦營中軍統制張俊討之。癸丑，罷借諸路職田。

　　六月乙卯，權罷邛州鑄錢，增印錢引。癸亥，建州卒葉濃等作亂，寇福州。甲子，親慮囚。乙丑，張俊至秀州，殺趙叔近，執徐明斬之。甲戌，葉濃陷福州。丁丑，詔江、浙沿流州軍練水軍，造戰艦。京畿、淮甸蝗。是月，以知延安府王庶節制陝西六路軍馬，涇原經略使統制官曲端為節制司都統制。永興軍經略使郭琰逐王擇仁，擇仁奔興元。

　　秋七月甲申，葉濃入寧德縣，復還建州，命張俊同兩浙提點刑獄趙哲率兵討之。丙戌，詔吏部審量京官，非政和以後進書頌及直赴殿試人，乃聽參選。宗澤薨。丁亥，詔百官坐祭京、王黼擬授而廢者，許自新復用。戊子，禁軍中抉目刳心之刑。壬辰，選江、浙州軍正兵、土兵六之一赴行在。乙未，以郭仲荀為京城副留守。戊戌，錄內外諸軍將士功。辛丑，以春霖、夏旱蝗，詔監司、郡守條上闕政，州郡災甚者蠲田賦。甲辰，以降授北京留守杜充復樞密直學士，為開封尹、東京留守。

　　八月甲寅，初鑄禦寶三。甲戌，禦集英殿策試禮部進士。罷殿中侍御史馬伸，尋責濮州。河北、京東捉殺使李成叛。辛巳，犯宿州。是月，二帝徙居韓州。

　　九月甲申，丁進叛，復寇淮西。庚寅，賜禮部進士李易以下四百五十一人及第、出身，特奏名進士皆許調官。壬辰，召侍從所舉褚宗諤等二十一人驛赴行在。癸巳，金人陷冀州，將官李政死之。甲午，金人再犯永興軍，經略使郭琰棄城，退保義穀。辛丑，陝西節制司兵官賀師範及金人戰于八公原，敗績，死之。丙午，復所減京官奉。丁未，東京留守統制官薛廣及金人戰於相州，敗死。己酉，郭三益薨。是秋，窩裏嗢、撻懶破五馬山砦，信王榛不知所終。馬擴軍敗於北京之清平。

　　冬十月甲寅，命揚州浚隍修城。閱江、淮州郡水軍。楊應誠還自高麗。戊午，遣劉光世討李成。壬戌，禁江、浙閉糴。癸亥，粘罕圍濮州，遣韓世忠、範瓊領兵至東平、開德府，分道拒戰，又命馬擴援之。甲子，命孟忠厚奉隆祐太后幸杭州。楊進復叛，攻汝、洛，命翟進擊於鳴皋山，翟進戰死。丙子，罷吏部審量崇甯、大觀以來濫賞，止令自陳。是月，劉正彥擊丁進，降之。

　　十一月辛巳朔，提舉嵩山崇福宮李綱責授單州團練副使、萬安軍安置。劉光世及李成戰於新息縣，成敗走。高麗國王王楷遣其臣尹彥頤入見。金人圍陝州，守臣李彥仙拒戰，卻之。壬辰，金人陷延安府，權知府劉選、總管馬忠皆遁，通判府事魏彥明死之。癸巳，趙哲大破葉濃於建州城下，濃遁而降，復謀為變，張俊禽斬之。乙未，金人陷濮州，執守臣楊粹中，又陷開德府，守臣王棣死之。以魏行可充金國軍前通問使。庚子，詣壽寧寺朝饗祖宗神主。壬寅，冬至，祀昊天上帝於圜丘，以太祖配，大赦。金人陷相州，守臣趙不試死之。甲辰，陷德州，兵馬都監趙叔皎死之。庚戌，立士庶子弟習射補官法。是月，節制陝西軍馬王庶為都統制曲端所拘，奪其印。四川茶馬趙開罷官買賣茶，給引通商如政和法。金人犯晉甯軍，守臣徐徽言拒卻之，知府州折可求以城降。金人陷淄州。涇原兵馬都監吳玠襲斬史斌。濱州賊蓋進陷棣州，守臣薑剛之死之。京東賊李民詣行在請降，王淵殲其眾，留民為將。十二月乙卯，太后至杭州，扈從統制苗傅以其軍八千人駐奉國寺。庚申，金人犯東平府，京東西路制置使權邦彥棄城去，又犯濟南府，守臣劉豫以城降。甲子，金人陷大名府，提點刑獄郭永罵敵不屈，死之，轉運判官裴億降。又陷襲慶府。乙丑，陷虢州。丙寅，初命修國史。己巳，以黃潛善為尚書左僕射兼門下侍郎，汪伯彥右僕射兼中書侍郎，顏岐門下侍郎，朱勝非中書侍郎，兵部尚書盧益同知樞密院事。辛未，金人犯青州。丁丑，特進致仕余深、金紫光祿大夫致仕薛昂並分司，進昌軍、徽州居住。耿南仲再責單州別駕，唐恪追落觀文殿大學士。戊寅，以禮部侍郎張浚兼禦營參贊軍事，教習長兵。是冬，杜充決黃河，自泗入淮，以阻金兵。

　　三年春正月庚辰朔，帝在揚州。以京西北路兵馬鈐轄翟興為河南尹、京西北路安撫制置兼招討使。京西賊貴仲正陷岳州。甲申，以資政殿學士路允迪簽書樞密院事。丁亥，金人再陷青州，又陷濰州，焚城而去。京東安撫劉洪道入青州守之。己丑，奉安西京會聖宮累朝御容于壽寧寺。占城國入貢。趣大金通問使李鄴、周望、宋彥通、吳德休等往軍前。辛卯，陝州都統邵興及金人戰於潼關，敗之。復虢州。乙未，杜充遣岳飛、桑仲討其叛將張用於城南，其徒王善救之，官軍敗績。庚子，張用、王善寇淮寧府，守臣馮長寧卻之。詔：「百官聞警遣家屬避兵，致物情動搖者，流。」丙午，粘罕陷徐州，守臣王復及子倚死之，軍校趙立結鄉兵為興復計。禦營平寇左將軍韓世忠軍潰于沭陽，其將張遇死，世忠奔鹽城。金兵執淮陽守臣李寬，殺轉運副使李跋，以騎兵三千取彭城，間道趣淮甸。戊申，至泗州。

　　二月庚戌朔，始聽士民從便避兵。命劉正彥部兵衛皇子、六宮如杭州。江、淮制置使劉光世阻淮拒金人，敵未至，自潰。金人犯楚州，守臣朱琳降。辛亥，金人陷天長軍。壬子，內侍鄺詢報金兵至，帝被甲馳幸鎮江府。是日，金兵過楊子橋。癸丑，遊騎至瓜洲，太常少卿季陵奉太廟神主行，金兵追之，失太祖神主。王淵請幸杭州。命留朱勝非守鎮江，以吏部尚書呂頤浩為資政殿大學士、江淮制置使，都巡檢使劉光世為殿前都指揮使，充行在五軍制置使，駐鎮江府，控扼江口。主管馬軍司楊惟忠節制江東軍馬，駐江寧府。是夕，發鎮江，次呂城鎮。金人入真州。甲寅，次常州。禦營統制王亦謀據江寧，不克而遁。禦營平寇前將軍范瓊自東平引兵至壽春，其部兵殺守臣鄧紹密。丙辰，次平江府。丁巳，金人犯泰州，守臣曾班以城降。丁進縱兵剽掠，王淵誘誅之。戊午，次吳江縣，命朱勝非節制平江府、秀州控扼軍馬，禮部侍郎張浚副之。又命勝非兼禦營副使。留王淵守平江。以忠訓郎劉俊民為閣門祗候，齎書使金軍。詔錄用張邦昌親屬，仍命俊民持邦昌貽金人約和書稿以行。金人陷滄州，守臣劉錫棄城走。己未，次秀州。命呂頤浩往來經制長江，以龍圖閣待制、知江州陳彥文為沿江措置使。庚申，次崇德縣。呂頤浩從行，即拜同簽書樞密院事、江淮兩浙制置使，以兵二千還屯京口。又命禦營中軍統制張俊以兵八千守吳江，吏部員外郎鄭資之為沿江防托，監察御史林之平為沿海防托，募海舟守隘。壬戌，駐蹕杭州。金人陷晉寧軍，守臣徐徽言死之。癸亥，下詔罪己，求直言。令有司具舟常、潤，迎濟衣冠、軍民家屬。省儀物、膳羞，出宮人之無職掌者。乙丑，降德音；赦雜犯死罪以下囚，放還士大夫被竄斥者，惟李綱罪在不赦，更不放還。蓋用黃潛善計，罪綱以謝金人。置江寧府榷貨務都茶場。丁卯，百官入見，應迪功郎以上並赴朝參。戊辰，出米十萬斛，即杭、秀、常、湖州、平江府損直以糶，濟東北流寓之人。金人焚揚州。己巳，用御史中丞張澂言，罷黃潛善、汪伯彥，以戶部尚書葉夢得為尚書左丞，澂為右丞。庚午，詔平江、鎮江府、常、湖、杭、越州，具寓居京朝官已上姓名以備簡拔。分命浙西監司等官，募土豪守千秋、垂腳、襄陽諸嶺，以扼宣、常諸州險要。金人去揚州。辛未，詔禦營使司唯掌行在五軍，凡邊防經制並歸三省、樞密。金人過高郵軍，守臣趙士瑗棄城走。潰兵宋進犯泰州，守臣曾班遁。壬申，罷軍期司掊斂民財者。呂頤浩遣將陳彥渡江襲金餘兵，復揚州。癸酉，靳賽犯通州。韓世忠小校李在叛據高郵。甲 戌，黃潛善、汪伯彥並落職。乙亥，召朱勝非赴行在，留張浚駐平江。贈陳東、歐陽澈承事郎，官有服親一人，恤其家。召馬伸赴行在，卒，贈直龍圖閣。丙子，詔士民直言時政得失。是月，以王庶為陝西節制使、知京兆府，節制司都統制曲端為鄜延經略使、知延安府。張用據確山，號「張莽蕩」。

　　三月己卯朔，日中有黑子。庚辰，以朱勝非為尚書右僕射兼中書侍郎。辛巳，葉夢得罷，以盧益為尚書左丞，未拜，復罷為資政殿學士。禦營都統制王淵同簽書樞密院事，呂頤浩為江南東路安撫制置使、知江寧府。壬午，詔王淵免進呈書押本院文字。扈從統制苗傅忿王淵驟得君，劉正彥怨招降劇盜而賞薄。帝在揚州，閹宦用事恣橫，諸將多疾之。癸未，傅、正彥等叛，勒兵向闕，殺王淵及內侍康履以下百餘人。帝登樓，以傅為慶遠軍承宣使、禦營使司增統制，正彥渭州觀察使、副都統制。傅等迫帝遜位於皇子魏國公，請隆祐太后垂簾同聽政。是夕，帝移禦顯寧寺。甲申，尊帝為睿聖仁孝皇帝，以顯寧寺為睿聖宮，大赦。以張澂兼中書侍郎，韓世忠為禦營使司提舉一行事務，前軍統制張俊為秦鳳副總管，分其眾隸諸軍。丁亥，以東京留守杜充為資政殿大學士、節制京東西路。殿前副都指揮使、東京副留守郭仲荀進昭化軍節度使。分竄內侍藍珪、高邈、張去為、張旦、曾擇、陳永錫于嶺南諸州。擇已行，傅追還，殺之。呂頤浩至江寧。戊子，以端明殿學士王孝迪為中書侍郎、盧益為尚書左丞。張俊部眾八千至平江，張浚諭以決策起兵問罪，約呂頤浩、劉光世招韓世忠來會。己丑，改元明受。張浚奏乞睿聖皇帝親總要務。庚寅，百官始朝睿聖宮，以苗傅為武當軍節度使，劉正彥為武成軍節度使，劉光世為太尉、淮南制置使，范瓊為慶遠軍節度、湖北制置使，楊惟忠加少保，張浚為禮部尚書，及呂頤浩並赴行在。傅等以禦營中軍統制吳湛主管步軍司；黃潛善、汪伯彥並分司，衡、永州居住；王孝迪、盧益為大金國信使；進士黃大本、吳時敏為先期告請使。置行在都茶場。呂頤浩奏請睿聖皇帝復大位。金人陷鄜州。癸巳，張浚命節制司參議官辛道宗措置海舶，遣布衣馮晳番持書說傅、正彥。甲午，有司請尊太后為太皇太后，不許。呂頤浩率勤王兵萬人發江寧。乙未，再貶黃潛善鎮東軍節度副使、英州安置。劉光世部兵會呂頤浩於丹陽。丙申，韓世忠自鹽城收散卒至平江，張俊假兵二千。戊戌，赴行在。辛丑，傅等以世忠為定國軍節度使張俊為武甯軍節度使、知鳳翔府，張浚責黃州團練副使、郴州安置。俊等皆不受。傅等遣軍駐臨平，拒勤王兵。壬寅，日中黑子沒。盧益罷。呂頤浩至平江。水賊邵青入泗州。癸卯，太后詔：睿聖皇帝宜稱皇太弟、天下兵馬大元帥、康王，皇帝稱皇太侄、監國。賜傅、正彥鐵券。呂頤浩、張浚傳檄中外討傅、正彥，執黃大本下獄。乙巳，太后降旨睿聖皇帝處分兵馬重事。張俊率兵發平江，劉光世繼之。丙午 ，張浚同知樞密院事，翰林學士李邴、御史中丞鄭鐧並同簽書樞密院事。呂頤浩、張浚發平江。丁未，次吳江，奏乞建炎皇帝還即尊位。朱勝非召傅、正彥至都堂議復辟，傅等遂朝睿聖宮。金人陷京東諸郡，劉洪道棄青州去。撻懶以劉豫知東平府、節制河南州郡。趙立復徐州。

　　夏四月戊申朔，太后下詔還政，皇帝復大位。帝還宮，與太后御前殿垂簾，詔尊太后為隆祐皇太后。己酉，詔訪求太祖神主。以苗傅為淮西制置使，劉正彥副之。庚戌，復紀年建炎。命張浚知樞密院事，苗傅、劉正彥並檢校少保。呂頤浩、張浚軍次臨平，苗翊、馬柔吉拒戰不勝，傅、正彥引兵二千夜遁。辛亥，皇太后撤簾。呂頤浩等入見。傅犯富陽、新城二縣，遣統制王德、喬仲福追擊之。癸未，朱勝非、顏岐、王孝迪、張澂、路允迪俱罷。以呂頤浩為尚書右僕射兼中書侍郎，李邴尚書右丞，鄭鐧簽書樞密院事。甲寅，以劉光世為太尉、禦營副使，韓世忠為武勝軍節度使、御前左軍都統制，張俊為鎮西軍節度使、御前右軍都統制，勤王所僚屬將佐進官有差。主管殿前司王元、左言並責官，英、賀州安置。樞密都承旨馬瑗停官、永州居住。吏部員外郎范仲熊、浙西安撫司主管機宜文字時希孟並除名，柳州、吉陽軍編管。斬中軍統制吳湛、工部侍郎王世修於市。贈王淵開府儀同三司。乙卯，大赦。舉行仁宗法度，應嘉祐條制與今不同者，自官制役法外，賞格從重，條約從寬。罷上供不急之物。元祐石刻黨人官職、恩數追復未盡者，令其家自陳。許中外直言。丁巳，禁內侍交通主兵官及饋遺假貸、借役禁兵、干預朝政。庚申，詔尚書左右僕射並帶同中書門下平章事，改門下、中書侍郎為參知政事，省尚書左、右丞。以李邴參知政事。詔行在職事官各舉所知，並省館學、寺監等官。苗傅犯衢州。癸亥，以給事中周望為江、浙制置使。丁卯，帝發杭州，留鄭鐧衛皇太后，以韓世忠為江、浙制置使，及劉光世追討傅、正彥。己巳，詔：傅、正彥、苗瑀、苗翊、張逵不赦，餘黨並原。壬申，立子魏國公旉為皇太子。赦傅党王鈞甫、馬柔吉罪，許其自歸。丙子，範瓊自光、蘄引兵屯洪州。是月，劉文舜寇濠州。西北賊薛慶襲據高郵軍。

　　五月戊寅朔，帝次常州，以張浚為宣撫處置使，以川、陝、京西、湖南北路隸之，聽便宜黜陟。庚辰，苗傅統領官張翼斬王鈞甫、馬柔吉降。辛巳，次鎮江府，遣祭張愨、陳東墓，詔恤其家。癸未，以翰林學士滕康同簽書樞密院事。乙酉，至江寧府，駐蹕神霄宮，改府名建康。起復朝散郎洪皓為大金通問使。丁亥，以徽猷閣直學士陳彥文提領水軍，措置江、浙防托。召藍珪等速還朝。己丑，韓世忠追討傅、正彥於浦城縣，獲正彥，傅遁走。張浚撫諭薛慶于高郵，為慶所留。乙未，浚罷。以禦營前軍統制王曁燮為淮南招撫使。己亥，復置中書門下省檢正官，省左、右司郎中二員。苗傅裨將江池殺苗翊，降于周望。傅走建陽縣，土豪詹標執之以獻。辛丑，張浚還自高郵。復命知樞密院事。是月，翟興擊殺楊進餘黨，復推其徒劉可拒官軍。

　　六月戊申朔，以東京留守杜充引兵赴行在，命兼宣撫處置副使，節制淮南、京東西路。己酉，以久雨，召郎官已上言闕政，呂頤浩請令實封以聞。遂用司勳員外郎趙鼎言，罷王安石配享神宗廟庭，以司馬光配。王善攻淮寧府不克，轉寇宿州，統領王冠戰敗之。甲寅，罷賞功司。乙卯，命恤死事者家，且錄其後。升浙西安撫使康允之為制置使。丙辰，劉光世招安苗傅將韓雋。戊午，命江、浙、淮南引塘濼、開畎澮，以阻金兵。庚申，皇太后至建康府。辛酉，以久陰，下詔以四失罪己：一曰昧經邦之大略，二曰昧戡難之遠圖，三曰無綏人之德，四曰失馭臣之柄。仍榜朝堂，遍諭天下，使知朕悔過之意。以帶禦器械李質權同主管殿前司。乙丑，以建康府路安撫使連南夫兼建康府、宣、徽、太平等州制置使。丁卯，右司諫袁植請誅黃潛善及失守者權邦彥等九人。詔：「朕方念咎責己，豈可盡以過失歸於臣下？」遂罷植知池州，以趙鼎為右司諫。癸酉，置樞密院檢詳官。以右司郎中劉甯止為沿江措置副使。甲戌，移禦行宮。乙亥，詔諭中外：「以迫近防秋，請太后率宗室迎奉神主如江表，百司庶府非軍旅之事者，並令從行。朕與輔臣宿將備禦寇敵，應接中原。官吏民士家屬南去者，有司毋禁。」金人陷磁州。是夏，賊貴仲正降。

　　秋七月戊寅，贈王復為資政殿學士。己卯，親慮囚。辛巳，苗傅、劉正彥伏誅。癸未，進韓世忠檢校少保、武勝昭慶軍節度使、禦營使司都統制。范瓊自洪州入朝，以瓊為禦營使司提舉一行事務，後軍統制辛企宗為都統制。命學士院草夏國書、大金國表本付張浚。甲申，詔以苗、劉之變，當軸大臣不能身衛社稷，朱勝非、顏岐、路允迪並落職，張澂衡州居住。以知廬州胡舜陟為淮西制置使，知江州權邦彥兼本路制置使。金人犯山東，安撫使劉洪道棄濰州遁，萊州守將張成舉城降。丁亥，以範瓊跋扈無狀，收下大理獄，分其兵隸神武五軍。皇太子薨，諡元懿。戊子，鄭鐧薨。己丑，以資政殿大學士王綯參知政事，兵部尚書周望同簽書樞密院事。庚寅，仙井監鄉貢進士李時雨上書，乞選立宗子系屬人心，帝怒，斥還鄉里。辛卯，升杭州為臨安府。壬辰，言者又論範瓊逼遷徽宗及迎立張邦昌，瓊辭伏，賜死，子弟皆流嶺南。劉洪道復青州，執金守向大猷。乙未，遣謝亮使夏國。丁酉，遣崔縱使金軍前。庚子，張浚發行在。辛丑，王曁燮與靳賽遇，合戰，敗績。壬寅，命李邴、滕康權知三省、樞密院事，扈從太后如洪州，楊惟忠將兵萬人以衛。以杜充同知樞密院事兼宣撫處置副使。乙巳，詔江西、閩、廣、荊湖諸路團教峒丁、槍杖手。山東賊郭仲威陷淮陽軍。翟興引兵入汝州，與賊王俊戰，敗之。

　　八月己酉，移浙西安撫司於鎮江府。庚戌，李邴罷。壬子，以吏部尚書劉玨為端明殿學士、權同知三省、樞密院事。甲寅，王庶罷。以徽猷閣直學士、知慶陽府王似為陝西節制使。劉文舜入舒州。己未，太后發建康。丁卯，遣杜時亮使金軍前。

　　閏八月丁丑朔，以胡舜陟為沿江都制置使，集英殿修撰王羲叔副之。丁亥，輔逵掠漣水軍，殺軍使郝璘，率眾降于王曁燮。己丑，以呂頤浩守尚書左僕射，杜充守右僕射，並同中書門下平章事。庚寅，起居郎胡寅上書言二十事，呂頤浩不悅，罷之。辛卯，命杜充兼江、淮宣撫使、守建康，前軍統制王曁燮隸之，韓世忠為漸西置使守鎮江，劉光世為江東宣撫使守太平、池州，並受充節制。丁酉，太后至洪州。己亥，減福建、廣南歲上供銀三之一。詔制置使唯用兵聽便宜，餘事悉禁。壬寅，帝發建康，復還浙西，張俊、辛企宗以其軍從。甲辰，次鎮江府。賜陳東家金。張浚次襄陽，招官軍、義兵分屯襄、郢、唐、鄧，以程千秋、李允文節制。是月，知濟南府宮儀及金人數戰於密州，兵潰，儀及劉洪道俱奔淮南，守將李逵以密州降金。靳賽詣劉光世降。

　　九月丙午朔，日有食之。諜報金人治舟師，將由海道窺江、浙，遣韓世忠控守圌山、福山。辛亥，次平江府。壬子，金人陷單州、興仁府，遂陷南京，執守臣淩唐佐，降之。癸丑，以周望為兩浙、荊湖等路宣撫使，總兵守平江。翰林學士張守同簽書樞密院事。命劉光世移屯江州。丙辰，遣張邵等充金國軍前通問使。金人陷沂州。卻高麗入貢使。張浚承制罷知潭州辛炳，起復直龍圖閣向子諲代之。丁巳，蠲諸路青苗積欠錢。辛酉，知鼎州邢倞坐結耶律餘睹，再責汝州團練副使、英州安置。癸亥，賜宿、泗州都大提舉使李成軍絹二萬匹，成尋復叛。己巳，以胡舜陟為兩浙宣撫司參謀官，知鎮江府陳邦光為沿江都制置使。庚午，以工部侍郎湯東野知平江府兼浙西制置使。辛未，追復鄒浩龍圖閣待制。壬申夜，潭州禁卒作亂，謀竄不果，向子諲隨招安之。甲戌，金帥婁宿犯長安，經略使郭琰棄城遁，河北賊酈瓊圍光州。

　　冬十月丙子朔，詔按察官歲上所發擿贓吏姓名以為殿最。庚辰，禁諸軍擅入川、陝。癸未，帝至杭州，復如浙東。庚寅，渡浙江。郭仲威詣周望降，望以仲威為本司統制。辛卯，李成陷滁州，殺守臣向子伋。壬辰，帝至越州。癸巳，命提舉廣西峒丁李棫市馬，邕州置牧養務。戊戌，初命東南八路歲收經制五項錢輸行在。張浚治兵於興元府。金人陷壽春府。庚子，陷黃州，守臣趙令峸死之。辛丑，張浚以同主管川、陝茶馬趙開為隨軍轉運使，專總四川財賦。金人自黃州濟江，劉光世引軍遁，知江州韓梠棄城去。金人自大冶縣趨洪州。是月，京西賊劉滿陷信陽軍，殺守臣趙士負。盜入宿州，殺通判盛修已。

　　十一月乙巳朔，金人犯廬州，守臣李會以城降。王善叛降金，金人執之。丁未，詔降雜犯死罪，釋流以下囚，聽李綱自便，追復宋齊愈官。貴仲正犯荊南，兵馬鈐轄渠成與戰，斬之。戊申，金帥兀犯和州，守臣李儔以城降，通判唐璟死之。己酉，張浚出行關、陝。兀陷無為軍，守臣李知幾棄城走。壬子，太后退保虔州。江西制置使王子獻棄洪州走。丁巳，金人陷臨江軍，守臣吳將之遁。戊午，遣孫悟等充金國軍前致書使。金人陷洪州，權知州李積中以城降。撫、袁二州守臣王仲山、王仲嶷皆降。淮賊劉忠犯蘄州，韓世清逆戰，破之。忠入舒州，殺通判孫知微。庚申，金人陷真州，守臣向子忞棄城去。辛酉，太后至吉州。壬戌，金人犯建康府，陷溧水，縣尉潘振死之。癸亥，金人陷太平州。主管步軍司閭勍自西京奉累朝御容至行在，詔奉安于天慶觀，尋命勍節制淮西軍馬，以拒金人。甲子，杜充遣都統制陳淬、岳飛等及金人戰于馬家渡，王曁燮以軍先遁，淬敗績，死之。乙丑，以檢正諸房公事傅崧卿為浙東防遏使。太后發吉州，次太和縣。護衛統制杜彥及後軍楊世雄率眾叛，犯永豐縣，知縣事趙訓之死之。金人至太和縣，太后自萬安陸行如虔州。丁卯，十詔回浙西迎敵。金人犯吉州，守臣楊淵棄城走，又陷六安軍。己巳，帝發越州，次錢清鎮。庚午，復還越州。以周望同知樞密院事，仍兼兩浙宣撫使守平江，殿前都指揮使郭仲荀為副使守越州，右軍都統制張俊為浙東制置使從行。御史中丞范宗尹參知政事。辛未，兀入建康府，守臣陳邦光、戶部尚書李棁迎拜，通判楊邦乂拒之。癸酉，帝如明州。金人犯建昌軍，兵馬監押蔡延世擊卻之。甲戌，兀殺楊邦乂。韓世忠自鎮江引兵之江陰軍。江、淮宣撫司潰卒李選攻陷鎮江。淮丁兵馬都監王宗望以濠州降于金。是月，張浚至秦州。桑仲自唐州犯襄陽，京西制置使程千秋敗走，仲遂據襄陽。

　　十二月乙亥朔，張浚承制廢積石軍。丙子，帝至明州。丁丑，江、淮西撫司準備將戚方擁眾叛，犯鎮江府，殺守臣胡唐老。辛巳，金人陷常州，守臣周杞遣赤心隊官劉晏擊走之。金人陷廣德軍。殺守臣周烈。劉光世引兵趨南康軍。壬午，定議航海避兵，禁卒張寶等憚行，謀亂，命呂頤浩等伏兵，執寶等十七人斬之。甲申，張浚承制拜涇原經略使曲端為威武大將軍、宣撫處置使司都統制。乙酉，兀犯臨安府，守臣康允之棄城走，錢塘縣令朱蹕死之。己丑，帝乘樓船次定海縣，給行在諸軍雪寒錢。辛卯，留范宗尹、趙鼎於明州以候金使。癸巳，帝次昌國縣。乙未，杜彥犯潭州，殺通判孟彥卿、趙民彥。金人屠洪州。戊戌，金人犯越州，安撫使李鄴以城降，衛士唐琦袖巨石要擊金帥琶八不克，死之。郭仲荀棄軍奔溫州。庚子，移幸溫、台。癸卯，黃潛善卒于英州。李成自滁州引兵之淮西。


Chinese text: This work was published before January 1, 1923, and is in the
public domain worldwide because the author died at least 100 years ago.
