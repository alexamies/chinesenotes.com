太祖三

　　五年春正月壬辰朔，雨雪，不御殿。禁鐵鑄浮屠及佛像。庚子，前盧氏縣尉鄢陵許永年七十有五，自言父瓊年九十九，兩兄皆八十餘，乞一官以便養。因召瓊厚賜之，授永鄢陵令。壬寅，省州縣小吏及直力人。乙巳，罷襄州歲貢魚。

　　二月丙子，詔沿河十七州各置河隄判官一員。庚辰，以鳳州七房銀冶為開寶監。庚寅，以兵部侍郎劉熙古參知政事。

　　閏月壬辰，禮部試進士安守亮等諸科共三十八人，召對講武殿，始放榜。庚戌，升密州為安化軍節度。

　　三月庚午，賜潁州龍騎指揮使仇興及兵士錢。辛未，占城國王波美稅遣使來獻方物。壬申，幸教船池習戰。乙酉，殿中侍御史張穆坐贓棄市。

　　夏四月庚寅朔，三佛齊國主釋利烏耶遣使來獻方物。丙午，遣使檢視水災田。丙寅，遣使諸州捕虎。

　　五月庚申，賜恩赦侯劉鋹錢一百五十萬。乙丑，命近臣祈晴。併廣南州十三、縣三十九。丙寅，罷嶺南採珠媚川都卒為靜江軍。辛未，河決濮陽，命潁州團練使曹翰往塞之。甲戌，以霖雨，出後宮五十餘人，賜予以遣之。丁亥，河南、北淫雨，澶、滑、濟、鄆、曹、濮六州大水。

　　六月己丑，河決陽武，汴決穀熟。丁酉，詔：淫雨河決，沿河民田有為水害者，有司具聞除租。戊申，修陽武隄。

　　秋七月己未，右拾遺張恂坐贓棄市。癸未，邕、容等州獠人作亂。

　　八月庚寅，高麗國王王昭遣使獻方物。己亥，廣州行營都監朱憲大破獠賊於容州。癸卯，升宿州為保靜軍節度，罷密州仍為防禦。

　　九月丁巳朔，日有食之。癸酉，李崇矩以鎮國軍節度使罷。

　　冬十月庚子，幸河陽節度使張仁超第視疾。甲辰，試道流，不才者勒歸俗。

　　十一月己未，李繼明、藥繼清大破獠賊於英州。癸亥，禁僧道習天文地理。己巳，禁舉人寄應。庚辰，命參知政事薛居正、呂餘慶兼淮、湖、嶺、蜀轉運使。

　　十二月乙酉朔，祈雪。己亥，畋近郊。開封尹光義暴疾，遂如其第視之。甲寅，內班董延諤坐監務盜芻粟，杖殺之。詔合入令錄者引見後方注。乙卯，大雨雪。 是歲，大饑。

　　六年春正月丙辰朔，不御殿。置蜀水陸轉運計度使。癸酉，修魏縣河。

　　二月丙戌朔，棣州兵馬監押、殿直傅延翰謀反，伏誅。丙申，曹州饑，漕太倉米二萬石振之。己亥，吳越國進銀裝花舫、金香師子。

　　三月乙卯朔，周鄭王殂於房州，上素服發哀，輟朝十日，諡曰恭帝，命還葬慶陵之側，陵曰順陵。己未，復密州為安化軍節度。庚申，覆試進士於講武殿，賜宋準及下第徐士廉等諸科百二十七人及第。乙亥，賜宋準等宴錢二十萬。大食國遣使來獻。翰林學士、知貢舉李昉坐試人失當，責授太常少卿。試朝臣死王事者子陸坦等，賜進士出身。丙子，幸相國寺觀新修塔。

　　夏四月丁亥，召開封尹光義、天平軍節度使石守信等賞花習射於苑中。辛丑，遣盧多遜為江南國信使。甲辰，占城國王悉利陀盤印茶遣使來獻方物。丙午，黎州保塞蠻來歸。戊申，詔修五代史。

　　五月庚申，劉熙古以戶部尚書致仕。詔：中書吏擅權多姦贓，兼用流內州縣官。己巳，交州丁璉遣使貢方物。幸玉津園觀刈麥。辛巳，殺右拾遺馬適。

　　六月辛卯，閱在京百司吏，黜為農者四百人。癸巳，占城國遣使獻方物。隰州巡檢使李謙溥拔北漢七砦。癸卯，雷有鄰告宰相趙普黨堂吏胡贊等不法，贊及李可度並杖、籍沒。庚戌，詔參知政事與宰相趙普分知印押班奏事。

　　秋七月壬子朔，詔諸州府置司寇參軍，以進士、明經者為之。丙辰，減廣南無名率錢。

　　八月乙酉，罷成都府偽蜀嫁裝稅。辛卯，賜布衣王澤方同學究出身。丁酉，泗州推官侯濟坐試判假手，杖、除名。甲辰，趙普罷為河陽三城節度使、同平章事。辛酉，幸都亭驛。

　　九月丁卯，餘慶以尚書左丞罷。己巳，封光義為晉王、兼侍中，德昭同中書門下平章事，薛居正為門下侍郎、同平章政事，戶部侍郎、樞密副使沈義倫為中書侍郎、同平章事，石守信兼侍中，盧多遜中書舍人、參知政事。壬申，詔晉王光義班宰相上。

　　冬十月甲申，葬周恭帝，不視朝。丁亥，幸玉津園觀稼。戊子，流星出文昌、北斗。甲辰，特赦諸官吏姦贓。

　　十一月癸丑，詔常參官進士及第者各舉文學一人。

　　十二月壬午，命近臣祈雪。丙午，前中書舍人、參知政事多遜起復視事。行開寶通禮。限度僧法，諸州僧帳及百人歲許度一人。

　　七年春正月庚戌，不御殿。庚申，占城國王波美稅遣使獻方物。齊州野蠶成繭。癸亥，左拾遺秦亶、太子中允呂鵠並坐贓，宥死，杖、除名。

　　二月庚辰朔，日有食之。丙戌，日有二黑子。癸卯，命近臣祈雨。詔：詩、書、易三經學究，依三經、三傳資敘入官。乙巳，太子中舍胡德沖坐隱官錢，棄市。

　　三月乙丑，三佛齊國王遣使獻方物。

　　夏四月丙午，遣使檢嶺南民田。

　　五月戊申朔，殿中侍御史李瑩坐受南唐饋遺，責授右讚善大夫。甲寅，以布衣齊得一為章丘主簿。乙丑，詔市二價者以枉法論。丙寅，幸講武池觀習水戰。丙子，又幸講武池，遂幸玉津園。

　　六月丙申，河中府饑，發粟三萬石振之。己亥，淮溢入泗州城；壬寅，安陽河溢，皆壞民居。

　　秋七月壬子，幸講武池觀習水戰，遂幸玉津園。丙辰，南丹州溪洞酋帥莫洪燕內附。詔減成都府鹽錢。庚午，太子中允李仁友坐不法，棄市。

　　八月戊寅，吳越國王遣使來朝貢。丁亥，諭吳越伐江南。戊子，陳州貢芝草，一本四十九莖。己丑，幸講武池，賜習水戰軍士錢。戊戌，殿中丞趙象坐擅稅，除名。甲辰，幸講武池，觀習水戰，遂幸玉津園。

　　九月癸亥，命宣徽南院使、義成軍節度使曹彬為西南路行營馬步軍戰櫂都部署，山南東道節度使潘美為都監，潁州團練使曹翰為先鋒都指揮使，將兵十萬出荊南，以伐江南。將行，召曹彬、潘美，戒之曰：「城陷之日，慎無殺戮；設若困鬬，則李煜一門，不可加害。」丁卯，以知制誥李穆為江南國信使。

　　冬十月甲申，幸迎春苑，登汴隄觀戰艦東下。丙戌，又幸迎春苑，登汴隄觀諸軍習戰，遂幸東水門，發戰櫂東下。江南進絹數萬，御衣、金帶、器用數百事。壬辰，曹彬等將舟師、步騎發江陵，水陸並進。丁酉，命吳越王錢俶為昇州東南行營招撫制置使。己亥，曹彬收下峽口，獲指揮使王仁震、王宴、錢興。

　　閏月己酉，克池州。丁巳，敗江南軍於銅陵。庚申，命宰相、參知政事更知日曆。壬戌，彬等拔蕪湖、當塗兩縣，駐軍采石。癸亥，詔減湖南新製茶。甲子，薛居正等上新編五代史，賜器幣有差。丁卯，彬敗江南軍于采石，擒兵馬部署楊收、都監孫震等千人，為浮梁以濟。

　　十一月癸未，黥李從善部下及江南水軍一千三百九十人為歸化軍。甲申，詔省劍南、山南等道屬縣主簿。丁亥，秦、晉旱，免蒲、陝、晉、絳、同、解六州逋賦，關西諸州免其半。己丑，知漢陽軍李恕敗江南水軍於鄂。甲午，曹彬敗江南軍於新林砦。辛丑，命知雄州孫全興答涿州修好書。壬寅，大食國遣使獻方物。

　　十二月己酉，彬敗江南軍於白鷺洲。辛亥，命近臣祈雪。甲子，吳越王帥兵圍常州，獲其人馬，尋拔利城砦。丙寅，彬敗江南軍於新林港。己巳，左拾遺劉祺坐受賂，黥面、杖配沙門島。庚午，北漢寇晉州，守臣武守琦敗之於洪洞。壬申，吳越王敗江南軍於常州北界。

　　八年春正月甲戌朔，以出師，不御殿。丙子，知池州樊若水敗江南軍於州界；田欽祚敗江南軍於溧水，斬其都統使李雄。乙酉，御長春殿，謂宰相曰：「朕觀為臣者比多不能有終，豈忠孝薄而無以享厚福耶？」宰相居正等頓首謝。庚寅，曹彬拔昇州城南水砦。

　　二月癸丑，彬敗江南軍於白鷺洲。乙卯，拔昇州關城。丁巳，太子中允徐昭文坐抑人售物，除籍。甲子，知揚州侯陟敗江南軍於宣化鎮。戊辰，覆試進士於講武殿，賜王嗣宗等三十一人、諸科紀自成等三十四人及第。

　　三月乙酉，賜王嗣宗等宴錢二十萬。己丑，命祈雨。庚寅，彬敗江南軍於江中。己亥，契丹遣使克沙骨慎思以書來講和。知潞州藥繼能拔北漢鷹澗堡。辛丑，召契丹使於講武殿觀習射。壬寅，遣內侍王繼恩領兵赴昇州。大食國遣使來朝獻。

　　夏四月乙巳，幸東水磑。癸丑，幸都亭驛閱新戰船。丁巳，吳越王拔常州。壬戌，彬等敗江南軍於秦淮北。戊辰，幸玉津園觀種稻，遂幸講武池觀習水戰。庚午，詔嶺南盜贓滿十貫以上者死。幸西水磑。

　　五月壬申朔，以吳越國王錢俶守太師、尚書令，益食邑。知桂陽監張侃發前官隱沒羨銀，追罪兵部郎中董樞、右讚善大夫孔璘，殺之，太子洗馬趙瑜杖配海島；侃受賞，遷屯田員外郎。辛巳，祈晴。甲申，江南寧遠軍及沿江砦並降。乙酉，詔武岡、長沙等十縣民為賊鹵掠者蠲其逋租，仍給復一年。甲午，安南都護丁璉遣使來貢。辛丑，河決濮州。

　　六月壬寅，曹彬等遣使言，敗江南軍於其城下。丁未，宋州觀察判官崔絢、錄事參軍馬德休並坐贓棄市。辛亥，河決澶州頓丘。甲子，彗出柳，長四丈，辰見東方。

　　秋七月辛未朔，日有食之。庚辰，遣閣門使郝崇信、太常丞呂端使契丹。癸未，西天東印土王子穰結說囉來朝獻。甲申，詔吳越王班師。己亥，山後兩林鬼主、懷化將軍勿尼等來朝獻。

　　八月乙卯，幸東水磑觀魚，遂幸北園。辛酉，詔權停今年貢舉。壬戌，契丹遣左衛大將軍耶律霸德等致御衣、玉帶、名馬。西南蕃順化王子若廢等來獻名馬。癸亥，丁德裕敗潤州兵於城下。

　　九月壬申，狩近郊，逐兔，馬蹶墜地，因引佩刀刺馬殺之。既而悔之，曰：「吾為天下主，輕事畋獵，又何罪馬哉！」自是遂不復獵。戊寅，潤州降。

　　冬十月己亥朔，江南主遣徐鉉、周惟簡來乞緩師。辛亥，詔郡國令佐察民有孝悌力田、奇材異行或文武可用者遣詣闕。丁巳，修西京宮闕。江南主貢銀五萬兩、絹五萬匹，乞緩師。戊午，改潤州鎮海軍節度為鎮江軍節度。幸晉王北園。己未，曹彬遣都虞候劉遇破江南軍於皖口，擒其將朱令贇、王暉。

　　十一月辛未，江南主遣徐鉉等再奉表乞緩師，不報。甲申，曹彬夜敗江南軍於城下。丙戌，以校書郎宋準、殿直邢文慶充賀契丹正旦使。乙未，曹彬克昇州，俘其國主煜，江南平，凡得州十九、軍三、縣一百八十、戶六十五萬五千六十。臨視新龍興寺。

　　十二月庚子，幸惠民河觀築堰。辛丑，赦江南，復一歲；兵戈所經，二歲。戊申，三佛齊遣使來獻方物。己酉，幸龍興寺。辛亥，免開封府諸縣今年秋租十之三。己未，以恩赦侯劉鋹為彭城郡公。甲子，契丹遣使耶律烏正來賀正旦。丁卯，吳越國王乞以長春節朝覲，從之。

　　九年春正月辛未，御明德門，見李煜於樓下，不用獻俘儀。壬申，大赦，減死罪一等。乙亥，封李煜為違命侯，子弟臣僚班爵有差。己卯，江南昭武軍節度使留後盧絳焚掠州縣。庚辰，詔郊西京。癸巳，晉王率文武上尊號，不允。

　　二月癸卯，三上表，不允。庚戌，以曹彬為樞密使。辛亥，命德昭迎勞吳越國王錢俶於宋州。契丹遣使耶律延寧頁以御衣、玉帶、名馬、散馬、白鶻來賀長春節。乙卯，吳越王奏內客省使丁德裕貪很，貶房州刺史。丁巳，觀禮賢宅。戊午，以盧多遜為吏部侍郎，仍參知政事。己未，吳越國王錢俶偕子惟濬等朝於崇德殿，進銀絹以萬計。賜俶衣帶鞍馬，遂以禮賢宅居之，宴於長安殿。壬戌，錢俶進賀平昇州銀絹、乳香、吳綾、紬綿、錢茶、犀象、香藥，皆億萬計。甲子，召晉王、吳越國王並其子等射於苑中，俶進御衣、壽星、通犀帶及金器。丁卯，幸禮賢宅，賜俶金器及銀絹倍萬。

　　三月己巳，俶進助南郊銀絹、乳香以萬計。庚午，賜俶劍履上殿，詔書不名。癸酉，以皇子德芳為檢校太保、貴州防禦使，中書侍郎、同平章事沈義倫為大內都部署，右衛大將軍王仁贍權判留司、三司兼知開封府事。丙子，幸西京。己卯，次鞏縣，拜安陵，號慟隕絕者久之。庚辰，賜河南府民今年田租之半，奉陵戶復一年。辛巳，至洛陽。庚寅，大雨，分命近臣詣諸祠廟祈晴。辛卯，幸廣化寺，開無畏三藏塔。

　　夏四月己亥，雨霽。庚子，有事圜丘，迴御五鳳樓大赦，十惡、故殺者不原，貶降責免者量移敘用，諸流配及逋欠悉放，諸官未贈恩者悉覃賞。壬寅，大宴，賜親王、近臣、列校襲衣、金帶、鞍馬、器幣有差。丙午，駕還。辛亥，上至自洛。丁巳，曹翰拔江州，屠之，擒牙校宋德明、胡則等。詔益晉王食邑，光美、德昭並加開府儀同三司，德芳益食邑，薛居正、沈義倫加光祿大夫，樞密使曹彬、宣徽北院使潘美加特進，吳越國王錢俶益食邑，內外文武臣僚咸進階封。己未，著令旬假為休沐。丙寅，大食國王珂黎拂遣使蒲希密來獻方物。

　　五月己巳，幸東水磑，遂幸飛龍院，觀漁金水河。甲戌，遣司勳員外郎和峴往江南路採訪。殺盧絳。庚辰，幸講武池，遂幸玉津園觀稼。宋州大風，壞城樓、官民舍幾五千間。甲申，以閣門副使田守奇等充賀契丹生辰使。晉州以北漢嵐、石、憲三州巡檢使王洪武等來獻。

　　六月庚子，步至晉王邸，命作機輪，輓金水河注邸中為池。癸卯，吳越王進銀、絹、綿以倍萬計。乙卯，熒惑入南斗。

　　秋七月戊辰，幸晉王第觀新池。丙子，幸京兆尹光美第視疾。戊寅，再幸光美第。泉州節度使陳洪進乞朝覲。丙戌，命近臣祈晴。丁亥，命修先代帝王及五嶽四瀆祠廟。庚寅，幸光美第。

　　八月乙未朔，吳越國王進射火箭軍士。己亥，幸新龍興寺。辛丑，太子中允郭思齊坐贓棄市。乙巳，幸等覺院，遂幸東染院，賜工人錢。又幸控鶴營觀習射，賜帛有差。又幸開寶寺觀藏經。丁未，遣侍衛馬軍都指揮使党進、宣徽北院使潘美伐北漢。丙辰，遣使率兵分五道入太原。

　　九月甲子，幸綾錦院。庚午，權高麗國事王伷遣使來朝獻。党進敗北漢軍於太原城北。辛巳，命忻、代行營都監郭進遷山後諸州民。庚寅，幸城南池亭，遂幸禮賢宅，又幸晉王第。

　　冬十月甲午朔旦，賜文武百官衣有差。丁酉，兵馬監押馬繼恩率兵入河東界，焚蕩四十餘砦。己亥，幸西教場。庚子，鎮州巡檢郭進焚壽陽縣，俘九千人。辛丑，晉、隰巡檢穆彥璋入河東，俘二千餘人。党進敗北漢軍於太原城北。己酉，吳越王獻馴象。癸丑夕，帝崩於萬歲殿，年五十，殯於殿西階，諡曰英武聖文神德皇帝，廟號太祖。太平興國二年四月乙卯，葬永昌陵。大中祥符元年，加上尊諡曰啟運立極英武睿文神德聖功至明大孝皇帝。

　　帝性孝友節儉，質任自然，不事矯飾。受禪之初，頗好微行，或諫其輕出。曰：「帝王之興，自有天命，周世宗見諸將方面大耳者皆殺之，我終日侍側，不能害也。」既而微行愈數，有諫，輒語之曰：「有天命者任自為之，不汝禁也。」一日，罷朝，坐便殿，不樂者久之。左右請其故。曰：「爾謂為天子容易耶？早作乘快誤決一事，故不樂耳。」汴京新宮成，御正殿坐，令洞開諸門，謂左右曰：「此如我心，少有邪曲，人皆見之。」

　　吳越錢俶來朝，自宰相以下咸請留俶而取其地，帝不聽，遣俶歸國。及辭，取群臣留俶章疏數十軸，封識遺俶，戒以途中密觀，俶屆途啟視，皆留己不遣之章也。俶自是感懼，江南平，遂乞納土。南漢劉鋹在其國，好置酖以毒臣下。既歸朝，從幸講武池，帝酌卮酒賜鋹，鋹疑有毒，捧杯泣曰：「臣罪在不赦，陛下既待臣以不死，願為大梁布衣，觀太平之盛，未敢飲此酒。」帝笑而謂之曰：「朕推赤心於人腹中，寧肯爾耶？」即取鋹酒自飲，別酌以賜鋹。

　　王彥升擅殺韓通，雖預佐命，終身不與節鉞。王全斌入蜀，貪恣殺降，雖有大功，即加貶絀。

　　宮中葦簾，緣用青布；常服之衣，浣濯至再。魏國長公主襦飾翠羽，戒勿復用，又教之曰：「汝生長富貴，當念惜福。」見孟昶寶裝溺器，摏而碎之，曰：「汝以七寶飾此，當以何器貯食？所為如是，不亡何待！」

　　晚好讀書，嘗讀二典，歎曰：「堯、舜之罪四凶，止從投竄，何近代法網之密乎！」謂宰相曰：「五代諸侯跋扈，有枉法殺人者，朝廷置而不問。人命至重，姑息藩鎮，當若是耶？自今諸州決大辟，錄案聞奏，付刑部覆視之。」遂著為令。

　　乾德改元，先諭宰相曰：「年號須擇前代所未有者。」三年，蜀平，蜀宮人入內，帝見其鏡背有志「乾德四年鑄」者，召竇儀等詰之。儀對曰：「此必蜀物，蜀主嘗有此號。」乃大喜曰：「作相須讀書人。」由是大重儒者。

　　受命杜太后，傳位太宗。太宗嘗病亟，帝往視之，親為灼艾，太宗覺痛，帝亦取艾自灸。每對近臣言：太宗龍行虎步，生時有異，他日必為太平天子，福德吾所不及云。

　　讚曰：昔者堯、舜以禪代，湯、武以征伐，皆南面而有天下。四聖人者往，世道升降，否泰推移。當斯民塗炭之秋，皇天眷求民主，亦惟責其濟斯世而已。使其必得四聖人之才，而後以其行事畀之，則生民平治之期，殆無日也。

　　五季亂極，宋太祖起介胄之中，踐九五之位，原其得國，視晉、漢、周亦豈甚相絕哉？及其發號施令，名藩大將，俯首聽命，四方列國，次第削平，此非人力所易致也。建隆以來，釋藩鎮兵權，繩贓吏重法，以塞濁亂之源。州郡司牧，下至令錄、幕職，躬自引對；務農興學，慎罰薄斂，與世休息，迄於丕平；治定功成，制禮作樂。在位十有七年之間，而三百餘載之基，傳之子孫，世有典則。遂使三代而降，考論聲明文物之治，道德仁義之風，宋於漢、唐，蓋無讓焉。嗚呼，創業垂統之君，規模若是，亦可謂遠也已矣！


Chinese text: This work was published before January 1, 1923, and is in the
public domain worldwide because the author died at least 100 years ago.
