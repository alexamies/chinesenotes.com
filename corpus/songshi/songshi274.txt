王贊
維基百科標誌　维基百科條目︰王贊
王贊，澶州觀城人。少為小吏，累遷本州馬步軍都虞候。周世宗鎮澶淵，每旬決囚，贊引律令辨析中理，問之，知其嘗事學問，即署右職。及即位，補東頭供奉官，累遷右驍衛將軍、三司副使。時張美為使，世宗問：「京城衛兵歲廩幾何？」美不能對，贊代奏甚悉，美因是銜之。及征關南，言於世宗，以贊為客省使，領河北諸州計度使。五代以來，姑息藩鎮，有司不敢繩以法，贊所至，發擿姦伏，無所畏忌，振舉綱領，號為稱職，由是邊臣切齒。師還，復為三司副使。

建隆初，始平李重進，太祖素知贊材幹，可委以完葺，即令知揚州。既行，舟覆於閶橋下，溺死，親屬隨沒者三人。上甚嗟悼，謂左右曰：「溺吾樞密使矣！」蓋將大用也。賻其家絹三百匹，米、麥各二百斛。

張保續
維基百科標誌　维基百科條目︰張保續
張保續，字嗣光，京兆萬年人。父洪，唐左武衛上將軍，保續以蔭補太廟齋郎。梁貞明中，調補臨濟尉，選充四方館通事舍人。後唐天成初，領瓜州官告國信副使。郊祀，改右贊善大夫。晉天福中，歷太府、光祿二少卿，職同正，領通事舍人。開運二年，契丹入寇，杜重威、李守貞、符彥卿等率兵禦之。命保續馳騎往來軍中諭機事。既而大破敵於陽城，使還，以本官充西上閤門副使。明年，使荊南，復命轉東上閤門副使。契丹犯闕，被驅北徙，留范陽，歲餘逃歸。

漢乾祐初，出為隴州防禦使。周祖革命，召為東上閤門副使，從平慕容彥超。累遷引進副使、知閤門事。世宗即位，授西上閤門使。明年，進秩東上閤門使。從上征淮南，會壽州納款，遣保續先往慰撫，及劉仁贍率將卒出降，以功遷判四方館事，就遷客省使。從平瓦橋關，奉使吳越。

宋初，遷衛尉卿，判四方館、客省、閤門事。

保續性介直，好儉素，在閤門前後四十年，善宣贊辭，令聽者傾聳。累使藩國不辱命。歷事六朝，未嘗有過。從征李筠，以足疾留河內，後歸京師。建隆三年，卒，年六十四。

趙玭
維基百科標誌　维基百科條目︰趙玭
趙玭，澶州人。家富於財。晉天福中，以納粟助邊用，補集賢小史，調濮州司戶參軍。刺史白重進以其年少，欲試以事，因以滯獄授之。玭為平決，悉能中理。重進移刺虢、成二州，連辟為從事。會契丹構難，秦帥何重建獻地於蜀，孟知祥署高彥儔秦州節度，成為支郡，因署玭秦、成、階等州觀察判官。

周顯德初，命王景帥兵討秦鳳。彥儔出兵救援，未至，聞軍敗，因潰歸。玭閉門不納，召官屬諭之曰：「今中朝兵甲無敵於天下，自用師西征，戰無不勝。蜀中所遣，將皆武勇者，卒皆驍銳者，然殺戮遁逃之外，幾無孑遺。我輩安忍坐受其禍？去危就安，當在今日。」眾皆俯伏聽命。玭遂以城歸朝。世宗欲命以藩鎮，宰相范質不可，乃授郢州刺史，歷汝、密、澤三州刺史。

建隆中，入為宗正卿。乾德初，出為泰州刺史。二年，改左監門衛大將軍、判三司。玭狂躁婞直，多忤上旨，太祖頗優容之。嘗廉得宰相趙普私市秦、隴大木事，潛以奏白，然懼普知，因稱足疾求解職。五年春，罷使，守本官。自是累獻密疏，皆留中不出，常疑普中傷。六年，詣闕，納所授告命，詔勒歸私第。又請退居鄆州，不許。玭不勝忿，踰年，伺普入朝，馬前揚言其短。上聞之，召玭及普於便殿，面質其事。玭大言詆普販木規利，上怒，促令集百官逐普，且諭其事。王溥等奏玭誣罔大臣，普事得解。上詰責玭，命武士撾之，令御史鞫於殿庭。普為營救，得寬其罰，黜為汝州牙校。太平興國三年卒，年五十八。

盧懷忠
維基百科標誌　维基百科條目︰盧懷忠
盧懷忠，瀛州河間人。少有膂力，善騎射。漢乾祐初，寓居河中，值李守貞之叛，周祖圍其城，懷忠夜踰城出見，陳攻取便宜。河中平，奏補供奉官。從征慕容彥超於兗州。顯德初，監沂州軍，以所部破海州，功居多。世宗議北征，先遣懷忠按視出師道路。三關平，遷如京副使。

宋初，遷內酒坊副使。會朗州軍亂，太祖將出師致討，遣懷忠使荊南，因謂曰：「江陵人情去就，山川向背，我欲盡知之。」懷忠使還，奏曰：「繼沖甲兵雖整，而控弦不過三萬；年穀雖登，而民苦於暴斂。南邇長沙，東距金陵，西迫巴蜀，北奉朝廷。觀其形勢，蓋日不暇給矣。」太祖召宰相范質等謂曰：「江陵四分五裂之國，今出師湖南，假道荊渚，因而下之，萬全策也。」即以懷忠為前軍步軍都監。荊湖平，以功遷內酒坊使。

乾德二年，改判四方館事，知江陵府。四年，王師伐蜀。江陵當峽、江會衝，以供億之勞，遷客省使。又明年，使江南還，中途遇疾，肩輿歸京師。太祖遣醫丸艾以賜之，未幾卒，年四十九。大中祥符四年，錄其子熙為校書郎。

王繼勳
維基百科標誌　维基百科條目︰王繼勳
王繼勳，陝州平陸人。隸河中府為牙校。李守貞之叛，令繼勳據潼關，為郭從義所破，走還河中。俄白文珂、劉詞領兵至城下，守貞又遣繼勳與其愛將聶知遇夜出攻河西砦，復為漢兵所敗，被創而遁。繼勳度守貞必敗，遂踰城出降，周祖奏補供奉官。廣順初，領汾州刺史，充晉、磁、隰等州緣邊巡檢，歷憲、麟、石、磁四州刺史。

宋初，遷磁州團練使，坐境上用兵失律、荊罕儒陷陣，責授右監門衛率。初平荊襄，命權知道州，未幾，授本州刺史。州境與廣南接，劉鋹屢引兵入寇，繼勳因上言嶺表可圖之狀。及王師南伐，以為賀州道行營馬步軍都監。繼勳有武勇，在軍陣，常用鐵鞭、鐵槊、鐵楇，軍中目為「王三鐵」。

丁德裕
維基百科標誌　维基百科條目︰丁德裕
丁德裕，洺州臨洺人。父審琦，彰武軍節度。周廣順初，以蔭補供奉官。宋初，歷通事舍人、西上閤門副使。建隆三年，遷東上閤門使。從慕容延釗平荊湖，以功授引進使。又與潘美、尹崇珂克郴州，遷客省使。乾德五年，遷內客省使。時成都初平，群寇大起，用為西川都巡檢使，與閤門副使張延通同率師討之，擒賊帥康祚，磔於市。歲餘，盡平其黨。頗與延通不協，歸朝，告其陰事，延通坐棄市。又奏轉運使、禮部郎中李鉉嘗醉酒，言涉指斥。上怒，驛召鉉下御史案之。鉉言德裕在蜀日屢以事請求，多拒之，皆有狀。御史以聞。太祖悟，止坐鉉酒失，責授左贊善大夫。未幾，德裕亦出知潞州。

會征江南，遣德裕為常州行營兵馬都監，領吳越兵，助主帥進討。常州平，命權知州事。又改昇州東南路行營都監，敗潤州軍五千餘於城下。及拔潤州，移領常、潤等州經略巡檢使。德裕以傾險為眾所惡，恃勢剛狠，不恤士卒，黷貨無厭，越人苦之。錢俶奏其事，貶房州刺史，卒。

張延通
維基百科標誌　维基百科條目︰張延通
張延通，潞州潞城人。父彥成，周右金吾衛上將軍。延通性穎悟，有才幹，蔭補供奉官。宋初，歷通事舍人，遷東上閤門副使。開寶中，為西川兵馬都監。太祖以蜀寇未平，命同內客省使丁德裕、引進副使王班、內臣張嶼領兵屯蜀部。德裕頗專恣，延通面質其短，德裕銜之。又與張嶼不協，延通亦為和解之，德裕疑延通與嶼為黨，益不悅。會太祖征太原，有使自行在至，備言太祖當盛暑躬冒矢石，勞頓萬狀。延通曰：「主上勤勞若此，而吾輩日享安樂。」蓋言不自安也。德裕不答。會張嶼先歸闕，太祖賜予甚厚。延通、德裕繼至，則召延通顧問，而待德裕稍薄。德裕頗疑懼，遂奏延通嘗對眾言涉指斥，且多不法事，指嶼為黨。太祖怒，即收延通、張嶼及王班下御史臺鞫之，延通等引伏。太祖始欲捨之，及引問，延通抗對不遜，遂斬之。嶼、班並內臣王仁吉並仗脊，嶼配流沙門島，班許州，仁吉西窯務，時開寶二年也。

梁迥
維基百科標誌　维基百科條目︰梁迥
梁迥，博州聊城人。少為吏部小史。周世宗在藩邸日，得給事左右。及嗣位，補殿直，改供奉官，四遷至左藏庫使。

太祖將討西蜀，以迥監秦州戍兵。蜀平，改監霸州兵，轉宮苑使。從征太原還，會命蜀州刺史聶章為沁州兵馬部署，以迥監其軍。無何，幷人入寇，迥與閻彥進同率兵擊敗之，以功遷東上閤門使。開寶五年，命為廣南道兵馬都監兼諸州巡檢。

八年，奉使江南。迥素貪冒，外務矯飾，初若嚴毅不可犯，雖饋食亦不受，江南人頗憚之。既而奉以貲貨，殆直數萬緡，迥即大喜過望，登舟縱酒，繼日宴樂。及歸，戀戀不發，人多笑之。暨王師伐金陵，命迥與潘美、劉遇率步兵先赴荊南。且以迥護行營步兵及左廂戰棹，與吳人戰采石，殺獲甚眾。江南平，以功領順州團練使。

太宗即位，判四方館事，領禁軍戍澤州。太平興國三年，錢俶來朝，命往淮、泗迎勞。夏，汴水大決，詔迥發畿內丁男三千護塞汴口。四年，征太原，以迥為行營前軍馬步軍都監，督軍攻城，中流矢四。車駕還，命與孟玄哲、崔翰率兵屯定州，以功遷引進使。五年，受詔與潘美城幷州於三交，及築緣邊堡障。七年，李繼遷寇邊，以迥領兵護銀、夏州。八年，召歸，授唐州防禦使，令赴職。

雍熙二年，繼遷誘殺都巡檢使曹光實，乘勢數寇邊。復召迥為銀、夏都巡檢使，赴邊捍禦之。三年夏，卒於銀州官舍，年五十九。

迥性粗率，尤不喜文士，故事，節帥出鎮及來朝，便殿宴勞，翰林學士皆預坐。開寶中，迥為閤門使，白太祖曰：「陛下宴犒將帥，安用此輩預坐？」自是罷之。至淳化中，翰林學士蘇易簡白於太宗，始復預焉。大中祥符八年，錄迥子廷翰為奉職。

史珪
維基百科標誌　维基百科條目︰史珪
史珪，河南洛陽人。父暉，晉嚴衛指揮使。珪少以武勇隸軍籍，周顯德中，遷小校。太祖領禁衛，以珪給事左右。及受禪，用為御馬直隊長，四遷馬步軍副都軍頭兼控鶴、弓弩、大劍都指揮使。開寶六年，加都軍頭，領毅州刺史。

太祖初臨御，欲周知外事，令珪博訪。珪廉得數事白於上，驗之皆實，由是信之，後乃漸肆威福。民有市官物不當價者，珪告其欺罔，當置法，列肆無不側目。上聞之，因下詔曰：「古人以獄市為寄者，蓋知小民唯利是從，不可盡法而繩之也。況先甲之令，未嘗申明。苟陷人於刑，深非理道。將禁其二價，宜示以明文，自今應市易官物，有妄增價直欺罔官錢者，案鞫得實，並以枉法論。其犯在詔前者，一切不問。」自是珪不復敢言。

時德州刺史郭貴知邢州，國子監丞梁夢昇知德州，貴族人親吏之在德州者頗為姦利，夢昇以法繩之。貴素與珪善，遣人以其事告珪，圖去夢昇。珪悉記於紙，將伺便言之。一日，上因言：「爾來中外所任，皆得其人。」珪遽曰：「今之文臣，亦未必皆善。」乃探懷中所記以進，曰：「秖如知德州梁夢昇欺蔑刺史郭貴，幾至於死。」上曰：「此必刺史所為不法。夢昇，真清強吏也。」因以所記紙付中書曰：「即以夢昇為贊善大夫。」既又曰：「與左贊善。」珪以譖不行，居常怏怏。九年，坐漏泄禁中語，出為光州刺史。會歲饑，淮、蔡民流入州境，珪不待聞，即開倉減價以糶，所全活甚眾，吏民詣闕請植碑頌德者數百人。

太平興國初，以為揚、楚等九州都巡檢使。四年，征太原，命珪與彰信軍節度劉遇攻城北面。從征幽州，坐所部逗撓失律，責授定武行軍司馬。數月，召為右衛將軍、領平州刺史。督浚惠民河，自尉氏達京九十里，數旬而畢，民咸便之。會江、淮民麹謀首等數十百人聚為盜，命珪率龍猛騎兵五百往捕，悉獲之。六年，遷隰州刺史，知保州、靜戎軍。上緣邊便宜十五事，皆從之。

雍熙中，從曹彬征幽州，為押陣部署，以所部下涿州。師還，卒，年六十一。珪多智數，好以甘言小惠取譽於人，故所至不忍其去云。

田欽祚
維基百科標誌　维基百科條目︰田欽祚
田欽祚，潁州汝陰人。父令方，漢虢州團練使。帳下伶人靖邊庭妻有美色，令方私之，邊庭不勝忿。會陝西三叛連衡，關輔間人情大擾。邊庭率其徒數人夜縋入州廨，害令方，因掠郡民投趙思綰，至潼關，與守關使者戰，遂敗散。朝廷錄欽祚為殿直，改供奉官。周世宗征淮南，為前軍都監。從征關南還，會塞澶淵決河，命欽祚領禁兵護役，因令督治澶州城。淮人寇高密，刺史王萬威求濟師，命欽祚領州兵援之，既至，圍解。

宋初，遷閤門通事舍人。乾德二年冬，討蜀，為北路先鋒都監，令乘傳往來宣達機事。孟昶降，奉捷書馳奏，遷西上閤門副使。蜀土寇亂，又遣欽祚率師討平之。四年春，幷人寇樂平，從羅彥瓌拒之，獨以所部三千人破寇，擒副將一人，俘獲甚眾，以功遷西上閤門使。開寶二年，又與何繼筠破賊兵於石嶺關，領賀州刺史，判四方館使。三年，契丹寇中山，以欽祚為定州路兵馬都部署。與戰遂城，自旦及晡，殺傷甚眾。欽祚馬中流矢踣，騎士王超授欽祚以馬，軍復振，敵解去。朝廷將議討江表，遣欽祚覘之，還奏合旨，江南所得寶貨直三千萬，悉以賜欽祚。會興師，首命欽祚與曹彬、李漢瓊率騎軍先赴江陵，就命為昇州西南路行營馬軍兼左廂戰棹都監。領兵敗吳軍萬餘於溧水，斬其主帥李雄等五人，擒裨將二人。進圍金陵，為南面攻城部署。既平，以功加領汾州防禦使。

太平興國初，遷引進使，為晉州都鈐轄。太原驍將楊業率眾寇洪洞縣，欽祚擊敗之，斬首千餘級，獲馬數百。太宗賜欽祚白金五千兩，令市宅。四年，從征太原，護前鋒騎兵，屯石嶺關以扞契丹。

欽祚性剛戾負氣，多所忤犯，與主帥郭進不協，進戰功高，屢為欽祚所陵，心不能甘，遂自縊死。初，賊兵奄至，進出戰，欽祚但閉壁自守，既去，又不追。所受月奉芻粟，多販鬻規利，為部下所訴，責授睦州團練使。車駕北巡，以為幽州西路行營壕砦都監。六年秋，改房州團練使，逾年，又改柳州。嶺外多瘴氣，因遘疾，累表乞生還闕下。上憐之，遷郢州團練使。在郡二年，入覲，欽祚見上，涕泣不已。以為銀、夏、綏、宥都巡檢使，俄召還。會征幽州，命欽祚與宣徽南院使郭守文為排陣使。時欽祚已被病，受詔不勝喜，一夕，卒。

欽祚性陰狡，尤不喜儒士，好狎侮同列，人多惡之。子承誨，仕至供奉官、閤門祗候；承說，至崇儀副使。

侯贇
維基百科標誌　维基百科條目︰侯贇
侯贇，幷州太原人。父義，漢遼州刺史。贇以蔭補殿前承旨。周顯德中，再遷至供奉官，使江南，復命領三門、集津發運使。

宋初，為諸衛將軍。先是，朝廷歲仰關中穀麥以給用，贇掌其事歷三十年，國用無闕。累遷至右武衛將軍。開寶中，歷知建安軍、揚、徐二州，皆有善政。太宗即位，移知福州，改右衛將軍。太平興國二年，錢俶初納土，詔贇馳往兩浙諸州閱視軍儲芻茭，累遷右衛大將軍。七年，知靈州，按視蕃落，宴犒以時，得邊士心，部內大治，遷左衛。在朔方凡十餘年，上念久次，求可代者而難其人。淳化二年，卒於官，年七十四，贈本衛上將軍。

王文寶
維基百科標誌　维基百科條目︰王文寶
王文寶，開封陽武人，以任子補殿直。太平興國初，累遷至軍器庫使。嘗使契丹。會陳洪進獻漳、泉地，以文寶監泉州兵。群盜大起，文寶與轉運使楊克讓、知州喬惟岳共討平之。以功領媯州刺史，加內弓箭庫使。二年，京西轉運使程能議開新河，自襄、漢至京師，引白河水注焉，以通湘、潭之漕。詔發唐、鄧、汝、潁、許、蔡、陳、鄭丁夫數萬赴其役，又發諸州兵萬人助之。命文寶與六宅使李繼隆、作坊副使李仁祐、劉承珪分往護作。既而地高水下，不能通，卒堙廢焉。雍熙四年，改東上閤門使，歷知涇、延二州。會遼人寇通遠軍，命文寶率師致討，還遷判四方館事。

文寶歷內職三十年，雅好言外事，太祖、太宗頗信任之，中外咸畏其口。出為高陽關兵馬鈐轄，淳化二年，卒於官。

翟守素
維基百科標誌　维基百科條目︰翟守素
翟守素，濟州任城人。父溥，晉左司禦率府率。守素以父任為殿直，曆漢、周，遷供奉官，領承天軍使。乾德中，為引進副使，從王全斌伐蜀，以往來馳告軍事為職。蜀平，擢判四方館事。以兩川餘寇未殄，慮致騷動，再令守素入蜀經略諸郡，分兵以防遏之。

開寶中，會麟、府內屬戎人爭地不決，因致擾亂，命守素馳往撫喻。守素辨其曲直，戎人悅服。從征太原，命海州刺史孫方進圍汾州，守素監其軍，轉引進使。

開寶三年，命為劍南十州都巡檢使，東上閣門使郭崇信副之。賜守素錢五百萬，入謝日，復遣為岐帥符彥卿官告使。守素辭以錫齎優厚，不敢更當奉使之詔，上不許。九年，吳越國王錢俶來朝，命守素護諸司供帳，迎勞郊外。並壘未下，詔與洺州防禦使郭進率兵深入其境，蹈藉禾稼，守素多所虜獲。太宗即位，遷客省使，領憲州刺史。

太平興國三年夏，河決滎陽，詔守素發鄭之丁夫千五百人，與卒千人領護塞之。是秋，梅山洞蠻恃險叛命，詔遣守素率諸州屯兵往擊之。值霖雨彌旬，弓弩解弛，不堪用，明日，將接戰，守素一夕令削木為弩。及旦，賊奄至，交射之，賊遂敗。乘勝逐北，盡平其巢穴。先是，數郡大吏、富人多與賊帥包漢陽交通，既而得其書訊數百封，守素並焚之，反側以定。俄而錢俶獻浙右之地，詔守素為兩浙諸州兵馬都監，安撫諸郡，人心甚悅，即以知杭州。歲滿，為西京巡檢使。秦王廷美以事勒歸私第，以守素權知河南府兼留守司事，屬洛陽歲旱艱食，多盜，上憂之。守素既至，漸以寧息。未幾，遷商州團練使。

雍熙二年，改知延州。自劉廷讓敗於君子館，河朔諸州城壘多圮。四年，詔守素與田仁朗、王繼恩、郭延濬分路按行，發諸州鎮兵增築，護其役。賜白金三十兩，留充天雄軍兵馬鈐轄、知大名府，改知潞州。會建方田，命為代北方田都部署、并州兵馬鈐轄，從屯夏州，改知鳳翔府。

淳化中，夏帥趙保忠上言，其弟繼遷誘戎人為寇，且求援師。詔守素率兵復屯夏州，未幾，又徙石州，以老病上疏求歸本郡，從之。三年，卒，年七十一。

守素逮事四朝，綿歷內職五十餘年。性謹慎，寬仁容眾，所至有治績。凡斷大辟獄，雖罪狀明白，仍遍詢僚寀，僉同而後決；屬吏有過不麵折，必因公宴援往事之相類者言其獲咎，以微警之。新進後生多至節帥，而守素久次不遷，殊無隕獲意，時論以此多之。

王侁
維基百科標誌　维基百科條目︰王侁
王侁，字秘權，開封浚儀人。父樸，周樞密使，侁以父任太仆寺丞。樸卒，世宗幸其第，召見諸孤，以侁為東頭供奉官。開寶中，征江南，命侁率師戍桐城。王師渡江，與樊若水同知池州，領兵敗江南軍四千餘於宣州。金陵平，加閣門祗候。

太平興國初，預討梅山洞蠻。契丹使來貢，詔侁送於境上。還，使靈州、通遠軍。及旋，言主帥所留牙兵率與邊人交結，頗桀黠難製，歲久當慮，請悉代之。太宗因遣侁調內郡卒往代之。戍者聞代，多不願還。侁察其中旅拒者斬之以徇，眾皆悚息，遂將以還。一歲中數往來西邊，多奏便宜，上多聽用，遷通事舍人。

四年，從征太原，以侁護陽曲、塌地、石嶺關諸屯，賜廄馬介胄。五月，即城下轉東上閣門副使。晉陽平，留為嵐、憲巡檢。九年，代還，遷西上閣門使，賜錢百萬。河西三族首領折遇乜叛入李繼遷，侁帥師討擒之，以功領蔚州刺史。王師北征，命為并州駐泊都監，又為雲、應等州兵馬都監。

侁性剛愎，以語激楊業，業因力戰陷於陣，侁坐除名，配隸金州，事載《楊業傳》。會赦，移均州團練副使。淳化五年召還，道病，至京師卒。

弟僎，供奉官、閤門祗候，坐征交阯軍敗誅；備、偃並進士及第，偃至太常博士。

樸弟格，宋初為右補闕、直史館，至都官員外郎、廣南轉運使。格子侗，太平興國進士，至都官員外郎。

劉審瓊
維基百科標誌　维基百科條目︰劉審瓊
劉審瓊，涿州范陽人。家素貧。漢乾祐中，湘陰公鎮彭門，審瓊始隸帳下。周祖受命，遁去，依永興軍節度劉詞，頗委任之。詞卒，屬太祖節鎮，給事左右。及受禪，補殿直。從平澤、潞，改供奉官。

開寶中，累遷至軍器庫使。會樞密使李崇矩門人鄭伸擊登聞鼓，誣告崇矩受太原席羲叟黃金，私結翰林學士扈蒙，以甲科私羲叟，引審瓊為證。上怒，召審瓊詰問，審瓊具言其誣枉，得解，遂出知鎮州。七年，太宗征河東，駐蹕月餘，儲㣥無闕，遷領檀州刺史、知潭州。州素多火，日調民積水為防，民甚勞之。審瓊至，悉罷之，以為民便。徙知河陽。淳化三年，受代歸，陳衰老，乞正受郡符。上閔其舊人，授坊州刺史。至道三年，卒於官。

審瓊嘗給事外諸侯，雅善酒令博鞠，年八十餘，筋力不衰，髭髮黳黑。孫爽，進士及第，後為祠部員外郎、秘閣校理。


論曰：王贊奮跡小校，有奉公之節，繩姦列郡，不畏強禦。保續單車出使，不辱君命。懷忠識荊渚之將危。繼勳知番禺之可取。侯贇久治邊郡。文寶數護屯兵：斯各一時之效也。德裕、梁迥、欽祚、王侁皆練習戎旅，頗著勳勞，然率強戾而乏溫克，以速於戾，斯乃明哲之所戒。比以剛險蒙悔吝，珪以發擿肆威福，其不逞者歟！守素不事躁競，審瓊克享期頤。《易》曰：「視履考祥，其旋元吉。」此之謂也。


Chinese text: This work was published before January 1, 1923, and is in the
public domain worldwide because the author died at least 100 years ago.
