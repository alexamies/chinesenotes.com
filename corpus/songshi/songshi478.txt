世家一○南唐李氏

唐自安、史之亂，藩鎮專製，百有餘年，浸成割據。及巢賊蹂躪，郡邑丘墟。降臻五季，豪傑蜂午，各挾智力，擅為封疆，自製位號，以爭長雄。天厭禍亂，授宋大柄。太祖命將出師，十餘年間，南平荊、楚，西取巴、蜀，劉鋹既俘，李氏納款。至於太宗，吳越請吏，漳、泉來歸，薄伐太原，遂僨北漢，而海內一矣！王稱《東都事略》用東漢隗囂、公孫述例，置孟昶、劉鋹等於列傳，舊史因之。今仿歐陽修《五代史記》，列之世家。凡諸國治亂之原，天下離合之勢，有足鑒者，悉著於篇。其子孫諸臣事業有可考者，各疏本國之下。作《列國世家》。

南唐李景，本名景通，後改為璟。避周廟諱，復改為景。父，吳楊行密將徐溫養子，冒姓徐氏，名知誥，《五代史》有傳。景十餘歲，以父任駕部郎中、諸衛將軍。後唐天成二年，溫卒，遂專吳政。將出鎮，欲以國事付景，拜兵部尚書、參知政事。出鎮金陵，遷景司徒、平章事、知內外左右諸軍事。頃之，亦赴金陵，為中外諸軍副都統，受吳禪，國號大齊，改元升元，僭帝號，居金陵。自雲唐宗室建王恪之後，下令復姓李氏，國號唐。封景吳王、諸道元帥、錄尚書事，改封齊王。

昪立七年卒，景襲位，改元保大，尊母宋氏為皇太后，立妻鍾氏為皇后。用宋齊丘、周宗為宰相，郊祀天地。天福末，遣其將祖思全、何洙侵福建漳、泉之地。漢乾祐初，李守貞以河中叛，潛遣舒元、楊訥間道求援於景。景命其將李金全、郭全義出師應之。金全以聲勢不接，初不願行，景固遣之。至沭陽，聞守貞敗，乃還。周廣順初，景又遣其將邊鎬平湖湘，尋復失之。

顯德二年，周世宗征淮南，破景眾於正陽，遂進圍壽州。太祖時總禁兵，破景將何延錫於渦口，又擒皇甫暉於滁州。景大懼，遣其臣鍾謨、李德明奉表原為附庸。未幾，又遣其臣孫晟、王崇質奉表獻濠、壽、泗、楚、光、海六州之地，願罷兵，世宗未之許。

四年春，世宗大破景軍於紫金山，降其將朱元，克壽州。冬，又克濠、泗二州。五年春，改元中興。未幾，又改元交泰。是春，周師克楚州，又進克揚州。將議濟江，景大懼，請盡割江北之地，畫江為界，稱臣於中朝，歲貢土物數十萬，世宗許之。始稟周之正朔，上表稱唐國主。世宗答書用唐報回鶻可汗之制，雲「皇帝恭問江南國主」，臨汴水置懷信驛以待其使。景又上言世宗，請傳位於世子冀，世宗賜書勉諭之乃止。景既失淮南之地，頗躁憤，惡其大臣宋齊丘、陳覺、李征古，皆殺之。六年十月，冀卒，命禦廚使張延範充使吊祭。

建隆元年，太祖受命，即遣使以書諭景。初，顯德中，江南將校相繼來降，周成等三十四人皆在京師，至是遣歸。三月，景遣使貢絹二萬匹、銀萬兩，賀登極。及澤、潞平，景又貢銀五千兩為賀，七月還京，又貢金器五百兩、銀器三千兩、羅紈千匹、絹五千匹，又遣其禮部郎中龔慎儀貢乘輿服御物。每歲冬、正、端午、長春節皆以土產珍異、金銀器用、繒帛、片茶為貢。每景及錢俶遣親屬入貢，皆御前殿曲宴以寵之。景生日，遣使賜以金幣及賜羊萬口、馬三百疋、橐駝三十，以為常制。是年，親征李重進，駐蹕廣陵，遣其左僕射嚴續來犒師。俄遣其子蔣國公從鎰朝行在所，又遣其戶部尚書馮延魯貢金買宴，並伶官五十人作樂上壽，又貢金銀器、金玉鞍勒、銀裝兵器及錢銀、綾絹，皆有加常數，太祖亦厚賜之。

初，景之襲父位也，屬中原多故，盧文進、李金全、皇甫暉之徒皆奔於景。跨據江、淮三十餘州，擅魚鹽之利，即山鑄錢，物力富盛。嘗試貢士《高祖入關詩》，頗有窺覦中土之意。自世宗平淮甸，浸以衰弱。及太祖平揚州，日習馬舫戰艦於京城之南池，景懼甚。其小臣杜著頗有辭辨，偽作商人，由建安渡來歸；又彭澤令薛良坐事責授池州文學，亦挺身來奔，獻《平南策》，景聞之益懼。太祖命斬著於下蜀市，良配隸廬州衙校，景乃安。終以國境蹙弱，不遑寧居，遂遷於豫章。上遣通事舍人王守正持詔撫之。

俄而景卒，其臣桂陽郡公徐邈奉遺表來上，太祖廢朝五日，遣鞍轡庫使梁義吊祭，贈賻絹三千匹。子煜又遣其臣馮謐奉表，願追尊帝號，許之。煜乃諡景為明道崇德文宣孝皇帝，廟號元宗，陵號順陵。

煜字重光，景第六子也，本名從嘉。少聰悟，喜讀書屬文，工書畫，知音律。初封安定郡公，累遷諸衛大將軍、副元帥，封鄭王。

景始嗣位，以弟齊王景遂為元帥，居東宮，燕王景達為副元帥，就柩前盟約，兄弟相繼，中外庶政，並委景遂參決。景長子冀為東都留守，後又立景遂為太弟，景達為齊王、元帥，冀為燕王、副元帥。冀鎮京口，周師征淮，吳越圍常州，冀部將敗之。景達屯濠州，丘衄遁還。及割地後，出景遂為洪州元帥，封晉王。景達撫州元帥，立冀為太子。景遂尋卒，數月冀亦卒，乃立從嘉為吳王。

建隆二年，景遷洪州，立為太子監國，是秋襲位，居建康，改名煜。立母鍾氏為聖尊后，以鍾氏父名泰章故也，妻周氏為國后。遣戶部尚書馮謐來貢金器二千兩、銀器二腕兩、紗羅繒彩三萬匹。且奉表陳紹襲之意曰：

臣本於諸子，實愧非才，自出膠庠，心疏利祿。被父兄之蔭育，樂日月以優遊，思追巢、許之餘塵，遠慕夷、齊之高義。繼傾懇悃，上告先君，固匪虛詞，人多知者。徒以伯仲繼沒，次第推遷，先世謂臣克習義方，既長且嫡，俾司國事，遽易年華。及乎暫赴豫章，留居建業，正儲副之位，分監撫之權，懼弗克堪，常深自勵。不謂掩丁艱罰，遂玷纘承，因顧肯堂，不敢滅性。然念先世君臨江表垂二十年，中間務在倦勤，將思釋負。臣亡兄文獻太子從冀將從內禪，已決宿心，而世宗敦勸既深，議言因息。及陛下顯膺帝籙，彌篤睿情，方誓子孫，仰酬臨照。則臣向於脫屣，亦匪邀名，既嗣宗枋，敢忘負荷。唯堅臣節，上奉天朝。若曰稍易初心，輒萌異志，豈獨不遵於祖禰，實當受譴於神明。方主一國之生靈，遐賴九天之覆燾。況陛下懷柔義廣，煦嫗仁深，必假清光，更逾曩日。遠憑帝力，下撫舊邦，克獲宴安，得從康泰。然所慮者，吳越國鄰於弊土，近似深仇，猶恐輒向封疆，或生紛擾。臣即自嚴部曲，終不先有侵漁，免結釁嫌，撓幹旒扆。仍慮巧肆如簧之舌，仰成投杼之疑，曲構異端，潛行詭道。願回鑒燭，顯諭是非，庶使遠臣得安危懇。

太祖詔答焉。自景畫江內附，周世宗貽書於景，至是，因煜之立，始下詔而不名。

會昭憲太后葬，煜遣戶部侍郎韓熙載、太府卿田霖來貢。三年，詔煜應朝廷橫海、飛江、水鬥、懷順諸軍親屬有在江表者，悉遣令渡江。煜每聞朝廷出師克捷及嘉慶之事，必遣使犒師修貢。其大慶，即更以買宴為名，別奉珍玩為獻。吉凶大禮，皆別修貢助。煜有母妻之喪，亦遣使往吊。乾德元年，煜上表乞呼名，詔不許。二年，又詔江北，許諸州民及諸監鹽亭戶緣江采捕及過江貿易。先是，江北置榷場，禁商人渡江及百姓緣江樵采。是歲，以江南薦饑，特弛其禁。三年，獻銀二萬兩、金銀龍鳳茶酒器數百事。開寶四年，又以占城、闍婆、大食國所送禮物來上，又遣弟從謙奉珍寶器用金帛為貢，且買宴，其數皆倍於前。是冬，以將郊祀，又遣弟從善來貢。

會嶺南平，煜懼，上表，遂改唐國主為江南國主，唐國印為江南國印。又上表請所賜詔呼名，許之。煜又貶損制度，下書稱教；改中書門下省為左右內史府，尚書省為司會府，御史臺為司憲府，翰林為文館，樞密院為光政院；降封諸王為國公，官號多所改易。五年，長春節，別貢錢三十萬，遂以為常。太祖以從善為泰寧軍節度，賜第留京師。是歲，煜又貢米麥二十萬石。雖外示畏服，修藩臣之禮，而內實繕甲募兵，潛為戰備。太祖慮其難製，令從善諭旨於煜，使來朝，煜但奉方物為貢。六年，賜米麥十萬斛，振其饑民。

七年秋，遂詔煜赴闕，煜稱疾不奉詔。冬，乃興師致討，以宣徽南院使、義成軍節度曹彬為升州西南面行營都部署，山南東道節度潘美為都監。煜初聞大兵將舉，甚惶懼，遣其弟從鎰及潘慎修來買宴，貢絹二十萬匹、茶二十萬斤及金銀器用、乘輿服物等。及至，遂留於別館。王師克池州，又破其眾二萬於采石磯，擒其龍驤都虞候楊收等，獲馬三百匹。江表無戰馬，朝廷歲賜之。及是所獲，觀其印文，皆歲賜之馬也。初，將有事江表，江南進士樊若水詣闕獻策，請造浮梁以濟師。太祖遣高品石全振往荊湖造黃黑龍船數千艘，又以大艦載巨竹縆，自荊渚而下。及命曹彬等出師，乃遣八作使郝守濬等率丁匠營之。議者以為古未有作浮梁渡大江者，恐不能就。乃先試於石牌口，移置采石，三日而成，渡江若履平地。煜初聞朝廷作浮梁，語其臣張洎，洎對曰：「載籍已來，長江無為梁之事。」煜曰：「吾亦以為兒戲耳。」

王師渡江，煜委兵柄於皇甫繼勳，委機事於陳喬、張洎，又以徐溫諸孫元楀等為傳詔，每軍書告急，多不時通。八年春，王師傅城下，煜猶不知。一日登城，見列柵於外，旌旗遍野，始大懼，知為近習所蔽，遂殺繼勳。召朱令贇於上江，令連巨筏載甲士數萬人順流而下，將斷浮梁，未至，為劉遇所破。又募勇士五千餘人謀襲官軍，皆素不習戰，以暮夜人秉一炬來攻襲北砦。宋師縱其至，擊之，殲焉。獲其將帥，悉佩印符。

初，彬之南征也，太祖親諭之曰：「卿至彼慎勿暴略，可示以兵威，俾自歸順，不必急攻。」及彬軍圍城，又命左拾遺、知制誥李穆送從鎰還本國，諭以手詔，促其降。會潤州平，煜危迫甚，遣其臣徐鉉、周惟簡奉方物來貢，手書奏目以來，哀懇求罷兵，太祖不許。俄復遣鉉等入貢，仍乞緩師，又不答，但厚賜遣之。初，從鎰之還，詔諸將罷攻城，而煜終惑左右之言，猶豫不決，遂詔進兵。

八年冬，城陷，曹彬等駐兵於宮門，煜率其近臣迎拜於門。彬等上露布，以煜並其宰相湯悅等四十五人上獻。太祖禦明德樓，以煜嘗奉正朔，詔有司勿宣露布，止令煜等白衣紗帽至樓下待罪。詔並釋之，賜冠帶、器幣、鞍馬有差。下詔曰：

上天之德本於好生，為君之心貴乎含垢。自亂離之雲瘼，致跨據之相承，諭文告而弗賓，申吊伐而斯在。慶茲混一，加以寵綏。

江南偽主李煜，承奕世之遺基，據偏方而竊號。惟乃先父早荷朝恩，當爾襲位之初，未嘗稟命。朕方示以寬大，每為含容。雖陳內附之言，罔效駿奔之禮，聚兵峻壘，包蓄日彰。朕欲全彼始終，去其疑間，雖頒召節，亦冀來朝，庶成玉帛之儀，豈願干戈之役。蹇然弗顧，潛蓄陰謀。勞銳旅以徂征，傅孤城而問罪。洎聞危迫，累示招攜，何迷復之不悛，果覆亡之自掇。

昔者唐堯光宅，非無丹浦之師；夏禹泣辜，不赦防風之罪。稽諸古典，諒有明刑。朕以道在包荒，恩推惡殺。在昔騾車出蜀，青蓋辭吳，彼皆閏位之降君，不預中朝之正朔，及頒爵命，方列公侯。爾實為外臣，戾我恩德，比禪與皓，又非其倫。特升拱極之班，賜以列侯之號，式優待遇，盡舍尤違。可光祿大夫、檢校太傅、右千牛衛上將軍，仍封違命侯。

召升殿撫問。妻周氏封鄭國夫人，又以其子神武右廂都指揮使仲寓為左千牛衛大將軍，弟宣州節度使從鎰為左領軍衛大將軍，江州節度使從謙為右領軍衛大將軍，神武統軍從度為左監門衛大將軍，神武左廂都指揮使從信為右監門衛大將軍，侄戶部尚書仲遠為右驍衛將軍，刑部尚書仲興為右武衛將軍，禮部尚書仲偉為右屯衛將軍，宗正卿季操為左武衛將軍，殿中監仲康為右領衛將軍，殿中少監仲宣為監門衛將軍。仍賜其弟侄宅各一區。

太宗即位，始去違命侯，加特進，封隴西郡公。太平興國二年，煜自言其貧，詔增給月奉，仍賜錢三百萬。太宗嘗幸崇文院觀書，召煜及劉鋹，令縱觀，謂煜曰：「聞卿在江南好讀書，此簡策多卿之舊物，歸朝來頗讀書否？」煜頓首謝。三年七月，卒，年四十二。廢朝三日，贈太師，追封吳王。

先是，江南自後漢以來，民間有服玩侈靡者，人詢之，必對曰：「此物屬趙寶子。」又煜之妓妾嘗染碧，經夕未收，會露下，其色愈鮮明，煜愛之。自是宮中競收露水，染碧以衣之，謂之「天水碧」。及江南滅，方悟「趙」，國姓也；「寶」，年號也；「天水」，趙之望也。

從善字子師，偽封鄭王，累遷太尉、中書令，後降封南楚國公。開寶四年春，奉方物來貢，授泰寧軍節度、兗海沂等州觀察等使，留京師。時太祖平劉鋹，將召煜入朝，故授從善節制，仍賜汴陽坊甲第一區。煜手疏求遣從善歸國，優詔不許。七年，推恩將佐，以掌書記江直木為司門員外郎、同判兗州，衙內都指揮使兼左都押衙崔光習為右千牛衛將軍，衙內都虞候兼右都押衙子再興為右千牛衛中郎將，並同正。又封從善母淩氏吳國太夫人。江南平，改右神武大將軍。雍熙初，再遷右千牛衛上將軍，出為通許監軍。四年，卒，年四十八。

子仲翊，大中祥符初，賜同進士出身。二年，復召試，除楚州推官，累遷殿中丞，坐事免。次子仲猷，景德中，特錄為三班借職。

從誧本名從謙，偽封吉王，後降封鄂國公。隨煜歸朝，為右領軍衛大將軍，遷右龍武大將軍，歷知隨、復、成三州。上表改名。淳化五年，上言貧不能自給，求外任。以本官充武勝軍行軍司馬，月給奉錢三萬。子仲偃，大中祥符八年，舉進士。

季操，從父弟偽江王逷之子也。從煜入朝，後為右神武將軍，累遷左衛大將軍，領康州刺史，出為單州都監。歷知淮陽漣水二軍、蔡舒二州。大中祥符四年，卒。

仲寓字叔章，少聰慧，能屬文，多才藝。偽封清源郡公，歸朝為千牛衛大將軍。煜卒，太宗賜仲寓積珍坊第一區、白金五千兩。仲寓宗族百餘口，猶貧不能給，上書自陳。太宗憐之，授郢州刺史。在郡迨十年，為政寬簡，部內甚治。淳化五年，卒，年三十七。

子正言，景德三年，特補供奉官。早卒無嗣，唯一女孤幼，真宗湣之，賜絹百匹、錢二百萬，以備聘財，仍遣內臣主其事。

煜有土田在常州，官為檢校。上聞其宗屬貧甚，命鬻其半，置資產以贍之。

舒元，潁州沈丘人。少倜儻好學，與道士楊訥講習於嵩陽，通《左氏》及《公》、《穀》二傳。與訥同詣河中謁李守貞，與語奇之，俱館於門下。守貞謀叛，遣元與訥間道乞師江南。江南遣大將軍皇甫暉等率眾數萬次沐陽，為之聲援。會守貞敗，元與訥留江南。元易姓朱，楊訥更姓名為李平。

元事李景，歷江寧令、駕部員外郎、文理院待詔，嘗坐事左遷。世宗征淮南，諸郡多下，元求見言兵事，景大悅，遣率兵攻舒州，復之，即以為團練使。又平歷陽，景以元為淮南北面招討使。周師圍壽春，景以其弟齊王景達為元帥，率兵來救，以陳覺為監軍，總軍政。元素與覺有隙，覺密表譖元於景，信之，立遣大將楊守忠代元。元憤怒，自以戰功高，又不忍負景，欲自殺。門下客宋洎諫曰：「大丈夫何往不取富貴，豈必為妻子死哉！」元聽之，將其眾歸世宗，景盡誅其妻子。世宗素知元驍果，得之甚喜，以為檢校太保、蔡州防禦使。淮南平，改濠州防禦使。

宋初，從平李重進，改沂州防禦使。為滑州巡檢使，與節帥不協，誣奏元為同產妹婿宋玘請求。事得釋。詔元復姓舒氏。開寶五年，為白波兵馬都監。太平興國二年，卒，年五十五，特贈武泰軍節度。

元辯捷強記，治郡日，或奏其不親獄訟，事多冤滯。太祖面詰問之，凡所詰，元必具誦款占，指述曲直，太祖甚嘉歎之。子知白、知雄、知崇。

知白至作坊使。知雄初補殿直，雷有終薦授供奉官、鄜延路駐泊都監，後辭疾居嵩山。知白嘗奏事太宗，語及之，即召出，授西京作坊副使、泉福都巡檢使。真宗初，懇請入道，歸嵩陽舊隱。復為王嗣宗、李元則所薦，授供備庫使，歷知棣州、麟府鄜延鈐轄，又知虔州。復求入道，面賜紫冠服，號崇玄大師。嘗獻《字母圖》，有詔褒獎。乾興元年，卒，年八十一。知崇累歷內職，至供備庫使。嘗為廣州鈐轄、河北安撫副使，卒。

知白子昭遠，大中祥符五年，任大理評事，因對自陳，改大理寺丞，賜進士第，至太常博士。

韓熙載字叔言，濰州北海人。後唐同光中，舉進士，名聞京、洛。父光嗣，為平盧軍節度副使。同光末，青州軍亂，逐其帥符習，推光嗣為留後。明宗即位，誅光嗣，熙載奔江南，歷偽吳滁、和、常三州從事。

李昪僭號，為秘書郎，令事其子景於東宮。景嗣位，遷虞部員外郎、史館修撰。熙載自言：「受知遇，不得顯位，是以我屬嗣君也。」遂上章，言事切直，景嘉納之。又改吉凶儀禮不如式者十數事，大為宋齊丘、馮延己所忌。

昪將葬，以熙載知禮，令兼太常博士。時江左草創，典禮多闕，議者以繼唐昭宗之後，廟號合稱宗。熙載建議，以為古者帝王己失之，己得之，謂之反正；非我失之，自我復之，謂之中興，中興之君廟號稱祖。以為興既墜之業，請號烈祖。景由是益加恩禮，擢知制誥。熙載性懶慢，朝直多闕，未幾罷去。

晉開運末，中原多事，江南方盛，其臣陳覺、馮延魯建討福州，師敗而還，景釋不問罪。熙載與徐鉉同上疏，請置於法。覺、延魯，宋齊丘之黨也。熙載為齊丘所排，貶和州司馬，語在《徐鉉傳》。久之，召為虞部郎中、史館修撰，拜中書舍人。世宗平淮甸，景患國用不足，熙載請鑄鐵錢。及煜襲位，卒行其議，以熙載為兵部尚書，充鑄錢使。錢貨益輕，不勝其弊，熙載頗亦自悔。

熙載善為文，江東士人、道釋載金帛以求銘誌碑記者不絕，又累獲賞賜。由是畜妓妾四十餘人，多善音樂，不加防閑，恣其出入外齋，與賓客生徒雜處。煜以其盡忠言事，垂欲相之，終以帷薄不修，責授右庶子，分司洪州。熙載盡斥諸妓，單車即路，煜留之，改秘書監，俄而復位。向所斥之妓稍稍而集，頃之如故。煜歎曰：「吾亦無如之何！」遷中書侍郎、光政殿學士承旨。開寶三年，卒，年六十。煜痛惜之，贈左僕射、平章事，諡文靖，葬於梅嶺岡謝安墓側，命徐鍇集其遺文。

熙載才氣俊逸，機用周敏，性高簡，無所卑屈，未嘗拜人。雖被遣逐，終不改節，江左號為「 韓夫子」。顯德中，熙載來朝廷，歸，景問中國大臣，時太祖方典禁兵，熙載對曰：「趙點檢顧視不常，不可測也。」及太祖登極，景益重之。頗以文章自負，好大言。初，乾德丁卯年，五星連珠於奎，奎主文章，又在魯分，時太宗鎮兗、海，中國太平之符也。是歲，熙載著《格言》五卷，自序其事云：「魯無其應，韓子《格言》成之。」人多笑之。

馮謐本名延魯，字叔文，其先彭城人，唐末南渡，家於新安。李僭號，立子景為太子，謐與兄延己俱以文學得幸。及景嗣位，累遷至中書舍人。

晉開運末，閩越大亂，景遣謐與諫議大夫陳覺乘傳安撫，謐遂矯詔發數郡兵攻福州。及敗，引佩刀自刺，親吏製之，不死，長流舒州。會赦敘用，復為中書舍人，改工部侍郎。江南以揚州為東都，命謐副留守。周世宗下揚州，謐髡發為僧，匿於佛寺，為官軍所獲。世宗釋之，授太常卿，賜與甚厚。數年，拜刑部侍郎，放還，為戶部尚書。建隆三年，煜遣來貢，因表求舒州田宅，詔賜之。後改常州觀察使而卒。

子伉歸中朝，與兄儀、價並登進士第。伉文辭清麗，嘗著《平晉頌》，時人稱之。累遷殿中侍御史，歷典藩郡，皆有治跡。咸平三年，知福州，卒。特賜錢十萬，錄其子玄應同學究出身。

潘佑，南唐散騎常侍處常之子。少介僻，杜門讀書，不交人事。及長，善屬文，尤長於論議。陳喬、韓熙載、徐鉉等共薦於景，為秘書省正字、直崇文館。煜襲位，遷虞部員外郎、史館修撰。未幾，知制誥，為內史舍人。

有李平者，本嵩山道士楊訥，依河中帥李守貞。漢乾祐中，守貞反，遣訥與舒元乞師江南。守貞敗，訥遂易姓名，江南以為員外郎，遷衛尉少卿、蘄州刺史、戶部侍郎。平好神仙修養之事，動作妖妄，自言常與神接。佑亦好神仙，遂相善。二家皆置淨室，圖神像，常被髮裸袒處室中，家人亦不得至。又嘗建議復井田，及依《周禮》置牛籍，薦平判司農寺以督之。事行，百姓大撓，未幾而罷。佑自以為眾所排，因憤怒，歷詆大臣與握兵者兩為朋比，將謀反叛；又言國將亡，非己為相不可救。江南政事多在尚書省，因薦平知省事，又薦星官楊熙澄為樞密使，小校侯英典禁兵，煜不納。佑益忿，抗疏請誅宰相湯悅等數十人，煜手書教戒之。佑不復朝謁，乃於家上書曰：「臣聞『三軍可奪帥也，匹夫不可奪誌也』。近者連上表章指陳奸惡，何面目以見士人乎？」遂自縊死。

皇甫繼勳，江州節度使暉之子。幼以父蔭為軍校，父死難於滁州，累遷將軍、池饒二州刺史，勤於吏事。入為諸軍都虞候，遷神衛統軍都指揮使。諸老將相次皆死，而繼勳尚少，遂為大將。貲產優贍，營第舍、車服，畜妓樂，潔飲食，極遊宴之好。

及宋師至，諸軍多敗衄，繼勳欲煜之速降，每眾中流言，頗道國中蹙弱。侄紹傑亦以繼勳故，為巡檢。常令紹傑入見煜，陳歸命之計。會有風雹，繼勳又密陳滅亡之兆。偏裨或有募勇士欲夜出營邀宋師者，輒鞭而拘之。又因請出煜親兵千餘守闕城，為宋師所掩。一日，煜躬自巡城，見宋師列柵城外，旌旗遍野，始驚懼，知為左右所蔽。及巡城還，繼勳從至宮。煜乃責其流言惑眾及不用命之狀，收付大理。始出，軍士悉集，臠割其肉，頃刻都盡。紹傑亦被誅。煜皆赦其妻子。

周惟簡，饒州鄱陽人。隱居，好學問，明《易》義。煜召為國子博士、集賢侍講。頃之，以虞部郎中致仕。宋師圍金陵，煜求能使交兵者，張洎薦惟簡有遠略，可以談笑和解之。召為給事中，與徐鉉奉使至京師。太祖召見詰責，惟簡惶恐，反言曰：「臣本居山野，無仕進之意，李煜強遣來耳。臣素聞終南山多靈藥，事寧後，願得棲隱。」太祖許之。江南平，以惟簡為國子《周易》博士、判監事。開寶九年，上書述前誌，求解官，蓋不得已，非其心也。改虞部郎中，致仕。以其子繕為京兆府鄠縣主簿，俾就養。

太平興國初，惟簡自終南至闕下，求入見。有司以致仕官非有詔召無求對之制，乃還。歲餘，復上表自求用，除太常博士，遷水部員外郎，卒。繕後舉進士，至都官員外郎。


Chinese text: This work was published before January 1, 1923, and is in the
public domain worldwide because the author died at least 100 years ago.
