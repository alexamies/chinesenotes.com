朱勝非 呂頤浩 范宗尹 范致虛 呂好問
目录
1	朱勝非
2	呂頤浩
3	范宗尹
4	範致虛
5	呂好問
朱勝非
　　朱勝非，字藏一，蔡州人。崇寧二年，上舍登第。靖康元年，為東道副總管，權應天府，金人攻城，勝非逃去。會韓世忠部將楊進破敵，勝非復還視事。逾年，詣濟州謂康王言，南京為藝祖興王之地，請幸之以圖大計。王即位南京。

　　建炎改元，試中書舍人兼權直學士院。時方草創，勝非憑敗鼓草制，辭氣嚴重如平時。上疏言：「仁義者，天下之大柄，中國持之，則外夷服而諸夏尊；苟失其柄，則不免四夷交侵之患。國家與契丹結好，百有餘年，一旦乘其亂弱，遠交金人為夾攻計，是中國失其柄，而外侮所由招也。陛下即位，宜壹明正始之道，思其合于仁義者行之，不合者置之，則可以攘卻四夷，紹復大業矣。」上嘉之。總制使錢蓋進職，勝非言蓋為陝西制置使棄師誤國，封還貼黃，蓋遂罷。諫官衛膚敏坐論元祐太后兄子徙官，勝非言以外戚故去諫臣，非所以示天下。

　　二年，除尚書右丞。時宰執蔭補多濫，勝非奏：「舊制，宰執子弟例不堂除，只就銓注，罷政不以罪，然後推恩。趙普子弟皆作武臣，普再相，長子授莊宅使；范純仁再相，子正平有文行，竟死選調；章惇子援及持皆高科，並為州縣、幕職、監當。惟夏竦子安期累作邊帥，授待制、直學士，王安石薦子雱為崇政殿說書，除待制。然安期猶有才幹，雱猶有學問。至蔡京子六人、孫四人，鄭居中、劉正夫子各二人，余深、王黼、白時中、蔡卞、鄧洵仁洵武子各一人，並列從班。宣和末，諫官疏謂：『尚從竹馬之遊，已造荷囊之列。』今不可以不戒。」遷中書侍郎。

　　三年，上自鎮江南幸，留勝非經理。未幾，命為控扼使，已而拜宣奉大夫、尚書右僕射兼禦營使。故事，命相進三官，勝非特遷五官。會王淵簽書樞密院事兼禦營司都統制，內侍復用事恣橫，諸將不悅。於是苗傅、劉正彥與其徒王鈞甫、馬柔吉、王世修謀，誣淵結宦官謀反。正彥手斬淵，分捕中官，皆殺之，擁兵至行宮門外。勝非趨樓上，詰專殺之由。上親禦樓撫諭，傅、正彥語頗不遜，勝非乃從皇太后出諭旨。傅等請高宗避位，太后抱皇子聽政，太后不可。傅顧勝非曰：「今日正須大臣果決，相公何無一言耶？」勝非還告上曰：「王鈞甫乃傅等腹心，適語臣云：『二將忠有餘，而學不足。』此語可為後圖之緒。」於是太后垂簾，高宗退居顯忠寺，號睿聖宮。勝非因請降赦以安傅等。又奏：「母后垂簾，須二臣同對，此承平故事。今日事機有須密奏者，乞許臣僚獨對，而日引傅徒二人上殿，以弭其疑。」太后語上曰：「賴相此人，若汪、黃在位，事已狼籍矣。」

　　王鈞甫見勝非，勝非問：「前言二將學不足，如何？」鈞甫曰：「如劉將手殺王淵，軍中亦非之。」勝非因以言撼之曰：「上皇待燕士如骨肉，那無一人效力者乎？人言燕、趙多奇士，徒虛語耳。」鈞甫曰：「不可謂燕無人。」勝非曰：「君與馬參議皆燕中名人，嘗獻策滅契丹者。今金人所任，多契丹舊人，若渡江，禍首及君矣。盍早為朝廷協力乎！」鈞甫唯唯。王世修來見，勝非諭之曰：「國家艱難，若等立功之秋也。誠能奮身立事，從官豈難得乎。」世修喜，時往來道軍中情實。擢世修為工部侍郎。

　　傅、正彥乞改年號及移蹕建康，勝非以白太后，因議恐盡廢其請，則倉卒變生，乃改元明受。以詔示世修曰：「已從若請矣。」傅等欲挾上幸徽、越，勝非諭之以禍福而止。傅聞韓世忠起兵，取其妻子為質。勝非紿傅曰：「今當啟太后召二人慰撫，使報知平江，諸君益安。」傅許諾。勝非喜曰：「二凶真無能為也。」諸將將至，傅等懼，勝非因謂之曰：「勤王之師未進者，使是間自反正耳。不然，下詔率百官六軍請上還宮，公等置身何地乎？」即召學士李邴、張守作百官章及太后手詔。

　　四月朔，勝非率百官詣睿聖宮，親掖上乘馬還宮。苗傅請以王世修為參議，勝非曰：「世修已為從官，豈可復從軍？」上既復辟，勝非曰：「臣昔遇變，義當即死，偷生至此，欲圖今日之事耳。」乃乞罷政。上問誰可代者，勝非曰：「呂頤浩、張浚。」問孰優，曰：「頤浩練事而暴，浚喜事而疏。」上曰：「浚太年少。」勝非曰：「臣向被召，軍旅錢谷悉付浚，此舉浚實主之。」御史中丞張守論勝非不能預防，致賊猖獗，宜罷。不報。授觀文殿大學士、知洪州，尋除江西安撫大使兼知江州。

　　紹興元年，馬進陷江州，侍御史沈與求論九江之陷，由勝非赴鎮太緩。降授中大夫，分司南京，江州居住。二年，呂頤浩薦兼侍讀，又薦都督江、淮、荊、浙諸軍事，給事中胡安國、侍御史江躋交章論罷之。頤浩力引其入，再除兼侍讀，尋拜尚書右僕射、同中書門下平章事。丁母憂去，起復右僕射兼知樞密院事，上《吏部七司敕令格式》一百八十卷。

　　時員外郎江端友請營宗廟，議者非之，以為國家期於恢復，不常厥居，勝非方主和議，遂白上營宗廟于臨安。徐俯罷參政，勝非薦胡松年。侍御史常同劾松年乃王黼客，勝非徙同左史。莫儔謫曲江，其家蒼頭奴為勝非治疽而愈，奴為儔請，得復官。姻家劉式嘗言為兵官獲盜，勝非不以付部用，特旨改官。會久雨，勝非累章乞免，且自論當罷者十一事。魏矼亦劾其罪，遂罷。

　　五年，慶詔言戰守四事，起知湖州，引疾歸。勝非與秦檜有隙，檜得政，勝非廢居八年，卒，諡忠靖。

　　勝非，張邦昌友婿也。始，邦昌僭位，勝非嘗械其使，及金人過江，勝非請尊禮邦昌，錄其後以謝敵。苗、劉之變，保護聖躬，功居多。既去，力薦張浚。然李綱罷，勝非受黃潛善風旨草制，極言其狂妄。再相，忌趙鼎，鼎宣撫川、陝，欲重使名以制吳玠，勝非曰：「元樞出使，豈論此耶？」蓋因事出鼎而輕其權。人以此少之。及著《閒居錄》，亦多其私說云。

呂頤浩
　　呂頤浩，字元直，其先樂陵人，徙齊州。中進士第。父喪家貧，躬耕以贍老幼。後為密州司戶參軍，以李清臣薦，為邠州教授。除宗子博士，累官入為太府少卿、直龍圖閣、河北轉運副使，升待制徽猷閣、都轉運使。

　　伐燕之役，頤浩以轉輸隨種師道至白溝。既得燕山，郭藥師眾二萬，契丹軍萬餘，皆仰給縣官，詔以頤浩為燕山府路轉運使。頤浩奏：「開邊極遠，其勢難守，雖窮力竭財，無以善後。」又奏燕山、河北危急五事，願博議久長之策。徽宗怒，命褫職貶官，而領職如故；尋復焉。進徽猷閣直學士。金人入燕，郭藥師劫頤浩與蔡靖等以降。敵退得歸，復以為河北都轉運使，以病辭，提舉崇福宮。

　　高宗即位，除知揚州。車駕南幸，頤浩入見，除戶部侍郎兼知揚州，進戶部尚書。劇賊張遇眾數萬屯金山，縱兵焚掠。頤浩單騎與韓世忠造其壘，說之以逆順，遇黨釋甲降。進吏部尚書。

　　建炎二年，金人逼揚州，車駕南渡鎮江，召從臣問去留。頤浩叩頭願且留此，為江北聲援；不然，敵乘勢渡江，事愈急矣。駕幸錢塘，拜同簽書樞密院事、江淮兩浙制置使，還屯京口。金人去揚州，改江東安撫、制置使兼知江寧府。

　　時苗傅、劉正彥為逆，逼高宗避位。頤浩至江寧，奉明受改元詔赦，會監司議，皆莫敢對。頤浩曰：「是必有兵變。」其子抗曰：「主上春秋鼎盛，二帝蒙塵沙漠，日望拯救，其肯遽遜位於幼沖乎？灼知兵變無疑也。」頤浩即遣人寓書張浚曰：「時事如此，吾儕可但已乎？」浚亦謂頤浩有威望，能斷大事，書來報起兵狀。頤浩乃與浚及諸將約，會兵討賊。時江寧士民洶懼，頤浩乃檄楊惟忠留屯，以安人心。且恐苗傅等計窮挾帝繇廣德渡江，戒惟忠先為控扼備。俄有旨，召頤浩赴院供職。上言：「今金人乘戰勝之威，群盜有蜂起之勢，興衰撥亂，事屬艱難，豈容皇帝退享安逸？請亟復明辟，以圖恢復。」遂以兵發江寧，舉鞭誓眾，士皆感厲＃

　　將至平江，張浚乘輕舟迓之，相持而泣，咨以大計。頤浩曰：「頤浩曩諫開邊，幾死宦臣之手；承乏漕挽，幾陷腥膻之域。今事不諧，不過赤族，為社稷死，豈不快乎？」浚壯其言。即舟中草檄，進韓世忠為前軍，張俊翼之，劉光世為遊擊，頤浩、浚總中軍，光世分軍殿後。頤浩發平江，傅黨托旨請頤浩單騎入朝。頤浩奏所統將士，忠義所激，可合不可離。傅等恐懼，乃請高宗復辟。師次秀州，頤浩勉勵諸將曰：「今雖反正，而賊猶握兵居內。事若不濟，必反以惡名加我，翟義、徐敬業可監也。」次臨平，苗傅等拒戰。頤浩被甲立水次，出入行陣，督世忠等破賊，傅、正彥引兵遁。頤浩等以勤王兵入城，都人夾道聳觀，以手加額。

　　朱勝非罷相，以頤浩守尚書右僕射、中書侍郎兼禦營使，改同中書門下平章事。車駕幸建康，聞金人復入，召諸將問移蹕之地，頤浩曰：「金人謀以陛下所至為邊面，今當且戰且避，奉陛下于萬全之地，臣願留常、潤死守。」上曰：「朕左右不可以無相。」乃以韓世忠守鎮江，劉光世守太平。駕至平江，聞杜充敗績，上曰：「事迫矣，若何？」頤浩遂進航海之策。

　　初，建炎禦營使本以行幸總齊軍政，而宰相兼領之，遂專兵柄，樞府幾無所預。頤浩在位尤顓恣，趙鼎論其過。四年，移鼎為翰林學士、吏部尚書。鼎辭，且攻頤浩，章十數上，頤浩求去。除鎮南軍節度、開府儀同三司、醴泉觀使，詔以頤浩倡義勤王，故從優禮焉。

　　奉化賊將璉乘亂為變，劫頤浩置軍中，高宗以頤浩故，赦而招之。尋除江東安撫、制置大使兼知池州。頤浩請兵五萬屯建康等處，又請王?燮、巨師古兵自隸。將之鎮，而李成遣將馬進圍江州。乃駐軍鄱陽，會楊惟忠兵，請與俱趨南康，遣師古救江州。賊眾鏖戰，頤浩、惟忠失利，師古敗奔洪州。頤浩乞濟師討李成，高宗曰：「頤浩奮不顧身，為國討賊，群臣所不及，但輕進，其失也。」詔王?燮以萬人速往策應。頤浩復軍左蠡，又得閣門舍人崔增之眾萬餘，軍勢復振。命?燮、增擊賊，敗之，乘勝至江州，則馬進已陷城矣。朝廷命張俊為招討使，俊既至，遂敗馬進。進遁，成以余眾降劉豫。

　　詔以淮南民未復業，須威望大臣措置，以頤浩兼宣撫，領壽春府、徐廬和州、無為軍。招降趙延壽于分寧，得其精銳五千，分隸諸將。張琪自徽犯饒州，有眾五萬。時頤浩自左蠡班師，帳下兵不滿萬人，郡人惶駭。頤浩命其將閻皋、姚端、崔邦弼列陣以待。琪犯皋軍，皋力戰，端、邦弼兩軍夾擊，大破之。拜少保、尚書左僕射、同中書門下平章事兼知樞密院事。

　　二年，上自越州還臨安。時桑仲在襄陽，欲進取京城，乞朝廷舉兵為聲援。頤浩乃大議出師，而身自督軍北向。高宗諭頤浩、秦檜曰：「頤浩治軍旋，檜理庶務，如種、蠡分職可也。」二人同秉政，檜知頤浩不為公論所與，多引知名士為助，欲傾之而擅朝權。高宗乃下詔以戒朋黨，除頤浩都督江、淮、荊、浙諸軍事，開府鎮江。頤浩辟文武士七十余人，以神武後軍及御前忠銳崔增、趙延壽二軍從行，百官班送。頤浩次常州，延壽軍叛，劉光世殲其眾；又聞桑仲已死，遂不進，引疾求罷。詔還朝，以知紹興府朱勝非同都督諸軍事。

　　頤浩既還，欲傾秦檜，乃引勝非為助。給事中胡安國論勝非必誤大計，勝非復知紹興府，尋以醴泉觀使兼侍讀。安國持錄黃不下，頤浩持命檢正諸房文字黃龜年書行。安國以失職求去，罷之。檜上章乞留安國，不報。侍御史江躋、左司諫吳表臣皆以論救安國罷，程瑀、胡世將、劉一止、張燾、林待聘、樓炤亦坐論檜黨斥，台省一空，遂罷檜相。

　　頤浩獨秉政，屢請興師復中原，謂：「太祖取天下，兵不過十萬，今有兵十六七萬矣。然自金人南牧，莫敢嬰其鋒。比年韓世忠、張俊、陳思恭、張榮屢奏，人有戰心，天將悔禍。又金人以中原付劉豫，三尺童子知其不能立國。願睿斷早定，決策北向。今之精銳皆中原人，恐久而消磨，他日難以舉事。」時盜賊稍息，頤浩請遣使循行郡國，平獄訟，宣德意。李綱宣撫湖南，頤浩言綱縱暴無善狀，請罷諸路宣撫之名，綱止為安撫使。時李光在江東，與頤浩書，言綱有大節，四夷畏服。頤浩稱光結黨，言者因論光，罷之。時方審量濫賞，頤浩時有縱舍，右司郎官王岡持不可，曰：「公秉國鈞，不平謂何。」

　　頤浩再秉政凡二年，高宗以水旱、地震，下詔罪己求言，頤浩連章待罪。高宗一日謂大臣曰：「國朝四方水旱，無不上聞。近蘇、湖地震，泉州大水，輒不以奏，何也？」侍御史辛炳、殿中常同論其罪，遂罷頤浩為鎮南軍節度使、開府儀同三司、提舉洞霄宮，改特進、觀文殿大學士。五年，詔問宰執以戰守方略，頤浩條十事以獻，除湖南安撫、制置大使兼知潭州。時郴、衡、桂陽盜起，頤浩遣人悉平之。帝在建康，除頤浩少保、浙西安撫制置大使、知臨安府、行宮留守。明堂禮成，進封成國公。

　　八年，上將還臨安，除少傅、鎮南定江軍節度使、江東安撫制置大使兼知建康府、行宮留守。頤浩引疾求去，除醴泉觀使。九年，金人歸河南地，高宗欲以頤浩往陝西，命中使召赴行在。頤浩以老病辭，且條陝西利害，謂金人無故歸地，其必有意。召趣赴闕，既至，以疾不能見，乃聽歸。未幾，卒，贈太師，封秦國公，諡忠穆。

　　頤浩有膽略，善鞍馬弓劍，當國步艱難之際，人倚之為重。自江東再相，胡安國以書勸其法韓忠獻，以至公無我為先，報復恩仇為戒，頤浩不能用。時軍用不足，頤浩與朱勝非創立江、浙、湖南諸路大軍月樁錢，於是郡邑多橫賦，大為東南患云。

范宗尹
　　范宗尹，字覺民，襄陽鄧城人。少篤學，工文辭。宣和三年，上舍登第。累遷侍御史、右諫議大夫。王雲使北還，言金人必欲得三鎮。宗尹請棄之以紓禍，言者非之，宗尹罷歸。張邦昌僭位，復其職，遣同路允迪詣康王勸進。

　　建炎元年，李綱拜右僕射，宗尹論其名浮於實，有震主之威。不報，出知舒州。言者論宗尹嘗汙偽命，責置鄂州。既，召為中書舍人，遷御史中丞，拜參知政事。

　　呂頤浩罷相，宗尹攝其位。時諸盜據有州縣，朝廷力不能制。宗尹言：「太祖收藩鎮之權，天下無事百五十年，可謂良法。然國家多難，四方帥守單寡，束手環視，此法之弊。今當稍復藩鎮之法，裂河南、江北數十州之地，付以兵權，俾蕃王室。較之棄地夷狄，豈不相遠？」上從其言。授宗尹通議大夫、守尚書右僕射、同中書門下平章事兼禦營使，時年三十。近世宰相年少，未有如宗尹者。

　　宗尹奏以京畿東西、淮南、湖北地並分為鎮，授諸將，以鎮撫使為名；軍興，聽便宜從事。然李成、薛慶、孔彥舟、桑仲輩起於群盜，翟興、劉位土豪，李彥光、郭仲威皆潰將，多不能守其地。宗尹請有司討論崇、觀以來濫賞，修書、營繕、應奉、開河、免夫、獄空之類，皆厘正之。宣靖執政、圍城、明受偽命之人，反用赦申雪；徐秉哲、吳幵、莫儔等並量移；吳敏、王孝迪、耿南仲、孫覿、蔡懋等並敘復。侍郎季陵希宗尹意，乞詔宰執於罪累中選真材實能，量付以事。沈與求劾陵，因及宗尹，宗尹求去。上為罷與求，宗尹乃復視事。

　　初，宗尹廷對，詳定官李邦彥特取旨置宗尹乙科，宗尹德之，贈邦彥觀文殿大學士。樞密院副都承旨闕，宗尹擬刑煥、藍公佐、辛道宗三人，煥戚里，公佐管客省，道宗不知兵，人以此咎宗尹。密院計議官王佾結公佐，宗尹請除佾為宗正丞，侍御史張延壽劾之，上罷佾。

　　紹興元年二月辛巳，日有黑子，宗尹以輔政無狀請免，上不許。魏滂為江東通判，諫官言其貪盜官錢，滂遂罷；李弼孺領營田，諫官言其媚事朱?，弼孺亦罷：二人皆宗尹所薦。台州守臣晁公為儲峙豐備，論者以為擾民，宗尹陰佑之。會公為妻受囚金事覺，上罷公為，宗尹不自安。時明堂覃恩，宗尹請舉行討論之事，上手劄云：「朕不欲歸過君父，斂怨士大夫。」始，宗尹建此議，秦檜力贊之，及見上意堅，反擠宗尹。上亦惡其與辛道宗兄弟往來，遂罷。沈與求奏其罪狀，落職，未幾，命知溫州。退成天臺，卒，年三十七。

　　宗尹有才智，當北敵肆行之沖，毅然自任，建議分鎮，以是得相位。然其置帥多授劇盜，又無總率統屬，且不遣援，不通餉，故諸鎮守鮮能久存者。及為政多私，屢為議者所詆云。

範致虛
　　範致虛，字謙叔，建州建陽人。舉進士，為太學博士。鄒浩以言事斥，致虛坐祖送獲罪，停官。徽宗嗣位，召見，除左正言，出通判郢州。崇甯初，以右司諫召，道改起居舍人，進中書舍人。蔡京建請置講議司，引致虛為詳定官，議不合，改兵部侍郎。自是入處華要，出典大郡者十五年。以附張商英，貶通州。政和七年，復官，入為侍讀、修國史，尋除刑部尚書、提舉南京鴻慶宮。

　　初，致虛在講議司，延康殿學士劉昺嘗乘蔡京怒擠之。後王寀坐妖言系獄，事連昺論死，致虛爭之，昺得減竄，士論賢之。遷尚書右丞，進左丞。

　　母喪逾年，起知東平府，改大名府。入見，時朝廷欲用師契丹，致虛言邊隙一開，必有意外之患。宰相謂其懷異。致虛乞終喪，從之。免喪，知鄧州，改河南府。中人規景華苑，欲奪故相富弼園宅。致虛言：「弼和戎有大功，使朝廷享百年之安，乃不保數畝之居邪？」弼園宅得不取。復移鄧州、提舉亳州明道宮。帝方好老氏，致虛希時好，營飭道宇，賜名煉真宮。

　　靖康元年，召赴闕，道除知京兆府。時金人圍太原，聲震關中，致虛修戰守備甚力。朝廷命錢蓋節制陝西，除致虛陝西宣撫使。金人分道再犯京師，詔致虛會兵入援。錢蓋兵十萬至潁昌，聞京師破而遁，西道總管王襄南走。致虛獨與西道副總管孫昭遠合兵，環慶帥臣王似、熙河帥臣王倚以兵來會。致虛合步騎號二十萬，以右武大夫馬昌祐統之，命杜常將民兵萬人趨京師，夏俶將萬人守陵寢。

　　兵有僧趙宗印者，喜談兵，席益薦之。致虛以便宜假官，俾充宣撫司參議官兼節制軍馬。致虛以大軍遵陸，宗印以舟師趨西京。金人破京師，遣人持登城不下之詔，以止入援之師，致虛斬之。初，金人守潼關，致虛奪之，作長城，起潼關迄龍門，所築僅及肩。宗印又以僧為一軍，號「尊勝隊」，童子行為一軍，號「淨勝隊」。致虛勇而無謀，委己以聽宗印。宗印徒大言，實未嘗知兵。至是，宗印舟師至三門津，致虛使整兵出潼關。金守臣高世由謂其帥粘罕曰：「致虛儒者，不知兵，遣斥候三千，自足殺之。」致虛軍出武關，至鄧州千秋鎮，金將婁宿以精騎沖之，不戰而潰，死者過半。杜常、夏俶先遁，致虛斬之。孫昭遠、王似、王倚等留陝府，致虛收餘兵入潼關。方致虛之鼓行出關也，裨將李彥仙曰：「行者利速，多為支軍，則舍不至淹，敗不至覆。若眾群聚而出殽、澠，一蹴於險，則皆潰矣。」致虛不聽，遂底於敗。

　　高宗即位，言者論其逗撓不進，徙知鄧州。尋加觀文殿學士，復知京兆府；致虛力辭，而薦席益、李彌大、唐重自代。詔以重守京兆，致虛復知鄧州。次年，宗印領兵出武關，與致虛合。會金將銀朱兵壓境，致虛遁，宗印兵不戰走，轉運使劉汲力戰死焉。致虛坐落職，責授安遠軍節度副使，英州安置。高宗幸建康，召復資政殿學士、知鼎州。行至巴陵卒，贈銀青光祿大夫。

呂好問
　　呂好問，字舜徒，侍講希哲子也。以蔭補官。崇甯初，治黨事，好問以元祐子弟坐廢。兩監東嶽廟，司揚州儀曹。時蔡卞為帥，欲扳附善類，待好問特異。好問以禮自持，卞不得親。及卞得政，當時據屬拔擢略盡，獨好問留滯，卞諷之曰：「子少親我，即階顯列矣。」好問笑不答。

　　靖康元年，以薦召為左司諫、諫議大夫，擢御史中丞。欽宗諭之曰：「卿元祐子孫，朕特用卿，令天下知朕意所向。」先是，徽宗將內禪，詔解黨禁，除新法，盡復祖宗之故。而蔡京黨戚根據中外，害其事，莫肯行。好問言：「時之利害，政之闕失，太上皇?旨備矣。雖使直言之士抗疏論列，無以過此，願一一施行之而已。」又言：「陛下宵衣旰食，有求治之意；發號施令，有求治之言。逮今半載，治效逾邈，良田左右前後，不能推廣德意，而陛下過於容養。臣恐淳厚之德，變為頹靡，且今不盡革京、貫等所為，太平無由可致。」欽宗鄉納。好問疏蔡京過惡，乞役海外，黜朋附之尤者以厲其餘。又建白削王安石王爵，正神宗配饗，褒表江公望，張庭堅、任伯雨、龔?等，除青苗之令，湔元符上書獲譴者，章前後疏十上。每奏對，帝雖當食，輒使畢其說。

　　時金人既退，大臣不復顧慮，武備益弛。好問言：「金人得志，益輕中國，秋冬必傾國復來，禦敵之備，當速講求。今邊事經畫旬月，不見施設，臣僚奏請皆不行下，此臣所深懼也。」及邊警急，大臣不知所出，遣使講解。金人佯許而攻略自如，諸將以和議故，皆閉壁不出。好問言：「彼名和而實攻，朝廷不謀進兵遣將，何也？請亟集滄、滑、邢、相之戍，以遏奔沖，而列勤王之師於畿邑，以衛京城。」疏上不省。

　　金人陷真定，攻中山，上下震駭，廷臣狐疑相顧，猶以和議為辭。好問率臺屬劾大臣畏懦誤國，出好問知袁州。欽宗憫其忠，下遷吏部侍郎。既而金人薄都城，欽宗思好問言，進兵部尚書。都城失守，召好問入禁中，軍民數萬斧左掖門求見天子，好問從帝御樓諭遣之。衛士長蔣宣帥其徒數百，欲邀乘輿犯圍而出，左右奔竄，獨好問與孫傅、梅執禮侍，宣抗聲曰：「國事至此，皆宰相信任奸臣，不用直言所致。」傅呵之。宣以語侵傅，好問曉之曰：「若屬忘家族，欲冒重圍衛上以出，誠忠義。然乘輿將駕，必甲乘無闕而後動，詎可輕邪？」宣詘服曰：「尚書真知軍情。」麾其徒退。

　　帝再幸金營，好問實從，帝既留，遣好問還，尉拊都城。已而金人立張邦昌，以好問為事務官。邦昌入居都省，好問曰：「相公真欲立邪，抑姑塞敵意而徐為之圖爾？」邦昌曰：「是何言也？」好問曰：「相公知中國人情所向乎？特畏女真兵威耳。女真既去，能保如今日乎？大元帥在外，元祐皇太后在內，此殆天意，盍亟還政，可轉禍為福。且省中非人臣所處，宜寓直殿廬，毋令衛士俠陛。敵所遺袍帶，非戎人在旁，弛勿服。車駕未還，所下文書，不當稱聖旨。」以好問攝門下省。好問既系銜，仍行舊職。時邦昌雖不改元，而百司文移，必去年號，獨好問所行文書，稱「靖康二年」。吳幵、莫儔請邦昌見金使於紫宸、垂拱殿，好問曰：「宮省故吏驟見禦正衛，必將憤駭，變且不測，奈何？」邦昌矍然止。王時雍議肆赦，好問曰：「四壁之外，皆非我有，將誰赦？」乃先赦城中。

　　始，金人謀以五千騎取康王，好問聞，即遣人以書白王，言：「大王之兵，度能擊則邀擊之，不然，即宜遠避。」且言：「大王若不自立，恐有不當立而立者。」既，又語邦昌曰：「天命人心，皆歸大元帥，相公先遣人推戴，則功無在相公右者。若撫機不發，他人聲義致討，悔可追邪？」於是邦昌謀遣謝克家奉傳國寶往大元帥府，須金人退乃發。金將將還，議留兵以衛邦昌。好問曰：「南北異宜，恐北兵不習風土，必不相安。」金人曰：「留一勃堇統之可也。」好問曰：「勃堇貴人，有如觸發致疾，則負罪益深。」乃不復留兵。金人既行，好問趣遣使詣大元帥府勸進，請元祐太后垂簾，邦昌易服歸太宰位。太后自延福宮入聽政。

　　高宗即位，太后遣好問奉手書詣行在所，高宗勞之曰：「宗廟獲全，卿之力也。」除尚書右丞。丞相李綱以群臣在圍城中不能執節，欲悉按其罪。好問曰：「王業艱難，政宜含垢，繩以峻法，懼者眾矣。」侍御史王賓論好問嘗汙偽命，不可以立新朝。高宗曰：「邦昌僭號之初，好問募人齎白書，具道京師內外之事。金人甫退，又遣人勸進。考其心跡，非他人比。」好問自慚，力求去，且言：「邦昌僭號之時，臣若閉門潔身，實不為難。徒以世被國恩，所以受賢者之責，冒圍齎書于陛下。」疏入，除資政殿學士、知宣州、提舉洞霄宮，以恩封東萊郡侯。避地，卒于桂州。

　　子本中、揆中、弸中、用中、忱中。孫祖謙、祖儉。本中、祖謙、祖儉別有傳。

　　論曰：朱勝非、呂頤浩處苗、劉之變，或巽用其智，或震奮其威，其於復辟討賊之功，固有可言矣。然李綱、趙鼎當世之所謂賢者，而勝非、頤浩視之若冰炭然，其中之所存，果何如哉。范宗尹忍于汙張邦昌之偽命，而誣李綱以震主之威，何其繆於是非也。範致虛佞附權臣，大誼已失，其總勤王之師，輕而寡謀，以底於敗，宜哉。若呂好問處艱難之際，其跡與宗尹同，而屈己就事，以規興復，亦若勝非之處苗、劉，其心有足亮雲。


Chinese text: This work was published before January 1, 1923, and is in the
public domain worldwide because the author died at least 100 years ago.
