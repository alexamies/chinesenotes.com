宦者一

○竇神寶王仁睿王繼恩李神福〈（弟神祐）〉劉承規閻承翰秦翰周懷政張崇貴張繼能衛紹欽石知顒〈（孫全彬）〉鄧守恩

宋世待宦者甚嚴。太祖初定天下，掖庭給事不過五十人，宦寺中年方許養子為後。又詔臣僚家毋私蓄閹人，民間有閹童孺為貨鬻者論死。去唐未遠，有所懲也。

厥後，太宗卻宰相之請，不授王繼恩宣徽；真宗欲以劉承規為節度使，宰相持不可而止。中更主幼母後聽政者凡三朝，在於前代，豈非宦者用事之秋乎！祖宗之法嚴，宰相之權重，貂璫有懷奸慝，旋踵屏除，君臣相與防微杜漸之慮深矣。

然而宣政間童貫、梁師成之禍，亦豈細哉！南渡苗、劉之逆，亦宦者所激也。《坊記》曰：「君子之道，辟則坊與！大為之坊，民猶逾之。」可不戒哉！作《宦者傳》。

竇神寶，父思儼，五代時為內侍，宋初皇城使。兄神興，左領軍衛大將軍致仕。神寶初為黃門，太平興國中，從征太原，擐甲登城，中流矢，稍遷入內高品，監并州戍兵。屢出襲賊，前後破砦三十六，斬千餘級，大獲鎧甲、牛馬、橐駝，因築三砦。詔褒之。九年，命與尹憲屯夏州，時岌伽羅膩等十四族久叛，神寶率兵大破之，焚其廬帳，斬千餘級，虜獲甚眾。

雍熙中，朝廷遣使綏、宥、麟、府州，募邊部願攻契丹者，賜以金帛。神寶上言：「狼子野心，由此或生邊隙。」乃止。俄轉殿頭高品。淳化中，使河東，閱視堡柵兵騎。慕容德豐自邢台徙延州，未至郡，詔神寶乘傳權州事。環州近邊內擾，與陳德玄討之，破牛家族二十八部，且規度通遠入靈武路，就命環慶同駐泊。牛家族復結眾叛，又破之，殲餘黨於極泉鎮，獲其渠帥九人。西戎寇鄜，以援之之勞，遷供奉官，與田紹斌部送靈州芻糧，即命駐泊。

李繼遷入寇，與慕容德豐襲破其堡砦，焚帳幕，獲人畜數萬計。連詔嘉獎，遷內殿崇班。至道初，繼遷再寇靈武，神寶遣人間道告急闕下。賊圍之歲餘，地震二百餘日，城中糧糗皆竭，潛遣人市糴河外，宵運以入。間出兵擊賊，賊引去，以功拜西京作坊副使。又命於浦洛河、清遠軍援芻糧，與楊允恭議造小車三千，運糧至環州。三年，遷西京左藏庫副使。出使靈武，還，奏對稱旨，面授供備庫使。

咸平中出為高陽關鈐轄，徙貝、冀巡檢。會原州野狸族三千餘眾徙帳於順成穀，大蟲堪與熟魏族接戰，詔神寶和洽之，至則定其經界，遣悉還舊地。入為內侍右班副都知。真宗朝陵，留與劉承珪同掌大內事。大中祥符初，勾當三班院，又掌諸王宮事。遷西京左藏庫使、領密州刺史兼掌往來國信。

神寶蒞職精恪，性吝嗇，畜貨巨萬。天禧初，以皇城使罷內職。三年，卒，年七十一。錄其子守志為入內供奉官。

王仁睿，不知何許人。年十餘歲，事太宗於晉邸，服勤左右，甚淳謹。及即位，宣傳指揮頗稱旨。曆入內小底都知、洛苑副使。命典宮闈出納之命，最居親近。嘗與柴禹錫等發秦邸陰事。雍熙四年被疾，遣太醫診視。卒，年四十一，特贈內侍省內侍。

國朝以來，內侍都知、押班不領他職。淳化、至道後，皆內殿崇班以上兼充，多至諸司使，有領觀察使者，沒皆有贈官，官給葬事。

舊制，內侍人許養一子，以充繼嗣。開寶四年，以其爭財起訟，詔自今滿三十無養父者，始聽養子，仍以其名上宣徽院，違者準前詔抵死。咸平中，徐誌通為溫、台等州巡檢，坐取李歡男四人為假子，又縱卒略民家小兒，致其母抱兒投海死，決杖配掃灑班，復申前詔以戒厲之。

王繼恩，陝州陝人。周顯德中為內班高品。初養於張氏，名德鈞。開寶中求復本宗，太祖召見，許之，因賜名焉。累為內侍行首。

會討江南，與竇神興等部禁兵及戰船抵采石。九年春，改裏面內班小底都知，賜金紫。十月，加武德使。太祖崩，副杜彥圭案行陵地，尋充永昌陵使。太平興國三年，遷宮苑使。久之，領河州刺史，掌軍器弓槍庫。

雍熙中，王師克雲、朔，命繼恩率師屯易州，又為天雄軍駐泊都監。自岐溝關、君子館敗績之後，河朔諸路為契丹所擾，城壘多圮。四年，詔繼恩與翟守素、田仁朗、郭延濬分路按行增築之。及遣將北伐，又為排陣都監，屯中山，改皇城使。端拱初，領本州團練使，又為鎮、定、高陽關三路排陣鈐轄。淳化初，賜甲第一區。五年，加昭宣使，勾當皇城司。李順亂成都，命為劍南兩川招安使，率兵討之。軍事委其制置，不從中覆。管內諸州係囚，非十惡正贓，悉得以便宜決遣。二月，命馬步軍都軍頭王杲趣劍門、崇儀使尹元由峽路分遣討賊，並受繼恩節度。詔前軍所至，其賊黨敢抗王師者，即須殺戮；如本非同惡，受制凶徒，先被脅從今能歸順者，悉釋其罪。四月，繼恩由小劍門路入研石砦破賊，斬首五百級，逐北過青強嶺，平劍州，進破賊五千於柳池驛，斬千六百級，賊眾望風奔走，殺戮溺死者不可勝計。又克閬、綿二州。五月，至成都，破賊十萬餘，斬首三萬級，獲順及鎧甲、僭偽服用甚眾。

朝議賞功，中書欲除宣徽使。太宗曰：「朕讀前代史書，不欲令宦官預政事。宣徽使，執政之漸也，止可授以他官。」宰相力言繼恩有大功，非此任無足以為賞典。上怒，深責相臣，命學士張洎、錢若水議別立宣政使，序位昭宣使上以授之。進領順州防禦使。

繼恩握重兵，久留成都，轉餉不給，專以宴飲為務。每出入，前後奏音樂。又令騎兵執博局棋枰自隨，威振郡縣。仆使輩用事恣橫，縱所部剽掠子女金帛，軍士亦無鬥志。餘賊迸伏山谷間，州縣有復陷者。太宗知之，乃命入內押班衛紹欽同領其事。又遣樞密直學士張鑒、西京作坊副使馮守規乘傳督其捕賊。議分減師徒出蜀境，以便糧運。

高品王文壽者，隸繼恩麾下，繼恩遣領虎翼卒二千，分遂州路追討。文壽禦下嚴急，士卒皆怨。一夕臥帳中，指揮使張嶙遣卒排闥入，斬文壽首以出。會夜昏黑，嶙猶疑其非，然炬照之，曰：「是也。」時嘉州賊帥張餘有眾萬餘，嶙即以所部與之合，賊勢甚盛。初奏至，太宗欲盡誅軍人妻子，近臣或請勿殺，悉索營中書，遣帥招撫，諭以釋罪，親屬皆全，必自引來歸，因可破賊。上然之，令巡檢程道符諭旨。亡卒斬嶙，函首送繼恩，皆自拔來歸。因使為鄉導擊賊，悉平之。

至道二年春，布衣韓拱辰詣闕上言：「繼恩有平賊大功，當秉機務，今止得防禦使，賞甚薄，無以慰中外之望。」上大怒，以拱辰惑眾，杖脊黥面配崖州。俄召繼恩。太宗崩，命與李神福按行山陵，加領桂州觀察使。

繼恩初事太祖，特承恩顧。及崩夕，太宗在南府，繼恩中夜馳詣府邸，請太宗入，太宗忠之，自是寵遇莫比。喜結黨邀名譽，乘間或敢言薦外朝臣，由是士大夫之輕薄好進者從之交往，每以多寶院僧舍為期。有潘閬者能詩詠，賣藥京師，繼恩薦之，召見，賜進士第。尋察其狂妄，追還詔書。

及真宗初，繼恩益豪橫，頗欺罔，漏泄機事，與參知政事李昌齡緘題往來，多請托，至有連宮禁者。素與胡旦善，時將加恩，密諉其為褒辭。又士人詩頌盈門。上惡其朋結，黜為右監門衛將軍、均州安置，籍沒貲產，多得蜀土僭擬之物。昌齡責忠武軍節度行軍司馬，旦削籍，長流尋州。詔中外臣僚曾與繼恩交識及通書尺者，一切不問。

咸平二年，卒於貶所，遣使將其家屬還京師，假官舍處之。四年，聽歸葬。大中祥符三年，特詔追復官爵，以白金千兩賜其家。子懷珪，轉入內高班。

李神福，開封人。父繼美，仕後唐為內侍，顯德初為禦廚都監。時內臣止以服色為貴，太祖特賜紫，後至右領軍衛將軍。神福少給事晉王府，謹恪解上意，未嘗少怠。太宗即位，授入內高品。從征太原，攻城之際，往來梯衝間宣傳詔命，即行在所遷殿頭。太平興國六年，擢入內高品押班，遷副都知、勾當翰林司，轉入內內班都知。兼勾當祗候內品班。淳化四年，遷崇儀副使、勾當皇城司。屬初易黃門之號，轉入內黃門都知，俄加宮苑使。太宗好筆劄，神福每侍側，多獲別本之賜。及不豫，神福朝夕左右，躬侍藥膳。

真宗即位，遷皇城使、內侍省入內內侍都知，領恩州團練使、勾當永熙陵行宮事。時模寫太宗聖容，以神福立侍。未幾，求罷都知，加昭宣使、勾當皇城司，賜第宮城側，遣修內工為葺之。咸平二年秋，閱兵東郊，以神福為大內都部署。是冬，幸大名，與王繼英並為行宮使。四年，勾當三班，部修含光殿，賜賚甚優。景德初，兼領親王諸宮使。三年，改宣政使。從謁諸陵，復為行宮使。進幸西京，賜酺，命神福主其事。

大中祥符初，天書降夕，神福與劉承珪、鄧永遷、李神祐、石知顒、張景宗、藍繼宗同直禁中，賜以器幣、緡錢。京師酺會，又令神福與白文肇、閻承翰同典之。是歲封泰山，與曹利用同經度行宮道路。及車駕進發，又為行宮使。禮畢，授宣慶使，領昭州防禦使，整肅禁衛。先是，諸司使止於宣政，故特置使額以寵之。三年，卒，年六十四。贈潤州觀察使。

神福性恭願和易，每為衛紹欽所詬罵，皆引避不校。在禁闥五十年，稱為長者。然久掌三班，無規制，遠近失敘，有請托者不能拒之，人譏其所守。子懷斌、懷贇。弟神祐。

神祐，初以父任授殿頭高品。太祖將納孝章皇后，命神祐奉聘禮於華州。乾德五年，征太原，負禦寶從行。開寶二年，又從征太原，時有詔緣邊和市軍儲，車駕在潞州聞之，且慮擾民，令神祐馳驛止之。時詔下已五日，神祐一夕而及晉陽。一日，甲士既陣，賊潛縱火焚梯衝，亟命神祐部衛兵為援，斬賊甚眾，餘悉潰去。王師伐廣州，隨軍賞給。劉鋹平，先部帑藏之物赴京師。及土寇周瓊等叛，又副尹崇珂討平之。六年，隨曹彬南征。克關城，擒偽將朱令贇，命神祐馳入獻捷書，賜錦袍、金帶。

太宗即位，遷南作坊副使。錢俶歸朝，命神祐往按府藏之積。再征太原，領工徒千人隨駕，以備繕完甲兵。劉繼元表納降款，太宗陳儀衛城北台以受之，繼元移時未至，神祐馳單騎入城，俄頃，引繼元至。及北伐燕薊，命與劉廷翰統精騎為大陣之援。車駕還，又令率兵屯定州以備契丹。太平興國六年，滑州治河防，材葦未具，命神祐馳往垣曲，伐薪蒸四百萬以濟其用。七年，契丹寇邊，命領兵屯瀛州，俄改崇儀使，提點左右藏庫，遷洛苑使。至道初，西鄙不寧，命為靈、環排陣都監，率眾至烏白池而還。俄駐永興，復護糧運抵朔方。

真宗嗣位，轉內園使、邠州都監。車駕北巡，改天雄軍都監、子城內巡檢。時北兵充斥，道途阻塞，命神祐單騎諭密旨於諸將。敵騎數百忽至，神祐乃周麾而呼，若召伏兵，敵懼而逃，遂達其命。俄充邢州排陣都監，勾當西八作司。景德初，上幸澶州，領隨駕壕砦。

三年，遷入內都知。從東封還，遷南作坊使。時內侍將遷秩，有扈從升山、不升山或不預從祀者，令神祐第其勤狀，上親閱而敘遷之。有範守遜、皇甫文、史崇貴、張延訓等，皆嘗有譴累而互陳勞效，且言神祐等品第非當，泣訴於上，止而復來者數四。守遜等先改內常侍，上怒，悉停其官。神祐洎石知顒、副都知張景宗、藍繼宗並坐削職。尋掌禦廚七年，卒，年六十六。大中祥符六年，錄其孫永和為三班奉職。神祐性謹願，曉音律，頗好篇詠。

子懷岊，太宗時嘗請為道士，後復內侍。多屯邊郡，常持大鐵鞭以鬥賊，屢中流矢，至供奉官。懷儼為內殿崇班。

劉承規，字大方，楚州山陽人。父延韜，內班都知。承規，建隆中補高班，太宗即位，超拜北作坊副使。時泉帥陳洪進歸朝，遣承規疾置封其府庫。會土民嘯聚為寇，承規與知州喬維嶽率兵討定之。太平興國四年，命與內衣庫使張紹等六人率師屯定州，以備契丹，又護滑州決河。雍熙中，勾當內藏庫兼皇城司，出為鄜延路排陣都監，改崇儀使，遷洛苑使。至道中，與周瑩同簽書提點樞密、宣徽諸房公事，仍加六宅使。承規懇辭，帝雖不許而嘉其退讓。

真宗立，瑩為宣徽使，以承規領勝州刺史、簽書宣徽院公事。尋讓宣徽之務，加莊宅使。咸平三年，遷北作坊使。時邊境未寧，議修天雄軍城壘，命承規乘傳經畫，又命提舉內東、崇政殿等諸門，遷宮苑使。上詢承規西事，請益環州木波鎮戍兵，以為諸路之援，從之。俄兼勾當群牧司。

景德二年，與李允則使河間，按視嘗經戰陣等處將卒之勞。是歲，置官提舉京師諸司庫務，以承規領之。所創局署，多所規制。改皇城使。與林特、李溥議更茶法。四年，三司上言新課增羨，承規以勞加領昭州團練使。

大中祥符初，議封泰山，以掌發運使遷昭宣使、長州防禦使。會修玉清昭應宮，以承規為副使。祀汾陰，復命督運。議者以自京至河中，由陸則山險，具舟則湍悍，承規決議水運，凡百供應，悉安流而達。自朝陵、東封及是皆留掌大內。禮成，當進秩，表求休致，手詔敦勉，仍作七言詩賜之。拜宣政使、應州觀察使。

五年，以疾求致仕。修宮使丁謂言承規領宮職，藉其督轄，望勿許所請，第優賜告詔，特置景福殿使名以寵之，班在客省使上。仍改新州觀察使，上作歌以賜。承規以廉使月稟歸於有司，手詔褒美，復定殿使奉以給之。本名承珪，以久疾羸瘵，上為取道家易名度厄之義，改珪為規。疾甚，請解務還私第，聽之。仍許皇城常務上印日，內藏庫有創製，就取商度。又再表求罷，官檢校太傅、左騎衛上將軍、安遠軍節度觀察留後致仕。七月卒，年六十四。廢朝，贈左衛上將軍、鎮江軍節度，諡曰忠肅。

承規事三朝，以精力聞，樂較簿領，孜孜無倦。自掌內藏僅三十年，檢察精密，動著條式。又製定權衡法，語在《律曆志》。性沈毅徇公，深所倚信，尤好伺察，人多畏之。上崇瑞命，修祠祀，飾宮觀，承規悉預聞。作玉清昭應宮，尤為精麗。屋室有少不中程，雖金碧已具，必毀而更造，有司不敢計所費。二聖殿塑配饗功臣，特詔塑其像太宗之側。承規遇事亦或寬恕，鑄錢工常訴本監前後盜銅瘞地數千斤，承規佯為不納，因密遣人發取還官，不問其罪。咸平中，朱昂、杜鎬編次館閣書籍，錢若水修祖宗實錄，其後修《冊府元龜》、國史及編著讎校之事，承規悉典領之。頗好儒學，喜聚書，間接文士質訪故實，其有名於朝者多見禮待，或密為延薦。

自寢疾惟以公家之務為念，遺奏求免贈賻詔葬，上甚嗟惜之，遣內臣與鴻臚典喪，親為祭文。玉清昭應宮成，加贈侍中，遣內侍鄧守恩就墓告祭。子從願，為西染院使。

閻承翰，真定人。周顯德中為內侍。入宋事太祖，以謹願稱。太宗時擢為殿頭高品，稍遷內侍供奉官、內殿崇班。先是，八作司材木頗有隱弊，承翰建議於都城西置事材場，治材以給之。雍熙中，知廣州徐休復奏轉運使王延範不軌狀，遣承翰馳往同逮捕下獄，就鞫之，考掠過苦，延範遂坐誅。李順亂蜀，命為川峽招安都監。賊平，授西京作坊副使。會增募金吾兵，以承翰及劉承蘊分充左右金吾都監兼街仗司事。俄罷之。

真宗即位，改西京作坊使、內侍左班副都知。咸平三年，河決鄆州王陵埽，遣承翰護塞。時議徙鄆州以避河患，又詔承翰與工部郎中陳若拙乘傳規度，徙於舊治之東南。五年，入內都知韓守英為鎮、定、高陽關三路排陣都鈐轄，上以其素無執守，議別擇人，因謂宰相曰：「承翰雖無武勇，然涖事勤恪。」乃令代守英。時中山屯兵甚眾，艱於飛挽，承翰請鑿渠，計引唐河水自嘉山至定州三十二里，又至蒲陰東六十二里，合沙河經邊吳泊入界河以濟饋運，亦可旁為方田，上嘉而從之。渠成，人以為便，優詔褒之。景德初，契丹謀寇順安軍，承翰奉詔發雄、霸精兵，與荊嗣、張延同築壘禦之，俄又遣詣德清軍規度重修城壘。車駕北征，承翰先在澶州北城，奏契丹兵在近，請不度河，上不聽，促駕度浮橋。二年，加領廉州刺史，勾當群牧司，多條上馬政，遂兼群牧副使。時契丹結好，始置國信司主交聘之事，以承翰領之，多所規置。

大中祥符初，改西京左藏庫使，充夏州趙德明加恩官告使。還，請於浦洛河置館，以待夏台進奉使，上以荒敻勞役，不許。四年，遷內園使、左班都知，領獎州團練使。

有西京左藏庫副使趙守倫久典廄牧，至是又掌估馬，與承翰聯職任，雖素為姻家，然不相得，遂各訟訴，並付御史臺。承翰坐擅用群牧司錢，當贖金三十斤；守倫坐違制移估馬司，當免所居官；典吏當杖脊。詔寬其罰：承翰贖金十斤，守倫贖金二十斤，典吏亦降從杖。群牧都監張繼能、判官陳越田瑴、勾當騏驥院楊保用、估馬楊繼凝皆釋之，製置使陳堯叟特免按問。

六年，上製《內侍箴》賜之，承翰表請刻石省中。明年，建應天府為南京，作鴻慶宮，設太祖、太宗像，遣承翰自京奉往。授南作坊使、入內都知。未幾，卒，年六十八。贈懷州防禦使。

承翰性剛強，所至過於檢察，乏和懿之譽。子文應，西京左藏庫使。

秦翰，字仲文，真定獲鹿人。十三為黃門，開寶中遷高品。太平興國四年，崔彥進領眾數萬擊契丹，翰為都監，以善戰聞。太宗因加賞異，謂可屬任。雍熙中，出為瀛州駐泊，仍管先鋒事，遷入內殿頭高品、鎮、定、高陽關三路排陣都監。淳化四年，補入內押班。

趙保忠叛，命李繼隆率師問罪，翰監護其軍。次延州，翰慮保忠遁逸，即乘驛先往，矯詔安撫以緩其陰計。王師至，翰又諷保忠以地主之禮郊迎，因並驅而出，保忠遂就擒，以功加崇儀副使。至道初，為靈、環、慶州、清遠軍四路都監。真宗即位，加洛苑使、入內副都知。咸平中，河朔用兵，以為鎮、定、高陽關排陣都監，敗契丹於莫州東，追斬數萬，盡奪所掠老幼。詔褒之，徙定州行營鈐轄。

王均之亂，為川峽招安巡檢使。時上官正與石普不協，翰恐生事，為曉譬和解之。親督眾擊賊，中流矢不卻，五戰五捷，遂克益州，上手劄勞問。翼日，進至廣都，斬首千餘級，獲馬數千匹。歸朝，遷內園使，領恩州刺史。

出為鎮、定、高陽關前陣鈐轄，又徙後陣。破契丹二萬眾於威虜軍西，俘其鐵林大將等十五人。又為邠寧、涇原路鈐轄兼安撫都監，率所部按行山外，召戎落酋帥，諭以恩信，凡三千餘帳相率內附。未幾，康奴族拒命，翰與陳興、許均深入擊之，斬級數千，焚其廬帳，獲牛馬甚眾。復與陳興、曹瑋襲殺童埋軍主於武延咸泊川。詔書加獎，賜錦袍、金帶、白金五百兩、帛五百匹。

景德初，車駕將北巡，先遣翰乘傳往澶、魏裁制兵要，許便宜從事。俄充邢洺路鈐轄，與大軍會德清軍，張掎角之勢。又召為駕前西面排陣鈐轄，管勾大陣。翰即督眾環城浚溝洫以拒契丹。功畢，契丹兵果暴至，翰不脫甲胄七十餘日，契丹乞和，凱旋，留泊澶州。月餘，令率所部兵還京師，加宮苑使、入內都知。出為涇、原、儀、渭鈐轄。先是，西鄙無藩籬之蔽，翰規度要害，鑿巨塹，計工三十萬，役卒數年而成，不煩於民。就遷皇城使、入內都知。以翰在邊久，宣力勤盡，特置是名以寵異焉。翰表讓，不聽。

大中祥符初，求從東封，手詔諭以西垂委任之異。改昭宣使，又為群牧副使，祀汾陰。是歲，夏州屬戶有擾境上者，即日遣翰往脽上按視，遍巡邊部。及翰至，事寧，復還扈從，凡行在諸司細務，悉令裁決，不須中覆。禮畢，加領平州團練使，奉祀毫州，掌如汾陰。八年，營葺大內，詔翰參領其事。閏六月，暴卒於內庭之廨，年六十四。上甚悼惜，為之泣下。贈貝州觀察使，賻襚加等。修內畢，詔遣使以襲衣、金帶賜其家。

翰倜儻有武力，以方略自任。前後戰鬥，身被四十九創。李繼遷之未賓也，翰因使常出入其帳中，無疑間，嘗白太宗言：「臣一內官不足惜，願手刺此賊，死無所恨。」太宗深嘉其忠。

翰性溫良謙謹，接人以誠信，群帥有剛狠不和者，翰皆得其歡心。輕財好施，與將士同休戚，能得眾心，皆樂為用。其歿也，禁旅有泣下者。

九年，重贈彰國軍節度，詔楊億撰碑文，億以其不蓄財，表辭所贄物，雖朝廷不許，而時論美之。子懷誌，內殿崇班。

周懷政，并州人。父紹忠，以黃門事太宗，從征河東，得懷政於亂屍間，養為子。給事禁中，累至入內高品。大中祥符初，真宗東封，命修行宮頓遞。及奉泰山天書馳驛赴闕，轉殿頭。天書每出宮，與皇甫繼明並為夾侍。東封禮成，與內殿崇班康宗元留泰山，修圜台，轉入內西頭供奉官。祀汾陰，轉東頭。六年，劉承規卒，擢內殿崇班、入內押班、勾當皇城司。會朝謁太清宮，與閻承翰等同管勾大內事。七年，奉天書摹刻於乾元殿，為刻玉都監，又為修兗州景靈宮、太極觀都監，俄遷內殿承製。是冬，命起居舍人、知制誥盛度為會真宮醮告使，懷政為都監。還，為玉清昭應宮都監兼掌景靈宮、會靈觀使。刻玉成，遷如京副使。九年，建資善堂，以懷政為都監。壽丘宮觀成，優賜襲衣、金帶，遷崇儀使。天禧大禮，又為修奉寶冊都監，加領長州刺史，是冬，遷洛苑使。二年春，遷左藏庫使。仁宗為皇太子，命為入內副都知、管勾左右春坊，轉左騏驥使。三年，領英州團練使，加昭宣使。

懷政日侍內廷，權任尤盛，於是附會者頗眾，往往言事獲從，同列位望居右者，必排抑之。中外帑庫皆得專取，因多入其家。性識凡近，酷信妖妄。有朱能者，本單州團練使田敏廝養，為人凶狡，遂賂懷政親信，得見，因與侍卒姚斌妄談神懌以訹之。懷政大惑，援能至禦藥使、領階州刺史。俄於終南山修道觀，與劉益輩造符命，托神言國家休咎，否臧大臣。時寇準鎮永興，能為巡檢，倚準舊望，欲實其事。準好勝，喜其附己，多依違之。

朝臣屢言懷政之妄，真宗含忍不斥，然漸疏遠之。懷政憂懼，時使小黃門自禁中出，詐稱宣召，入內東門，坐別室，久之而還，以欺同類。會準為相，逾年而罷，懷政愈畏獲譴，不自安。

四年七月，與弟禮賓副使懷信謀潛召客省使楊崇勳、內殿承製楊懷吉、閣門祗候楊懷玉會皇城司，期以二十五日竊發，殺丁謂等，復相寇準，奉真宗為太上皇，傳位太子。前夕，崇勳、懷吉詣丁謂第密告之，謂即夜偕崇勳、懷吉至曹利用第計議，翌日，利用入奏，真宗怒，命收懷政。令宣徽北院使曹瑋與崇勳於禦藥院鞫訊，具伏。帝坐承明殿臨問，懷政但祈哀而已，命斬於城西普安寺。父內殿承製紹忠及懷信並杖配復岳州，子侄勒停，貲產沒官。朱能父左武衛將軍致仕諤、母周氏，罰銅百斤，子守昱、守吉分配邵、蔡、道州。懷政仆使、親從並杖配海島、遠州，部下使臣貶秩有差。懷政之未敗也，紹忠嘗詬之曰：「斫頭豎子終累我！」懷信謂之曰：「兄前事必敗，宜早詣上首實，庶獲輕典。」及其謀亂，又泣拜止之，不聽，故皆得免死。

右街僧錄澄遠以預聞妖詐，決杖黥配郴州。內供奉官譚元吉、高品王德信、高班胡允則、黃門楊允文與懷政協同妖妄，皆杖配遠州。入內押班鄭誌誠與能書問往還，削兩任，配房州。入內供奉官石承慶嘗為懷政所召，夜二鼓不下皇城門鑰以待，黃門黃守忠見之，戒門卒勿納，至是言其事，承慶坐削兩任，配宿州。楊懷玉次日始詣樞密院自陳，責授侍禁、杭州都監。擢崇勳內客省使、桂州觀察使，懷吉如京使，賜以金帶、金銀。

懷政既誅，亟遣入內供奉官盧守明、鄧文慶馳驛永興，捕朱能。劉益、李貴、康玉、唐信，道士王先、張用和悉免死，配遠州。能偵知使者至，衷甲出，殺守明以叛。詔遣內殿承製江德明、入內供奉官於德潤發兵捕之，能入桑林自縊死。永興、乾耀都巡檢供奉官李興、本軍十將張順斷能及其子首以獻，補興閣門祗候，順牢城都頭。以劉益等十一人黨能害中使，磔於市。王先、李貴、唐信、張用和八人皆處斬。能母妻子弟皆決杖配隸，閣門祗候穆介、知永興軍府朱巽、轉運使梅詢劉楚、知鳳翔府臧奎等坐與懷政、能交結相稱薦，皆論罪。降寇準太常卿，再貶道州。凡朝士及永興、鳳翔官吏與準厚善者，悉降黜焉。

張崇貴，真定人。太祖時為內中高品，稍遷殿頭。太平興國中，以善射遷為禦帶。錢俶納土，命馳往閱城防儲偫之數。親征太原，從崔彥進、李漢瓊先路視水草。端拱初，補內供奉官。

淳化四年，命乘傳之延州招羌戎之內附者，發庫錢犒給，以金幣賜酋領。將行，轉內班右班押班，就命管勾鄜延屯兵，李繼隆討李繼遷，詔崇貴以延安兵掎角進討。及擒趙保忠，留崇貴與石霸守綏州，徙平夏民以實之。繼遷扼橐駝路，驅脅內屬戎人，崇貴與田敏率熟倉族乚遇戰於雙塠，殺二千餘級，掠牛羊、橐駝、鎧甲甚眾，連詔褒諭。繼遷走漠中，遣其將佐趙光祚、張浦求納款，會於石堡砦，崇貴椎牛釃酒犒諭之，給以錦袍帶。會改內班為黃門，命為黃門右班押班，仍加內殿崇班，又改黃門為內侍，職隨易焉。既而繼遷貢橐駝、名馬待罪，遣崇貴往賜器幣、茶藥、衣物。

至道元年，進崇儀副使、內侍右班副都知。時繼遷復叛，劫芻饋於浦洛河。二年，詔李繼隆大發師進討。賊圍靈州急，太宗將棄之，廷議未決，命崇貴與馮納乘傳往議其事，乃益兵固守，就命為靈、環、慶州、清遠軍路監軍，又為排陣都監。

真宗立，拜洛苑使、右班都知、管勾并州軍馬。自至道後，五路討賊，兵戰相繼，卒無成功。及是，保吉復修貢，詔以定難節度授之，命崇貴持詔命、衣帶、器幣以賜。使還，加六宅使。

咸平元年，又命管勾鄜延屯兵，泊延安，改駐泊都監，又為鈐轄。其後繼遷復與熟戶李繼福為隙，因緣內擾，崇貴與張守恩擊之，焚廬舍，獲貲畜、器甲、生口甚眾。又與王榮禦賊，獲具裝馬數十匹，再詔褒飭。四年，詔歸。俄領獎州刺史，復涖鄜延，仍製置沿邊青白鹽事。與衛超領軍入敵境，焚廬舍帳幕，獲廩糗、牛羊，復被詔獎。崇貴屢詗契丹事傳遞以聞，願身當一隊為前鋒，詔不允。

景德元年，保吉死，其子德明尚幼，崇貴移書諭朝廷恩信，德明請俟釋服稟命。詔書慰撫，以向敏中為緣邊安撫使。自是邊防事宜，經制小大，皆崇貴專主之。築台保安北十里許，召戎人會議，與之盟約。二年春，召赴闕面授方略，許德明以定難節度、西平王，賜金帛緡錢各四萬、茶二萬斤，給內地節度奉，聽回圖往來，放青鹽禁，凡五事。而令德明納靈州土疆，止居平夏，遣子弟入宿衛，送略去官吏，盡散蕃漢兵及質口，封境之上有侵擾者稟朝旨，凡七事。德明悉如約，惟以子弟入質及納靈州為難，故亦禁鹽如舊，不許回圖。

三年九月，以德明誓表來上，崇貴因請入朝，許之。以功拜皇城使、內侍左右班都知，領誠州團練使。又持旌節誥命授德明，太常博士趙湘為之副。四年，使還，會車駕上陵，次瓊林苑，崇貴對於苑中，即命為行宮使。是秋，復還延安。供奉官曹信時監邊軍，信善琴，崇貴與石普軍中宴集，令信奏之，信以久廢為辭。崇貴與普因摭其他過以聞，真宗知其誣奏，不問。大中祥符元年，加昭宣使。

崇貴久在邊，善識羌戎情偽，西人畏服。每德明有所論述及境上交侵，皆先付裁制。夏州趣邊有二路，其文移至環慶者，皆付延州議焉。嘗請置緣邊安撫使，如北面之制。上曰：「西鄙別無經營，苟德明能守富貴，無慮朝廷失恩信也。增置署局，徒為張皇，不若委卿靜製之。」二年，上言久去鄉里，願得告歸葬父母。許之，錫與甚厚。復命為都鈐轄，提舉榷場。崇貴乞留京師，面諭委屬之意，聽歲入奏事。四年八月，卒，年五十七。帝悼惜之，贈豐州觀察使，內侍護喪還京師。子承素，東染院副使。

張繼能，字守拙，并州太原人。父讚，晉末為內班。繼能，建隆初以黃門事禁中，太平興國初為內品。從征河東，命主城南洞屋，以勞遷高品。契丹入寇，命為高陽、鎮、定路先鋒都監，從崔彥進戰長城口，多所俘馘。明年，又與彥進敗契丹於唐興口，轉殿頭高品。

雍熙中，夏州叛命李繼隆為銀、夏都部署，以繼能監軍。俄徙護定州屯兵，領驍捷卒三千，屯五回嶺。端拱初，遷入內殿頭，從趙保忠討李繼遷。保忠薦其有材，命與保忠同經略其事。代還，掌內弓箭庫。淳化三年，與白承睿護芻粟入靈武。會繼遷復寇邊，命繼能、承睿與知靈州侯延廣領驍卒五千，同主軍務，俄留為本州都監。及鄭文寶議城威州、清遠軍，繼能護其役。工畢，命與西京作坊副使張延洲同知軍事，又與田紹斌同掌積石砦。就遷內供奉官、靈環慶、清遠軍後陣都監，與西人轉鬥，敗走之。復還清遠。詣闕奏事，遷內殿崇班。未幾，拜供備庫副使，復遣護環州屯兵，徙涇、原、儀、渭都巡檢使。

真宗即位，遷崇儀使、靈、環十州軍兵馬都監兼巡檢安撫使。咸平三年王均之亂，命為川峽兩路招安巡檢使。成都平，留為利州招安巡檢，尋召歸。會銀、夏寇警，復為邠寧駐泊都監。夏人寇清遠軍，營於積石河，繼能與楊瓊、馮守規在慶州逗留，不時赴援，致陷城堡，又焚棄青岡砦，特詔下御史府，免死，長流儋州。景德二年，會赦，還為內侍省內常侍，又為陝西捕賊巡檢，獲千餘人，改內殿崇班。從朝陵，為行宮四面巡檢。

四年，宜州卒陳進為亂。初，知州劉永規馭下嚴酷，課澄海卒伐木葺州廨，數不中程即杖之，至有率妻孥趣山林以采者，雖甚風雨，不停其役。故進因眾怨，殺永規及監軍國鈞，擁判官盧成均為帥，據其城。

七月，奏至，詔東上閣門使忠州刺史曹利用、供備庫使賀州刺史張煦為廣南東、西路安撫使，如京副使張從古及繼能副之，虞部員外郎薛顏同勾當轉運事，發荊湖蘄黃州兵討之。上語近臣曰：「番禺寶貨雄富，賊若募驍果，立謀主，沿流東下趣廣州，則為患深矣。」遣內侍高品周文質使廣州，監屯兵，會鄰路巡檢使控要路，集東西海戰棹，扼端州峽口。賊悉眾來攻柳城縣，殿直韓明、許貴、郝惟和以所部兵千餘禦敵，明、貴死之，惟和僅以身免，成均奉宜州印遣使詣舒賁求赦罪。是夕，進復陷柳城，官軍退保象州。賊又寇懷遠軍，知軍殿直任吉與邕桂巡檢、殿直張崇寶、侍禁張守榮擊走之。賊退而復集者累日，吉輩固守，屢與鬥，大獲其器甲。又攻天河砦，砦兵甚少，監軍奉職錢吉部分嚴整，一戰敗之。賊眾屢衄，頗潰去，眾心的攜貳，將棄宜州，以家屬之悼耄者五百人隕江中，率其眾裁三千趣柳、象，將入容管。初至柳州，限江不能渡。知州王昱望賊遁走，城遂陷。

朝廷以詔書四十分揭要路，諭賊歸順者悉釋其罪。賊挈族居思順州，分兵攻象州。利用命入內高班於德潤以千兵倍道襲逐，利用等繼至，遇賊武仙縣之李練鋪。賊初不知覺，惟進率眾來拒，直犯前軍，前軍寄班侍班郭誌言麾騎士左右縱擊。賊衣順水甲、執標牌以進，飛矢攢鋒不能卻，前軍即持棹刀巨斧破其牌，史崇貴登山大呼曰：「賊走矣，急殺之！」賊心動，眾遂潰。逐北至象州城下，賊砦猶有據長竿瞰城中者，成均始挈其族以詔書來降，乃斬進並其黨，生擒賊帥六十餘人，斬首級、獲器甲戰馬甚眾。

利用分兵捕餘寇，遣於德潤馳奏其事。授利用引進使，煦如京使，從古莊宅副使，繼能供備庫使，誌言供備庫使。又以御前忠佐馬步軍副都軍頭郭全豐為都軍頭，領勤州刺史。歸遠軍士手殺進者李昊、劉宗、趙敏並補本軍都頭，張守榮為供奉官、閣門祗候，張崇寶、任吉並為供奉官，錢吉為右侍禁。又以知象州大理寺丞何邴最有勞，優拜祠部員外郎，賜緋。又賜邴三子知道、知古、知常出身，邴之親屬同扞寇者悉甄敘之。升象州為防禦使。

初，賊攻象州，城在高丘上，素無井，閉壘之日，皆以乏水為慮。賴天雨，停水將竭而雨復下，如是者兩月，汲之以濟。山中無烽候，每欲破賊，即禱於城西神祠，或見巨蟒吞龜，是日果有克獲，眾以為神靈助順之應。張守榮俄病瘴，遣尚醫馳往視之，未至而卒，贈如京使，錄其子官。十二月，餘寇悉平。

東封，留繼能為京舊城內巡檢鈐轄，俄加東染院使。

大中祥符二年，入內都知李神祐等坐事悉罷，擢繼能入內內侍省副都知。時宗室多召侍講說書，上嘉其勤學，令講誦日別給公膳，專遣繼能主之。俄又與內殿承製岑保正提點郡縣主諸院事。三年，兼群牧都監。祀汾陰，留掌大內兼舊城內巡檢鈐轄，俄領會州刺史。謁太清宮，為天書扶侍都監。七年，以疾求解職，不許。命為涇原儀渭、鎮戎軍兩路鈐轄。未幾，徙鄜延都鈐轄。先是，內屬戶殺漢口者止罰孳畜，繼能則麗於常法，由是西人畏而不敢犯。德明雖受朝命，而羌部不絕寇境。繼能日課卒截竹為簽，署字其上，且言以備將士記殺獲功狀，賊聞之甚懼。歸朝，復涖群牧。仁宗在儲宮，嘗親書一幅賜之。繼能以聞，真宗亦為標題其末，人以為榮。九年，坐前護修莊穆皇后陵摧陷，左授西染院使，掌往來國信。

天禧初，復西京左藏庫使。國信司吏陳誠者，頗巧黠，繼能欲援置群牧司，而誠先隸群牧，坐事停職。至是，群牧吏左宗抉其宿負，白製置使曹利用，故誠不遂所求。繼能怒宗之沮己，密遣親事卒偵宗。會宗弟元喪妻，宗嘗為假敦駿軍校馬送葬，及還，元抵飲肆與酒保相毆，係府中，而假馬之事未發。誠即白繼能，請屬府中並劾其事。知府樂黃目受屬，獄未就，為群牧副使楊崇勳所發，繼能坐罷內職，降授西京作坊使，出為邠寧鈐轄。繼能自陳不願外任，得掌瑞聖園，尋領往來國信所。三年，復為西京左藏庫使、內侍右班副都知。未幾，遷崇儀使，以衰老求解職，轉內園使，掌瓊林苑。五年，卒，年六十五。特贈汀州團練使，錄其子懷忠為大理寺丞，孫逖為三班奉職，遜為借職、春坊祗候。

繼能性沉密知兵，頗勇敢，喜讀書，然好治生。晚年急於聚蓄，眾以此少之。

何邴後歸朝，知磁州而卒。一子知崇裁十餘歲，特補太廟齋郎。又徙其侄平夷尉知古為滏陽尉。省郎無賞延之例，猶以城守勞，故甄錄焉。

衛紹欽，開封人。父漢超，內侍高品。紹欽始以中黃門給事晉邸，太宗即位，補入內高品，甚被親倚。從征太原，命督諸將攻城。劉繼元降，命領驍卒先入城，燒其營柵，遷殿頭高品。雍熙二年，擢入內西頭供奉官。淳化中，部修皇城，功畢，授入內押班。五年，加崇儀副使。

李順之亂，王師致討，與王繼恩同領招安捉賊事，遇賊，鬥學射山南。又攻清水埧，破雙流砦，招降數萬眾，斬千餘級。順死，餘黨保險為寇，又與楊瓊先扼要路以邀之，擒斬萬餘人，獲器甲槍槊千餘。遣別將曹習領兵捕餘賊於安國鎮，斬三百級。時嘉、眉二州賊尚擾城郭，又遣內殿崇班宿翰討之。兩川平，召還，深被褒勞。

真宗嗣位，拜宮苑使，領愛州刺史，充入內副都知、修奉永熙陵都監，即復土，遂為陵使。景德二年，改皇城使。從幸河朔，命為車駕前後行宮四面都巡檢。次澶淵，命領扈駕兵守河橋。三年，加昭宣使。朝諸陵，復為行宮巡檢。駐洛陽，命為皇城內外都巡檢。曆掌三班院、皇城儀鸞翰林司。卒，年五十六。

紹欽苛愎少恩，不為眾所附。太平興國中，江東有僧詣闕請修天台壽昌寺，且言寺成願焚身以報。太宗允其請，命紹欽往督營繕。既訖役，遽積薪於廷，請僧如願，僧言欲見至尊面謝，紹欽曰：「昨朝辭日，親奉德音，不煩致謝。」僧惴怖偃蹇，顧道俗望有救之者，紹欽即促令躋薪上，火既盛，僧欲投下，紹欽遣左右以叉抑按而焚之。子承慶，至內殿承製。

石知顒，真定人。曾祖承渥，梁尚食使。祖守忠，晉內供奉官。父希鐸，高品。

知顒形貌甚偉，建隆中授內中高品。太宗即位，改供奉官。雍熙中，諸將征幽薊，以知顒隨軍。歸，掌儀鸞司。

淳化中，明州初置市舶司，與蕃商貿易，命知顒往經制之。轉內殿崇班、親王諸宮都監。從王繼恩平蜀寇，就遷西京作坊副使。

咸平初，遷正使、帶禦器械。契丹犯邊，上北巡，命為天雄軍、澶州巡檢使，俄改德、博等州緣河巡檢使兼安撫，加領長州刺史。三年，戍鎮、定、高陽關三路，押大陣。是冬，改高陽關駐泊行營鈐轄。歸朝，復掌親王諸宮事。景德中，自京抵泗，遣徒治河堤，命總其役。初計工累月，及是，浹日而畢。上面加褒諭，賜白金千兩，授入內都知。

大中祥符初，遷內園使。俄以定內侍遷秩品第不當，為其列所誣，坐罷都知。三年，為並、代州鈐轄，遷莊宅使，徙鎮、定、高陽關鈐轄。四年，命與內殿崇班張繼能、供奉官侍其旭同修太祖神御殿。上封求覲闕下，復掌群牧司、三班院、親王諸宮事。

天禧二年，為並、代州鈐轄兼管勾麟府路軍馬事。三年，卒，年六十九。孫全彬。

全彬字長卿，以知顒奏補入內小黃門，累遷西頭供奉官。仁宗使致香幣於南海，密詔察所過州縣吏治民俗，還，具以對，帝以為忠謹。陝右群盜殺鳳州巡檢，遣往擒滅之。

元昊叛，全彬監鄜州兵救延州，解圍去。經略使明鎬言其勇略善將，得邊人情，除並、代州都監，加內侍押班。進鈐轄，徙鄜延，還，為押班。

儂智高寇廣南，以為湖南、江西路安撫副使。出桂林，請於宣撫使狄青，願獨當一隊以自效。於是使將左方兵，力戰於邕州。南方平，領綿州防禦使。

張貴妃居寧華殿閣，命全彬提舉。妃薨，治喪過製，皆劉沆、王洙與全彬共為之。數月，進宮苑使、利州觀察使，給兩使留後奉。俄為入內副都知，知制誥劉敞封還詞命，居三月，復授之。轉領信武軍留後，為永昭陵鈐轄。時去永定復土四十二年，有司多亡其籍，全彬以心計辦治。遷福延宮使，提點奉先院。

熙寧中，卒，年七十六。贈太尉、定武軍節度使，諡曰恭僖。

鄧守恩，并州人。十歲以黃門事太宗。淳化中，盜起成都，從王繼恩往討之。至道初，就護西蜀屯兵。咸平初，為入內高班。契丹入寇，命石保吉為鎮、定都部署，以守恩為都監。逾年，入掌騏驥院。會龍騎叛卒剽劫環、慶，遣守恩擒翦之。景德初，為澶、濮都巡檢。又使環、慶及戎、瀘等州巡察邊事。

大中祥符初，按獄於濮州，雪冤人十餘。預監修玉清昭應宮、會靈觀。七年，又兼修真遊殿、景靈宮。累遷入內高品、供奉官。宮成，遷內殿承製。八年，預修大內，改西京作坊副使。九年，營造皆畢，授東染院使，充會靈觀都監。

天禧二年，掌軍頭引見司，又修祥源觀成，遷崇儀使。三年，授入內押班。河決滑州，命為修河鈐轄。郊祀，召為行宮使，改如京使，復還本任。四年春，河復故道，遷文思院使。歸朝，加領昭州刺史。是秋，掌皇城、國信二司，整肅禁衛，遷入內副都知。會建天章閣，命領其事。又勾當資善堂兼太子左右春坊司。

守恩長七尺餘，狀貌甚偉，涖事幹敏，以強果稱於時。五年，卒，年四十八。贈淄州防禦使。錄其子官。


Chinese text: This work was published before January 1, 1923, and is in the
public domain worldwide because the author died at least 100 years ago.
