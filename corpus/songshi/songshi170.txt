讚引
舊中書門下、翰林學士、御史中丞並緋衣雙引，仍傳呼。〈（開寶中，學士止令一吏前導，亦罷傳呼，惟謝恩初上日，雙引傳呼云。）〉使相、僕射、兩省五品已上，一吏前引。〈（樞密使兼相者，二吏，不讚引。大中祥符五年，止令於本廳讚引。不帶相及副使，止令本院紫衣吏前讚引之。）〉

淳化四年，令東宮三少、尚書、丞、郎入朝以緋衣吏前導，並通官嗬止。二品已上用朝堂驅使官，餘用本司驅使官，宰臣、親王仍令紫衣一吏引馬。

導從
中書、樞密、宣微院、御史臺、開封府、金吾司皆有常從。景德三年詔：「諸行尚書、文明殿學士、資政殿大學士，給從七人；學士、丞郎，六人；給事、諫議、舍人，五人；諸司三品，四人。於開封府、金吾司差借，每季代之。」中書先差金吾從人，自今亦令參用開封府散從官。宰臣、參知政事、僕射、御史大夫、中丞、知雜，皆通官嗬止行人。〈（淳化四年，令東宮三少、尚書丞、郎，並通官嗬止。）〉

大中祥符五年，以群官導從不合品式，命翰林學士李宗諤、龍圖直學士陳彭年與禮官詳定。宗諤等請：自今除中書、樞密、宣徽使、御史中丞、知雜御史、金吾並攝事清道如舊制嗬導外，僕射已上及三司使、知開封府，止四節；尚書、文明殿學士、資政殿大學士，三節；丞郎已上、三司副使，兩節；大兩省、卿、監，一節；小兩製御史、郎中、員外、諸司四品，三司、開封府判官推官，二人前行引，不得過五步。合於金吾借從人者，以諸軍剩員代之。又外任節鎮知州、都監，從軍士七十人；通判，十五人；防、團、軍事知州都監，五十人；通判，十人；〈（河北、河東、陝西駐泊兵處，節鎮知州、都監百人，防、團、軍事知州都監七十人。）〉轉運使，三十人；〈（咸平二年，詔節度、觀察、防、團、刺史，或別鎮、他鎮，其給使者，止令本使給之。景德六年，令牧守以州兵隨行者以一年為限。）〉副使，二十五人；提點刑獄官，亦給軍士；副留守、節度行軍副使、留守兩使判官，給散從官十五人；小尹、掌書記、支使、防禦、團練副使、兩使推官，十人；兩浙推官、防團軍事判官推官、軍監判官，七人；錄事諸曹，給承符人；縣令、簿、尉、手力、弓手，其代還者，給人護送有差。

賜六劍履上殿，詔書不名，讚拜不名，入朝不趨，紫金魚袋、緋魚袋

右升朝官該恩。著綠二十周年，賜緋魚袋，著緋及二十周年，賜紫金魚袋。〈（特旨者，係臨時指揮。）食邑）〉

賜食邑
一萬戶、八千戶、七千戶、六千戶、五千戶、四千戶、三千戶、二千戶、一千戶、七百戶、五百戶、四百戶、三百戶、二百戶。

右宰相、親王、樞密使經恩加一千戶，兩府、使相、節度使七百戶。宣徽、三司使，觀文殿大學士以下至直學士，文臣侍郎、武臣觀察使、宗室正任以上、皇子上將軍、駙馬都尉加五百戶。宗室大將軍以上加四百戶。知制誥、待制並文臣少卿監、武臣諸司副使、宗室副率已上，並承製、崇班、軍員等，初該恩加三百戶；承製、崇班、軍員再該恩二百戶。二千戶以上雖有加例，緣無定法，親王、重臣特加有至萬戶者。

實封
食實封：一千戶、八百戶、五百戶、四百戶、三百戶、二百戶、一百戶。

右宰臣、親王、樞密使經恩加四百戶。兩府、使相、節度、宣徽使、皇子上將軍，並宗室駙馬都尉任觀察使已上加三百戶。觀文殿學士並宗室正任已上，騎都尉加二百戶。武臣崇班、宗室副率已上加一百戶。五百戶已上雖有加例，緣無定法。親王、重臣有特加至數千戶者。

《三朝志》云：檢校、兼、試官之制，檢校則三師、三公、僕射、尚書、散騎常侍、賓客、祭酒、卿、監、諸行郎中、員外郎之類，兼官則御史大夫、中丞，侍御、殿中、監察御史，試秩則大理司直、評事、秘書省校書郎。凡武官內職、軍職及刺史已上，皆有檢校官、兼官。內殿崇班初授檢校祭酒兼御史大夫。三班及吏職、蕃官、諸軍副都頭加恩，初授檢校太子賓客兼監察御史，自此累加焉。廂軍都指揮使止於司徒，軍都指揮使、忠佐馬步都頭止於司空，親軍都虞候、忠佐副都頭以上止於僕射，諸軍指揮使止於吏部尚書。其官止，若遇恩例，則或加階、爵、功臣。幕職初授則試校書郎，再任如至兩使推官，則試大理評事。掌書記、支使、防禦團練判官以上試大理司直、評事，又加則兼監察御史，亦有至檢校員外郎已上者。行軍副使皆檢校員外已上。朝官階、勳高，遇恩亦有加檢校官，郎中則卿、監、少監，員外郎則郎中，太常博士以下則員外郎，並無兼官。其解褐評事、校書郎、正字、寺監主簿、助教者，謂之試銜。有選集，同出身例。

使職
兼領者：親祀南郊，則有大禮、禮儀、儀仗、鹵簿、橋道頓遞五使，藉田、泰山封禪、汾陰奉祀、恭上寶冊、南郊恭謝皆如之。自餘行禮，或止有大禮、禮儀使。〈（建隆中南郊，置儀仗都部署、副都署。）〉經始大禮，則有經度製置使、副。巡幸，有行宮都部署，行宮有三司使、副使、判官、行宮使、都監。舊，南郊止有御營使，咸平中，置行宮使。又有車駕前後、行宮四面、闌前收後、郊壇巡檢巡闌儀仗勾當，編排鹵簿。其百司皆有行在之名。〈（舊巡幸，百司皆稱隨駕。大中祥符初，並同行在某司。）〉京師居留，則有大內都部署、皇城都點檢、巡檢及增新舊巡檢。〈（大閱亦置。）〉征行，則有招討使、招安使、〈（或云捉賊、招安、安撫使名者。）〉排陳使、都監，前軍、先鋒、大陳、行營、壕砦、頭車、洞子、招收部署、鈐轄、都監，策應之名。〈（又有拐子馬、無地名馬，選武幹者別領之。親征，則冠以駕前之號。廉訪民瘼，則有巡撫大使、副大使，字撫使、副使、都監，采訪使、副使。或官卑者止雲巡撫、安撫，無使字。）〉加禮外國，則有國信、接伴、送伴使副；吊祭，大帥若是；又有翻譯經潤文使，〈（宰相為使，以翰林學士為潤文官。）〉伸達冤濫，則有理檢使。勸課農桑，則有勸農使。講修馬政，則有群牧製置使。最後明堂祫饗，置五使，如南郊。其一時特置者，則各具誌傳。或臨事更製才者，事畢即停。內外名務繁細者，猶不具載。

敘階之法開府儀同三司至將仕郎為文散官，驃騎大將軍至陪戎副尉為武散官。〈（太平興國元年，改正議大夫為正奉，通議大夫為朝奉，朝議郎為朝奉，承議郎為承直，奉議郎為奉直，宣義郎為通直。）〉京朝官、幕職自將仕郎至朝奉郎，每加五階；至朝散大夫已上，每加一階。朝散、銀青者須已服緋紫者。入令錄、判司簿尉，每加一階；並幕職計考當服緋紫者，皆奏加朝散、銀青階。諸司使已上，如使額高者加金紫階。內殿崇班初授則銀青階。〈（三班軍職、使職遇恩檢校，兼官，並除銀青階。）〉丁尤者起復，使相則授雲麾將軍，〈（使相仍加金吾上將軍，同正節度使，大將軍同正留後，以下無之。）〉其胥吏掌事而至衣緋者，則授遊擊將軍，千牛備身則授陪戎副尉以上。

改賜功臣勳官，自上柱國至武騎尉。五代以來，初敘勳官，即授柱國。淳化無年詔：「自今京官、幕職州縣官始武騎尉，朝官始騎都尉，三班及軍員、吏職經恩並授武騎尉。」又詔：「古之勳爵，悉有職奉之蔭贖，宜以今之所授與散官等，不得用以蔭勳。」封爵之差，唐制：王，食邑五千戶；郡王、國公，三千戶；開國郡公，二千戶；縣公，千五百戶；縣侯，千戶伯，七百戶；子，五百戶；男，三百戶。又有食實封者，戶給縑帛，每賜爵，遞加一級。唐末及五代始有加邑特戶，而罷去實封之給，又去縣公之名，封侯以郡。宋初沿其制，文臣少監、少卿以上，武臣副率以上，內職崇班以上有封爵；丞、郎、學士、刺史、大將軍、諸司使以上有實封。但以增戶數為差，不係爵級。邑過其爵，則並進爵焉，止於郡公。每加食邑，自千戶至二百戶，實封自六百戶至百戶。親王、重臣或特加，有逾千戶者。〈（郡公食邑有累加至萬餘，實封至數千戶者。）〉皇屬特封郡公、縣公或贈侯者，無「開國」字。〈（侯亦在開國郡公之上。）〉又采秦製賜爵曰「公士」。〈（端拱二年，賜諸州高年一百二十七人爵公士，景德中，福建民有擒獲強盜者，當授鎮將，以遠俗非所樂，並賜公士，自後率為例。）〉

功臣者，唐開元間賜號「開元功臣」，代宗時有「寶應功臣」，德宗時有「奉天定難元從功臣」之號，僖宗將相多加功臣美名，五代浸增其制。宋初因之，凡宣製而授者，多賜焉。參知政事、樞密副使、刺史以上階、勳高者亦賜之。中書、樞密則「推忠」、協謀，親王則「崇仁、「佐運」，餘官則「推誠」，「保德」、「翊戴」，掌兵則「忠果」、「雄勇」、「宣力」，外臣則「純誠」、「順化」。宰相初加即六字，餘並四安，其累加則二字，中書、樞密所賜，若罷免或出鎮，則改之。其諸班直將士禁軍，則賜「拱衛」、「翊衛」等號，遇恩累加，但改其名，不過兩字。

宮觀
宋制，設祠祿之官，以佚老優賢。先時員數絕少，熙寧以後乃增置焉。在京宮觀，舊制以宰相、執政充使，或丞、郎、學士以上充副使，兩省或五品以上為判官，內侍官或諸司使、副〈（政和改武臣官制，以使為大夫，以副使為郎。）〉為都監，又有提舉、提點、主管。其戚裏、近屬及前宰執留京師者，多除宮觀，以示優禮。時朝廷方經理時政，患疲老不任事者廢職，欲悉罷之。乃使任宮觀，以食其祿。王安石亦欲以此處異議者，遂詔：「宮觀毋限員。並差知州資序人。以三十月為任。」又詔：「杭州洞霄宮、亳州明道宮、華州雲台觀、建州武夷觀、台州崇道觀、成都玉局觀、建昌軍仙都觀、江州太平觀、洪州玉隆觀、五嶽廟自今並依嵩山崇福宮、舒州靈仙觀置管幹或提舉、提點官。」「奉給，大兩省、卿、監及職司資序人視小郡知州，知州資序人視小郡通判，武臣仿此。」四年，詔：「宮觀、嶽廟留官一員，餘聽如分司、致仕例，從便居住。」六年，詔：「卿、監、職司以上提舉，餘官管幹。」又有以京官為幹當者。又詔：「年六十以上者乃聽差，毋過兩任。又詔：「兼用執政恩例者，通不得過三任。」

元豐中，王安石以左僕射、觀文殿大學士為集禧觀使，呂公著、韓維以資政殿學士兼侍讀、仍提舉中太一宮兼集禧觀公事。元祐間，馮京以觀文殿學士、梁燾以資政殿學士為中太一宮、醴泉觀使。範鎮落致仕，以端明殿學士提舉中太一宮兼集禧觀公事。三年，詔：「橫行使、副無兼領者，許兼宮觀一處。」」六年，詔：「橫行狄諮、宋球既領皇城司，罷提點醴泉觀。」元符元年，高遵固年八十一，乞再任宮觀，高遵禮年七十六，乞再任亳州太清宮，又從其再任之請，以待遇宣仁親屬故也。大觀元年，趙挺之以觀文殿大學士為佑神觀使。政和六年詔。「措置宮觀，如萬壽、醴泉近百員，更不立額。」靖康元年，詔內外官見帶提舉、主管神霄玉清萬壽宮並罷。大抵祠館之設，均為佚老優賢，而有內外之別，京祠以前宰相、見任使相充使，次充提舉；餘則為提點，為主管，皆隨官之高下，處以外祠。選人為監嶽廟，非自陳而朝廷特差者，如黜降之例。

紹興以來，士大夫多流離，困厄之餘，未有闕以處之。於是許以承務郎以上權差宮觀一次，續又有選人在部無闕可入與破格嶽廟者，亦有以宰執恩例陳乞而與之者，月破供給。〈（非責降官並月破供給，依資序降二等支。）〉理為資任，意至厚也。然初將以撫安不調之人，末乃重僥求泛與之弊。於是臣僚交章，欲罷供給以絕幹請，變理任以抑僥幸，嚴按格以去泛濫。上並從之。自是以後，稍復祖宗條法之舊。又有年及七十，耄昏不堪牧養而不肯自陳宮觀者，復申明舊法，著為定令以律之。〈（舊制，六十以上知州資序人，本部長官體量精神不致昏昧堪厘務者，許差一任，兼用執政官陳乞者加一任。紹興二十二年，臣僚言：「郡守之職，其任至重，昨朝廷以年及七十，令吏部與自陳宮觀，乞將前項指揮永為著令。」從之。）〉蓋不當請而請，則冗瑣者流競竊優閑廩稍；或當請而不請，則知進而不知退，識者羞焉。一祠館之與奪，不可不謹如是。故重內祠，專使職，所以崇大臣之體貌，一次以定法，再任以示恩，〈（紹熙五年慶壽赦，應文武臣宮觀、嶽廟已滿，不應再陳者，該今來慶壽恩，年八十以上，特許更陳一次。）〉京官以上二年，選人三年，凡待庶僚者，皆於優厚之中寓閑製之意焉。

贈官
建隆已來，凡有恩例，文武朝官、諸司使副、禁軍及藩方馬步都指揮使以上，父亡皆贈官。親王贈三官，可贈者贈二官，追加大國。皇屬近親如之。追加封爵。服疏及諸親之服近者贈一官。宰相、樞密使贈二官。使相、參知政事、樞密副使、尚書已上、三司使、節度使、留後、觀察使、統軍上將軍、內臣任都知副都知者，贈一官。此皇族及臣僚薨卒贈官之法也。其官秩未至，而因勳舊褒錄或沒王事，雖卑秩皆贈官加等者，並係臨時取旨。至於母後、後族、臣僚，錄其先世，各有等差。太皇太后、皇太后、皇后並贈三世，婕妤二世，貴人止贈其父而已。宰相、三師、三公、王、尚書令、中書令、侍中、樞密使副、知院、同知院事、參知政事、宣微使、度簽書同簽書樞密院事、觀文殿大學士、節度使，並贈三世。東宮三師、僕射、留守、節度使、三司使、觀文殿學士、資政殿大學士，並贈二世。餘官或見任，或致仕，並贈一世。有兄弟同贈者，贈官加一等，父在止一資，文臣有出身，贈至秘書監，無出身，至光祿卿。武臣至金吾衛上將軍止。

凡贈官至三世者，初贈東宮三少，次陳宮三太，次三公，次中書令，次尚書令，次封小國，自小國升次國，自次國升大國，已大國者移國名而已。〈（亦有不移者。）〉若父、祖舊官已高者，自從舊官加贈。凡追封，不得至王爵。兩省官及待制、大卿監、諸衛上將軍、觀察使、正任防禦使、遙郡觀察使、景福殿使、客省使，若子見任或父曾任此官，並贈至三公止。父子官俱不至者，文臣贈至諸行尚書止，武臣贈至節度使、諸衛上將軍止，即父曾任中書、樞密使、使相、節度使並一品官者，無止限。待制已上持服經恩，服闋亦許封贈。

尚藥奉御至醫官使曾任文資，許換南班官。司天監官贈不得過大卿、監，仍不許換南班官。凡贈至正郎，許以所贈官換朝散大夫階，大卿、監以上許換銀青階，贈至二世者即除朝散大夫階，三世則金紫階。咸平四年，詔舍人院詳定。知制誥李宗諤等請：「追贈三世如舊。其東宮一品以下雖曾任宰相，止從本品。文武群臣功隆位極者，特恩追封王爵亦如舊。若因子孫封贈，雖任將相，並不許封王，仍須曆品而贈，勿得超越。」從之。宰相初拜，有即贈三世者。其後簽書樞密以上皆即時贈，他官須經恩，學士及刺史以上，內侍都知、押班皆中書奉行，餘則有司奏請。

敘封
唐制，視本官階爵。建隆三年，詔定文武郡臣母妻封號：太皇太后皇太后皇后曾祖母、祖母、母並封國太夫人；諸妃曾祖母、祖母、母並封郡太夫人，婕妤祖母、母並封郡太君；貴人母封縣太君。宰相、使相、三師、三公、王、侍中、中書令，〈（舊有尚書令。）〉曾祖母、祖母、母封國太夫人；妻，國夫人。樞密使副、知院、同知、參知政事、宣徽節度使，曾祖母、祖母、母封郡太夫人；妻，郡夫人。簽書樞密院事曾祖母、祖母、母封郡太君；妻，郡君。同知樞密院以上至樞密使、參知政事再經恩及再除者，曾祖母、祖母、母加國太夫人。三司使祖母、母封郡太君妻，郡君。東宮三太、文武二品、御史大夫、六尚書、兩省侍郎、太常卿、留守、節度使、諸衛上將軍、嗣王、郡王、國公、郡公、縣公，母，郡太夫人；妻，郡夫人。常侍、賓客、中丞、左右丞、侍郎、翰林學士至龍圖閣直學士、給事中、諫議大夫、中書舍人、卿、監、祭酒、詹事、諸王傳、大將軍、都督、中都護、副都護、觀察留後、觀察使、防禦使、團練使，並母郡太君；妻，郡君。庶子、少卿監、司業、郎中、京府少尹、赤縣令、少詹事、諭德、將軍、刺史、下都督、下都護、家令、率更令、仆，母封縣太君；妻，縣君，其餘升朝官已上遇恩。並母封縣太君；妻，縣君，雜五品官至三任與敘封，官當敘封者不復論階爵。致仕同見任。亡母及亡祖母當封者並如之。父亡無嫡、繼母，聽封所生母。伎術官不得敘封。自宰相至簽書樞密院敘封與三世同，他官惟品至者即時擬封，餘皆俟恩乃封。咸平四年，從舍人院詳定群臣母、妻所封郡縣，依本姓望封。天禧元年，令文武升朝官無嫡母者聽封生母，曾任升朝而致仕，即許敘封。令給諫、舍人母並封郡太君，妻，郡君。四年，又令翰林學士至龍圖閣直學士如給、舍例。封贈之典，舊制有三代、二代、一代之等，因其官之高下而次第焉。凡初除及每遇大禮封贈三代者，太師、太傅、太保、左右丞相、少師、少傅、少保、樞密使、開府儀同三司、知樞密院事、參知政事、同知樞密院事、樞密副使、簽書樞密院事。凡遇大禮封贈三代者，節度使。三代初封，曾祖，朝奉郎；祖，朝散郎；父，朝請郎。〈（簽書樞密院事降一等，謂如父與朝散郎之類。）〉凡封父、祖係武臣者，視文武臣封贈對換格。封贈一代亦如之。初贈，曾祖，太子少保；祖，太子少傅；父，太子少師。封贈曾祖母、祖母、母、妻國夫人。〈（執政官、簽書樞密院事，郡夫人。）〉凡遇大禮封贈二代者，太子太師、太子太傅、太子太保、特進、觀文殿大學士、太子少師、太子少傅、太子少保御史大夫、觀文殿學士、資政、保和殿大學士、金紫光祿大夫、銀青光祿大夫、光祿大夫、左右金吾衛上將軍、左右衛上將軍。二代初封，祖，通直郎，父，奉議郎。初贈，祖，朝奉郎；父，朝散郎。封贈祖母、母、妻郡夫人。〈（觀文殿學士，資政，保和殿大學土，並淑人。）〉凡遇大禮封贈一代者，文臣通直郎以上，武臣修武郎以上。一代初封贈父，文臣承事郎，武臣、內侍、伎術官、將校並忠訓郎，母、妻孺人。

凡文臣贈官
通直郎以上，〈（寺、監官以上未升朝者，雜壓在通直郎之上同。）〉每贈兩官，至奉直大夫一官。〈（有出身不贈奉直大夫、中散大夫。）〉太子太師、太子太傅、太子太保、特進、觀文殿大學士、太子少師、太子少傅、太子少保、御史大夫、觀文殿學士、資政保和殿大學士、六曹尚書、金紫光祿大夫、銀青光祿大夫、光祿大夫、翰林學士承旨、翰林學士、資政保和端明殿學士、龍圖天章寶文顯謨徽猷敷文閣學士、左右散騎常侍、權六曹尚書、御史中丞、開封尹、六曹侍郎、樞密直學士、龍圖天章寶文顯謨徽猷敷文閣直學士，每贈三官，至奉直大夫二官，至通議大夫一官。〈（有出身人不贈奉直、中散二大夫。）〉

凡文武臣封贈封換〈（諸文武臣封贈對換，以所加官準格對換，並聽從高。）〉
承事郎換忠訓郎，宣義郎換從義、秉義郎，宣教郎換訓武、修武郎，通直郎換武義、武翼郎，奉議郎換武節、武略、武經郎，承議郎換武功、武德、武顯郎。朝奉郎換武義、武翼大夫，朝散郎換武節、武略、武經大夫，朝請郎換武功、武德、武顯大夫。朝奉大夫換遙郡刺史，朝散大夫換遙郡團練使，朝請大夫換遙郡防禦使。奉直、朝議大夫換刺史，中散、中奉大夫換團練使，中大夫換防禦使，太中大夫、通議、通奉大夫換觀察使，正議、正奉、宣奉大夫換承宣使，光祿人夫、銀青、金紫光祿大夫換節度使。

凡文武官父任承直郎以下贈官
承直郎，留守、節察判官——留守府判官、節度判官，承議郎。儒林郎，支、掌、防、團判官——節度掌書記、觀察支使、防禦判官、團練判官，奉議郎。文林郎、從事郎、從政郎，兩使初等職官、令、錄——留守推官、觀察推官、軍事判官、軍事推官、司錄參軍、錄事參軍，團練推官、軍監判官、防禦判官，縣令，通直郎。修職郎，知令、錄——知司錄參軍、知錄事參軍、縣丞，宣教郎。迪功郎，判、司、簿、尉——軍巡判官、司理參軍、司法參軍、司戶參軍、主簿、縣尉，宣義郎。

致仕
凡文武朝官、內職引年辭疾者，多增秩從其請，或加恩其子孫。乾德元所，太子太師致仕侯益來預郊祀，太祖優待之，因詔曰：「群官列位，自有通規，舊德來朝，所宜加禮，且表優賢之意，用敦尚齒之風。自今一品致仕官曾帶平章事者，每遇朝會，宜綴中書門下班。」二年，令藩鎮帶平章事求休致者亦如之。

咸平五年，詔文武官年七十以上求退者，許致仕，因疾及有贓犯者聽從便。牧伯、內職、三班皆換環衛、幕職、州縣外官。景德元年三月，詔三班使臣七十以上視聽未衰者與厘務，其老昧不任及年七十五以上者，借職授支郡上佐，奉職、殿直授節鎮上佐，不願者聽歸鄉里。凡升朝官遇慶恩，父在者授致仕官，其不在者，文官始大理評事，武官始副率，再經恩累加焉。祖在而求回授者亦聽。皆不給奉，亦有子居要近加賜章服者。

天聖、明道間，員外郎已上致仕者，錄其子試秘書省校書郎。三丞已上為太廟齊郎。無子，聽降等官其嫡孫若弟侄一。景祐三年詔曰：「致仕官舊皆給半奉，而未嘗為顯官者或貧不能自給，豈所以遇高年養廉恥也。其大兩省、大卿監、正刺史、閤門使以上致仕者，自今給奉並如分司官例，仍歲時賜羊酒、米麵，令所在長吏常加存問。」其後，又許致仕官子孫免選除近官。四年，臣僚有請致仕，未及錄其子孫而遽亡者，命既出，輔臣皆謂法當追收，仁宗憫之，竟官其後。侍御史知雜事司馬池言：「文武官年七十以上不自請致仕者，許御史臺糾劾以聞。」慶曆中，權御史中丞賈昌朝又言：「臣僚年七十而筋力衰者，並優與改官致仕；雖七十而未衰及別有功狀、朝廷固留任使者，勿拘此令。在京若尚書工部侍郎俞獻卿、少府監畢世長、太常少卿李孝若、尚書駕部郎中李士良，在外若給事中盛京、光祿卿王盤、太常少卿張效、尚書兵部郎中張億，皆耄昏不可任事，並請除致仕。」詔：「在京者令中書體量，在外者下諸處曉諭之。」

皇祐中，知諫院包拯、吳奎亦言：「願令御史臺監察年七十已上，移文趣其請老不即自陳者，直除致仕。」朝廷未行。奎復言：「國家謹禮法以維君子，明威罰以禦小人。君子所顧者，禮法也；小人所畏者，威罰也。繇文武二選為士大夫，是皆君子之地也，儻不以禮法待之，則是廢名器而輕爵祿。七十致仕，學者所知，而臣下引年自陳，分之常也，人君好賢樂善而留之，仁之至也。自三代以來，用此以塞貪墨、聳廉隅，近者句希仲、陸軫等，皆以年高特與分司，初欲風動群臣，而在位殊未有引去者，是臣言未效也。請詳前奏施行。」 於是詔：「少卿監以下年七十不任厘務者，外任令監司、在京委御史臺及所屬以狀聞。嘗任館閣、台諫官及提點刑獄者，令中書裁處。待制已上能自引年，則優加恩禮。」

然是時言事之人，競欲擊劾大臣，有高年者俱不自安。仁宗手詔曰：「老臣，朕之所眷禮也，進退體貌，恩意豈不有異哉！凡嘗預政事之臣，自今毋或遽求引去，台諫官勿以為言。」其風動勸勵之方又如此。至於因事責降分司，或老病不任官職之事，或居官犯法，或以不治為所部劾奏，衝替而求致仕者，子孫更不推恩，雖或推恩，其除官例皆降等，若耆老舊臣體貌優異，賞或延於子孫，奉或全給半給。歲時問勞，皆有禮意。

治平四年，神宗即位，龍圖閣直學士兼侍讀李柬之、李受相繼致仕。舊制，閤門無謝辭例，帝特召柬之對延和殿，命坐賜茶；以受先朝藩府舊僚，升其子一任差遣，並錄其孫。皆宴餞資善堂，命講讀官賦詩，御製詩序以寵其行，示異數也，是歲，又以果州團練使何誠用、惠州防禦使馮承用、嘉州團練使劉保吉、昭州刺史鄧保壽皆年七十以上至八十餘，並特令致仕，以樞密院言，致仕雖有著令，臣僚鮮能自陳故也。熙寧元年，以定國軍節度使李端願為太子少保致仕。故事，多除上將軍，帝令討閱唐制，優加是命。二年，以觀文殿學士、吏部尚書趙概為太子少師致仕。故事，再請則許；概三乞始從，優耆舊也。三年，編修中書條例所言：：

人臣非有罪惡，致仕而去，人君遇之如在位時，禮也。近世致仕並與轉官，蓋以昧利者多，知退者少，欲加優恩，以示勸獎。推行既久，姑從舊制。若兩省正言以上官，三班使臣、大使臣、橫行、正任等，並不除為致仕官。致仕帶職者，皆落職而後優遷其官。看詳別無義理，但致仕恩例不均。如諫議大夫不可改給事中，並轉工部侍郎，乃是超轉兩資；工部尚書並除太子少保，乃是超轉六資，若知制誥、待制官卑者除卿監，緣知制誥、待制待遇非與卿監比。今他官致仕皆得遷官，此獨因致仕更見退抑。供奉官、侍禁八品，除率府副率，蓋六品。諸司副使、承製、崇班七品，除將軍，乃三品。至於節度使除上將軍，防禦、團練、刺史並除大將軍，緣諸衛名額不一，至有刺史除官高於防禦使者。今若令文武官帶職致仕人許仍舊職，上轉一官，及文臣正言、武臣借職以上皆得除為致仕官，則無輕重不等之患。

若選人令、錄以上並除朝官，經恩皆得封贈，蔭及四世，旁支例得贖罪、免役。又京官致仕亦止遷一官，若光錄寺丞致仕，有出身除秘書省著作佐郎，無出身除大理寺丞，而令、錄職官乃除太子中允或中舍，殊未為當。若進納出身人例除京官，至有經覃恩遷至升朝官者，類多兼並有力之家，皆免州縣色役及封贈父母。如京官七品，除衙前外，亦名餘色役，尤為僥幸。條例繁雜，無所適從。如錄事參軍或除衛尉寺丞，或除大理評事，或除奉禮郎恩例不同，可以因緣生弊。

今定：凡文臣京朝官以上各轉一官，帶職仍舊不轉官，乞親屬恩澤者依舊條。選人依本資序轉合入京朝官，進納及流外人判、司、簿、尉除司馬，令、錄除別駕。在京諸司勒留官依簿、尉以上，親賢勞舊合別推恩者取旨。曆任有入已贓，不得乞親戚恩澤，仍不遷官，其致仕官除中書、樞密院外，並在見任官之上，致仕及三年之上，元非因過犯，年未及七十，不曾經敘封及陳乞親戚恩澤，卻願仕宦，並許進狀敘述。若有薦舉者，各依元資序授官。其才行為眾所知，朝廷特任使者，不拘此法。

從之。自此宰相以下並帶職致仕。

四年，以端明殿學士、尚書右丞王素為工部尚書、端明殿學士致仕，觀文殿學士、兵部尚書歐陽修為太子少師、觀文殿學士致仕。帶職致仕，自素始也。五年，守司空兼侍中曾公亮遷守太傅致仕，特許入謝。以公亮逮事三朝，既加優禮，仍給見任支賜。十月，詔兩省以上致仕官毋得因大禮用子升朝敘封遷官。先是，王安石言，李端願、李柬之敘封，中書失檢舊例，法當改正。帝曰：「如此，則獨不被恩。」安石曰：「敘封初元義理，今既未能遽革，庸可承誤為例？如三師、三公官，因子孫郊恩敘授，尤非宜也。」帝從之。

元豐三年，詔：「自今致仕官遇誕節及大禮，許綴舊班。」以禮部侍郎範鎮居都城外，遇同天節，乞隨散官班上壽，帝令鎮班見任翰林學士上，故有是詔。又詔：「致仕官朝失儀，勿劾，並著為令。」又詔：「自今致仕官領職事者，許帶致仕，該遷轉者轉寄祿官，若止係寄祿官，即以本官致仕。其見任致仕官，除三師、三公、東宮三師三少外，餘並易之。」六年，以守太尉、開府儀同三司、知河南府文彥博為河東、永興節度使、守太師致仕。彥博辭兩鎮，止以河東舊鎮貼麻行下。彥博又言：「前辭闕下之日，嘗奏得致仕後，當親辭天陛，今既得請，欲赴闕廷。」降詔從之。七年，詔文臣中大夫、武臣諸司使以下致仕，更不加恩。元祐元年，樞密院奏：「諸軍年七十，若以疾假滿百日不堪醫治差使者，諸廂都指揮使除諸衛大將軍致仕，諸軍都指揮使、諸班直都虞候帶遙郡除諸衛將軍致仕，諸班直上四軍除屯衛，拱聖以下除領軍衛，並有功勞者為左，無則為右。」從之。四年，詔：」應乞致仕而不原轉官者，受敕後，所屬保明以聞，當與推恩。中大夫至朝奉郎及諸司使，本宗有服親一人蔭補恩澤。橫行、諸司副使見有身自蔭補人，及內殿承製、崇班、閤門祗候見理親民，並承議、奉議郎，許陳乞有服親一人恩例。中大夫、中散大夫、諸司使帶遙郡者，蔭補外準此。即朝奉郎以上及諸司使，雖未授敕而身亡，在外者以乞致仕狀到門下省日，在京以得旨日，亦許陳乞有服親一人恩例。」六年，監察御史徐君平言：「文臣致仕以年七十為斷，而使臣年七十猶與近地監當，至八十乃致仕，願許其致仕之年如文臣法，而給其奉。」從之。三省言：「張方平元係宣微南院使、檢校太傅、太子少師致仕。元豐官制行，廢宣微使，元祐三年復置，儀品恩數如舊制，方平依舊帶宣微南院使致仕。」紹聖三年詔：「文武官該轉官致仕，依舊出告外，其餘守本官致仕者並降敕，更不給告。內因致仕合該乞恩澤人更不具鈔，令尚省通書三司入熟狀，仍不候印畫。」又詔：「應臣僚丁憂中不許陳乞致仕。」

建中靖國元年，尚書省言：「臣僚在憂製中不得陳乞致仕，其間有官序合得致仕恩澤之人，合行立法。」詔：「臣僚丁憂中遇疾病危篤，其官序合該致仕恩澤者，聽以前官經所屬自陳。」大觀二年，詔致仕官年八十以上應給奉者，以緡錢充。政和六年，提舉廣東學事孫璘言：「諸州致仕官居鄉者，乞許令赴貢士宴，擇其年彌高者而惇事之，使長幼有序，獻酬有禮，人知裏選之法，孝悌之義。」從之。宣和四年，詔六曹尚書致仕遺表恩澤，共與四人，其餘侍從官三人，立為定制。

建炎間，嘗詔：「文武官陳乞致仕，朝廷不從，致有身亡之人，許依條陳乞致仕恩澤，及陳乞致仕而道路不通，不曾被受敕命，亦許州、軍保明推恩。」時強行父博學清修，不緣事故疾病，慨然請老，葉份言之，許令再仕。王次翁年未六十，浩然全退，呂衤止）}}言之，落致仕，特令再仕。凡類此者，蓋因其材而挽留之也。直秘閣致仕鄭南掛冠已久，年德俱高，大臣言之，詔除秘閣修撰，仍舊致仕。優其恩不奪其志也。呂頤浩以少保乞除一寄祿官致仕，詔除少傅，依前鎮南軍節度使、成國公致仕；韓世忠以太傅、鎮南武安寧國軍節度使充醴泉觀使、咸安郡王乞身，詔除太師致仕。因將相之知止而優其歸也。楊惟忠、刑煥皆以節度致仕。臣僚言：「祖宗時，節將、臣僚得謝，不以文武，並納節除一官。」以今日不復納節換官為非。詔今後依祖宗典故，蓋不以私恩勝公法也。昭慶軍節度使、開府儀同三司、充萬壽觀使韋淵乞守本官致仕，詔免赴朝參，仍依兩府例，合破請給人從。優親之恩而異之也。

隆興以後，因臣僚言年七十不陳乞致仕者，除合得致仕或遺表恩澤外，並不許遇郊奏薦。已而復詔：郊祀在近，未致仕人更許陳乞奏薦一次。可以不予而予之，示厚恩也。執政在謫籍者陳乞致仕，雖許敘復而寢罷合得恩澤，隻據見存階官蔭補。淳熙十六年，寧武軍承宣使、提舉佑神觀王友直復奉國軍節度使致仕，臣僚論列，仍守本官職致仕。可以予而不予，嚴公法也。抑揚輕重間，可以見優老恤賢之意，可以識製情抑幸之術，故備錄於篇。

蔭補
文臣蔭補
太師至開府儀同三司：子，承事郎；孫及期親，承奉郎；大功以下及異姓親，登仕郎；門客，登仕郎〈（。不理選限。）〉

知樞密院事至同知樞密院事：子，承奉郎；孫及期親，承務郎；大功以下及異姓親，登仕郎門客，登仕郎，〈（不理選限。）〉

太子太師至保和殿大學士：子，承奉郎；孫及期親，承務郎；大功以下，登仕郎；導姓親，將仕郎。

太子少師至通奉大夫：子孫及期親，承務郎；大功親，登仕郎；異姓親，登仕郎；小功以下親，將仕郎。

御史中丞至侍御史：子，承務郎；孫及期親，登仕郎；大功，將仕郎；小功以下及異姓親，將仕郎，

中大夫至中散大夫：子，通仕郎；孫及期親，登仕郎；大功，將仕郎；小功以下，將仕郎。

太常卿至奉直大夫：子，登仕郎；孫及期親，將仕郎；大功小功親，將仕郎。國子祭酒至開封少尹：子孫及小功以上，將仕郎。

朝請大夫、帶職朝奉郎以上：〈（理職司資序及不帶職致仕者同。）〉子，將仕郎；小功以上親，將仕郎；緦麻，上州文學。〈（注權官一任，回注正官，謂帶職朝奉郎以上亡歿應蔭補者。）〉

廣南東、西路轉運副使：子，登仕郎；孫及期親，將仕郎。提點刑獄：子，將仕郎；孫及期親，將仁郎。武臣蔭補

樞密使、開府儀同三司；子，秉義郎；孫及期親，忠翊郎；大功以下親，承節郎；異姓親，承信郎。

知樞密院事、同知樞密院事、樞密副使、太尉、節度使：子，忠訓郎；孫及期親，成忠郎；大功，承節郎；小功以下及異姓親，承信郎。

諸衛上將軍，承宣使、觀察使、通侍大夫：子，成忠郎，孫及期親，保義郎；大功以下，承信郎；及異姓親，承信郎。

樞密都承旨、正侍大夫至右武大夫、防禦使、團練使、延福宮使至昭宣使任入內內侍省都知以上：子，保義郎；孫及期親，承節郎；大功以下親，〈（內各奏異姓親者同。）〉承信郎。刺史：子，承節郎；孫及期親，承信郎；大功以下，進武校尉。

諸衛大將軍、武功至武翼大夫、樞密承旨至諸房副承旨：子，承節郎；孫及期親，承信；郎大功以下，進武校尉。

諸衛將軍、正侍至右武郎、武功至武翼郎：子，承信郎；孫，進武校尉；期親，進義校尉。樞密院逐房副承旨；子，承信郎。訓武、修武郎及閤門祗候：子，進乂校尉。

忠佐帶遙郡者，每兩遇大禮蔭補，子：刺史，進武校尉；團練使、防禦使，承信郎。臣僚大禮蔭補

宰相、執政官：本宗、異姓、門客、醫人各一人。東宮三師、三少至諫議大夫：〈（權六曹侍郎、侍御史同。）〉本宗一人。

寺長貳、監長貳、秘書少監、國子司業、起居郎舍人、中書門下省檢正、沿書省左右司郎官、樞密院檢詳、若六曹郎中、殿中侍御史、左右司諫、開封少尹：子或孫一人。

致仕蔭補
曾任宰相及見任三少、使相：三人。曾任三少、使相、執政官、見任節度使；二人，太中大夫及曾任尚書侍郎及右武大夫以上，並曾任諫議大夫以上及侍御史：一人。

遺表蔭補
曾任宰相及見任三少、使相：五人。曾任執政官、見任節度使：四人。太中大夫以上：一人。諸衛上將軍、承宣使：四人。觀察使：三人。


Chinese text: This work was published before January 1, 1923, and is in the
public domain worldwide because the author died at least 100 years ago.
