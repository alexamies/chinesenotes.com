邊肅
邊肅，字安國，應天府楚丘人。進士及第，除大理評事、知於潛縣，累遷太常博士。三司使魏羽薦為戶部判官，祀南郊，超薦尚書度支員外郎。帝以三司鉤取無法，至道初，置行帳司，以會財用之數，命肅主之。帳成，遷工部郎中。

真宗幸大名府，命肅經度行在糧草。改判開拆司，出知曹州，徙邢州。會契丹大入，先是地屢震，城堞摧圮，無守備，帝在澶州，密詔肅：「若州不可守，聽便宜南保他城。」肅匿詔不發，督丁壯乘城而辟諸門，悉所部兵陣以代之。騎傅城下，肅與戰小勝，契丹莫測也，居三日，引去。時鎮、魏、深、趙、磁、洺六州閉壁不出，老幼趨城者，肅悉開門納之。

擢樞密直學士，徙宣州。車駕朝陵，徙河南府。還，勾當三班院。出知天雄軍，徙真定府，累遷給事中。以王嗣宗代肅。嗣宗與肅有舊隙，諷通判東方慶訟肅前在州，私以公錢貿易規利，遣吏強市民羊，買女口自入。嗣宗上其事，帝以肅近臣，不欲屬吏，遣劉綜、任中正以章示之，肅引伏。以守城功，止奪三官，貶岳州團練副使。久之，徙武昌、安遠軍節度副使，起知光州，以泰寧軍節度副使徙泗州，又徙泰州，卒。

子：調，終尚書兵部員外郎、福建路轉運使。

梅詢
梅詢，字昌言，宣州宣城人。少好學，有辭辨。進士及第，為利豐監判官。後以秘書省著作佐郎、御史臺推勘官，預考進士於崇政殿，真宗過殿廬，奇其占對詳敏，召試中書，除集賢院。

李繼遷攻靈州急，吳淑上書請遣使諭秦、隴以西諸戎，使攻繼遷。詢亦請以朔方授潘羅支，使自攻取。帝問誰可使羅支者，詢請行，未至而靈州陷。還，為三司戶部判官。詢自以為遇主知，屢上書陳論西北事。時契丹數侵河北，詢請遣大臣臨邊督戰，募遊手擊賊。又論曹瑋、馬知節才可用，傅潛、楊瓊敗當誅，田紹斌、王榮等可責其效以贖過，凡數十事，其言甚壯。

帝欲命知制誥，李沆力言其險薄望輕，不可用。後斷田訟失實，降通判杭州，知蘇州，就徙兩浙轉運副使，判三司開拆司。坐議天書，出知濠州。為湖北轉運使，擅假驛馬與邵曄子省親疾而馬死，奪官一級，降通判襄州。知鄂州，徙蘇州，為陝西轉運使。坐薦舉朱能，貶懷州團練副使。又以善寇準，徙池州。起知廣德軍，歷楚、壽、陝州。復直集賢院，改直昭文館、知荊南，擢龍圖閣待制，糾察在京刑獄。歷龍圖閣直學士、樞密直學士，知通進銀臺司，判流內銓，為翰林侍讀學士、群牧使。累遷給事中、知審官院。

仁宗御邇英閣，讀《正說養民篇》，覽歷代戶口登耗之數，顧謂侍臣曰：「今天下民籍幾何？」詢對曰：「先帝所作，蓋述前代帝王恭儉有節，則戶口充羨；賦斂無藝，則版圖衰減。炳然在目，作鑒後王。自五代之季，生齒凋耗，太祖受命，而太宗、真宗休養百姓，天下戶口之數，蓋倍於前矣。」因詔三司及編修院檢閱以聞。病足，出知許州，卒。故事，侍讀學士無出外者。天禧中，張知白罷參知政事，領此職，始出知大名府。非歷二府而出者自詢始。

詢性卞急好進，而侈於奉養，至老不衰。然數為朝廷言兵。在濠州，夢人告曰：「呂丞相至矣。」既而呂夷簡通判州事，故待之甚厚。其後，援詢於廢斥中，以至貴顯，夷簡力也。

馬元方
馬元方，字景山，濮州鄄城人。父應圖，嘗知頓丘縣，太宗攻幽州，應圖部芻糧，沒虜中。元方去髮為浮屠，間行求父屍，不得，訴於朝。上哀之，為官其兄元吉。

元方，淳化三年進士及第，為韋城縣主簿，改大理寺評事、知萬年縣。諸將討李繼遷，關輔轉餉逾瀚海，多失亡，獨元方所部全十九。以勞，遷本寺丞，為御史臺推勘官，遷殿中丞。戶部使陳恕奏為判官，元方言：「方春民貧，請預貸庫錢，至夏秋，令以絹輸官。」行之，公私果便，因下其法諸路。

知徐州，改太常博士、梓州路轉運使。後知鄆州，量括牧地數千頃。為京東轉運副使，遷轉運使。按部至濮州，被酒毆知州蔣信，降知宿州，下詔切責之。徙滑州，為京西轉運使，知應天府，累遷太常少卿。擢右諫議大夫、權三司使公事，眾論不以為允。真宗謂宰臣曰：「元方在三司，何多謗也？」王旦曰：「元方盡心營職，然其性卞急，且不納僚屬議，而醜言詆之，所以賈怨。」帝曰：「僚屬顧不有賢俊邪？」歲餘，以煩苛罷。進給事中、權知開封府。以樞密直學士知幷州，留再任，賜白金五百兩，詔中書諭以委屬之意。官至兵部侍郎，卒。

薛田
薛田，字希稷，河中河東人。少師事种放，與魏野友善。進士，起家丹州推官。李允正知延州，辟為從事，向敏中至，亦薦其材。改著作佐郎、知中江縣。真宗祀汾陰，田時居父喪，經度制置使陳堯叟奏起通判陝州。還，拜監察御史，以母憂去。會祀太清宮，又用丁謂奏，起通判亳州。遷殿中侍御史、權三司度支判官，改侍御史、益州路轉運使。民間以鐵錢重，私為券以便交易，謂之「交子」，而富家專之，數致爭訟。田請置交子務，以榷其出入，未報。及寇瑊守益州，卒奏用其議，蜀人便之。

就除陝西轉運使，進直昭文館、知河南府，復入度支為副使。使契丹還，擢龍圖閣待制、知天雄軍。未幾，擢知開封府，以樞密直學士知益州，累遷左司郎中。代還，知審刑院。羌人內寇，特遷右諫議大夫、知延州。久之，以疾徙同州，又徙永興軍，辭不行，卒。

田性頗和厚，初以幹敏數為大臣所稱，後屢更任使，所治無赫赫名。

寇瑊
寇瑊，字次公，汝州臨汝人。初，母夢神人授珠，吞之而娠，生而眉目美秀。擢進士，授蓬州軍事推官。李順餘黨謝才盛等復起為盜，瑊設方略，擒送京師。

徙開封推官。會施州蠻叛，轉運使移瑊權領施州。先是，戍兵仰他州饋糧，瑊至，請募人入米，償以鹽，軍食遂足，而民力紓。復招諭高州刺史田彥伊子承寶入朝，得給印紙為高州官族。未幾，溪南蠻復內寇，瑊率眾擒其酋領戮之，以白芀子弟數百人築柵，守其險要。

就除大理寺丞、知開州，遷殿中丞、通判河南府。坐解送諸料失實，降監晉州稅。以太常博士通判幷州，改監察御史。真宗祀汾陰，王嗣宗知永興，辟權通判，專領祠事。遷殿中侍御史，為開封府判官。嘗奏事，帝詢施州備禦之術，因諭之曰：「東川控蠻夷，爾功已試，其為朕鎮撫之。」命為梓州路轉運使。

晏州多剛縣酋鬥望劫瀘州，燒淯井監，殺官吏。瑊趨富順監，命部兵多張旗幟，逾山西北趨戎州，盡取公私舟載糧甲，具音樂，合兩路兵至江安，誘納溪、藍、順史個鬆，南廣移、悅等州刺史及八姓烏蠻首領，使斷賊徑。用夷法，植竹為誓門，橫竹繫貓、犬、雞各一於其上，老夷人執刀劍，謂之「打誓」，呼曰：「誓與漢家同心擊賊。」即刺牲血和酒而飲。瑊給鹽及酒食、針梳、衣服等，付以大榜，約大軍至，揭榜以別逆順，「不殺汝老少，不燒汝欄柵。」夷人大喜。帝遣內殿崇班王懷信議攻討招輯之宜，瑊奏：「夷人嘗於二年春燒淯井監，殺吏民。既赦貸其罪，復來寇邊，聲言朝廷且招安，得酒食衣服矣。若不討除，則戎、瀘、資、榮、富順監諸夷競起為邊害矣。」詔發陝西兵，益以白芀子弟合六千三百人，緣淯井溪轉鬥，凡十一陣，破之。夷人相率來附，納牛羊、銅鼓、器械甚眾，而鬥望猶旅拒不從。瑊命懷信分兵拔其柵，與都巡檢使符承順進戰思晏江口，鬥望等始驚遽，勢稍卻，明日，復分三道來拒王師，懷信等格戰，瑊乘其後，大破之。鬥望眾萬餘，囂不能軍，溺死者眾，遂降。因籍軍之勇悍千人，分五都以隸禁軍，為寧遠指揮，使守淯井監，更建砦柵，浚三壕以環之。就加侍御史，召為三司鹽鐵判官，逾月，出為河北轉運使。

天禧中，河決澶淵。瑊視役河上，堤墊數里，眾皆奔潰，而瑊獨留自若。須臾，水為折去，眾頗異之。遷工部郎中，上言：「契丹約和以來，河北減戍卒之半，而復刺土兵，其實益三分之一，而塞下軍儲不給。請行入中、鑿頭、便糴三說之法。」入為三司度支副使。未幾，以右諫議大夫、集賢院學士知益州。

仁宗即位，遷給事中。瑊與丁謂厚善，帝謂輔臣曰：「瑊有吏幹，毋深譴也。」徙鄧州，坐失舉，降少府監、知金州，復右諫議大夫。會河決，徙知滑州，總領修河。既而以歲饑罷役，瑊言：「病民者特楗芻耳，幸調率已集，若積之經年，則朽腐為棄物，後復興工斂之，是重困也。」乃再詔塞河。河平，擢樞密直學士。

明年，復給事中、知秦州，又坐失舉奪一官。召權三司使，復其官如故。時有議茶法者，帝訪以利害，瑊曰：「議者未知其要爾。河北入中兵食，皆仰給於商旅。若官盡其利，則商旅不行，而邊民困於饋運，茶法豈可以數更？」帝然之。權知開封府，戚里有毆妻至死，更赦事發者。太后怒曰：「夫婦齊體，奈何毆致死邪？」瑊對曰：「傷居限外，事在赦前，有司不敢亂天下法。」卒免死。天聖末，再使契丹，未行而卒。

瑊少孤，鞠於祖母王氏，及登朝，以妻封邑回授之，朝臣得回封祖母自瑊始。性頗疏財，通音律，知術數。初附丁謂，故少達，及謂敗左遷，鬱鬱不自得，秘書丞彭齊賦《喪家狗》以刺之。

楊日嚴
楊日嚴，字垂訓，河南人。進士及第，試秘書省校書郎、知安丘縣。三司辟為檢法官，遷大理寺丞，又為本寺檢法官，監都進奏院，通判亳、陳二州，判吏部南曹兼登聞鼓院。出知襄州，徙廬、鄲二州，入為開封府判官。

使契丹還，為兩浙轉運副使。未行，會青、徐饑，改京東轉運使。因請江、淮、陝西轉粟五十萬，以賑貧民；又開清河八十里抵暖水河，並堤起倉廩，以便漕運。加直史館，徙益州轉運使，又徙江淮制置發運使。還，歷三司戶部、度支、鹽鐵副使。累遷太常少卿，以右諫議大夫、集賢院學士知河中府，加樞密直學士、知益州。

時用兵伐元昊，三司急財用，有詔析戶版為十等，第賦役；民以歲租占佃官田廬者，高其估，募輸錢就市為己業，人苦其擾。又陝西奏收市益、梓、利路溪洞馬，而不知其實無馬也，日嚴皆奏罷之。遷勾當三班院、知通進銀臺司。聞後為守者，其政不便蜀人，因進對，猶從容言：「遠方所宜撫安之，無容變法以生事。」遷給事中，以龍圖閣學士知澶州。召權知開封府，吏械囚不謹，囚自殺，坐是罷府事。判太常、司農寺，同知審官院，卒。

日嚴初為益州轉運使，無他治能，及知益州，頗為蜀人所信愛。兄：日華，歷官至太常少卿、三司副使。

李行簡
李行簡，字易從，同州馮翊人。家貧，刻志於學，讀《六經》每至夜分，寒暑不易。又聚木葉學書，筆法遒勁。與里中富人楊士元同學，既而同時中進士第，士元資遺行簡，謝不取。起家隴州司理參軍，徙彭州軍事推官。

陵州富民陳子美父死，繼母詐為父書逐出之，累訴不得直，轉運使檄行簡劾正其獄。改秘書省著作郎，再遷太常博士、知坊州。御史中丞王嗣宗薦為監察御史，王旦數稱其才，真宗雅亦知之，再遷侍御史。

陝西旱蝗，命往安撫，發倉粟救乏絕，又蠲耀州積年逋租。還，擢龍圖閣待制，歷尚書刑部郎中。帝數幸龍圖閣，命講《周易》，間訪大臣能否，行簡所對無怨昵，各道其所長，人以為長者。久之，拜右諫議大夫、集賢院學士。乾興初，改給事中，以足疾請外，得知河中府，徙虢州，卒。

章頻
章頻，字簡之，建州浦城人。與弟頔皆以進士試禮部預選，會詔兄弟毋並舉，頻即推其弟，棄去。後六年，乃擢第。自試秘書省校書郎、知南昌縣，改大理寺丞、知九隴縣，遷殿中丞。

眉州大姓孫延世偽為券奪族人田，久不能辨，轉運使使按治之。頻視券墨浮朱上，曰：「是必先盜印然後書。」既引伏，獄未上，而其家人復訴於轉運使，更命知華陽縣黃夢松覆按，無所異。夢松用此入為監察御史，頻坐不時具獄，降監慶州酒，徙知長洲縣。

天禧初，增置諫官、御史十二人，頻以選得召對，稱旨，擢監察御史。陳、亳間民訛言兵起，老幼皆奔，命安撫京西。還，為三司度支判官。青州麻士瑤殺從子溫裕，並其財，遣往按治，士瑤伏誅。又詔鞫邛州牙校訟鹽井事。皇城使劉美依倚后家受賕，使人市其獄，頻請捕繫，真宗以后故不問。忤旨，出知宣州，改殿中侍御史，遷侍御史。

頻雅善丁謂，謂貶，左遷尚書比部員外郎、監饒州酒。起知信州，進刑部員外郎、知福州。王氏時，賦民官田，歲輸租稅而已。至是，或謂鬻之可得緡錢二十餘萬，頻疏以為不可。徙知潭州。改廣西轉運使，擿宜州守貪暴不法，既罷去，反訟頻子許嘗被刑，而冒奏為秘書省校書郎，頻坐謫知饒州。復入為度支判官，累遷刑部郎中。

使契丹，至紫濛館卒。契丹遣內侍就館奠祭，命接伴副使吳克荷護其喪，以錦車駕橐駝載至中京，斂以銀飾棺，又具鼓吹羽葆，吏士持甲兵衛送至白溝。詔遣其子訪乘傳扈其柩以歸。訪，官三班奉職，即許也。

陳琰
陳琰，字伯玉，澶州臨河人。進士及第，歷溧陽、欒城縣主簿，遷大理寺丞、監真定府稅，知金堂、夏津二縣。再遷太常博士。轉運使盧士倫，曹利用婿也，怙勢聽獄不以直，訟者不已，付琰評決，琰直之。御史知雜韓億聞其事，奏為監察御史。丁父喪，哀毀，墳木連理。憂除，遷殿中侍御史。

天聖五年祀南郊，中外以為丁謂復還，琰上疏曰：「亂常肆逆，將而必誅，陰懷奸惡，有殺無赦。丁謂因緣險佞，據竊公台。賄賂包苴，盈於私室；威權請謁，行彼公朝。引巫師妖術，厭魅宮闈，易神寢龍岡，冀消王氣。今禋柴展禮，渙汗推恩，必慮謂潛輸琛貨，私結要櫂，假息遐荒，冀移善地。李德裕止因朋黨，不獲生還；盧多遜曲事王藩，卒無牽復，請不原赦。」帝然之。

為三司度支判官，遷侍御史。歷京西、河東、河北轉運副使，三司戶部、度支、鹽鐵副使。汴倉納糧綱，槩量不實，操舟者坐亡失所載，或杖背徒重役。琰始奏選官監視，謂之「定計斗面」。積遷至尚書工部郎中，卒。

李宥
李宥，字仲嚴，唐之後裔，自吳徙青，遂為青人。

祖成，五代末，以詩酒遊公卿間，善摹寫山水，至得意處，疑非筆墨所成。人欲求者，先為置酒，酒酣落筆，煙景萬狀，世傳以為寶。父覺，見《儒林傳》。

宥幼孤，不好弄，長讀書屬文，不雜交遊。舉進士，調火山軍判官。入館校勘書籍，遷集賢校理，遂直院。知蘄州，歲凶人散，委嬰孩而去者相屬於道。宥令吏收取，計口給穀，俾營婦均養之，每旬閱視，所活甚眾。或殺人，以米十石給傭者，使就獄，曰：「我重賄吏，爾必不死。」宥得其情，論如法。

提點荊湖刑獄，權戶部判官，利州轉運使，判戶部勾院，知制誥，糾察在京刑獄，同判太常寺。舊宗廟五饗，輔臣攝事，中廢且久，止差從官。宥因對力言，遂復故事。以諫議大夫知江寧府。民有告人殺其子者，曰：「吾子去家時，巾若巾，今巾是矣。」民自誣服。宥疑，召問，卒伸其枉。府舍火，宥畏兵亂，闔門不救，降秘書監致仕。起分司南京，改太子賓客，判留司御史臺，卒。

宥性清介，然與物無忤，好獎拔士人。外族甚貧，宥有別業，以券畀之。既死，家無餘財，官賜錢十萬。

張秉
張秉，字孟節，歙州新安人。

父諤，字昌言，南唐秘書丞、通判鄂州。宋師南伐，與州將許昌裔叶議歸款，太祖召見，勞賜良厚，授右贊善大夫。蜀平，選知閬州。太平興國中，即除西川轉運副使。先是，土人罕習舟楫，取峽江中競渡者給漕運役，覆溺常十四五。諤建議置威棹軍分隸管勾，自是無覆舟之患。累遷荊湖、江、浙等道制置茶鹽副使，卒。

秉舉進士，儀狀豐麗，屬詞敏速，善書翰，太宗喜之，擢置甲科。解褐將作監丞、通判宣州。遷監察御史，深為宰相趙普所器，以弟之子妻之。會有薦其才，得知鄭州。召還，直昭文館，遷右司諫。會以趙昌言為制置茶鹽使，秉與薛映副之。入為右計司河南西道判官，俄換鹽鐵判官、度支員外郎、知制誥、判吏部銓、知審官院。唐朝故事，南省首曹罕兼掌誥，多退為行內諸曹郎。至是，用此制，其後進改，多優遷首曹，遂隳舊制矣。遷工部郎中，依前知制誥。

真宗嗣位，進秩兵部郎中、判昭文館。時草敘用官制，有「頃因微累，謫於遐荒」之語，上覽之曰：「若此，則是先朝失刑矣。」遂除秉左諫議大夫，連知潁、襄二州。徙鳳翔府，訴以母老貧窶，詔給裝錢，未行，改江陵。丁母憂，起復，知河南府。景德初，徙河陽，換澶州。車駕將幸河上，又徙知滑州。道出韋城，秉迎謁境上，俾預從官侍食；遣與齊州馬應昌、濮州張晟往來河上，部丁夫鑿淩，以防契丹南渡。

召歸闕，復判吏部銓，拜工部侍郎、同知審官院、通進銀臺司，糾察在京刑獄。復與周起同試東封路服勤辭學、經明行修舉人。出知永興軍府，會祀汾陰，為東京留守判官，轉禮部侍郎，加樞密直學士，復知幷州。將行，懇求御詩為餞，上為作五言賜之。徙相州。九年，復糾察在京刑獄，暴疾卒。

秉典藩府，無顯赫譽，及再至太原，臨事少斷，多與賓佐博弈。雖久踐中外，然無儀檢，好諧戲，人不以宿素稱之。好飭衣服，潔饌具，每公宴及朋友家集會，多自挈肴膳而往。家甚貧，常質衣以給費焉。

張擇行
張擇行，字行先，青州益都人。進士起家，歷北海、臨沂主簿，自宣州觀察推官為大理寺丞。初，石亭縣掾檄將陵塞決河，眾欲登舟以濟，擇行獨以為不可，皆笑其怯。既而舟果覆，擇行坐堤上董役，埽卒不潰。

除監察御史、殿中侍御史，改言事御史、右司諫。與唐介、包拯共論張堯佐除節度、宣徽兩使不當，語甚切。又論河北兵多、財不足，願分兵就食內地，不報。遷侍御史知雜事，擢天章閣待制、知諫院，累遷吏部員外郎。御史皆言宰相陳執中嬖妾笞小婢，死外舍。擇行以為主命妾笞婢，於律不當坐，御史固迫之，因中風不能語。除戶部郎中、集賢殿修撰，提舉兗州仙源縣景靈宮，逾年而卒。

鄭向
鄭向，字公明，開封陳留人。舉進士中甲科，為大理評事、通判蔡州，累遷尚書屯田員外郎、知濠州，徙蔡州。召試集賢院，未幾，除三司戶部判官，修起居注。遷度支員外郎，為鹽鐵判官。出為兩浙轉運副使，疏潤州蒜山漕河抵於江，人以為便。復為鹽鐵判官，擢知制誥、同勾當三班院。使契丹，再遷兵部郎中、提點諸司庫務，以龍圖閣直學士知杭州，卒。

五代亂亡，史冊多漏失，向著《開皇紀》三十卷，摭拾遺事，頗有補焉。

郭稹
郭稹，字仲微，開封祥符人。世寓鄭州，舉進士中甲科，為河南縣主簿。除國子監直講，議者以其資淺，罷還河南。時孫奭、馮元判監事，因奏稹學問通博，他選莫能及，乃得留。居二歲，陳堯諮知大名，辟簽書府判官事，改大理寺丞。奭等復薦為直講。奭出知兗州，又薦稹與賈昌朝赴中書試講說，而稹固辭。召試學士院，為集賢校理。馮元知河陽，辟為通判，徙通判河南府。入為三司度支、戶部判官，累遷尚書刑部員外郎，同修起居注。

康定元年使契丹，告用兵西鄙。契丹厚禮之，與同出觀獵，延稹射。稹一發中走兔，眾皆愕視，契丹主遺以所乘馬及他物甚厚。既還，轉兵部，知制誥，判吏部流內銓，擢龍圖閣直學士、權知開封府。暴感風眩卒。

稹性和易，文思敏贍，尤刻意於賦，好用經語對，頗近於諧。聚古書畫，不計其貲購求之。婦張悍嫉，無子。初，稹幼孤，母邊更嫁王氏，既而母亡，稹解官服喪。知禮院宋祁言稹服喪為過禮，詔下有司博議，用馮元等奏，聽解官申心喪，語在《禮志》。


論曰：肅之守邢，以贏兵卻敵，開門納避難之民，功在王府。元方為幷州，有勤留之命，其宜民可知。宥在蘄，則活饑氓；在江寧，則直冤獄。吏之良者歟！然皆不能無小累也。日嚴、行簡臨政，視秉、擇行、向、稹雖無瑕可指，亦皆無赫赫名。詢以厚呂夷簡，復致貴顯；瑊、頻坐善丁謂，並遭斥謫，固無足議者。琰言謂奸邪，不當用南郊恩牽復，與唐袁高論執盧杞正相類，識者韙之。

趙賀
趙賀，字餘慶，開封封邱人。少時，嘗喪明，久之，遇異醫輒愈。喜飲酒，至終日不亂。事繼母至孝。舉《毛詩》及第，補臨朐縣主簿。賀有幹力，知州寇準且知賀。淳化中，調丁壯塞澶州決河，眾多逸去，獨賀全所部而歸。臨朐父老張樂迎賀，準使由譙門過，曰：「旌賀之能也。」改大理評事。鹽池吏欺緡錢，選賀往解州鉤校出入，賀悉得其奸。

契丹入寇，真宗決策澶淵，遣使八人省州縣，賀以太子中舍安撫京東。改殿中丞，歷通判明州、宿州。徙知漢州，蜀吏喜弄法，而賀精明，吏不敢欺，事更賀所，多被究詰，人目為「趙家關」，謂如關梁不可越也。

召權三司戶部判官，真補度支判官，出為京東轉運副使，徙京西。又徙益州路轉運使，尋糾察在京刑獄，累遷尚書工部郎中、提舉諸司庫務，為江淮制置發運使。發運司占隸三司軍將，分部漕船，舊皆由主吏白遣，受賕不平，或數得詣富饒郡，因以商販，貧者至不能堪其役。賀乃籍諸州物產厚薄，分劇易為三等，視其功過自裁定，由是吏巧不得施，歲漕米溢常數一百七十萬。

蘇州太湖塘岸壞，及並海支渠多湮廢，水侵民田。詔賀與兩浙轉運使徐奭兼領其事，伐石築堤，浚積潦，自吳江東赴海。流民歸占者二萬六千戶，歲出苗租三十萬。遷刑部郎中，歷三司戶部、度支、鹽鐵副使，知延、同、秦三州、江陵府，累遷光祿卿，入判大理寺，以右諫議大夫知永興軍，徙鄧州，歲餘，判宗正寺，出知越州。坐失舉，降知濠州，改廬州。遷給事中，復判宗正寺，知鄭、蔡、壽三州，卒。

在臨朐時，用轉運使李中庸薦改官。中庸沒，無子，賀為主葬，圖其象，歲時祠於家。子：宗道，終集賢校理。

高覿
高覿，字會之，宿州蘄人。進士起家，為嘉興縣主簿。後以孫奭薦，改秘書省著作佐郎，累遷尚書屯田員外郎、通判泗州。詔定淮南場茶法，覿陳說利害，不報。擢提點利州路刑獄，召為三司戶部判官，安撫河北。還，為京西轉運使。徙益州。彭州廣磧、麗水二峽地出金，宦者挾富人請置場，募人夫采取之。覿曰：「聚眾山谷間，與夷獠雜處，非遠方所宜，且得不償失。」奏罷之。王蒙正恃章獻太后親，多占田嘉州，詔勿收賦，覿又極論其不可。坐失察嘉州守張約受賕，貶通判杭州，徙知福州。入為三司鹽鐵判官，歷陝西、河北轉運使，累遷兵部郎中，復入戶部、鹽鐵為副使，遷右諫議大夫、河東都轉運使，加集賢院學士，判尚書刑部，進給事中、知單州，卒。

子：秉常，為梓州路轉運使。

袁抗
袁抗，字立之，洪州南昌人。舉進士，得同學究出身，調陽朔縣主簿，薦補桂州司法參軍。撫水蠻寇融州，轉運使俞獻可檄抗權融州推官，督兵糧與謀軍事。蠻治舟且至，抗即楊梅、石門兩隘建水柵二，據其衝，賊不得入，後因置戍不廢。事平，特遷衡州推官，改大理寺丞，累遷國子博士、知南安軍，擢提點廣南東路刑獄。浙東叛卒鄂鄰鈔閩、越，轉南海，與廣州兵逆戰海中。值大風，有告鄰溺死者，抗獨曰：「是日風勢趣占城，鄰未必死。」後果得鄰於占城。

還為度支三司判官，以尚書金部員外郎為梓州路轉運使，徙益州路。時三司歲市上供綾錦、鹿胎萬二千匹，抗言：「蜀民困憊，願少紓其力，以備秦中他日之用。」是年郊祀，蠲其數之半。黎州歲售蠻馬，詔擇不任戰者卻之。抗奏：「朝廷與蠻夷互市，非所以取利也。今山前後五部落仰此為衣食，一旦失利侵侮，不知費直幾馬也。臣念蜀久安，不敢奉詔。」尋如舊制。除江淮發運使，召為三司鹽鐵副使。時抗老矣，為御史所劾，罷知宣州。累遷光祿少卿，分司南京。明堂覃恩，改少府監，卒。

抗喜藏書，至萬卷，江西士大夫家鮮及也。抗子陟，少刻厲好學，善為詩，終殿中丞。

徐起
徐起，字豫之，濮州鄄城人。舉進士，試秘書省校書郎、知隰川縣，積官尚書都官員外、知楚州。樞密直學士張宗象薦之，擢提點廣南西路刑獄。入判三司開拆司，歷開封、三司度支判官。館伴契丹使，還奏：「所過州縣，使者既去，官吏將校皆出郊旅賀，燕飲久之，城邑為之空。」乃下約束禁止之。出為荊湖北路轉運使，部有戍卒殺人繫獄，其徒欲劫之。起聞，亟往按誅之，分其徒隸他州。

徙江西，知徐州，就為轉運使。募富室得米十七萬斛，振餓殍，又移粟以贍河北、京西者，凡三百萬。與安撫使劉夔不相能，徙京西。又徙江東，起請開長淮舊浦，以便漕運。知洪州，徙兗州。有都巡檢虐所部，而部兵百餘人持兵至庭下。州人大恐，起不為動，以禍福開諭之，眾感泣聽命。因按致其首，奏罷都巡檢。復為度支判官，累遷秘書監、知湖州，卒。

張旨
張旨，字仲微，懷州河內人。父延嘉，頗讀書，不願仕，州上其行，賜號「嵩山處士」。旨進保定軍司法參軍，上書轉運使鍾離瑾，願補一縣尉，捕劇賊以自效。瑾壯其請，為奏徙安平尉，前後捕盜二百餘人。嘗與賊鬥，流矢中臂，不顧，猶手殺數十人。擢試秘書省校書郎、知遂城縣，遷著作佐郎。

明道中，淮南饑，自詣宰相陳救禦之策。命知安豐縣，大募富民輸粟，以給餓者。既而浚渒河三十里，疏泄支流注芍陂，為斗門，溉田數萬頃，外築堤以備水患。再遷太常博士、知尉氏縣，徙通判忻州。

元昊反，特遷尚書屯田員外郎、通判府州。州依山無外城，旨將築之，州將曰：「吾州據險，敵必不來。」旨不聽。城垂就，寇大至，乃聯巨木補其罅，守以強弩。中外不相聞者累日，人心震恐。庫有雜彩數千段，旨矯詔賜守城卒，卒皆東望呼萬歲，賊疑以救至也。州無井，民取河水以飲，賊斷其路。旨夜開門，率兵擊賊小卻，以官軍壁兩旁，使民出汲。復以渠泥覆積草，賊望見，以為水有餘。督居民乘城力戰，賊死傷者眾，隨解去。以功遷都官員外郎，徙知萊州。

葉清臣舉材堪將帥，召對，改知邢州，擢提點河東路刑獄。范仲淹、歐陽修復言其鷙武有謀略，除閤門使，固辭。進工部郎中、知鳳翔府，加直史館、知梓州，以直龍圖閣知荊南。入判尚書刑部，累遷光祿卿，知潞、晉二州。以老疾，權判西京御史臺，尋卒。

齊廓
齊廓，字公辟，越州會稽人。舉進士第，自梧州推官累遷太常博士、知審刑詳議官，知通、泰州。提點荊湖南路刑獄。潭州鞫繫囚七人為強盜，當論死。廓訊得其狀非強，付州使劾正，乃悉免死。平陽縣自馬氏時稅民丁錢，歲輸銀二萬八千兩，民生子，至壯不敢束髮，廓奏蠲除之。歷三司度支、開封府判官，出為江西、淮南轉運使。時初兼按察，同時奉使者，競為苛刻邀聲名，獨廓奉法如平時，人以為長厚。入判鹽鐵勾院，加史館、知荊南府，徙明、舒、湖三州，積官光祿卿、直秘閣，以疾分司南京，改秘書監，卒。

廓寬柔恭謹，人犯之不校。弟唐，為吉州司理參軍，博覽強記，嘗舉賢良方正，對策入等。越州蔣堂奏廓及唐父母垂老，窮居鄉里，二子委而之官，唐復久不歸省，於是罷唐，令歸侍養。廓方使湖南，雖置不問，然士論薄之。

鄭驤
鄭驤，字士龍，河南人。登進士第，更慶、汝、鄭、秦州推官，改秘書省著作郎、知垣曲縣。康繼英辟簽書衛州判官事，劉從德代繼英，又表驤有善狀，進一官。尋監左藏庫，遷太常博士、知乾州，提點益州路刑獄，為三司度支判官。建言：「蜀人引江水溉田，率有禁，歲旱利不均，宜弛其禁。」 又言：「京西旱，舊禁粟無出國門，可且勿禁。」

慶曆中，與魚周詢刺陝西民兵十餘萬。除陝西轉運、按察使兼三門發運使，加直史館、河北轉運使，入為度支副使。河決德州，入王紀口，議欲徙州，詔驤往視之，還言州不當徙，已而州果無患。又為河北轉運使。王則反，討平之。除天章閣待制、知鳳翔府。先是，皇甫泌、夏安期皆為轉運使，泌先謫去，安期後至，不及賞，驤因辭不受，願命推功與二人。復為河北都轉運使，累遷尚書工部郎中，以疾知華州，卒。


論曰：歷觀數子，風跡雖不同，其為政愛民，謙己利物，有古道焉。若旨浚渒河，覿罷采金，抗論互市，起賑窮戢暴，驤推功與人，皆無所愧矣。趙賀不忘李中庸，而齊廓兄弟棄親以徇榮，用心何其不同哉！


Chinese text: This work was published before January 1, 1923, and is in the
public domain worldwide because the author died at least 100 years ago.
