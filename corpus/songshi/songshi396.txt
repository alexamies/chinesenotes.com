史浩
史浩，字直翁，明州鄞縣人。紹興十四年登進士第，調紹興餘姚縣尉，歷溫州教授，郡守張九成器之。秩滿，除太學正，升國子博士。因轉對，言：「普安、恩平二王宜擇其一以係天下望。」高宗頷之。翌日，語大臣曰：「浩有用才也。」除秘書省校書郎兼二王府教授。三十年，普安郡王為皇子，進封建王，除浩權建王府教授。詔建王府置直講、贊讀各一員，浩守司封郎官兼直講。一日講《周禮》，言：「膳夫掌膳羞之事，歲終則會，惟王及后、世子之膳羞不會。至酒正掌飲酒之事，歲終則會，惟王及后之飲酒不會，世子不與焉。以是知世子膳羞可以不會，世子飲酒不可以無節也。」王作而謝曰：「敢不佩斯訓。」

三十一年，遷宗正少卿。會金主亮犯邊，下詔親征。時兩淮失守，廷臣爭陳退避計，建王抗疏請率師為前驅。浩為王力言：「太子不可將兵，以晉申生、唐肅宗靈武之事為戒。」王大感悟，立俾浩草奏，請扈蹕以供子職，辭意懇到。高宗方怒，覽奏意頓釋，知奏出於浩，語大臣曰：「真王府官也。」既而殿中侍御史吳芾乞以皇子為元帥，先視師。浩復遺大臣書，言：「建王生深宮中，未嘗與諸將接，安能辦此。」或謂使王居守，浩復以為不可。上亦欲令王遍識諸將，遂扈蹕如建康。

三十二年，上還臨安，立建王為皇太子，浩除起居郎兼太子右庶子。孝宗受禪，遂以中書舍人遷翰林學士、知制誥。張浚宣撫江、淮，將圖恢復，浩與之異議，欲城瓜洲、采石。浚奏：「不守兩淮而守江，不若城泗州。」除參知政事。有詔議應敵定論，洪遵、金安節、唐文若等相繼論列，宰執獨無奏。上以問浩，浩奏：「先為備禦，是謂良規。儻聽淺謀之士，興不教之師，寇去則論賞以邀功，寇至則斂兵而遁跡，謂之恢復得乎？」薦樞密院編修官陸游、尹穡，召對，並賜出身。隆興元年，拜尚書右僕射，首言趙鼎、李光之無罪，岳飛之久冤，宜復其官爵，祿其子孫。悉從之。

李顯忠、邵宏淵奏乞引兵進取，浩奏：「二將輒乞戰，豈督府命令有不行耶？」浚請入覲，乞即日降詔幸建康，上以問浩，浩陳三說不可，退，又以詰浚曰：「帝王之兵，當出萬全，豈可嘗試以圖僥倖。」復辨論於殿上，浚曰：「中原久陷，今不取，豪傑必起而收之。」浩曰：「中原決無豪傑，若有之，何不起而亡金？」浚曰：「彼民間無寸鐵，不能自起，待我兵至為內應。」浩曰：「勝、廣以鉏櫌棘矜亡秦，必待我兵，非豪傑矣。」浚因內引奏：「浩意不可回，恐失幾會，乞出英斷。」省中忽得宏淵出兵狀，始知不由三省，徑檄諸將。浩語陳康伯曰：「吾屬俱兼右府，而出兵不與聞，焉用相哉！不去尚何待乎？」因又言：「康伯欲納歸正人，臣恐他日必為陛下子孫憂。浚銳意用兵，若一失之後，恐陛下終不得復望中原。」御史王十朋論之，出知紹興。

先是，浩因城瓜洲，白遣太府丞史正志往視之，正志與浚論辯。十朋亦疏史正志朋比，並及浩，遂與祠，自是不召者十三年。起知紹興府、浙東安撫使。持母喪歸，服闋，知福州。

淳熙初，上問執政：「久不見史浩，無他否？」遂除少保、觀文殿大學士、醴泉觀使兼侍讀。五年，復為右丞相。上曰：「自葉衡罷，虛席以待卿久矣。」浩奏：「蒙恩再相，唯盡公道，庶無朋黨之弊。」上曰：「宰相豈當有黨，人主亦不當以朋黨名臣下。朕但取賢者用之，否則去之。」

樞密都承旨王抃建議以殿、步二司軍多虛額，請各募三千人充之。已而殿前司輒捕市人，京城騷動，被掠者多斷指，示不可用。軍人怙眾，因奪民財。浩奏：「盡釋所捕，而禽軍民首喧呶者送獄。」獄成議罪，欲取兵民各一人梟首以徇。浩曰：「諸軍掠人奪貨至於哄，則始釁者軍人也，軍法從事固當。若市人陸慶童特與抗鬥爾，可同罰乎？陛下恐軍人有語，故一其罪以安之。夫民不得其平，言亦可畏，'等死，死國可乎？'是豈軍人語。」上怒曰：「是比朕為秦二世也。」浩徐進曰：「自古民怨其上者多矣，『時日曷喪，予及汝偕亡』，豈二世事。」尋求去，拜少傅、保寧軍節度使，充醴泉觀使兼侍讀。後有言慶童之冤者，上曰：「史浩嘗力爭，坐此求去，至今悔之。」

趙雄嘗薦劉光祖試館職，光祖答策，論科場取士之道，進入，上親批其後，略曰：「用人之弊，人君乏知人之哲，宰相不能擇人。國朝以來，過於忠厚，宰相而誤國，大將而敗軍，未嘗誅戮。要在人君必審擇相，相必當為官擇人，懋賞立乎前，誅戮設乎後，人才不出，吾不信也。」手詔既出，中外大聳。議者謂曾覿視草，為光祖甲科發也。上遣覿持示浩，浩奏：「唐、虞之世，四凶極惡，止於流竄，三考之法，不過黜陟，未嘗有誅戮之科。誅戮大臣，秦、漢法也。太祖制治以仁，待臣下以禮，列聖傳心，迨仁宗而德化隆洽，本朝之治，與三代同風，此祖宗家法也。聖訓則曰過於忠厚。夫為國而底于忠厚，豈有所謂過哉？臣恐議者以陛下自欲行刻薄之政，歸過祖宗，不可不審也。」

及自經筵將告歸，乃於小官中薦江、浙之士十五人，有旨令升擢，皆一時選也。如薛叔似、楊簡、陸九淵、石宗昭、陳謙、葉適、袁燮、趙靜之、張子智，後皆擢用，不至通顯者六人而已。

十年，請老，除太保致仕，封魏國公。晚治第鄞之西湖上，建閣奉兩朝賜書，又作堂，上為書「明良慶會」名其閣、「舊學」名其堂。光宗御極，進太師。紹熙五年薨，年八十九，封會稽郡王。寧宗登極，賜諡「文惠」，御書「純誠厚德元老之碑」賜焉。嘉定十四年，追封越王，改諡「忠定」，配享孝宗廟庭。

浩喜薦人才，嘗擬陳之茂進職與郡，上知之茂嘗毀浩，曰：「卿豈以德報怨耶？」浩曰：「臣不知有怨，若以為怨而以德報之，是有心也。」莫濟狀王十朋行事，詆浩尤甚，浩薦濟掌內制，上曰：「濟非議卿者乎？」浩曰：「臣不敢以私害公。」遂除中書舍人兼直學士院，待之如初。蓋其寬厚類此。子：彌大、彌正、彌遠、彌堅。彌遠嘉定初為右丞相，有傳。

王淮
王淮，字季海，婺州金華人。幼穎悟，力學屬文。登紹興十五年進士第，為台州臨海尉。郡守蕭振一見奇之，許以公輔器。振帥蜀，辟置幕府。振出，眾欲留，淮曰：「萬里將母，豈為利祿計。」皆服其器識，遷校書郎。

高宗命中丞舉可為御史者，朱倬舉淮，除監察御史，尋遷右正言。首論：「大臣養尊，小臣持祿，以括囊為智，以引去為高。願陛下正心以正朝廷，正朝廷以正百官。」宰相湯思退無物望，淮條其罪數十，於是策免。至於吏部侍郎沈介之欺世盜名，都司方師尹之狡險，大將劉寶掊克結權倖，皆劾罷之。又奏：「自治之策，治內有三：正心術，寶慈儉，去壅蔽。治外有四：固封守，選將帥，明賞罰，儲財用。」上深嘉歎。

除秘書少監兼恭王府直講。時恭王生子挺，淮白于丞相，曰：「恭王夫人李氏生皇嫡長孫，乞討論典禮。」錢端禮怒其名稱，奏：「淮有年鈞以長之說。」上曰：「是何言也，豈不啟邪心？」出淮知建寧府，改浙西提刑。入見，陳閩中利病甚悉。帝褒嘉之，且令一至東宮，皇太子待以師儒，特施拜禮。尋召，除太常少卿，除中書舍人兼直學士院。龍大淵贈太師，仍畀儀同三司恩數，張說除太尉、在京宮觀，皆封還詔書。除翰林學士、知制誥，訓詞深厚，得王言體。上命擇文學行誼之士，淮薦鄭伯熊、李燾、程叔達，皆擢用。

淳熙二年，除端明殿學士、簽書樞密院事。辛棄疾平茶寇，上功太濫。淮謂：「不核真偽，何以勸有功。」文州蕃部擾邊，吳挺奏：「庫彥威失利，靖州夷人擾邊。」楊倓奏：「田淇失利。」淮謂：「二將戰歿，若罪之，何以勸來者。」上嘗諭曰：「樞密臨事盡公，人無間言，差除能守法甚善。」薦軍帥吳拱、郭田、張宣。除同知樞密院事、參知政事。

時宰相久虛，淮與李彥穎同行相事。淮謂：「授官當論賢否，不事形跡。誠賢，不敢以鄉里故舊廢之；非才，不敢以己私庇之。」上稱善。擢知院事、樞密使。上言武臣嶽祠之員宜省，淮曰：「有戰功者，壯用其力，老而棄之，可乎？」趙雄言：「北人歸附者，畀以員外置，宜令詣吏部。」上曰：「姑仍舊。」淮曰：「上意即天意也。」雄又奏言：「宗室嶽祠八百員，宜罷。」淮曰：「堯親睦九族，在平章百姓之先；骨肉之恩疏，可乎？」時辛棄疾平江西寇，王佐平湖南寇，劉焞平廣西寇，淮皆處置得宜，論功惟允。上深嘉之，謂：「陳康伯雖有人望，處事則不及卿。」

八年，拜右丞相兼樞密事。先是，自夏不雨至秋，是日甘雨如注，士大夫相賀，上亦喜命相而雨，乃命口算諸郡絹錢盡蠲一年，為緡八十萬。

趙雄罷相，蜀士之在朝者皆有去意。淮謂：「此唐季黨禍之胎也，豈聖世所宜有。」皆以次進遷，蜀士乃安。樞密都承旨王抃怙寵為姦，淮極陳其罪，謂：「人主受謗，鮮不由此。」上即斥之，且曰：「丞相直諒無隱，君臣之間正宜如此。」章穎論事狂直，上將黜之，淮曰：「陛下樂聞直言，士大夫以言相高，此風可賀也。黜之適成其名。」上說，穎復留。

時以荒政為急，淮言：「李椿老成練達，擬除長沙帥，朱熹學行篤實，擬除浙東提舉，以倡郡國。」其後推賞，上曰：「朱熹職事留意。」淮言：「修舉荒政，是行其所學，民被實惠，欲與進職。」上曰：「與升直徽猷閣。」成都闕帥，上加訪問，淮以留正對。上曰：「非閩人乎？」淮曰：「立賢無方，湯之執中也。必曰閩有章子厚、呂惠卿，不有曾公亮、蘇頌、蔡襄乎？必曰江、浙多名臣，不有丁謂、王欽若乎？」上稱善。拜左丞相。

天長水害七十餘家，或謂不必以聞，淮曰：「昔人謂人主不可一日不聞水旱盜賊，《記》曰：『四方有敗，必先知之。』豈可不以聞？」鎮江饑民強借菽粟，執政請痛懲之，淮曰：「令甲，饑民罪不至死。」進士八人求以免舉恩為升等，淮曰：「八人得之，則百人援之。」龔頤以執政之客補官，求詣銓曹，淮以此門不可啟，絕其請。嘗言跅弛之士，緩急能出死力，乃以周極知安豐軍，辛棄疾與祠。

上章力求去，以觀文殿大學士判衢州。淮力辭，改提舉洞霄宮。光宗嗣位，詔詢初政，淮以盡孝進德，奉天敬民，用人立政，罔不在初。母亡，居喪如禮。得疾，忽語家人曰：「《易》卦六十四，吾年亦然。」淳熙十六年薨。訃聞，上哀悼，輟視朝，贈少師，諡「文定」。

初，朱熹為浙東提舉，劾知台州唐仲友。淮素善仲友，不喜熹，乃擢陳賈為監察御史，俾上疏言：「近日道學假名濟偽之弊，請詔痛革之。」鄭丙為吏部尚書，相與叶力攻道學，熹由此得祠。其後慶元偽學之禁始於此。

趙雄
趙雄，字溫叔，資州人。為隆興元年類省試第一。虞允文宣撫四蜀，辟幹辦公事，入相，薦於朝。乾道五年，召見便殿，孝宗大奇之，即日手詔除正字。

范成大使金，將行，雄當登對，允文招與之語。既進見，雄極論恢復。孝宗大喜曰：「功名與卿共之。」即除右史，兩月除舍人。金使耶律子敬賀會慶節，雄館伴。子敬披露事情不敢隱，邏者以聞。上夜召雄，雄具以子敬所言對，上喜。金使入辭，故事當用樂，雄奏：「卜郊有日，天子方齋，樂不可用。」上難之，遣中使諭雄，雄奏：「金使必不敢不順，即有他，臣得引與就館。」上大喜。雄請復置恢復局，日夜講磨，條具合上意，除中書舍人。自選人入館至此，未滿歲也。

時金將起河南之役，議盡以諸陵梓宮歸於我。上命雄出使賀生辰，仍止奉遷陵寢及正受書儀。雄既見金主，爭辨數四。其臣屢喝起，雄辭益力，卒得請乃已，金人謂之「龍鬥」。嘗上疏論恢復計，大略謂：「莫若由蜀以取陝西，得陝西以臨中原，是秦制六國之勢也。」八年，以母憂去。

淳熙二年，召為禮部侍郎，除端明殿學士，簽書樞密院事。一日奏事，上曰：「今夏蠶麥甚熟、絲米價平可喜。」雄奏：「孟子論王道始於不饑不寒。」上曰：「近世士大夫好高論，恥言農事，微有西晉風。豈知《周禮》與《易》言理財，周公、孔子曷嘗不以理財為務？且不獨此，士夫諱言恢復，不知其家有田百畝，內五十畝為人所據，亦投牒理索否？」雄曰：「陛下志在大有為，敢不布堯言，書之《時政記》。」十一月，同知樞密院事。五年三月，參知政事。十一月，拜右丞相。每進見，必曰「二帝在沙漠」，未嘗離諸口也。

朱熹累召不出，雄請處以外郡，命知南康軍。熹極論時事，上怒，諭雄令分析。雄奏：「熹狂生，詞窮理短，罪之適成其名。若天涵地育，置而不問可也。」會周必大亦力言之，乃止。紹興帥張津獻羨餘四十萬緡，雄乞降旨下紹興，以其錢為民代輸和買身丁折帛錢之半，使取諸民者，民復得之，足以見聖主之德。

自雄獨相，蜀人在朝者僅十數。及眷衰，有言其私里黨者，上疑之。已而陳峴為四川制置，王渥為茶馬，命從中出。雄求去，詔勉留，曰：「丞相任事不避怨，選才無鄉舊。」蓋有所激也。祖宗時蜀人未嘗除蜀帥，雄請外，除觀文殿大學士、四川制置使。王藺為御史，以故事不可，上疏論之。雄乞免，改知瀘南安撫使。上思雄不忘，改知江陵府。江陵無險可恃，雄請城江陵，城成，民不告擾。

張栻再被召，論恢復固當，第其計非是，即奏疏。孝宗大喜，翌日以疏宣示，且手詔云：「恢復當如栻所陳方是。」即除侍講，云：「且得直宿時與卿論事。」虞允文與雄之徒不樂，遂沮抑之。廣西橫山買馬，諸蠻感悅，爭以善馬至。上知栻治行，甚向栻，眾皆忌嫉。洎栻復出荊南，雄事事沮之。時司天奏相星在楚地，上曰：「張栻當之。」人愈忌之。

光宗將受禪，召雄，雄上萬言書，陳修身齊家以正朝廷之道，言甚剴切。詔授寧武軍節度使、開府儀同三司，進衛國公，改帥湖北。疾甚，改判資州，又除潼川府，改隆興府。紹熙四年薨，年六十五，贈少師。嘉定二年，諡「文定」。

權邦彥
權邦彥，字朝美，河間人。登崇寧四年太學上舍第，調滄州教授，入為太學博士，改宣教郎，除國子司業。宣和二年，使遼。明年，抗表請帝臨雍。為學官積十餘年，改都官郎中、直秘閣、知易州，移相州，復召為都官郎中。與王黼議不合，鐫職，知冀州。

金人再入，高宗開大元帥府，起兩河兵衛汴京，邦彥提所部兵二千五百人，與宗澤自澶淵趨韋城，據刀馬河，諸道兵莫有進者。會敵兵大至，移屯南華。二帝北遷，邦彥與澤五表勸進。

建炎元年五月，召還，命知荊南府，改東平府。時東州半已入金，至是圍益急，邦顏誓以死守，居數月城破，猶力戰不已。民義而從之，突圍以出，遂奔行在。有司議失守罪，將重坐之，帝以其父母妻子皆沒于敵，才貶二秩。俄除寶文閣直學士兼知江州、本路制置使。既抵鎮，三年冬，聞父死，乃解官。

四年，起復，知建康府，辭，不許。劇盜張琪殘徽州，邦彥遣裨將平之。改江淮等路制置發運使，以治辦稱。言者論：「三年天下之通喪，後世有從權奪服者，所以徇國家之急。比年如權邦彥、姜仲謙，至幕職亦起復，幾習宣、政之風，望革其弊，以明人倫、厚風俗。」詔邦彥任軍賦，宜如舊，餘悉罷之。

紹興元年，召為兵部尚書兼侍讀。二年，除端明殿學士、簽書樞密院事。初，邦彥獻十議以圖中興，大略謂：

「宜以天下為度，進圖洪業，恢復士宇，勿苟安于東南。駕御諸將，當威之以法，而限之以爵。命讀講之臣，取累朝訓典及三代、漢、唐中興故事，日陳於前，以裨聖學。又監觀傷善妨賢之讒，偷安苟容之佞，市恩立威之姦，懷諼罔上之欺，聽其言，察其事，則忠邪判。愛民先愛其力，寬民先節其用。朘己奉以佐國，當自執政始。分閫而屬大事，類非偏裨之所能為，必得賢臣大將然後可。制置一官可省，宜令沿江州縣各備境內，總以漕帥，上自荊、鄂、江、池，下至采石、京口，委任得人，乃防秋上策。宗室中豈無傑然有人望，可以濟艱難、贊密勿、留宿衛者，願求其人置諸左右。人事盡則天悔禍，不可獨歸之數。」
呂頤浩素善邦彥，薦用之。給事中程瑀劾邦彥五罪，三疏不報。邦彥在樞密，又言：「宜乘機者三，譬奕之爭先，安可隨應隨解，不制人而制於人哉？」尋兼權參知政事。帝嘗對輔臣言湖南事，頤浩言：「李綱縱暴，恐治潭無善狀。」帝曰：「綱在宣和間論水災，以得時望。」邦彥曰：「綱元無章疏，第略虛名耳。」蓋助頤浩以排綱也。三年，卒。

邦彥與政幾一年，碌碌無所建明，充位而已。無子，以侄嗣衍為後。有遺稿十卷，號《瀛海殘編》，藏於家。

程松
程松，字冬老，池州青陽人。登進士第，調湖州長興尉。章森、吳曦使北，松為傔從。慶元中，韓侂胄用事，曦為殿帥。時松知錢塘縣，諂事曦以結侂胄。侂胄以小故出愛姬，松聞，以百千市之，至則盛供帳，舍諸中堂，夫婦奉之謹。居無何，侂胄意解，復召姬，姬具言松謹待之意，侂胄大喜，除松幹辦行在諸軍審計司、守太府寺丞。未閱旬，遷監察御史，擢右正言、諫議大夫。

呂祖泰上書，乞誅侂胄、蘇師旦，松與陳讜劾祖泰當誅，祖泰坐真決，流嶺南。松滿歲未遷，意殊怏怏，乃獻一妾於侂胄，曰「松壽」。侂胄訝其名，問之，答曰：「欲使疵賤姓常蒙記憶爾。」除同知樞密院事，自宰邑至執政財四年。

開禧元年，以資政殿大學士知成都府、四川制置使。侂胄決議開邊，期以二年四月分道進兵，命松為宣撫使，興元都統制吳曦副之，尋加曦為陝西招撫使，許便宜從事。松將東軍三萬駐興元，曦將西軍六萬駐河池。松至益昌，欲以執政禮責曦庭參，曦聞之，及境而返。松用東西軍一千八百人自衛，曦多抽摘以去，松殊不悟。曦遣其客納款于金，獻關外四州地，求為蜀王。有告曦叛者，松哂其狂。及金人取成州，守將棄關遁，吳曦焚河池還興州。松以書從曦求援兵，曦答以「鳳州非用騎之地，漢中平衍，可騎以驅馳，當發三千騎往。」蓋紿之也。

未幾，金人封曦為蜀王。曦遺松書諷使去，松不知所為。興元帥劉甲、茶馬范仲任見松，謀起兵誅曦，松恐事泄取禍，即揖二人起去。會報金人且至，百姓奔走相蹂躪，一城如沸。松亟望米倉山遁去，由閬州順流至重慶，以書抵曦，丐贐禮買舟，稱曦為蜀王。曦遣使以匣封致饋，松望見大恐，疑其劍也，亟逃奔。使者追及，松不得已啟視之，則金寶也。松乃兼程出峽，西向掩淚曰：「吾今獲保頭顱矣。」曦誅，詔落職，降三官，筠州居住，再降順昌軍節度副使，澧州安置。又責果州團練副使、賓州安置。死賓州。

陳謙
陳謙，字益之，溫州永嘉人。乾道八年進士，授福州戶曹、主管刑工部架閣文字，遷國子錄、敕令所刪修官、樞密院編修官。陳中興五事，至李綱議建鎮事，上曰：「綱何足道。」謙曰：「陛下用大臣，審出綱上，宜如聖訓。今顧出綱下遠甚，奈何？」上蹙然，遂極論逾數刻。

孝宗內禪，通判江州，知常州，提舉湖北常平。平辰州峒徭，加直煥章閣，除戶部郎中，總領湖、廣財賦。謙乃丞相趙汝愚客，會黨論起坐斥。後數年，起為提點成都府路刑獄，移京西運判，復直煥章閣。

韓侂胄謀擾金人，令獻馬者補官，七州民相扇為盜。謙移書侂胄曰：「今若倚群盜行剽掠之策，豈得以敗亡為戲乎？」既而屢論襄帥皇甫斌、李奕罪，且求罷。上諭旨薛叔似協和之。遷司農少卿、湖廣總領，除宣撫司參謀官。

金兵深入，陷應城，焚漢川，漢陽空城走，武昌震懼。謙以寶謨閣待制副宣撫，即日置司北岸，命土豪趙觀覆之中流，士馬溺死甚眾，餘兵皆返走。未幾，奪職，罷。後復知江州。侂胄死，和議已決，謙復罷，奉祠。卒，年七十三。

謙有雋聲，早為善類所予。晚坐偽禁中廢，首稱侂胄為「我王」，士論由是薄之。

張巖
張巖，字肖翁，大梁人，徙家揚州，紹興末渡江，居湖州。為人機警，柔回善諧。登乾道五年進士第，歷官為監察御史，與張釜、陳自強、劉三傑、程松等阿附時相韓侂胄，誣逐當時賢者，嚴道學之禁。

進殿中侍御史，累遷給事中，除參知政事。以言者罷為資政殿學士、知平江府，旋升大學士、知揚州。時邊釁方開，詔岩與程松分帥兩淮，已而召還，為參知政事兼同知國用事。開禧二年，遷知樞密院事。明年，除督視江、淮軍馬。

時方信孺使金議和，值吳曦以蜀叛，議未決，曦伏誅。金人尋前議，信孺再行。侂胄趣巖遣畢再遇、田琳合兵剿敵，且募生擒偽帥。未幾，川、陝戰屢衄，大散關陷，敵情復變。巖開督府九閱月，費耗縣官錢三百七十餘萬緡，見和議反復，乃言不知兵，固求去。

侂胄誅，御史章燮論巖與蘇師旦朋姦誤國，奪兩官。寧宗謂兵釁方開，巖嘗言其不可，許自便，復元官，奉祠。以銀青光祿大夫致仕，薨，贈特進。


論曰：史浩宅心平恕，而不能相其君恢復之謀。王淮為偽學之禁，毒痡善類。趙雄與虞允文協謀用兵，而舊史謂二人沮抑張栻，何哉？邦彥守城力戰，惜乎助呂頤浩攻李綱，君子少之。程松、陳謙、張岩誣諛之徒，何足算哉！


Chinese text: This work was published before January 1, 1923, and is in the
public domain worldwide because the author died at least 100 years ago.
