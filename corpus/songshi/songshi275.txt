劉福
劉福，徐州下邳人。少倜儻，魁岸有膂力。周顯德中，世宗征淮南，福徒步謁見於壽春。世宗奇之，因留麾下。每出戰，則令福率衛士為先鋒，與破紫金山砦。淮南平，錄功授懷德指揮使。

宋初，遷橫海指揮使，率所部隸步帥劉光毅，由峽路征蜀。比至成都，孟昶已降。大將王全斌部送降卒歸京師，至綿州，降卒盜庫兵，劫蜀舊將全師雄以叛，焚廬舍，剽財貨以去。刺史成彥饒以同、華兵百餘人守其城，全斌遣米光緒將七百騎及福所部以屯護之。光緒盡殺師雄妻孥，師雄領叛卒，益聚村民十餘萬眾，攻城益急。會龍捷指揮使田紹斌率精銳百騎，由東山西北行，福領所部由山南行，出賊不意，夾擊之。賊眾大潰，斬首及溺江死者以萬計，以功授虎捷都虞候。繼隸曹彬麾下，平江南。還，授指揮使，領蔚州刺史。從太宗克幷、汾，遷馬步都軍頭、武州團練使。端拱初，出為洺州防禦使。二年，改雄州防禦使兼本州兵馬部署。雄州地控邊塞，常屯重兵。福至部，按行城壘，調鎮兵以給繕完，出私錢以資宴犒，寇雖大至，而恃以無恐矣。淳化初，遷涼州觀察使、判雄州事。二年，卒，年六十四。贈太傅。

福雖不學，而御下有方略，為政簡易，人甚德之。領雄州五年，郡境寧謐。福既貴，諸子嘗勸起大第，福怒曰：「我受祿厚，足以僦舍以庇。汝曹既無尺寸功以報朝廷，豈可營度居室，為自安計乎？」卒不許。既死，上聞其言，賜其子白金五千兩，使市第宅。

安守忠
安守忠，字信臣，幷州晉陽人。父審琦，為周平盧軍節度，封陳王。晉天福八年，審琦出領山南東道，以守忠為牙內指揮使，領繡州刺史。周顯德四年春，改鞍轡庫使。會淮南初下，命守忠馳往宣諭。時藩臣驕蹇，遇朝使多簡傲，守忠抗以正禮，無所辱命。未幾，改衛州刺史。

宋初，入為左衛將軍。建隆四年，湖南初平，命為永州刺史。乾德中，護河陰屯兵。蜀平，太祖知遠俗苦苛虐，南鄭為走集之地，故特命守忠知興元府以撫綏之。四年，改漢州刺史。時寇難甫平，使車旁午，公帑不足，守忠出私錢以給用。每遣使，太祖必戒之曰：「安守忠在蜀，能律已以正，汝行見之，當效其為人也。」開寶初，改濮州刺史。會河決澶州，命守忠副潁州團練使曹翰護役，河決遂塞。五年，知遼州。民有陰召幷寇謀內應者，事泄，守忠悉斬以徇。九年，命將征太原，守忠受詔與孫晏宣由遼州入，既而與路羅砦監押馬繼恩遇，乃相與會兵入賊境，燔砦四十餘，獲牛羊數千。議將深入，會上崩，乃班師。

太平興國初，移知靈州，在官凡七年。雍熙二年，改知易州，徙夏州。每西戎犯邊，戰無不捷，錄功就拜濮州團練使。端拱中，知滄州，改瀛州，兼高陽關駐泊部署，遷瀛州防禦使。初，守忠嘗夢一「濮」字方丈餘，及領是郡幾二十年，於是始悟。淳化二年，徙知雄州。方與僚佐宴飲，有軍校謀變，擐甲及閽，閽者倉卒入白。守忠言笑自若，徐顧坐客曰：「此輩酒狂爾，擒之可也。」人服其量焉。明年，加耀州觀察使，兼判雄州。未幾召還，條陳邊事，敷奏稱旨，賜錢五百萬。五年，又知滄州。至道初，移雄州。三年，復知滄州。拜感德軍節度觀察留後，徙宋州，兼制置營田使。威德兼著，吏民不忍其去。咸平三年入覲，遣還未行，暴卒，年六十九，贈太尉。錄其子繼昌為供備庫副使，婿王世及為光祿寺丞。

守忠謹愨淡薄，為治簡靜。太祖居藩日，素相厚善，及受禪後，每優任之，守忠處之益謙。從征太原，多與謀略，人罕知之者。所至藩郡，樂施予，豐宴犒，且喜與士大夫遊從，故時論多與之。初，審琦以愛妾故，為隸人所戕。守忠終身不畜妓妾，而喜佞佛，蓋有所懲云。

孔守正
孔守正，開封浚儀人。幼事後唐明宗子許王從益。漢初，為東西班承旨，事魏王承訓。周世宗征淮南，以材勇選為東班承旨。

宋初，補內殿直，兼領驍雄、吐渾指揮。從劉廷翰平蜀，還，遷驍雄副指揮使。開寶中，太祖征太原，守正隸何繼筠麾下。會契丹遣兵來援晉陽，守正接戰於石嶺關，大敗之，斬首萬級，獲其將王破得。時宋師之陷敵者數百人，守正以騎軍馳之，盡奪以還。

太平興國中，累遷日騎東西班指揮使。太宗親征晉陽，守正分主城西洞屋，領步卒大呼先登，繼與內侍蔡守恩等率騎兵力戰，晉軍遂潰。從征范陽，至金臺驛，詔與劉仁蘊先趨岐溝關。時城未下，守正夜超垣，度鹿角，臨機橋，以大軍將至，說關使劉禹使降。禹解懸橋，守正遂入城，撫諭其軍民，以城守屬綦廷朗，而已赴行在。時契丹兵在涿州東，守正與傅潛率御前東西班分兩陣馳擊之，逐北二十餘里，降其羽林兵數百人。繼與高懷德、劉廷翰合兵追之至桑乾河，契丹自是不敢近塞。以勞再遷日騎都指揮使，領濡州刺史。

端拱初，遷龍衛都指揮使，領長州團練使，出鎮真定。是年秋，出為潁州防禦使。未幾，太宗以其練習戎旅，特置龍衛、神衛四廂都指揮使以授之。改領振州防禦使。明年，拜殿前都虞候，領容州觀察使。一日，侍宴北苑，上入玄武門，守正大醉，與王榮論邊功於駕前，忿爭失儀，侍臣請以屬吏，上弗許。翌日，俱詣殿廷請罪，上曰：「朕亦大醉，漫不復省。」遂釋不問。俄命為定州行營副部署，受詔詣保州軍開道，遇敵於曹河，與戰數合，梟首三十餘，獲馬五十匹，上聞而壯之。

淳化初，擢高陽關副都部署。軍中小將有詈其校長者，守正械送闕下，取裁於上，未嘗專決焉。明年，護浚惠民河，塞澶州決河，就命知州軍。改慎州觀察使，還，領代州部署，連移幷代、夏綏、麟府三鎮。與李繼遷戰大橫岡，援范廷召出塞，破賊於白池，至行莊，焚掠甚眾，改代、夏二州部署。

真宗即位，復徙代州。咸平初，授昌化軍節度觀察留後。守正上言：「四任雁門，邊亭久安，願徙東北以自效。」會夏人入寇，改定州行營副都部署。四年，移彰德軍留後，以風疾妨政，改安化軍留後。景德初，復以不任職代。時議防秋北鄙，守正猶屢表請行。上閔之，不許。無何，卒，年六十六，贈泰寧軍節度使。

譚延美
譚延美，大名朝城人。軀幹壯偉。少不逞，遇群盜聚謀將行剽劫，延美即趨就之。及就捕，法皆抵死，延美以與盜素不相識，獲免。自後往來澶、魏間，為盜於鄉里，鄉里患之。周世宗鎮澶淵，募置帳下。即位，補殿前散都頭。從征淮南，以勞遷控鶴軍副指揮使。又從克三關。時太祖領禁兵，留督牙隊。

建隆元年，補控鶴指揮使，稍遷都虞候、馬步副都軍頭。征湖南，與解暉分領行營戰棹都指揮使。時汪端寇攻朗州甚急，招討慕容延釗遣延美率兵赴之，大敗賊眾，擒端以還。擢鐵騎副指揮使，領睦州刺史，四遷至內殿直都知。

太平興國初，為蘄州刺史，連徙廬、壽、濠、光州軍巡檢使，劇賊之為害者悉就捕。六年，徙知威虜軍。雍熙三年，舉兵北伐，命延美為幽州西面行營都監，與田重進出飛狐北。俄遇敵，延美曰：「彼恃眾易我，宜出其不意先攻之。」即麾騎軍直進，敵兵將潰，大軍繼至，遂敗之，斬首五百，獲其將大鵬翼以獻，以功擢本州防禦使。逾年，改亳州，出為鎮州鈐轄。

端拱元年，徙知寧遠軍。一旦，契丹兵抵城下，延美開門以示之，不敢入。圍城數日，開門如故，民出取芻糧者無異平日，契丹卒疑之，遂引去。二年，進邕州觀察使、判亳州，兼知代州。是時任邊郡者，皆令兼領內地一州，處其家屬。徙知潞、陝、涇州。咸平四年，以左領軍衛上將軍致仕。六年，卒，年八十三，贈建武軍節度。

子繼倫，至崇儀副使；雍，虞部員外郎。

元達
元達，初名守旻，洺州雞澤人。身長八尺餘，負膂力，善射。家業農，不任作苦，委耒耜，慨歎而去之。事任俠，縱酒。嘗醉，見道旁槐樹，拔劍斬之，樹立斷。達私喜曰：「吾聞李將軍射石虎飲羽，今樹為我斷，豈神助歟？」嘗從少年數十百人欲起為盜，里中父老交戒之，乃止。時郡以戶籍調役，達當送徒闕下，行數舍，乃悉縱之，曰：「吾觀汝曹，亦丈夫也，豈樂為是哉？可善自為計，吾亦從此逝矣！」已而郡遣追捕，至則達援弓引滿待之，追者不敢近。由是亡命山林間，為鄉里患。

太宗居晉邸時，達求見，得隸帳下。嘗侍太宗習射園亭，命之射，達射四發不中的，已而連中。上喜，為更其名曰達。及即位，補御龍直隊長。雍熙初，累遷媯州刺史，繼領本州團練使。進州郡部送亡命者至闕，左右諷殺之，達奏曰：「此類竄匿者眾，豈能盡殺之哉？不如赦之，以開其自新之路，且以成好生之德。」上悅，因悉原之。端拱二年，擢侍衛步軍都虞候，領幽州刺史。歷北面行營都部署，由常山鎮入為京城巡檢。淳化四年卒，年四十二，贈昭化軍節度。

達雖奮自草野，歷職戎署，至交士夫，能折節盡禮，人以是稱之。

常思德
常思德，開封人。周顯德初，以材勇應募，隸天武軍，累遷神衛都虞候。雍熙初，從曹彬征幽州，因署牙校。尋鎮威虜軍。端拱初，以弓箭直都虞候領溪州刺史。淳化中，李順叛蜀，命往夔、峽招捕，師次達州新寧縣，調近州土兵掩殺賊徒三千餘人於梁山。時雷有終領大軍抵合州境上，賊眾二萬來拒。思德與尹元、裴莊等合擊之，合州遂平。賊帥田奉正、蘇榮據果州，思德因其遁而追捕之，斬首八百。果州既定，餘賊保渠州，及走廣安、梁山。乃分兵為二：抵廣安、梁山者，思德領之；趣渠州者，元、莊領之。合力進討，盡殲其黨。自是川、峽賴以安靜，無復寇患，以功真授汝州刺史。

初，曹彬北征不利，至涿州，左右皆潰散，獨思德以所部護至易州。語人曰：「既備戎行，則與主帥同死生可也。若視利害以為去就，將何面目以見君父乎？」太宗嘗聞其言，至是陛辭，深加慰勞，且諭之曰：「為臣以忠實為本，汝少壯時，既以驍勇自效，且能盡心於主將，事朕之日雖久，而忠實如一。今雖老，亦當盡心乃職，庶無負乎朕之委寄也。」

未幾，移慶州路副都部署、屯邠州。咸平初，與李繼隆同部芻糧赴靈州。以疾改陳留都監，換左神武大將軍。二年，卒，年六十五。

尹繼倫
尹繼倫，開封浚儀人。父勳，郢州防禦使。嘗內舉繼倫以為可用，太祖以補殿直，權領虎捷指揮，預平嶺表，下金陵。太宗即位，改供奉官。從征太原，還，遷洛苑使，充北面緣邊都巡檢使。

端拱中，威虜軍糧饋不繼，契丹潛議入寇。上聞，遣李繼隆發鎮、定兵萬餘，護送輜重數千乘。契丹將於越諜知之，率精銳數萬騎，將邀於路。繼倫適領兵巡徼，路與寇直。於越徑趨大軍，過繼倫軍，不顧而去。繼倫謂其麾下曰：「寇蔑視我爾。彼南出而捷，還則乘勝驅我而北，不捷亦且泄怒於我，將無遺類矣。為今日計，但當卷甲銜枚以躡之。彼銳氣前趣，不虞我之至，力戰而勝，足以自樹。縱死猶不失為忠義，豈可泯然而死，為胡地鬼乎！」眾皆憤激從命。繼倫令軍中秣馬，俟夜，人持短兵，潛躡其後。行數十里，至唐河、徐河間。天未明，越去大軍四五里，會食訖將戰，繼隆方陣於前以待，繼倫從後急擊，殺其將皮室一人。皮室者，契丹相也。皮室既擒，眾遂驚潰。於越方食，失箸，為短兵中其臂，創甚，乘善馬先遁。寇兵隨之大潰，相蹂踐死者無數，餘黨悉引去。契丹自是不敢窺邊，其平居相戒，則曰：當避「黑面大王」，以繼倫面黑故也。以功領長州刺史，仍兼巡檢。

淳化初，著作佐郎孫崇諫自契丹逃歸，太宗詢以邊事，極言徐河之戰契丹為之奪氣，故每聞繼倫名，則倉皇不知所措。於是遷繼倫尚食使，領長州團練使，以勵邊將。淳化五年，李繼隆奉詔討夏州，以繼倫為河西兵馬都監。未幾，以深州團練使領本州駐泊兵馬部署。

至道二年，分遣將帥為五道，以討李繼遷。時大將李繼隆由靈環路往，逗撓不進。上怒，急召繼倫至京師，授靈、慶兵馬副都部署，欲以夾輔繼隆也。時繼倫已被病，強起受詔。上素聞其嗜酒，以上尊酒賜而遣之。即日乘驛赴行營，至慶州卒，年五十。上聞之嗟悼，賻賵加等，遣中使護其喪而歸葬焉。

薛超
薛超，遼州平城人。少有勇力。乾德初，應募為虎捷卒。從崔彥進伐蜀平，錄功補虞候，遷十將。太平興國初，四遷至天武指揮使。從征太原，領遊騎千人備禦鎮、定境上，以張軍勢。及車駕還，契丹頻寇鎮、定，侵掠無已。超從大將劉廷翰率兵至徐河，賊將領騎十餘出挑戰，超躍馬直前，連射數人斃，敵勢遂卻。大軍乘之奮擊，斬首萬餘級。以功加步軍都軍頭，遷神衛軍都校，領敘州刺史。

雍熙三年，從潘美北征，至雁門、西陘，路與契丹遇，又戰敗之。追至寰州，斬首五百餘級，其將趙彥辛以城降。超連被創，流血濡甲縷，部分軍士自若，乘勝抵應州，其節度副使艾正以城降。還，加馬步軍都軍頭。淳化初，屯鎮州，遷天武指揮使，領澄州團練使。至道元年卒，年五十七。

丁罕
丁罕者，潁州人。應募補衛士，累遷指揮使。從劉廷翰戰徐河，以奪橋功，遷本軍都虞候。累遷天武指揮使，領獎州團練使。淳化三年，出為澤州團練使、知霸州。會河溢壞城壘，罕以私錢募築，民咸德之。五年，以容州觀察使領靈環路行營都部署，與李繼遷戰，斬首俘獲以數萬計。至道中，率兵從大將李繼隆出青岡峽，賊聞先遁，追十日程，不見而返。三年，真拜密州觀察使、知威虜軍，徙貝州。咸平二年，卒。子守德，能世其家。

趙瑫
趙瑫者，貝州清河人。由衛士累遷龍衛指揮使。亦以徐河戰功，加鎮州團練使，至兵馬部署。至道二年卒於官，年七十。贈歸義軍節度使。

郭密
郭密，貝州經城人。軀幹雄偉，膂力絕人。幼孤，隨母適同郡王乙，因冒姓王氏。以知瀛州馬仁瑀薦，隸晉王帳下，給事左右。太宗即位，補指揮使，復姓郭氏。至淳化間，凡八遷，移貝州駐泊兵馬部署。會夏人寇邊，以密有武略，擢領安州觀察使，充靈州兵馬都部署。訓練士卒，號令嚴肅，夏人畏服，邊境賴以寧謐。至道二年卒，年五十八。贈保順軍節度。

傅思讓
傅思讓者，冀州信都人。少無賴，有勇力，善騎射。太宗居晉邸，補親事都校。即位，補衛士直長，累遷至平州刺史。奉詔破契丹兵於唐興口。端拱中，四遷為容州觀察使、知莫州，移隴州。上命殿中丞林特同判州事，以夾輔之，以思讓所為多不法故也。至道二年卒，年七十四。贈保順軍節度。

李斌
李斌者，青州人。太宗在晉邸，聞其狀貌魁偉，召置左右。即位，補御龍直副指揮使。太平興國中，以天武指揮使領鄭州刺史。七年，坐嘗受秦王廷美饋遺，貶曹州都校。雍熙三年，遷營州刺史。四年，領溪州團練使，連為貝、冀二州駐泊都監。淳化中，繼領萊州、洺州團練使。勤於政理，人服其清慎，轉運使陳緯以狀聞於朝。至道初，拜桂州觀察使，仍判洺州，徙滄州。及代，吏民不忍其去，鄰境亦上其善狀，詔書褒美之。咸平三年卒，年六十一。

田仁朗
田仁朗，大名元城人。父武，仕晉昭義軍節度使。仁朗以父任西頭供奉官。太祖即位，從討李重進，攻城有功，還，與右神武統軍陳承昭浚五丈河，以通漕運。

乾德中，討蜀，命仁朗為鳳州路壕砦都監。伐木除道，大軍以濟，錄功遷染院副使。太祖征太原，與陳承昭壅汾水灌城。城將陷，會班師。俄遷內染院使，數日，改左藏庫使。為中官所讒，太祖怒，立召詰之，至殿門，命去冠帶。仁朗神色不撓，從容曰：「臣嘗從破蜀，秋毫無犯，陛下固知之。今主藏禁中，豈復為姦利以自汙？」太祖怒釋，止停其職。

開寶六年，起為榷易使。七年，以西北邊內侵，選知慶州。仁朗至，率麾下往擊之，短兵將接，前鋒稍卻，仁朗斬指揮使二人，軍中震恐，爭乞效命，遂大破之。其酋長相率請和，仁朗烹牛置酒與之約誓，邊境乃寧，璽書褒美。

太平興國初，秦州羌為寇，命仁朗屯兵清水。會李飛雄事敗，召為西上閤門使。四年，征太原，命仁朗與閤門祗候劉緒按行太原城四面壕砦，閱視攻城梯衝、器械。太原平，留仁朗為兵馬鈐轄，閑廄使武再興、軍器庫副使賈湜並為巡檢。俄命仁朗與再興役民築榆次新城。從幸大名，又命為滄州鈐轄，俄遷東上閤門使、知秦州。九年，判四方館事。會議東封，命仁朗自京抵泰山，督役治道。

李繼遷為亂，命仁朗率兵巡銀、夏，歲餘召還。未幾，繼遷攻麟州，誘殺曹光實，遂圍三族砦。命仁朗與閤門使王侁、副使董愿、宮苑使李繼隆，馳傳發邊兵數千擊之。仁朗次綏州，奏請益兵，留月餘俟報。會三族砦將折遇乜殺監軍使者，與繼遷合。太宗聞之大怒，亟遣軍器庫使劉文裕自三交乘疾置代仁朗。繼遷乘急攻撫寧砦，仁朗不知為文裕所代，喜謂諸將曰：「敵人逐水草散保岩險，常烏合為寇，勝則進，敗則走，無以窮其巢穴。今繼遷嘯聚羌、戎數萬，盡銳以攻孤壘，撫寧小而固，兵少而精，未可以旬浹破。當留信宿，俟其困，以大兵臨之，分強弩三百，邀其歸路，必成擒矣。」仁朗部署已定，欲示閑暇，日縱其樗博，不恤軍事。上知之，遣使召仁朗赴闕，下御史按問仁朗請益兵及陷三族狀。仁朗對曰：「所召銀、綏、夏兵，其州皆留防城，不遣。所部有千餘人，皆曹光實舊卒，器甲不完，故請益兵。況轉輸芻粟未備，三族砦與綏相去道遠，非元詔所救。昨臣已定擒繼遷策，會詔代臣，其謀不果。」因言：「繼遷得部落情，願降優詔懷來之，或以厚利啖諸酋長密圖之。不爾，恐他日難制，大為邊患。」御史以其狀聞，上大怒，切責憲府官吏曰：「仁朗不恤軍政，得為過乎？」大理遂當仁朗乏軍興及征人違期二十日以上，坐死，上特貸之，下詔責授商州團練副使，馳驛發遣。

是役也，仁朗計已決，為王侁等所構，逗撓不進軍，故及於貶。後數月，上知其無罪，召拜右神武軍大將軍。部修河北東路諸州城池，數月而就。留知雄州，加領澄州刺史。時河北用兵，大藩多用節將，朝議以通判權位不倫，選諸司使有吏幹者佐之，以仁朗知定州節度副使事。俄召赴闕，未聞命而卒，年六十，時端拱二年也。

仁朗性沉厚，有謀略。頗涉書傳，所至有善政。雅好音律，尤臻其妙。時內職中咸以仁朗為稱首，故死之日人多惜之。

劉謙
劉謙，博州堂邑人。曾祖直，以純厚聞於鄉黨，里有盜其衣者，置不問。州將廉知，俾人故竊其衣，亦不訴理，即召詰前盜衣者，俾還之。直紿云：「衣乃自以遺少年，非竊也。」州將義之，賜以金帛，不受而去。父仁罕，輕俠自任。五代末，寇盜充斥，仁罕率眾斷澶州浮橋以潰賊，因誘獲數十人，出芻粟給官軍。補內黃鎮將。嘗因事至酒家，遇群寇暴集，以計悉梟其首，攜詣西京留守向拱，補汜水鎮將，俄為散都頭。宋初，遷許州龍衛副指揮使。會王師征廣南，為前鋒。還，改同州都校，卒。

謙少感概，不拘小節。初詣嶺表省父，仁罕資以金帛，令北歸行商。還堂邑舊墅，嘗為鄉里惡少所辱，謙不勝怒，毆殺之。亡命京師，遂應募從軍，補衛士，稍遷內殿直都知。至道初，真宗升儲邸，增補宮衛，太宗御便坐，親選諸校，授謙西頭供奉官、東宮親衛都知，賜袍笏、鞾帶、器幣。真宗即位，擢授洛苑使。謙起行伍，不樂禁職，求換秩，改殿前左班指揮使，給諸司使奉料。咸平初，遷御前忠佐馬步軍都軍頭，領勤州刺史，加殿前右班都虞候。上幸大名，至北苑，屬謙有疾，遣歸將護，謙懇請從行。既俾其二子隨侍，仍挾尚醫以從，御廚調膳以給之。疾瘳，毀所服鞍勒以遺中使，上聞，賜白金二百兩。駕還，改捧日左廂都指揮使，領本州團練使。四年，遷捧日、天武四廂都指揮使，領本州防禦使，權殿前都虞候。

時高翰為天武左廂都校，有卒負債殺人，瘞屍翰營中，累日，發土得之。上怒翰失檢察，執見於便殿。謙即前奏：「翰職在巡邏及閱教諸軍，不時在營，本營事宜責之軍頭。」上為釋翰罪。

景德初，加侍衛馬軍都虞候，改領潯州防禦使，俄權步軍都指揮使。明年冬，制授殿前副都指揮使、振武軍節度。先是，謙久權殿前都虞候，俄擢曹璨正授，謙頗形慨歎。至是，璨副馬軍，而升謙領禁衛焉。河北屯兵，常以八月給冬衣。謙上言邊城早寒，請給以六月，後以為例。無何，以足疾求典郡，上召見，敦勉之。

大中祥符初，從東封，上升泰山，詔都總山下馬步諸軍，與西京左藏庫副使趙守倫閱視山門，設施有法，著籍者乃得上焉。禮成，進授都指揮使，移領保靜軍節度。明年八月卒，年六十，贈侍中。初，謙將應募，與同軍王仁德訊於日者。日者指謙謂仁德曰：「爾當為此人廄吏。」及謙帥殿前，仁德果隸役廄中。

子懷懿，後為東染院副使。懷詮，內殿崇班、閤門祗候。


論曰：宋初諸將，率奮自草野，出身戎行，雖盜賊無賴，亦廁其間，與屠狗販繒者何以異哉？及見於用，皆能卓卓自樹，由御之得其道也。劉福御下有方略，所至著績，受祿雖厚，而不為燕安之謀，可謂國爾忘家者矣。守忠練達邊事，禔身謙慎，弭卒校之變於談笑之頃，非善於行權者不能也。仁朗沈毅有謀，累從征討，綏州之役，不惟無功，而反坐逗撓，豈其計之不善哉？特為讒邪所構爾。自餘諸子，皆積戰功以取通侯。若延美之開門示敵，思德之翼衛主帥，繼倫之襲擊契丹，薛超之裹創赴戰，元達之請赦亡命，郭密之訓撫士卒，斯皆忠義仁勇，有足稱者。罕、瑫、思讓，若斌、若謙，雖乏奇功，而亦克共乃職，能寡過者也。守正素練戎旅，累任邊要，而矜勞肆忿，視於勞謙之君子，能無愧乎。


Chinese text: This work was published before January 1, 1923, and is in the
public domain worldwide because the author died at least 100 years ago.
