王信
王信，字誠之，處州麗水人。既冠，入太學，登紹興三十年進士第，試中教官，授建康府學教授。丁父憂，服除，進所著《唐太宗論讚》及《負薪論》，孝宗覽之，嘉歎不已，特循兩資，授太學博士。

時須次者例徙外，添差溫州教授。郡饑疫，議遣官振救之，父老願得信任其事，守不欲以煩信，請益力，信聞之，欣然為行，遍至病者家，全活不可勝記。

差敕令所刪定官，法令有不合人情，自相牴牾，吏得以傅會出入者，悉𨤲正之。轉對，言：「敵情不可測，和議不可恃，今日要當先為自備之策，以待可乘之機。」上以為是。又論：「太學正、錄掌規矩之官而員多，博士掌訓導之官而員少，請以正、錄兩員升為博士。」從之。論除官脞冗之敝，乞精選監司而擇籍名，郡將代半歲乃注人。上親以其章授宰臣行。

權考功郎官。蜀人張公遷，初八年免銓，至是改秩，吏妄引言，復令柅之，信鉤考其故，吏怖服。有三蜀士實礙式，吏受賕為地，工部尚書趙雄，蜀人也，以屬信，信持弗聽，已而轉吏部閱審成牘，撫掌愧歎，嗟激不已，以聞於上。

它日，上謂尚書蔡洸曰：「考功得王信，銓曹遂清。」邏者私相語，指為神明。武臣給告不書年齒，磨轉蔭薦，肆為姦欺，不可控搏，為擿最者數事告宰相，付之大理獄。事連三衙，殿帥王友直銳爭之，上審知其非，沮之曰：「考功所言，公事也，汝將何為？」獄具，皆伏辜。因請置籍，以柅後患。

授軍器少監，仍兼考功郎官。丁母憂，吏裒金殺牲禱神，願信服闋無再為考功。既起，知永州。入奏事，留為將作少監，復考功郎官，轉軍器少監兼右司郎官，升員外郎。四方有以疑獄來上者，信反復披覽，常至夜分。

升左司員外郎，轉對，論士大夫趨向之敝：「居官者逃一時之責，而後之禍患有所不恤；獻言者求一時之合，而行之可否有所不計。集事者以趣辦為能，而不為根本之慮；謀利者以羨餘為事，而不究源流之實。持論尚刻薄，而寖失祖宗忠厚之意；革敝預煩碎，而不明國家寬大之體。因循玩習，恬不為怪。願酌古之道，當時之宜，示好惡於取舍之間，使天下靡然知鄉，而無復為目前苟且之徇。」又論：「朝廷有恤民之政，而州縣不能行恤民之實。近歲不登，陛下軫念元元，凡水旱州郡租賦，或蠲放，或倚閣住催。然倚閣住催之名可以並緣為擾，願明與減放。」又論豫備三說：收逃亡之卒，選忠順之官，嚴訓練之職。又言屯田利害。上皆納其說。

兼玉牒所檢討官、提領戶部酒庫。久之，上諭信曰：「知朕意否？行用卿，慮書生不長於財賦，故以命卿，果能副朕所委。」

為中書門下檢正諸房文字，遷太常少卿兼權中書舍人。假禮部尚書使於金，肄射都亭，連中其的，金人駴曰：「尚書得非黑王相公子孫耶？」謂王德用也。信得米芾書法，金人寶之。歸言金人必衰之兆有四，在我當備之策有二，上首肯之。

太史奏仲秋日月五星會於軫，信言：「休咎之徵，史策不同，然五星聚者有之，未聞七政共集也。分野在楚，願思所以順天而應之。」因條上七事。又言：「陛下即位之初，經營中原之志甚銳，然功之所以未立者，正以所用之人不一。其人不一，故其論不一；其論不一，故其心不一。願豫求至當之論，使歸於一。鎖闈封駁，而右府所不下關中書，或斜封捷出，左於公論。統領官奴事內侍，坐謫遠州，幸蒙赦還而遽復故職。潛藩恩舊之隸徒，榷酤官而齒朝士。老禁校僥冀節鉞，詭計可得之，而奉稍恩典，與正不異。閤門多溢額祗候。妃嬪進封而冒指它姓為甥侄。既一一塗歸，有雖書讀而徐核其不當者，續爭救之。」上曰：「事有不可不問者，第言之，朕無有不為卿行者。」於是益抗志不回。

宦者甘昪既逐遠之矣，屬高宗崩，用治喪事，人莫敢言。俄提舉德壽宮，信亟執奏，舉朝皆悚。翰林學士洪邁適入，上語之曰：「王給事論甘昪事甚當。朕特白太上皇后，聖訓以為：『今一宮之事異於向時，非我老人所能任，小黃門空多，類不習事，獨昪可任責，分吾憂。渠今已歸，居室尚不能有，豈敢蹈故態。』以是駁疏不欲行。卿見王給事，可道此意。」信聞之乃止。

信遇事剛果，論奏不避權要，繇此人多嫉之，信亦力求去，提舉崇福宮。詔求言，信條十事以獻，其目曰：法戒輕變，令貴必行，寬州郡以養民力，修軍政以待機會，郡當分其緩急，縣當別其劇易，嚴銅錢之禁，廣積聚之備，處歸附之人，收逃亡之卒。

起知湖州，信未涉州縣，據桉剖析，敏如流泉。擢集英殿修撰、知紹興府、浙東安撫使。奏免逋官錢十四萬、絹七萬匹、綿十萬五千兩、米二千萬斛。山陰境有𤠉�湖，四環皆田，歲苦潦，信創啟斗門，導停瀦注之海，築十一壩，化滙浸為上腴。民繪象以祠，更其名曰「王公湖」。築漁浦隄，禁民不舉子，買學田，立義塚，眾職修理。加煥章閣待制，徙知鄂州，改池州。

初，信扶其父喪歸自金陵，草屨徒行，雖疾風甚雨，弗避也，由是得寒濕疾。及聞孝宗遺詔，悲傷過甚，疾復作，至是寖劇，上章請老，以通議大夫致仕。有星隕於其居，光如炬，不及地數尺而散。數日，信卒，遺訓其子以忠孝公廉。所著有《是齋集》行世。

汪大猷
汪大猷，字仲嘉，慶元府鄞縣人。紹興七年，以父恩補官，授衢州江山縣尉，曉暢吏事。登十五年進士第，授婺州金華縣丞，爭財者諭以長幼之禮，悅服而退。

李椿年行經界法，約束嚴甚，檄大猷覆視龍遊縣，大猷請不實者得自陳，毋遽加罪。改建德，遷知崑山縣。丁父憂，免喪，差總領淮西、江東錢糧幹官，改幹辦行在諸司糧料院。

參知政事錢端禮宣諭淮東，辟幹辦公事，充參議官，遷大宗丞兼吏部郎官，又兼戶部右曹。入對，言：「總覈名實，責任臣下。因才而任，毋違所長，量能授官，毋拘流品。」孝宗顧謂左右曰：「疏通詳雅而善議論，有用之才也。」除禮部員外郎。丞相洪适薦兼吏部侍郎，仍遷主管左選。

莊文太子初建東宮，兼太子左諭德、侍講，兩日一講《孟子》，多寓規戒。太子嘗出龍大淵禁中所進侍燕樂章，諭宮僚同賦，大猷曰：「鄭、衛之音，近習為倡，非講讀官所當預。」白於太子而止。遷秘書少監，修《五朝會要》。金人來賀，假吏部尚書為接伴使。尋兼權刑部侍郎，又兼崇政殿說書，又兼給事中。

孝宗清燕，每訪政事，嘗曰：「朕每厭宦官女子之言，思與卿等款語，欲知朝政闕失，民情利病，苟有所聞，可極論之。」大猷遂陳耆長雇直隸總經制司，並緣法意使里正兼催科之役，厲民為甚。又論：「亭戶未嘗煮鹽，居近場監，貸錢射利，隱寄田產，害及編氓，宜取一等以上充役。」又論：「賜田勳戚，豪奪相先，陵轢州縣，惟當賜金，使自求之。」又論：「沒入貲產，止可行於強盜、贓吏，至於倉庫綱運之負陷者，惟當即其業收租以償，既足則給還，使復故業。」轉對，言榷酒之害，及居官者不得鑄銅為器。上嘉獎曰：「卿前後所言，皆今日可行之事。」

權刑部侍郎，升侍講，言：「有司率用新制，棄舊法，輕重舛牾，無所遵承，使舞文之吏時出，以售其姦，請明詔編纂。」書成上進，上大悅。

尚書周執羔、韓元吉、樞密劉珙以強盜率不處死，無所懲艾，右司林栗謂：「太祖朝強盜贓滿三貫死，無首從，不問殺傷。景祐增五貫，固從寬。今設六項法，非手刃人，例奏裁黥配，何所懲艾？請從舊法，贓滿三貫者斬。」大猷曰：「此吾職也。」遂具奏曰：「強盜烏可恕，用舊法而痛懲之，固可也。天聖以來，益用中典，寖失禁姦之意。今所議六項法，犯者以法行之，非此而但取財，惟再犯者死，可謂寬嚴適中。若皆置之死地，未必能禁其為盜，盜知必死，將甘心於事主矣，望稍開其生路。」乃奏用六項法則死者十七人，用見行法則十四人，舊法百七十人俱死。遂從大猷議。借吏部尚書為賀金國正旦使，至盱眙，得印榜云：「強盜止用舊法，罷六項法。」還朝自劾求去，上聞之，復行六項法。

改權吏部侍郎兼權尚書。夜傳旨學士院，出唐沈既濟論選舉事，曰：「今日有此弊，可行與否，詰旦當面對。」即奏：「事與今異，弊雖似之，言則難行。」上曰：「卿言甚明。」既郊，差充鹵簿使，以言去，授敷文閣待制、提舉太平興國宮。

起知泉州。毗舍邪嘗掠海濱居民，歲遣戍防之，勞費不貲。大猷作屋二百區，遣將留屯。久之，戍兵以真臘大買為毗舍邪犯境，大猷曰：「毗舍邪面目黑如漆，語言不通，此豈毗舍邪耶？」遂遣之。故事蕃商與人爭鬥，非傷折罪，皆以牛贖，大猷曰：「安有中國用島夷俗者，苟在吾境，當用吾法。」三佛齊請鑄銅瓦三萬，詔泉、廣二州守臣督造付之。大猷奏：「法，銅不下海。中國方禁銷銅，奈何為其所役？」卒不與。進敷文閣直學士，留知泉州。

逾年，提舉太平興國宮，改知隆興府、江西安撫使。以大暑討永新禾山洞寇，不利，自劾，降龍圖閣待制，落職，南康軍居住，提舉太平興國宮。復龍圖閣待制，提舉上清太平宮。復敷文閣待制，升學士。沒，贈二官。

大猷與丞相史浩同里，又同年進士，未嘗附麗以干進，浩深歎美之。好周施，敘宗族外族為《興仁錄》，率鄉人為義莊二十餘畝以爲倡，眾皆欣勸。所著有《適齋存藁》、《備忘》、《訓鑒》等書。

袁燮
袁燮，字和叔，慶元府鄞縣人。生而端粹專靜，乳媼置盤水其前，玩視終日，夜臥常醒然。少長，讀東都《黨錮傳》，慨然以名節自期。入太學，登進士第，調江陰尉。

浙西大饑，常平使羅點屬任振恤。燮命每保畫一圖，田疇、山水、道路悉載之，而以居民分布其間，凡名數、治業悉書之。合保為都，合都為鄉，合鄉為縣，征發、爭訟、追胥，披圖可立決，以此為荒政首。除沿海制屬。連丁家艱，寧宗即位，以太學正召。時朱熹諸儒相次去國，丞相趙汝愚罷，燮亦以論去，自是黨禁興矣。久之，為浙東帥幕、福建常平屬、沿海參議。

嘉定初，召主宗正簿、樞密院編修官，權考功郎官、太常丞、知江州，改提舉江西常平、權知隆興。召為都官郎官，遷司封。因對，言：「陛下即位之初，委任賢相，正士鱗集，而竊威權者從旁睨之。彭龜年逆知其必亂天下，顯言其姦，龜年以罪去，而權臣遂根據，幾危社稷。陛下追思龜年，蓋嘗臨朝太息曰：『斯人猶在，必大用之。』固已深知龜年之忠矣。今正人端士不乏，願陛下常存此心，急聞剴切，崇獎樸直，一龜年雖沒，眾龜年繼進，天下何憂不治。臣昨勸陛下勤於好問，而聖訓有曰：『問則明』。臣退與朝士言之，莫不稱善。而側聽十旬，陛下之端拱淵默猶昔也，臣竊惑焉。夫既知如是而明，則當知反是而暗。明則輝光旁燭，無所不通；暗則是非得失，懵然不辨矣。」

遷國子司業、秘書少監，進祭酒、秘書監。延見諸生，必迪以反躬切己，忠信篤實，是為道本。聞者悚然有得，士氣益振。兼崇政殿說書，除禮部侍郎兼侍讀。時史彌遠主和，燮爭益力，臺論劾燮，罷之，以寶文閣待制提舉鴻慶宮。起知溫州，進直學士，奉祠以卒。

燮初入太學，陸九齡為學錄，同里沈煥、楊簡、舒璘亦皆在學，以道義相切磨。後見九齡之弟九淵，發明本心之指，乃師事焉。每言人心與天地一本，精思以得之，兢業以守之則與天地相似。學者稱之曰「潔齋先生」。後諡「正獻」。子：甫，自有傳。

吳柔勝
吳柔勝，字勝之，宣州人。幼聽其父講伊、洛書，已知有持敬之學，不妄言笑。長遊郡泮，人皆憚其方嚴。登淳熙八年進士第，調都昌簿。丞相趙汝愚知其賢，差嘉興府學教授，將置之館閣，會汝愚去，御史湯碩劾柔勝嘗救荒浙右，擅放田租，為汝愚收人心，且主朱熹之學，不可為師儒官，自是閑居十餘年。

嘉定初，主管刑、工部架閣文字，遷國子正。柔勝始以朱熹《四書》與諸生誦習，講義策問，皆以是為先。又於生徒中得潘時舉、呂喬年，白於長，擢為職事，使以文行表率，於是士知趨向，伊、洛之學，晦而復明。遷太學博士，又遷司農寺丞。

出知隨州。時再議和好，尤戒開邊隙，旁塞之民事與北界相涉，不問法輕重皆殺之。郡民梁臯有馬為北人所盜，追之急，北人以矢拒臯，臯與其徒亦發二矢。北界以為言，郡下七人於獄，柔勝至，立破械縱之，具始末報北界而已。收土豪孟宗政、扈再興隸帳下，後宗政、再興皆為名將。築隨州及棗陽城，招四方亡命得千人，立軍曰「忠勇」，廩以總所闕額，營柵器械悉備。除京西提刑，領州如故。改湖北運判兼知鄂州。甫至，值歲歉，即乞糴於湖南，大講荒政，十五州被災之民，全活者不可勝計。

改知太平州，除直秘閣，主管毫州明道宮。改直華文閣，除工部郎中，力辭，除秘閣修撰，依舊宮觀以卒，諡「正肅」。二子：淵、潛，俱登進士，各有傳。

遊仲鴻
遊仲鴻，字子正，果之南充人。淳熙二年進士第，初調犍為簿。李昌圖總蜀賦，辟糴買官，奇其才，曰：「吾董餉積年，惟得一士。」昌圖召入，首薦之，擢四川制置司幹辦公事。制置使趙汝愚一見即知敬之。

敘州董蠻犯犍為境，憲將合兵討之，仲鴻請行。詰其釁端，以州負馬直也，乃使人諭蠻曰：「歸俘則還馬直，不然大兵至矣。」蠻聽命，仲鴻受其降而歸。改秩，知中江縣，總領楊輔檄置幕下。時關外營田凡萬四千頃，畝僅輸七升。仲鴻建議，請以兵之當汰者授之田，存赤籍，遲以數年，汰者眾，耕者多，則橫斂一切之賦可次第以減。輔然之，大將吳挺沮而止。趙汝愚移帥閩，舉仲鴻自代，制置使京鏜、轉運劉光祖亦交薦於朝。

紹熙四年，赴召，趙汝愚在樞密，謂仲鴻直諒多聞，訪以蜀中利病。汝愚欲親出經略西事，仲鴻曰：「宥密之地，斡旋者易，公獨不聞呂申公『經略西事當在朝廷』之語乎？」汝愚悟而止。差幹辦諸司糧料院。

光宗以疾久不朝重華宮，仲鴻遺汝愚書，陳宗社大計，書有「伊、周、霍光」語，汝愚讀之駭，立焚之，不答。又遺書曰：「大臣事君之道，苟利社稷，死生以之。既不死，曷不去？」汝愚又不答。孝宗崩，仲鴻泣謂汝愚曰：「今惟有率百官哭殿庭，以請親臨。」宰相留正以病去，仲鴻亟簡汝愚曰：「禫日不決，禍必起矣。」汝愚又不答。後三日，嘉王即位於重華宮。

汝愚既拜右丞相，以仲鴻久遊其門，辟嫌不用。初，汝愚之定策也，知閤韓侂胄頗有勞，望節鉞，汝愚不與。侂胄方居中用事，恚甚。汝愚迹已危，方益自嚴重，選人求見者例不許。仲鴻勸以降意容接，覬遏異論，而汝愚以淮東、西總賦積弊，奏遣仲鴻覈實，仲鴻曰：「丞相之勢已孤，不憂此而顧憂彼耶？」改監登聞鼓院以行。

會侍講朱熹以論事去國，仲鴻聞之，即上疏曰：「陛下宅憂之時，御批數出，不由中書。前日宰相留正之去，去之不以禮；諫官黃度之去，去之不以正；近臣朱熹之去，復去之不以道。自古未有舍宰相、諫官、講官而能自為聰明者也。願亟還熹，毋使小人得志，以養成禍亂。」

監察御史胡紘希侂胄意，誣汝愚久蓄邪心，嘗語人以乘龍授鼎之夢，又謂朝士中有推其宗派，以為裔出楚王元佐，正統所在者，指仲鴻也。初，欲直書仲鴻名，同臺張孝伯見之曰：「書其名則竄矣。凡阿附宰相，本冀官爵，此人沉埋六院且二年，心跡可察。」卒不書其名。

慶元元年，汝愚罷相，仲鴻遷軍器監主簿，力丐外，除知洋州。朱熹聞其出，曰：「信蜀士之多奇也。」越三年，起知嘉定府。擢利路轉運判官，數忤宣撫副使吳曦，曦言仲鴻老病，朝命易他部。未幾，曦叛，宣撫司幕官薛紱訪仲鴻於果山，仲鴻對之泣，指案上一編書示紱曰：「開禧丁卯正月遊某死。」謂家人曰：「曦逼吾死，即填其日。」

時宣撫大使程松已棄其師遁，仲鴻以書勸成都帥楊輔討賊，輔不能用。至是松至果，仲鴻謂紱曰：「宣威肯留，則吾以積奉二萬緡犒兵，護宣威之成都。」松不顧而去。總賦劉崇之繼至，仲鴻遣其子似往見，以告松者告之，崇之復不聽。未幾，曦誅，參政李壁奏除利路提點刑獄，尋乞休致，予祠而歸，遷中奉大夫。

嘉定八年卒，年七十八。劉光祖表其隧道曰：「於乎！慶元黨人遊公之墓。」紹定五年，諡曰「忠」。子：似，淳祐五年為右丞相，自有傳。

李祥
李祥，字元德，常州無錫人。隆興元年進士，為錢塘縣主簿。時姚憲尹臨安，俾攝錄參。邏者以巧發為能，每事下有司，必監視鍛煉，囚服乃已。嘗誣告一武臣子謗朝政，鞫於獄，祥不使邏者入門。既而所告無實，具以白尹，尹驚曰：「上命無實乎？」祥曰：「即坐譴，自甘。」憲具論如祥意，上駭曰：「朕幾誤矣，卿吾爭臣也。」遂賜憲出身為諫大夫，祥調濠州錄事參軍。安豐守臣冒占民田，訟屢改而不決，監司委祥，卒歸之民。未幾，其人易守濠，以嫌換司理廬州；守出改官奏留之，不可。

主管戶部架閣文字、太學博士、國子博士、司農寺丞、樞密院編脩官兼刑部郎官、大宗正丞、軍器少監。言：「忝朝跡八年，在外賢才不勝眾，願更出迭入由臣始。」出提舉淮東常平茶鹽、淮西運判。兩淮鐵錢比不定，祥疏乞官賜錢米銷濫惡者，廢定城、興國、漢陽監，更鑄紹熙新錢，從之，淮人以安。

遷國子司業、宗正少卿、國子祭酒。丞相趙汝愚以言去國，祥上疏爭之，曰：「頃壽皇崩，兩宮隔絕，中外洶洶，留正棄印亡去，國命如𩬊。汝愚不畏滅族，決策立陛下，風塵不搖，天下復安，社稷之臣也。奈何無念功至意，忽體貌常典，使精忠巨節怫鬱黯闇，何以示後世？」

除直龍圖閣、湖南運副，言者劾罷之。於是太學諸生楊宏中、周端朝等六人上書留之，俱得罪。主沖佑觀，再請老，以直龍圖閣致仕。嘉泰元年八月卒，諡「肅簡」。

王介
王介，字元石，婺州金華人。從朱熹、呂祖謙遊。登紹熙元年進士第，廷對陳時弊，大略言：「近者罷拾遺、補闕，有遠諫之意，小人唱為朋黨，有厭薄道學之名。」上嘉其直，擢居第三人。

簽書昭慶軍節度判官廳公事，除為國子錄，上疏言：「壽皇親挈神器授之陛下，孝敬豈可久闕乎？」又言：「婦事舅姑如事父母，不可虧宮中之禮。」不報。孝宗崩，介又力請上過宮執喪，累疏言辭激切，人歎其忠。

寧宗即位，介上疏言：「陛下即位未三月，策免宰相，遷易臺諫，悉出內批，非治世事也。崇寧、大觀間事出御批，遂成北狩之禍。杜衍為相，常積內降十數封還，今宰相不敢封納，臺諫不敢彈奏，此豈可久之道。」遷太學博士。

時韓侂胄居中潛弄威福之柄，猶未肆也，而文墨議論之士陰附之以希進，於是始無所憚矣。侂胄始疑介前封事詆己，且其弟仰胄嘗以舊識求自通，介拒絕之，侂胄怨益深。

添差通判紹興府，尋知邵武軍。會學禁起，諫大夫姚愈劾介與袁燮皆偽學之黨，且附會前相汝愚，主管台州崇道觀。久之，差知廣德軍。侂胄之隸人蘇師旦忿介不通謁，目為偽黨，並及甲寅廷對之語，以告侂胄。有勸其自明者，介曰：「吾髮已種種，豈為鼠輩所使邪！」侂胄亦畏公議不敢發。以外艱去。

免喪，知饒州，未赴，召為秘書郎，遷度支郎官。師旦已建節，介與同列謁政府，遇之於庭，客皆逾階而揖，介不顧。於是殿中侍御史徐柟劾介資淺立異，奉祠，除都大坑冶。

侂胄誅，朝廷更化，介召還，除侍左郎官兼右司、太子舍人，改兵部郎官、國子司業、太子侍講兼國史院編修官、實錄院檢討官，除國子祭酒。會以不雨，詔百官指陳闕失，時宰相史彌遠以母喪起復，介手疏歷論時政，推本《洪範》僭恒暘若之證，謂：「羅日愿為變，是下人謀上也。修好增幣，而金人猶觖望，是夷人亂華也。內批數出，是左右干政也。諫官無故出省，是小人間君子也。皆謂之僭。一僭已足以致天變，而況兼有之哉。」又言：「漢法天地降災，策免丞相，乞令彌遠終喪，擇公正無私者置左右，王、呂、蔡、秦之覆轍，可以為戒。」

接送伴金國賀生辰使還，奏：「故事兩國通廟諱、御名，而本朝止通御名，高宗至光宗皆傳名而不傳諱，紹熙初，黃裳嘗以為言，而未及釐正。願正典禮，以尊宗廟。」

除秘書監，升太子右諭德。其在春宮，篤意輔導，每遇講讀，因事規諫。太子嘗欲索館中圖畫，卻而弗與，及張燈設樂，則諫止之；且乞選配故家以正始，絕令旨以杜請謁，宮僚分日上直，以資見聞。

遷宗正少卿兼權中書舍人，繳駁不避權貴。張允濟以閣職為州鈐，介謂此小事而用權臣例，破祖宗制，不可不封還詞頭。丞相語介曰：「此中宮意。」介曰：「宰相而逢宮禁意向，給舍而奉宰相風旨，朝廷紀綱掃地矣。」

居數日，除起居舍人。介奏：「宰相以私請不行，而託威福於宮禁，權且下移，誰敢以忠告陛下者。」乞歸老，不許。言：「本朝循唐入閤之制，左右史不立前殿，若御後殿，則立朵殿下，何所聞見而修起居注乎？乞依歐陽修、王存、胡銓所請，分立殿上。」

吏部侍郎許奕以言事去國，介奏曰：「陛下更化三年，而言事官去者五人，倪思、傅伯成既去，其後蔡幼學、鄒應龍相繼而出，今許奕復蹈前轍。此五臣者，四為給事，一為諫大夫，兩年之間，盡聽其去。或謂此皆宰相意，自古未有大臣因給舍論事而去之者，是大臣誤陛下也，將恐成孤立之勢。」疏奏，乞補外，以右文殿修撰知嘉興府。

歲餘，升集英殿修撰、知襄陽府、京西安撫使。徙知慶元府兼沿海製置使，以疾奉祠。嘉定六年八月卒，年五十六。端平三年，郡守趙汝談請於朝，特贈中大夫、寶章閣待制，諡「忠簡」。子：野，自有傳。

宋德之
宋德之，字正仲，其先京兆人。隋諫大夫遠謫彭山，子孫散居於蜀，遂為蜀州人。德之以應舉擢慶元二年外省第一，為山南道掌書記。召除國子正，遷武學博士。與諸生論八陣之象本乎八卦，皆動物也，奇正之變，往來相生而不窮，知此然後可以致勝。

遷編修樞密院。時兵釁有萌，會赤眚見太陰，犯權星，未浹日，內北門鴟尾災，延及三省、六部，詔求言，德之奏：「離為火，為日，為甲胄；坎為水，為月，為盜，為隱伏。故火失其性，赤氣見，憂在甲兵；水失其性，太陰失度，憂在隱伏。」因疏七事，皆當今至切之患，乃曰：「人火小變不足慮，天象之變，臣竊危之。」

他日，又對曰：「今敵未動，而輕變祖宗舊制，命武臣帥邊以自遺患。晉叛將、唐藩鎮之禍基於此矣。」時吳曦在西陲，皇甫斌在襄漢，郭倪、李爽在兩淮，德之預以為慮。

除太常丞，出知閬州。會曦變，託跌足以避偽，事平，始赴閬。擢本路提點刑獄，制帥安丙奏：「德之傲視君命，不俟代者之來，徑用觀察使印領事。」詔降一官，改潼川路轉運判官、湖南路提刑，改湖北。

召為兵部郎官。朝論有疑安丙意，丞相史彌遠首以問德之，德之對曰：「蜀無安丙，朝廷無蜀矣，人有大功，實不敢以私嫌廢公議。」忤時相意，遂罷。安丙深感德之，嘗謂人曰：「丙不知正仲，正仲知丙；丙負正仲，正仲不負丙。」請昏於德之，不許。論者益稱德之之賢。起知眉州，監特奏名試，得疾而卒。

德之大父耕，性剛介，一朝棄官去，莫知所終。從父廉語德之曰：「吾昔至臨安府，有人言蜀有宋宣教者過浙江而去，吾適越求之，則入四明矣。」德之渡浙江尋訪，至雪竇，有蜀僧言：「聞諸耆老云：山後有爛平山，有三居士焉，其一宋宣教也。」德之躋攀至爛平，見丹竈，置祠其上而歸。

楊大全
楊大全，字渾甫，眉之青神人。乾道八年進士，調溫江尉，攝邑有政聲。紹熙三年，召除監登聞鼓院。五年，光宗以疾久，不克省重華宮，廷臣多論諫者。太學生汪安仁等二百餘人上書，而龔日章等百餘人以投匭上書為緩，必欲伏闕。大全謂：「院以登聞名，實明目達聰之地也，今乃使人視為具文，吾何顏以尸此職。」乃為書以諫，力請過宮，書上不報。大全於是三上疏，其略曰：

「臣之志於憂君者，不畏義死，不榮幸生，不以言而獲罪為恥，而以言不聽從為恥。自古諫之不效，其大者身膏斧鑕，其次亦流竄四裔，其小者猶罷免終身，未有若今日不勉於聽從，亦不加於黜逐，徒餌之以無所譴嗬之恩，使皆饕富貴，甘豢養，以消靡其風節。平居皆貪祿懷姦之士，則臨難必無仗節死義之人。
陛下自夏秋以來，執政從官之死者皆不信，卒之果然乎？不然乎？建康趙濟死，武興吳挺死，今尚不以為然，則事有幾微於朕兆者，可諫陛下乎？萬一變起蕭牆，禍生肘腋，陛下必將以為不信，坐受其危亡矣。
盜滿山東而高、斯弄權，二世不知也。蠻寇成都而更奏捷，明皇不知也。此猶左右聾瞽爾。今在朝之士瀝忠以告，而陛下不聽，是陛下自壅蔽其聰明也。今外間傳聞，以為壽皇將幸越，幸吳興，此愛陛下之深，欲泯其迹也。陛下當亟圖所以解壽皇之憂。」
疏入，又不報。

寧宗即位，遷宗正寺主簿。慶元元年，易太常寺主簿，遷司農寺丞。修《高宗實錄》，充檢討官。先是，韓侂胄用事，私臺諫之選為己羽翼，且欲得知名士，借其望以壓群言，一時之好進者，恨不預此選也。會御史虛位，有力薦大全者，屬大全一往見，且曰：「公朝見，除目夕下矣。」大全笑謝，決不往，明日遂丐外。時《實錄》將上矣，上必推恩，大全去不少待。於是除知金州，至姑蘇，以病卒。


論曰：王信有文學，通政事。汪大猷敦厚老成。袁燮學有所本。吳柔勝、遊仲鴻名在偽學。觀李祥訟趙汝愚，公論藉是以立。王介、楊大全直道而行。宋德之其知兵者歟？


Chinese text: This work was published before January 1, 1923, and is in the
public domain worldwide because the author died at least 100 years ago.
