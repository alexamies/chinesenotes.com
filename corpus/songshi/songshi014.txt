　　神宗紹天法古運德建功英文烈武欽仁聖孝皇帝，諱頊，英宗長子，母曰宣仁聖烈皇后高氏。慶曆八年四月戊寅生於濮王宮，祥光照室，群鼠吐五色氣成雲。八月，賜名仲鍼。授率府副率，三遷至右千牛衛將軍。嘉祐八年，侍英宗入居慶甯宮，嘗夢神人捧之登天。英宗即位，授安州觀察使，封光國公。是年五月壬戌，受經於東宮。帝隆准龍顏，動止皆有常度。而天性好學，請問至日晏忘食，英宗常遣內侍止之。帝正衣冠拱手，雖大暑，未嘗用扇。侍講王陶入侍，帝率弟顥拜之。九月，加忠武軍節度使、同中書門下平章事，封淮陽郡王，改今諱。治平元年六月，進封潁王。三年三月，納故相向敏中孫女爲夫人。十月，英宗不豫，帝引仁宗故事，請兩日一御邇英閣講讀，以安人心。十二月壬寅，立爲皇太子。

　　四年正月丁巳，英廟崩，帝即皇帝位。戊午，赦天下常赦所不原者。遣馮行己告哀於遼。己未，尊皇太后曰太皇太后，皇后曰皇太后。命宰相韓琦爲山陵使。辛酉，遣孫坦等告即位於遼，以大行皇帝詔賜夏國主及西蕃唃廝囉。丙寅，群臣表三上，始御迎陽門幄殿聽政。內醫侍先帝疾者，皆坐不謹貶之。詔東平郡王允弼、襄陽郡王允良朝朔望。以吳奎終喪，復授樞密副使。戊辰，以韓琦守司空兼侍中，曾公亮行門下侍郎兼吏部尚書、進封英國公，文彥博行尚書左僕射、檢校司徒兼中書令，富弼改武甯軍節度使、進封鄭國公，曹佾改昭慶軍節度使、檢校太傅，張昪改河陽三城節度使，宗諤同中書門下平章事，改集慶軍節度使、檢校尚書左僕射，歐陽修、趙槩並加尚書左丞，仍參知政事，陳升之爲戶部侍郎，呂公弼爲刑部侍郎，允弼、允良並加守太保，弟東陽郡王顥進封昌王，鄠國公頵進封樂安郡王。群臣進秩有差。

　　二月乙酉，初御紫宸殿。立向氏爲皇后。丁亥，詔入內內侍省、皇城司合覆奏事並執條覆奏。戊子，進封交阯郡王李日尊爲南平王。加邈川首領董氈檢校太保。詔山陵所須，應委三司、轉運司計置，毋輒擾民。詔提舉醫官院試堪診御脈者六人。庚寅，以四月十日爲同天節。辛卯，白虹貫日。壬辰，詔公主下嫁者行見舅姑禮。甲辰，西蕃首領拽羅缽、鳩令結二人誘蕃部三百余帳投夏國，捕獲，斬之以徇。

　　三月壬子，曹佾加檢校太尉兼侍中。賜禮部進士及第、出身四百六十一人。甲寅，陝西宣撫使郭逵討蕃部黨令征等，平之。賜昌王顥公使錢歲萬緡，半給之。丙辰，昌王顥、樂安郡王頵乞解官行服，不許。癸亥，詔入內內侍省官已經壽聖節任子者，同天節權罷奏薦。壬申，歐陽修罷知亳州。癸酉，吳奎參知政事。乙亥，允良薨。

　　閏月癸未，太白晝見。甲申，夏國主諒祚遣使謝罪。辛卯，詔齊、密、登、華、邠、耀、鄜、絳、潤、婺、海、宿、饒、歙、吉、建、汀、潮等十八州知州，慶、渭、秦、延四州通判，其選並從中書，毋以恩例奏授。乙未，張昪以太子太師致仕。庚子，詔求直言。御史中丞王陶乞許舉知縣資序人爲御史裏行，從之。癸卯，王安石出知江寧府。甲辰，詔諸路帥臣及副總管或有移易，依慶曆故事。乙巳，詔以孟夏農勞之時，令監司戒飭州縣省事，勸民力田，民有艱食者振之。

　　夏四月庚戌，請大行皇帝諡于南郊。辛酉，詔內外所上封事，令張方平、司馬光詳定以聞。丙寅，錄囚。御史中丞王陶、侍御史吳申、呂景以過毀大臣，陶出知陳州，申、景各罰銅二十斤。吳奎罷知青州。遣使循行陝西、河北、京東、京西路，體量安撫。壬申，奎復位。罷州郡歲貢飲食果藥。癸酉，詔陝西、河東經略、轉運司察主兵臣僚怯懦老病者以聞。

　　五月辛巳，以久旱，命宰臣禱雨。乙巳，寶文閣成，置學士、直學士、待制官。

　　六月己酉，遼遣蕭余慶等來弔祭。己未，振河北流民。辛未，詔天下官吏有能知徭役利病可議寬減者以聞。乙亥，詔中書、樞密細務歸之有司。

　　秋七月庚辰，詔察富民與妃嬪家婚姻夤緣得官者。甲申，石蕃來貢。己丑，命尚書戶部郎中趙抃、刑部郎中陳薦同詳定中外封事。辛卯，告英宗憲文肅武宣孝皇帝諡于天地、宗廟、社稷。壬辰，上寶冊于福寧殿。丙午，文州曲水縣令宇文之邵上書指陳得失。

　　八月丁未朔，太白晝見。戊午，復西夏和市。己巳，京師地震。癸酉，葬英宗於永厚陵。

　　九月丁丑，詔減諸路逃田稅額。壬午，祧僖祖及文懿皇后。乙酉，祔英宗神主于太廟，樂曰《大英之舞》。戊子，減兩京、畿內、鄭、孟州囚罪一等，民役山陵者蠲其賦。辛卯，徙封顥爲岐王，頵爲高密郡王。富弼爲尚書左僕射。遣孫思恭等報謝於遼，且賀生辰、正旦。壬辰，錄周世宗從曾孫貽廓爲三班奉職。甲午，遼遣耶律好謀等來賀即位。戊戌，以王安石爲翰林學士。辛丑，韓琦罷爲司徒、鎮安武勝軍節度使、判相州。吳奎、陳升之罷。樞密副使呂公弼爲樞密使，張方平、趙抃並參知政事，邵亢爲樞密副使。壬寅，以曾公亮爲尚書左僕射，文彥博爲司空。潮州地震。癸卯，以權御史中丞司馬光爲翰林學士。

　　冬十月丙午，漳、泉諸州地震。丁未，富弼罷判河陽。戊申，建州、邵武、興化軍地震。己酉，初御邇英閣，召侍臣講讀經史。以右諫議大夫、權御史中丞滕甫考諸路監司課績。張方平以父憂去位。庚戌，給陝西轉運司度僧牒。令糴穀振霜旱州縣。癸丑，詔翰林學士、御史中丞、侍御史知雜事舉材堪御史者各二人。詔將作監主簿常秩赴闕。甲寅，制《資治通鑒序》賜司馬光。癸酉，知青澗城種諤復綏州。

　　十一月丁丑，詔近臣各舉才行可任使者一人。戊寅，詔求直言。丙戌，詔二府各舉所知。丁亥，令考課院詳定諸州所上縣令治狀。戊子，分命宰臣祈雪。置馬監於河東交城縣。庚寅，詔近臣以舉官不當，經三劾者，中書別奏取旨。乙未，詔令內外文武官各舉有材德行能者。十二月丙辰，西南龍蕃來貢。辛酉，以來歲日食正旦，自乙丑避殿、減膳、罷朝賀。壬戌，詔起居日增轉對官二人。丙寅，詔州縣吏並緣爲奸，致獄多瘐死，歲終會死者多寡，以制其罪。著爲令。己巳，遼遣蕭傑等來賀正旦。

　　熙甯元年春正月甲戌朔，日有食之。詔改元。丁丑，以旱，減天下囚罪一等，杖以下釋之。壬午，令州縣掩暴骸。丁亥，命宰臣曾公亮等極言闕失。庚寅，御殿復膳。壬辰，幸寺觀祈雨。丙申，趙概罷知徐州，三司使唐介參知政事。丁酉，詔修《英宗實錄》。壬寅，增太學生百人。

　　二月辛亥，令諸路每季上雨雪。乙卯，孔若蒙襲封衍聖公。壬戌，貸河東饑民粟。

　　三月庚辰，夏主諒詐卒，遣使來告哀。丙戌，詔恤刑。戊子，作太皇太后慶壽宮、皇太后寶慈宮。丁酉，簡州木連理，潭州雨毛。

　　夏四月乙巳，詔翰林學士王安石越次入對。戊申，命宰臣禱雨。以樞密直學士李參爲尚書右丞、判西京留守司御史台。辛亥，同天節，群臣及遼使初上壽於紫宸殿。

　　五月甲戌，募饑民補廂軍。庚辰，詔兩制及國子監舉諸王宮學官。戊戌，廢慶成軍。

　　六月癸卯，錄唐魏征、狄仁傑後。丁未，占城來貢。辛亥，詔諸路興水利。乙亥，河決棗強縣。丙寅，命司馬光、滕甫裁定國用。

　　秋七月癸酉，詔謀殺已傷，案問欲舉自首者，從謀殺減二等。乙亥，名秦州新築大甘穀口砦曰甘穀城。丁丑，詔諸路帥臣、監司及兩制、知雜御史已上，各舉武勇謀略三班使臣二名。賜布衣王安國進士及第。己卯，群臣三表請上奉元憲道文武仁孝之號，不許。陳升之知樞密院事。給濮州雷澤縣堯陵守戶。壬午，以恩、冀州河決，賜水死家緡錢及下戶粟。甲申，京師地震。乙酉，又震，大雨。辛卯，以河朔地大震，命沿邊安撫司及雄州刺史候遼人動息以聞。賜壓死者緡錢。京師地再震。壬辰，遣御史中丞滕甫、知制誥吳充安撫河北。癸巳，疏深州溢水。甲午，減河北路囚罪一等。丁酉，賜河北安撫司空名誥敕，募民入粟。己亥，回鶻來貢。

　　八月壬寅，詔京東、西路存恤河北流民。京師地震。甲辰，又震。乙卯，賜河東及鄜延路轉運司空名誥敕，募民入粟實邊。甲子，詔中書門下，考屬近行尊者一人，王之。丙寅，罷宗諤平章事。丁卯，遣張宗益等賀遼主生辰、正旦。

　　九月辛未，太祖曾孫舒國公從式進封安定郡王。丁亥，減後妃臣僚薦奏推恩。戊子，莫州地震，有聲如雷。丁酉，詔三司裁定宗室月料，嫁娶、生日、郊禮給賜。

　　冬十月辛丑，給天下系囚衣食薪炭。乙卯，出奉宸庫珠，付河北買馬。戊辰，禁銷金服飾。十一月癸酉，太白晝見。癸未，命宰臣禱雪。丙戌，朝饗太廟，遂齋于郊宮。廢青城後苑。丁亥，祀天地於圜丘，大赦，群臣進秩有差。乙未，京師及莫州地震。

　　十二月己亥朔，命宰臣禱雪。癸卯，瀛州地大震。庚戌，賜夏國主秉常詔，許納塞門、安遠二砦歸其綏州。辛亥，錄唐段秀實後。癸丑，禱雪於郊廟、社稷。庚申，以判汝州富弼爲集禧觀使，詔乘驛赴闕。壬戌，雪。甲子，遼遣耶律公質等來賀正旦。

　　二年春正月甲午，奉安英宗神御于景靈宮英德殿。

　　二月己亥，以富弼同中書門下平章事。庚子，以王安石參知政事。命翰林學士呂公著修《英宗實錄》。乙巳，帝以災變避正殿，減膳徹樂。甲子，陳升之、王安石創置三司條例，議行新法。

　　三月乙酉，詔漕運、鹽鐵等官各具財用利害以聞。丙戌，命宰臣禱雨。戊子，秉常上誓表，納塞門、安遠二砦，乞綏州，詔許之。乙未，以旱慮囚。

　　四月丁酉朔，群臣再上尊號，不許。戊戌，省內外土木工。壬寅，遼遣耶律昌等來賀同天節。丁未，唐介薨，臨其喪。戊申，宰臣富弼、曾公亮以旱上表待罪，詔不允。癸丑，命曾公亮爲西京奏安仁宗、英宗御容禮儀使。丁巳，遣使諸路，察農田水利賦役。戊午，外任大使臣年七十以上，令監司體量，直除致仕者，更不與子孫推恩。甲子，御殿復膳。免河北歸業流民夏稅。

　　五月辛未，宴紫宸殿，初用樂。己卯，賜河北役兵特支錢。癸未，翰林學士鄭獬罷知杭州，宣徽北院使王拱辰罷判應天府，知制誥錢公輔罷知江寧府。丁亥，奉安仁宗、英宗御容于會聖宮及應天院。甲午，減西京囚罪一等。台州民延贊等九人，年各百歲以上，並授本州助教。

　　六月丁巳，右諫議大夫、御史中丞呂誨以論王安石，罷知鄧州。以翰林學士呂公著爲御史中丞。命龍圖閣直學士張掞兼編排錄用勳臣子孫。壬戌，太白晝見。

　　秋七月乙丑朔，日當食，雲陰不見。庚午，詔御史中丞舉推直官及可兼權御史者。甲戌，東平郡王允弼薨。辛巳，立淮、浙、江、湖六路均輸法。壬午，振恤被水州軍，仍蠲竹木稅及酒課。癸未，詔自今文臣換右職者，須實有謀勇，曾著績效，即得取旨。甲申，日下有五色雲。己丑，韓琦上《仁宗實錄》，曾公亮上《英宗實錄》。

　　八月癸卯，侍御史劉琦貶監處州鹽酒務，御史裏行錢顗貶監衢州鹽稅，亦以論安石故。乙巳，殿中侍御史孫昌齡以論新法，貶通判蘄州。丙午，同修起居注範純仁以言事多忤安石，罷同知諫院。戊申，河徙東行。夏國請從舊蕃儀，詔許之。己酉，範純仁知河中府。甲寅，朝神御殿。辛酉，以秘書省著作佐郎程顥、王子韶並爲太子中允、權監察御史裏行。壬戌，待御史知雜事劉述、同判刑部丁諷坐受刑名敕不即下，述貶知江州，諷貶通判復州。審刑院詳議官王師元坐言許遵所議刑名不當，貶監安州稅。

　　九月甲子朔，交州來貢。乙丑，以古勿峒效順首領儂智會爲右千牛衛大將軍。丁卯，立常平給斂法。戊辰，出內庫緡錢百萬糴河北常平粟。丁丑，遣孫固等賀遼主生辰、正旦。辛卯，廢奉慈廟。壬辰，以秘書省著作佐郎呂惠卿爲太子中允、崇政殿說書。

　　冬十月丙申，富弼罷爲武甯軍節度使、判亳州。曾公亮、陳升之並同中書門下平章事。城綏州，命郭逵選將置守具。逵遣趙禼交夏人所納安遠、塞門二砦，就定地界。夏人渝初盟，禼請城綏州，不以易二砦，因改名綏德城。戊戌，以蕃官禮賓使折繼世爲忠州刺史，左監門衛將軍嵬名山爲供備庫使，仍賜姓名趙懷順。丙辰，詔御史請對，並許直由閣門上殿。戊午，宗諤復平章事。己未，夏人來謝封冊。辛酉，錄楊承信曾孫立、田重進曾孫章爲三班借職。十一月乙丑，命韓絳制置三司條例。甲戌，詔祖宗之後世襲補外官，非袒免親罷賜名授官。丙子，罷諸路提刑武臣。頒《農田水利約束》。壬午，御邇英閣聽講。賜汴口役兵錢。己丑，減天下囚罪一等，徒以下釋之。

　　閏月庚子，浚御河。壬子，置交子務。是月，差官提舉諸路常平廣惠倉，兼管勾農田水利差役事。

　　十二月癸亥朔，復減後妃公主及臣僚推恩。癸酉，增失入死罪法。丙戌，增三京留司御史台、國子監及宮觀官，以處卿監、監司、知州之老者。戊子，遼遣蕭惟禧來賀正旦。是歲，交州來貢。


Chinese text: This work was published before January 1, 1923, and is in the
public domain worldwide because the author died at least 100 years ago.
