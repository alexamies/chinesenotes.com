史彌遠 鄭清之 史嵩之 董槐 葉夢鼎 馬廷鸞
目录
1	史彌遠
2	鄭清之
3	史嵩之
4	董槐
5	葉夢鼎
6	馬廷鸞
史彌遠
史彌遠，字同叔，浩之子也。淳熙六年，補承事郎。八年，轉宣義郎，銓試第一，調建康府糧料院，改沿海制置司幹辦公事。十四年，舉進士。紹熙元年，授大理司直。二年，遷太社令。三年，遷太常寺主簿，以親老請祠，主管沖佑觀。丁父憂。慶元二年，復為大理司直，尋改諸王宮大小學教授。輪對，乞旌廉潔之士，推舉薦之賞；浚溝洫，固堤防，實倉廩，均賦役，課農桑，禁末作，為水旱之備；葺城郭，修器械，選將帥，練士卒，儲粟穀，明烽燧，為邊鄙之防。丞相京鏜屏左右曰：「君他日功名事業過鏜遠甚，願以子孫為托。」四年，授樞密院編修官，遷太常丞，尋兼工部郎官，改刑部。六年，改宗正丞。丐外，知池州。嘉泰四年，提舉浙西常平。開禧元年，授司封郎官兼國史編修、實錄檢討，遷秘書少監，遷起居郎。二年，兼資善堂直講。

　　韓侂胄建開邊之議，以堅寵固位，已而邊兵大衄，詔在位者言事，彌遠上疏曰：「今之議者，以為先發者制人，後發者制於人，此為將之事，施於一勝一負之間，則可以爭雄而捷出。若夫事關國體、宗廟社稷，所系甚重，詎可舉數千萬人之命輕於一擲乎？京師根本之地，今出戍既多，留衛者寡，萬一盜賊竊發，誰其禦之？若夫沿江屯駐之兵，各當一面，皆所以拱護行都，尤當整備，繼今勿輕調發，則內外表裏俱有足恃，而無可伺之隙矣。所遣撫諭之臣，止令按曆邊陲，招集逋寇，戒飭將士，固守封圻。毋惑浮言以撓吾之規，毋貪小利以滋敵之釁，使民力愈寬，國勢愈壯，遲之歲月，以俟大舉，實宗社無疆之福。」

　　奏方具，客曰：「侂胄必以奏議占人情，太夫人年高，能無貽親憂乎？」彌遠曰：「時事如此，言入而益于國，利於人，吾得罪甘心焉。」封鄞縣男兼權刑部侍郎。三年，改禮部兼同修國史、實錄院同修撰，仍兼刑部。

　　兵端既開，敗衄相屬，累使求和，金人不聽。都城震搖，宮闈疑懼，常若禍在朝暮，然皆畏侂胄莫敢言。彌遠力陳危迫之勢，皇子詢聞之，亟具奏，乃罷侂胄並陳自強右丞相。既而台諫、給舍交章論駁，侂胄乃就誅。召彌遠對延和殿，帝欲命為簽書樞密院事，力辭，乃遷禮部尚書兼國史實錄院修撰。

　　詢立為太子，兼詹事，遣使詣金求和，金人以大散隔牙二關、濠州來歸，疏奏：「今兩淮、襄、漢沿邊之地，瘡痍未瘳，軍實未充。當勉厲將帥，盡吾委寄之誠；簡閱士卒，核其尺籍之闕。繕城堡，葺器械，儲糗糧。當聘使既通之後，常如干戈未定之日，推擇帥守以壯藩屏之勢，獎拔智勇以備緩急之求。」拜同知樞密院事兼太子賓客，進封伯。

　　嘉定元年，遷知樞密院事，進奉化郡侯兼參知政事，拜右丞相兼樞密使兼太子少傅，進開國公。丁母憂，歸治葬，太子請賜第行在，令就第持服，以便咨訪。二年，以使者趣行急，乃就道，起復右丞相兼樞密使兼太子少師。四年，落起復。雪趙汝愚之冤，乞褒贈賜諡，厘正誣史，一時偽學党人朱熹、彭龜年、楊萬里、呂祖儉雖已歿，或褒贈易名，或錄用其後，召還正人故老於外。十四年，賜家廟祭器。

　　甯宗崩，擁立理宗，於是拜太師，依前右丞相兼樞密使，進封魏國公，六辭不拜，因乞解機政，歸田裏，亟出關，帝從之。實慶二年，拜少師，賜玉帶。勸上傾心順承以事太后，力學修德以答皇天眷祐，以副四海歸戴。紹定元年，上太后尊號，拜太傅，八辭不拜。夏，得疾，累疏丐歸，不許。都城災，五疏乞罷斥，乃降封奉化郡公。五年春，復爵。六年，將拜太師，三具奏辭，乞免出命，不許。乃拜太師，依前右丞相兼樞密使、魯國公，又三具奏辭。紹定五年，上疏乞謝事，拜太傅。未幾，拜太師、左丞相兼樞密使。上疏乞解機政，依前太師特授保寧、昭信軍節度使，充醴泉觀使，進封會稽郡王。卒，遺表聞，帝震悼，輟朝三日，特贈中書令，追封衛王，諡忠獻。戶部支賻贈銀絹以千計，內帑特頒五千匹兩，遣使祭奠。及其喪還，遣禮官致路祭於都門外，賜纛、佩玉、黝纁。

　　初，誅李全，復淮安，克盱眙，第功行賞，諸將皆望不次拔擢。或言於彌遠，彌遠曰：「禦將之道，譬如養鷹，饑則依入，飽則揚去。曹彬下江南，太祖未肯以使相與之。況今邊戍未撤，警報時聞，若諸將一一遂其所求，志得意滿，猝有緩急，孰肯效死？」趙善湘以從官開閫，指授之功居多，日夜望執政。彌遠曰：「天族於國有嫌，高宗有詔止許任從官，不許為執政。紹熙末，慶元初，因汝愚、彥逾有定策功，是以權宜行之。某與善湘姻家，則又豈敢。」彌遠親密友周鑄、兄彌茂、甥夏周篆皆寄以腹心，人皆謂三人者必顯貴，然鑄老於布衣，彌茂以執政恩入流，周篆以捧香恩補官，俱止訓武郎而已。

　　初，彌遠既誅韓侂胄，相甯宗十有七年。迨甯宗崩，廢濟王，非甯宗意。立理宗，又獨相九年，擅權用事，專任儉壬。理宗德其立己之功，不思社稷大計，雖台諫言其奸惡，弗恤也。彌遠死，寵渥猶優其子孫，厥後為制碑銘，以「公忠翊運，定策元勳」題其首。濟王不得其死，識者群起而論之，而彌遠反用李知孝、梁成大等以為鷹犬，於是一時之君子貶竄斥逐，不遺餘力雲。


鄭清之
　　鄭清之，字德源，慶元之鄞人。初名燮，字文叔。少從樓昉學，能文，樓鑰亟加稱賞。嘉泰二年，入太學。十年，登進士第，調峽州教授。帥趙方嚴重，靳許可，清之往白事，為置酒，命其子範、葵出拜，方掖清之無答拜，且曰：「他日願以二子相累。」湖北茶商群聚暴橫，清之白總領何炳曰：「此輩精悍，宜籍為兵，緩急可用。」炳亟下召募之令，趨者雲集，號曰「茶商軍」，後多賴其用。調湖、廣總所準備差遣、國子監書庫官。十六年，遷國子學錄。丞相史彌遠與清之謀廢濟國公，事見《皇子竑傳》。俄以清之兼魏惠憲王府教授，遷宗學諭，遷太學博士，皆仍兼教授。甯宗崩，丞相入定策，詔旨皆清之所定。

　　理宗即帝位，授諸王宮大小學教授，遷宗學博士、宗正寺丞兼權工部郎、兼崇政殿說書。帝問外人因閣子庫進絲履有謗議，清之言：「禁中服用頗事新潔者。」帝曰：「故事，月進鞵數兩，朕非敝不易，何由致謗？」清之奏：「孝宗繼高宗，故儉德易章，陛下繼甯考，故儉德難著。甯考自奉如寒士，衣領重浣，革舄屢補，今欲儉德著聞，須過於甯考方可。」帝嘉納。

　　寶慶元年，改兼兵部兼國史院編修官、實錄院檢討官，遷起居郎，仍兼史官、說書、樞密院編修官。二年，權工部侍郎，暫權給事中，進給事中，升兼同修國史、實錄院同修撰。紹定元年，遷翰林學士、知制誥兼侍讀，升兼修國史實錄院修撰、端明殿學士、簽書樞密院事。三年，授參知政事兼簽書樞密院事。四年，兼同知樞密院事。六年，彌遠卒，命清之為右丞相兼樞密使。

　　端平元年，上既親總庶政，赫然獨斷，而清之亦慨然以天下為己任，召還真德秀、魏了翁、崔與之、李𡌴、徐僑、趙汝談、尤焴、游似、洪咨夔、王遂、李宗勉、杜范、徐清叟、袁甫、李韶，時號「小元祐。」大者相繼為宰輔，惟與之終始辭不至，遣逸如劉宰、趙蕃皆見旌異。是時金雖亡而入洛之師大潰。二年，上疏乞罷，不可，拜特進、左丞相兼樞密使。三年八月，霖雨大風，四疏丐去。九月，禋祀雷變，請益力。乃授觀文殿大學士、醴泉觀使兼侍讀，四疏控辭，依舊大學士、提舉洞霄宮。及聞邊警，密疏：「恐陛下憂悔太過，以汩清明之躬，累剛大之志。」嘉熙三年，封申國公。四年，遣中使賜禦書「輔德明謨之閣」，賜楮十萬緡為築室，乃日與賓客門生相羊山水間。

　　淳祐四年，依前觀文殿大學士、醴泉觀使兼侍讀，屢辭不允，拜少保、觀文殿大學士、醴泉觀使兼侍讀，進封衛國公。趣入見，有旨賜第。五年正月，上壽畢，亦疏丐歸，不允。拜少傅，依前觀文殿大學士、醴泉觀使兼侍讀，進封越國公。居無何，喪其子士昌，決意東還，又不許。拜少師、奉國軍節度使，依前醴泉觀使兼侍讀、越國公，賜玉帶，更賜第於西湖之漁莊。進讀《仁皇訓典》，謂：「仁祖之仁厚，發為英明，故能修明紀綱，而無寬弛不振之患；孝宗之英明，本于仁厚，故能涵養士氣，而無矯勵峭刻之習。蓋仁厚、英明二者相須，此仁祖、孝宗所以為盛也。」帝褒諭之。

　　六年，拜太保，力辭。故事，許回授子孫，清之請追封高祖洽，帝從之，蓋異恩也。七年，拜太傅、右丞相兼樞密使、越國公。中使及門，清之方放浪湖山，寓僧刹，竟夕不歸。詰旦內引，叩頭辭免，帝勉諭有外間所不及知者。甫退，則中使接踵而至。或請更化改元，清之曰：「改元，天子之始事，更化，朝廷之大端，漢事已非古，然不因易相而為之。」

　　帝以邊事為憂，詔趙葵以樞使視師，陳靴以知樞密院事帥湖、廣，二人方辭遜，會清之再相，力主之，科降辟置無所留難，葵、靴遂往。於是戰于泗水、渦口、木庫，皆以捷聞。九年，拜太師、左丞相兼樞密使，辭太師不拜，依前太傅。每謂天下之財困於養兵，兵費困於生券，思所以變通之，遇調戍防邊，命樞屬量遠近以便其道塗，時緩急以次其遣發。又議移歲調兵屯以戍淮面，並軍分頭目以節廩稍，先移鎮江策勝一軍屯泗水，公私便之。

　　諸路虧鹽，執其事者破家以償，清之核其犯科者追理，掛誤者悉蠲之，全活甚眾。沿江算舟之賦素重，清之次第停罷，如池之雁氵義有大法場之目，其錢分隸諸司，清之奏罷其並緣漁取者，蓋數倍公家之入，合分隸者從朝廷償之。報下，清之方與客飲，舉杯曰：「今日飲此酒殊快！」四上謝事之章。

　　十年，進《十龜元吉箴》，一持敬，二典學，三崇儉，四力行，五能定，六明善，七謹微，八察言，九惜時，十務實。疏奏：「敬天之怒易，敬天之休難，天怒可憂而以為易，天休可喜而以為難，何哉？蓋憂則懼心生，懼則怒可轉而為休；喜則玩心生，玩則休或轉而為怒。」帝大喜，命史官書之，賜詔獎諭。十一年，十疏乞罷政，皆不許。拜太師，力辭。有事於明堂，有旨閤門給扶掖二人，再賜玉帶，令服以朝。十一月丁酉，退朝感寒疾，危甚，猶以未得雪為憂。俄大雪，起曰：「百官賀雪，上必甚喜。」命掬雪床前觀之。累奏乞罷政，不允，奏不已，拜太傅、保甯軍節度使充醴泉觀使，進封齊國公致仕。卒，遺表聞，帝震悼，輟朝三日，特贈尚書令，追封魏郡王，賜諡忠定。

　　清之不好立異，湯巾嘗論事侵清之，及清之再相，巾求去，清之曰：「己欲作君子，使誰為小人。」力挽留之。徐清叟嘗論列清之，乃引之共政。趙葵視師年餘，乞罷，上未有以處之，清之曰：「非使作相不足以酬勞，陛下豈以臣故耶？臣必不因葵來遽引退，臣願為左，使葵居右。」上訖從之，然葵竟不果來。

　　清之代言奏對，多不存稿，有《安晚集》六十卷。清之自與彌遠議廢濟王竑，立理宗，駸駸至宰輔，然端平之間召用正人，清之之力也。至再相，則年齒衰暮，政歸妻子，而閑廢之人或因緣以賄進，為世所少雲。

史嵩之
　　史嵩之，字子由，慶元府鄞人。嘉定十三年進士，調光化軍司戶參軍。十六年，差充京西、湖北路制置司準備差遣。十七年，升幹辦公事。寶慶三年，主管機宜文字，通判襄陽府。紹定元年，以經理屯田，襄陽積谷六十八萬，加其官，權知棗陽軍。二年，遷軍器監丞兼權知棗陽軍，尋兼制置司參議官。三年，棗陽屯田成，轉兩官。以明堂恩，封鄞縣男，賜食邑。以直秘閣、京西轉運判官兼提舉常平兼安撫制置司參議官。四年，遷大理少卿兼京西、湖北制置副使。五年，加大理卿兼權刑部侍郎，升制置使兼知襄陽府，賜便宜指揮。六年，遷刑部侍郎，仍舊職。

　　端平元年，破蔡滅金，獻俘上露布，降詔獎諭，進封子，加食邑。移書廟堂，乞經理三邊，不合，丐祠歸侍，手詔勉留之。會出師，與淮閫協謀掎角，嵩之力陳非計，疏為六條上之。詔令嵩之籌畫糧餉，嵩之奏言：

　　臣熟慮根本，周思利害，甘受遲鈍之譏，思出萬全之計。荊襄連年水潦螟蝗之災，饑饉流亡之患，極力振救，尚不聊生，徵調既繁，夫豈堪命？其勢必至於主戶棄業以逃亡，役夫中道而竄逸，無歸之民，聚而為盜，饑饉之卒，未戰先潰。當此之際，正恐重貽宵旰之慮矣。兵民，陛下之兵民也，片紙調發，東西惟命。然事關根本，願計其成，必計其敗，既慮其始，必慮其終，謹而審之，與二三大臣深計而熟圖之。

　　若夫和好之與進取，決不兩立。臣受任守邊，適當事會交至之沖，議論紛紜之際。雷同和附，以致誤國，其罪當誅；確守不移之愚，上迕丁寧之旨，罪亦當誅。迕旨則止於一身，誤國則及天下。

　　丞相鄭清之亦以書言勿為異同，嵩之力求去。

　　朝陵之使未還，而諸軍數道並進，復上疏乞黜罷，權兵部尚書，不拜。乞祠，進寶章閣直學士，提舉太平宮，歸養田裏。尋以華文閣直學士知隆興府兼江西安撫使。帝自師潰，始悔不用嵩之言，召見，力辭，權刑部尚書。引見，疏言結人心、作士氣、核實理財等事。且言：「今日之事，當先自治，不可專恃和議。」乞祠，以前職知平江府，以母病乞侍醫藥，不俟報可而歸。進寶章閣學士、淮西制置使兼沿江制置副使兼知鄂州。既內引，賜便宜指揮，兼湖、廣總領兼淮西安撫使。嘉熙元年，進華文閣學士、京西荊湖安撫制置使，依舊沿江制置副使兼節制光、黃、蘄、舒。乞免兼總領，從之。

　　廬州圍解，詔獎諭之。以明堂恩，進封伯，加食邑。條奏江、淮各三事，又陳十難，又言江陵非孟珙不可守，乞勉諭之。漢陽受攻，嵩之帥師發江陵，奏誅張可大，竄盧普、李士達，以其棄城也。二年，黃州圍解，降詔獎諭，拜端明殿學士，職任依舊，恩數視執政，進封奉化郡侯，加食邑。詔入覲，拜參知政事，督視東西、荊湖南北、江西路軍馬，鄂州置司，兼督視淮南西路軍馬兼督視光、蘄、黃、夔、施州軍馬，加食邑。城黃州。十一月，復光州。十二月，復滁州。三年，授宣奉大夫、右丞相兼樞密、都督兩淮四川京西湖北軍馬，進封公，加食邑，兼督江西、湖南軍馬，改都督江、淮、京、湖、四川軍馬。薦士三十有二人，其後董槐、吳潛皆號賢相。

　　復信陽，以督府米拯淮民之饑。六月，復襄陽，嵩之言：「襄陽雖復，未易守。」自是邊境多以捷聞，降詔獎諭。四年，乞祠，趣召奏事，轉三官，依前右丞相兼樞密使，眷顧特隆，賜齎無虛日。久旱，乞解機政。地震，屢疏乞罷免，皆不許。淳祐元年，進《玉斧箴》。安南入貢，不用正朔，嵩之議用范仲淹卻西夏書例，以不敢聞於朝還之。二年，進高、孝、光、甯帝《紀》，《孝宗經武要略》，《甯宗實錄》、《日曆》，《會要》、《玉牒》，進金紫光祿大夫，加食邑。是冬，封永國公，加食邑。四年，遭父喪，起復右丞相兼樞密使。累賜手詔，遣中使趣行。於是太學生黃愷伯、金九萬、孫翼鳳等百四十四人，武學生翁日善等六十七人，京學生劉時舉、王元野、黃道等九十四人，宗學生與寰等三十四人，建昌軍學教授盧鉞，皆上書論嵩之不當起復，不報。將作監徐元傑奏對及劉鎮上封事，帝意頗悟。

　　初，嵩之從子璟卿嘗以書諫曰：

　　伯父秉天下之大政，必辦天下之大事；膺天下之大任，必能成天下之大功。比所行浸不克終，用人之法，不待舉削而改官者有之，譴責未幾而旋蒙敘理者有之，丁難未幾而遽被起復者有之。借曰有非常之才，有不次之除，醲恩異賞，所以收拾人才，而不知斯人者果能運籌帷幄、獻六奇之策而得之乎？抑亦獻賂幕賓而得之乎？果能馳身鞍馬，效一戰之勇而得之乎？抑亦效顰奴僕而得之乎？徒聞包苴公行，政出多門，便嬖私昵，狼狽萬狀，祖宗格法，壞於今日也。

　　自開督府，東南民力，困於供需，州縣倉卒，匱于應辦，輦金帛，輓芻粟，絡繹道路，曰一則督府，二則督府，不知所幹者何事，所成者何功！近聞蜀川不守，議者多歸退師于鄂之失。何者？分戍列屯，備邊禦戎，首尾相援，如常山之蛇。維揚則有趙葵，廬江則有杜伯虎，金陵則有別之傑。為督府者，宜據鄂渚形勢之地，西可以援蜀，東可以援淮，北可以鎮荊湖。不此之圖，盡損藩籬，深入堂奧，伯父謀身自固之計則安，其如天下蒼生何！

　　是以饑民叛將，乘虛搗危，侵軼於沅、湘，搖盪於鼎、澧。為江陵之勢苟孤，則武昌之勢未易守；刑湖之路稍警，則江、浙之諸郡焉得高枕而臥？況殺降失信，則前日徹疆之計不可復用矣；內地失護，則前日清野之策不可復施矣。此隙一開，東南生靈特幾上之肉耳。則宋室南渡之疆土，惡能保其金甌之無闕也。盍早為之圖，上以寬九重宵旰之憂，下以慰雙親朝夕之望。不然，師老財殫，績用不成，主憂臣辱，公論不容。萬一不畏強禦之士，繩以《春秋》之法，聲其討罪不效之咎，當此之時，雖優遊菽水之養，其可得乎？異日國史載之，不得齒于趙普開國勳臣之列，而乃廁于蔡京誤國亂臣之後，遺臭萬年，果何面目見我祖於地下乎？人謂禍起蕭牆，危如朝露，此愚所痛心疾首為伯父苦口極言。

　　為今之計，莫若盡去在幕之群小，悉召在野之君子，相與改弦易轍，戮力王事，庶幾失之東隅，收之桑榆矣。如其視失而不知救，視非而不知革，薰蕕同器，駑驥同櫪，天下大勢，駸駸日趨於危亡之域矣。伯父與璟卿，親猶父子也，伯父無以少年而忽之，則吾族幸甚！天下生靈幸甚！我祖宗社稷幸甚！

　　居無何，璟卿暴卒，相傳嵩之致毒雲。嵩之為公論所不容，居閑十有三年。寶祐四年春，授觀文殿大學士，加食邑。八月癸巳卒，遺表上，帝輟朝，贈少師、安德軍範度使，進封魯國公，諡忠簡，以家諱改諡莊肅。德祐初，以右正言徐直方言奪諡。

董槐
　　董槐，字庭植，濠州定遠人。少喜言兵，陰讀孫武、曹操之書，而曰：「使吾得用，將汛掃中土以還天子。」槐貌甚偉，廣顙而豐頤，又美髯，論事慷慨，自方諸葛亮、周瑜。父永，遇槐嚴，聞其自方，怒而嘻曰：「不力學，又自喜大言，此狂生耳，吾弗願也。」槐心愧，乃益自摧折，學于永嘉葉師雍。聞輔廣者，朱熹之門人，復往從廣，廣歎其善學。嘉定六年，登進士第，調靖安主簿。丁父憂去官。

　　十四年，起為廣德軍錄事參軍，民有誣富人李桷私鑄兵結豪傑以應李全者，郡捕系之獄，槐察其枉，以白守，守曰：「為反者解說，族矣。」槐曰：「吏明知獄有枉，而擠諸死地以傅於法：顧法豈謂諸被告者無論枉不枉，皆可殺乎？」不聽。頃之，守以憂去，槐攝通判州事，歎曰：「桷誠枉，今不為出之，生無繇矣。」乃為翻其辭，明其不反，書上，卒脫桷獄。紹定二年，遷鎮江觀察推官。明年春，入為主管刑部架閣文字。秋，兼權禮兵部架閣，遷籍田令，特差權通判鎮江府。至州，會全叛，涉淮臨大江，大府急發州兵。槐即日將兵濟江而西，全遁去，乃還。五年，丁母憂。端平三年，差通判蘄州，辭。

　　嘉熙元年，召赴都堂，遷宗正寺簿、出知常州。後三日，提點湖北刑獄。常德軍亂，夜縱火而噪，守尉闖不出。槐騎從數人於火所，且問亂故。亂者曰：「將軍馬彥直奪吾歲請，吾屬將責之償，不為亂也。」槐坐馬上，召彥直斬馬前，亂者還入伍中，明日，乃捕首亂者七人戮諸市，而賻彥直之家。差充歸、峽、嶽察訪使。二年，兼權知常德府，尋兼軍器少監，依舊提點刑獄。

　　三年，以直寶謨閣知江州兼都督府參謀。秋，流民渡江而來歸者十余萬，議者皆謂：「方軍興，郡國急儲粟，不暇食民也。」槐曰：「民，吾民也，發吾粟振之，胡不可？」至者如歸焉。當是時，宋與金為鄰國，而襄、漢、揚、楚之間，豪傑皆自相結以保其族，無賴者往往去為群盜。浮光人翟全寓黃陂，有眾三千餘，稍出鹵掠。

　　槐令客說下全，徙之陽烏洲，使雜耕蘄春間，又享賜之，用為裨將。於是曹聰、劉清之屬皆來自歸。

　　四年，進直華文閣、知潭州、主管湖南安撫司公事。方三邊急於守禦，督府日夜徵發，民且困，槐為畫策應之，令民不傷而軍須亦不匱。淳祐二年，遷左司郎官，進直龍圖閣、沿江制置副使兼知江州、主管江西安撫司公事。視其賦則吏侵甚，下教曰：「蒞州而吏猶為盜不自悔，吾且誅之！」吏乃震恐，願自新。槐因除民患害，凡利有宜，弛以利民，惟恐不盡弛。大計軍實，常若敵且至。裨將盧淵凶猾不受命，斬以徇師，軍中肅然。

　　三年，進秘閣修撰。四年，召入奏事，遷權戶部侍即，賜紫，進集英殿修撰、沿江制置使、江東安撫使兼知建康府兼行宮留守。軍政弛弗治，乃為賞三等以教射，春秋教肄士卒坐作進退擊刺之技，歲餘盡為精兵。六年，召至闕，辭。出知靜江府兼廣西經略安撫使，又辭。權廣西運判兼提點刑獄。宰相移書槐曰：「國家方用兵，人臣不辭急難，公幸毋固辭。」槐即日就道，至邕州，上守禦七策。邕州之地西通諸蠻夷，南引交址及符奴、月烏、流鱗之屬，數寇邊，槐與約無相侵，推赤心遇之，皆伏不動。又與交址約五事：一無犯邊，二歸我侵地，三還鹵掠生口，四奉正朔，五通貿易。於是遣使來獻方物、大象南方悉定。

　　七年，進寶章閣待制。八年，遷工部侍郎，職事依舊，兼轉運使。九年，召赴闕，封定遠縣男。遷兵部侍郎兼權給事中兼侍讀，升給事中，上疏請抑損戚裏恩澤以慰天下士大夫。群臣奏事少與法違，憚槐不敢上。兼侍讀，進寶章閣直學士、知福州福建安撫使，辭。進封子。是年冬，拜端明殿學士、簽書樞密院事，進封侯。十二年，為同知樞密院事。寶祐元年，權參知政事。二年，進參知政事。四川制置使餘晦以戰敗奪官，詔荊襄制置使李曾伯往視師，曾伯辭，槐曰：「事如此，尚可坐而睨乎？」上疏請行，頓重兵夔門以固荊、蜀輔車之勢，詔報曰：「腹心之臣，所與共理天下者也，宜在朝廷，不宜在四方。」復上疏曰：「天下之事，不進則退，人臣無敢為岐意者，苟以臣為可任，宜少聽臣自效，即臣不足與軍旅之事，願上官爵。」不許，進封濠梁郡公。

　　帝日鄉用槐，槐言事無所隱，意在於格君心之非而不為容悅。帝問糴民粟積邊，則對曰：「吳民困甚，有司急糴不復省。夫民惟邦本，願先垂意根本。」帝問修太乙祠，則對曰：「土工薦起，民罷于徵發，非所以事天也。」帝問邊事，對曰：「外有敵國，則其計先自強。自強者人畏我，我不畏人。」又言：「敵國在前，宜拔材能用之。士大夫有過失，為執法吏所刺劾，終身擯弗用，深為朝廷惜此。苟非奸邪，皆願為昭洗，勿廢其他善。又遷謫之臣，久墮遐方，稍稍內徙，今得生還，顧弗用可矣。」槐每奏，帝輒稱善。

　　三年，拜右丞相兼樞密使。槐自以為人主所振拔，苟可以利安國家無不為，然務先大體，任人先取故舊之在疏遠者，在官者率滿歲而遷。嗜進者始不說矣。槐又言於帝曰：「臣為政而有害政者三。」帝曰：「胡為害政者三？」對曰：「戚裏不奉法，一矣；執法大吏久於其官而擅威福，二矣；皇城司不檢士，三矣。將率不檢下故士卒橫，士卒橫則變生於無時；執法威福擅故賢不肖混淆，賢不肖混淆則奸邪肆，賢人伏而不出；親戚不奉法故法令輕，法令輕故朝廷卑。三者弗去，政且廢，願自上除之。」於是嫉之者滋甚。

　　帝年浸高，操柄獨斷，群臣無當意者，漸喜狎佞人。丁大全善為佞，帝躐貴之，竊弄威權而帝弗覺悟。大全已為侍御史，遣客私自結於槐，槐曰：「吾聞人臣無私交，吾惟事上，不敢私結約，幸為謝丁君。」大全度槐弗善己，銜甚，乃日夜刻求槐短。槐入見，極言大全邪佞不可近。帝曰：「大全未嘗短卿，卿勿疑。」槐曰：「臣與大全何怨？顧陛下拔臣至此，臣知大全邪而噤不言，是負陛下也。且陛下謂大全忠而臣以為奸，不可與俱事陛下矣。」既罷出，即上書乞骸骨，不報。四年，策免丞相，以觀文殿大學士提舉洞霄宮。時大全亦論劾槐，書未下，自發省兵迫遣之。於是太學諸生陳宜中等上書爭之，語見《大全傳》。

　　五年及景定元年，俱用祀明堂恩加食邑。二年，特授判福州、福建路安撫大使，固辭。進封吉國，又進封許國公。三年五月二十八日既夕，天大雨，烈風雷電，槐起衣冠而坐，麾婦人出，為諸生說《兌》、《謙》二卦，問夜如何？諸生以夜中對，遂薨。遺表上，贈太子少師，諡文清。帝使使致金六十斤、帛千匹以賻。

葉夢鼎
　　葉夢鼎，字鎮之，台之寧海人。本陳待聘之子，七歲後於母族。少從直龍圖閣鄭霖、宗正少卿趙逢龍學，以太學上舍試入優等，兩優釋褐出身，授信州軍事推官，攝教事，講荒政。遷太學錄。

　　淳祐二年，雷變，上封事，言召人才，戒媟近。明年，輪對，言君子、直言、軍制、楮幣、任官、分閫六事。同番易湯巾召試館職，授秘書省正字。四年，升校書郎兼莊文府教授。五年，遷秘書郎，轉對，言定國本，求哲輔，專閫帥，獎用介直。雷變上言，援唐康澄「五可畏」之說，遷著作佐郎。六年，拜軍器少監兼兵部郎官，轉對，言國計、邊事、國體三事。又言：「外有窺邊之大敵，內有伺隙之巨奸；奇邪蠱媚于宮闈，熏腐依憑於城社；強藩悍將，牙蘖易搖，草竊奸宄，肘腋階變。」

　　權知袁州，轉運司和糴米三萬斛，夢鼎言：「袁山多而田少，朝廷免和糴已百年，自今開之，百姓子孫受無窮之害，則無窮之怨從之。」民湯頎獻田學官，妻子離散，夢鼎遂還之。毀萬載旗𥮉村淫祠，塞其妖井。召赴行在。丁本生母憂。十一年，免喪，拜司封員外郎。輪對，言：「陛下惑于左右之讒說，例視言者為好名，中傷既深，膠固莫解。近歲以來，言稍犯人主之所難者，不顯罷則陰黜，不久外則設間，去者屢召而不還，來者一鳴而輒斥。」兼玉牒檢討官，以直秘閣、江西提舉常平兼知吉州。節制悍將，置社倉、義倉，平反李義山受贓之冤，以國子司業召。

　　寶祐元年陛對，言國論主平江西義倉，不可待申省而後發。考試集英殿，授崇政殿說書，進講《尚書》。兼國史編修、實錄檢討，遷國子祭酒。二年，兼權禮部侍郎，諫幸西太乙宮。三年，權禮部侍郎，仍兼祭酒，升兼同修國史、實錄院同修撰，尋兼侍講。丁母憂。五年，以集英殿修撰差知贛州。丁大全柄國，欲挽夢鼎登朝，卒辭謝之。六年，改知建寧府，又改知隆興府。開慶元年，復知建寧府，作橋樑，置驛舍，建大安關，決疑獄。

　　景定元年，召為太子詹事，上疏以「法天」為言。遷吏部侍郎，賜甯海縣食邑。二年，權兵部尚書兼權吏部尚書。三年，遷兵部尚書兼修國史兼實錄修撰。遷吏部尚書，五辭免，請祠，不允。拜端明殿學士、同簽書樞密院事，屢辭不許。同提舉編修《經武要略》兼太子賓客，進封甯海伯。四年，簽書樞密院事，進封臨海郡侯，以明堂恩進封臨海郡公。丞相賈似道欲造關子，罷十七、十八兩界會子，夢鼎以為厲民，乃止罷十七界。公田法行，夢鼎又以為厲民，故行之浙右而止。五年，三辭，不許，進同知樞密院事、權參知政事。以彗星出，夢鼎言政上下恐懼交修之日，乞解機政，又不許。奏免浙西經界。

　　理宗崩，議太子即位，太后垂簾聽政，夢鼎曰：「母后垂簾，豈是美事！」進參知政事，加食邑。夢鼎力辭，似道懇留之，不可。帝勉諭再三，詔閣門封還奏疏。似道奏：「參政去則江萬里、王爚必不來」理宗復土，攝少傅，竣事，引疾歸裏，累詔，力辭，授資政殿學士、知慶元府、沿海制置使。肅清海寇，罪止首惡，羨余之費，悉卻不受。建濟民倉以備饑歲，造驛舍以待賓旅。

　　鹹淳三年，再召為參知政事，加食邑，六辭，不許。詔著作佐郎盧鉞與台州守項公采趣行，拜特進、右丞相兼樞密使，累辭，不許，乃與似道分任。利州轉運使王價嘗以言去官，非其罪也，四川制置司已辟參議，及死，其子訴求遺澤。至是，夢鼎明其無罪，似道以為恩不己出，罷省部吏數人，榜其姓名於朝。夢鼎怒曰：「我斷不為陳自強。」即求去。似道之母讓似道曰：「葉丞相安于家食，未嘗希進，汝強與以相印，今乃牽制至此，若不從吾言，吾不食矣。」似道曰：「為官不得不如此。」會太學諸生亦上書言似道專權固位，乃悔悟，屬府尹洪燾求解，而夢鼎屢上章乞閑。冬雷，引咎求去愈力。

　　四年，策楊妃，宰相無拜禮，吏贊拜，夢鼎以笏揮之，趨出。明日，乞還田裏，詔勉留之。詔免諸州守臣上殿奏事，夢鼎言：「祖宗謹重牧守之寄，將赴官，必令奏事，蓋欲察其人品，及面諭以廉律己，愛育百姓。其至郡延見吏民，具宣上意，庶幾求無負臨遣之意。今不遠數千里而來，咫尺天顏而不得見，甚非立法之本意。」又乞容受直言。進少保。五年，引杜衍致仕單車宵遁故事累辭，乃授觀文殿學士、判福州、福建安撫大使，進封信國公，不拜；充醴泉觀使，又不拜。七年，再充醴泉使。

　　九年，授少傅、右丞相兼樞密使，引疾力辭，宰、掾、郎、曹遝至趣行，扶病至嵊縣，請辭不獲，乞還山林。疏奏：「願上厲精寡欲，規當國者收人心，固邦本，勵將帥，飭州縣，重振恤。」扁舟徑歸。使者以禍福告，夢鼎語之曰：「廉恥事大，死生事小，萬無可回之理。」似道大怒，台臣奏從歸田之請，詔仍少保、觀文殿大學士、醴泉觀使，不請祠祿。

　　瀛國公初即位，咨訪故老，夢鼎上封事，曰：「敦教道，訓廉德，厲臣節，拯民瘼，重士選，勸吏廉，懲吏奸，補軍籍。授判慶元府、沿海制置大使，力辭，依前醴泉觀使兼侍讀，不拜。二年，益王即位於閩，召為少師、太乙宮使。航海遂行，道梗不能進，南向慟哭失聲而還。後二年卒。子應及，太府寺丞、知建德府軍器少監、駐戍軍馬；應有，朝請郎、太社令。

馬廷鸞
　　馬廷鸞，字翔仲，饒州樂平人。本灼之子，繼灼兄光後。甘貧力學，既冠，裏人聘為童子師，遇有酒食饌，則念母藜藿不給，為之食不下嚥。登淳祐七年進士第，調池州教授，需次六年。

　　寶祐元年，召赴都堂審察，辭。至池以禮帥諸生。二年，調主管戶部架閣。三年，遷太學錄，召試館職。時外戚謝堂厲文翁、內侍盧允升董宋臣用事，廷鸞試策言強君德，重相權，收直臣，防近習。大與時迕，遷秘書省正字。四年，尤焴提舉史事，辟為史館校勘。

　　初，丁大全令浮梁，雅慕廷鸞，彌欲鉤致之，廷鸞不為動。試策稍及大全，及廷鸞當輪對，大全私謂王持垕往□間焉。廷鸞素厚持垕且同館，不虞其諜也，密露大意。持垕紿曰：「君猶未改秩，姑托疾為後圖乎？」廷鸞曰：「此微臣千一之遭，其何敢不力。」持垕以告大全，及候對殿門，格不得見。翼日，以監察御史朱熠劾罷。宋臣遣八廂貌士索奏稿，稿雖焚，聞者浸廣，忌者愈深，而廷鸞之名重天下。開慶元年，吳潛入相，召為校書郎。

　　景定元年，兼沂靖惠王府教授。時大全黨多斥，宋臣尚居中，言路無肯言者，諸學官抗疏，疏上即行。會日食，與秘書省同守局，因相與草疏。潛以書告廷鸞曰：「諸公言事紛紛，皆疑潛所嗾，聞館中又將論列，校書宜無與，以重吾過。」廷鸞對曰：「公論也，不敢避私嫌。」越數日，宋臣竟坐謫，徙安吉州。兼權樞密院編修官。時賈似道自江上還，位望赫奕，廷鸞未嘗親之。輪對，言：「國于東南者，楚、越霸而有餘，東晉王而不足。乞遏惡揚善以順天，舉直錯枉以服民。」遷樞密院編修官兼權倉部郎官。

　　二年，進著作佐郎兼右司，遷將作少監。三年，一再乞外補，不許。廷鸞論貢舉三事：嚴鄉里之舉，重台省之覆試，訪山林之遺逸。又言荒政，宜蠲除被災州縣租賦之不可得者。擢軍器監兼左司，兼太子右諭德，升左諭德，行國子司業，乞免兼左司。輪對，言：「集和平之福者自陛下之身始，養和平之德者自陛下之心始。」兼翰林權直，擢秘書少監，升權直學士院。四年，擢起居舍人兼太子右庶子兼國史院編修官、實錄院檢討官。入奏言：「太史必當謹書災異。願陛下翕受敷施，以壯人才之精神；虛心容納，以植人言之骨幹。念邦本而以公滅私，嚴邊備而思患豫防。」時再召用宋臣，廷鸞引何郯之說進，極言宋臣不可用，帝從之。薦士二十人，進中書舍人。程奎污穢詭秘，不當補將仕郎；王之淵為大全黨，不當通判江州；朱熠不當知慶元府及為制置使；林奭、趙必、張稱孫不當與郡：皆繳還詞頭。兼國史實錄院。五年，彗出，上疏極言天人之際。遷禮部侍郎。理宗遺詔、度宗登極詔，皆廷鸞所草。兼侍讀，辭，不許。疏列孝宗之政以告。升直學士院。

　　咸淳元年，進端明殿學士、簽書樞密院事兼同提舉編修《經武要略》。丁母憂。三年，同知樞密院事兼同提舉編修《經武要略》。入奏言培命脈，植根本，崇寬大，行仁厚。又言：「恢大度以優容，虛聖心而延佇，推內恕以假借，忍難行而聽納，則情無不達，理無不盡，奸人破膽，直士吐氣，天下事尚可為也。」兼權參知政事。五年，進參知政事兼同知樞密院事，進右丞相兼樞密使。八年，九疏乞罷政。九年，依舊觀文殿大學士、知紹興府、浙東安撫大使。上疏辭免，依舊職提舉臨安府洞霄宮。

　　度宗初年，詔詢故老，專以修攘大計叩之趙葵。葵極意指陳曰：「老臣出入兵間，備諳此事，願朝廷謹之重之。」似道作色曰：「此三京敗事者，詞臣失言。」廷鸞每見文法密，功賞稽遲，將校不出死力，于邊閫升辟，稍越拘攣。似道頗疑異己，黥堂吏以泄其憤。及辭相位，帝惻怛久之曰：「丞相勉為朕留。」廷鸞言：「臣死亡無日，恐不得再見君父。然國事方殷，疆圉孔棘。天下安危，人主不知；國家利害，群臣不知；軍前勝負，列閫不知。陛下與元老大臣惟懷永圖，臣死且瞑目。」頓首涕泣而退。

　　瀛國公即位，召不至。自罷相歸，又十七年而薨。所著《六經集傳》、《語孟會編》、《楚辭補記》、《洙泗裔編》、《讀莊筆記》、《張氏祝氏皇極觀物外篇》諸書。

　　論曰：史彌遠廢親立疏，諱聞直言。鄭清之墮名於再相之日。彌遠之罪既著，故當時不樂嵩之之繼也，因喪起復，群起攻之，然固將才也。董槐毋得而議之矣。葉夢鼎、馬廷鸞之所遭逢，其不幸也夫！


Chinese text: This work was published before January 1, 1923, and is in the
public domain worldwide because the author died at least 100 years ago.
