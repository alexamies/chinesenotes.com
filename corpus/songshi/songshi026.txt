　　四年春正月甲辰朔，禦舟碇海中。乙巳，金人犯明州，張俊及守臣劉洪道擊卻之。丙午，帝次台州章安鎮。己酉，遣小校自海道如虔州問安太后。庚戌，金人再犯明州，張俊引兵去，浙東副總管張思政及劉洪道繼遁。癸丑，貶郭仲荀汝州團練副使、廣州安置。丙辰，詔原兩浙州郡降金官吏。丁巳，婁宿陷陝州，守臣李彥仙死之。己未，金人陷明州夜，大雨震電，乘勝破定海，以舟師來襲禦舟，張公裕以大舶擊退之。辛酉，發章安鎮。壬戌，雷雨又作。甲子，泊溫州港口。乙丑，以中書舍人李正民為兩浙、湖南、江西撫諭使，詣太后問安。丁卯，台州守臣晁公為棄城遁。虔州衛兵及鄉兵相殺，縱火肆掠三日。劉可轉寇京西，屢為桑仲所敗，至是為其黨所殺，復推劉超據荊門軍。戊辰，滕康、劉玨罷，仍奪職。己巳，換給僧道度牒，人輸錢十千。辛未，命臣僚條具兵退之後措置之策、駐蹕之所。是月，金人攻楚州，守臣趙立拒之。金人犯邠州，曲端遣涇原路副總管吳玠拒戰，敗之于彭原；又陷同州。張浚遣謝亮使夏國，至則其主乾順已稱制，遂還。

　　二月甲戌朔，酈瓊率眾降于劉光世。叛將傅選詣虔州乞降。乙亥，奉安祖宗神禦于福州。詔復以盧益為資政殿學士，李回端明殿學士，並權知三省、樞密院事。金人陷潭州，將吏王暕、劉價、趙聿之戰死，向子諲率兵奪門亡去，金兵大掠，屠其城。丙子，金人自明州引兵還臨安。癸未，虔州鄉兵首領陳新率眾數萬圍城，叛將胡友亦犯虔州，與新戰，破之，新乃去。甲申，禁逃卒投刺別軍。丙戌，金人自臨安退兵，命劉光世率兵追之。丁亥，金人陷汴京，權留守上官悟出奔，為盜所殺。庚寅，帝次溫州。浙東防遏使傅崧卿入越州。辛卯，金人陷秀州。甲午，知蔡州程昌寓棄城南歸。鼎州民鐘相作亂，自稱楚王。乙未，杜充罷。丙申，以金兵退，肆赦。張浚承制以陝西制置使王似知成都府。罷諸路武臣提點刑獄。李成入舒州。金游騎至平江，周望奔太湖，守臣湯東野亦遁。茶陵縣軍賊二千余人犯郴州永興縣。戊戌，金人入平江，縱兵焚掠。辛丑，白虹貫日。鐘相陷澧州，殺守臣黃宗。權湖北制置使傅雱招諭孔彥舟，彥舟聽命，因以為湖南、北捉殺使。荊南守臣唐愨棄城去。金人陷醴州，守臣王淑棄城去。是月，張浚自秦州引兵入援。

　　三月癸卯朔，孔彥舟入鼎州。金人去平江，統制陳思恭以舟師邀敗其後軍於太湖。呂頤浩請幸浙西。丙午，趙鼎言金兵去未遠，遂緩其行。丁未，命發運司說諭兩浙富民助米，以備巡幸。辛亥，遣兵部員外郎馮康國等撫諭荊湖南北、廣南諸路。壬子，金人入常州，守臣周杞棄城去。甲寅，遣盧益及禦營都統制辛企宗奉迎太后東還。丙辰，金人犯終南縣，經略使鄭恩戰敗，死之。丁巳，金人至鎮江府，韓世忠屯焦山寺邀擊之。詔侍從官各舉可充監司者一二人。辛酉，禦舟發溫州。宣撫司節制軍馬李允文部兵至鄂州。禦營前軍將楊勍叛。甲子，張浚請便宜辟官不許動改。戊辰，孔彥舟擊敗鐘相，禽相及其子子昂，檻送行在。己巳，戚方陷廣德軍，殺權通判王儔。

　　夏四月癸酉，蠲江西州縣兵盜賤破民家夏稅。戊寅，吳玠及金人戰于邠州彭原店，敗績，部將楊晟死之。己卯，以觀文殿學士朱勝非為江西、湖南北宣撫使。是日，張浚引兵至房州，知金兵退，乃還。癸未，帝駐越州。甲申，下詔親征，巡幸浙西。韓世忠駐軍揚子江，要金人歸路，屢敗之，兀引軍走建康。乙酉，以御史中丞趙鼎為翰林學士，鼎固辭不拜。戚方圍宣州。劉光世遣統制王德誘誅劉文舜于饒州。丙申，用趙鼎劾奏，呂頤浩罷為鎮南軍節度使、醴泉觀使。命三省、樞密院同班奏事。韓世忠及兀再戰江中，金人乘風縱火，世忠敗績。兀渡江，屯六合縣。丁酉，復以趙鼎為御史中丞。戊戌，振明州被兵民家。己亥，以張俊為浙西、江東制置使。辛丑，王德破妖賊王宗石於信州貴溪縣，執其渠帥，諸縣悉平。是月，金人犯江西者自荊門軍北歸，留守司同統制牛皋潛軍寶豐擊敗之。

　　五月甲辰，以范宗尹為尚書右僕射兼禦營使。辛亥，統領赤心隊軍馬劉晏及戚方戰于宣州，敗死。壬子，金人焚建康府，執李棁、陳邦光而去。淮南宣撫司統制岳飛邀擊于靜安鎮，敗之。是夜，紫微垣內有赤雲亙天，白氣貫其中。癸丑，詔台諫等官各舉所知二人。以張守參知政事、趙鼎簽書樞密院事。以白金三萬兩賜韓世忠軍，贈戰歿將孫世詢、嚴永吉、張淵等官。甲寅，金人陷定遠縣，執閭勍去，勍不屈，死之。巨師古擊戚方于宣州，數敗之，方引去。乙卯，王綯罷。丁巳，命劉光世移軍捕戚方。楊勍犯婺州。戊午，復置權尚書六部侍郎。癸亥，詔中原、淮南流寓士人，聽所在州郡附試。甲子，周望罷，尋分司、衡州居住。置京畿、淮南、湖北、京東西路鎮撫使。乙丑，升高郵軍為承州。以翟興、孟汝、趙立、劉位、趙霖、李成、吳翊、李彥先、薛慶並為鎮撫使：興河南府，唐州，立楚、泗州、漣水軍，位滁、濠州，霖和州、無為軍，成舒、蘄，翊光、黃州，彥先海州、淮陽軍，慶，承州、天長軍。丁卯，慶及金人戰於承州城下，累敗之。戊辰，命江、浙州縣祭戰死兵民。分江東、西為鄂州、江州、池州三路，置安撫使。罷諸路帥臣兼制置使、諸州守臣兼管內安撫使。是月，劉超據荊南，分兵犯峽州，又合叛將彭筠犯復州。淮西敗將崔增陷焦湖水砦。河東、北經制使王俊舉兵及金人戰於襄城縣，敗之，復潁昌府。張浚承制以金、房州隸利路。

　　六月辛未朔，蠲紹興府三縣湖田米。詔侍從、台諫、諸將集議駐蹕事宜。楊勍犯處州。癸酉，遣統制陳思恭討勍。合江南兩路轉運為都轉運使。再貶周望昭化軍節度副使、連州安置。甲戌，罷禦營司。以范宗尹兼知樞密院事。乙亥，王𤫉遣統領林閏等追襲楊勍于東陽縣，軍敗，裨將李在死之。丁丑，以劉光世部兵為御前巡衛軍，光世為都統制。楊勍等焚建州。戚方犯湖州安吉縣，詔張俊捕之。戊寅，更御前五軍為神武軍，禦營五軍為神武副軍。以知建康府權邦彥為淮南等路制置發運使。滁、濠鎮撫使劉位為賊張文孝所殺，命其子綱襲職。庚辰，置鎮撫使六人：陳規，德安府、復州、漢陽軍；解潛，荊南府、歸、峽州、荊門、公安軍；程昌寓，鼎、澧州；陳求道，襄陽府、鄧、隨、郢州；范之才，金、均、房州；馮長寧，淮寧、順昌府、蔡州。辛巳，慮囚。申命有司，討論厘正崇寧以來濫賞。罷諸州添差通判職官。癸未，召劉光世赴行在。甲申，岳飛破戚方於廣德軍。乙酉，鐘相偽將胡源引兵入慈利縣，執其党陳誠來降。丙戌，以呂頤浩為建康路安撫大使，劉光世為兩浙路安撫大使，朱勝非為江州路安撫大使，郭仲威為真、揚州鎮撫使。戚方詣張俊降。庚寅，召韓世忠率兵赴行在。辛卯，妖賊王宗石等伏誅。壬辰，權密州都巡檢徐文率部兵泛海來歸。甲午，置樞密院幹辦官四員。乙未，郭仲威犯鎮江府，遣岳飛擊之。是月，兀聞張浚在秦州，將舉兵北伐，自六合引兵趨陝西。

　　秋七月癸卯，劉光世援宣撫使例，乞便宜行事，不許。詔軍興以來諸州得便宜指揮者並罷。乙巳，馮長寧復順昌府。張浚罷曲端都統制。丁未，以劉光世為集慶軍節度使、開府儀同三司。戊申，以孔彥舟為辰、沅、靖州鎮撫使。張浚獻黃金萬兩助軍用。宣撫司遣統制官呂世存、王俊復鄜州，其餘州縣多迎降。後軍將王辟叛，陷歸州，鈐轄田祐恭擊敗之。己酉，王辟犯房州，守臣韋知幾棄城走。庚戌，楊勍受劉光世招安，尋復叛去，迫泉州。癸丑，崔增犯太平州，守臣郭偉拒卻之。乙卯，金人徙二帝自韓州之五國城。劉光世乞移司平江，不許。丙辰，張俊合諸將戚方等兵萬餘赴行在。丁巳，申命元祐党人子孫於州郡自陳，盡還當得恩數。韓世忠、張俊並罷。己未，禁閩、廣、淮、浙海舶商販山東，慮為金人鄉導。詔江、浙、福建州縣，諭豪右募民兵據險立柵，防遏外寇。庚申，以岳飛為通、泰州鎮撫使。辛酉，建州民範汝為作亂，命統制李捧捕之。乙丑，復李邦彥以下十九人官職，聽自便。復李綱銀青光祿大夫，許翰、顏岐端明殿學士。張浚貶曲端階州居住。丁卯，金人立劉豫為帝，國號齊。戊辰，罷提領措置茶鹽司。己巳，詔王𤫉部兵屯信州。程昌寓遣將杜湛禽李合戎於松滋縣。是月，張用據漢陽軍，沿江措置副使李允文招降之，以便宜徙鄂州路副總管，以右軍統制馬友知漢陽軍。

　　八月辛未朔，以禮部尚書謝克家參知政事。壬申，李成請降于江州，詔撫納之，張浚停程千秋官、文州編管。癸酉，選神武中軍親兵六百人番直禁中。甲戌，詔侍從官日一員輪直，進故事關治體者。丁丑，以韓世忠為檢校少師、武成感德軍節度使，張俊檢校少保、甯武昭慶軍節度使。贈監察御史常安民、左司諫江公望為左諫議大夫，錄其後二人。庚辰，太后至自虔州。薛慶及金人戰於揚州城下，死之。郭仲威奔興化縣。辛巳，侍御史沈與求、戶部侍郎季陵以論宰相范宗尹，皆黜，宗尹復視事。癸未，盧益罷。張浚復永興軍，再貶曲端海州團練副使、萬州安置。甲申，陳萬信餘黨雷進作亂。乙酉，焚慈利、石門二縣。以禦營司參議官王擇仁權河東制置使，山砦首領韋忠佺為都統制，宋用臣、馮賽同都統制。丙戌，命李成、吳翊捍禦上流，翊棄城去，以成為四州鎮撫使。命李捧便道過信州招捕靳賽。戊子，以饒、信妖賊平，赦二州徒以下囚，蠲民今年役錢。貶滕康永州、劉玨衡州，並居住。己丑，詔岳飛救楚州，仍命劉光世遣兵往援。辛卯，杜湛渡江討群賊，復石首等五縣。壬辰，盜入梅州，殺守臣沈同之，大掠而去。癸巳，命福建安撫使程邁會兵討範汝為。甲午，知虢州邵興遣統制閻興及金人戰于解州東，屢破之。金人陷承州。命陳思恭屯兵明州，以防海道。劉光世遣王德、酈瓊以輕兵渡江。乙未，遇金游騎于召伯埭，敗之。戊戌，以桑仲為襄陽、鄧隨郢州鎮撫使。是月，罷提舉廣西峒丁。孔彥舟入潭州，宣撫司參議官王以寧率兵拒之，以寧敗，遁去。宣撫司主管機宜文字傅雱在彥舟軍中，承制以彥舟權湖南副總管。劉綱以乏食，率兵奔溧陽。

　　九月辛丑，呂頤浩入見，請益兵，命王𤫉、巨師古、顏孝恭兵隸之，分屯境內。壬寅，詔諸路決囚。甲辰，徽宗皇后鄭氏崩于五國城。戊申，命秦鳳將關師古領兵赴行在。劉豫僭位於北京。庚戌，禁宣撫司僚屬便宜行事，及京西、湖南北路勿隸川、陝宣撫司節制。癸丑，涇原同統制李彥琦及金人戰于洛河車渡，敗之。乙卯，罷中書門下省檢正官。桑仲陷均、房州，進犯白土關。丙辰，復增左右司郎官為四員。金人攻楚州，趙立死之。丁巳，趙霖復和州。李成遣馬進犯興國軍。戊午，荊、襄賊趙延壽犯德安府，陳規拒卻之。己未，金、均、房安撫使王彥及桑仲戰于平麗縣，敗之。王辟詣彥降。辛酉，李捧擊范汝為於建州，官軍皆潰，捧遁去。金人犯揚州，統制靳賽逆戰於港河，敗之。金人陷延安府，執呂世存，又陷保安軍。癸亥，張浚遣都統制劉錫統五路兵及金將婁宿戰于富平縣，浚駐邠州督戰，官軍敗績。丙寅，給劉光世犒軍銀二萬兩、絹二萬匹。戊辰，趙延壽焚郢州。金人陷楚州，鎮撫使李彥先求救，兵敗死之。

　　冬十月庚午朔，張浚斬環慶經略使趙哲於邠州，貶劉錫合州安置，命諸將各領兵歸本路。浚退保秦州，陝西大震。辛未，秦檜自楚州金將撻懶軍中歸於漣水軍丁禩水砦。壬申，命楊惟忠、王𤫉討李成。丙子，以孔彥舟為鼎、澧、辰、沅、靖州鎮撫使。戊寅，鐘相餘黨楊華舉兵圍桃源縣。己卯，馬進犯江州。癸未，程昌寓入鼎州，擊楊華，破之。甲申，趣劉光世救楚州。丁亥，以李回同知樞密院事。庚寅，遣前御史台檢法官謝向招範汝為。召張浚以兵入援。追復李邦彥觀文殿大學士。辛卯，虔州賊李敦仁及弟世雄舉兵破虔州石城縣。甲午，命楊惟忠率兵屯江州。乙未，岳飛破金人於承州。丙申，詔劉光世節制諸鎮，守禦通、泰州，伺便襲金人過淮。是月，馮長寧棄城去，尋以淮甯附劉豫。江東賊張琪犯建康府，劉洪道招降之。環慶路統制慕洧叛附于夏國。涇原統制張中彥、經略司幹辦趙彬叛降金人。劉忠據岳州平江縣白麵山。王善餘黨祝友擁眾為亂，屯滁州龔家城。

　　十一月癸卯，慕洧遂引金人圍環州。呂頤浩復南康軍。甲辰，趙鼎罷。乙巳，秦檜入見。丙午，岳飛棄泰州渡江。丁未，金人犯泰州，飛退保江陰軍沙上。以御史中丞富直柔簽書樞密院事，秦檜為禮部尚書。李允文殺岳州守臣袁植。呂頤浩會楊惟忠與馬進戰南康軍，不利。戊申，頤浩遣巨師古救江州，為進所敗，師古奔洪州。金人陷涇原，經略使劉錡退屯瓦亭。己酉，以孔彥舟為湖南副總管，部兵屯潭州。庚戌，命神武副軍都統制辛企宗討範汝為。壬子，日南至，率百官遙拜二帝，乙卯，改樞密院幹辦官為計議官，丙辰，金人陷泰州。丁巳，通州守臣呂伸棄城去。王彥攻桑仲于黃水，破之，房州平。張浚以彥為金、均、房州鎮撫使。崔增犯池州，劉洪道遣統制李貴擊走之，增以兵萬余詣呂頤浩降。甲子，詔諸路守臣節制管內軍馬。丙寅，金、房州賊郭希犯歸州，田祐恭擊卻之。命王𤫉部兵萬人速援呂頤浩。祝友渡江大掠。是月，張浚退軍興州，秦鳳副總管吳玠收餘兵保大散關東和尚原。詔諸路轉運司括借寺觀田租蘆場三年。

　　十二月庚午，安南請入貢，卻之。辛未，遣度支員外郎韓球括饒、信諸州錢糧，凡江、湖、川、廣上供皆拘之。壬申，命孔彥舟援江州。丙子，禁節制軍馬守臣便宜行事。丁丑，馬進分兵犯洪州。乙丑，李敦仁犯撫州崇仁縣，命李山、張忠彥討之。壬辰，金人犯熙州，總管劉惟輔戰敗之，殺五千餘人。甲午，再犯熙州，惟輔軍潰被執，死之。乙未，以張俊為江南招討使，討李成。丁酉，範汝為降，詔補民兵統領。是月，張浚承制復海州團練副使曲端左武大夫，興州居住。是歲，宣撫處置司始令四川民歲輸激賞絹三十三萬匹有奇。

　　紹興元年春正月己亥朔，帝在越州，帥百官遙拜二帝，不受朝賀。下詔改元，釋流以下囚，復賢良方正直言極諫科，蠲兩浙夏稅、和買槹絹絲綿，減閩中上供銀三分之一。戊申，改命張俊為江淮路招討使。復江、池路為江東、西路，分荊湖江南諸州為荊湖東、西路，置安撫司，治池、江、鄂、鼎州。江南東、西路各置轉運司，荊湖東、西路轉運司通掌兩路財賦。以呂頤浩為江東路安撫大使，朱勝非江西路安撫大使。馬進陷江州，守臣姚舜明棄城走，端明殿學士王易簡等二百人皆遇害。己酉，岳飛引兵之洪州。金人犯揚州。謝向率範汝為討平建陽賊劉時舉。金人犯秦州，吳玠擊敗之。庚戌，又犯西寧州，守臣俱重迎降。辛亥，謝克家罷。壬子，詔京官、知縣並堂除，內外侍從各舉可任縣令者二人，犯贓連坐。自今不曆縣令者勿除監司、郎官，不曆外任者勿除侍從，著為令。張中孚以原州叛降于金。癸丑，李敦仁圍建昌軍，蔡延世率鄉兵擊退之。賊曹成入漢陽軍，李允文招之，成入鄂州，復趨江西。丁巳，呂頤浩遣王𤫉、崔增擊賊於湖口，大敗之。頤浩及楊惟忠引兵趨江州。辛酉，詔：「太祖創業垂統，德被萬世。神宗詔封子孫一人為安定郡王，世世勿絕。自宣和末至今未舉。有司其上應襲封人名，依故事舉行。」金人再圍環州。是月，張浚復曲端榮州刺史、提舉江州太平觀、閬州居住，尋移恭州。

　　二月戊辰朔，宜章縣民李冬至二作亂，犯英、連、韶、郴諸州。祝友降，劉光世分其軍，以友知楚州。庚午，改行宮禁衛所為行在皇城司。李成党邵友犯筠州，守臣王庭秀棄城去。辛未，犯臨江軍，守臣康倬遁。壬申，初定歲祀天地、社稷，如奏告之禮。癸酉，桑仲自棗陽引兵還襄陽。丁丑，鄜延將李永琦叛，犯慶陽府。戊寅，禁州郡統兵官擅招安亂軍盜賊。己卯，日中有黑子，四日乃沒。以辛企宗為福建制置使。辛巳，以秦檜參知政事。壬午，水賊張榮入通州。癸未，詔辛企宗及謝向罷遣範汝為兵，汝為不聽命。甲申，詔王𤫉、張俊掎角討捕馬進等賊。丙戌，復置秘書省。己丑，命孔彥舟、呂頤浩、張俊會兵討李成。壬辰，雨雹。癸巳，邵青寇宣州。丙申，詔諸路提刑司以八月類省試。張浚亦以便宜合川、陝舉人即置司類省試。丁酉，宣教郎範燾坐誣訟孟忠厚，且及太后，除名、潮州編管。是月，李敦仁犯汀州。馬友遣其党犯鄂州，總管張用拒卻之。李允文以友權湖南招捉公事，友大掠漢陽而去，過岳州，守臣吳錫遁，友據之。

　　三月戊戌朔，以嚴、衢二州守臣柳約、李處勱有治效，各進職一等。呂頤浩遣崔增、王𤫉合兵擊李成於湖口，大敗之。庚子，張浚以富平之敗上疏待罪，詔免。壬寅，禁諸路遏糴。丙午，張俊、楊沂中、岳飛渡江擊馬進，大敗之。孔彥舟焚掠潭州，趨衡州。己酉，李成犯饒州。庚戌，張俊、楊沂中復擊馬進於筠河，敗之，復筠州，進奔江州。男子崔紹祖詐稱越王中子，受上皇詔為天下兵馬大元帥，趙霖以聞。辛亥，詔赴行在。命劉光世兼淮南、京東路宣撫使，治揚州，經畫屯田。光世迄不行。甲寅，罷諸州免行錢。乙卯，金人破階州。庚申，劉超犯澧州，統制杜湛率兵拒之。甲子，始下詔罪李成，募人禽斬，赦脅從者。張俊追馬進至江州，進戰敗，遁去。乙丑，俊復江州，楊沂中、趙密引兵追擊進，又大敗之。成奔蘄州。振淮南、京東西流民。荊湖東路安撫使向子諲說降馬友，與共討李冬至二，平之。是月，金人攻張榮縮頭湖水砦，榮擊敗之，來告捷，劉光世以榮知泰州。金人迫興州，張浚退保閬州，以端明殿學士張深為四川制置使，及參議軍事劉子羽趨益昌。參謀官王庶為龍圖閣待制、知興元府兼利、夔兩路制置使，節制陝西諸路。桑仲以其党李道知隨州。

　　夏四月己巳，張浚承制分利、閬、劍、文、政五州為利州路，置經略安撫使。庚午，張琪復叛，犯當塗縣。金將撻懶渡淮，屯宿遷縣馬樂湖。壬申，太白晝見。乙亥，劉光世復楚州。階州統領杜肇復階州。馬友引兵入潭州。戊寅，杜琪棄澧州，劉超入據之。己卯，金涇原帥趙彬犯耀州，守臣趙澄擊走之。淮賊寇宏犯濠州。庚辰，隆祐皇太后崩。癸未，桑仲陷鄧州，守將譚兗棄城走，河東招捉使王俊引兵來援，仲執斬之，以其党李橫知州事。乙酉，為太后制期年服。辛卯，群臣三上表，始聽政。癸巳，命向子諲發兵及廣西安撫許中同扼險要，防孔彥舟入廣，仍許脅從自新以招諭。是月，京西賊李忠陷商州，守臣楊伯孫棄城走。呂頤浩遣統制閻皋、通判建昌軍蔡延世襲擊李敦仁，禽其弟世雄、世臣。

　　五月丙申朔，蠲江西路被賊州縣賦稅。丁酉，詔呂頤浩、朱勝非、劉光世並兼淮南諸州宣撫使。始奪李成官。戊戌，以張用為舒、蘄鎮撫使。癸卯，作「大宋中興寶」成。金人犯和尚原，吳玠擊敗之。丙午，初復召試館職之制。劉光世遣統制王德襲揚州，執郭仲威以獻，伏誅。辛亥，水軍統制邵青叛，圍太平州。趙彬及金人合兵圍慶陽府，守臣楊可升擊敗之。甲寅，命知南外宗正事令応選年幼宗子，將育于宮中。詔收耆戶長役錢。己未，詔州縣因軍期征取民財物者，立式榜示，禁過數催擾。庚申，孔彥舟引眾過潭州，馬友迎擊，大敗之。彥舟趨岳州，犯鄂州。李允文以彥舟為湖東副總管，屯漢陽。辛酉，以直秘閣宗綱為荊南鎮撫司措置營田官，樊賓為副。壬戌，劉光世招降邵青。趙延壽據分甯縣，呂頤浩招降之。是月，張俊及李成戰于黃梅縣，殺馬進，成敗，遁歸劉豫。李忠、譚兗各率兵歸張浚，浚命王庶分其兵。張用復叛，寇江西，岳飛招降之。湖州進士吳木上書論宰執，送徽州編管。

　　六月己巳，始鬻承直、修武郎以下官。壬申，冊諡皇太后曰昭慈獻烈。甲戌，張琪犯余杭，又犯宣州。乙亥，月犯心。庚辰，湖賊楊華、楊廣犯鼎州，程昌寓拒卻之。上虞縣丞婁寅亮上書，請選立繼嗣。壬午，權欑昭慈獻烈皇后于越州。張琪犯徽州，守臣郭東棄城去，琪入據之。癸未，張浚引大兵至瑞昌縣之丁家洲，李允文自鄂部兵歸浚，浚並其兵，護允文赴行在。邵青率舟師至鎮江，甲申，復叛去。丁亥，崇安民廖公昭合範汝為餘黨熊志寧作亂，眾既散，志寧復與建陽民丁朝佐合兵陷二縣。戊子，慮囚。己丑，邵青犯江陰軍之福山，遣海州鎮撫使李進彥、中軍統制耿進率舟師會劉光世討之。南安賊吳忠、宋破壇、劉洞天作亂。庚寅，江西提刑司遣官討之，破壇、洞天皆伏誅，忠遁去。癸巳，熙河統制關師古、洮東安撫郭玠同討熙州叛兵，連敗之。甲午，廣賊鄧慶、龔富圍南雄州，守臣鄭成之率兵民以拒。蠲建、劍、汀州、邵武軍租。是月，知虢州邵興屯盧氏縣，為河南統制董先所破，走興元，先遂取商、虢二州。張浚承制以吳玠為陝西諸都統制。時關隴六路盡陷，止余階、成、岷、鳳、洮五郡、鳳翔之和尚原、隴州之方山原。粘罕既得陝西地，悉與偽齊。

　　秋七月乙未朔，以馬友權荊湖東路副總管，趣討孔彥舟。統制潘逵、後軍將胡江等叛、破玉山、弋陽、永豐三縣，遣樞密院準備將領徐文討之。戊戌，吳錫復入邵州。庚子，以岳飛為神武右副軍統制，留軍洪州，彈壓盜賊。辛丑，封伯右武衛大將軍令話為安定郡王。壬寅，虔州賊陳顒作亂，命趣捕之。甲辰，詔秘書省長貳通修日曆。丙午，劉光世遣將喬仲福擊邵青於常熟，為所敗。撻懶自宿遷北歸。戊申，韓世清追襲張琪，復祁門縣。庚戌，張俊執傅雱赴行在。張浚以曲端屬吏，以武臣康隨提點夔路刑獄，與王庶雜治之。辛酉，召呂頤浩赴行在。張琪犯饒州，頤浩遣閻皋擊敗之。琪党姚興降，琪走徽州。癸亥，范宗尹罷。是月，濠州守臣李玠棄城去。王彥數擊敗李忠。趙彬來歸，張浚承制以彬為陝西轉運使，又以涇原兵馬都監李彥琪為本路副總管，彥琪尋叛去。

　　八月丙寅，以孔彥舟為蘄、黃鎮撫使。丁卯，以知潭州吳敏為荊湖東西、廣南路宣撫使。張浚殺曲端於恭州獄。張用部兵至瑞昌歸張浚，浚以用為本軍統制。戊辰，張守等上《紹興重修敕令格式》。癸酉，復以汪伯彥為江東安撫大使。乙亥，呂頤浩遣將李鑄復舒州。丁丑，祔昭慈獻烈皇后神主于溫州太廟。戊寅，張守罷。以李回參知政事，富直柔同知樞密院事。庚辰，杜湛及劉超戰于彭山，為所敗。辛巳，超及楊華、楊廣合兵復寇鼎州，程昌寓遣湛率舟師擊敗之。遣辛企宗移軍福州，討熊志甯、胡江等諸賊。韓世清及張琪戰，世清敗，琪復入祁門縣。壬午，命張俊遣兵捕之。鑄紹興錢。癸未，詔許邵青、張琪脅從徒党自新。乙酉，以李成在順昌，恐復謀亂，遣使齎蠟書諭淮甯、蔡州將士，立賞格，募人禽斬成。丁亥，以秦檜為尚書右僕射、同中書門下平章事兼知樞密院事。庚寅，復李綱資政殿大學士。募人往京東、河南伺察金、齊動止，仍齎詔慰撫忠義保聚之人。蔡州鎮撫使範福棄城去，以土豪李祐代之。辛卯，蠲徽州被賊民家夏稅。壬辰，置三省、樞密院賞功房。是月，知郢州曹成掠湖西，犯沅州，與知復州李宏合屯濟陽，既而攻巨集，巨集奔潭州。

　　九月甲午朔，張琪党李捧犯宣州，守臣李彥卿及韓世清擊卻之。詔江東、西路安撫使復治建康府、洪州。以王𤫉知池州，楊惟忠知江州，並兼管內安撫使，率部兵赴官。丙申，斬李世臣。己亥，以資政殿學士葉夢得為江南東路安撫大使，兼壽春等六州宣撫使。庚子，張琪復陷宣州，已乃遁去。辛丑，命王𤫉討琪。丁未，詔歲再遣使省謁諸陵，因撫問河南將士。命馬友移屯鄂州。庚戌，命宗室右監門衛大將軍士芑朝饗溫州太廟。辛亥，合祭天地於明堂，太祖、太宗並配，大赦。罷諸州守臣節制軍馬。錄用元符末上書人子孫。癸丑，復以呂頤浩為尚書左僕射、同中書門下平章事兼知樞密院事。丁巳，王彥破李忠於秦郊店，忠奔歸劉豫。戊午，禁福建轉運司抑民出助軍錢。落范宗尹觀文殿學士。己未，初措置河南諸鎮屯田。以戶部尚書孟庾為江東西、湖東等路宣諭制置使。辛酉，詔四方有建策能還兩宮者，實封以聞，有效者賞以王爵。壬戌，遣御史胡世將督捕福建盜賊。是月，長星見。

　　冬十月乙丑，詔蔡京、王黼門人實有才能者，公舉敘擢。李回罷。丙寅，朱勝非分司、江州居住。丁卯，以李允文恣睢專殺，賜死大理獄。己巳，王德招邵青，降之。庚午，以孟庾參知政事，徽猷閣直學士湯東野為江、淮發運使。劉洪道招降李捧、華旺。壬申，置行在大宗正司。癸酉，兀攻和尚原，吳玠及弟璘力戰，大敗之，兀僅以身免。丁丑，增置諸路武尉。戊寅，以張俊為太尉，移屯婺州。壬午，初置見錢關子，招人入中，以給軍食。範汝為復叛，入建州，守臣王浚明棄城走，辛企宗退屯福州。甲申，劉超請降，以超守光州。戊子，崔紹祖伏誅。詔邵青以舟師赴行在。己丑，升越州為紹興府。李成軍正李雱伏誅。知承州王林禽張琪于楚州，檻送行在。壬辰，錄程頤孫易為分寧令。癸巳，範汝為犯邵武軍，守臣吳必明、統制李山率兵拒之，眾潰，退保光澤縣。關師古復秦州，獲郭振。是月，劉豫遣將王世沖寇廬州，守臣王亨大破之，斬世沖。曹成及馬友戰于潭州，成敗，還攸縣。王才遣將丁順圍濠州，劉光世遣兵攻橫澗山，順解圍去。

　　十一月乙未，葉夢得至建康，以詔招王才，降之。丙申，遣內侍撫問孔彥舟、桑仲。丁酉，榜諭福建、江東群盜，赦其脅從者。戊戌，詔移蹕臨安。以孟庾為福建、江西、荊湖宣撫使，神武左軍都統制韓世忠副之，仍命械謝向、陸棠赴行在。己亥，以婁寅亮為監察御史。范汝為犯光澤縣，李山走信州。辛丑，續編《紹興太常因革禮》。桑仲請正劉豫惡逆之罪，詔進幸荊南。乙巳，以右司諫韓璜党富直柔，責監潯州稅。張琪伏誅。庚戌，富直柔罷。荊湖、廣西宣撫使吳敏始受命置司柳州。辛亥，升康州為德慶府。壬子，詔內外侍從各舉所知三人。丙辰，程昌寓遣杜湛擊楊華，敗之。命張俊遣使持詔招曹成，以所部赴行在。己未，楊華請降。辛酉，命吏部侍郎李光節制臨安府內外諸軍。壬戌，曹成犯安仁縣，執安撫使向子諲，進攻道州。是月，前知廓州李惟德以岷州來歸。吳玠始遣人通書夏國。

　　十二月乙丑，吳敏罷。丙寅，復置樞密院都承旨。范汝為遣葉澈寇南劍州，守臣觷拒戰，大破之。己巳，遣吏部侍郎傅崧卿為淮東宣諭使。甲戌，遣江東安撫司統制郝晸、顏孝恭討建昌軍賊。乙亥，辛企宗罷，仍追三官，率兵赴軍前自效。丁丑，蠲諸路在官積欠。詔官戶名田過制者與民均科。以岳飛為神武副軍都統制，部兵屯洪州。曹成陷道州，守臣向子忞棄城走。戊寅，以彗出，求直言。增行在職事官職錢。遣駕部員外郎李願撫諭川、陝。己卯，詔兩浙分東、西路，置提點刑獄。庚辰，桑仲遣兵寇復州，守臣俎遹棄城去。辛巳，復置廣西提舉茶鹽司。知海州薛安靖殺偽都巡檢使王企中，率軍民以城來歸。增諸路酒錢，以備軍費。甲申，知龍州範綜、統制雷仲舉兵復水洛城。己丑，起復陝西都統制吳玠為鎮西軍節度使。詔江西安撫司趣兵討捕吳忠。是月，劉豫遣將王彥充攻壽春府。桑仲遣李橫復寇金州，王彥拒戰于馬郎嶺，大破之，均州平。蔡州褒信縣弓手許約叛，據光州。階州安撫孫注復洮州。龔富等圍南劍州。


Chinese text: This work was published before January 1, 1923, and is in the
public domain worldwide because the author died at least 100 years ago.
