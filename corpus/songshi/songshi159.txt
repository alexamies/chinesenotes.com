選舉五〈（銓法下）〉○遠州銓補蔭流外補

川峽、閩、廣，阻遠險惡，中州之人，多不願仕其地。初，銓格稍限以法，凡州縣、幕職，每一任近，即一任遠。川峽、廣南及沿邊，不許挈家者為遠，餘悉為近。既分川峽為四路，廣南東、西為二路，福建一路，後增荊湖南一路，始立八路定差之制，許中州及土著在選者隨意就差，名曰「指射」，行之不廢。

太平興國初，選人孟巒擬賓州錄事參軍，詣匭訴冤，坐流海島。自是，得遠地者不敢辭。既而詔：「川峽、嶺南、福建注授，計程外給兩月期，違則本州不得放上，遣送闕下，除籍不齒。或被疾，則所至陳牒，長吏按驗，付以公據；廢痼末損，則條狀以聞。」雍熙四年，又詔：「選人年六十，勿注遠地；非土人而願者聽。凡任廣、蜀、福建州縣，並給續食。」初，嶺南闕官，往往差攝。至是，詔州長吏試可者選用之；罷秩，奏送闕下，與出身。淳化間，又詔：「嶺南攝官，各路惟許選二十員以承乏，餘悉罷歸。」

始，令嶺南幕職，許攜族行，受代不得寄留。至道初，申詔：「劍南州縣官，不得以族行。敢有妄稱妻為女奴，攜以之官，除名。」初，榮州司理判官鄭蛟，冒禁攜妻之任。會蜀賊李順構亂，其黨田子宣攻陷城邑，而蛟捕得之，擢為推官。至是，知梓州張雍奏其事，上命戮蛟，而有是詔。

咸平間，以新、恩、循、梅四州瘴地，選荊湖、福建人注之。吏部銓擬官，悉標其過犯，自是，凡注惡地，令不須書。又詔：「規避遐遠，違期受代，勘鞫責罰，就移遠地。」

神宗更製，始詔：「川峽、福建、廣南，之官罷任，迎送勞苦，其令轉運司立格就注，免其赴選。」於是七路自常選知州而下，轉運司置員闕籍，具書應代時日，下所部郡眾示之。凡見任距受代半年及已終更者，許用本資序指射。有司受而閱之，定其應格當差者，上之審官東院、流內銓，審覆如令，即奏聞降敕。若占籍本路，或遊注此州，皆從其便；惟不許官本貫州縣及鄰境，其參擬銓次悉如銓格。無願注者，上其闕審官，而在選者射之。武臣之屬西院、三班院者，令樞密院放此具製。後荊湖南亦許就注。或言：「土人知州非便。法應遠近迭居，而川人許連任本路，常獲家便，實太偏濫。」王安石曰：「分遠近，均勞佚也。中州士不願適遠，四路人樂就家便，用新法即兩得所欲；況可以省吏卒將迎、官府浮費邪？」何正臣又言：「蜀人之在仕籍者特眾，今自郡守而下皆得就差，一郡之官，土人太半，寮寀吏民皆其鄉里親信，難於徇公，易以合黨。請收守令闕歸之朝廷，而他官兼用土人，量立分限，庶經久無弊。兼聞差注未至盡公，願許提刑司索案牘究察之。」奏上，法不為改，但申嚴提刑司互察之法。

元祐初，御史上官均言：「定差不均之弊有七：諸路赴選中試乃差，八路隨意取射，一也。諸路吏部待試，需次率及七年，方成一任；八路就注，若及七年，已更三任，二也。八路雖坐停罷，隨許射注；而見在吏部待次之人，至有曆任無過，尚須試法，候及一年方有注擬，三也。其待次者又許權攝，祿無虛日；而吏選無愆犯，亦大率四年方再得祿，四也。土人得射奏名者，免試就注家便，年高力憊，不復望進，往往營私廢職，五也。仕久知識既多，土人就射本路，不無親故請托，六也。八路監司地遠而專，設漫滅功過名次，人亦不敢爭校；故有力者多得優便，而孤寒滯卻，七也。請並八路差盡歸吏部為便。」既而吏部亦請用常格差除，遂悉歸之銓。

紹聖復行舊制，且許八路人蔭補出官，即轉運司試中注闕。重和間，臣僚又言其弊：「轉運以軍儲、吏祿、供饋、支移為己責，而視差注為末務，往往付之主案吏胥定擬，而簽廳視成書判而已。注闕之高下，視賄之厚薄。無賂，則定差之牘，脫漏言詞，隱落節目。及其上部，必致退卻，參會重上，又半歲矣。以是闕多而不調者眾。宜督典領之官，歲終取吏部退難有無、多寡，為之課而賞罰之，庶可公注擬而絕吏賕。」乃命立《考課法》。

建炎初，詔福建、二廣闕並歸吏部，惟四川仍舊制。初，累朝以廣南地遠，利入不足以資正官，故使舉人兩與薦選者，試刑法於漕司，以合格者注攝兩路，謂之「待次」。攝官更兩任無過，則錫以真命。至是，雖歸之吏部，逾年無願就者，復歸漕司。自神宗朝，宗室不許調川峽官；至是宗室多避難入蜀，乃聽於四路注擬。六年，詔：「川峽轉運司每季孟月上旬集注。」為定法焉。八年，直學士院勾龍如淵上疏謂：「行都去蜀萬里，而比歲窠闕歸之朝廷，寒遠之士，困抑者眾。願參酌前製，稍還漕銓之舊，立為定格，使與堂除不相侵紊。」遂命以小郡知州、監以下，仍付漕司差注，其選人改官詣司公參，理為「到部」。人稱便焉。

補蔭之制。凡奏戚屬，太皇太后、皇太后、皇后本服期親，奉禮郎；大功，守監簿；小功，初等幕職官；〈（元豐前，試大理評事。）〉緦麻，知令、錄。〈（元豐前試校書郎。）〉異服親亦如之。有服女之夫，則本服大功以上女夫，知令、錄；小功，判、司、主簿或尉；緦麻，試監簿。周功女之子，知令、錄；孫及大功女之子，判、司、主簿或尉；曾孫及大功女之孫、小功女之子，並試監簿；其非所生子若孫，各降一等；緦麻女之子，試監簿。

每祀南郊、誕聖節，太皇太后、皇太后並錄親屬四人，皇后二人。非遇推恩而特旨賜官，不用此法。凡諸妃期親守監簿，餘判、司、主簿或尉；異姓親試監簿。婉容以上有服親，才人以上小功親，並試監簿。凡大長公主、長公主、公主夫之期親，判、司、主簿或尉，餘試監簿；子，補殿中丞；孫，光祿寺丞；婿，太常寺太祝；外孫，試銜、知縣。凡親王婿，大理評事；外孫，初等職官；女之子婿，試監簿。宗室緦麻以上女之夫，試銜、知縣；袒免，判、司、主簿或尉。其願補右職，依換官法。奉禮郎即右侍禁，幕職官即左班殿直，知令、錄即右班殿直，判、司、主簿、尉即奉職，試監簿即借職。

凡文臣：三公、宰相子，為諸寺丞；期親，校書郎；餘親，〈（本宗大功至緦麻服者。）〉以屬遠近補試銜。使相、參知政事、樞密院使、副使、宣徽使子，為太祝、奉禮郎；期親，校書、正字；餘親，補試銜。節度使、僕射、尚書、太子三少、御史大夫、文明殿學士、資政殿大學士子，校書郎、正字；期親，寺、監主簿；餘親，試銜。三司使，翰林、資政殿侍講、龍圖閣學士，樞密直學士，太常、宗正卿，中丞，丞、郎，留後，觀察使，內客省使子，正字；期親，寺、監主簿；餘親，試銜及齋郎。兩省五品、龍圖閣直學士、待制、三司副使、知雜御史子，寺、監主簿；期親，試銜；餘親，齋郎。諸司大卿、監子，寺監主簿；期親，試銜。小卿、監兼職者子，試銜；期親，齋郎。

凡武臣：宰相子，為東頭供奉官，使相、知樞密院子，為西頭供奉官；期親，皆左侍禁；餘屬，自左班殿直以下第官之。樞密使、副使、宣徽節度使子，西頭供奉官；期親，右侍禁；餘屬，自右班殿直以下第官之。六統軍諸衛上將軍、節度觀察留後、觀察使、內客省使子，右侍禁；期親，右班殿直；餘屬，三班奉職以下第官之。客省使、引進防禦使、團練使、四方館使、樞密都承旨、閣門使子，右班殿直；期親，三班奉職；餘屬，為差使、殿侍。諸衛大將軍、內諸司使、樞密院諸房副承旨子，三班奉職；期親，借職；餘屬，為下班殿侍。諸衛將軍、內諸司副使、樞密分房副承旨子，為三班借職。

凡兼職在館閣校理、檢討，王府記室、翊善、侍講，三司主判官，開封府判官、推官，江淮發運，諸路轉運，始許奏及諸親。提點刑獄，惟許奏男。其嘗以贓抵罪，得復故官。文臣至郎中及員外郎任館閣職，武臣至諸司副使、諸衛將軍者，止許蔭子若孫一人，尚在謫籍者弗預。

太祖初定任子之法，台省六品、諸司五品，登朝嘗曆兩任，然後得請。始減歲補千牛、齋郎員額；齋郎須年貌合格，誦書精熟，乃得奏。

太宗踐極，諸州進奏者授以試銜及三班職，初推恩授散試官者，不得赴選。太平興國二年，乃詔授試銜等人特定七選集，遂為定令。凡誕聖節及三年大祀，皆聽奏一人。而淳化改元恩，文班中書舍人、武班大將軍以上，並許蔭補；如遇轉品，許更蔭一子，由是奏薦之恩始廣。每誕聖節，朝臣多請奏疏屬，不報。至道二年，始限以翰林學士、兩省五品、尚書省四品以上，賜一子出身，此聖節奏薦例也。先是，任子得攝太祝、奉禮，未幾即補正員。帝謂：「膏粱之子，不十年坐致閨籍。」是年，悉授同學究出身赴選集。

真宗東封，祀汾陰，進奉人已官者進秩，未官者令翰林試藝，與試銜、齋郎、借職。公主、郡縣主以下諸親，外命婦入內者，亦有恩慶。而東封恩，則提點刑獄、朝臣、使臣，皆得奏一人。奏戚屬，舊無定制。有求補閣門祗候者，真宗以宣讚之職，非可以恩澤授，乃詔：「自今求敘遷者，至殿直止。」大中祥符二年，以門蔭授京官，年二十五以上求差使者，令於國學受業，及二年，審官院與判監官考試其業，乃以名聞。內諸司使、副授邊任官者，陛辭時許奏子。詔樞密院定其制，凡妄名孫及從子為子求蔭者，坐之。七年，帝幸南京，詔臣僚逮事太祖者，賜一子恩澤，令翰林學士李維等定，自給諫、觀察使以上得請。初，轉運使辭日，許奏一人。天禧後，惟川、廣、福建者聽，餘路再任始得奏。又詔：「承天節恩例所蔭子孫，不許以他親及已食錄者。」特許西京分司官，郊禋奏蔭一子。自是分務西洛者得以為例，南京則否。

仁宗慶曆中，裁損奏補入仕之路，凡選人遇郊赴銓試，其不赴試亦無舉者，永不預選。罷聖節奏蔭恩，學士以下，遇效恩得奏大功以上親，再遇郊得奏小功以下親。郎中、帶職員外郎，初遇郊蔭子若孫，再郊及期親，四遇郊聽蔭大功以下親。初得奏而年過六十無子孫，蔭期親。其皇親大將軍以上妻，再遇郊亦許之。武臣蔭例仿此。凡蔭長子孫皆不限年，諸子孫須年過十五；若弟侄須過二十，必五服親乃許。已嘗蔭而物故者，無子孫祿仕，聽再蔭。自是，任子之恩殺矣。

英宗即位，郡縣致貢奉人，悉命以官。知諫院司馬光建言：「監司、太守，遣親屬奉表京師，不問官職高下、親屬近遠，推恩至班行、幕職、權知州軍，或所遣非親，亦除齋郎及差使、殿侍，此蓋國初承五代姑息藩鎮之弊，因循不革。爵錄本待賢才，今此等受官，誠為大濫。縱不能盡罷其人，若五服內親，等第受以一官，其無服屬量賜金帛，庶少救濫官之失。」然詔令已行，不從其議。時方患官冗，言者皆謂：「由三歲一磨勘，其進甚亟，易至高位，故獲蔭者眾。」乃令待制以上，自遷官後六歲，無故則復遷之，有過益展年，至諫議大夫止。京朝官四歲磨勘，至前行郎中止，少卿、監限七十員，員有闕，以前行郎中久次者補之。少卿、監以上遷官，聽旨。

仁宗雖罷聖節恩，而猶行之妃、主。神宗既裁損臣僚奏蔭，以宮掖外戚恩尤濫，故稍抑之。舊，諸妃遇聖節奏親屬一人，間一年許奏二人，郊禮許奏一人。嬪御每遇郊奏一人，兩遇聖節與一奏。後定，諸妃每遇聖節並郊許奏有服親一人。淑儀、充儀、婕妤、貴人遇郊，許奏小功以上親一人，位號別而資品同者，許比類奏薦。舊，公主每遇聖節、郊禮，奏夫之親屬一人；公主生日，許奏一人。後罷生日恩，所奏須有服親。皇親妻兩遇郊，許奏期親一人，後罷奏。舊，郡、縣主遇郊，許奏親生子右班殿直，若庶子及其夫之親，兩遇郊許奏借職一人。後親子惟注幕職，孫若庶子，兩遇郊方許奏一人，夫之親屬勿奏。舊，臣僚之妻為國夫人者，得遺表恩，後除之。妃嬪、公主以下，非有服親之婿不許奏。既而曾布等又言：「臣僚陳請恩澤，宜有定制。」乃許見任二府歲乞差遣一人。宰臣、樞密使兼平章事因事罷者，陳乞轉官一人，指射差遣二人。餘執政官，並各一人。待制以上乞差遣遷學士者又一人。三路、廣桂安撫使、知成都府、梓州差遣一人，親孫、子循一資。廣南轉運、提點刑獄奏子孫或期親合入官一人。成都、梓、利、夔路差遣一人，子孫循一資。中書檢正官、樞密院檢詳官至員外郎，在職及二年，遇大禮許補親屬。中書堂後官、提點五房官，雖未至員外，聽奏補。邕、宜、欽極邊煙瘴知州，聽奏子孫一人。凡因戰陣物故及歿於王事，許官其子孫。又功臣繪像之家，如無食錄人，則許特奏子孫一人入官。既定《銓試法》，任子中選者得隨銓擬注，其入優等，往往特旨賜進士出身。

元祐元年詔：「諸軍致仕停放人，其遺表恩該及子而過五年自陳者，慮有冒濫，毋推恩。職事官卿、監以下應任子者，須官至朝奉郎，乃許奏。」三年，定宰臣、執政初遇郊，許奏本宗異姓親各一人，次遇郊，奏數如初。願用其恩與有官人，則許轉官並循資，或乞差遣，惟不得轉入朝官、循入支掌。應奏承務郎、殿直以上，許換升一任；不得升入通判。餘官三遇郊，許奏有官人。舊制，應奏兩人止者，次郊，止許奏有官人。其後，遇郊更合補蔭者，並準此為間隔之次；已致仕而遇大禮應奏補者，再奏而止。宣仁太皇太后諭輔臣曰：「近已裁減入流，本家恩澤，宜減四分之一。」呂公著等曰：「陛下臨朝同聽斷，本殿恩澤，自不當限數。先來所定，止與皇太后同等，豈可更損？」宣仁曰：「裁減恩澤，凡自上而始，則均一矣。」乃詔曰：「官冗之患，實極於今，苟非裁入流之數，無以清取士之原。吾以眇身率先天下，今後每遇聖節、大禮、生辰，合得親屬恩澤，並四分減一，皇太后、皇太妃同之。」

哲宗既親政，詔復舊。凡乞致仕而不願轉官者，中大夫至朝奉郎及諸司使，許奏補本宗有服親一人；自奉議郎、內殿承製以下，許與有服親一人恩例；惟中大夫、中散大夫、諸司使帶遙郡者，蔭補外仍與有服親恩例；若致仕未受敕而身亡者，在外以陳乞至門下省日，在京以得旨日，亦許乞有服親恩例一人。初，《任子法》以長幼為序，若應奏者有廢疾，或嘗犯私罪至徒，或不肖難任從仕，許越奏其次。至是，始刪去格令「長幼為序」四字。

五年，定《親王女郡主蔭補法》，遇大禮，許奏親屬一人，所生子仍與右班殿直；兩遇，奏子或孫與奉職；即用奏子孫恩回授外服親之夫，及夫之有服親者，有官人轉一官，毋得升朝，選人循一資，無官者與借職，須期以下親，乃得奏。吏部言：「皇太妃遇大禮，以應奏恩與其親屬，而服行不應法。」 詔用皇后緦麻女之子為比，補借職。舊法，母後之家，十年一奏門客，而太妃未有法。紹聖初，詔皇太妃用興龍節奏親屬恩，回授門客。自是，太后每及八年、太妃十年，奏門客一名，與假承務郎，許參選。如年數未及，凡恩皆毋回授。

元符後，命婦生皇子許依大禮奏有服親，三品以上三人。宗室緦麻親，許視異姓蔭孫。凡蔭補異姓，惟執政得奏，如簽書樞密院事雖依執政法，而所蔭即不理選限。後因轉官礙止法者，許回授未仕子孫，而貪冒者又請回授異姓，有司每沮止之，然亦多御筆許特補。

政和間，尚書省定《回授格》，謂無官可轉，或可轉而官高不欲轉，或事大而功效顯著為一格，許奏補內外白身有服親；官有止法不可轉，功績次著為一格，許奏本宗白身袒免親；官不甚高、而功績大為一格，許奏本宗白身有服親；官不甚高、功不甚大為一格，而分為三，一與內外有官有服親，一與有官有服本宗親，一與有官有服者之子孫。凡為六等。

宣和二年，殿中侍御史張汝舟言：「今法所該補奏，與先朝同。昔之官至大夫，曆官不下三五十年，而今閱三五年，有已至大夫者矣；諸翼將軍至武翼郎，須出官三十年，方許奏補；今文武官奏補，未嘗限年，此太濫也。至若中大夫以下及武功、武翼大夫，已求致仕而不及受敕，乃格其恩，於是有身謝而未受敕者，其家或至匿哀須限；然不及親受而不與沾恩者多矣，此太吝也。欲自今中大夫至帶職朝奉郎以上，雖遇郊恩，入官不及二十年，皆未許蔭補；雖已經奏薦，再遇郊恩年仍未及者，亦寢其奏，庶抑其濫。至於文武官及大夫以上嘗求休致，而身謝在出敕前，欲並許奏蔭，以補其不及。」尚書省文武官致仕，雖不及受敕，若無曾受蔭人，自有遺表恩。又寺、監長貳至開封少尹，係用職事蔭補，不合限年。餘從之。

崇寧以來，類多泛賞，如曰「應奉有勞」、「獻頌可采」、「職事修舉」特授特轉者，皆無事狀可名，而直以與之。孟昌齡、朱勔父子、童貫、梁師成、李邦彥等，凡所請求皆有定價，故不三五年，選人有至正郎或員外，帶職小使臣至正、副使或入遙郡橫行者。而蔡京拔用從官，不論途轍，一言合意，即日持橐。又優堂吏，往往至中奉大夫，或換防禦、觀察使。由此任子百倍。飲宗即位，赦恩覃轉，惟許宗室；其文武臣止令回授有官有服親，且詔：「非法應回授及特許者，毋錄用。」

高宗中興，重定《補蔭法》，內外臣僚子孫期親大功以下及異姓親隨，文武各有等秩，見《職官志》。建炎元年，詔：「宰執子弟以恩澤任待制以上者，並罷。」紹興四年詔：「文武太中大夫以上及見帶兩製職名，依舊不限年。內無出身自授官後以及十五年，年及三十、不係宮觀責降之人，聽依條補蔭。」 七年，中書舍人趙思誠言：「孤寒之士，名在選部，皆待數年之闕，大率十年不得一任。今親祠之歲，任子約四千人，是十年之後，增萬二千員，科舉取士不與焉。將見寒士有三十年不得調者矣。祖宗時，仕至卿、監者，皆實以年勞、功績得之，年必六十，身不過得恩澤五六人。厥後私謁行，橫恩廣，有年未三十而官至大夫者，員數比祖宗時不知其幾倍，而恩例未嘗少損。有一人而任子至十餘者，此而不革，實蠹政事，望議革其弊。」會思誠去國，議遂格。舊法，惟贓罪不許任子，新令並及私罪徒，有司以為拘礙者多，遂罷新令。又詔：「宰執、侍從致仕遺表，惟補緦麻以上親，毋及異姓。」 二十二年，以武臣多出軍中，爵秩高而族姓少，凡有薦奏，同姓皆期功，異姓皆中表，閭巷之徒附會以進。命須經統轄長官結罪保明，詭冒者連坐之。帝於后妃補蔭，每加裁抑，詔後族不得任從官。

孝宗即位，思革冗官。初詔百官任子遇郊恩權免奏薦，年七十人，遇郊不許奏子。俄又詔，未奏者許一名。隆興元年，以張宋卿言蔭補冗濫，立為定法。凡員外轉正郎，正郎轉侍從，卿監之至中大夫，每初遇郊，則聽任一子；再經，則不許復請。遺表之恩，各減其一。減年之類，亦去其半。至府史之屬，武功之等，亦仿此差降之。

乾道二年詔：「非泛補官，如宗室、戚裏女夫捧香，異姓上書獻頌，隨奉使補官，陣亡女夫，異姓給使減年之類，轉至合奏薦官，候致仕與奏一名，嘗奏者不再奏。」四年，詔：「宗室袒免親諸衛將軍、武功大夫至武翼郎以上，遇大禮奏補親屬，並依外官法，著為令。」九年，詔：「文臣帶職員外郎及武翼大夫以上，生前未嘗奏薦者，與致仕恩澤一名；即已嘗奏薦而被蔭人身亡，許再請。應朝奉郎、武翼郎以上補授及三十年者，亦與一名。」又詔：「武臣嘗任執政官，遇郊聽補文資。」於是恩數視執政者亦得之。蓋戚裏、宗王與夫攀附之臣，皆爭以文資祿其子，不可復正矣。自隆興著酬賞實曆對用轉官之法，遷官稍緩。至是，郊恩之奏視為減半，然猶未大艾也。淳熙九年，始詔：「減任子員數。自宰相、執政、侍從、卿監、正郎、員外郎，分為五等，每等降殺，以兩酌中定為止數，武臣如之。宰相十人，執政八人，侍從六人，中散大夫至中大夫四人，帶職朝奉郎至朝議大夫三人，通減三分之一。」於是冗濫漸革。

寧宗慶元中，立《補蔭新格》，自使相以下有差，文臣中大夫、武臣防禦使以下，不許遺表推恩。嘉泰初，以官冗恩濫，凡宗女夫授官者，依舊法終身止任一子，兩府使相不得以郊恩奏門客，著為令。

凡流外補選，五省、御史臺、九寺、三監、金吾司、四方館職掌，每歲遣近臣與判銓曹，就尚書同試律三道，中者補正名，理勞考。三館、秘閣楷書，皆本司試書劄，中書覆試，補受。後以就試多懷挾傳授，乃鎖院、巡搜、糊名。凡試百司吏人，問律及疏，既考合格，復令口誦所對，以妨其弊。其自敘勞績，臣僚為之陳請，特免口誦，謂之「優試」。得優試者，率中選。後遂考試百司人，歲以二十人為額，毋得僥幸求優試。為職掌者，皆限年，授外州司戶、勒留，有至諸衛長吏、兩省主事者。

學士、審官、審刑院，登聞檢鼓院，糾察刑獄司，皆選取諸司吏人，或以年限，或理本司選。然中書制敕及五院員闕，多即遣官特試書劄，驗視材質。制敕院須堂後官以下親屬，五院須父祖有官者，樞密院亦如之，惟本院試驗。宣徽院、三司、各省、閣門、三班院，皆本司召補，至其首者出職。

凡出職者，樞密院、三司，皆補借職以上，餘或補州縣。內廷諸司主吏、三司大將，亦有補三班借職者。中書主事以下，三司勾覆官以上，各帶諸州上佐；樞密院主事以上，皆帶同正將軍；餘多帶遠地司戶、簿、尉。

先是，勒留、出官及選限，皆無定制。其隸近司，有才三二年即堂除外官者。咸平末，命翰林學士承旨宋白，與兩製、御史中丞同詳定之。白等請令「中書沿堂五院行首、副行首，依舊制補三班；通引、堂門、直省、發敕驗使臣，遇闕，依名次補正名；三年授勒留官，遇恩則一年，授後，七年出官。宣徽院貼房至都勾押官，軍將至知客、押衙各六等，並以次補；至勾押官、押衙，及五年以上出官，補三班或簿、尉。學士院孔目官，補正三年授勒留官，遇恩一年，授後，五年出官；驅使官，補正四年授勒留官，遇恩二年，授後，八年出官。三館孔目官，書直庫表奏、守當官，四年授勒留官，遇恩二年，授後，守當官八年、書直庫表奏官七年、孔目官六年出職；其職遷補者，許通計年考，有奉錢官者，更留三年。典書、楷書五選集，準格三館入流，歲數已少，無得以諸色優勞減選。閣門、客省、承受、驅使官轉次第，並依本司舊例補正名，四年授勒留官，遇恩則二年，授後，七年出授簿、尉；其行首並如舊制。審刑院本無職掌名額，於諸司選差正名，令不以有無勒留。審官五年、審刑三年，出官以前，諸司請自今勒留，並比七選集授官例，赴選日不以州縣地望為資敘。」從之。後又定客省承受、行首歲滿補殿直、奉職；御書院、翰林待詔、書藝祗候，十年以上無犯者聽出職。

太祖嘗親閱諸司流外人，勒之歸農者四百人。開寶間，詔：「流外選人經十考入令、錄者，引對，方得注擬。驅使散從官、伎術人，資考雖多，亦不注擬。」堂後官多為奸髒，欲更用士之在令、錄、簿、尉選者充之；或不屑就，而所選不及數，乃如舊制。雍熙時，以堂後官充職事官，入謝外不赴朝參，見宰相禮同胥吏。端拱初，以河南府法曹參軍梁正辭、楚丘縣主簿喬蔚等五人為將作監丞，充中書堂後官，拔選人授京官為堂吏，自此始。


Chinese text: This work was published before January 1, 1923, and is in the
public domain worldwide because the author died at least 100 years ago.
