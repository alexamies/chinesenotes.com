文苑一

○宋白梁周翰朱昂趙鄰幾〈（何承裕附）〉鄭起〈（郭昱馬應）〉和峴〈（弟蒙附）〉馮吉

自古創業垂統之君，即其一時之好尚，而一代之規橅，可以豫知矣。藝祖革命，首用文吏而奪武臣之權，宋之尚文，端本乎此。太宗、真宗其在藩邸，已有好學之名，及其即位，彌文日增。自時厥後，子孫相承，上之為人君者，無不典學；下之為人臣者，自宰相以至令錄，無不擢科，海內文士，彬彬輩出焉。國初，楊億、劉筠猶襲唐人聲律之體，柳開、穆修誌欲變古而力弗逮。廬陵歐陽修出，以古文倡，臨川王安石、眉山蘇軾、南豐曾鞏起而和之，宋文日趨於古矣。南渡文氣不及東都，豈不足以觀世變歟！作《文苑傳》。

宋白，字太素，大名人。年十三，善屬文。多遊鄠、杜間，嘗館於張瓊家，瓊武人，賞白有才，遇之甚厚。白豪俊，尚氣節，重交友，在詞場中稱甚著。

建隆二年，竇儀典貢部，擢進士甲科。乾德初，獻文百軸，試拔萃高等，解褐授著作佐郎，廷賜襲衣、犀帶。蜀平，授玉津縣令。開寶中，閻丕、王洞交薦其才，宜預朝列。白以親老祈外任，連知蒲城、衛南二縣。

太宗潛藩時，白嘗贄文，有襲衣之賜。及即位，擢為左拾遺，權知兗州，歲餘召還。泰山有唐玄宗刻銘，白摹本以獻，且述承平東人望幸之意。預修《太祖實錄》，俄直史館，判吏部南曹。從征太原，判行在御史臺。劉繼元降，翌日，奏《平晉頌》，太宗夜召至行宮褒慰，且曰：「俟還京師，當以璽書授職。」白謝於幄中。尋拜中書舍人，賜金紫。

太平興國五年，與程羽同知貢舉，俄充史館修撰、判館事。八年，復典貢部，改集賢殿直學士、判院事。未幾，召入翰林為學士。雍熙中，召白與李昉集諸文士纂《文苑英華》一千卷。端拱初，加禮部侍郎，又知貢舉。白凡三掌貢士，頗致譏議，然所得士如蘇易簡、王禹偁、胡宿、李宗諤輩，皆其人也。是時，命復舊制，專委有司，白所取二十八人，罷退既眾，群議囂然。太宗遽召已黜者臨軒覆試，連放馬國祥、葉齊等八百餘人焉。

白嘗過何承矩家，方陳倡優飲宴。有進士趙慶者，素無行檢，遊承矩之門，因潛出拜白，求為薦名，及掌貢部，慶遂獲薦，人多指以為辭。又女弟適王沔，淳化二年，沔罷參知政事。時寇準方詆訐求進，故沔被出，復言白家用黃金器蓋舉人所賂，其實白嘗奉詔撰錢惟濬碑，得塗金器爾。

張去華者，白同年生也，坐尼道安事貶。白素與去華厚善，遂出為保大軍節度行軍司馬。逾年，抗疏自陳，有「來日苦少，去日苦多」之語，太宗覽而憫之，召還，為衛尉卿，俄復拜為禮部侍郎，修國史。至道初，為翰林學士承旨。二年，遷戶部侍郎，俄兼秘書監。真宗即位，改吏部侍郎、判昭文館。

先是，白獻擬陸贄《榜子集》，上察其意，欲求任用，遂命知開封府以試之，既而白倦於聽斷，求罷任。咸平四年，擢王欽若、馮拯、陳堯叟入掌機要，以白宿舊，拜禮部尚書。

白學問宏博，屬文敏贍，然辭意放蕩，少法度。在內署久，頗厭番直，草辭疏略，多不愜旨。景德二年，與梁周翰俱罷，拜刑部尚書、集賢院學士、判院事。舊三館學士止五日內殿起居，會錢易上言，悉令赴外朝。白羸老步梗，就班足跌。未幾，抗表引年。上以舊臣，眷顧未允。再上表辭，乃以兵部尚書致仕，因就宰臣訪問其資產，虞其匱乏，時白繼母尚無恙，上東封，白肩與辭於北苑，召對久之，進吏部尚書，賜帛五十匹。

大中祥符三年，丁內艱。五年正月，卒，年七十七。贈左僕射，錄其孫懿孫為將作監主簿，孝孫試秘書省校書郎，從子唐臣試正字。

白善談謔，不拘小節，贍濟親族，撫恤孤藐，世稱其雍睦。聚書數萬卷，圖畫亦多奇古者。嘗類故事千餘門，號《建章集》。唐賢編集遺落者，白多纘綴之。後進之有文藝者，必極意稱獎，時彥多宗之，如胡旦、田錫，皆出其門下。陳彭年舉進士，輕俊喜嘲謗，白惡其為人，黜落之，彭年憾焉，後居近侍，為貢舉條製，多所關防，蓋為白設也。會有司諡白為文憲，內出密奏言白素無檢操，遂改文安。有集百卷。

子憲臣，國子博士；得臣，賜進士及第，至太常丞；良臣，為太子中舍；忠臣，殿中丞。

梁周翰，字元褒，鄭州管城人。父彥溫，廷州馬步軍都校。周翰幼好學，十歲能屬詞。周廣順二年舉進士，授虞城主簿，辭疾不赴。宰相範質、王溥以其聞人，不當佐外邑，改開封府戶曹參軍。宋初，質、溥仍為相，引為秘書郎、直史館。

時左拾遺、知制誥高錫上封，議武成王廟配享七十二賢，內王僧辯以不令終，恐非全德。尋詔事部尚書張昭、工部尚書竇儀與錫重銓定，功業終始無瑕者方得預焉。周翰上言曰：

臣聞天地以來，覆載之內，聖賢交騖，古今同流，校其顛末，鮮克具美。周公，聖人也，佐武王定天下，輔成王致治平，盛德大勳，蟠天極地。外則淮夷構難，內則管、蔡流言。疐尾跋胡，垂至顛頓；偃禾仆木，僅得辨明。此可謂之盡美哉？臣以為非也。孔子，聖人也，刪《詩》、《書》，定《禮》、《樂》，祖述堯、舜，憲章文、武。卒以棲遲去魯，奔走厄陳，雖試用於定、哀，曾不容於季、孟。又嘗履盜蹠之虎尾，聞南子之珮聲，遠辱慎名，未見其可。此又可謂其盡善者哉？臣以為非也。自餘區區後賢，瑣瑣立事，比於二聖，曾何足雲？而欲責其磨涅不渝、始卒如一者，臣竊以為難其人矣。

昉自唐室，崇祀太公。原其用意，蓋以天下雖大，不可去兵；域中有爭，未能無戰。資其佑民之道，立乎為武之宗，覬張國威，遂進王號。貞元之際，祀典益修，因以歷代武臣陪饗廟貌，如文宣釋奠之制，有弟子列侍之儀，事雖不經，義足垂勸。況於曩日，不乏通賢，疑難討論，亦云折中。今若求其考類，別立否臧，以羔袖之小疵，忘狐裘之大善，恐其所選，僅有可存。

隻如樂毅、廉頗，皆奔亡而為虜；韓信、彭越，悉菹醢而受誅。白起則錫劍杜郵，伍員則浮屍江澨。左車亦僨軍之將，孫臏實刑餘之人。穰苴則僨卒齊庭，吳起則非命楚國。周勃稱重，有置甲尚方之疑；陳平善謀，蒙受金諸將之謗。亞夫則死於獄吏，鄧艾則追於檻車。李廣後期而自剄，竇嬰樹黨而喪身。鄧禹敗於回溪，終身無董戎之寄；馬援死於蠻徼，還屍闕遣奠之儀。其餘諸葛亮之儔，事偏方之主；王景略之輩，佐閏位之君。關羽則為仇國所禽，張飛則遭帳下所害。凡此名將，悉皆人雄，苟欲指瑕，誰當無累？或從澄汰，盡可棄捐。況其功業穹隆，名稱烜赫。樵夫牧稚，咸所聞知；列將通侯，竊年思慕。若一旦除去神位，擯出祠庭，吹毛求異代之疵，投袂忿古人之惡，必使時情頓惑，竊議交興。景行高山，更奚瞻於往躅；英魂烈魄，將有恨於明時。

況伏陛下方厲軍威，將遏亂略，講求兵法，締構武祠，蓋所以勸激戎臣，資假陰助。忽使長廊虛邈，僅有可圖之形；中殿前空，不見配食之坐。似非允當，臣竊惑焉。深惟事貴得中，用資體要，若今之可以議古，恐來者亦能非今。願納臣微忠，特追明敕，乞下此疏，廷議其長。

不報。

乾德中，獻《擬製》二十編，擢為右拾遺。會修大內，上《五鳳樓賦》，人多傳誦之。五代以來，文體卑弱，周翰與高錫、柳開、範杲習尚淳古，齊名友善，當時有「高、梁、柳、範」之稱。初，太祖嘗識彥溫於軍中，石守信亦與彥溫舊故。一日，太祖語守信，將用周翰掌誥，守信微露其言，周翰遽上表謝。太祖怒，遂寢其命。

曆通判綿、眉二州，在眉州坐杖人至死，奪二官。起授太子左讚善大夫。開寶三年，遷右拾遺，監綾綿院，改左補闕兼知大理正事。會將郊祀，因上疏曰：「陛下再郊上帝，必覃赦宥。臣以天下至大，其中有慶澤所未及、節文所未該者，所宜推而廣之。方今賦稅年入至多，加以科變之物，名品非一，調發供輸，不無重困。且西蜀、淮南、荊、潭、廣、桂之地，皆以為王土。陛下誠能以三方所得之利，減諸道租賦之入，則庶乎均德澤而寬民力矣。」俄坐杖錦工過差，為其所訴。太祖甚怒，責之曰：「爾豈不知人之膚血與己無異，何乃遽為酷罰！」將杖之，周翰自言：「臣負天下才名，不當如是。」太祖乃解，止左授司農寺丞。逾年，為太子中允。

太平興國中，知蘇州。周翰善音律，喜蒱博，惟以飲戲為務。州有伶官錢氏，家數百人，日令百人供妓，每出，必以殽具自隨。郡務不治，以本官分司西京。逾月，授左讚善大夫，仍分司。俄除楚州團練副使。雍熙中，宰相李昉以其名聞，召為右補闕，賜緋魚，使江、淮提點茶鹽。

周翰以辭學為流輩所許，頻曆外任，不樂吏事。會翰林學士宋白等列奏其有史才，回下位，遂命兼史館修撰。會太宗親試貢士，周翰為考官，麵賜金紫，因語宰相，稱其有文，尋遷起居舍人。淳化五年，張佖建議復置左右史之職，乃命周翰與李宗諤分領之。周翰兼起居郎，因上言：「自今崇政、長春殿皇帝宣諭之言，侍臣諭列之事，望依舊中書修為時政記。其樞密院事涉機密，亦令本院編纂，每至月終送史館。自餘百司凡於對拜、除改、沿革、製置之事，悉條報本院，以備編錄。仍令郎與舍人分直崇政殿，以記言動，別為起居注，每月先進禦，後降付史館。」從之。起居注進禦，自周翰等始也。周翰蚤有時譽，久擯廢，及被除擢，尤洽時論。

會考課京朝官，有敢隱前犯者，皆除名為民。周翰被譴尤多，所上有司偶遺一事，當免。判館楊徽之率三館學士詣相府，以為周翰非故有規避，其實所犯頻繁，不能悉記，於是止罰金百斤。

先是，趙安易建議於西川鑄大鐵錢，以一當十，周翰上言：「古者貨、幣、錢三者兼用，若錢少於貨、幣，即鑄大錢，或當百，或當五十，蓋欲廣其錢而足用爾。今不若使蜀民貿易者，凡鐵錢一止作一錢用，官中市物即以兩錢當一。又西川患在少鹽，請於益州置榷院，入物交易，則公私通濟矣。」至道中，遷工部郎中。

真宗在儲宮，知其名，征之，時為左庶子，因令取其所為文章，周翰悉纂以獻，上答以書。及即位，未行慶，首擢為駕部郎中、知制誥，俄判史館、昭文館。咸平三年，召入翰林為學士，受詔與趙安易同修屬籍。唐末喪亂，籍譜罕存，無所取則，周翰創意為之，頗有倫貫。車駕幸澶淵，命判留司御史臺，周翰懇求扈從，從之。明年，授給事中，與宋白俱罷學士。大中祥符元年，遷工部侍郎。逾年，被疾卒，年八十一。真宗憫之，錄其子忠寶為大理評事，給奉終喪。

周翰性疏雋卞急，臨事過於嚴暴，故多曠敗。晚年才思稍減，書詔多不稱旨。有集五十卷及《續因話錄》。

朱昂，字舉之，其先京兆人，世家渼陂。唐天復末，徙家南陽。梁祖篡唐，父葆光與唐舊臣顏蕘、李濤數輩挈家南渡，寓潭州。每正旦夕至，必序立南嶽祠前，北望號慟，殆二十年。後濤北歸，葆光樂衡山之勝，遂往家焉。

昂少與熊若穀、鄧洵美同學。朱遵度好讀書，人號之為「朱萬卷」，目昂為「小萬卷」。昂嘗間行經廬陵，道遇異人，謂之曰：「中原不久當有真主平一天下，子仕至四品，安用南為？」遂北遊江、淮。時周世宗南征，韓令坤統兵至揚州，昂謁見，陳治亂方略，令坤奇之，署權知揚州揚子縣。適兵革之際，逃亡過半，昂便宜綏輯，復逋亡者七千餘家，令坤即表授本縣令。

宋初，為衡州錄事參軍，嘗讀陶潛《閑情賦》而慕之，因廣其辭曰：

維稟氣兮清濁，獨得意兮虛徐。耳何聰兮無瑱，衣何散兮無裾。務冥懷於得喪，寧勤體乎菑畬。將使同方姬、孔，抗跡孫、蘧。精騖廣漠，心遊太虛。傲朝曦兮南榮，溯夕飆兮北疏。非道之病，惟情之舒。

繇是含穎懷粹，凝和習懿。器奫淪兮幽憂，德芬馨兮周比。井無渫兮泉融，珠潛輝兮川媚。又何必陋雄之尚《玄》，笑奕之心醉，悲墨之素絲，歎展之下位？苟因時之明揚，乃斯文之不墜。

睇煙景兮飄飄，心懸旌兮搖搖。感朝榮而夕落，嗟響蛩而鳴蜩。姑藏器以有待，因寄物而長謠。願在首而為弁，束玄發而未衰。會名器之有得，與纓珥兮相宜。願在足而為舄，何坎險之罹憂。

欲效勤於豎亥，思追踵於浮丘。願在服而為袂，傳繒素而飾躬。異化緇之色涅，寧拭麵而道窮。願在目而為鑒，分妍醜於崇朝。驚青陽之難久，庶白首以見招。願在地而為簟，當暑溽而冰寒。

伊膚革之尚疚，胡寤寐以求安？願在觴而為醴，不亂德而溺真。體虛受之為器，革譎性以歸淳。願在握而為劍，每輔衽而保裾。殊鉛銛之效用，比硎刃而有餘。願在橐而為矢，美筈羽之斯全。

疇懋勳而錫晉，射窮壘而衄燕。願在體而為裘，托針縷以成功。非珍華而取飾，將被服而有容。願在軒而為篁，貫歲寒而不改。挺介節以自持，廓虛心而有待。

人之願兮實繁，我之心兮若此。蓄為誌兮璞藏，發為文兮霧委。既持瑾兮掌瑜，復擷蘭兮藝芷。始無言兮植杖，終俯首兮嗟髀。振襟兮自適，覿物兮解頤。雲無心兮遐舉，蘿倚幹兮叢滋。想陵谷之變地，況玄黃之易絲。人可汰而可鍛，己不磷而不緇。苟一鳴而驚人，何五鼎而勿飴？

已而擁膝清嘯，傾懷自寬。樞桑戶蓽兮差樂，鳩飛梭躍兮胡難。指夜蟾兮為伍，仰疏籟兮邀歡。何孫牧而伊耕？何巢箕而呂磻？滌我慮兮綠綺。清我眠兮琅玕。周旋兮有則，徙倚兮可觀。終卷舒兮自得，契休哉於《考槃》。

李昉知州事，暇日多召語，且以文為贄，昉深所嗟賞。曆宜城令。開寶中，拜太子洗馬、知蓬州，徙廣安軍。會渠州妖賊李仙眾萬人劫掠軍界，昂設策禽之。自餘果、合、渝、涪四州民連結為妖者，置不問，蜀民遂安。宰相薛居正稱其能，遷殿中丞、知泗州。

嘗作《隋河辭》，謂浚決之病民，遊觀之傷財，乃天意之所以亡隋也。使隋不興役費財以害其民，則安得有今日之利哉！

嘗聚淮水流屍三千，為塚瘞之。有戍卒謀亂，昂誅其首惡，凡支黨之詿誤者悉貰之。就遷監察御史、江南轉運副使。太平興國二年，知鄂州，加殿中侍御史，為峽路轉運副使，就改庫部員外郎，遷轉運使。端拱二年，以本官直秘閣，賜金紫。久之，出知復州，表求謝事，不許。遷水部郎中，復請老，召還，再直秘閣，尋兼越王府記室參軍。

直宗即位，遷秩司封郎中，俄知制誥，判史館，受詔編次三館秘閣書籍，既畢，加吏部。咸平二年，召入翰林為學士。逾年，拜章乞骸骨，召對，敦諭，請彌確，乃拜工部侍郎致仕。翌日，遣使就第賜器幣，給全奉，詔本府歲時存問，章奏聽附驛以聞。命其子正辭知公安縣，以便侍養，許歸江陵。舊制，致仕官止謝殿門外，昂特延見命坐，恩禮甚厚。令俟秋涼上道，遣中使賜宴於玉津園，兩製三館皆預，仍詔賦詩餞行，縉紳榮之。

昂前後所得奉賜，以三之一購奇書，以諷誦為樂。及是閑居，自稱退叟，著《資理論》三卷上之，詔以其書付史館。弟協以純謹著稱，仕至主客郎中、雍王府翊善。昂以書招之，協亦告老歸。兄弟皆眉壽，時人比漢之二疏。知府陳堯谘署其居曰東、西致政坊。昂於所居建二亭：曰知止，曰幽棲。頗好釋氏書。晚歲自為墓誌。景德四年卒，年八十三，門人諡曰正裕先生。詔加賻贈，錄其孫適出身。

昂好學，純厚有清節，澹於榮利，為洗馬十五年，不以屑意。居內署，非公事不至兩府。在王邸時，真宗居儲宮，知其素守，故每加褒進，然昂未嘗有所私請，進退存禮，士類多之。有集三十卷。子正彝、正辭並登進士第，正基虞部員外郎。

趙鄰幾，字亞之，鄆州須城人，家世為農。鄰幾少好學，能屬文，嘗作《禹別九州賦》，凡萬餘言，人多傳誦。

周顯德二年舉進士，解褐秘書省校書郎，曆許州、宋州從事。太平興國初，召為左讚善大夫、直史館，改宗正丞。四年，郭贄、宋白授中書舍人，告謝日交薦之，俄而鄰幾獻頌，上覽而嘉之，遷左補闕、知制誥，數月卒，年五十九。中使護葬。

鄰幾體貌尫弱，如不勝衣。為文浩博，慕徐、庾及王、楊、盧、駱之體，每構思，必斂衽危坐，成千言始下筆。屬對精切，致意縝密，時輩咸推服之。及掌誥命，頗繁富冗長，不達體要，無稱職之譽。

常欲追補唐武宗以來實錄，孜孜訪求遺事，殆廢寢食，會疾革，唯以書未成為恨。至淳化中，參知政事蘇易簡因言及鄰幾追補《唐實錄》事，鄰幾一子東之，以蔭補郎山主簿，部送軍糧詣北邊，沒焉，其家屬寄居睢陽。太宗遣直史館錢熙往取其書，得鄰幾所補《會昌以來日曆》二十六卷及文集三十四卷，所著《鯫子》一卷、《六帝年略》一卷、《史氏懋官志》五卷，並他書五十餘卷來上，皆塗竄之筆也。詔賜其家錢十萬。

時又有何承裕者，晉天福末擢進士第，有清才，好為歌詩，而嗜酒狂逸。初為中都主簿，桑維翰鎮兗州，知其直率，不責以吏事。累官至著作佐郎、直史館，出為盩厔、咸陽二縣令，醉則露首跨牛趨府，府尹王彥超以其名士而容之，然為治清而不煩，民頗安焉。每覽牒訴，必戲判以喻曲直，訴者多心伏引去。往往召豪吏接坐，引滿，吏因醉挾私白事，承裕悟之，笑曰：「此見罔也，當受杖。」杖訖，復召與飲。其無檢多類此。

開寶三年，自涇陽令入為監察御史，後曆侍御史，累知忠、萬、商三州，太平興國中卒。

鄭起，字孟隆，不知何許人。少遊京、洛間，佻薄無檢操。聞襄州雙泉寺僧能為黃金，往依焉，遂削髮為侍者。久之，知其誑耀，乃反初服。舉進士，時舉子多尚詩賦，惟起有文七軸，歌詩尤清麗。周廣順初，調補尉氏主簿，秩滿，以書幹宰相範質，薦為右拾遺、直史館。恭帝初，遷殿中侍御史。

乾德初，出掌泗州市征。刺史張延範檢校司徒，官吏呼以「太保」。起貧，常乘騾。一日，從延範出近郊送客，延範揖起曰：「請策馬令進。」起曰：「此騾也，不當過呼耳。」以譏延範，延範深銜之，密奏起嗜酒廢職。

初，顯德末，起見太祖握禁兵，有人望，乃上書範質，極言其事。又嘗遇太祖於路，橫絕前導而過，太祖亦弗之怒。及延範奏至，出為河西令。會蜀平，當徙遠官，起不欲往，乃炙烙其足，因是成疾而卒。

起負才倨傲，多所詆訐，數為群小窘辱，終亦不改。

時有郭昱者，好為古文，狹中詭僻。周顯德中登進士第，恥赴常選，獻書於宰相趙普，自比巢、由，朝議惡其矯激，故久不調。後復伺普，望塵自陳，普笑謂人曰：「今日甚榮，得巢、由拜於馬首。」開寶末，普出鎮河陽，昱詣薛居正上書，極言謗普，居正奏之，詔署襄州觀察推官。潘美鎮襄陽，討金陵，以昱隨軍。昱中夜被酒號叫，軍中皆驚，翌日，美遣還。歲餘，坐盜用官錢除名，因居襄陽，遊索樊、鄧間，雍熙中卒。

又有馬應者，薄有文藝，多服道士衣，自稱「 先生」。開寶初效元結《中興頌》作《勃興頌》，以述太祖下荊、湖之功，欲刊石於永州結《頌》之側，縣令惡其誇誕，不以聞。太平興國初，登第，授大理評事，坐事除名，羈旅積年。淳化中，以詩幹同年殿中丞牛景，景因奏上，太宗覽而嘉之，復授大理評事，未幾卒。

又有穎贄、董淳、劉從義善為文章，張翼、譚用之善為詩，張之翰善箋啟。贄拔萃登科，至太子中允。淳為工部員外郎、直史館，奉詔撰《孟昶紀事》。從義多藏書，嘗纘長安碑文為《遺風集》二十卷。餘皆官不達。

和峴，字晦仁，開封浚儀人。父凝，晉宰相、太子太傅、魯國公。峴生之年，適會凝入翰林、加金紫、知貢舉，凝喜曰：「我平生美事，三者並集，此子宜於我也。」因名之曰三美。七歲，以門蔭為左千牛備身，遷著作佐郎。漢乾祐初，加朝散階。十六，登朝為著作郎。丁父憂，服闋，拜太常丞。

建隆初，授太常博士，從祀南郊，讚導乘輿，進退閑雅。太祖謂近侍曰：「此誰氏之子，熟於讚相？」左右即以峴門閥對。俄拜刑部員外郎兼博士，仍判太常寺。

乾德元年十一月甲子，有事於南郊。丁丑冬至，有司復請祀昊天上帝，詔峴議其禮，峴以祭義戒於煩數，請罷之。二年，議孝明、孝惠二後神主祔於別廟，峴以舊禮有二後同廟之文，無各殿異室之說，今二後同祔別廟，亦宜共殿別室。孝明皇后嘗母儀天下，宜居上室。孝惠皇后止以追尊，當居次室。從之。三年春，初克夔州，以內衣庫使李光睿權知州，峴通判州事。代還，是歲十二月十四日戊戌臘，有司以七日辛卯蠟百神，峴獻議正之。四年，南郊，峴建議望燎位置爟火。

又嘗言：「依舊典，宗廟殿庭設宮縣三十六架，加鼓吹熊羆十二案，朝會登歌用五瑞，郊廟奠獻用四瑞，回仗至樓前奏《采茨之曲》，禦樓奏《隆安之曲》，各用樂章。」復舉唐故事，宗廟祭科處別設珍膳，用申孝享之意。又謂「《八佾》之舞以象文德武功，請用《玄德升聞》、《天下大定》二舞」。並從其議。事具《禮》、《樂志》。

先是，王樸、竇儼洞曉音樂，前代不協律呂者多所考正。樸、儼既沒，未有繼其職者。會太祖以雅樂聲高，詔峴講求其理，以均節之，自是八音和暢，上甚嘉之。語具《律志》。樂器中有叉手笛者，上意欲增入雅樂，峴即令樂工調品，以諧律呂，其執持之狀如拱揖然，請目曰「拱辰管」，詔備於樂府。

開寶初，遷司勳員外郎、權知泗州，判吏部南曹，曆夔、晉二州通判。九年，江南平，受詔采訪。太宗即位，遷主客郎中。太平興國二年，知兗州，改京東轉運使。

峴性苛刻鄙吝，好殖財，復輕侮人，嘗以官船載私貨販易規利。初為判官鄭同度論奏，既而彰信軍節度劉遇亦上言，按得實，坐削籍，配隸汝州。

六年，起為太常丞，分司西京，復階勳章服。端拱初，上躬耕籍田，峴奉留司賀表至闕下，因以其所著《奉常集》五卷、《秘閣集》二十卷、《注釋武成王廟讚》五卷奏禦，上甚嘉之，復授主客郎中，判太常寺兼禮儀院事。

是秋得暴疾，卒，年五十六。弟蒙。

蒙字顯仁，凝第四子也。生五六歲，凝教之誦古詩賦，一曆輒不忘。試令詠物為四句詩，頗有思致，凝歎賞而奇之，語峴曰：「此兒他日必以文章顯，吾老矣，不見，汝曹善保護之。」

太平興國八年擢進士第，釋褐霍丘主簿。雍熙初，知崇仁縣，就拜大理評事。江南轉運楊緘以其材幹奏，移知南昌縣。代還，刑部取為詳覆官，遷光祿寺丞。

先是，凝嘗取古今史傳聽訟斷獄、辨雪冤枉等事著為《疑獄集》，蒙因增益事類，分為三卷，表上之。俄獻所著文賦五十軸，召試中書，擢為太子中允。先是，馮起撰《御前登第三榜碑》以獻，上甚稱獎，命直史館。淳化初，蒙又撰《七榜題名記》，並補注凝所撰《古今孝悌集成》十卷以獻，遂以本官直集賢院，中謝日，賜緋魚。三年春，獻《觀燈賦》，詔付史館，遷右正言。

是歲，太宗親試貢士，蒙預考校，作歌以獻，上對宰相稱賞之，召問年幾何。時摹印《儒行篇》，以賜新及第人及三館、台省官，皆上表稱謝。上時禦便坐，出表以示宰相，而蒙洎尤稱上旨，因謂李昉曰：「蒙，宰相子，勤學自立，有文章，能荷堂構，如蒙者不可多得也。」遂以本官知制誥。不逾年，加水部員外郎、知理檢院。至道元年，賜金紫，與王旦同判吏部銓。是秋，晨起將朝，風眩暴作而卒，年四十五。上聞之驚歎，遣中使就家問疾狀，並恤其孤，賵賻加等。長子珙才十歲，即授大理評事。次子敫，補太廟齋郎。

蒙好修飾容儀，自五鼓張燈燭至辨色，冠帶方畢。雖幼能屬文，殊少警策。每草制，必精思討索而後成，拘於引類偶對，頗失典誥之體。上以其貴家子，能業文，甚寵待之，欲召入翰林，謂近臣曰：「蒙眸子毛毛然，胸中必不正，不可以居近侍也。」其命遂寢。

蒙弟嵲始為三班奉職，淳化中，獻文求試，上以故相之後，改授大理評事。

馮吉，字惟一，河南洛陽人。父道，周太師、中書令，追封瀛王。吉，晉天福初以父任秘書省校書郎，遷膳部、金部、職方員外郎，屯田、戶部、司勳郎中，累階金紫。周顯德中，遷太常少卿。

吉嗜學，善屬文，工草隸，議者以掌誥許之。然性滑稽無操行，每中書舍人缺，宰相即欲用吉，終以佻薄而止。

雅好琵琶，尤臻其妙，教坊供奉號名手者亦莫能及。父常戒令勿習，吉性所好，亦不能改。道欲辱之，因家宴，令吉奏琵琶為壽，賜以束帛，吉置於肩，左抱琵琶，按膝再拜如伶官狀，了無怍色，家人皆大笑。

及為少卿，頗不得意，以杯酒自娛。每朝士宴集，雖不召，亦常自至，酒酣即彈琵琶，彈罷賦詩，詩成起舞。時人愛其俊逸，謂之「三絕」。

宋初，受詔撰述《明憲皇太后諡議》，見稱於時。建隆四年卒，年四十五。


Chinese text: This work was published before January 1, 1923, and is in the
public domain worldwide because the author died at least 100 years ago.
