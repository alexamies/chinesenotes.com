　　紹聖元年春正月癸酉朔，群臣詣西上閣門進名奉慰。丙申，夏人來貢。辛丑，遣中書舍人呂希純等行河。罷河東大銅錢。

　　二月丁未，以戶部尚書李清臣爲中書侍郎，兵部尚書鄧潤甫爲尚書右丞。己酉，葬宣仁聖烈皇后于永厚陵。己未，祔神主於太廟。癸亥，減兩京、河陽、鄭州囚罪一等，民緣山陵役者蠲其賦。甲子，詔依章獻明肅皇后故事，罷避高遵惠諱。

　　三月壬申朔，日有食之。乙亥，呂大防罷。庚辰，詔大學合格上舍生推恩免省試，附科場春榜。乙酉，御集英殿策進士。丁亥，策武舉。戊子，以徐王顥爲太師，徙封冀王。癸巳，詔振京東、河北流民，貸以谷麥種，諭使還業，蠲是年租稅。丁酉，賜禮部奏名進士、諸科及第出身九百七十五人。蘇轍罷。

　　夏四月乙巳朔，阿里骨進獅子。丙午，以旱，詔恤刑。己酉，詔中外決獄。庚戌，詔有司具醫藥治京師民疾。壬子，蘇軾坐前掌制命語涉譏訕，落職知英州。癸丑，改元。白虹貫日。甲寅，以王安石配饗神宗廟庭。蔡確追復右正議大夫。戊午，復新城兩廂。庚申，減四京囚罪一等，杖以下釋之。壬戌，以資政殿學士章惇爲尚書左僕射兼門下侍郎。範純仁罷。丙寅，罷五路經、律、通禮科。丁卯，詔諸路復元豐免役法。戊辰，同修國史蔡卞請重修《神宗實錄》。

　　閏月壬申，復提舉常平官。癸酉，罷十科舉士法。甲申，以觀文殿學士安燾爲門下侍郎。丙戌，復義倉。丁亥，詔神宗隨龍人趙世長等遷秩、賜齎有差。戊子，詔在京諸司，所受傳宣中批，並候朝廷覆奏以行。乙未，西南張蕃遣人入貢。丙申，命左僕射章惇提舉修《神宗國史》。丁酉，詔添差徐州兵馬都監。

　　五月壬寅，罷修官制局。甲辰，罷進士習試詩賦，令專二經，立宏詞科。己酉，修國史曾布請以王安石《日錄》載之《神宗實錄》。太白晝見。辛亥，劉奉世罷。癸丑，詔中外學官，非制科、進士、上舍生入官者並罷。編類元祐群臣章疏及更改事條。甲寅，右正言張商英言先帝謂天地合祭非古，詔禮部、太常詳議以聞。乙丑，鄧潤甫卒。丁卯，嗣濮王宗暉薨。

　　六月甲戌，來之邵等疏蘇軾詆斥先朝，詔謫惠州。丙子，罷制置解鹽使。壬午，封高密郡王宗晟爲嗣濮王。癸未，以翰林學士承旨曾布同知樞密院事。甲申，除進士引用王安石《字說》之禁。

　　秋七月丁巳，以御史黃履、周秩、諫官張商英言，奪司馬光、呂公著贈諡，王岩叟贈官；貶呂大防爲秘書監，劉摯爲光祿卿，蘇轍爲少府監，並分司南京；梁燾提舉舒州靈仙觀。戊午，詔：「大臣朋黨，司馬光以下各輕重議罰，佈告天下。餘悉不問，議者亦勿復言。」八月丙戌，召輔臣觀稼後苑。日有五色雲。壬辰，應制科趙天啟以累上書狂妄黜。

　　九月癸卯，遣御史劉拯按河北水災，振饑民。丙午，御集英殿，策賢良方正能直言極諫科。庚戌，罷制科。罷廣惠倉。癸丑，令監司歲察守臣課績優者以聞。甲寅，知廣州唐義問坐棄渠陽砦，責授舒州團練副使。庚申，太白晝見。丁卯，詔京東西、河北振恤流民。戊辰，流星出紫微垣。

　　冬十月丙申，三佛齊遣使入貢。丁酉，河北流斷絕。

　　十一月己亥朔，復八路差官法。壬子，以冬無雪，決系囚。蔡確特追復觀文殿大學士。甲寅，開封男子呂安斥乘輿，當斬，貸之。丁己，詔河北振饑，諸路恤流亡，官吏有善狀、才能顯著者以聞。十二月辛未，申嚴銅錢出外界法。庚辰，命諸路祈雪。丙戌，滑州浮橋火。己丑，漳河決溢，浸洺、磁等州，令計置堙塞。甲午，范祖禹、趙彥若、黃庭堅坐史事責授散官，永、澧、黔州安置。是歲，京師疫，洛水溢，太原地震，河北水，發京東粟振之。

　　二年春正月甲辰，詔國史院增補先帝御集。丙午，立宏詞科。己未，遷奉太平興國寺三朝御容于天章閣。乙丑，殿前司奏獄空，詔賜緡錢。

　　二月乙亥，呂大防以監修史事貶秩，分司南京、安州居住。辛巳，出內庫錢帛二十萬助河北振饑。甲午，罷廣文館解額。

　　三月己亥，宗晟薨。己未，試宏詞黃符等五人各循一資。

　　夏四月戊辰，詔職事官罷帶職，朝請大夫以下勿分左右，易集賢院學士爲集賢殿修撰，直集賢院爲直秘閣，集賢校理爲秘閣校理。壬申，封華容郡王宗愈爲嗣濮王。詔許將等七人，不限資格，各舉才行堪備任使者二人。丁亥，詔依元豐條置律學博士二員。

　　五月乙巳，命蔡卞詳定國子監三學及外州州學制。乙卯，六月壬辰，禁京城士人輿轎。上皇太妃宮名曰聖瑞。

　　秋七月丙辰，詔大理寺復置右治獄，仍依元豐例添置官屬。

　　八月壬申，命彰信軍節度使宗景爲開府儀同三司，封濟陰郡王。甲申，宗愈薨。乙酉，錄趙普後希莊爲閣門祗候。

　　九月甲午，以安定郡王宗綽爲嗣濮王。壬寅，告遷神宗神御于景靈宮顯承殿。癸卯，詣景靈宮，行奉安禮。戊申，加上神宗諡曰紹天法古運德建功英文烈武欽仁聖孝皇帝。己酉，朝獻景靈宮。庚戌，朝饗太廟。辛亥，大饗明堂，赦天下。

　　冬十月甲子，鄭雍罷。癸酉，告遷宣仁聖烈皇后神御于景靈宮徽音殿。甲戌，詣宮行奉安禮。以吏部尚書許將爲尚書左丞，翰林學士蔡卞爲尚書右丞。辛巳，進封冀王顥爲楚王。辛卯。河南府地震。

　　十一月乙未，安燾罷知河南府。丙申，太白晝見。戊戌，範鍔自轉運使入對，言有捕盜功，乞賜章服。帝曰：「捕盜，常職也，何足言功？」黜知壽州。甲寅，梁惟簡除名、全州安置。丙辰，贈蔡確爲太師，賜諡忠懷。十二月乙丑，復置監察御史三人，分領六察，不言事。令翰林學士蔡京、御史中丞黃履各舉御史二人。壬申，白虹貫日。戊子，詔如元豐例，孟月朝獻景靈宮。是歲，蘇州夏、秋地震。桂陽監慶雲見。出宮女九十一人。交阯、三佛齊、韋蕃、阿里骨入貢。

　　三年春正月庚子，韓忠彥罷知真定府。甲辰，朝獻景靈宮，遍詣諸殿，如元豐禮。庚戌，引見蕃官包順、包誠等，賜齎有差。詔鞫獄非本章所指而蔓求他罪者，論如律。乙卯，詔戶部尚書勿領右曹。戊午，詔罷合祭，間因大禮之歲，夏至日躬祭地祇於北郊。

　　二月癸亥，出元豐庫緡錢四百萬於陝西、河東糴邊儲。辛未，復元豐《恤孤幼令》。癸酉，罷富弼配饗神宗廟庭。癸未，詔封濮王子未王者三人：宗楚爲南陽郡王，宗祐爲景城郡王，並開府儀同三司；宗漢爲東陽郡王。乙酉，宗綽薨。丙戌，詔三歲一取旨，遣郎官、御史按察監司職事。丁亥，夏人寇義合砦。

　　三月壬辰，以禁中屢火，罷春宴及幸池苑，不御垂拱殿三日。癸巳，夏人圍塞門砦。丁酉，尚書省火。戊午，劍南東川地震。己亥，封宗楚爲嗣濮王。辛亥，封大寧郡王佖爲申王，遂甯郡王佶爲端王。丁巳，幸申王、端王府。

　　夏四月辛酉，罷宣徽使。丙子，詔自今景靈宮四孟朝獻，分爲二日。

　　五月壬子，太白晝見。丙辰，錄囚。

　　六月癸亥，令真定立趙普廟。乙酉，立北郊齋宮於瑞聖園。

　　秋七月庚戌，依元豐職事官以行、守、試三等定祿秩。罷元祐所增聚義錢。甲寅，令熙河立王韶廟。

　　八月辛酉，夏人寇寧順砦。壬戌，日上有五色暈，下有五色氣。己卯，復置檢法官。庚辰，以范祖禹、劉安世在元祐中構造誣謗，祖禹責授昭州別駕、賀州安置，安世新州別駕、英州安置。

　　九月己亥，邈川首領阿里骨卒。己酉，滁、沂二州地震。壬子，楚王顥薨。乙卯，廢皇后孟氏爲華陽教主、玉清妙靜仙師，賜名沖真。

　　冬十月丁巳朔，以楚王薨，罷文德殿視朝。壬戌，夏人寇鄜、延，陷金明砦。戊辰，詔被邊諸路相度城砦要害，增嚴守備。辛未，西南方雷聲，雨雹。癸酉，鐘傳言築汝遮，詔以爲安西城。

　　十一月丁未，章惇上《神宗實錄》。庚戌，宴修實錄官。十二月辛酉，宗景坐以立妾罔上，罷開府儀同三司、判大宗正司事。癸酉，置施州鑄錢廣積監。甲戌，蔡京上《新修大學敕令式》、《詳定重修敕令》。遺棄饑貧小兒三歲以下，聽收養爲真子孫。是歲，於闐、大食、龜茲師王國、西南蕃龍氏、羅氏入貢。宗室子授官者四十六人。

　　四年春正月丙戌朔，不受朝。群臣及遼使詣東上閣門拜表賀。班內外學制。庚寅，以阿里骨子瞎征襲河西軍節度使、邈川首領。甲午，涇原路鈐轄王文振敗夏人於沒煙峽。庚戌，李清臣罷。

　　二月乙未，以三省言，追貶呂公著爲建武軍節度副使，司馬光爲清遠軍節度副使，王岩叟爲雷州別駕，奪趙瞻、傅堯俞贈諡，追韓維致仕及孫固、范百祿、胡宗愈遺表恩。詔江、淮巡檢依舊法招置土兵。癸亥，于闐來貢，黑汗王攻夏人三州，遣其子以聞。丙寅，夏人寇綏德城。庚午，詔國信使毋得以非例之物遺人使，仍著條禁。癸酉，詔申王佖、端王佶歲賜錢各六千五百緡。丙子，進神宗婉儀宋氏爲賢妃。己卯，復元豐榷茶法。庚辰，罷《春秋》科。癸未，以三省言，追貶呂大防爲舒州團練副使，劉摯爲鼎州團練副使，蘇轍爲化州別駕，梁燾爲雷州別駕，範純仁爲武安軍節度副使，安置於循、新、雷、化、永五州；劉奉世爲光祿少卿、分司南京；黜韓維以下三十人輕重有差。甲申，降文彥博爲太子少保。

　　閏月丙戌朔，張天說坐上書詆訕先朝處死。壬寅，以曾布知樞密院事，許將爲中書侍郎，蔡卞爲尚書左丞，吏部尚書黃履爲尚書右丞，翰林學士林希同知樞密院事。癸卯，大雨雹。甲辰，蘇軾責授瓊州別駕，移昌化軍安置。范祖禹移賓州安置，劉安世移高州安置，己酉，御集英殿策進士。庚戌，策武舉。

　　三月壬戌，夏人犯麟州神堂堡，出兵討之，及進築胡山砦。癸亥，賜禮部奏名進士、諸科及第出身六百九人。甲子，詔武舉謝師古等以遠人賜帛，李惟岳以高年賜帛。丁卯，詔瀘南安撫司、南平軍毋擅誘楊光榮獻納播州疆土。庚午，夏人大至葭盧城下，知石州張構等擊走之。甲戌，幸金明池。丙子，剋胡山新砦成，賜名平羌砦。辛巳，西上閣門使折克行破夏人于長波川，斬首二千餘級，獲牛馬倍之。壬午，命官編類司馬光等改廢法度論奏事狀。

　　夏四月丁亥，令諸獄置氣樓涼窗，設漿飲薦席，杻械五日一浣，系囚以時沐浴，遇寒給薪炭。甲午，熙河築金城關。丙申，詔發解省試添策一道。丁酉，進編臣僚章疏一百四十三帙。己亥，呂大防卒於虔州。庚子，知保安軍李沂伐夏國，破洪州。壬寅，環慶鈐轄張存入鹽州，俘戮甚衆，及還，夏人追襲之，復多亡失。甲辰，置克戎砦、平夏城，置靈平砦。丁未，以西邊板築有勞，曲赦陝西、河東路。追貶王珪爲萬安軍司戶參軍。己酉，復文德殿侍從轉對。

　　五月丁巳，文彥博薨。辛酉，以皇太妃服藥及亢旱，決四京囚。壬戌，詔陝西添置蕃落馬軍十指揮。丁卯，廢衛州淇水第二馬監、潁昌府單鎮馬監。辛未，韓縝薨。丁丑，貶韓維爲崇信軍節度副使。

　　六月癸未朔，日明食之。丁亥，太白犯太微垣。戊子，宗楚薨。丙申，詔翰林學士、吏部尚書各舉監察御史二人。丁酉，環慶路安疆砦成，詔防托蕃漢官賜帛有差。甲辰，熙河進築青石峽畢工，賜名西平。乙巳，保寧軍觀察留後宗漢爲開府儀同三司，徙封安康郡王。己酉，太原地震。太白晝見。

　　秋七月壬子朔，太白晝見。

　　八月乙酉，封湖州觀察使世開爲安定郡王。丙戌，鄜延將王湣復宥州。戊戌，封宗祐爲嗣濮王。築威戎城。己酉，彗出西方。

　　九月壬子，以星變，避殿減膳，罷秋宴，詔公卿悉心修政，以輔不逮，求中外直言。乙卯，赦天下，出元豐庫緡錢四百萬付陝西廣糴，詔歸明人未給田者舍以官舍。戊辰，彗滅。癸酉，謁中太一宮爲民祈福。丙子，御殿復膳。命宗景爲開府儀同三司。己卯，封婉儀劉氏爲賢妃。

　　冬十月戊戌，宗景薨。壬寅，廢安國、安陽淇水監及洛陽原武監。

　　十一月丁卯，詔諫議大夫以上各舉監察御史一人。癸酉，貶劉奉世爲隰州團練副使、郴州安置。丁丑，詔放歸田里程頤涪州編管。十二月癸未，劉摯卒。甲申，曲宴遼使於垂拱殿。乙酉，侍御史董敦逸坐奏對不實，貶秩、知興國軍。是歲，兩浙旱饑，詔行荒政，移粟振貸。出宮女二十四人。宣城民妻一產四男子。于闐、西南蕃羅氏入貢。播州夷楊光榮等內附。戶部主戶一千三百六萬八千七百四十一，丁三千三十四萬四千二百七十四；客戶六百三十六萬六千八百二十九，丁三百六萬七千三百三十二。大辟三千一百九十二人。

　　元符元年春正月庚戌朔，不視朝。丙寅，咸陽民段義得玉印一紐。甲戌，幸瑞聖園，觀北郊齋宮。

　　二月丙戌，白虹貫日。庚寅，詔建五王外第。壬辰，復罷翰林侍讀、侍講學士。丁酉，宗祐薨。戊申，知蘭州王舜臣討夏人於塞外。築興平城。

　　三月壬子，令三省、樞密吏三歲一試刑法。甲寅，開楚州通漣河。丙辰，米脂砦成。丁巳，五王外第成，賜名懿親宅。戊午，封宗漢爲嗣濮王。殺朱崖流人陳衍。壬戌，申王佖、端王佶並爲司空。令太常寺與閣門修定刈麥儀。乙丑，詔翰林學士承旨蔡京等辯驗段義所獻玉璽，定議以聞。戊辰，吏部郎中方澤等坐私謁後族宴聚，罰金補外。庚午，幸申王府。辛未，幸端王府。甲戌，進封咸甯郡王俁爲莘王，普甯郡王似爲簡王，祁國公偲爲永甯郡王。丙子，築熙河通會關。

　　夏四月庚辰，世開薨。甲申，幸睿成宮及莘王、簡王府。丙戌，章惇等進《神宗帝紀》。梁燾卒於化州。壬辰，林希罷。丙申，建顯謨閣，藏《神宗御集》。庚子，幸睿成宮。壬寅，學士院上《寶璽》、《靈光》、《翔鶴》樂章。癸卯，詔學官增習兩經。丁未，曾布上《刪修軍馬敕例》。

　　五月戊申朔，御大慶殿，受天授傳國受命寶，行朝會禮。己酉，班德音於天下，減囚罪一等，徒以下釋之。癸丑，受寶，恭謝景靈宮。戊午，宴紫宸殿。庚申，詔獻寶人段義爲右班殿直，賜絹二百匹。

　　六月戊寅朔，改元。丙戌，遣官分詣鄜延、涇原、河東、熙河按驗所築城砦。甲午，蔡京等上《常平免役敕令》。

　　秋七月乙卯，詔增置大府丞一員。乙丑，敕大禮五使自今並差執政官，定爲令。丁卯，令學官試《三經》。庚午，詔范祖禹移化州安置，劉安世梅州安置，王岩叟、朱光庭諸子並勒停不敘。壬申，京師地震。

　　八月丙子朔，熙河蘭岷路復爲熙河蘭會路。庚辰，詔自今三省、樞密院進擬在京文臣、開封推判官、武臣橫班使副及諸路監司、帥守，並取旨召對。丁亥，詔侍從中書舍人以上各舉所知二人，權侍郎以上舉一人，仍指言所堪職任。

　　九月丁未，以霖雨，罷秋宴。庚戌，秦觀除名，移雷州編管。癸亥，賜王安石第于京師。冬十月乙未，詔武官試換文資。丁酉，以河北、京東河溢，遣官振恤。乙亥，夏人寇平夏城。癸卯，附馬都尉張敦禮坐元祐初上疏譽司馬光，奪留後，授環衛官。

　　十一月壬戌，朝獻景靈宮。癸亥，朝饗太廟。甲子，祀昊天上帝於圜丘，赦天下。是歲，澶州河溢，振恤河北、京東被水者。真定府、祁州野蠶成繭。涇原路禽夏國統軍嵬名阿埋等，高麗、瞎征、西南蕃張氏、羅氏、程氏入貢。西蕃首領李訛𠼪、巴詘支、呂承信等內附。

　　二年春正月甲辰朔，御大慶殿，以雪罷朝，群臣及遼使詣東上閣門拜表賀。群臣又詣內東門，賀如儀。丁卯，出內金帛二百萬，備陝西邊儲。

　　二月甲戌朔，令監司舉本路學行優異者各二人。韋蕃入貢。己卯，詔許高麗國王遣士賓貢。辛巳，增置神臂弓，詔自今應被旨舉官，所舉不當，具舉主姓名以聞。甲申，夏人以國母卒，遣使告哀，且謝罪，卻其使不納。戊子，鄜延鈐轄劉安敗夏人於神堆。甲午，大食入貢。乙未，詔吏部：守令課績，從御史台考察，黜其不實者。

　　三月丙辰，遼人遣簽書樞密院事蕭德崇來爲夏人請緩師，仍獻玉帶。築環慶路定邊城。丁巳，秦鳳經略司言吳名革率部族、孳畜歸順。詔名革補內殿承制，首領李𠼪補右侍禁，及賜錢帛有差。庚申，知府州折克行獲夏國鈐轄令王皆保。乙丑，祈雨。己巳，莘王俁爲司空。

　　夏四月庚辰，幸莘王府。令廣西提點刑獄司兼領鹽事。丙戌，築鄜延、河東路暖泉、烏龍砦。丁亥，以旱，減四京囚罪一等，杖以下釋之。辛卯，詔鞫獄，徒以上須結案及錄審覆奏，然後斷遣，不如令者坐之。癸巳，封永嘉郡王偲爲睦王。遣中書舍人郭知章報聘於遼。丁酉，築威羌城。

　　五月甲辰，太白晝見。庚戌，築鄜延路金湯城。癸亥，奉遷真宗神御于萬壽觀延聖殿。曲赦陝西、河東路，減囚罪一等，流以下釋之。建西安州及天都等砦。乙丑，進章惇官五等，曾布三等，許將、蔡卞、黃履皆二等。辛未，詔莘王俁、睦王偲母進封婕妤。

　　六月庚辰，賜蘭、會州新砦名會川城。甲午，賜環慶路之字平曰清平關。戊戌，築定邊、白豹城訖工，閣門使張存等轉官、賜金帛有差。

　　秋七月乙巳，盛暑，中外決系囚。丁未，放在京工役。庚戌，河北河漲，沒民田廬，遣官振之。甲子，知環州種朴獲夏國監軍訛勃囉。丙寅，洮西安撫使王贍復邈川城，西蕃首領欽彪阿成以城降。

　　八月癸酉，章惇等進《新修敕令式》。惇讀於帝前，其間有元豐所無而用元祐敕令修立者，帝曰：「元祐亦有可取乎？」惇等對曰：「取其善者。」甲戌，太原地震。戊寅，皇子生。辛巳，降德音于諸路：減囚罪一等，流以下釋之。乙酉，賜熙河路緡錢百萬撫納部族。丁亥，復修會州。癸巳，太白晝見。瞎征降。甲午，建葭蘆戍爲晉寧軍。丙申，保寧軍節度呂惠卿特授檢校司空。

　　九月庚子朔，夏人來謝罪。癸卯，命御史點檢三省、樞密院，並依元豐舊制。甲辰，幸儲祥宮。乙巳，幸醴泉觀。丁未，立賢妃劉氏爲皇后。己未，青唐酋隴拶以城降。壬戌，雨，罷秋宴。甲子，右正言鄒浩論劉氏不當立，特除名勒停、新州羈管。丙寅，御文德殿冊皇后。閏月癸酉，置律學博士員。詔詳議廟制。以青唐爲鄯州、隴右節度。邈川爲湟州，宗哥城爲龍支城，俱隸隴右。戊寅，以廓州爲寧砦城。丙戌，果州團練使仲忽進古方鼎，志曰「魯公作文王尊彝」。甲午，熒惑犯太微垣左執法。己未，越王茂薨。

　　冬十月壬子，詔河北大名二十二州軍置馬步軍指揮，以廣威、保捷爲名。甲寅，日有食之，既。

　　十一月丁亥，詔綏德城爲綏德軍。壬辰，詔河北黃河退灘地聽民耕墾，免租稅三年。乙未，詔諸州置教授者，依太學三舍法考選生徒升補。是月，河中猗氏縣民妻一產四男子。

　　三年春正月辛未，帝有疾，不視朝。丁丑，奉安太宗皇帝御容于景靈宮大定殿。戊寅，大赦天下，蠲民租。己卯，帝崩。皇太后諭遺制，立弟端王即位於柩前，皇太后權同處分軍國事。

　　四月己未，上諡曰欽文睿武昭孝皇帝，廟號曰哲宗。七月丁卯，以諡號冊寶奏告天地、宗廟、社稷。八月壬寅，葬於永泰陵。癸亥，祔太廟。崇寧三年七月，加諡曰憲元繼道世德揚功欽文睿武齊聖昭孝皇帝。政和三年，改諡憲元繼道顯德定功欽文睿武齊聖昭孝皇帝。

　　贊曰：折宗以沖幼踐阼，宣仁同政。初年召用馬、呂諸賢，罷青苗，復常平，登俊良，辟言路，天下人心，翕然向治。而元祐之政，庶幾仁宗。奈何熙、豐舊奸枿去未盡，已而媒蘖復用，卒假紹述之言，務反前政，報復善良，馴致黨籍禍興，君子盡斥，而宋政益敝矣。籲，可惜哉！


Chinese text: This work was published before January 1, 1923, and is in the
public domain worldwide because the author died at least 100 years ago.
