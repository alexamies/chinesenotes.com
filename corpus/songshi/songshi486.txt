夏國下
　　秉常，毅宗之長子，母曰恭肅章憲皇后梁氏。治平四年冬即位，時年七歲，梁太后攝政。

　　熙甯元年三月，遣新河北轉運使、刑部郎中薛宗道等來告哀，神宗問殺楊定事，宗道言殺人者先已執送之矣，乃賜詔慰之。並諭令上大首領數人姓名，當爵祿之，俟崇貴至，即行冊禮。及崇貴至，雲定奉使諒祚，常拜稱臣，且許以歸沿邊熟戶，諒祚遺之寶劍、寶鑒及金銀物。初，定之歸，上其劍、鑒而匿其金銀，言諒祚可刺，帝喜，遂擢知保安。既而夏人失綏州，以爲定賣己，故殺之。至是事露，帝薄崇貴等罪而削定官，沒其田宅萬計。

　　二年二月，遣河南監牧使劉航等冊秉常爲夏國主。三月，夏人入秦州，陷劉溝堡，殺範願。既而進誓表，乞班誓詔，及請以安遠、塞門二砦易綏州。初，朝議欲官爵夏之首領，計分其勢，郭逵以爲彼必不受詔，且彼既恭順，宜布以大信，不當誘之以利。秉常果不奉詔，遣都羅重進來言曰：「上方以孝治天下，奈何反教小國之臣叛其君哉！」于是前議遂罷。乃賜誓詔，而綏州待得二砦乃還。夏主受冊而二砦不歸，且欲先得綏州，遣罔萌訛以誓詔來言。及趙高往交地，萌訛對以朝廷本欲得二砦，地界非所約。高曰：「若然，安遠、塞門二牆墟耳，安用之！」遂罷，詔城綏州。八月，表請去漢儀，復用蕃禮，從之。十月，遣使來謝封冊。

　　三年五月，夏人號十萬，築鬧訛堡。知慶州李復圭合蕃、漢兵才三千，逼遣偏將李信、劉甫、種詠等出戰，信等訴以衆寡不敵，復圭威以節制，親畫陣圖方略授之，兵進，遂大敗。復圭懼，欲自解，即執信等而取其圖略，命州官李昭用劾以故違節制，詠庾死獄中，斬信、甫，配流郭貴。復出兵邛州堡，夜入欄浪、和市，掠老幼數百；又襲金湯，而夏人已去，惟殺其老幼一二百人，以功告捷，而邊怨大起矣。八月，夏人遂大舉入環慶，攻大順城、柔遠砦、荔原堡、淮安鎮、東谷西穀二砦、業樂鎮。兵多者號二十萬，少者不下一二萬，屯榆林，距慶州四十里，遊騎至城下，九日乃退。鈐轄郭慶、高敏、魏慶宗、秦勃等死之。

　　四年正月，種諤謀取橫山，領兵先城囉兀，進築永樂川、賞逋嶺二砦。分遣都監趙璞、燕達築撫寧故城，及分荒堆三泉、吐渾川、開光嶺、葭蘆川四砦與河東路修築，各相去四十餘里。二月，夏人來攻順寧砦，復圍撫寧，折繼世、高永能等擁兵駐細浮圖，去撫寧咫尺，囉兀兵勢尚完。種諤在綏德節制諸軍，聞夏人至，茫然失措，欲作書召燕達，戰怖不能下筆，顧轉運判官李南公涕泗不已。于是新築諸堡悉陷，將士千餘人皆沒。初，朝議以諤新築囉兀城，去綏德百餘里，偏梁險狹，難于饋餉，且城中無井泉，遣李評、張景憲往視之，未至而撫寧陷，遂詔棄囉兀城。五月，燕達以戍卒輜重歸自囉兀，爲夏人邀擊，達多失亡。九月，夏遣使入貢，且以二砦易綏州，乞如舊約，詔不允。

　　五年正月，夏鈐轄結勝爲麟州步將王文郁戰降，授供奉官。久之，謀竄歸，事覺，詔聽其去。六月，夏人還荔原堡逃背熟戶嵬通等七十八人。閏七月，遣部將景思立、王存以涇原兵出南路，王韶由東谷徑趨武勝，未至十餘里，逢夏人戰，遂至其城，瞎藥棄城夜遁，大首領曲撒四王阿南珂出奔，乃城武勝。十二月，遣使進馬贖《大藏經》，詔賜之而還其馬。

　　八年三月，夏人以索蕃、漢部盜人畜投南界者，牒熙河經略司請高太尉赴三岔堡會議，牒稱大安二年。乃詔鄜延經略司，令牒宥州問妄稱年號，且牒非其地分邊臣會議，皆違越生事，是必夏主不知，請問之。夏人進奉山陵後期，詔令先至永厚陵設祭後至闕奉慰。帝謂輔臣曰：「元昊昔僭號，遣使上表稱臣，其辭猶遜。朝廷不先詰其所以然而遽絕之，縱邊民蕃部討虜，故元昊嘗自謂爲諸羌所立不得辭，朝廷不得命，不得已而變。西師亟戰輒敗，天下騷然，仁宗悔之。當元昊僭書來，獨諫官吳育謂難以中國叛臣處之，或可稍易以名號，議者皆以爲不然，卒困中原，而後歲賜，封冊爲夏國主，良可惜哉！」

　　元豐二年六月，夏人自滿堂川入大會平，殺防田人馬，兵官李浦等逼逐出塞。九月，綏德把截楊永慶聲徼循邊而掩取蕃部首級，詐言斬犯邊人，詔毀永慶出身文字，送西京編管。

　　四年四月，有李將軍清者，本秦人，說秉常以河南地歸宋，國母知之，遂誅清而奪秉常政。鄜延總管種諤乃疏秉常遇弑，國內亂，宜興師問罪，此千載一時之會。帝然之，遂遣王中正往鄜延、環慶，稱詔募禁兵，從者將之。詔熙河李憲等，以秉常見囚，大舉征夏；及詔諭夏國嵬名諸部首領，能拔身自歸及相率共誅國仇，當崇其爵賞，敢有違拒者誅九族。八月，中正及諤言涇原、環慶會兵取靈州，復討興州，麟府、鄜延先會夏州，取懷州渡會興州。憲總七軍及董氈兵三萬，至新市城，遇夏人，戰敗之。王中正出麟州，禡辭自言代皇帝親征，提兵六萬，才行數里，即奏已入夏境，屯白草平九日不進。環慶經略使高遵裕將步騎八萬七千、涇原總管劉昌祚將卒五萬出慶州，諤將鄜延及畿內兵九萬三千出綏德城。九月，諤圍米脂，夏人來救，戰于無定川，大破之，斬首五千級。十月，遂克米脂，降守將令分訛遇，進攻石州。中正以河東軍渡無定河，循水北行，地皆沙濕，士馬多陷沒，遂繼諤趨夏州，而民皆潰，軍無所得。遵裕至清遠軍，攻靈州，夏人決黃河灌營，復抄絕餉道，士卒凍溺死，余兵才萬三千人，遂歸。夏人追戰，將官俞平死之。中正至宥州奈王井，糧盡，士卒死亡者已二萬，乃引軍還。諤兵無食，會大雪死，遂潰，入塞者才三萬人。昌祚遇夏人于磨臍隘，夏之拒者二三萬人，昌祚乃分兵渡葫蘆河，奪其隘，與統軍國母弟梁大王戰，遂大破之。憲營于天都山下，焚夏之南牟內殿並其館庫，追襲其統軍仁多㖫丁，敗之，擒百人，遂班師。涇原總兵侍禁魯福、彭孫護饋餉至鳴沙川，與夏人三戰，敗績。初，夏人聞宋大舉，梁太后問策于廷，諸將少者盡請戰，一老將獨曰：「不須拒之，但堅壁清野，縱其深入，聚勁兵于靈、夏而遣輕騎抄絕其饋運，大兵無食，可不戰而困也。」梁後從之，宋師卒無功。

　　五年正月，遼使涿州遺書云：「夏國來稱，宋兵起無名，不測事端。」神宗報以「夏國主受宋封爵，昨邊臣言，秉常見爲母黨囚辱，比令移問事端，其同惡不報。繼又引兵數萬侵犯我邊界，義當有征。今彼以屢遭敗衄，故遣使詭情陳露，意在間貳，想彼必以悉察。」夏人聞此，遂不至。五月，沈括請城古烏延城以包橫山，使夏人不得絕沙漠。遂遣給事中徐禧、內侍押班李舜舉往議。禧復請于銀、夏、宥之界築永樂城。永樂依山無水泉，獨種諤極言不可，禧率諸將竟城之，賜名銀川砦；禧等還米脂，以兵萬人屬曲珍守之。永樂接宥州，附橫山，夏人必爭之地。禧等既城去，九日，夏人來攻，珍使報禧，乃挾李舜舉來援，而夏兵至者號三十萬，禧登城西望，不見其際，宋軍始懼。翌日，夏兵漸逼，禧乃以七萬陣城下，坐譙門，執黃旗令衆曰：「視吾旗進止！」夏人縱鐵騎渡河，或曰：「此號'鐵鷂子'，當其半濟擊之，乃可有逞，得地則其鋒不可當也。」禧不聽。鐵騎既濟，震盪衝突，大兵從之，禧師敗績。將校寇偉、李思古、高世才、夏儼、程博古及使臣十餘輩、士卒八百餘人盡沒。詔李憲、張世矩往援，及令括遣人與約退軍，當還永樂地。夏人進侵，及縣門，潰歸城者，決水砦爲道以登，夏人因之，奔歸于城者三萬人皆沒。夏兵圍之者厚數里，游騎掠米脂。將士晝夜血戰，城中乏水已數日，鑿井不得泉，渴死者大半，括等援兵及饋運皆爲夏大兵所隔。夏人呼珍來講和，呂整、景思義相繼而行，夏人髡思義囚之，而城圍者已浹旬矣。夜半，夏兵環城急攻，城遂陷。高永能戰沒，禧、舜舉、運使李稷皆死于亂兵，惟曲珍、王湛、李浦、呂整裸跣走免，蕃部指揮馬貴獨誓死持刀殺數十人而沒。是役也，死者將校數百人，士卒、役夫二十余萬，夏人乃耀兵米脂城下而還。宋自熙寧用兵以來，凡得葭蘆、吳保、義合、米脂、浮圖、塞門六堡，而靈州、永樂之役，官軍、熟羌、義保死者六十萬人，錢、粟、銀、絹以萬數者不可勝計。帝臨朝痛悼，而夏人亦困弊。夏西南都統、昴星嵬名濟乃移書劉昌祚曰：

　　中國者，禮樂之所存，恩信之所出，動止猷爲，必適于正。若乃聽誣受間，肆詐窮兵，侵人之土疆，殘人之黎庶，是乖中國之體，爲外邦之羞。昨者朝廷暴興甲兵，大窮侵討，蓋天子與邊臣之議，爲夏國方守先誓，宜出不虞，五路進兵，一舉可定。故去年有靈州之役，今秋有永樂之戰，然較其勝負，與前日之議，爲何如哉！

　　朝廷于夏國，非不經營之，五路進討之策，諸邊肆撓之謀，皆嘗用之矣。知徼幸之無成，故終于樂天事小之道。況夏國提封一萬里，帶甲數十萬，南有于闐作我歡鄰，北有大燕爲我強援，若乘間伺便，角力競鬥，雖十年豈得休哉！即念天民無辜，受此塗炭之苦，國主自見伐之後，夙夜思念，爲自祖宗之世，事中國之禮無或虧，貢聘不敢怠，而邊吏幸功，上聰致惑，祖宗之盟既阻，君臣之分不交，存亡之機，發不旋踵，朝廷豈不恤哉！

　　至于魯國之憂，不在顓臾，隋室之變，生于楊感。此皆明公得于胸中，不待言而後喻。今天下倒垂之望，正在英才，何不進讜言，辟邪議，使朝廷與夏國歡好如初，生民重見太平，豈獨夏國之幸，乃天下之幸也。

　　昌祚上其書，帝喻答之。

　　六年二月，夏人大舉圍蘭州，已奪西關門，鈐轄王文鬱集死士七百，夜縋城而下，持短兵突營，遂拔去。五月，復來，圍九日，大戰，侍禁韋禁死之，乃解去。閏六月，遣使謨個、咩迷乞遇來貢，表曰：「夏國累得西蕃木征王子書，稱南朝與夏國交戰歲久，生靈荼毒，欲擬通和。緣夏國先曾請所侵疆土，不從；以此未便輕許。西蕃再遣使散入昌郡、丹星等到國，稱南朝語言計會，但當遣使齎表，自令引赴南朝。切念臣自曆世以來，貢奉朝廷，無所虧怠，至于近歲尤甚歡和。不意憸人誣間，朝廷特起大兵，侵奪疆土城砦，因茲構怨，歲致交兵。今乞朝廷示以大義，特還所侵，倘垂開納，別效忠勤。」乃賜詔曰：「頃以權強，敢行廢辱，朕用震驚，令邊臣往問，匿而不報，王師徂征，蓋討有罪。今遣使造庭，辭禮恭順，仍聞國政悉復故常，益用嘉納。已戒邊吏毋輒出兵，爾亦其守先盟。」遂詔陝西、河東經略司，其新復城砦，徼循毋出三二里，夏之歲賜如舊。

　　七年正月，圍蘭州，李憲戰卻之。六月，攻德順軍，巡檢王友戰死。九月，圍定西城，燒龕穀族帳，遂以十月至靜邊，鈐轄彭孫敗之，殺其首領仁多㖫丁。十二月攻清遠，隊將白玉、李貴死之。

　　八年三月，神宗崩，賜以遺留物。夏人攻葭蘆，供奉王英戰死。七月，遣使丁拿嵬名謨鐸、副使呂則陳聿精等來奠慰。十月，遣芭良、嵬名濟、賴升聶、張聿正進助山陵禮物。夏國主母梁氏薨，訃至，以朝散郎、邢部郎中杜紘充祭奠使，東頭供奉官、閣門祗候王有言充吊慰使。夏以主母遺留物來進。

　　元祐元年二月，始遣使入貢。五月，遣鼎利、罔豫章來賀哲宗即位。六月，復遣訛囉聿來求所侵蘭州、米脂等五砦。使未至，蘇轍兩疏請因其請地而與之。司馬光言：「此邊鄙安危之機，不可不察。靈夏之役，本由我起，新開數砦，皆是彼田，今既許其內附，豈宜靳而不與？彼必曰：'新天子即位，我卑辭厚禮以事中國，庶幾歸我侵疆，今猶不許，則是恭順無益，不若以武力取之。'小則上書悖慢，大則攻陷新城。當此之時，不得已而與之，其爲國家之恥，無乃甚于今日乎？群臣猶有見小忘大，守近遺遠，惜此無用之地，使兵連不解，爲國家之憂。願決聖心，爲兆民計。」時異議者衆，唯文彥博與光合，遂從之。秋七月乙丑，秉常殂，時年二十六。在位二十年，改元乾道二年，天賜禮盛國慶五年，大安十一年，天安禮定一年。諡曰康靖皇帝，廟號惠宗，墓號獻陵。子乾順立。

　　乾順，惠宗之長子也。母曰昭簡文穆皇后梁氏，生三歲即位。元祐元年十月，以父殂，遣使呂則罔聿謨等來告哀。詔自元豐四年用兵所得城砦，待歸我陷執民，當畫以給還。乃遣金部員外郎穆衍充祭奠使，供備庫使張楙充吊慰使。夏遣使進馬、駝來賀興龍節。

　　二年正月，遣權樞密院都承旨公事劉奉世爲冊禮使，崇儀副使崔象先副之，冊乾順爲夏國主，仍節度、西平王。三月，夏遣大使映吳嵬名諭密、副使廣樂毛示聿等詣太皇太后進駝、馬以謝奠慰。七月，夏人攻鎮戎軍諸堡，劉昌祚等禦之而退。

　　三年三月，攻德靖砦，諸將米贇、郝普戰死。詔劉昌祚以涇原萬人駐德順軍，熙河五千人駐通遠軍，據秦鳳要害，以爲犄角。夏人遂攻龕穀砦，砦兵及東關堡巡檢等戰不利，死者幾百人。

　　四年二月，始遣使謝封冊。六月，稍歸永樂所獲人，遂以葭蘆、米脂、浮圖、安疆四砦與之，而畫界未定。遣崇儀使董正叟、如京使李玩押賜夏國生日禮物及冬服。七月坤成節、十二月興龍節皆遣使來賀。

　　五年六月，夏人來言，畫疆界者不依綏州內十里築堡鋪供耕牧、外十里立封堠作空地例，以辨兩國界。詔曰：「已諭邊臣如約，夏之封界當亦體此。」冬，攻蘭州之質孤、勝如堡，既而遣使來賀正旦。六年七月，遣使來賀坤成節。九月，圍麟、府三日，殺掠不計，鄜延都監李儀等盡沒。

　　七年，屢攻綏德城，以重兵壓涇原境。留五旬，大掠，築壘于沒煙峽口以自固。游師雄請自蘭州李諾平東抵通遠定西、通渭之間，建汝遮、納迷、結珠龍三砦及置護耕七堡，以固藩籬；穆衍請于質孤、勝如二堡之間，城李諾平以控要害。議未決，秦鳳都監康謂以爲：「夏之所以未臣附而屢肆兵者，以我勢分于堤備，兵未練而賞罰失當耳。若擇銳結伍，伺彼之動，聚則先擊，散則復襲，則彼分而我聚，以衆擊寡，可得志也。」詔謂詣闕，而下其事于諸道。

　　八年四月，復遣使以蘭州一境易塞門二砦，詔數其違順不常而卻其請。

　　紹聖元年二月，夏進馬助太皇太后山陵。復遣使再議易地，詔不允。

　　三年九月，大入鄜延，西自順寧、招安砦，東自黑水、安定，中自塞門、龍安、金明以南，二百里間相繼不絕，至延州北五里。十月，忽自長城一日馳至金明，列營環城，國主子母親督桴鼓，縱騎四掠。知麟州有備，復還金明，而後騎之精銳者留龍安。邊將悉兵掩擊不退，金明乃破。守兵二千八百人惟五人得脫，城中糧五萬石、草千萬束皆盡，將官皇城使張俞死之。既還，留一書置漢人頸上，曰：「貸汝命，爲我投于經略使處。」其言曰：「夏國昨與朝廷議疆場，惟有小不同，方行理究，不意朝廷改悔，卻于坐團鋪處立界。本國以恭順之故，亦黽勉聽從，遂于境內立數堡以護耕，而鄜延出兵，悉行平蕩，又數數入界殺掠。國人共憤，欲取延州，終以恭順，止取金明一砦，以示兵鋒，亦不失臣子之節也。」延帥呂惠卿上于樞密院而不以聞。初，哲宗聞夏人來寇，泰然笑曰：「五十萬衆深入吾境，不過十日，勝不過一二砦須去。」已而果破金明引退。

　　四年正月，涇原都鈐轄王文振率諸將破沒煙峽新砦，斬獲三千餘級。二月，夏復以七萬衆攻綏德，鄜延將兵戰退之。

　　元符元年十二月，涇原折可適掩夏西壽統軍嵬名阿埋、監軍妹勒都逋，獲之。彗星見，乾順赦國中。

　　二年正月，國母梁氏薨，遼遣使蕭德崇來爲夏人議和。乃復書謂：若果出至誠，深悔謝罪，當徐度所宜，開以自新之路。五月，夏蘭會正鈐轄革瓦孃以部落來降，授內殿崇班，賜銀、絹、緡錢各三百。七月，環州種樸徼赤羊川，獲賞囉訛乞家屬百五十余口，孳畜五千。夏人千餘騎來追，戰卻之，擒監軍訛勃囉及首領淚丁訛遇。詔令赴闕，存恤訛乞家屬，又遣人持其家信號往招之。九月，夏人來告國母哀，因上表謝過。詔夏主：「省所上表，能抗章引慝，已諭邊臣，我疆彼界，毋相侵犯。」已而夏以二千騎出浮圖岔來戰，供奉官陳告、差使李戭死之。閏九月，古邈川部族叛，熙河將王湣率兵掩擊。翌日，夏人馬數萬圍湣等，力戰敗之，擒其鈐轄嵬名乞遇；統制苗履又戰于青唐峗，夏人敗績。十二月，遂遣令能、嵬名濟等進誓表曰：「臣國久不幸，時多遇凶，兩經母党之擅權，累爲奸臣之竊命。頻生邊患，增怒上心，釁端既深，理訴難達。幸凶黨伏誅，稚躬反正。遐馳懇奏，陳前咎之所歸；乞紹先盟，果淵衷之俯納。故班詔而申諭，獲貢誓以輸誠，謹當飭疆吏而永絕爭端，戒國人而常遵聖化，違約則凶咎再降，背盟則基緒非延。約束事條，恭依處分。」詔報曰：「爾以凶黨造謀，數幹邊吏，而能悔過請命，祈紹先盟。念彼種人，均吾赤子，措之安靜，乃副朕心。嘉爾自新，俯從厥志，爾無爽約，朕不食言。自今已往，歲賜仍舊。」

　　三年正月，哲宗崩，徽宗即位。九月，夏遣使來奠慰及賀即位。十月，復遣使來賀天寧節。

　　建中靖國元年，乾順始建國學，設弟子員三百，立養賢務以廩食之。

　　崇甯三年，蔡京秉政，使熙河王厚招夏國卓羅右廂監軍仁多保忠，厚云：「保忠雖有歸意，而下無附者。」章數上，不聽。京愈責厚急，乃遣弟詣保忠許，還爲夏之邏者所獲，遂追保忠赴牙帳。厚以保忠縱不爲所殺，亦不能復領軍政，使得之，一匹夫耳，何益于事。京怒，必令金帛招致之。夏乃點兵，延、渭、慶三路各數千騎出沒，聲言假兵于遼矣。三年，遼以成安公主嫁乾順。

　　四年，詔西邊能招致者，毋問首從，賞同斬級令，用京計也。陶節夫在延州，大加招誘，乾順遣使巽請，皆拒之，又令殺其牧放者。夏人遂入鎮戎，略數萬口，執知鄯州高永年而去，又攻湟州，自是兵連者三年。大觀元年，始遣人修貢。

　　政和四年冬，環州定遠大首領夏人李訛𠼪以書遺其國統軍梁哆㖫曰：「我居漢二十年，每見春廩既虛，秋庾未積，糧草轉輸，例給空券，方春未秋，士有饑色。若卷甲而趨，徑搗定遠，唾手可取，定遠既得，則旁十餘城不攻而下矣。我儲谷累歲，闕地而藏之，所在如是，大兵之來，鬥糧無齎，可坐而飽也。」哆㖫遂以萬人來迎。轉運使任諒先知其謀，募民盡發窖穀，哆㖫圍定邊，失所藏。越七日，訛𠼪遂以其部萬余歸夏。乾順築臧底河城，遂詔河東節度使童貫爲陝西經略以討之。

　　五年春，遣熙河經略劉法將步騎十五萬出湟州，秦鳳經略劉仲武將兵五萬出會州，貫以中軍駐蘭州，爲兩路聲援。仲武至清水河，築城屯守而還。法與夏人右廂軍戰于古骨龍，大敗之，斬首三千級。貫奏凱，皆遷秩。秋，仲武、王厚復合涇原、鄜延、環慶、秦鳳之師攻夏臧底河城，敗績，死者十四五，秦鳳第三將全軍萬人皆沒。厚懼，厚賂貫而匿之。冬，夏人以數萬騎略蕭關而去。

　　六年春，劉法、劉仲武合熙、秦之師十萬攻夏仁多泉城，三日不克，援後期不至，城中請降，法受其降而屠之，獲首三千級。種師道以十萬衆復攻臧底河城，克之。十一月，夏人大舉攻涇原靖夏城。時久無雪，夏先使數萬騎繞城，踐塵漲天，兵對不睹，乃潛穿壕爲地道入城中，城遂陷，復屠之而去。

　　宣和元年，童貫復逼劉法使取朔方。法不得已，引兵二萬出，至統安城，遇夏國主弟察哥郎君率步騎爲三陣，以當法前軍，而別遣精騎登山出其後。大戰移七時，前軍楊惟忠敗入中軍，後軍焦安節敗入左軍，朱定國力戰，自朝及暮，兵不食而馬亦渴死多。法乘夜遁，比明，走七十里，至盍朱峗，守兵見，追之，墜崖折足，爲一別瞻軍斬首而去。是役死者十萬，貫隱其敗而以捷聞。察哥見法首，惻然語其下曰：「劉將軍前敗我于古骨龍、仁多泉，吾常避其鋒，謂天生神將，豈料今爲一小卒梟首哉！其失在恃勝輕出，不可不戒。」遂乘勝圍震武，劉仲武、何灌等赴之，乃解去。震武在山峽中，熙、秦兩路不能餉，自築三歲間，知軍李明、孟清皆爲夏人所殺。初，夏人陷法軍，圍震武，欲拔之。察哥曰：「勿破此城，留作南朝病塊。」乃自引去。而宣撫司受解圍之賞者數百人，實自去之也。諸路所築城砦皆不毛，夏所不爭之地，而關輔爲之蕭條，果如察哥之言。十月，夏遣使來賀天寧節，投以誓詔，不取。貫不能屈，但迫館伴強之，使持還，及邊，遂棄之而去。賈炎得而上之，貫始大沮。

　　欽宗即位，遣使來賀正旦。先是，金人滅遼，粘罕遣撒拇使夏國，許割天德、雲內、金肅、河清四軍及武州等八館之地，約攻麟州，以牽河東之勢。靖康元年三月，夏人遂由金肅、河清渡河取天德、雲內、武州、河東八館之地。四月，陷震威城，兵馬監押朱昭死之。繼而金貴人兀室以數萬騎陽爲出獵，掩至天德，逼逐夏人，悉奪有其地。夏人請和，金人執其使。

　　歲丁未，乾順改元正德，時建炎元年也。是歲九月，金帥兀術回雲中，遣保靜軍節度使楊天吉約侵宋，乾順許之。十月，通問使傅雱見金左監軍希尹于雲中，希尹以國書授雱，爲夏國請熙寧以來侵地。蓋彼既奪其地，乃責償于宋以報之。

　　二年正月，以主客員外郎謝亮爲陝西撫諭使兼宣諭使，從事郎何洋爲太學博士，持詔書賜乾順。亮西入關，鄜延經略使王庶遺亮書曰：「大夫出疆，有可以安社稷、利國家者，專之可也。夏國爲患小而緩，金人爲患大而急。方其挫銳熙河，奔北鄜延，秋稼未登，兵士困餓。閣下苟能仗節督諸路協同義舉，雖未足盡雪舊恥，亦可驅逐渡河，全秦奠枕，徐圖恢復矣。」亮不能用，遂由環慶入西夏。慶曆後，夏國主嘗以賓禮見使者，亮至，乾順乃倨然見之，留居幾月，始與約和罷兵。亮歸，而夏之兵已躡其後，襲取定邊軍。

　　明年，亮還行在。二月，金帥婁宿連陷長安、鳳翔，隴右大震。夏人諜知關陝無備，遂檄延安府言：「大金割鄜延以隸本國，須當理索，敢違拒者，發兵誅討之。」帥臣王庶檄報曰：「金人初犯本朝，嘗以金肅、河清畀爾，今誰與守？國家以奸臣貪得，不恤鄰好，遂至于此。貪利之臣，何國無之，豈意夏國躬蹈覆轍！比聞金人欲自涇原徑搗興、靈，方切寒心，不圖尚欲乘人之急。幕府雖士卒單寡，然類皆節制之師，左支右吾，尚堪一戰。果能辦此，何用多言。」因遣諜間其用事臣李遇，夏人竟不出。是歲，開封尹宗澤奏疏請北伐，且言乞遣辯士西說夏國，東說高麗，俾出助兵。

　　三年，知樞密院事張浚使川、陝，謀北伐，欲通夏國爲援，奏請國書，詔從之。七月，浚西行，復以主客員外郎謝亮假太常卿，權宣撫處置司參議官，再使夏國。

　　四年正月，浚遣亮往，迄不得其要領而還。十月，環慶路統制慕洧叛，降于夏國。

　　紹興元年二月，同州觀察副使劉惟輔棄德順軍輸款于夏，夏人拒不受。八月，詔以夏本敵國，毋復班曆日。十一月，川、陝宣撫副使吳玠始遣人通夏國書。

　　二年九月，呂頤浩言：「聞金、夏交惡，夏國屢遣人來吳玠、關師古軍中，宜令張浚通問，以撢其情。」是歲，餘睹謀結燕雲之人圖女直，粘罕覺，欲誅之，余睹父子遁入夏國，夏人以其兵少不納。四年十二月，吳玠奏夏國數通書，有不忘本朝意。五年，乾順改元大德。

　　七年正月，吳璘奏西蕃三十八族首領趙繼忠來歸，用可扼西夏右臂。十月，偽齊知同州李世輔謀執金帥撒里曷歸宋，不克，遂奔夏。世輔父母親族在延安者，金人殺之無遺類。

　　九年，夏人陷府州。靈芝生于後堂高守忠家，乾順作《靈芝歌》，俾中書相王仁宗和之。乾順以世輔爲靜難軍承宣使、鄜延岐雍等路經略安撫使。世輔請兵，將報延安之役，夏主俾先討別種酋豪號「青面夜叉」者，世輔擒之以報。乾順乃爲出兵，遣文臣王樞、武臣𠼪訛等隨之。世輔軍至延安，撒里曷走耀州，世輔購得害其父母者，殺之東城。聞金人降赦，歸宋河南地，乃說王樞等降宋。𠼪訛不從，世輔抽刀斫之，不中；遂縛樞，命王晞韓護送行在。五月丙午，世輔以其衆三千人歸宋，授世輔護國承宣使、樞密行府前軍都統制，賜名顯忠。

　　六月四日，乾順殂，年五十七。在位五十四年，改元天儀治平四年，天祐民安八年，永安三年，貞觀十三年，雍寧五年，元德八年，正德八年，大德五年。諡曰聖文皇帝，廟號崇宗，墓號顯陵。子仁孝嗣。

　　仁孝，崇宗長子也。紹興九年六月，崇宗殂，即位，時年十六。十月，詔還王樞及夏國之俘百九十人。十一月，仁孝尊其母曹氏爲國母。十二月，納後罔氏。

　　十年，夏改元大慶。三月，詔胡世將與夏人議入貢，夏人不報。

　　十一年六月，夏樞密使慕洧弟慕濬謀反，伏誅。仁孝上尊號曰制義去邪。十一年九月，夏國饑。

　　十三年三月，地震，逾月不止；地裂，泉湧出黑沙。歲大饑，乃立井裏以分振之。十三年，夏改元人慶。始建學校于國中，立小學于禁中，親爲訓導。

　　十四年，彗星見坤宮，五十餘日而滅，占其分在夏國。

　　十五年八月，夏重大漢太學，親釋奠，弟子員賜予有差。

　　十六年，尊孔子爲文宣帝。

　　十七年，改元天盛。策舉人，始立唱名法。

　　十八年，復建內學，選名儒主之。增修律成，賜名《鼎新》。

　　二十八年，始立通濟監鑄錢。

　　二十九年，歸宋官李宗閏上書言：「夏國副使屈移，嘗兩使南朝，以爲衣冠禮樂非他國比。怨金人叛盟，奪其所與地。此其情可見。壬子歲，粘罕嘗聚兵雲中以窺蜀，夏人謂將圖己，舉國屯境上以待其至。今誠遣辯士往說之，夏國必不難出兵，庶足爲吾聲援，以圖恢復。」書奏，不報。

　　三十年，夏封其相任得敬爲楚王。

　　三十一年，立翰林學士院，以焦景顏、王僉等爲學士，俾修實錄。金主亮犯四川，宣撫使吳璘檄西夏，俾合兵討之。

　　三十二年，夏國移置中書、樞密于內門外。大禁奢侈。始封制蕃字師野利仁榮爲廣惠王。夏人聞金人南侵，以騎兵二千至蔡園川及馬家才、禿頭嶺，將分道入攻，宣撫使吳璘命鎮戎軍守將秦弼說諭之。金兵敗，夏人乃還。

　　乾道三年五月，夏國相任得敬遣間使至四川宣撫司，約共攻西蕃，虞允文報以蠟書。七月，得敬間使再至宣撫司，夏人獲其帛書，傳至金人。

　　四年，夏改元乾祐。得敬以謀篡伏誅。淳熙十二年二月，諜報故遼國大石牙林假道于夏以伐金，密詔利西都統制吳挺與制置使留正議之。

　　十三年四月，復詔挺結夏國。當時論議可否及夏人從違，史皆失書。

　　紹熙四年九月二十日，仁孝殂，年七十。在位五十五年，改元大慶四年，人慶五年，天盛二十一年，乾祐二十四年。諡曰聖德皇帝，廟號仁宗，陵號壽陵。子純佑嗣。

　　純佑，仁宗長子也，母曰章獻欽慈皇后羅氏。仁宗殂，即位，時年十七。明年改元天慶。

　　開禧二年正月二十日廢，遂殂，年三十。在位十四年，諡曰昭簡皇帝，廟號桓宗，陵號莊陵。鎮夷郡王安全立。

　　安全，崇宗之孫，越王仁友之子。開禧二年正月，廢其主純佑自立，明年改元應天。

　　嘉定四年八月五日，安全殂，年四十二。在位六年，改元應天四年，皇建二年。諡曰敬穆皇帝，廟號襄宗，陵號康陵。有子曰承禎。齊國忠武王彥宗之子大都督府主遵頊立。

　　遵頊，始以宗室策試進士及第，爲大都督府主。嘉定四年七月三日立，時年四十九，改元光定。金衛紹王崇慶元年三月遣使冊爲夏國王。

　　七年夏，左樞密使萬慶義勇遣二僧齎蠟書來西邊，欲與共圖金人，復侵地，制置使黃誼不報。

　　其後金人南遷，議徙都長安，遣元帥赤盞以重兵宿鞏州。夏主畏其侵迫，乃遣樞密使都招討甯子寧、忠翼赴蜀閫議夾攻秦、鞏；聶子述俾利西安撫丁焴答書，飭將吏嚴兵以待。時嘉定十二年三月也。子述尋罷去，焴持議不可輕動，師不可出。十二月，甯子寧遣使復申前說，且責我以失期，時安丙再開宣閫，許之，命利州副都統制程信任其責。

　　十三年八月，甯子甯以師期來告，丙遂決意出師，以奏劄聞諸朝，不待報可，命將大舉，卒無功。夏人甯子寧、嵬名公輔亦率其衆歸國。

　　十四年正月，丙回利州。

　　十六年，遵頊自號上皇，傳位于其子德旺。

　　寶慶二年春，遵頊殂，年六十四。改元光定十三年。諡曰英文皇帝，廟號神宗。

　　丙戌七月，德旺殂，年四十六。改元乾定四年。廟號獻宗。

　　清平郡王之子南平王睍立，二年丁亥秋，爲大元所取，國遂亡。

　　夏之境土，方二萬餘里，其設官之制，多與宋同。朝賀之儀，雜用唐、宋，而樂之器與曲則唐也。

　　河之內外，州郡凡二十有二。河南之州九：曰靈、曰洪、曰宥、曰銀、曰夏、曰石、曰鹽、曰南威、曰會。河西之州九：曰興、曰定、曰懷、曰永、曰涼、曰甘、曰肅、曰瓜、曰沙。熙、秦河外之州四：曰西寧、曰樂、曰廓、曰積石。其地饒五穀，尤宜稻麥。甘、涼之間，則以諸河爲溉，興、靈則有古渠曰唐來，曰漢源，皆支引黃河。故灌溉之利，歲無旱澇之虞。

　　其民一家號一帳，男年登十五爲丁，率二丁取正軍一人。每負擔一人爲一抄。負贍者，隨軍雜役也。四丁爲兩抄，余號空丁。願隸正軍者，得射他丁爲負贍，無則許射正軍之疲弱者爲之。故壯者皆習戰鬥，而得正軍爲多。凡正軍給長生馬、駝各一。團練使以上，帳一、弓一、箭五百、馬一、橐駝五，旗、鼓、槍、劍、棍棓、炒袋、披氈、渾脫、背索、鍬䦆、斤斧、箭牌、鐵爪籬各一。刺史以下，無帳無旗鼓，人各橐駝一、箭三百、幕梁一。兵三人同一幕梁。幕梁，織毛爲幕，而以木架。有炮手二百人號「潑喜」，陟立旋風炮于橐駝鞍，縱石如拳。得漢人勇者爲前軍，號「撞令郎」。若脆怯無他伎者，遷河外耕作，或以守肅州。

　　有左右廂十二監軍司：曰左廂神勇、曰石州祥祐、曰宥州嘉甯、曰韋州靜塞、曰西壽保泰、曰卓囉和南、曰右廂朝順、曰甘州甘肅、曰瓜州西平、曰黑水鎮燕、曰白馬強鎮、曰黑山威福。諸軍兵總計五十余萬。別有擒生十萬。興、靈之兵，精練者又二萬五千。別副以兵七萬爲資贍，號禦圍內六班，分三番以宿衛。每有事于西，則自東點集而西；于東，則自西點集而東；中路則東西皆集。用兵多立虛砦，設伏兵包敵，以鐵騎爲前軍，乘善馬，重甲，刺斫不入，用鉤索絞聯，雖死馬上不墜。遇戰則先出鐵騎突陣，陣亂則衝擊之，步兵挾騎以進。戰則大將居後，或據高險。其人能寒暑饑渴。出戰率用只日，避晦日，齎糧不過一旬。弓，皮弦；矢，沙柳竿。惡雨雪。晝舉煙揚塵，夜篝火以爲候。不恥奔遁，敗三日，輒復至其處，捉人馬射之，號曰「殺鬼招魂」，或縛草人埋于地，衆射而還。

　　篤信機鬼，尚詛祝，每出兵則先卜。卜有四：一、以艾灼羊脾骨以求兆，名「炙勃焦」；二、擗竹于地，若揲蓍以求數，謂之「擗算」；三、夜以羊焚香祝之，又焚穀火布靜處，晨屠羊，視其腸胃通則兵無阻，心有血則不利；四、以矢擊弓弦，審其聲，知敵至之期與兵交之勝負，及六畜之災祥、五穀之凶稔。俗皆土屋，惟有命者得以瓦覆之。

　　論曰：拓跋氏考諸前史可見也。自赤辭納款于貞觀，立功于天寶，思恭以宥州著節于咸通，夏雖未稱國，而王其土久矣。子孫曆王五代。宋興，太祖即西平王加彝興太尉，德明在祥符間已追帝其父于國中。逮元昊始顯稱帝，厥後因之，與金同亡。

　　概其曆世二百五十八年，雖嘗受封冊于宋，宋亦稱有歲幣之賜、誓詔之答，要皆出于一時之言，其心未嘗有臣順之實也。元昊結髮用兵，凡二十年，無能折其強者。乾順建國學，設弟子員三百，立養賢務；仁孝增至三千，尊孔子爲帝，設科取士，又置宮學，自爲訓導。觀其陳經立紀，《傳》曰：「不有君子，其能國乎？」今史所載追尊諡號、廟號、陵名，兼采《夏國樞要》等書，其與舊史有所抵牾，則闕疑以俟知者焉。


Chinese text: This work was published before January 1, 1923, and is in the
public domain worldwide because the author died at least 100 years ago.
