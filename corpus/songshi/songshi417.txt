喬行簡範鍾遊似趙葵〈（兄範）〉謝方叔

喬行簡，字壽朋，婺州東陽人。學於呂祖謙之門。登紹熙四年進士第。曆官知通州，條上便民事。主管戶部 架閣，召試館職，為秘書省正字兼樞密院編修官。升秘書郎，為淮西轉運判官，知嘉興府。改淮南轉運判官兼淮西提點刑獄、提舉常平。言金有必亡之形，中國宜靜 以觀變。因列上備邊四事。會近臣有主戰者，師遂出，金人因破蘄、黃。移浙西提點刑獄兼知鎮江府。遷起居郎兼國子司業，兼國史編修、實錄檢討，兼侍講。尋遷 宗正少卿、秘書監，權工部侍郎，皆任兼職。

理宗即位，行簡貽書丞相史彌遠，請帝法孝宗行三年喪。應詔上疏曰：

求賢、求言二詔之 頒，果能確守初意，深求實益，則人才振而治本立，國威張而奸宄銷。臣竊觀近事，似或不然。夫自侍從至郎官凡幾人，自監司至郡守凡幾人，今其所舉賢能才識之 士又不知其幾人也，陛下蓋嚐摭其一二欲召用之矣。凡內外小大之臣囊封來上，或直或巽，或切或泛，無所不有，陛下亦嚐摭其一二見之施行且褒賞之矣。而天下終 疑陛下之為具文。

蓋以所召者，非久無宦情決不肯來之人，則年已衰暮決不可來之人耳。彼風節素著、持正不阿、廉介有守、臨事不撓者，論薦雖多， 固未嚐收拾而召之也。其所施行褒賞者，往往皆末節細故，無關於理亂，粗述古今，不至於抵觸，然後取之以示吾有聽受之意。其間亦豈無深憂遠識高出眾見之表， 忠言至計有補聖聽之聰者，固未聞采納而用之也。

自陛下臨禦至今，班行之彥，麾節之臣，有因論列而去，有因自請而歸。其人或以職業有聞，或以言 語自見，天下未知其得罪之由，徒見其置散投閑，倏來驟去，甚至廢罷而鐫褫，削奪而流竄，皆以為陛下黜遠善士，厭惡直言。去者遂以此而得名，朝廷乃因是而致 謗，其亦何便於此。夫賢路當廣而不當狹，言路當開而不當塞，治亂安危，莫不由此。

又言：“敬天命，伸士氣。”時帝移禦清燕殿，行簡奏“願加畏謹”，且言：“群賢方集，願勿因濟王議異同，致有渙散。”升兼侍讀，兼國子祭酒、吏部侍郎，權禮部尚書。權刑部尚書，拜端明殿學士、同簽書樞密院事，進簽書樞密院事。

太后崩，疏言：

向者，陛下內廷舉動，皆有稟承。小人縱有蠱惑幹求之心，猶有所忌憚而不敢發，今者，安能保小人之不萌是心？陛下又安能保聖心之不無少肆？陛下為天下君，當懋建皇極，一循大公，不應私徇小人為其所誤。

凡為此者，皆戚畹肺肝之親，近習貴幸之臣，奔走使令之輩。外取貨財，內壞綱紀。上以罔人君之聰明，來天下之怨謗；下以撓官府之公道，亂民間之曲直。縱而 不已，其勢必至於假采聽之言而傷動善類，設眾人之譽而進拔憸人，借納忠效勤之意而售其陰險巧佞之奸。日積月累，氣勢益張，人主之威權，將為所竊弄而不自知 矣。

陛下衰絰在身，愈當警戒，宮庭之間既無所嚴憚，嬪禦之人又視昔眾多，以春秋方富之年，居聲色易縱之地，萬一於此不能自製，必於盛德大有虧損。願陛下常加警省。

又論火災求言，乞取其切者付外行之。又論許國不當換文資，其當慮者有五；鄭損不當帥蜀。

又言：“時青者，以官則國家之節度，以人則邊陲之大將，一旦遽為李全所戕，是必疑其終為我用，慮變生肘腋，故先其未發驅除之。竊意軍中必有憤激思奮之 人，莫若乘勢就淮陰一軍拔其尤者以護其師，然後明指殺青者之姓名，俾之誅戮，加贈恤之典於青，則其勢自分，而吾得籍此以製之，則可折其奸心而存吾之大體。 不然，跋扈者專殺而不敢誅，有功者見殺而不敢訴，彼知朝廷一用柔道而威斷不施，烏保其不遞相視效？則其所當慮者，不獨李全一人而已。”

又言：“山陽民散財殫，非凶賊久安之地，當日夜為鴟張之計。揚州城堅勢壯，足以坐製全淮，此曹未必無窺伺之心，或為所入，則淮東俱非我有，不可不先為之慮也。”又請屯駐重兵海道，內為吳、越之捍蔽，外為南北之限製。

又論：“李全攻圍泰州，剿除之兵今不可已。此賊氣貌無以逾人，未必有長算深謀，直剽捍勇決，能長雄於其黨耳，況其守泗之西城則失西城，守下邳則失下邳， 守青社則失青社，既又降北，此特敗軍之將。十年之內，自白丁至三孤，功薄報豐，反背義忘恩，此天理人情之所共憤，惟決意行之。”後皆如行簡所料。拜參知政 事兼知樞密院事。時議收復三京，行簡在告，上疏曰：

八陵有可朝之路，中原有可復之機，以大有為之資，當有可為之會，則事之有成，固可坐而策 也。臣不憂出師之無功，而憂事力之不可繼。有功而至於不可繼，則其憂始深矣。夫自古英君，必先治內而後治外。陛下視今日之內治，其已舉乎，其未舉乎？向未 攬權之前，其敝凡幾？今既親政之後，其已更新者凡幾？欲用君子，則其誌未盡伸；欲去小人，則其心未盡革。上有厲精更始之意，而士大夫之苟且不務任責者自 若。朝廷有禁包苴、戒貪墨之令，而州縣之黷貨不知盈厭者自如。欲行楮令，則外郡之新券雖低價而莫售；欲平物價，則京師之百貨視舊直而不殊。紀綱法度，多頹 弛而未張；賞刑號令，皆玩視而不肅。此皆陛下國內之臣子，猶令之而未從，作之而不應，乃欲闔辟乾坤，混一區宇，製奸雄而折戎狄，其能盡如吾意乎？此臣之所 憂者一也。

自古帝王，欲用其民者，必先得其心以為根本。數十年來，上下皆懷利以相接，而不知有所謂義。民方憾於守令，緩急豈有效死勿去之人； 卒不愛其將校，臨陳豈有奮勇直前之士。蓄怨含憤，積於平日，見難則避，遇敵則奔，惟利是顧，皇恤其他。人心如此，陛下曾未有以轉移固結之，遽欲驅之北鄉， 從事於鋒鏑，忠義之心何由而發？況乎境內之民，困於州縣之貪刻，厄於勢家之兼並，饑寒之氓常欲乘時而報怨，茶鹽之寇常欲伺間而竊發，蕭牆之憂凜未可保。萬 一兵興於外，綴於強敵而不得休，潢池赤子，復有如江、閩、東浙之事，其將奈何？夫民至愚而不可忽，內郡武備單弱，民之所素易也。往時江、閩、東浙之寇，皆 藉邊兵以製之。今此曹猶多竄伏山谷，窺伺田裏，彼知朝廷方有事於北方，其勢不能以相及，寧不又動其奸心？此臣之所憂者二也。

自古英君，規恢進 取，必須選將練兵，豐財足食，然後舉事。今邊麵遼闊，出師非止一途，陛下之將，足當一面者幾人？勇而能鬥者幾人？智而善謀者幾人？非屈指得二三十輩，恐不 足以備驅馳。陛下之兵，能戰者幾萬？分道而趣京、洛者幾萬？留屯而守淮、襄者幾萬？非按籍得二三十萬眾，恐不足以事進取。借曰帥臣威望素著，以意氣招徠， 以功賞激勸，推擇行伍即可為將，接納降附即可為兵，臣實未知錢糧之所從出也。興師十萬，日費千金，千里饋糧，士有饑色。今之饋餉，累日不已，至於累月，累 月不已，至於累歲，不知累幾千金而後可以供其費也。今百姓多垂罄之室，州縣多赤立之帑，大軍一動，厥費多端，其將何以給之？今陛下不愛金幣以應邊臣之求， 可一而不可再，可再而不可三。再三之後，兵事未已，欲中輟則廢前功，欲勉強則無事力。國既不足，民亦不堪。臣恐北方未可圖，而南方已先騷動矣。中原蹂踐之 餘，所在空曠，縱使東南有米可運，然道裏遼遠，寧免乏絕，由淮而進，縱有河渠可通，寧無盜賊邀取之患？由襄而進，必須負載二十鍾而致一石，亦恐未必能達。 若頓師千里之外，糧道不繼，當此之時，孫、吳為謀主，韓、彭為兵帥，亦恐無以為策。他日運糧不繼，進退不能，必勞聖慮，此臣之所憂者三也。願陛下堅持聖 意，定為國論，以絕紛紛之說。

不果從。進知樞密院事。

時議禦閱不果，反驟汰之，殿司軍哄，為之黜主帥，罷都司官，給黃榜撫存，軍 愈呼噪。行簡以聞，戮為首者二十餘人，眾乃帖息。尋拜右丞相，言“三京撓敗之餘，事與前異，但當益修戰守之備。襄陽失守，請急收復。”或又陳進取之計，行 簡奏：“今內外事勢可憂而不可恃者七。”言甚懇切，師得不出。

端平三年九月，有事於明堂，大雷雨。行簡與鄭清之並策免。既去，而獨趣召行簡還 京，留之，拜左丞相。援韓琦故事，乞以邊防、財用分委三執政，請修中興五朝國事。十上章請謝事。嘉熙三年，拜平章軍國重事，封肅國公。每以上遊重地為念， 請建節度宣撫使，提兵戍夔。邊事稍寧，復告老，章十八上。四年，加少師、保寧軍節度使、醴泉觀使，封魯國公，淳祐元年二月，薨於家，年八十六。贈太師，諡 文惠。

行簡曆練老成，識量弘遠，居官無所不言。好薦士，多至顯達，至於舉錢時、吳如愚，又皆當時隱逸之賢者。所著有《周禮總說》、《孔山文集》。

範鍾，字仲和，婺州蘭溪人。嘉定二年，舉進士。曆官調武學博士，添差通判太平州，知徽州。召赴闕，遷刑部郎官，又遷尚右郎官兼崇政殿說書。進對，帝 曰：“仁宗時甚多事。”鍾對曰：“仁宗始雖多事，乃以憂勤致治。徽宗始雖無事，餘患至於今日。”帝悅。尋遷吏部郎中兼說書，又遷秘書少監、國子司業兼國史 編修、實祿檢討。拜起居郎兼祭酒，權兵部侍郎兼同修國史、實祿同修撰。遷兵部侍郎兼給事中，權兵部尚書兼侍講，尋兼侍讀。嘉熙三年，拜端明殿學士、簽書樞 密院事。四年，授參知政事。淳祐元年，乞歸田裏，不許。四年，知樞密院事，乞歸田裏。五年，特拜左丞相兼樞密使，封東陽郡公，再乞歸田裏，不許。六年，復 請，許之。加觀文殿大學士、醴泉觀使兼侍讀，辭不拜，以保晚節，乃提舉洞霄宮。九年正月，薨。

鍾為相，直清守法，重惜名器，雖無赫赫可稱，而清德雅量，與杜範、李宗勉齊名。贈少師，諡文肅。所著書有《禮記解》。

遊似，字景仁，利路提點刑獄仲鴻之子。嘉定十四年進士，曆官為大理司直，升大理寺丞，遷太常丞兼權兵部郎官。遷秘書丞兼權考功郎中、直秘閣、夔路轉運判官，移潼川提點刑獄兼提舉常平。請封諡田錫，從之。遷軍器監、宗正少卿兼權樞密都承旨。

時暫兼權禮部侍郎兼侍講、權禮部侍郎。有事於明堂，似上疏言：“欲盡事天之禮，當盡敬天之心。心存則政事必適其宜，言動必當其理，雨蛇菴循其序，夷夏必 安其生。”兼同修國史、實錄院同修撰，權禮部尚書兼侍讀。言：“軍賞冒濫，請給告之製，奏功者書填真命付之，候從軍十年，別能立功，升至統領已上，方許從 所屬保明申朝廷，立名給告，則冒濫者革，功勞者勸。”

遷禮部尚書兼給事中兼修國史、實錄院修撰，權工部侍郎，充四川宣撫司參讚軍事兼給事中。 遷吏部尚書，入侍經幄。帝問：“唐太宗貞觀治效何速如是？”似對曰：“人主一念之烈，足以旋乾轉坤。或謂霸圖速而王道遲，不知一日歸仁，期月而可，王道曷 嚐不速。一念有時間斷，則無以挽回天下之大勢。至於憂勤，既切宸念，而佐理非人，亦何以布宣九重之實。”乃摭太宗事以陳，且謂：“太宗矜心易啟，漸弗克 終，僅止貞觀之治。陛下嗣服十有五年，艱危之勢滋甚，回視太宗治效敏速、相越乃爾。意者親儒而從諫，敬畏以檢身，未若貞觀之超卓乎？節用以致愛，選廉以共 理，未若貞觀之切至乎？願陛下益加聖心。”

嘉熙三年正月，拜端明殿學士、同簽書樞密院事，封南充縣伯。八月，拜參知政事。四年閏月，知樞密院 事兼參知政事。淳祐四年，提舉萬壽觀兼侍讀，仍奉朝請，授知樞密院事兼參知政事，進爵郡公。五年，拜右丞相兼樞密使。十上章，乞歸田裏，帝不許。七年，特 授觀文殿大學士、醴泉觀使兼侍讀，進爵國公。十一年，轉兩官致仕，薨。特贈少師。

趙葵，字南仲，京湖製置使方之子。初生時，或夢南嶽神降其 家。方在襄陽，命葵專督飲食共養之事。與兄範俱有誌事功，方器之，聘鄭清之、全子才為之師。又遣從南康李燔為有用之學。每聞警報，與諸將偕出，遇敵則深入 死戰，諸將惟恐失製置子，盡死救之，屢以此獲捷。一日，方賞將士，恩不償勞，軍欲為變。葵時十二三，覺之，亟呼曰：“此朝廷賜也，本司別有賞齎。”軍心賴 一言而定，人服其機警。

嘉定十年，金將高琪、烏古論慶壽犯襄陽，圍棗陽。時邊烽久熄，金兵猝至，人情震懼。方帥範、葵往戰，敗走之。十三年， 方遣葵及都統扈再興攻金人至高頭。高頭，金人必守之處也，出勁兵拒戰，葵率先鋒奮擊，再興繼進殲之。翼日，進次鄧州，金人阻沘河以拒。葵麾軍進擊，楊義諸 將繼至，金兵亦大出合戰，大破之，俘斬及降者幾二萬，獲萬戶而下十數人，奪馬八百，逐北直傅城下而還。

十四年，金人犯蘄州，葵與範攻唐、鄧。 方命之曰：“不克敵，毋相見也。”三月丁亥，至唐州，薄城而陳。金大將阿海引兵出戰，葵帥精騎赴敵，再興從之，大捷，斬馘萬餘。金人閉門不出。時金人陷蘄 州者至久長，數十騎出山椒，葵帥楊大成以十四騎逐之。金騎漸益至數百，葵力戰連破之，而金步騎大集。會範、再興軍合戰，至夜分始解。庚寅，官軍分二陣，範 將左，再興將右，葵帥突騎左右策應。金人背山亦分為二以相當，而不先動。範曰：“金人必復謀夜戰以幸勝，乃預備大鼓，令軍中聞疊鼓聲始動，若彼未至五十步 內而輒動者斬。未幾，金兵稍下山，再興遽衝之，果為敵所乘，遂逼範軍。範疊鼓麾軍突鬥，葵繼進，殲金兵數千。敵並力向再興，葵率土豪祝文蔚等以精騎橫衝 之，金人僵屍相屬。復相持至夜分，金人雖斂，而陣如故。範、葵急會將校，選死士數千，黎明四面奮擊，喚聲撼山谷。金人走，乘勝逐北，斬首數千級，副統軍投 戈降，拔所掠子女萬餘，得輜重器械山積。補葵承務郎、知棗陽軍，範授安撫司內機。

方卒，十五年，起復直秘閣、通判廬州，進大理司直、淮西安撫 參議官。十七年，李全往青州，淮東製置使許國檄葵議兵。葵至曰：“君侯欲圖賊，而坐賊阱中，悔已無及，惟有重帳前兵，猶足製之爾。”國曰：“兵不能集，集 不能精，奈何？”曰：“葵請視兩路之兵，別其精銳，君侯留三萬帳前，賊不敢動矣。”國曰：“不若集淮兵來閱，而君董之，既足示眾，亦可選銳。”葵曰：“有 兵之郡，必當衝要，守將豈可空壁以從製使命耶？必將力爭於朝，分留自衛。一得朝命，必匿其強壯，遣老弱以備數。本欲選銳，適得其鈍，本欲示眾，適示單弱， 徒啟戎心。”國不聽，卒敗。

寶慶元年，範知揚州，乞調葵以強勇、雄邊軍五千屯寶應備賊。葵在廬州，數費私錢會諸將球射，與製置使曾式中不合，葵去之。言者以為擅，遂奉祠。三年，起為將作監丞。

紹定元年，出知滁州。二年，全將入浙西告糴，實欲覘畿甸也。初，全之獻俘也，朝廷授以節鉞，葵策其必叛，乃上書丞相史彌遠曰：“此賊若止於得粟，尚不宜 使輕至內地，況包藏禍心，不止告糴。若不痛抑其萌，則自此肆行無憚，所謂延盜入室，恐畿內有不可勝諱之憂。”至滁，以其地當賊衝，又與金人對境，實兩淮門 戶，修城浚隍，經武不少暇。命秦喜守青平，趙必勝守萬山，以壯形勢。葵母疾，謁告省侍不得，刲股雜藥以寄之。母卒，葵求解官，不許，不得已，卒哭復視事。

全造舟益急，葵復致書史彌遠曰：“李全既破鹽城，反稱陳知縣自棄城，蓋欲欺朝廷以款討罪之師，彼得一意修舟楫，造器械，窺伺城邑，或直浮海以搗腹心，此 其奸謀，明若觀火。葵自聞鹽城失守，日夕延頸以俟製帥之設施，今乃聞遣王節入鹽城祈哀於逆。葵又聞遣二吏入山陽，請命於賊婦。堂堂製閫，如此舉措，豈不墮 賊計，貽笑天下、貽笑外夷乎？又聞張國明前此出山陽，已知賊將舉鹽城之兵，今若聽國明言，更從闊略，則自此人心解體，萬事渙散，社稷之憂有不可勝諱者。葵 非欲張皇生事啟釁，李全決非忠臣，非孝子。丞相苟聽葵之言，翻然改圖，發兵討叛，則豈獨可以強國勢安社稷，葵父子世受國恩，亦庶幾萬一之報。使丞相不聽葵 言，不發兵討賊，則豈特不可以強國勢安社稷，而葵亦不知死所，不復可報君相之恩矣。一安一危，一治一亂，係朝廷之討叛與不討爾。淮東安則江南安，江南安則 社稷安，社稷安則丞相安，丞相安則凡為國之臣子、為丞相之門人弟子莫不安矣。”

又言於朝曰：“葵父子兄弟，世受國恩，每見外夷、盜賊侵侮國 家，未嚐不為忠憤所激。今大逆不道，邈視朝廷，負君相卵翼之恩，無如李全。前此畔逆未彰，猶可言也，今已破蕩城邑，略無忌憚，若朝廷更從隱忍，則將何以為 國？欲望特發剛斷，名其為賊，即日命將遣師，水陸並進，誅鋤此逆，以安社稷，以保生靈。葵雖不才，願身許朝廷；如或不然，乞將葵早賜處分，以安邊鄙，以便 國事。”

彌遠猶未欲興討，參知政事鄭清之讚決之。乃加葵直寶章閣、淮東提點刑獄兼知滁州。範刻日約葵，葵帥雄勝、寧淮、武定、強勇步騎萬四 千，命王鑒、扈斌、胡顯等將之，以葵兼參議官。顯，穎之兄也，拳力絕人，方在襄陽，每出師必使顯及葵各領精銳分道赴戰，摧堅陷陣，聚散離合，前無勁敵，以 功至檢校太尉。

已而，全攻揚州東門，葵親出搏戰。賊將張友呼城門請葵出，及出，全在隔壕立馬相勞苦。左右欲射全，葵止之，問全來何為？全 曰：“朝廷動見猜疑，今復絕我糧餉，我非背叛，索錢糧耳。”葵曰：“朝廷資汝錢糧，寵汝官職，蓋不貲矣。待汝以忠臣孝子，而乃反戈攻陷城邑，朝廷安得不絕 汝錢糧。汝雲非叛，欺人乎？欺天乎？”切責之言甚多，全無以對，彎弓抽矢向葵而去。於是數戰皆捷。四年正月壬寅，遂殺全。事見《全傳》。進葵福州觀察使、 左驍衛上將軍，葵辭不受。八月，召封樞密院稟議，受寶章閣待制、樞密副都承旨，依舊職仍落起復，尋進兵部侍郎。

六年十一月，詔授淮東製置使兼知揚州，入對，帝曰：“卿父子兄弟，宣力甚多，卿在行陣又能率先士卒，捐身報國，此尤儒臣之所難，朕甚嘉之。”葵頓首謝曰：“臣不佞，忠孝之義，嚐奉教於君子，世受國恩，當捐軀以報陛下。”

端平元年，朝議收復三京，葵上疏請出戰，乃授權兵部尚書、京河製置使，知應天府、南京留守兼淮東製置使。時盛暑行師，汴堤破決，水潦泛溢，糧運不繼，所 復州郡，皆空城，無兵食可因。未幾，北兵南下，渡河，發水閘，兵多溺死，遂潰而歸。範上表劾葵，詔與全子才各降一秩，授兵部侍郎、淮東製置使，移司泗州。

嘉熙元年，以寶章閣學士知揚州，依舊制置使。二年，以應援安豐捷，奏拜刑部尚書，進端明殿學士，特予執政恩例，復兼本路屯田使。葵前後留揚八年，墾田治兵，邊備益飭。淳祐二年，進大學士、知潭州、湖南安撫使，改福州。

三年，葬其母，乞追服終製，不允。葵上疏曰：“移忠為孝，臣子之通誼；教孝求忠，君父之至仁。忠孝一原，並行不悖。故曰忠臣以事其君，孝子以事其親，其 本一也。臣不佞，戒謹持循，惟恐先墜。往歲叨當事任，服在戎行，偕同氣以率先，冒萬死而不顧，捐軀戡難，效命守封，是以孝事君之充也。陛下昭示顯揚，優崇 寵數，使為人子者感恩，為人親者知勸矣。臣昨於草土，被命起家，勉從權製，先國家之急而後親喪也。今釋位去官，已追服居廬，乞從彝製。”又不許。再上疏 曰：“臣昔者奉詔討逆，適丁家難，閔然哀疚之中，命以驅馳之事，移孝為忠，所不敢辭。是臣嚐先國家之急，而效臣子之義矣。親恩未報，浸逾一紀，食稻衣錦， 俯仰增愧。且臣業已追衰麻之製，伸苫塊之哀，負土成墳，倚廬待盡，喪事有進而無退，固不應數月而除也。”乃命提舉洞霄宮，不拜。

淳祐四年，授 同知樞密院事。疏奏：“今天下之事，其大者有幾？天下之才，其可用者有幾？吾從其大者而講明之，疏其可用者而任使之。有勇略者治兵，有心計者治財，寬厚者 任牧養，剛正者持風憲。為官擇人，不為人而擇官。用之既當，任之既久，然後可以責其成效。”又乞“亟與宰臣講求規畫，凡有關於宗社安危治亂之大計者條具以 聞，審其所先後緩急以圖籌策，則治功可成，外患不足畏”。又乞“創遊擊軍三萬人以防江”。詔從之。十二月，拜知樞密院事兼參知政事。又特授樞密使兼參知政 事、督視江、淮、京西、湖北軍馬，封長沙郡公。尋知建康府、行宮留守、江東安撫使。

九年，特授光祿大夫、右丞相兼樞密使，封信國公。四上表力 辭，言者以宰相須用讀書人，罷為觀文殿學士，充醴泉觀使兼侍讀，仍奉朝請。尋判潭州、湖南安撫使，加特進。寶祐二年，宜撫廣西。三年，改鎮荊湖，城荊門及 郢州。改授湖南路安撫使、判潭州，再辭，依舊職醴泉觀使。五年，進少保、寧遠軍節度使，進封魏國公、醴泉觀使兼侍讀。四辭，免。開慶元年，判慶元府、沿海 製置使，尋授沿江、江東宣撫使，置司建康府，任責隆興府、饒州江州徽州兩界防拓調遣，時暫兼判建康府、行宮留守，尋授江東西宣撫使，節製調遣饒、信、袁、 臨江、撫、吉、隆興官軍民兵。訪問百姓疾苦，罷行黜陟，並許便宜從事。

景定元年，授兩淮宣撫使、判揚州，進封魯國公，尋奉祠。鹹淳元年，加少傅。二年，乞致仕，特授少師、武安軍節度使，進封冀國公。舟次小孤山，薨，年八十一。是夕，五洲星隕如箕。贈太傅，諡忠靖。

範字武仲，少從父軍中。嘉定十三年，嚐與弟葵殲金人於高頭。十四年，出師唐、鄧，範與葵監軍。孟宗政時知棗陽，憚於供億，使人問曰：“金人在蘄、黃，而 君攻唐、鄧，何也？”範曰：“不然，徹襄陽之備以救蘄、黃，則唐、鄧必將躡吾後。且蘄、黃之寇正銳，曷若先搗唐、鄧以示有餘，唐、鄧應我之不暇，則吾圉不 守而自固，寇在蘄、黃師日以老，然後回師蹙之，可勝敵而無後患。”又敗金人於久長，與弟葵俱授製置安撫司內機，事具《葵傳》。

十五年，丁父 憂，起復直秘閣、通判揚州。十六年，為軍器監丞，以直秘閣知光州。十七年，入為知大宗正丞、刑部侍郎、試將作監兼權知鎮江府。進直徽猷閣、知揚州、淮東安 撫副使。劉全、王文信二軍老幼留揚州，範欲修軍政，懼其徒漏泄兵機，乃時饋勞。二家既大喜，範即遺徐晞稷書，令教二人挈家歸楚，二人從之，範厚賚以遣。有 孫海者，其眾亦八百。範並請抽還楚州，又請創馬軍三千，招遊手之強壯者及籍牢城重役人充之。別籍民為半年兵，春夏在田，秋冬教閱。官免建砦而私不廢農。

彭義斌使統領張士顯見範，請合謀討李全。範告於製置使趙善湘曰：“以義斌蹙全，如山壓卵；然必請而後討者，知有朝廷也。失此不右，而右凶徒，則權綱解紐 矣。萬一義斌無朝命而成大勳，是又唐藩鎮之事，非計之得也。莫若移揚州增戍之兵往盱眙，而四總管兵各留半以備金人，餘皆起發，擇一能將統之，命葵摘淮西精 銳萬人與會於楚州，出許浦海道，五十艘入淮，以斷賊歸路，密約義斌自北攻之，事無不濟。四總管權位相侔，劉卓雖能得其歡心，而不能製其死命。如用卓，須令 親履行陣，指蹤四人，不可止坐籌帷幄也。”不報。

範又曰：“國家討賊則自此中興，否則自此不振。若朝廷不欲張皇，則範乃提刑，職在捕盜，但令 範以本路兵措置楚州鹽賊，範當調時青、張惠兩軍之半，及其船數百，徑薄楚城，以遏賊路，調夏全、範成進之半，據漣、海而守之，又移揚州之戍以戍盱眙。然得 親提精銳雄勝、強勇等就時青於城外，示賊以形勢，諭賊以禍福，賊必自降。若猶拒守，則南北軍民雜處，必有內應者矣。別約義斌攻之於北，山陽下則進駐漣、海 以應之，撫歸附家屬以離其黨，不出半月，此賊必亡。若是，則不調許浦水軍，但得趙葵三千人亦足矣。若朝廷憚費，則全有預買軍需錢二十萬在真州，且漣、楚積 聚，多自足用。”

丞相史彌遠報範書，令諭四總管各享安靖之福。範所遣計議官聞之，曰：“但恐禍根轉深，不得安靖爾。”各揮涕而歸。會全且至， 範又獻計曰：“撫機不發，事已無及。侯景困喪河南，致毒蕭氏；今逆全不得誌於義斌，而復慮四總管應之，歸據舊巢，其謀必急。然蹙之於喪敗之餘者易，圖之於 休息之後者難；矧四總管合謀章露，必難遂已。但事機既變，局麵不同。若廟算果定，不欲出教令，但得密賜指授，範一切伏藏不動，隻約義斌，使自彼攻其所必 救，則機會在我，而前日之策可用矣。”還報，戒範無出位專兵。

範乃為書謝廟堂，且決之曰：“今上自一人，下至公卿百執事，又下至士民軍吏，無 不知禍賊之必反。雖先生之心，亦自知其必反也。眾人知之則言之，先生知而獨不言，不言誠是也。內無臥薪嚐膽之誌，外無戰勝攻取之備，先生隱忍不言而徐思所 以製之，此廟謨所以為高也。然以撫定責之晞稷，而以鎮守責之範。責晞稷者函人之事也，責範者矢人之事也。既責範以惟恐不傷人之事，又禁其為傷人之痛，惡其 為傷人之言，何哉？其禍賊見範為備，則必忌而不得以肆其奸，他日必將指範為首禍激變之人，劫朝廷以去範。先生始未之信也，左右曰可，卿大夫曰可，先生必將 曰：‘是何惜一趙範而不以紓禍哉？’必將縛範以授賊，而範遂為宋晁錯。雖然，使以範授賊而果足以紓國禍，範死何害哉？諺曰：‘護家之狗，盜賊所惡。’故盜 賊見有護家之狗，必將指斥於主人，使先去之，然後肆穿窬之奸而無所忌。然則殺犬固無益於弭盜也。欲望矜憐，別與閑慢差遣。”彌遠得書，為之動心。

二年春，奉祠。三年，知安慶府，未行，改知池州，繼兼江東提舉常平。彌遠訪將材於葵，葵以範對。進範直敷文閣、淮東提點刑獄兼知滁州。範曰：“弟而薦 兄，不順。”以母老辭。乃上書彌遠曰：“淮東之事，日異日新。然有淮則有江，無淮則長江以北，港氵義蘆葦之處，敵人皆可潛師以濟，江麵數千里，何從而防 哉。今或謂巽辭厚惠可以啖賊，而不知陷彼款兵之計。或謂斂兵退屯可以緩賊，而不知成彼深入之謀。或欲行清野以嬰城，或欲聚烏合而浪戰，或以賊詞之乍順乍逆 而為喜懼，或以賊兵之乍進乍退而為寬緊，皆失策也。失策則失淮，失淮則失江，而其失有不可勝諱者矣。夫有遏寇之兵，有遊擊之兵，有討賊之兵。今寶應之逼山 陽，天長之逼盱眙，須各增戍兵萬人，遣良將統之，賊來則堅壁以挫其鋒，不來則耀武以壓其境；而又觀釁伺隙，時遣偏師掩其不備，以示敢戰，使雖欲深入而畏吾 之搗其虛，此遏寇之兵也。盱眙之寇，素無儲蓄，金人亦無以養之，不過分兵擄掠而食；當量出精兵，授以勇校，募土豪，出奇設伏以剿殺之，此遊擊之兵也。惟 揚、金陵、合肥，各聚二三萬人，人物必精，將校必勇，器械必利，教閱必熟，紀律必嚴，賞罰必公，其心術念慮必人人思親其上而死其長；信能行此，半年而可以 強國，一年而可討賊矣。賊既不能深入，擄掠復無所獲，而又懷見討之恐，則必反而求贍於金；金無餘力及此，則必怨之怒之，吾於是可以嫁禍於金人矣。或謂揚州 不可屯重兵，恐連賊禍，是不然。揚州者，國之北門，一以統淮，一以蔽江，一以守運河，豈可無備哉。善守者，敵不知所攻。今若設寶應、天長二屯以扼其衝，復 重二三帥閫以張吾勢，賊將不知所攻，而敢犯我揚州哉？設使賊不知兵勢而犯揚州，是送死矣。”朝廷乃召範稟議，復令知池州。

紹定元年，試將作 監、知鎮江府。三年，丁母憂，求解官，不許。起復直徽猷閣、淮東安撫副使。尋轉右文殿修撰，賜章服金帶。不得已，卒哭復視事。又為書告廟堂：“請罷調停之 議，一請檄沿江製置司，調王明本軍駐泰興港以扼泰州下江之捷徑；一請檄射陽湖人為兵，屯其半高郵以製賊後，屯其半瓜州以扼賊前；一請速調淮西兵合滁陽、六 合諸軍圖救江麵。不然，範雖死江皋無益也。”朝旨乃許範刺射陽湖兵毋過二萬人，就聽節製。

範又遺善湘書，曰：“今日與宗社同休戚者，在內惟丞 相，在外惟製使與範及範弟葵耳。賊若得誌，此四家必無存理。”於是討賊之謀遂決，遂戮全。進範兵部侍郎、淮東安撫使兼知揚州兼江淮製置司參謀官，以次復淮 東。加吏部侍郎，進工部尚書、沿江製置副使，權移司兼知黃州，尋兼淮西製置副使。未幾，為兩淮製置使、節製巡邊軍馬，仍兼沿江製置副使。

又進 端明殿學士，京河關陝宣撫使、知開封府、東京留守兼江、淮製置使。入洛之師大潰，乃授京湖安撫製置使兼知襄陽府。範至，則倚王旻、樊文彬、李伯淵、黃國弼 數人為腹心，朝夕酣狎，了無上下之序。民訟邊防，一切廢馳。屬南北軍將交爭，範失於撫禦。於是北軍王旻內叛，李伯淵繼之，焚襄陽北去；南軍大將李虎不救 焚，不定變，乃因之劫掠。城中官民尚四萬七千有奇，錢糧在倉庫者無慮三十萬，弓矢器械二十有四庫，皆為敵有。蓋自岳飛收復百三十年，生聚繁庶，城高池深， 甲於西陲，一旦灰燼，禍至慘也。言者劾範，降三官落職，依舊制置使。尋奉祠，以言罷；論者未已，再降兩官，送建寧府居住。嘉熙三年，敘復官職，與宮觀。四 年，知靜江府，後卒於家。

謝方叔，字德方，威州人。嘉定十六年進士，曆官監察御史。疏奏：“秉剛德以回上帝之心，奮威斷以回天下之勢，或者猶 恐前習便嬖之人，有以私陛下之聽而悅陛下之心，則前日之畏者怠，憂者喜，慮者玩矣。左右前後之人，進憂危恐懼之言者，是納忠於上也；進燕安逸樂之言者，是 不忠於上也。凡有水旱盜賊之奏者，必忠臣也；有諂諛蒙蔽之言者，必佞臣也。陛下享玉食珍羞之奉，當思兩淮流莩轉壑之可矜；聞管弦鍾鼓之聲，當思西蜀白骨如 山之可念。”又言：“崇儉德以契天理，儲人才以供天職，恢遠略以需天討，行仁政以答天意。”帝悅。差知衡州，除宗正少卿，又除太常少卿兼國史編修、實錄檢 討。

時劉漢弼、杜範、徐元傑相繼死，方叔言：“元傑之死，陛下既為命官鞫獄，立賞捕奸，罪人未得，忠冤未伸。陛下苟不始終主持，將恐紀綱掃 地，而國無以為國矣。”遷殿中侍御史，進對，言：“操存本於方寸，治亂係於天下。人主宅如法宮蠖之邃，朝夕親近者左右近習承意伺旨之徒，往往覘上之所好， 不過保恩寵、希貨利而已。而冥冥之中，或有遊揚之說，潛伏而莫之覺。防微杜漸，實以是心主之。”又言：“今日為兩淮謀者有五：一曰明間諜，二曰修馬政，三 曰營山水砦，四曰經理近城之方田，五曰加重遏絕遊騎及救奪擄掠之賞罰。”請行限田，請錄朱熹門人胡安定、呂燾、蔡模，詔皆從之。

權刑部侍郎兼權給事中，升兼侍講，正授刑部侍郎，權國史編修、實錄檢討。拜端明殿學士、簽書樞密院事、參知政事。淳祐九年，拜參知政事，封永康郡侯。十一年，特授知樞密院事兼參知政事，尋拜左丞相兼樞密使，進封惠國公。勸帝以愛身育德。

屬監察御史洪天錫論宦者盧允升、董宋臣，疏留中不下，大宗正寺丞趙崇璠移書方叔云：“閹寺驕恣特甚，宰執不聞正救，台諫不敢誰何，一新入孤立之察官，乃 銳意出身攻之，此豈易得哉？側耳數日，寂無所聞，公議不責備他人，而責備於宰相。不然，倉卒出御筆，某人授少卿，亦必無可遏之理矣，丞相不可謂非我責也。 丞相得君最深，名位已極。倘言之勝，宗社賴之；言之不勝，則去。去則諸君必不容不爭，是勝亦勝，負亦勝，況未必去耶。”方叔得書，有赧色。

翼 日，果得御筆授天錫大理少卿，而天錫去國。於是太學生池元堅、太常寺丞趙崇潔、左史李昴英皆論擊允升、宋臣。而讒者又曰：“天錫之論，方叔意也。”及天錫 之去，亦曰：“方叔意也。”方叔上疏自解，於是監察御史朱應元論方叔，罷相。既罷，允升、宋臣猶以為未快，厚賂太學生林自養，上書力詆天錫、方叔，且 曰：“乞誅方叔，使天下明知宰相台諫之去，出自獨斷，於內侍初無預焉。”書既上，學舍惡自養黨奸，相與鳴鼓攻之，上書以聲其罪。乃授方叔觀文殿大學士、提 舉洞霄宮。復以監察御史李衢兩劾，褫職罷祠。後依舊職，與祠，起居郎召澤、中書舍人林存劾罷；監察御史章士元請更與降削，竄廣南。景定二年，請致仕，乃敘 復官職。

度宗即位，方叔以一琴、一鶴、金丹一粒來進。丞相賈似道恐其希望，諷權右司郎官盧越、左司諫趙順孫、給事中馮夢得、右正言黃鏞相繼請奪方叔官職封爵，製置使呂文德願以己官贖其罪。鹹淳七年，詔敘復致仕。八年卒。特贈少師，方叔在相位，子弟幹政，若讒餘玠之類是也。

論曰：喬行簡弘深好賢，論事通諫。範鍾、遊似同在相位，皆謹飭自將，而意見不侔。趙方預計二子後當若何，而葵、範所立，皆如所言，所謂知子莫若父也。然 宋自端平以來，捍禦淮、蜀兩邊者，非葵材館之士，即其偏裨之將。朝廷倚之，如長城之勢。及其筋力既老，而衛國之誌不衰，亦曰壯哉！謝方叔相業無過人者，晚 困於權臣，至以玩好丹劑為人主壽，坐是貶削，有愧金鏡多矣！


Chinese text: This work was published before January 1, 1923, and is in the
public domain worldwide because the author died at least 100 years ago.
