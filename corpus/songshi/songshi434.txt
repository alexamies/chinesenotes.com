儒林四

○劉子翬呂祖謙蔡元定〈（子沉）〉陸九齡〈（兄九韶）〉陸九淵薛季宣陳傅良葉適戴溪蔡幼學楊泰之

目录
1	劉子翬
2	呂祖謙
3	蔡元定
3.1	子 沉
4	陸九齡
4.1	兄 九韶
5	陸九淵
6	薛季宣
7	陳傅良
8	葉適
9	戴溪
10	蔡幼學
11	楊泰之
劉子翬
劉子翬，字彥衝，贈太師韐之仲子。以父任授承務郎，辟真定府幕屬。韐死靖康之難，子翬痛憤，幾無以為生，墓三年。服除，通判興化軍。寇楊犯閩境，子翬與郡將張當世畫計備禦，如素服戎事者，賊不敢犯。事聞，詔因任。

子翬始執喪致羸疾，至是以不堪吏責，辭歸武夷山，不出者凡十七年。間走其父墓下，瞻望徘徊，涕泗嗚咽，或累日而返。妻死不再娶，事繼母呂氏及兄子羽盡孝友。子羽之子珙，幼英敏嗜學，子翬教之不懈，珙卒有立。

與籍溪胡憲、白水劉勉之交相得，每見，講學外無雜言。它所與遊，皆海內知名士，而期以任重致遠者，惟新安朱熹而已。初，熹父鬆且死，以熹托子翬。及熹請益，子翬告以《易》之“不遠復”三言，俾佩之終身，熹後卒為儒宗。子翬少喜佛氏說，歸而讀《易》，即渙然有得。其說以為學《易》當先《復》，故以是告熹焉。

一日，感微疾，即謁家廟，泣別母，與親朋訣，付珙家事，指葬處，處親戚孤弱之無業者，訓學者修身求道數百言。後二日卒，年四十七。學者稱屏山先生。珙，別有傳。

呂祖謙
呂祖謙，字伯恭，尚書右丞好問之孫也。自其祖始居婺州。祖謙之學本之家庭，有中原文獻之傳。長從林之奇、汪應辰、胡憲遊，既又友張栻、朱熹，講索益精。

初，蔭補入官，後舉進士，復中博學宏詞科，調南外宗教。丁內艱，居明招山，四方之士爭趨之。除太學博士，時中都官待次者例補外，添差教授嚴州，尋復召為博士兼國史院編修官、實錄院檢討官。輪對，勉孝宗留意聖學。且言：“恢復大事也，規模當定，方略當審。陛下方廣攬豪傑，共集事功，臣願精加考察，使之確指經畫之實，孰為先後，使嚐試僥幸之說不敢陳於前，然後與一二大臣定成算而次第行之，則大義可伸，大業可復矣。”

召試館職。先是，召試者率前期從學士院求問目，獨祖謙不然，而其文特典美。嚐讀陸九淵文，喜之，而未識其人。考試禮部，得一卷，曰：“此必江西小陸之文也。”揭示，果九淵，人服其精鑒。父憂，免喪，主管台州崇道觀。

越三年，除秘書郎、國史院編修官、實錄院檢討官。以修撰李燾薦，重修《徽宗實錄》。書成，進秩。麵對，言曰：“夫治道體統，上下內外不相侵奪而後安。鄉者，陛下以大臣不勝任而兼行其事，大臣亦皆親細務而行有司之事，外至監司、守令職任，率為其上所侵而不能令其下。故豪猾玩官府，郡縣忽省部，掾屬淩長吏，賤人輕柄臣。平居未見其患，一旦有急，誰與指麾而伸縮之邪？如曰臣下權任太重，懼其不能無私，則有給、舍以出納焉，有台諫以救正焉，有侍從以詢訪焉。儻得端方不倚之人分處之，自無專恣之慮，何必屈至尊以代其勞哉？人之關鬲脈絡少有壅滯，久則生疾。陛下於左右雖不勞操製，苟玩而弗慮，則聲勢浸長，趨附浸多，過咎浸積，內則懼為陛下所遣而益思壅蔽，外則懼為公議所疾而益肆詆排。願陛下虛心以求天下之士，執要以總萬事之機。勿以圖任或誤而謂人多可疑，勿以聰明獨高而謂智足遍察，勿詳於小而忘遠大之計，勿忽於近而忘壅蔽之萌。”

又言：“國朝治體，有遠過前代者，有視前代為未備者。夫以寬大忠厚建立規模，以禮遜節義成就風俗，此所謂遠過前代者也。故於俶擾艱危之後，駐蹕東南逾五十年，無纖毫之虞，則根本之深可知矣。然文治可觀而武績未振，名勝相望而幹略未優，故雖昌熾盛大之時，此病已見。是以元昊之難，範、韓皆極一時之選，而莫能平殄，則事功之不競從可知矣。臣謂今日治體視前代未備者，固當激厲而振起。遠過前代者，尤當愛護而扶持。”

遷著作郎，以末疾，請祠歸。先是，書肆有書曰《聖宋文海》，孝宗命臨安府校正刊行。學士周必大言：《文海》去取差謬，恐難傳後，盍委館職銓擇，以成一代之書？孝宗以命祖謙。遂斷自中興以前，崇雅黜浮，類為百五十卷，上之，賜名《皇朝文鑒》。

詔除直秘閣。時方重職名，非有功不除，中書舍人陳爓駁之。孝宗批旨云：“館閣之職，文史為先。祖謙所進，采取精詳，有益治道，故以寵之，可即命詞。”爓不得已草制。尋主管衝祐觀。明年，除著作郎兼國史院編修官。卒，年四十五。諡曰成。

祖謙學以關、洛為宗，而旁稽載籍，不見涯涘。心平氣和，不立崖異，一時英偉卓犖之士皆歸心焉。少卞急，一日，誦孔子言：“躬自厚而薄責於人”，忽覺平時忿懥渙然冰釋。朱熹嚐言：“學如伯恭，方是能變化氣質。”其所講畫，將以開物成務，既臥病，而任重道遠之意不衰。居家之政，皆可為後世法。修《讀詩記》、《大事記》，皆未成書。考定《古周易》、《書說》、《閫範》、《官箴》、《辨誌錄》、《歐陽公本末》，皆行於世。晚年會友之地曰麗澤書院，在金華城中，既歿。郡人即而祠之。子延年。

蔡元定
蔡元定，字季通，建州建陽人。生而穎悟，八歲能詩，日記數千言。父發，博覽群書，號牧堂老人，以程氏《語錄》、邵氏《經世》、張氏《正蒙》授元定，曰：“此孔、孟正脈也。”元定深涵其義。既長，辨析益精。登西山絕頂，忍饑啖薺讀書。

聞朱熹名，往師之。熹扣其學，大驚曰：“此吾老友也，不當在弟子列。”遂與對榻講論諸經奧義，每至夜分。四方來學者，熹必俾先從元定質正焉。太常少卿尤袤、秘書少監楊萬里聯疏薦於朝，召之，堅以疾辭。築室西山，將為終焉之計。

時韓侂胄擅政，設偽學之禁，以空善類。台諫承風，專肆排擊，然猶未敢誦言攻朱熹。至沈繼祖、劉三傑為言官，始連疏詆熹，並及元定。元定簡學者劉礪曰：“ 化性起偽，烏得無罪！”未幾，果謫道州。州縣捕元定甚急，元定聞命，不辭家即就道。熹與從遊者數百人餞別蕭寺中，坐客興歎，有泣下者。熹微視元定，不異平時，因喟然曰：“友朋相愛之情，季通不挫之誌，可謂兩得矣。”元定賦詩曰：“執手笑相別，無為兒女悲。”眾謂宜緩行，元定曰：“獲罪於天，天可逃乎？”杖屨同其子沉行三千里，腳為流血，無幾微見言麵。

至舂陵，遠近來學者日眾，州士子莫不趨席下以聽講說。有名士挾才簡傲、非笑前修者，亦心服謁拜，執弟子禮甚恭。人為之語曰：“初不敬，今納命。”愛元定者謂宜謝生徒，元定曰：“彼以學來，何忍拒之？若有禍患，亦非閉門塞竇所能避也。”貽書訓諸子曰：“獨行不愧影，獨寢不愧衾，勿以吾得罪故遂懈。”一日，謂沉曰：“可謝客，吾欲安靜，以還造化舊物。”閱三日卒。侂胄既誅，贈迪功郎，賜諡文節。

元定於書無所不讀，於事無所不究。義理洞見大原，下至圖書、禮樂、制度，無不精妙。古書奇辭奧義，人所不能曉者，一過目輒解。熹嚐曰：“人讀易書難，季通讀難書易。”熹疏釋《四書》及為《易》、《詩》傳、《通鑒綱目》，皆與元定往復參訂。《啟蒙》一書，則屬元定起稿。嚐曰：“造化微妙，惟深於理者能識之，吾與季通言而不厭也。”及葬，以文誄之曰：“精詣之識，卓絕之才，不可屈之誌，不可窮之辯，不復可得而見矣。”學者尊之曰西山先生。

其平生問學，多寓於熹書集中。所著書有《大衍詳說》、《律呂新書》、《燕樂》、《原辯》、《皇極經世》、《太玄潛虛指要》、《洪範解》、《八陣圖說》，熹為之序。

子淵、沉，皆躬耕不仕。淵有《周易訓解》。

子 沉
沉字仲默，少從朱熹遊。熹晚欲著《書傳》，未及為，遂以屬沉。《洪範》之數，學者久失其傳，元定獨心得之，然未及論著，曰：“成吾書者沉也。”沉受父師之托，沈潛反復者數十年，然後成書，發明先儒之所未及。其於《洪範》數，謂：“體天地之撰者《易》之象，紀天地之撰者《範》之數。數始於一奇，象成於二偶。奇者數之所以立，偶者數之所以行。故二四而八，八卦之象也；三三而九，九疇之數也。由是八八而又八八之為四千九十六，而象備矣；九九而又九九之為六千五百六十一，而數周矣。《易》更四聖而象已著，《範》錫神禹而數不傳。後之作者，昧象數之原，窒變通之妙，或即象而為數，或反數而擬象，牽合傅會，自然之數益晦焉。”

始，從元定謫道州，跋涉數千里，道楚、粵窮僻處，父子相對，常以理義自怡悅。元定歿，徒步護喪以還。有遺之金而義不可受者，輒謝卻，之曰：“吾不忍累先人也。”年僅三十，屏去舉子業，一以聖賢為師。隱居九峰，當世名卿物色將薦用之，沉不屑就。次子抗，別有傳。

陸九齡
陸九齡，字子壽。八世祖希聲，相唐昭宗。孫德遷，五代末，避亂居撫州之金溪。父賀，以學行為裏人所宗，嚐采司馬氏冠昏喪祭儀行於家，生六子，九齡其第五子也。幼穎悟端重，十歲喪母，哀毀如成人。稍長，補郡學弟子員。

時秦檜當國，無道程氏學者，九齡獨尊其說。久之，聞新博士學黃、老，不事禮法，慨然歎曰：“此非吾所願學也。”遂歸家，從父兄講學益力。是時，吏部員外郎許忻有名中朝，退居臨川，少所賓接，一見九齡，與語大說，盡以當代文獻告之。自是九齡益大肆力於學，翻閱百家，晝夜不倦，悉通陰陽、星曆、五行、卜筮之說。

性周謹，不肯苟簡涉獵。入太學，司業汪應辰舉為學錄。登乾道五年進士第。調桂陽軍教授，以親老道遠改興國軍，未上，會湖南茶寇剽廬陵，聲搖旁郡，人心震攝。舊有義社以備寇，郡從眾請，以九齡主之，門人多不悅。九齡曰：“文事武備，一也。古者有征討，公卿即為將帥，比閭之長，則五兩之率也。士而恥此，則豪俠武斷者專之矣。”遂領其事，調度屯禦皆有法。寇雖不至，而郡縣倚以為重。暇則與鄉之子弟習射，曰：“是固男子之事也。”歲惡，有剽劫者過其門，必相戒曰：“是家射多命中，無自取死。”

及至興國，地濱大江，俗儉嗇而鮮知學。九齡不以職閑自佚，益嚴規矩，肅衣冠，如臨大眾，勸綏引翼，士類興起。不滿歲，以繼母憂去。服除，調全州教授。未上，得疾。一日晨興，坐床上與客語，猶以天下學術人才為念。至夕，整襟正臥而卒。年四十九。寶慶二年，特贈朝奉郎、直秘閣，賜諡文達。

九齡嚐繼其父誌，益修禮學，治家有法。闔門百口，男女以班各供其職，閨門之內嚴若朝廷。而忠敬樂易，鄉人化之，皆遜弟焉。與弟九淵相為師友，和而不同，學者號“二陸”。有來問學者，九齡從容啟告，人人自得。或未可與語，則不發。嚐曰：“人之惑有難以口舌爭者，言之激，適固其意；少需，未必不自悟也。”

廣漢張栻與九齡不相識，晚歲以書講學，期以世道之重。呂祖謙常稱之曰：“所誌者大，所據者實。有肯綮之阻，雖積九仞之功不敢遂；有毫厘之偏，雖立萬夫之表不敢安。公聽並觀，卻立四顧，弗造於至平至粹之地，弗措也。”兄九韶。

兄 九韶
九韶，字子美。其學淵粹。隱居山中，晝之言行，夜必書之。其家累世義居，一人最長者為家長，一家之事聽命焉。歲遷子弟分任家事，凡田疇、租稅、出內、庖爨、賓客之事，各有主者。九韶以訓戒之辭為韻語，晨興，家長率眾子弟謁先祠畢，擊鼓誦其辭，使列聽之。子弟有過，家長會眾子弟責而訓之，不改，則撻之，終不改，度不可容，則言之官府，屏之遠方焉。九韶所著有《梭山文集》、《家製》、《州郡圖》。

陸九淵
陸九淵，字子靜。生三四歲，問其父天地何所窮際，父笑而不答。遂深思，至忘寢食。及總角，舉止異凡兒，見者敬之。謂人曰：“聞人誦伊川語，自覺若傷我者。”又曰：“伊川之言，奚為與孔子、孟子之言不類？近見其間多有不是處。”初讀《論語》，即疑有子之言支離。他日讀古書，至“宇宙”二字，解者曰“四方上下曰宇，往古來今曰宙”，忽大省曰：“宇宙內事乃己分內事，己分內事乃宇宙內事。”又嘗曰：“東海有聖人出焉，此心同也，此理同也。至西海、南海、北海有聖人出，亦莫不然。千百世之上有聖人出焉，此心同也，此理同也。至於千百世之下有聖人出，此心此理，亦無不同也。”

後登乾道八年進士第。至行在，士爭從之遊。言論感發，聞而興起者甚眾。教人不用學規，有小過，言中其情，或至流汗。有懷於中而不能自曉者，為之條析其故，悉如其心。亦有相去千里，聞其大概而得其為人。嘗曰：“念慮之不正者，頃刻而知之，即可以正。念慮之正者，頃刻而失之，即為不正。有可以形跡觀者，有不可。以形跡觀人，則不足以知人。必以形跡繩人，則不足以救之。”初調隆興靖安縣主簿。丁母憂，服闋，改建寧崇安縣。以少師史浩薦，召審察，不赴。侍從復薦，除國子正，教諸生無異在家時。除敕令所刪定官。

九淵少聞靖康間事，慨然有感於復仇之義。至是，訪知勇士，與議恢復大略。因輪對，遂陳五論：一論仇恥未復，願博求天下之俊傑，相與舉論道經邦之職；二論願致尊德樂道之誠；三論知人之難；四論事當馴致而不可驟；五論人主不當親細事。帝稱善。未幾，除將作監丞，為給事中王信所駁，詔主管台州崇道觀。還鄉，學者輻湊，每開講席，戶外屨滿，耆老扶杖觀聽。自號象山翁，學者稱象山先生。嘗謂學者曰：“汝耳自聰，目自明，事父自能孝，事兄自能弟，本無欠闕，不必它求，在乎自立而已。”又曰：“此道與溺於利欲之人言猶易，與溺於意見之人言卻難。”或勸九淵著書，曰：“《六經》注我，我注《六經》。”又曰：“學苟知道，《六經》皆我注腳。”

光宗即位，差知荊門軍。民有訴者，無早暮，皆得造於庭，復令其自持狀以追，為立期，皆如約而至，即為酌情決之，而多所勸釋。其有涉人倫者，使自毀其狀，以厚風俗。唯不可訓者，始置之法。其境內官吏之貪廉，民俗之習尚善惡，皆素知之。有訴人殺其子者，九淵曰：“不至是。”及追究，其子果無恙。有訴竊取而不知其人，九淵出二人姓名，使捕至，訊之伏辜，盡得所竊物還訴者，且宥其罪使自新。因語吏以某所某人為暴，翌日有訴遇奪掠者，即其人也，乃加追治。吏大驚，郡人以為神。申嚴保伍之法，盜賊或發，擒之不逸一人，群盜屏息。

荊門為次邊而無城。九淵以為：“郡居江、漢之間，為四集之地，南捍江陵，北援襄陽，東護隨、郢之肋，西當光化、夷陵之衝，荊門固則四鄰有所恃，否則有背肋腹心之虞，由唐之湖陽以趨山，則其涉漢之處已在荊門之脅；由鄧之鄧城以涉漢，則其趨山之處已在荊門之腹。自此之外，間道之可馳，漢津之可涉，坡陀不能以限馬，灘瀨不能以濡軌者，所在尚多。自我出奇製勝，徼敵兵之腹肋者，亦正在此。雖四山環合，易於備禦，而城池闕然，將誰與守？”乃請於朝而城之，自是民無邊憂。罷關市吏譏察而減民稅，商賈畢集，稅入日增。舊用銅錢，以其近邊，以鐵錢易之，而銅有禁，復令貼納。九淵曰：“既禁之矣，又使之輸邪？”盡蠲之。故事，平時教軍伍射，郡民得與，中者均賞，薦其屬不限流品。嘗曰：“古者無流品之分，而賢不肖之辨嚴；後世有流品之分，而賢不肖之辨略。”每旱，禱即雨，郡人異之。逾年，政行令修，民俗為變，諸司交薦。丞相周必大嘗稱荊門之政，以為躬行之效。

一日，語所親曰：“先教授兄有誌天下，竟不得施以沒。”又謂家人曰：“吾將死矣。”又告僚屬曰：“某將告終。”會禱雪，明日，雪。乃沐浴更衣端坐，後二日日中而卒。會葬者以千數，諡文安。

初，九淵嘗與朱熹會鵝湖，論辨所學多不合。及熹守南康，九淵訪之，熹與至白鹿洞，九淵為講君子小人喻義利一章，聽者至有泣下。熹以為切中學者隱微深痼之病。至於無極而太極之辨，則貽書往來，論難不置焉。門人楊簡、袁燮、舒璘、沈煥能傳其學云。

薛季宣
薛季宣，字士龍，永嘉人。起居舍人徽言之子也。徽言卒時，季宣始六歲，伯父敷文閣待制弼收鞠之。從弼宦遊，及見渡江諸老，聞中興經理大略。喜從老校、退卒語，得嶽、韓諸將兵間事甚悉。年十七，起從荊南帥辟書寫機宜文字，獲事袁溉。溉嚐從程頤學，盡以其學授之。季宣既得溉學，於古封建、井田、鄉遂、司馬法之製，靡不研究講畫，皆可行於時。

金兵之未至也，武昌令劉錡鎮鄂渚。季宣白錡，以武昌形勢直淮、蔡，而兵寡勢弱，宜早為備，錡不聽。及兵交，稍稍資季宣計畫。未幾，汪澈宣諭荊襄，而金兵趨江上，詔成閔還師入援。季宣又說澈以閔既得蔡，有破竹之勢，宜守便宜勿遣，而令其乘勝下潁昌，道陳、汝，趨汴都，金內顧且驚潰，可不戰而屈其兵矣。澈不聽。

時江、淮仕者聞金兵且至，皆預遣其奴而係馬於庭以待。季宣獨留家，與民期曰：“吾家即汝家，即有急，吾與汝偕死。”民亦自奮。縣多盜，季宣患之，會有伍民之令，乃行保伍法，五家為保，二保為甲，六甲為隊，因地形便合為總，不以鄉為限，總首、副總首領之。官族、士族、富族皆附保，蠲其身，俾輸財供總之小用。諸總必有圃以習射，禁蒱博雜戲，而許以武事角勝負，五日更至庭閱之，而賞其尤者；不幸死者予棺，復其家三年。鄉置樓，盜發，伐鼓舉烽，瞬息遍百里。縣治、白鹿磯、安樂口皆置戍。復請於宣諭司，得戰艦十，甲三百，羅落之。守計定，訖兵退，人心不搖。

樞密使王炎薦於朝，召為大理寺主簿，未至，為書謝炎曰：“主上天資英特，群臣無將順緝熙之具，幸得遭時，不能格心正始，以建中興之業，徒僥幸功利，誇言以眩俗，雖復中夏，猶無益也。為今之計，莫若以仁義紀綱為本。至於用兵，請俟十年之後可也。”

時江、湖大旱，流民北渡江，邊吏復奏淮北民多款塞者，宰相虞允文白遣季宣行淮西，收以實邊。季宣為表廢田，相原隰，復合肥三十六圩，立二十二莊於黃州故治東北，以戶授屋，以丁授田，頒牛及田器穀種各有差，廩其家，至秋乃止。凡為戶六百八十有五，分處合肥、黃州間，並邊歸正者振業之。季宣謂人曰：“吾非為今日利也。合肥之圩，邊有警，因以斷柵江，保巢湖。黃州地直蔡衝，諸莊輯則西道有屏蔽矣。”光州守宋端友招集北歸者止五戶，而雜舊戶為一百七十，奏以幸賞，季宣按得其實而劾之。時端友為環列附托難撼，季宣奏上，孝宗怒，屬大理治，端友以憂死。

季宣還，言於孝宗曰：“左右之人進言者，其情不可不察也。托正以行邪，偽直以售佞，薦退人物，曾非誦言，遊揚中傷，乃自不意。一旦號令雖自中出，而其權已歸私門矣。故齊威之霸，不在阿、即墨之誅賞，而在毀譽者之刑。臣觀近政，非無阿、即墨之誅賞，奈何毀譽之人自若乎？”帝曰：“朕方圖之。”

季宣又進言曰：“日城淮郡，以臣所見，合肥板幹方立，中使督視，卒卒成之。臣行過郡，一夕風雨，墮樓五堵。曆陽南壁闕，而居巢庳陋如故，乃聞有靡錢钜萬而成城四十餘丈者。陛下安取此！然外事無足道，咎根未除，臣所深憂。左右近侍，陰擠正士而陽稱道之，陛下倘因貌言而聽之，臣恐石顯、王鳳、鄭注之智中也。”又言：“近或以好名棄士大夫，夫好特為臣子學問之累。人主為社稷計，唯恐士不好名，誠人人好名畏義，何鄉不立？”帝稱善，恨得季宣晚，遂進兩官，除大理正。

自是，凡奏請論薦皆報可。以虞允文諱闕失，不樂之。居七日，出知湖州，會戶部以曆付場務，錙銖皆分隸經總製，諸郡束手無策，季宣言於朝曰：“自經總製立額，州縣鑿空以取贏，雖有奉法吏思寬弛而不得騁。若復額外征其強半，郡調度顧安所出？殆復巧取之民，民何以勝！”戶部譙責愈急，季宣爭之愈強，台諫交疏助之，乃收前令。

改知常州，未上，卒，年四十。季宣於《詩》、《書》、《春秋》、《中庸》、《大學》、《論語》皆有訓義，藏於家。其雜著曰《浪語集》。

陳傅良
陳傅良，字君舉，溫州瑞安人。初患科舉程文之弊，思出其說為文章，自成一家，人爭傳誦，從者雲合，由是其文擅當世。當是時，永嘉鄭伯熊、薛季宣皆以學行聞，而伯熊於古人經製治法，討論尤精，傅良皆師事之，而得季宣之學為多。及入太學，與廣漢張栻、東萊呂祖謙友善。祖謙為言本朝文獻相承條序，而主敬集義之功得於栻為多。自是四方受業者愈眾。

登進士甲科，教授泰州。參知政事龔茂良才之，薦於朝，改太學錄。出通判福州。丞相梁克家領帥事，委成於傅良，傅良平一府曲直，壹以義。強禦者不得售其私，陰結言官論罷之。

後五年，起知桂陽軍。光宗立，稍遷提舉常平茶鹽、轉運判官。湖湘民無後，以異姓以嗣者，官利其貲，輒沒入之。傅良曰：“絕人嗣，非政也。”復之幾二千家。轉浙西提點刑獄。除吏部員外郎，去朝十四年，至是而歸，須鬢無黑者，都人聚觀嗟歎，號“老陳郎中”。

傅良為學，自三代、秦、漢以下靡不研究，一事一物，必稽於極而後已。而於太祖開創本原，尤為潛心。及是，因輪對，言曰：“太祖皇帝垂裕後人，以愛惜民力為本。熙寧以來，用事者始取太祖約束，一切紛更之。諸路上供歲額，增於祥符一倍。崇寧重修上供格，頒之天下，率增至十數倍。其它雜斂，則熙寧以常平寬剩、禁軍闕額之類別項封樁，而無額上供起於元豐，經製起於宣和，總製、月樁起於紹興，皆迄今為額，折帛、和賈之類又不與焉。茶引盡歸於都茶場，鹽鈔盡歸於榷貨務，秋苗鬥斛十八九歸於綱運，皆不在州縣。州縣無以供，則豪奪於民，於是取之斛麵、折變、科敷、抑配、贓罰，而民困極矣。方今之患，何但四夷？蓋天命之永不永，在民力之寬不寬耳，豈不甚可畏哉？陛下宜以救民窮為己任，推行太祖未泯之澤，以為萬世無疆之休。”

且言：“今天下之力竭於養兵，而莫甚於江上之軍。都統司謂之御前軍馬，雖朝廷不得知；總領所謂之大軍錢糧，雖版曹不得與。於是中外之勢分，而事權不一，施行不專，雖欲寬民，其道無由。誠使都統司之兵與向者在製置司時無異，總領所之財與向者在轉運司時無異，則內外為一體。內外一體，則寬民力可得而議矣。”帝從容嘉納，且勞之曰：“卿昔安在？朕不見久矣。其以所著書示朕。”退，以《周禮說》十三篇上之，遷秘書少監兼實錄院檢討官、嘉王府讚讀。

紹熙三年，除起居舍人。明年，兼權中書舍人。初，光宗之妃黃氏有寵，李皇后妒而殺之。光宗既聞之，而復因郊祀大風雨，遂震懼得心疾，自是視章疏不時。於是傅良奏曰：“一國之勢猶身也，壅底則致疾。今日遷延某事，明日阻節某人，即有奸險乘時為利，則內外之情不接，威福之柄下移，其極至於天變不告，邊警不聞，禍且不測矣！”帝悟，會疾亦稍平，過重華宮。而明年重明節，復以疾不往，丞相以下至於太學諸生皆力諫，不聽，而方召內侍陳源為內侍省押班，傅良不草詞，且上疏曰：“陛下之不過宮者，特誤有所疑而積憂成疾，以至此爾。臣嚐即陛下之心反覆論之，竊自謂深切，陛下亦既許之矣。未幾中變，以誤為實，而開無端之釁；以疑為真，而成不療之疾。是陛下自貽禍也。”書奏，帝將從之。百官班立，以俟帝出。至禦屏，皇后挽帝回，傅良遂趨上引裾，後叱之。傅良哭於庭，後益怒，傅良下殿徑行。詔改秘閣修撰仍兼讚讀，不受。

寧宗即位，召為中書舍人兼侍讀、直學士院、同實錄院修撰。會詔朱熹與在外宮觀，傅良言：“熹難進易退，內批之下，舉朝驚愕，臣不敢書行。 ”熹於是進寶文閣待制，與郡。御史中丞謝深甫論傅良言不顧行，出提舉興國宮。明年察官交疏，削秩罷。嘉泰二年復官，起知泉州，辭。授集英殿修撰，進寶謨閣待制，終於家，年六十七。諡文節。

傅良著述有《詩解詁》、《周禮說》、《春秋後傳》、《左氏章指》行於世。

葉適
葉適，字正則，溫州永嘉人。為文藻思英發。擢淳熙五年進士第二人，授平江節度推官。丁母憂。改武昌軍節度判官。少保史浩薦於朝，召之不至，改浙西提刑司幹辦公事，士多從之遊。參知政事龔茂良復薦之，召為太學正。

遷博士，因輪對，奏曰：“人臣之義，當為陛下建明者，一大事而已。二陵之仇未報，故疆之半未復，而言者以為當乘其機，當待其時。然機自我發，何彼之乘？時自我為，何彼之待？非真難真不可也，正以我自為難，自為不可耳。於是力屈氣索，甘為退伏者，於此二十六年。積今之所謂難者陰沮之，所謂不可者默製之也。蓋其難有四，其不可有五。置不共戴天之仇而廣兼愛之義，自為虛弱，此國是之難一也。國之所是既然，士大夫之論亦然。為奇謀秘畫者止於乘機待時，忠義決策者止於親征遷都，深沉慮遠者止於固本自治，此議論之難二也。環視諸臣，迭進迭退，其知此事本而可以反覆論議者誰乎？抱此誌意而可以策勵期望者誰乎？此人才之難三也。論者徒鑒五代之致亂，而不思靖康之得禍。今循守舊模，而欲驅一世之人以報君仇，則形勢乖阻，誠無展足之地。若順時增損，則其所更張動搖，關係至重，此法度之難四也。又有甚不可者，兵以多而至於弱，財以多而至於乏，不信官而信吏，不任人而任法，不用賢能而用資格：此五者，舉天下以為不可動，豈非今之實患歟！沿習牽製，非一時矣。講利害，明虛實，斷是非，決廢置，在陛下所為耳。”讀未竟，帝蹙額曰：“朕比苦目疾，此誌已泯，誰克任此，惟與卿言之耳。 ”及再讀，帝慘然久之。

除太常博士兼實錄院檢討官。嚐薦陳傅良等三十四人於丞相，後皆召用，時稱得人。會朱熹除兵部郎官，未就職，為侍郎林栗所劾。適上疏爭曰：“栗劾熹罪無一實者，特發其私意而遂忘其欺矣！至於其中‘謂之道學’一語，利害所係不獨熹。蓋自昔小人殘害忠良，率有指名，或以為好名，或以為立異，或以為植黨。近創為‘道學’之目，鄭丙倡之，陳賈和之，居要津者密相付授，見士大夫有稍慕潔修者，輒以道學之名歸之，以為善為玷闕，以好學為己愆，相與指目，使不得進。於是賢士惴栗，中材解體，銷聲滅影，穢德垢行，以避此名。栗為侍從，無以達陛下之德意誌慮，而更襲用鄭丙、陳賈密相付授之說，以道學為大罪，文致語言，逐去一熹，自此善良受禍，何所不有！伏望摧折暴橫，以扶善類。”疏入，不報。

光宗嗣位，由秘書郎出知蘄州。入為尚書左選郎官。是時，帝以疾不朝重華宮者七月，事無钜細，皆廢不行。適見上力言：“父子親愛出於自然。浮疑私畏，似是而非，豈有事實？若因是而定省廢於上，號令愆於下，人情離阻，其能久乎！”既而帝兩詣重華宮，都人歡悅。適復奏：“自今宜於過宮之日，令宰執、侍從先詣起居。異時兩宮聖意有難言者，自可因此傳致，則責任有歸。不可復近習小人增損語言，以生疑惑。”不報。而事復浸異，中外洶洶。

及孝宗不豫，群臣至號泣攀裾以請，帝竟不往。適責宰相留正曰：“上有疾明甚。父子相見，當俟疾瘳。公不播告，使臣下輕議君父，可乎？”未幾，孝宗崩，光宗不能執喪。軍士籍籍有語，變且不測。適又告正曰：“ 上疾而不執喪，將何辭以謝天下？今嘉王長，若預建參決，則疑謗釋矣。”宰執用其言，同入奏立嘉王為皇太子，帝許之。俄得禦批，有“曆事歲久，念欲退閑”之語，正懼而去，人心愈搖。知樞密院趙汝愚憂危不知所出，適告知閣門事蔡必勝曰：“國事至此，子為近臣，庸坐視乎？”蔡許諾，與宣讚舍人傅昌朝、知內侍省關禮、知閣門事韓侂胄三人定計。侂胄，太皇太后甥也。會慈福宮提點張宗尹過侂胄，侂胄覘其意以告必勝。適得之，即亟白汝愚。汝愚請必勝議事，遂遣侂胄因張宗尹、關禮以內禪議奏太皇太后，且請垂簾，許之，計遂定。翌日禫祭，太皇太后臨朝，嘉王即皇帝位，親行祭禮，百官班賀，中外晏然。凡表奏皆汝愚與適裁定，臨期，取以授儀曹郎，人始知其預議焉。遷國子司業。

汝愚既相，賞功將及適，適曰：“國危效忠，職也。適何功之有？”而侂胄恃功，以遷秩不滿望怨汝愚。適以告汝愚曰：“侂胄所望不過節鉞，宜與之。”汝愚不從。適歎曰：“禍自此始矣！”遂力求補外。除太府卿、總領淮東軍馬錢糧。及汝愚貶衡陽，而適亦為御史胡紘所劾，降兩官罷，主管衝佑觀，差知衢州，辭。

起為湖南轉運判官，遷知泉州。召入對，言於寧宗曰：“陛下初嗣大寶，臣嚐申繹《卷阿》之義為獻。天啟聖明，銷磨黨偏，人才庶幾復合。然治國以和為體，處事以平為極。臣欲人臣忘己體國，息心既往，圖報方來可也。”帝嘉納之。初，韓侂胄用事，患人不附，一時小人在言路者，創為“偽學”之名，舉海內知名士貶竄殆盡。其後侂胄亦悔，故適奏及之，且薦樓鑰、丘崈、黃度三人，悉與郡。自是禁網漸解矣。

除權兵部侍郎，以父憂去。服除，召至。時有勸侂胄立蓋世功以固位者，侂胄然之，將啟兵端。適因奏曰：“甘弱而幸安者衰，改弱而就強者興。陛下申命大臣，先慮預算，思報積恥，規恢祖業，蓋欲改弱以就強矣。竊謂必先審知強弱之勢而定其論，論定然後修實政，行實德，弱可變而為強，非有難也。今欲改弱以就強，為問罪驟興之舉，此至大至重事也。故必備成而後動，守定而後戰。今或謂金已衰弱，姑開先釁，不懼後艱，求宣和之所不能，為紹興之所不敢，此至險至危事也。且所謂實政者，當經營瀕淮沿漢諸郡，各為處所，牢實自守。敵兵至則阻於堅城，彼此策應，而後進取之計可言。至於四處御前大軍，練之使足以製敵，小大之臣，試之使足以立事，皆實政也。所謂實德者，當今賦稅雖重而國愈貧，如和買、折帛之類，民間至有用田租一半以上輸納者。況欲規恢，宜有恩澤。乞詔有司審度何名之賦害民最甚，何等橫費裁節宜先。減所入之額，定所出之費。既修實政於上，又行實德於下。此其所以能屢戰而不屈，必勝而無敗也。”

除權工部侍郎。侂胄欲藉其草詔以動中外，改權吏部侍郎兼直學士院，以疾力辭兼職。會詔諸將四路出師，適又告侂胄宜先防江，不聽。未幾，諸軍皆敗，侂胄懼，以丘崈為江、淮宣撫使，除適寶謨閣待制、知建康府兼沿江製置使。適謂三國孫氏嚐以江北守江，自南唐以來始失之，建炎、紹興未暇尋繹。乃請於朝，乞節製江北諸州。

及金兵大入，一日，有二騎舉旗若將渡者，淮民倉皇爭斫舟纜，覆溺者眾，建康震動。適謂人心一搖，不可復製，惟劫砦南人所長，乃募市井悍少並帳下願行者，得二百人，使采石將徐緯統以往。夜過半，遇金人，蔽茅葦中射之，應弦而倒。矢盡，揮刀以前，金人皆錯愕不進。黎明，知我軍寡來追，則已在舟中矣。復命石跋、定山之人劫敵營，得其俘馘以歸。金解和州圍，退屯瓜步，城中始安。又遣石斌賢渡宣化，夏侯成等分道而往，所向皆捷。金自滁州遁去。時羽檄旁午，而適治事如平時，軍須皆從官給，民以不擾。淮民渡江有舟，次止有寺，給錢餉米，其來如歸。兵退，進寶文閣待制、兼江、淮製置使，措置屯田，遂上堡塢之議。

初，淮民被兵驚散，日不自保。適遂於墟落數十里內，依山水險要為堡塢，使復業以守，春夏散耕，秋冬入堡，凡四十七處。又度沿江地創三大堡：石跋則屏蔽采石，定山則屏蔽靖安，瓜步則屏蔽東陽、下蜀。西護曆陽，或連儀真，緩急應援，首尾聯絡，東西三百里，南北三四十里。每堡以二千家為率，教之習射。無事則戍，以五百人一將。有警則增募新兵及抽摘諸州禁軍二千人，並堡塢內居民，通為四千五百人，共相守戍。而製司於每歲防秋，別募死士千人，以為劫砦焚糧之用。因言堡塢之成有四利，大要謂：“敵在北岸，共長江之險，而我有堡塢以為聲援，則敵不敢窺江，而士氣自倍，戰艦亦可以策勳。和、滁、真、六合等城或有退遁，我以堡塢全力助其襲逐，或邀其前，或尾其後，製勝必矣。此所謂用力寡而收功博也。”三堡就，流民漸歸。而侂胄適誅，中丞雷孝友劾適附侂胄用兵，遂奪職。自後奉祠者凡十三年，至寶文閣學士、通議大夫。嘉定十六年，卒，年七十四。贈光祿大夫，諡文定。

適誌意慷慨，雅以經濟自負。方侂胄之欲開兵端也，以適每有大仇未復之言重之。而適自召還，每奏疏必言當審而後發，且力辭草詔。第出師之時，適能極力諫止，曉以利害禍福，則侂胄必不妄為，可免南北生靈之禍。議者不能不為之歎息焉。

戴溪
戴溪，字肖望，永嘉人也。少有文名。淳熙五年，為別頭省試第一。監潭州南嶽廟。紹熙初，主管吏部架閣文字，除太學錄兼實錄院檢討官。正錄兼史職自溪始。升博士，奏兩淮當立農官，若漢稻田使者，括閑田，諭民主出財，客出力，主客均利，以為救農之策。除慶元府通判，未行，改宗正簿。累官兵部郎官。

開禧時，師潰於符離，溪因奏沿邊忠義人、湖南北鹽商皆當區畫，以銷後患。會和議成，知樞密院事張岩督師京口，除授參議軍事。數月，召為資善堂說書。

由禮部郎中凡六轉為太子詹事兼秘書監。景獻太子命溪講《中庸》、《大學》，溪辭以講讀非詹事職，懼侵官。太子曰：“講退便服說書，非公禮，毋嫌也。”復命類《易》、《詩》、《書》、《春秋》、《論語》、《孟子》、《資治通鑒》，各為說以進。權工部尚書，除華文閣學士。嘉定八年，以宣奉大夫、龍圖閣學士致仕。卒，贈特進、端明殿學士。理宗紹定間，賜諡文端。

溪久於宮僚，以微婉受知春官，然立朝建明，多務秘密，或議其殊乏骨鯁雲。

蔡幼學
蔡幼學，字行之，溫州瑞安人。年十八，試禮部第一。是時，陳傅良有文名於太學，幼學從之遊。月書上祭酒芮燁及呂祖謙，連選拔，輒出傅良右，皆謂幼學之文過其師。孝宗聞之，因策士將置首列。而是時外戚張說用事，宰相虞允文、梁克家皆陰附之。幼學對策，其略曰：“陛下資雖聰明而所存未大，誌雖高遠而所趨未正，治雖精勤而大原不立。即位之始，冀太平旦暮至。奈何今十年，風俗日壞，將難扶持；紀綱日亂，將難整齊；人心益搖，將難收拾；吏慢兵驕，財匱民困，將難正救。 ”又曰：“陛下恥名相之不正，更製近古，二相並進，以為美談。然或以虛譽惑聽，自許立功；或以緘默容身，不能持正。”蓋指虞允文、梁克家也。又曰：“漢武帝用兵以來，大司馬、大將軍之權重而丞相輕。公孫弘為相，衛青用事，弘苟合取容，相業無有。宣、元用許、史，成帝用王氏，哀帝用丁、傅，率為元始之禍。今陛下使姨子預兵柄，其人無一才可取。宰相忍與同列，曾不羞恥。按其罪名，宜在公孫弘上。”蓋指張說也。帝覽之不懌，虞允文尤惡之。遂得下第，教授廣德軍。

丁父憂，再調潭州。執政薦於朝，帝許之，且問：“年幾何矣？何以名幼學？”參政施師點舉《孟子》“幼學壯行”之語以對。上佇思，慨然曰：“今壯矣，可行也。”遂除敕令所刪定官。首言：“大恥未雪，境土未復，陛下睿知神武，可以有為。而苟且之議，委靡之習，顧得以緩陛下欲為之心。”孝宗喜曰：“解卿意，欲令朕立規模爾。”尋以母憂去。

光宗立，以太學錄召，改武學博士。逾年，遷太學，擢秘書省正字兼實錄院檢討官，遷校書郎。時光宗以疾不朝重華宮，幼學上封事曰：“陛下自春以來，北宮之朝不講。比者壽皇愆豫，侍從、台諫叩陛請對，陛下拂衣而起，相臣引裾，群臣隨以號泣。陛下退朝，宮門盡閉，大臣累日不獲一對清光。望日之朝，都人延頸，遷延至午，禁衛飲恨。市廛軍伍，謗誹籍籍，旁郡列屯，傳聞疑怪，變起倉卒，陛下實受其禍。誠思身體髮膚壽皇所與，宗社人民壽皇所命，則疇昔慈愛有感乎心，可不獨出聖斷，復父子之歡，弭宗社之禍！”疏入，不報。

寧宗即位，詔求直言。幼學又奏：“陛下欲盡為君之道，其要有三：事親、任賢、寬民，而其本莫先於講學。比年小人謀傾君子，為安靖和平之說以排之。故大臣當興治而以生事自疑，近臣當效忠而以忤旨擯棄，其極至於九重深拱而群臣盡廢，多士盈庭而一籌不吐。自非聖學日新，求賢如不及，何以作天下之才！自熙寧、元豐而始有免役錢，有常平積剩錢，有無額上供錢；自大觀、宣和而始有大禮進奉銀絹，有贍學糴本錢，有經製錢；自紹興而始有和買折帛錢，有總製錢，有月樁大軍錢；至於茶鹽酒榷、稅契、頭子之屬，積累增多，較之祖宗無慮數十倍，民困極矣。”

幼學既論列時政，其極歸之聖學。帝稱善，將進用之。時韓侂胄方用事，指正人為“偽學”，異論者立黜。幼學遂力求外補，特除提舉福建常平。陛辭，言：“今除授命令徑從中出，而大臣之責始輕；諫省、經筵無故罷黜，而多士之心始惑。或者有以誤陛下至此耶！”侂胄聞之不悅。既至官，日講荒政。時朱熹居建陽，幼學每事谘訪，遂為御史劉德秀劾罷，奉祠者凡八年。

起知黃州，改提點福建路刑獄，未行。有勸侂胄以收召海內名士者，乃召幼學為吏部員外郎。入見，言：“高宗建炎間減婺州和買絹折羅事，因諭輔臣曰：‘一日行得如此一事，一年不過三百六十事而已。’陛下除兩浙丁錢，視高宗無間，然而兵事既開，諸路罹鋒鏑轉餉之艱，江、湖以南有調募科需之擾，惟陛下以愛惜邦本為念。”遷國子司業、宗正少卿，皆兼權中書舍人。

侂胄既誅，餘黨尚塞正路，幼學次第彈繳，竄黜尤眾，號稱職。遷中書舍人兼侍講。故事，閣門、宣讚而下，供職十年，始得路都監若鈐轄。侂胄壞成法，率五六年七八年即越等除授，有已授外職猶通籍禁闥者，幼學一切厘正。

嘉定初，同樓鑰知貢舉。時正學久錮，士專於聲律度數，其學支離。幼學始取義理之文，士習漸復於正。兼直學士院，內外製皆溫醇雅厚得體，人多稱之。除刑部侍郎，改吏部，仍兼職。趙師[B164]除知臨安府，[B164]辭。故事，當有不允詔。幼學言：“師[B164]以媚權臣進官，三尹京兆，狼籍無善狀，詔必出褒語，臣何辭以草？”命遂寢。改兼侍讀，師[B164]命乃下。

除龍圖閣待制、知泉州，徙建康府、福州，進福建路安撫使。政主寬大，惟恐傷民。福建下州，例抑民買鹽，以戶產高下均賣者曰產鹽，以交易契紙錢科敷者曰浮鹽，皆出常賦外，久之遂為定賦。幼學力請蠲之，不報。提舉司令民以田高下藏新會子，不如令者籍其貲。幼學曰：“罔民而可，吾忍之乎！惟有去而已。”因言錢幣未均，秤提無術，力求罷去。遂升寶謨閣直學士、提舉萬壽宮。召權兵部尚書兼修玉牒官，尋兼太子詹事。

先是，朝廷既遣歲幣入金境，適值其有難，不果納，則遽以兵叩邊索之。中外洶洶，皆言當亟與。幼學請對，言：“玉帛之使未還，而侵軼之師奄至，且肆其侮慢，形之文辭。天怒人憤，可不伸大義以破其謀乎！”於是朝論奮然，始詔與金絕。幼學因請“固本根以弭外虞，示意向以定眾誌，公汲引以合材謀，審懷附以一南北。”帝稱善。一夕感異夢，星隕於屋西南隅，遂卒，年六十四。

幼學早以文鳴於時，而中年述作，益窮根本，非關教化之大、由情性之正者不道也。器質凝重，莫窺其際，終日危坐，一語不妄發。及辨論義理，縱橫闔辟，沛然如決江河，雖辯士不及也。嚐續司馬光《公卿百官表》，《年曆》、《大事記》、《備忘》、《辨疑》、《編年政要》、《列傳舉要》，凡百餘篇，傳於世。

楊泰之
楊泰之，字叔正，眉州青神人。少刻誌於學，臥不設榻幾十歲。慶元元年類試，調滬川尉，易什邡，再調綿州學教授、羅江丞，製置司檄置幕府。吳獵諭蜀，泰之貽書曰：“使吳曦為亂，而士大夫不從，必有不敢為；既亂，而士大夫能抗，曦猶有所憚。夫亂，曦之為也；亂所以成，士大夫之為也。”

改知嚴道縣，攝通判嘉定。白厓砦將王塤引蠻寇利店，刑獄使者置塤於法，又罥絓餘人當坐死。泰之訪知夷都實邇利店，夷都蠻稱亂，不需引導，固請釋之，不聽。乃去官。宣撫使安丙薦之曰：“蜀中名儒楊虞仲之子，當逆臣之變，勉有位者毋動。言不用，拂衣而去。使得尺寸之柄，必能見危致命。”召泰之赴都堂審察，以親老辭。差知廣安軍，未上，丁父憂。免喪，知富順監。去官，以祿稟數千緡予鄰裏，以千緡為義莊。知普州，以安居、安嶽二縣受禍尤慘，泰之力白丙盡蠲其賦。丙復薦於朝，召赴行在，固辭。知果州。踦零錢病民，泰之以一年經費儲其贏為諸邑對減，上尚書省，按為定式。民歌之曰：“前張後楊，惠我無疆。”張謂張義，實自發其端，而泰之踵行之。

理宗即位，趣入對，言：“法天行健，奮發英斷，總攬威權，無牽於私意，無奪於邪說，以救蠱敝，以新治功。本朝德澤，邇來斫喪無餘，民無恒心，何以為國？陛下以直言求人，而以直言罪之，使天下以言為戒。臣恐言路既梗，士氣益消，循循默默，浸成衰世之風，為國者何便於此？”上奇其對，以為工部郎中。其後言事者相繼，無所避忌，自泰之發之。遷軍器少監、大理少卿。

紹定元年入對，謂：“風雨為暴，水潦潰溢，此陰盛陽微之證。而台臣諉曰霅川水患之慘，桀之餘烈也。”後又言：“巴陵追降之命，重於違群臣，輕於絕友愛。陛下居天位之至逸，則當思天倫之大痛。秦邸歿於房陵，既行封諡，又錄用其子。今乃曰‘不當為之後，以貽它日憂’，何示人之不廣乎？”又曰：“今日不言，後必有言之者。與其追恤於後，固不若舉行於今也。”是日，詔直寶謨閣、知重慶府。為書以別丞相曰：“宰相職事，無大於用人有道，去自私之心，恢容人之度，審取舍之理而已。”至官，俗用大變。主管千秋鴻禧觀，卒。

所著《克齋文集》、《論語解》、《老子解》、《春秋列國事目》、《公羊》、《穀梁類》、《詩類》、《詩名物編》、《論》、《孟類》、《東漢三國誌南北史唐五代史類》、《曆代通鑒本朝長編類》、《東漢名物編》、《詩事類》、《大易要言》、雜著，凡二百九十七卷。


Chinese text: This work was published before January 1, 1923, and is in the
public domain worldwide because the author died at least 100 years ago.
