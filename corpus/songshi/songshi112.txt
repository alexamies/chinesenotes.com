禮十五〈（嘉禮三）〉○聖節諸慶節

聖節。建隆元年，群臣請以二月十六日為長春節。正月十七日，於大相國寺建道場以祝壽，至日，上壽退，百僚詣寺行香。尋詔：“今後長春節及諸慶節，常參官、致仕官、僧道、百姓等毋得進奉。”

太宗以十月七日為乾明節，復改為壽寧節。

真宗以十二月二日為承天節。其儀：帝御長春殿，諸王上壽，次樞密使副、宣徽、三司使，次使相，次管軍節度使、兩使留後、觀察使，次節度使至觀察使，次皇 親任觀察使以下，各上壽，仍以金酒器、銀香合、馬、袖表為獻。既畢，鹹赴崇德殿敘班，宰相率百官上壽，賜酒三行，皆用教坊樂，賜衣一襲，文武群臣、方鎮州 軍皆有貢禮。前一月，百官、內職、牧伯各就佛寺修齋祝壽，罷日以香賜之，仍各設會，賜上尊酒及諸果，百官兼賜教坊樂。

景德二年，始令樞密三司使副、學士復赴百官齋會，少卿、監、刺史以上及近職一子賜恩，僧道則賜紫衣、師號，禁屠，輟刑。

仁宗以四月十四日為乾元節，正月八日皇太后為長寧節。詔定長寧節上壽儀：太后垂簾崇政殿，百官及契丹使班庭下，宰臣以下進奉上壽，閣門使於殿上簾外立 侍，百官再拜，宰臣升殿，跪進酒簾外，內臣跪承以入。宰臣奏曰：“長寧節，臣等不勝歡抃，謹上千萬歲壽。”復降，再拜，三稱萬歲。內臣承旨宣曰：“得公等 壽酒，與公等同喜。”鹹再拜。宰臣升殿，內侍出簾外跪授虛盞，宰臣跪受，降，再拜舞蹈，三稱萬歲。內侍承旨宣群臣升殿，再拜，升，陳進奉物當殿庭，通事舍 人稱“宰臣以下進奉”，客省使殿上喝“進奉出”。內謁者監進第二盞，賜酒三行，侍中奏禮畢，皆再拜舞蹈。太后還內，百官詣內東門拜表稱賀。其外命婦舊入內 者即入內上壽，不入內者進表。內侍引內命婦上壽，次引外命婦，如百官儀。次日大宴。

英宗以正月三日為壽聖節。禮官奏：“故事，聖節上壽，親王、樞密於長春殿，宰臣、百官於崇德殿，天聖諒沍皆於崇政殿。”於是紫宸上壽，群臣升殿間，飲獻一觴而退。又一日，賜宴於錫慶院。

神宗以熙寧元年四月十日為同天節，以宅憂罷上壽，惟拜表稱賀。明年，親王、樞密使、管軍、駙馬、諸司使副詣垂拱殿，宰臣、百官、大國使詣紫宸殿上壽，命坐，賜酒三行，不舉樂。明年，以大旱，罷同天節上壽，群臣赴東上閣門表賀。

中書門下言：“同天節上壽班，自今樞密使副、宣徽、三司使、殿前馬步軍副都指揮使以上共作一班，進酒一盞；親王、宗室、使相至觀察、駙馬、管軍觀察使以 上，皆赴紫宸殿，依本班序立上壽，更不赴垂拱殿。”蓋以管軍觀察使以上及親王、駙馬並於垂拱殿以官序高下各班進酒畢而日晏，外朝有班者仍詣紫宸殿，議者以 為近瀆，改焉。而詔袒免以上宗婦聽班賀於禁中。

哲宗即位，詔以太皇太后七月十六日為坤成節。宰臣請以十二月八日為興龍節。哲宗本七日生，以避僖祖忌，故後一日。

徽宗以十月十日為天寧節，定上壽儀：皇帝御垂拱殿，群臣通班起居畢，分班，從義郎以下醫官、待詔等先退。知引進司官一員讀奏目，知東上閣門官一員奏進壽 酒，由東階升，舍人通教坊使以下讚再拜，奏聖躬萬福，又再拜，復位。次看盞人稍前，舍人讚再拜，讚上殿祗候，分東西兩階立，俟進酒升殿。次舍人引親王入殿 庭，北向立，讚再拜，班首奏萬福。舍人引進奉西入，列於親王後，酒器簷床置馬前，揖天武躬奏萬福，進奉馬先出。內侍進禦茶床，殿中監酹酒訖，知東上閣門官 殿上躬奏：“親王某以下進壽酒。”舍人揖親王以下躬讚再拜，乃引親王二員升殿，知東上閣門官引詣御坐前，舍人東階下西向立，〈（後準此。）〉尚醞典禦奉槃、盞 授班首，搢笏受盤、盞，西向立，奉禦啟盞，親王一員搢笏注酒，班首奉詣御坐東進訖，少退，虛跪，興，以槃授典禦，退，閣門引降階。舍人引當殿北向立，東 上，讚拜，興，搢笏跪奉表，舍人接表，一員在東，餘詣親王西，置表笏上，授引進。知引進司官殿上讀奏目，退，親王以下俯伏，興，躬，舍人讚再拜，引班首升 東階，餘殿下分立。閣門引詣御坐東，北向搢笏，尚醞典禦如前奉盤立，樂作，皇帝飲訖，受盞，復位，再拜如上儀。知引進司官詣折檻東，西向宣曰“進奉收”。 讚拜，舞蹈，又再拜，西出。親王以下赴紫宸殿立班。引進官宣“進奉出”，天武奉進奉以出。閣門復立殿上，教坊使讚送禦酒，又再拜，教坊致語訖，讚再拜， 退。次樞密官上壽，次管軍觀察以上上壽、進奉並如儀。內侍舉禦茶床，舍人讚教坊使以下謝祗應，再拜訖，閣門側奏無公事。

皇帝赴紫宸殿後閣受群 臣上壽。質明，三公以下百僚並於殿門外就次，東上閣門、御史台、太常寺分引入詣殿庭東西立。閣門附內侍進班齊牌，皇帝出閣，禁衛諸班親從迎駕，自讚常起 居。皇帝升坐，鳴鞭，禮直官、通事舍人引三公至執政官，御史台、東上閣門分引百官，並橫行北向立，典儀讚再拜舞蹈，班首奏萬福，又再拜訖，分東西立。禮直 官引殿中監、少監升東階，詣酒尊所稍西，南向西上立，舍人揖教坊使以下通班大起居，次看盞人謝升殿，讚再拜。內侍進禦茶床，殿侍酹酒訖，禮直官、通事舍人 分引三公至執政官，御史台、東上閣門分引百僚，並橫行北向立，典儀讚再拜，讚者承傳，在位官皆再拜。禮直官、通事舍人引上公升東階，東上閣門官接引升殿， 授盞、啟盞如上儀。上公詣御坐，俯伏跪奏：“文武百僚、上公具官臣某等稽首言：天寧令節，臣等不勝大慶，謹上千萬歲壽。”俯伏，興，退，降階，舍人接引復 位，典儀讚再拜訖，禮直官引知樞密院官詣御坐前承旨，退詣折檻稍東，西向宣曰：“得公等壽酒，與公等內外同慶。”典儀讚拜如儀，百官分東西立。禮直官、通 事舍人引上公升東階，東上閣門官接引詣御坐東，搢笏，殿中監授盤，上公奉進御坐東，北向，樂作，皇帝飲訖，閣門引接盞，降，復位典儀讚拜如上儀。宗室遙郡 以下先退。禮直官引樞密院官詣御坐前承旨，退詣折檻稍東，宣曰：“宣群臣升殿。”典儀讚拜訖，禮直官、通事舍人分引三公以下升東階，親王、使相以下升西 階；御史台、東上閣門分引秘書監以下升兩朵殿，並東西廊席後立。尚醞典禦以盞授殿中監，奉禦啟盞，殿中監西向立，殿中少監以酒注於盞，〈（第二、第三準 此。）〉奉詣御坐前，躬進訖，少退，奉盤西向立。樂作，皇帝飲訖，殿中監接盞退，授奉禦，出笏復位。通事舍人分引殿上官橫行北向，舍人讚再拜，典儀曰“再拜 ”，讚者承傳，皆再拜。舍人讚就坐，各立席後，復讚就坐，群官皆坐。酒初行，先宰臣，次百官，皆作樂。尚食典禦、奉禦進食，太官設群官食，皇帝再舉酒，群 官興，立席後，樂作，飲訖，舍人讚就坐，再行群官酒，皇帝三舉酒，並如第二之儀。酒三行，舍人曰“可起”，群官興，立席後。若宣示盞，即隨東上閣門官以下 揖，稱“宣示盞”，躬，讚就坐。若宣勸，即立席後，躬，飲訖，讚再拜。內侍舉禦茶床，禮直官引左輔詣御坐前北向俯伏跪奏：“左輔具官臣某言禮畢。”俯伏， 興，退，復位。禮直官、通事舍人分引三公以下文武百僚降階橫行北向立，樞密院官在親王後。典儀讚再拜，皆舞蹈再拜退。

靖康元年四月十三日，太宰徐處仁等表請為乾龍節。至日，皇帝帥百官詣龍德宮上壽畢，即本宮賜侍從官以上宴。

建炎元年五月，宰臣等上言，請以五月二十一日為天申節。詔曰：“朕承祖宗遺澤，獲托士民之上，求所以扶危持顛之道，未知攸濟。念二聖鑾輿在遠，萬民失 業，將士暴露，夙夜痛悼，寢食幾廢，況以眇躬之故，聞樂飲酒，以自為樂乎？非惟深拂朕誌，實增感於朕心。所有將來天申節百官上壽常禮，可令寢罷。”至是止 就佛寺啟散祝壽道場，詣閣門或後殿拜表稱賀。

紹興十三年二月，臣僚奏：“臣聞孝理天下者，帝王之盛德，歸美報上者，臣子之至誠。是皆因性自 然，發於觀感，必各盡其至，然後為稱。恭惟陛下撫艱難之運，憂勤在禦，兢兢業業，圖濟中興，孝德通於神明，皇天為之悔禍，長樂還闕，適當誕節之前，陛下以 天下養，獲伸宮闈上壽之儀，臣民得於觀聽，天下無不欣慶，所以崇大養而成孝理之功者，既以盡善盡美矣。陛下誕聖佳辰，乃臣子所願奉觴上壽，以盡歸美之意， 其可不舉而行之乎？臣愚，欲望將來天申節許令有司舉行舊典，至日，百官得以奉萬年之觴，仰祝聖壽，天下幸甚。”太常、禮部討論：每遇聖節，樞密院以下先詣 垂拱殿上壽畢，宰臣率百僚於紫宸殿上壽。前一月，分日啟建道場，至前一日，樞密院官滿散依例作齋筵。至日，三省官上壽立班訖，次赴滿散作齋筵。後二日，大 宴於集英殿。時命御史台、太常寺修立儀注。

孝宗隆興元年，太上皇帝天申節，皇帝及宰臣、文武百僚詣德壽宮上壽。是日，以欽宗大祥，前一日，皇帝起居如宮中儀，百僚拜表稱賀。

乾道八年，立皇太子，皇帝率皇太子及文武百僚詣德壽宮上壽。前期，儀鸞司陳設德壽宮殿門之內外，設御坐於殿上當中南向，設大次於德壽宮門內南向，小次於 殿東廊西向，設皇帝褥位二：一於御坐東南，西向；一於御坐之南，北向。尚醞設禦酒尊、酒器於御坐之東，有司又設禦茶床於御坐之西，俱稍北。其日，文武百僚 內不係從駕者，並先赴德壽宮門外以俟迎駕起居。質明，皇帝服靴袍出即御坐，從駕臣僚、禁衛起居如常儀。皇帝降坐，乘輦將至德壽宮，文武百僚迎駕再拜起居 訖，前導官、太常卿、閣門官、太常博士、禮直官先入，詣大次前分左右立定。皇帝降輦入次，御史台、閣門、太常寺分引皇太子並文武百僚入詣殿廷，東西相向立 定，前導官導皇帝入小次，簾降。皇太子並文武百僚並橫行北向立。太上皇帝出宮升御坐，鳴鞭，小次簾卷。前導官導皇帝升殿東階，詣殿折檻前北向褥位，再拜， 躬奏聖躬萬福，再拜，皇帝詣太上皇帝御坐之東褥位西向立，前導官於殿上隨地之宜立。次舍人揖皇太子並文武百僚躬，典儀曰“再拜”，讚者承傳，在位官皆再 拜，搢笏舞蹈，又再拜，皇太子不離位，奏聖躬萬福，各再拜，直身，分東西相向立。禮直官引奉盤盞官、受盤盞官、承旨宣答官、奏禮畢官、殿中監、少監升殿。 內侍進禦茶床，尚醞典禦以盤盞、酒注授殿中監、少監，次禮直官引奉盤盞官詣酒尊所北向，殿中監啟盞，殿中少監注酒，奉盤盞官奉酒詣皇帝前北向，禮直官引受 盤盞官詣太上皇帝御坐前，西向立，皇太子並文武百僚橫行北向立。奉盤盞官躬進皇帝，皇帝奉酒，前導官導皇帝詣太上皇帝御坐前躬進訖，少後，以盤授受盤盞 官。前導官導皇帝詣太上御坐前褥位北向俯伏跪，殿下皇太子並百僚皆躬身。皇帝奏：“臣某謹率文武百僚稽首言：天申令節，臣某與百僚等不勝大慶，謹上千萬歲 壽。”奏訖，伏，興，再拜，在位官皆再拜。承旨宣答官宣曰：“得皇帝壽酒，與皇帝並百僚內外同慶。”皇帝再拜，在位官皆再拜訖，分東西相向立。皇帝詣御坐 東，西向立，奉盤盞官以盤北向恭進，皇帝奉盤，樂作，俟太上皇帝飲酒，皇帝躬接盞訖，皇帝少後，以盤盞授受盤盞官，以授殿中監，各復位立。皇太子並文武百 僚橫行北向，皇帝詣褥位北向再拜，在位官皆再拜。皇帝詣太上御坐東褥位西向立，皇太子、文武百僚再拜，搢笏舞蹈，又再拜訖，內侍舉茶床，奏禮畢官北向俯伏 跪奏：“具官臣某言禮畢。”在位官再拜。太上皇帝駕興，皇帝從入，文武百僚以次退。

淳熙二年十一月，詔：“太上皇帝聖壽無疆，新歲七十，以十 一日冬至加上尊號冊寶，十二月十七日立春行慶壽禮。”是日早，文武百僚並簪花赴文德殿立班，聽宣慶壽赦。宣赦訖，從駕至德壽宮行慶壽禮，致詞曰：“皇帝臣 某言：天祐君親，錫茲難老，維春之吉，年德加新。臣某與群臣等不勝大慶，謹上千萬歲壽。”餘與前上壽儀注同。禮畢，從駕官、應奉官、禁衛等並簪花從駕還 內，文武百僚文德殿拜表稱賀。

十年十二月，以太上皇后新年七十，詔以立春日行慶賀之禮。十三年春正月朔，以太上皇帝聖壽八十，帝率群臣詣德壽宮行禮，其儀注、恩赦並如淳熙二年典故。

孝宗以十月二十二日為會慶節，光宗以九月四日為重明節，寧宗以十月十九日為天祐節、尋改為瑞慶節，理宗以正月五日為天基節，度宗以四月九日為乾會節，瀛國公以九月二十八日為天瑞節。其上壽稱賀之禮，大略皆如天申節儀。

諸慶節，古無是也，真宗以後始有之。大中祥符元年，詔以正月三日天書降日為天慶節，休假五日，兩京諸路州、府、軍、監前七日建道場設醮，斷屠宰；節日， 士庶特令宴樂，京師然燈。又以六月六日為天貺節，京師斷屠宰，百官行香上清宮。又以七月一日聖祖降日為先天節，十月二十四日降延恩殿日為降聖節，休假、宴 樂並如天慶節。中書、親王、節度、樞密、三司以下至駙馬都尉，詣長春殿進金縷延壽帶、金絲續命縷，上保生壽酒。改禦崇德殿，賜百官飲，如聖節儀。前一日， 以金縷延壽帶、金塗銀結續命縷、緋彩羅延壽帶、彩絲續命縷分賜百官，節日戴以入。禮畢，宴百官於錫慶院。天禧初，詔以大中祥符元年四月一日天書再降內中功 德閣為天禎節，一如天貺節。尋以仁宗嫌名，改為天祺節。

政和三年十一月五日，以修祀事，天真示見，詔為天應節。又以五月十二日祭方丘日為寧貺節，既又以二月十五日太上混元上德皇帝降聖日為真元節，八月九日青華帝君生辰為元成節，正月四日有太祖神禦之州府宮殿行香為開基節，十月二十五日為天符節，皆如天慶節，著為令。

高宗建炎元年十一月五日，詔：“政和以來添置諸節，除開基節外，餘並依祖宗法。”


Chinese text: This work was published before January 1, 1923, and is in the
public domain worldwide because the author died at least 100 years ago.
