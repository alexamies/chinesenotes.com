　　真宗應符稽古神功讓德文明武定章聖元孝皇帝，諱恆，太宗第三子也。母曰元德皇后李氏。初，乾德五年，五星從鎮星聚奎。明年正月，后夢以裾承日，有娠，十二月二日生于開封府第，赤光照室，左足指有文成「天」字。

　　幼英睿，姿表特異，與諸王嬉戲，好作戰陣之狀，自稱元帥。太祖愛之，育于宮中。嘗登萬歲殿，升御榻坐，太祖大奇之，撫而問曰：「天子好作否？」對曰：「由天命耳。」比就學受經，一覽成誦。

　　初名德昌，太平興國八年，授檢校太保、同中書門下平章事，封韓王，改名元休。端拱元年，封襄王，改元侃。淳化五年九月進封壽王，加檢校太傅、開封尹。至道元年八月立為皇太子，改今諱，仍判府事。

　　故事，殿廬幄次在宰相上，宮僚稱臣，皆推讓弗受。見賓客李至、李沆，必先拜，迎送降階及門。開封政務填委，帝留心獄訟，裁決輕重，靡不稱愜，故京獄屢空，太宗屢詔嘉美。

　　三年三月，太宗崩，奉遺制即皇帝位于柩前。

　　夏四月乙未，尊皇后為皇太后，赦天下，常赦所不原者咸除之。丙申，群臣請聽政，表三上，從之。戊戌，始見群臣于崇政殿西序，尋賜器幣。癸卯，門下侍郎兼兵部尚書、平章事呂端加右僕射；弟越王元份進封雍王，吳王元傑進封兗王，並兼中書令；徐國公元偓進封彭城郡王，涇國公元偁進封安定郡王，並同平章事；元儼封曹國公。侄閬州觀察使惟吉為武信軍節度使；侍衛馬步軍都虞候傅潛、殿前都指揮使王超、侍衛馬軍都指揮使李繼隆、侍衛步軍都指揮使高瓊並領諸軍節度；駙馬都尉王承衍、石保吉、魏咸信並為諸軍節度使。甲辰，宣徽北院使、知樞密院事趙鎔加南院使，左丞李至、禮部侍郎李沆並參知政事。丁未，中外群臣進秩一等。罷鹽鐵、度支、戶部副使。癸丑，置鎮戎軍。乙卯，靜海軍節度使、交阯郡王黎桓加兼侍中，進封南平王。

　　五月丁卯，詔求直言。庚午，命兩制議豐盈之術以聞。甲戌，戶部侍郎、參知政事李昌齡責授忠武行軍司馬。甲申，放宮人給事歲久者。丙戌，以鎮安軍節度使李繼隆同平章事。封姊秦國、晉國二公主並為長公主，齊國公主改許國長公主，妹宣慈、賢懿、壽昌、萬壽四公主並為長公主。丁亥，立秦國夫人郭氏為皇后。

　　六月乙未，以太宗墨蹟賜天下名山。戊戌，追復涪王廷美西京留守兼中書令、秦王，贈兄魏王德昭太傅、岐王德芳太保。己亥，上大行皇帝諡曰神功聖德文武皇帝，廟號太宗。辛丑，詔罷獻祥瑞。甲辰，復封兄元佐為楚王。乙巳，追冊莒國夫人潘氏為皇后，諡莊懷。以工部侍郎、同知樞密院事錢若水為集賢院學士。贈弟元億為代國公。

　　秋七月乙丑，詔轉運使更迭赴闕，訪以民事。癸酉，詔訪孔子嫡孫。乙亥，以殿前都虞候范廷召領河西軍節度使，葛霸保順軍節度使，王漢忠威塞軍節度使，康保裔彰國軍節度使，王昭遠保靜軍節度使。甲申，以范廷召、葛霸為定州、鎮州駐泊都部署，王漢忠為高陽關行營都部署，康保裔為并、代州都部署。

　　八月丙申，罷鹽井役。己亥，以鎮海軍節度使曹彬為樞密使，知樞密院事趙鎔為壽州觀察使，同知樞密院事李惟清為御史中丞，戶部侍郎向敏中、給事中夏侯嶠並為樞密副使。庚子，命以十二月二日為承天節。戊申，太白犯太微。己酉，封乳母齊國夫人劉氏為秦國延壽保聖夫人。先是，帝以漢、唐封乳母為夫人、縣君故事付中書，已乃有是命。戊午，熒惑入東井。庚申，西川廣武卒劉旴逐巡檢使韓景祐，掠蜀、漢等州，招安使上官正、鈐轄馬知節討平之。

　　九月丁丑，二星隕西南。戊寅，以孔子四十五世孫延世為曲阜縣令，襲封文宣公。

　　冬十月，夏人寇靈州，合河都部署楊瓊擊走之。己酉，葬太宗于永熙陵。丁巳，賜山陵使而下銀帛有差。歲星入氐。

　　十一月甲子，祔太宗神主于太廟，以懿德皇后配，祔莊懷皇后于別廟。丙寅，詔兩京死罪以下遞減一等，緣山陵役民賜租有差。己巳，詔工部侍郎錢若水修太宗實錄。己卯，賜帛西鄙餫餉士卒。閱騎射，擢精銳者十人遷職。乙酉，廢理檢院。

　　十二月癸巳，承天節，群臣上壽於崇德殿。丙申，追尊母賢妃李氏為皇太后。辛丑，詔諸路轉運使申飭令長劭農。甲辰，以銀州觀察使趙保吉為定難軍節度使。

　　咸平元年春正月辛酉，詔改元。丙寅，上皇太后李氏諡曰元德。丁丑，召學官崔頤正講書，因命宰臣選明經術者以聞。戊寅，閱御龍直。辛巳，僧你尾尼等自西天來朝，稱七年始達。甲申，彗出營室北。

　　二月癸巳，呂端等言彗出之應，當在齊、魯分。帝曰：「朕以天下為憂，豈直一方耶？」甲午，詔求直言，避殿減膳。乙未，慮囚，老幼疾病，流以下聽贖，杖以下釋之。丁酉，彗滅。

　　三月己巳，置太平州。壬申，賜進士孫僅等宴瓊林。辛巳，以趙保吉歸順，遣使諭陝西，縱綏、銀流民還鄉，家給米一斛。

　　夏四月，旱。壬辰，禱白鹿山。壬寅，趙保吉遣弟繼瑗入謝。己酉，遣使按天下吏民逋負，悉除之。

　　五月戊午朔，日有食之。甲子，幸大相國寺祈雨，升殿而雨。

　　六月辛卯，詔近臣舉常參官才堪轉運使者。丙辰，以旱，免開封、二十五州軍田租。

　　秋七月甲子，詔民供億山陵者賜租什二。己巳，詔沿淮諸州藏瘞遺骸。

　　八月癸卯，禁新小錢。己酉，幸諸王宮。

　　九月己巳，詔呂端、錢若水重修太祖實錄。壬申，賜終南隱士种放粟帛緡錢。己卯，以左衛上將軍張永德為太子太師。

　　冬十月丙戌朔，日有食之。戊子，呂端為太子太保，戶部尚書張齊賢、參知政事李沆並平章事，李至為武勝軍節度使。己丑，參知政事溫仲舒罷為禮部尚書，樞密副使夏侯嶠罷為戶部侍郎、翰林侍讀學士，以樞密副使向敏中為兵部侍郎、參知政事，翰林學士楊礪、宋湜並為樞密副使。丙午，許群臣著述詣閤獻，令兩制銓簡。

　　十一月丙辰，龍缽貢馬二千騎。甲子，詔葺歷代帝王陵廟。

　　十二月庚寅，幸許國長公主第視疾。癸卯，令三司判官舉才堪知州者各一人。是歲，溪峒、吐蕃諸族、勒浪十六府大首領、甘州回鶻、西南蕃黎州山後蠻來貢。定州雹傷稼，遣使振恤，除是年租。

　　二年春正月甲子，詔：尚書丞、郎、給、舍，舉升朝官可守大郡者各一人。丙子，定諸司使以下至三班使臣有罪比品聽贖。

　　二月丙申，以趙普配饗太祖廟庭。詔群臣迎養父母，蠲天下逋負，釋繫囚。己酉，戒百官比周奔競，有弗率者，御史臺糾之。

　　三月丙辰，江、浙發廩振饑。戊辰，置荊湖南路轉運使。壬申，王漢忠為涇、原、邠、寧、靈、環都部署。

　　閏月丁亥，以久不雨，帝諭宰相曰：「凡政有闕失，宜相規以道，毋惜直言。」詔天下繫囚非十惡、枉法及已殺人者，死以下減一等。幸許國長公主第視疾，又幸北宅視德愿疾。詔兩京諸路收瘞暴骸，營塞破塚。戊子，幸太一宮、天清寺祈雨。己丑，上皇太后宮名曰萬安。庚寅，罷有司營繕之不急者。詔中外臣直言極諫。從弟德愿卒。壬辰，雨。辛丑，江南轉運使言宣、歙竹生米，民採食之。丙午，詔江、浙饑民入城池漁採勿禁。

　　夏四月丙寅，許國長公主薨。

　　五月丁亥，嚴服用之制。乙巳，幸曹彬第視疾。

　　六月丁巳，宰臣進重修太祖實錄。戊午，曹彬薨。庚辰，大食國遣使來貢。

　　七月甲申，以傅潛為鎮、定、高陽關行營都部署，張昭允為都鈐轄。給外任官職田。己丑，以橫海軍節度使王顯為樞密使。壬寅，制聖教序賜傳法院。甲辰，幸國子監，召學官崔偓佺講尚書 大禹謨。還幸崇文院，賜秘書監、祭酒以下器幣。丙午，置翰林侍讀學士，以兵部侍郎楊徽之等為之；置翰林侍講學士，以國子祭酒邢昺為之。

　　八月辛亥，御文德殿，文武百官入閤。乙卯，群臣上尊號曰崇文廣武聖明仁孝皇帝。丁巳，大宴崇德殿，始作樂。戊午，社宴近臣于中書。丙寅，大閱於東北郊。癸酉，楊礪卒。乙亥，以太師贈濟陽郡王曹彬配饗太祖廟庭，司空贈太尉中書令薛居正、忠武軍節度使贈中書令潘美、右僕射贈侍中石熙載配饗太宗廟庭。

　　九月庚辰朔，日有食之。戊子，召宗室宴射後苑。甲午，奉安太宗聖容於啟聖院新殿，帝拜而慟，左右皆掩泣。賜修殿內侍緡錢。癸卯，幸騏驥院，賜從官馬，還宴射後苑。鎮、定都部署言敗契丹兵於廉良路，殺獲甚眾。

　　冬十月壬子，宜州執溪峒蠻酋三十餘人詣闕，詔釋其罪，遣還。癸丑，放澧州蠻界歸業民租。戊午，置福建路惠民倉。

　　十一月壬午，詔親王領大都督府節鎮者勿兼長史。乙酉，饗太廟。丙戌，祀天地于圜丘，以太祖、太宗配，大赦天下，錄功臣子孫之無祿者。御朝元殿受尊號冊。丁亥，賜群臣帶服、鞍馬、器幣有差。庚寅，大宴含光殿。壬辰，張齊賢加門下侍郎，李沆加中書侍郎，中外臣悉加恩。甲午，以左神武軍大將軍德恭為左衛大將軍，左衛大將軍德彝為左神武軍大將軍。乙未，詔：幸河北，所次頓舍給用，毋泛及州縣。以周瑩為駕前軍都部署，石保吉為行營先鋒都部署。己亥，狩近郊。辛丑，賜京城父老衣帛。戊申，以魏咸信為貝冀行營都部署。己酉，以李沆為東京留守。

　　十二月辛亥，賜近臣戎服廄馬。甲寅，駕發京師，次陳橋。王昭遠卒。戊午，駐蹕澶州。冀州言敗契丹兵於城南，殺千餘人，奪馬百餘匹。辛酉，宴從臣于行宮。以王超等督先鋒，仍示以陣圖，俾識部分。壬戌，賜近臣甲胄弓劍。幸浮橋，登臨河亭，賜澶州父老錦袍、茶帛。甲子，次大名，躬御鎧甲於中軍。契丹攻威虜軍，本軍擊敗之，殺其酋帥。府州言官軍入契丹五合川，拔黃太尉砦，殲其眾，焚其車帳，獲馬牛萬計。丁卯，召見大名府父老，勞賜之。

　　是歲，沙州蕃族首領、邛部川蠻、西南蕃、占城、大食國來貢。江、浙、廣南、荊湖旱，嵐州春霜害稼，分使發粟振之。

　　三年春正月己卯朔，駐蹕大名府。詔并代都部署高瓊等分屯冀州、邢州。辛巳，臨視樞密副使宋湜疾。癸未，以葛霸為貝冀、高陽關前軍行營都部署。萊州防禦使田紹斌凡十人以功進秩。契丹犯河間，高陽關都部署康保裔死之。乙酉，流忠武軍節度使傅潛于房州、都鈐轄張昭允于通州，並削奪官爵。丁亥，幸紫極宮，還登子城閱騎射。高陽關、貝冀路都部署范廷召等追契丹至莫州，斬首萬餘級。庚寅，赦河北及淄、齊州罪人，非持杖劫盜、謀故殺、枉法贓、十惡至死者並釋之。錄將吏死事者子孫，民被焚掠者復其租。罷緣邊二十三州軍榷酤。令諸州舉吏民有武藝及材力過人者。壬辰，宋湜卒。甲午，發大名府。益州軍變，害鈐轄符昭壽，逐知州牛冕等，推都虞候王均為首作亂。詔戶部使雷有終為廬州觀察使，帥師會李惠等討之，均閉城門固守。庚子，至自大名府。戊申，幸呂端第視疾。

　　二月庚申，宴含光殿。辛酉，詔：「近臣并知雜御史、尚書省五品及帶館閣三司職者，各舉升朝官有武幹堪邊任一人。」癸亥，以周瑩為宣徽南院使，王繼英為北院使，並知樞密院事；王旦為給事中，同知樞密院事。乙丑，以王顯為定州路行營都部署，王超為鎮州路行營都部署。丁卯，益州王均開城偽遁，雷有終等入城為所敗，退保漢州，李惠死之。戊辰，京畿旱，慮囚。癸酉，大雨。甲戌，置靜樂軍。丙子，賞花苑中，召從臣宴射。

　　三月戊寅朔，日有食之。甲午，御崇政殿試禮部貢舉人。

　　夏四月戊申朔，賜進士陳堯咨等袍笏。庚戌，呂端薨。甲寅，閱河北防城舉人康克勤等擊射。乙卯，葬元德皇太后。丁巳，以葛霸為邠、寧、環、慶都部署。壬申，前知益州牛冕、西川轉運使張適並削籍，冕流儋州，適為連州參軍。

　　五月丁卯，詔天下死罪減一等，流以下釋之，十惡至死、謀故劫殺、坐贓枉法者論如律。幸玉津園觀刈麥。己丑，幸金明池觀水嬉，遂幸瓊林苑宴射。壬寅，御試河北舉人。河決鄆州，詔徙州城。

　　六月己未，太白晝見。丁卯，以向敏中為河北、河東宣撫使，按巡郡國，存慰士民。

　　秋七月己亥，以翰林侍讀學士夏侯嶠、侍講邢昺為江、浙巡撫使。

　　八月辛亥，京東水災，遣使安撫。

　　九月庚辰，賜契丹降人蕭肯頭名懷忠，為右領軍衛將軍、嚴州刺史；招鶻名從化，為右監門衛將軍；虫哥名從順，為千牛衛將軍。壬辰，幸大相國寺，遂宴射玉津園。壬寅，衛國公張永德薨。

　　冬十月甲辰，雷有終大敗賊黨，復益州，殺三千餘人。壬子，綿、漢都巡檢、澄州刺史張思鈞削籍流封州。乙卯，幸元份宮視疾。令諸州兼群牧。己未，濱州防禦使王榮削籍流均州。己丑，雷有終追斬王均于富順監，禽其黨六千餘人。詔原川峽路繫囚雜犯死罪以下。雷有終等以功進秩有差。丙寅，以翰林學士王欽若、知制誥梁顥分為川、峽安撫使。延州言破大盧、小盧等十族，獲人畜二十萬。

　　十一月甲戌，環慶副部署徐興削籍配郢州。乙亥，靈州副部署孫進責授復州團練副使。鄆州決河塞。戊寅，均畿內田稅。壬午，詔群臣盡言無諱，常參官轉對如故事，未預次對者聽封事以聞。辛卯，日南至，御朝元殿受朝。丙申，張齊賢罷為兵部尚書。

　　十二月戊申，狩近郊，以親獲禽獻太廟。甲寅，大宴含光殿。乙卯，幸元份宮視疾。丁巳，閱武藝，遂宴射苑中。庚申，罷京畿均田稅。育吾蕃部貢犛牛。甲子，契丹稅木監使黃顒等率屬內附，賜冠帶。丙寅，開封府奏獄空，詔嘉之。丁卯，詔河東、北緣邊吏民斬邊寇首一級支錢五千，禽者倍之，獲馬者給帛二十匹。

　　是歲，高麗、大食國、高州蠻來貢。畿內、江南、荊湖旱，果、閬州水，並振之。

　　四年春正月甲戌朔，詔天下繫囚死罪己下減一等，杖罪釋之。辛巳，幸范廷召第視疾。甲申，命樞密直學士馮拯、陳堯叟詳中外封事。詔應益州軍民因城亂殺傷劫盜，除官吏外皆釋不問。乙酉，命收瘞西川遺骸。丁亥，幸開寶寺，還御乾天門觀燈。庚子，謁啟聖院太宗神御殿。

　　二月丁未，祈雨。戊申，交州黎桓貢馴犀象。癸丑，決天下獄。丁巳，幸大相國寺、上清宮祈雨。戊午，雨，帝方臨軒決事，霑服不御蓋。壬戌，詔群臣子弟奏補京官者試一經。甲子，釋逋負官物者二千六百餘人，蠲逋負物二百六十餘萬；已納而非理者以內府錢還之，沒者給其家。丙寅，詔學士、兩省御史臺五品、尚書省諸司四品以上，舉賢良方正直言敢諫一人。己巳，置永利監。

　　三月甲戌，撫水州蠻酋蒙瑛等來納兵器、毒藥箭，誓不復犯邊。乙亥，詔史館韓瑗等舉御史臺推勘官。丁丑，風雪，帝謂宰相曰：「霾曀頗甚，卿等思闕政，以佐予治。」李沆等乞免官，不許。辛巳，分川峽轉運使為益、利、梓、夔四路。召終南隱士种放，辭疾不至。庚寅，左僕射呂蒙正、兵部侍郎向敏中並平章事，中書侍郎、平章事李沆加門下侍郎；高瓊為殿前都指揮使，葛霸為侍衛馬軍都指揮使，王漢忠為殿前副都指揮使，並領節度。司天監進儀天曆。辛卯，以參知政事王化基為工部尚書，同知樞密院事王旦為工部侍郎、參知政事，樞密直學士馮拯、陳堯叟並為右諫議大夫、同知樞密院事。

　　夏四月丙午，葛霸為并代行營都部署。壬子，詔親老無兼侍者特與近任。回鶻可汗祿勝貢玉勒鞍、名馬、寶器，願以兵助討繼遷。丙辰，審官院引對京朝官，閱殿最而黜陟之。己未，以王欽若為左諫議大夫、參知政事。庚申，幸元份宮視疾，遂幸諸王宮。辛未，御試制科舉人。

　　五月壬申朔，御乾元殿受朝。京畿繫囚罪流以下遞減一等，杖罪釋之。癸酉，以元儼為平海軍節度使。甲申，工部侍郎致仕朱昂對便殿，賜器幣。戊子，亳州貢白兔，還之。乙未，大同軍留後桑贊為侍衛步軍副都指揮使，領河西軍節度。

　　六月癸卯，有司言減天下冗吏凡十九萬五千餘人。丁巳，詔東川民田先為江水所害者除其租。丁卯，詔州縣學校及聚徒講誦之所，並賜九經。戊申，出陣圖示宰相，命督將練士，以備北邊。

　　秋七月庚午，以河朔饋運勞民，詔轉運使減徭役存恤。己卯，邊臣言契丹謀入寇。以王顯為鎮、定、高陽關三路都部署，王超為副都部署，王漢忠為都排陣使。

　　八月辛丑，張齊賢為涇、原等州安撫經略使。戊申，出環慶至靈州地圖險要示宰相，議戰守方略。己酉，御試制科舉人。壬子，幸開寶寺。又幸御龍營閱武藝，賜緡錢有差。遂觀稼北郊，宴射於含芳園。丁卯，遣使巴蜀，廉察風俗、官吏能否。戊辰，社宴宰相於中書。

　　九月，慶州地震。李繼遷陷清遠軍。

　　冬十月，曹璨以蕃兵邀李繼遷輜重於唐龍鎮。己未，張斌破契丹于長城口。

　　十一月壬申，知階州竇玭獻白鷹，還之。王顯奏破契丹，戮二萬人，獲統軍鐵林等。癸未，京城民獲金牌，有「趙為君萬年」字。庚寅，畋近郊。甲午，龜茲國來貢。

　　十二月丁未，詔：蜀賊王均既平，除追捕亡命，餘詿誤之民並釋不問。訛言動眾者，有司斬以聞。丙寅，太白晝見南斗。丁卯，詔罷三路都部署兼河北轉運使。

　　閏月己巳，幸大相國寺。丁丑，邠寧副都部署楊瓊等七將流嶺南。戊寅，李繼遷蕃族訛遇等歸順。己卯，以兵部尚書張齊賢為右僕射。壬午，靈州言河外砦主李瓊等以城降西夏。上念其力屈就禽，特釋其親屬。乙酉，李繼遷部族訛豬等率屬來附。庚寅，河北饑，蠲賦減役，發廩振之。

　　是歲，龜茲、丹眉流、宜高上溪撫水州蠻來貢。梓州水，遣使振恤。

　　五年春正月壬寅，李繼遷部將臥浪己等內附，給田宅。壬戌，環慶部署張凝襲諸蕃，焚族帳二百餘，斬首五千級，降九百餘人。

　　二月乙酉，詔邊士疾病戰沒者，冬春衣聽給其家。己丑，幸上清宮。以王漢忠為邠寧、環慶路都部署。

　　三月丁酉，李繼遷陷靈州，知州裴濟死之。庚戌，比部員外郎洪湛削籍流儋州，工部尚書趙昌言責授安遠軍司馬，知雜御史范正辭滁州團練副使。己未，御試禮部舉人。

　　夏四月壬申，詔陝西民輓送緣邊芻糧者，賜租之半。壬午，命三司歲較戶口。丙戌，賜深、霸九州民租有差。癸巳，復雄州榷場。

　　五月庚子，減河北冗官。壬寅，知榮州褚德臻坐盜取官銀，棄市。癸卯，置憲州。代州進士李光輔善擊劍，詣闕。帝曰：「若獎用之，民悉好劍矣。」遣還。甲辰，詔申明內侍養一子制。乙巳，蠲天下逋負。丙午，以王顯為河陽三城節度使。

　　六月癸酉，繼遷圍麟州，曹璨請濟師，詔發并、代、石、隰州兵援之。乙亥，以侍衛馬軍都虞候王超為定州路駐泊行營都部署。己卯，以宣徽南院使、知樞密院事周瑩為永清軍節度使。己酉，詔益兵八千分屯環慶、涇原。知麟州衛居實言繼遷以眾二萬來攻，城兵出擊走之，殺傷過半。是月，都城大雨，壞廬舍，民有壓死者，振恤其家。

　　秋七月甲午朔，日有食之。戊戌，幸啟聖院、太平興國寺、上清宮致禱，雨霽，遂幸龍衛營視所壞垣室，勞賜有差。乙巳，召終南隱士种放。疏丁岡河。癸丑，詔許高州蠻田彥伊子承寶等入朝，賜器帛、冠帶。乙卯，募河北丁壯。壬戌，契丹大林砦使王昭敏等來降。戎人寇洪德砦，守將擊走之。癸亥，增川峽官奉錢。

　　八月，群臣三表上尊號，不允。丙子，沙州曹宗壽遣使入貢，以宗壽為歸義軍節度使。乙酉，石隰部署言河西蕃族拽浪南山等四百人來歸。

　　九月戊申，种放對于便殿，授左司諫、直昭文館。乙卯，賜种放第宅。

　　冬十月己巳，遣使齎藥賜鎮戎軍將士。戊寅，詔河西戎人歸順者，給內地閒田處之。又詔諸州長吏與佐職官同錄問大辟罪人。辛巳，涇原部署繫內屬蕃族數叛者九十一人，請誅之，詔釋其罪。丁亥，平章事向敏中罷為戶部侍郎，右僕射張齊賢為太常卿。庚寅，修豐州城。

　　十一月壬辰，詔麟州給復一年。甲午，六谷首領潘羅支等貢馬，第給其直。辛丑，享太廟。壬寅，祀天地于圜丘，大赦。丁未，白州民黃受百餘歲，賜粟帛。己酉，封子玄祐為信國公。庚戌，呂蒙正加司空，李沆加右僕射，楚王元佐為右羽林軍上將軍，雍王元份守太傅，兗王元傑守太保，曹國公元儼同平章事。

　　十二月壬午，賜京城百歲老人祝道嵓爵一級。癸未，遷麟州內屬人於樓煩。

　　是歲，河北、鄭、曹、滑州饑，振之。


Chinese text: This work was published before January 1, 1923, and is in the
public domain worldwide because the author died at least 100 years ago.
