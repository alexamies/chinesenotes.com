李清臣
李清臣，字邦直，魏人也。七歲知讀書，日數千言，暫經目輒誦，稍能戲為文章。客有從京師來者，與其兄談佛寺火，清臣從傍應曰：「此所謂災也，或者其蠹民已甚，天固儆之邪？」因作《浮圖災解》。兄驚曰：「是必大吾門。」韓琦聞其名，以兄之子妻之。

舉進士，調邢州司戶參軍、和川令。歲滿，薦者逾十數，應得京官。適舉將薛向有公事未竟，閡銓格，判銓張掞擿使自陳勿用。清臣曰：「人以家保己而己舍之，薄矣。願待之。」掞離席曰：「君能如是，未可量也。」應材識兼茂科，歐陽修壯其文，以比蘇軾。治平二年，試秘閣，考官韓維曰：「荀卿氏筆力也。」試文至中書，修迎語曰：「不置李清臣於第一，則謬矣。」啟視如言。

時大雨霖，災異數見，論者歸咎濮議。及廷對，或謂曰：「宜以《五行傳》『簡宗廟，水不潤下』為證，必擢上第。」清臣曰：「此漢儒附會之說也，吾不之信。民間豈無疾痛可上者乎？」即條對言：「天地之大，譬如人一身，腹心肺腑有所攻塞，則五官為之不寧。民人生聚，天地之腹心肺腑也；日月星辰，天地之五官也。善止天地之異者，不止其異，止民之疾痛而已。」策入等，以秘書郎簽書平江軍判官，名聲籍甚。英宗知之，語王廣淵曰：「韓琦固忠臣，但避嫌太審。如李清臣者，公議皆謂可用，顧以親抑之可乎？」既而詔舉館閣，歐陽修薦之，得集賢校理、同知太常禮院。

從韓絳使陝西。慶卒亂，家屬九指揮應誅，清臣請於絳，配隸為奴婢。絳坐貶，清臣亦通判海州。久之，還故官，出提點京東刑獄。齊、魯盜賊為天下劇，設耳目方略，名捕且盡。作韓琦《行狀》，神宗讀之曰：「良史才也。」召為兩朝國史編修官，撰《河渠》、《律曆》、《選舉》諸志，文直事詳，人以為不減《史》、《漢》。同修起居注，進知制誥、翰林學士。元豐新官制，拜吏部尚書。清臣官右正言，當易承議階，帝曰：「安有尚書而猶承議郎者？」乃授朝奉大夫。六年，拜尚書右丞。哲宗即位，轉左丞。

時熙、豐法度，一切厘正，清臣固爭之，罷為資政殿學士、知河陽，徙河南、永興。召為吏部尚書，給事中姚勔駁之，改知真定府。班行有王宗正者，致憾於故帥，使其妻詣使者，告前後饋餉過制，囚繫數百人。清臣至，立奏解其獄，而竄宗正。帝親政，拜中書侍郎，勔復駁之，不聽。

紹聖元年，廷試進士，清臣發策曰：「今復詞賦之選而士不知勸，罷常平之官而農不加富，可差可募之說雜而役法病，或東或北之論異而河患滋，賜土以柔遠也而羌夷之患未弭，弛利以便民也而商賈之路不通。夫可則因，否則革，惟當之為貴，聖人亦何有必焉。」主意皆絀元祐之政，策士悟其指，於是紹述之論大興，國是遂變。

范純仁去位，清臣獨顓中書，亟復青苗、免役法，除諸路提舉官。覬為相，顧蘇轍軋己，乃擿轍嘗以漢武比先帝激上怒，轍罷。時召章惇未至，清臣心益覬之。已而惇入相，復與為異。惇既逐諸臣，並籍文彥博、呂公著以下三十人，將悉竄嶺表。清臣曰：「更先帝法度，不為無過，然皆累朝元老，若從惇言，必大駭物聽。」帝曰：「是豈無中道耶？合揭榜朝堂，置餘人不問。」鄜延路金明砦主將張興戰沒，惇怒，議盡戮全軍四千人。清臣曰：「將死亦多端，或先登爭利，或輕身入敵。今悉誅吏士，異時亡將必舉軍降虜矣。」於是但誅牙兵十六輩。

上幸楚王第，有狂婦人遮道叫呼，告清臣謀反，屬吏捕治，本澶州娼而為清臣姑子田氏外婦者。清臣不能引去，用御史言，以大學士知河南，尋落職知真定府。

初，蔡確子渭上書訴父冤，造奇譖以陷劉摯罪，清臣心知其誣，弗之省，坐奪學士。徽宗立，入為門下侍郎。僕射韓忠彥與之有連，惟其言是聽，出范純禮、張舜民，不使呂希純、劉安世入朝，皆其謀也。尋為曾布所陷，出知大名府而卒，年七十一。贈金紫光祿大夫。

清臣蚤以詞藻受知神宗，建大理寺，築都城，皆命作記，簡重宏放，文體各成一家。為人寬洪，不忮害。嘗為舒亶所劾，及在尚書，亶以贓抵罪，獨申救之，曰：「亶信亡狀，然謂之贓則不可。」再為姚勔所駁，當紹聖議貶，或激使甘心，清臣為之言曰：「勔以職事，所見或不同，豈應以臣故而加重？」帝悟，薄勔罪。起身窮約，以儉自持，至富貴不改。居官奉法，毋敢撓以私。然志在利祿，不公於謀國，一意欲取宰相，故操持悖謬，竟不如願以死。後朝議以復孟后罪，追貶武安軍節度副使，再貶雷州司戶參軍。

安燾
安燾，字厚卿，開封人。幼警悟。年十一，從學里中，羞與群兒伍，聞有老先生聚徒，往師之。先生曰：「汝方為誦數之學，未可從吾遊，當群試省題一詩，中選乃置汝。」燾無難色。詩成，出諸生上，由是知名。

登第，調蔡州觀察推官，至太常丞、主管大名府路機宜文字。用歐陽修薦，為秘閣校理、判吏部南曹、荊湖北路轉運判官、提點刑獄兼常平、農田水利、差役事。時方興新法，奉行之吏，或迎合求進。司農符檄日夜下，如免役增寬剩，造簿供手實，青苗責保任，追胥苛切，其類旁午。燾平心奉法，列其泰甚於朝。移使京東路，過闕入見，神宗偉其儀觀，留檢正中書孔目房、修起居注。

元豐初，高麗新通使，假燾左諫議大夫往報之。高麗迎勞，館餼加契丹禮數等，使近臣言：「王遇使者甚敬，出誠心，非若奉契丹苟免邊患而已。」燾笑答曰：「尊中華，事大國，禮一也，特以罕至有加爾。朝廷與遼國通好久，豈復於此較厚薄哉！」使還，帝以為知禮，即授所假官，兼直學士院。

知審刑院，決剖滯訟五百餘案。因言：「每蔽獄上省，輕重有疑，則必致駁，勢既不敵，故法官顧避稽停。請自今以疑獄讞者，皆得輕論。」從之。求知陳州，還，為龍圖閣直學士、判軍器監。

命館遼使。方宴近郊，使者不令其徒分坐廡下，力爭之，使無以奪。至肄儀將見，又不使綴行分班，使者入，餘皆坐門外，燾請令門見而出，眾始愧悔。逮辭日，悉如儀。或謂細故無足較，燾曰：「契丹喜嘗試人，其漸不可長也。」俄權三司使，改戶部尚書。六年。同知樞密院。

夏人款塞，乞還侵疆。燾言：「地有非要害者固宜予，然羌情無厭，當使知吾宥過而息兵，不應示以厭兵之意。」哲宗立，復仍前議，二府遂欲並棄熙河。燾固爭之，曰：「自靈武而東，皆中國故地。先帝有此武功，今無故棄之，豈不取輕於外夷？」於是但以葭蘆等四砦歸之。

蔡確輩更用事，燾循循其間，不能有所建明。元祐二年，進知院事。時復洮、河，擒鬼章青宜結，二邊少清，而幷塞猶苦寇掠。燾言：「為國者不可好用兵，亦不可畏用兵，好則疲民，畏則遺患。今朝廷每戒疆吏，非舉國入寇毋得應之，則固畏用兵矣。雖僅保障戍，實墮其計中，願復講攻擾之策。且乾順幼豎，梁氏擅權，族黨酋渠多反側顧望。若有以離間之，未必不回戈而復怨，此一奇也。」其後夏人自相攜貳，使來修貢，悉如燾策。

宣仁太后患國用不足，頗裁冗費，宗室奉亦在議中。燾諫曰：「陛下雖痛抑外家，以示至公，然此舉不可不深思而熟計。」太后悟，遂止。

大河北流，宰相主水官議，必欲回之東注。燾以河流入濼淀，久必淤淺，恐河朔無以禦敵，遂上言曰：「自小吳未決之前，河雖屢徙，而盡在中國，故京師得以為北限。今決而西，則河尾益北，如此不已，將南岸遂屬敵界。彼若建橋梁，守以州郡，窺兵河外，可為寒心。今水官之議，不過論地形，較功費；而獻納之臣，不考利害輕重，徒便於治河，而以設險為緩，非至計也。」帝雖然之，而回河之議紛起，東北蕭然煩費，功亦不就。

三年，同列皆序遷，且新用執政，燾獨如初。詔增其兩秩，燾懇辭曰：「是雖有故事，竊意以一時同列超升之故，特用是以慰安其心爾。今日願自臣革之，使朝廷不為姑息，而大臣稍敦廉恥之風，庶或有補。」竟不受。以母憂去，卒喪，拜觀文殿學士、知鄭州，徙潁昌及河南府，入為門下侍郎。

宣仁之喪，宗室既為三年服，才越歲，章惇拜相，欲革為期。燾爭之曰：「上以先后保佑之久，追崇如恐不盡，茲用明道故實耳。遽改之，播諸天下，非佳聲也。」乃止。燾與惇布衣交，覬其助己，燾不肯少下之。陽翟民蓋漸有財訟，而與諫官來之邵交通，開封得其事。惇右之邵，欲薄其罪，燾不可；復欲並劾開封，燾又不可，遂與惇隙。明堂齋祠，為儀仗使，後官有絕馳道穿仗而過者，燾方舉劾，諫官常安民又言，教坊不當於相國寺作樂。帝怒，欲逐安民，燾為救釋。惇遂譖其相表裏，出知鄭州，徙大名。

父日華，本三班院吏，以燾恩封光祿大夫，至是卒，年九十餘，燾免喪。徽宗立，復知樞密院。舊制，內侍出使，以所得旨言於院，審實乃得行。後多輒去，燾請按治之。都知閻守懃領他職，祈罷不以告，亦劾之，帝敕守懃詣燾謝。郝隨得罪，或揣上意且起用，欲援赦為階，亦爭之。

以老避位，帝將寵以觀文殿大學士，有間之者曰：「是宰相恩典也。」但以學士知河南。將行，上疏曰：「自紹聖、元符以來，用事之臣，持紹述之名，誑惑君父，上則固寵位而快恩仇，下則希進用而肆朋附。彼自為謀則善矣，未嚐有毫髮為公家計者也。夫聽言之道，必以其事觀之。臣不敢高談遠引，獨以神考之事切於今者為證。熙寧、元豐之間，中外府庫，無不充衍，小邑所積錢米，亦不減二十萬，紹聖以還，傾竭以供邊費，使軍無見糧，吏無月俸，公私虛耗，未有甚於此時，而反謂紹述，豈不為厚誣哉！願陛下監之，勿使飾偏辭而為身謀者復得行其說。」又言：「東京黨禍已萌，願戒履霜之漸。」語尤激切。

初，建青唐邈川為湟州，戍守困於供億。燾在樞府，因議者以為可棄，奏還之。崇寧元年議其罪，降端明殿學士，再貶寧國軍節度副使，漢陽軍安置。湟州復，又降祁州團練副使。鄯州之復，又移建昌軍，然棄鄯州時，燾居憂不預也，終不敢自明。閱再歲，始復通議大夫，還洛卒，年七十五。後五歲，悉還其官職。

子扶，靖康時為給事中。金人入京師，責取金帛，扶與梅執禮、陳知質、程振皆見殺。

張璪
張璪，初名琥，字邃明，滁州全椒人，洎之孫也。早孤，鞠於兄環，欲任以官，辭不就。未冠登第，歷鳳翔法曹、縉雲令。

王安石與環善，既得政，將用之，而環已老，乃引璪同編修中書條例，授集賢校理、知諫院、直舍人院。楊繪、劉摯論助役，安石使璪為文詰之，辭，曾布請為之，由是忤安石意。神宗欲命璪知制誥，安石薦用布，以璪同修起居注。自縣令至是，才歲餘。坐奏事不實，解三職，已而復之。

時建議武學，璪言：「古之太學，舞干習射，受成獻功，莫不在焉。文武之才，皆自此出，未聞偏習其一者也。請無問文武之士，一養於太學。」朝廷既復河、隴，欲因勢戡定夔、蜀、荊、廣諸夷，璪言：「先王務治中國而已。今生財未盡有道，用財未盡有禮，不宜遽及徂征之事。」皆不聽。以集賢殿修撰知蔡州，復知諫院兼侍御史知雜事。

盧秉行鹽法於東南，操持峻急，一人抵禁，數家為黥徙，且破產以償告捕，二年中犯者萬人。璪條列其狀。又言：「行役法以來，最下戶亦每歲納錢，乞度寬羨數均損之，以惠貧弱。」後皆施行。

鄭俠事起，璪媚呂惠卿，劾馮京與俠交通有跡，深其辭，致京等於罪。判司農寺，出知河陽。元豐初，入權度支副使，遂知制誥、知諫院。判國子監，薦蔡卞可為直講。建增博士弟子員，月書、季考，歲校，以行藝次升，略仿《周官》鄉比之法，立齋舍八十二。學官之盛，近代莫比，其議多自璪發之。

蘇軾下臺獄，璪與李定雜治，謀傅致軾於死，卒不克。詳定郊廟奉祀禮文，議者多以國朝未嘗躬行方澤之禮為非，正詔議更制。璪請於夏至之日，備禮容樂舞，以塚宰攝事。帝曰：「在今所宜，無以易此。」卒行其說。為翰林學士，詳定官制，以寄祿二十四階易前日省、寺虛名，而職事名始正。

四年，拜參知政事，改中書侍郎。哲宗立，諫官、御史合攻之，謂：「璪奸邪便佞，善窺主意，隨勢所在而依附之，往往以危機陷人。深交舒亶，數起大獄，天下共知其為大奸。小人而在高位，德之賊也。」疏入，皆不報。最後，劉摯言：「璪初奉安石，旋附惠卿，隨王珪，黨章惇，諂蔡確，數人之性不同，而能探情變節，左右從順，各得其歡心。今過惡既章，不可不速去。」如是逾歲，乃以資政殿學士知鄭州，徙河南、定州、大名府，進大學士，知揚州以卒。贈右銀青光祿大夫，諡曰「簡翼」。

蒲宗孟
蒲宗孟，字傳正，閬州新井人。第進士，調夔州觀察推官。治平中，水災地震，宗孟上書，斥大臣及宮禁、宦寺，熙寧元年，改著作佐郎。神宗見其名，曰：「是嘗言水災地震者邪？」召試學士院，以為館閣校勘、檢正中書戶房兼修條例，進集賢校理。

時三司新置提舉帳司官，祿豐地要，人人欲得之。執政上其員，帝命與宗孟。命察訪荊湖兩路，奏罷辰、沅役錢及湖南丁賦，遠人賴之。呂惠卿制手實法，然猶許災傷五分以上不預。宗孟言：「民以手實上其家之物產而官為注籍，以正百年無用不明之版圖而均齊其力役，天下良法也。然災傷五分不預焉。臣以為使民自供，初無所擾，何待豐歲？願詔有司，勿以豐凶弛張其法。」從之，民於是益病矣。

俄同修起居注、直舍人院、知制誥，帝又稱其有史才，命同修兩朝國史，為翰林學士兼侍讀。舊制，學士唯服金帶，宗孟入謝，帝曰：「學士職清地近，非他官比，而官儀未寵。」乃加佩魚，遂著為令。樞密都承旨張誠一預書局事，頗肆橫，挾中旨以脅同列。宗孟持其語質帝前，皆非是，因叩頭白其奸。帝察其不阿，欲大用，拜尚書左丞。

帝嘗語輔臣，有無人才之歎，宗孟率爾對曰：「人才半為司馬光邪說所壞。」帝不語，直視久之，曰：「蒲宗孟乃不取司馬光邪？未論別事，只辭樞密一節，朕自即位以來，唯見此一人；他人，則雖迫之使去，亦不肯矣。」宗孟慚懼，至無以為容。僅一歲，御史論其荒於酒色及繕治府舍過制，罷知汝州。逾年，加資政殿學士，徙、杭、鄆三州。

鄆介梁山濼，素多盜，宗孟痛治之，雖小偷微罪，亦斷其足筋，盜雖為衰止，而所殺亦不可勝計矣。方徙河中，御史以慘酷劾，奪職知虢州。明年，復知河中，還其職。帥永興，移大名。宗孟厭苦易地，頗默默不樂，復求河中。卒，年六十六。

宗孟趣尚嚴整而性侈汰，藏帑豐，每旦刲羊十、豕十，然燭三百入郡舍。或請損之，慍曰：「君欲使我坐暗室忍饑邪？」常日盥潔，有小洗面、大洗面、小濯足、大濯足、小大澡浴之別。每用婢子數人，一浴至湯五斛。他奉養率稱是。嘗以書抵蘇軾云：「晚年學道有所得。」軾答之曰：「聞所得甚高，然有二事相勸：一曰慈，二曰儉也。」蓋針其失云。

黃履
黃履，字安中，邵武人。少遊太學，舉進士，調南京法曹，又為高密、廣平王二宮教授、館閣校勘，同知禮院。擢監察御史裏行，辭御史，改崇政殿說書兼知諫院。

神宗嘗詢天地合祭是非，對曰：「國朝之制，冬至祭天圓丘，夏至祭地方澤，每歲行之，皆合於古。猶以有司攝事未足以盡，於是三歲一郊而親行之，所謂因時制宜者也，雖施之方今，為不可易。惟合祭之非，在所當正。然今日禮文之失，非獨此也，願敕有司正群祀，為一代損益之制。」詔置局詳定，命履董之，北郊之議遂定。同修起居注，進知制誥、同修國史。遭母憂去，服除，以禮部尚書召。

時閩中患苦鹽法，獻言者眾，神宗謂履自閩來，恃以為決。履乃陳法甚便，遂不復革，鄉論鄙之。遷御史中丞。履以大臣多因細故罰金，遂言：「賈誼有云：『遇之以禮，則群臣自喜。』群臣且然，況大臣乎？使罪在可議，黜之可也；可恕，釋之可也，豈可罰以示辱哉！」時又制侍郎以下不許獨對，履言：「陛下博訪萬務，雖遠外微官，猶令獨對，顧於侍從乃弗得願也。」遂刊其制。御史翟思言事，有旨詰所自來。履諫曰：「御史以言為職，非有所聞，則無以言。今乃究其自來，則人將懲之，臺諫不復有聞矣，恐失開言路之意。」事乃寢。

哲宗即位，徙為翰林學士。履素與蔡確、章惇、邢恕相交結，每確、惇有所嫌惡，則使恕道風旨於履，履即排擊之。至是，更自謂有定策功。劉安世發其罪，以龍圖閣直學士知越州，坐舉御史不當，降天章閣待制。歷舒、洪、蘇、鄂、青州、江寧、應天、潁昌府。紹聖初，復龍圖閣直學士，為御史中丞。極論呂大防、劉摯、梁燾垂簾時事，乞正典刑；又言司馬光變更先朝已行之法為罪。

先是，北郊之論雖定，猶不果行，履又建言：「陽復陰消，各因其時。上圓下方，各順其體。是以聖人因天祀天，因地祀地，三代至漢，其儀不易。及王莽諂事元后，遂躋地位，同席共牢，歷世襲行，不能全革。逮神宗考古揆今，以正大典，嘗有意於茲矣。今承先志，當在陛下及二三執政。」哲宗詢諸朝，章惇以為北郊止可謂之社。履曰：「天子祭天地。蓋郊者交於神明之義，所以天地皆稱郊。故《詩序》云『郊祀天地』。若夫社者，土之神而已，豈有祭大祇亦謂之社乎？」哲宗可之，遂定郊議。拜尚書右丞。

會正言鄒浩以言事貶新州，履曰：「浩以親被拔擢之故，敢犯顏納忠，陛下遽斥之死地，人臣將視以為戒，誰復敢為陛下論得失乎？乞徙善地。」坐罷知亳州。徽宗立，召為資政殿學士兼侍讀，復拜右丞。未逾年，求去，加大學士、提舉中太一宮，卒。


論曰：哲宗親政之初，見慮未定，范、呂諸賢在廷，左右弼謨，俾日邇忠讜，疏絕回遹，以端其志向，元祐之治業，庶可守也。清臣怙才躁進，陰覬柄用，首發紹述之說，以隙國是，群奸洞之，衝決莫障，重為薦紳之禍焉。至於興大獄以傾馮京、蘇軾者，璪也；助成手實之法，以壞人材、讕司馬光者，宗孟也；訐垂簾之事，擊呂大防、劉摯等去之者，履也。清臣真小人之靡，三子抑其亞乎。燾論議識趣，有可稱述，雖立朝無附，而依違蔡確、章惇間，無所匡建，非大臣之道也。

蔡挺
蔡挺，字子政，宋城人。第進士，調虔州推官。秩滿，以父希言當官蜀，乞代行，遂授陵州團練推官。王堯臣安撫陝西，辟管勾文字。富弼使遼，奏挺從，至雄州，誓書有所更易，遣挺還白。仁宗欲知契丹事，召對便殿，挺時有父喪，聽以衫帽入。

范仲淹宣撫陝西、河東，奏挺通判涇州，徙鄜州。河北多盜，精擇諸郡守，以挺知博州。申飭屬縣嚴保伍，得居停奸盜者數人，弛其宿負，補為吏，使之察警，盜每發輒得。均博平、聊城二縣稅，歲衍鉅萬，三司下其法於四方，然大抵增賦也。

為開封府推官、提點府界公事。部修六漯河，用李仲昌議，塞北流，入於六漯。一夕復決，兵夫芟楗漂溺不可計。降知滁州，言者以為輕，乃貶秩停官。

越數歲，稍起知南安軍，提點江西刑獄，提舉虔州鹽。自大庾嶺下南至廣，驛路荒遠，室廬稀疏，往來無所芘。挺兄抗時為廣東轉運使，乃相與謀，課民植松夾道，以休行者。江閩鹽賊率千百為州縣害，挺諭所部與期，使首納器甲，原其罪，得兵械萬計。官鹽惡而價貴，盜鹽善而價且下，故私販日滋。挺簡僚吏至淮轉新鹽，明殿賞，以官數之餘畀之，於是賊黨破散，宿弊遂絕，歲增賣鹽四十萬。

改陝西轉運副使，進直龍圖閣、知慶州，因上書論攻守大計。夏人大入，挺盡斂邊戶入保，戒諸砦無出戰。諒祚親帥軍數萬攻大順，挺料城堅不可破，而柔遠城惡，亟遣總管張玉將銳師守之。先布鐵蒺藜大順城旁水中，騎渡水多躓，驚言有神。過三日不克，諒祚督帳下決戰，挺伏強弩壕外，飛矢貫其鎧，遂引卻。移寇柔遠，玉夜斫營，夏人驚擾潰去。環州熟羌思順舉族投諒祚，倚為鄉導。挺宣言思順且復來，命葺其舊舍，出兵西為迎候之舉。諒祚果疑思順，毒之死。挺築城馬練平為荔原堡，分屬羌三千人守之。

神宗即位，加天章閣待制、知渭州。舉籍禁兵悉還府，不使有隱占。建勤武堂，五日一訓之，偏伍鉦鼓之法甚備。儲勁卒於行間，遇用奇，則別為一隊。甲兵整習，常若寇至。又分義勇為伍番，番三千人，參正兵防秋與春，以八月、正月集，四十五日而罷，歲省粟帛、錢緡十三萬有奇。括並邊生地冒耕田千八百頃，募人佃種，以益邊儲。取邊民闌市蕃部田八千頃，以給弓箭手。又築城定戎軍為熙寧砦，開地二千頃，募卒三千人耕守之。

諜告夏人集胡盧河，挺出奇兵迎擊之。夏人潰，分諸將躡而討之，蕩其七族。進右諫議大夫，賜金帛三千。夏人復犯諸砦，環慶兵不能禦，挺遣張玉以萬人往解其圍。慶州軍變，挺討平之，進龍圖閣直學士。廣銳卒徙營，眾憚遷，欲為亂，城中震擾，挺推斬首惡十九人，訖徙營。蕃部歲饑，以田質於弓箭手，過期輒沒。挺為貸官錢，歲息什一，後遂推為蕃漢青苗、助役法。又自以意製渡河大索及兵械鐮槍，皆獲其用。

熙寧五年，拜樞密副使。帝問挺涇原訓兵之法，召部將按於崇政殿，善之，下以為諸郡法。河州景思立戰死，帝開天章閣訪執政，挺請行。帝曰：「此小事，不足煩卿。河朔有警，卿當行矣。」契丹議雲中地，挺請罷沿邊戍人，示以無事，因乞置三十七將，皆行其策。

七年冬，奏事殿中，疾作而仆，帝親臨賜藥，罷為資政殿學士、判南京留司御史臺。元豐二年，薨，年六十六。贈工部尚書，諡曰敏肅。

挺譎而多知，人莫能窺其城府。初，為富弼、范仲淹客，頗泄其幾事於呂夷簡以自售。在渭久，鬱鬱不自聊，寓意詞曲，有「玉關人老」之歎。中使至，則使優伶歌之，以達於禁掖。神宗湣焉，遂有樞密之拜云。 兄 抗 抗，字子直。中進士，調太平州推官。聞父疾，委官去。稍遷睦親宅講書。英宗在宮邸，器重之，請於安懿王，願得與遊。每見，必衣冠盡禮，義兼師友。再遷太常博士、通判秦州，為秘閣校理，乞知蘇州。州並江湖，民田苦風潮害，抗築長堤，自城屬昆山，亙八十里，民得立塍堨，大以為利。

徙廣東轉運使。岑水銅冶廢，官給虛券為市，久不償。人無所取資，聚而私鑄，抗盡給之，人得直以止。番禺歲運鹽英、韶，道遠，多侵竊雜惡。抗命十舸為一運，擇攝官主之，歲終會其殿最，增十五萬緡。

英宗立，召為三司判官。廣部去京師遠，不即至，帝見南來者必問之。及入對，諭曰：「卿乃吾故人，朕望於卿者厚，勿以常禮自疏也。」以史館修撰同知諫院。方議安懿王典禮，抗引禮為人後之誼，指陳切至，涕淚被面，帝亦感泣。都城大水，抗請見，帝迎問之，抗推原變異，守前說以對。大臣畏其諫列，白為知制誥，遷龍圖閣直學士、知定州。帝惜其去，曰：「第行，且召矣。」

郡兵番戍，室家留營多不謹，夫歸輒首原，抗下令悉按以法，戍者感焉。帝不豫，趣命為太子詹事，未至而神宗立，改樞密直學士、知秦州。過闕，帝見之，悲慟不自勝，曰：「先帝疾大漸，猶不忘卿。」遂赴鎮。

秦有質院，質諸羌百餘人，自少至老，扃繫之，非死不出，抗皆縱釋，約毋得擅相仇殺。已而有犯者，斬以徇，莫敢奸令。居數日，夢英宗召語，眷如平生，欲退復留。覺為家人言，感念歔欷。及靈駕發引之旦，東望號慟，見僚佐於便室，驟得疾卒，年六十。特贈禮部侍郎。又欲賜諡，吳奎曰：「抗以舊恩，自雜學士贈官，已逾常制。」遂止。

王韶
王韶，字子純，江州德安人。第進士，調新安主簿、建昌軍司理參軍。試制科不中，客遊陝西，訪采邊事。

熙寧元年，詣闕上《平戎策》三篇，其略以為：

「西夏可取。欲取西夏，當先復河、湟，則夏人有腹背受敵之憂。夏人比年攻青唐，不能克，萬一克之，必並兵南向，大掠秦、渭之間，牧馬於蘭、會，斷古渭境，盡服南山生羌，西築武勝，遣兵時掠洮、河，則隴、蜀諸郡當盡驚擾，瞎征兄弟其能自保邪？今唃氏子孫，唯董氈粗能自立，瞎征、欺巴溫之徒，又法所及，各不過一二百里，其勢豈能與西人抗哉！武威之南，至於洮、河、蘭、鄯，皆故漢郡縣，所謂湟中、浩、大小榆、枹罕，土地肥美，宜五種者在焉。幸今諸羌瓜分，莫相統一，此正可並合而兼撫之時也。諸種既服，唃氏敢不歸？
唃氏歸則河西李氏在吾股掌中矣。且唃氏子孫，瞎征差盛，為諸羌所畏，若招諭之，使居武勝或渭源城，使糾合宗黨，制其部族，習用漢法，異時族類雖盛，不過一延州李士彬、環州慕恩耳。為漢有肘腋之助，且使夏人無所連結，策之上也。」
神宗異其言，召問方略，以韶管幹秦鳳經略司機宜文字。

蕃部俞龍珂在青唐最大，渭源羌與夏人皆欲羈屬之，諸將議先致討。韶因按邊，引數騎直抵其帳，諭其成敗，遂留宿。明旦，兩種皆遣其豪隨以東。久之，龍珂率屬十二萬口內附，所謂包順者也。

韶又言：「渭源至秦州，良田不耕者萬頃，願置市易司，頗籠商賈之利，取其贏以治田。」帝從其言，改著作佐郎，仍命韶提舉。經略使李師中言：「韶乃欲指占極邊弓箭手地耳，又將移市易司於古渭，恐秦州自此益多事，所得不補所亡。」王安石主韶議，為罷師中，以竇舜卿代，且遣李若愚按實。若愚至，問田所在，韶不能對。舜卿檢索，僅得地一頃，既地主有訟，又歸之矣。若愚奏其欺，安石又為罷舜卿而命韓縝。縝遂附會實其事，師中、舜卿皆坐謫，而韶為太子中允、秘閣校理。後帥郭逵上韶盜貸市易錢，安石以為不足校，徙逵涇原。

帝志復河、隴，築古渭為通遠軍，以韶知軍事。五年七月，引兵城渭源堡及乞神平，破蒙羅角、抹耳水巴等族。初，羌保險，諸將謀置陣平地，韶曰：「賊不舍險來鬥，則我師必徒歸。今已入險地，當使險為吾有。」乃徑趣抹邦山，壓敵軍而陣，令曰：「敢言退者斬！」賊乘高下鬥，師小卻。韶躬擐甲胃，麾帳下兵逆擊之，羌大潰，焚其廬帳而還，洮西大震。會瞎征度洮為之援，餘黨復集。韶命別將由竹牛嶺路張軍聲，而潛師越武勝，遇瞎征首領瞎藥等，與戰破之，遂城武勝，建為鎮洮軍。進右正言、集賢殿修撰。復擊走瞎征，降其部落二萬。更名鎮洮為熙州，以熙、河、洮、岷、通遠為一路，韶以龍圖閣待制知熙州。

六年三月，取河州，遷樞密直學士。降羌叛，韶回軍擊之。瞎征以其間據河州，韶進破訶諾木藏城，穿露骨山，南入洮州境，道狹隘，釋馬徒行，或日至六七。瞎征留其黨守河州，自將尾官軍，韶力戰破走之，河州復平。連拔宕、岷二州，疊、洮羌酋皆以城附。軍行五十有四日，涉千八百里，得州五，斬首數千級，獲牛、羊、馬以萬計。進左諫議大夫、端明殿學士。七年，入朝，又加資政殿學士，賜第崇仁坊。

還至興平，聞景思立敗於踏白城，賊圍河州，日夜馳至熙。熙方城守，命撤之。選兵得二萬。議所向，諸將欲趨河州。韶曰：「賊所以圍城者，恃有外援也。今知救至，必設伏待我，且新勝氣銳，未可與爭。當出其不意，以攻其所恃，此所謂『批亢搗虛，形格勢禁，則自為解』者也。」乃直扣定羌城，破結河族，斷夏國通路，進臨寧河，分命偏將入南山。瞎征知援絕，拔柵去。

初，思立之覆師也，羌勢復熾，朝廷議棄熙河，帝為之旰食，數下詔戒韶持重勿出。及是，帝大喜。韶還熙州，以兵循西山繞出踏白後，焚八千帳，瞎征窮蹙丐降，俘以獻。拜韶觀文殿學士、禮部侍郎。資政、觀文學士，非嘗執政而除者，皆自韶始。官其兄弟及兩子，前後賜絹八千匹。未幾，召為樞密副使。

熙河雖名一路，而實無租入，軍食皆仰給他道。轉運判官馬瑊捃官吏細故，韶欲罷瑊，王安石右瑊，韶始沮，於是與安石異。數以母老乞歸，帝語安石勉留之。

安南之役，韶言：「決里、廣源之建，臣以為貪虛名而忘實禍，執政乃疑臣為刺譏。方舉事之初，臣力爭極論，欲寬民力而省財用，但同列莫肯聽，至以熙河事折臣。臣本意不費朝廷而可以至伊吾盧甘，初不欲令熙河作路，河、岷作州也。今與眾異論，儻不求退，必致不容。」韶本鑿空開邊，驟躋政地，乃以勤兵費財歸曲朝廷，帝由是不悅，以故罷職知洪州，又坐謝表怨慢，落職知鄂州。元豐二年，還其職，復知洪州。四年，病疽卒，年五十二。贈金紫光祿大夫，諡曰襄敏。

韶起孤生，用兵有機略。臨出師，召諸將授以指，不復更問，每戰必捷。嘗夜臥帳中，前部遇敵，矢石已交，呼聲震山谷，侍者往往股栗，而韶鼻息自如。在鄂宴客，出家姬奏樂，客張繢醉挽一姬不前，將擁之，姬泣以告。韶徐曰：「本出汝曹娛客，而令失歡如此。」 命酌大杯罰之，談笑如故，人亦服其量。韶交親多楚人，依韶求仕，乃分屬諸將，或殺降羌老弱予以首為功級。韶晚節言動不常，頗若病狂狀。既病疽，洞見五髒，蓋亦多殺徵云。子十人，厚、寀最顯。

子 厚
厚，字處道。少從父兵間，暢習羌事，官累通直郎。元祐棄河、湟，厚上疏陳不可，且詣政事堂言之，不聽。紹聖中，用薦者換禮賓副使、幹當熙河公事。

會羌酋瞎征、隴拶爭國，河州守將王贍與厚同獻議復故地。元符元年六月，師出塞。七月，下邈川，降瞎征。九月，次青唐，隴拶出迎。遂定湟、鄯。詔賜隴拶姓名曰趙懷德，進厚東上閤門副使、知湟州。既而他種叛，合兵來攻，厚不能支。朝廷度二州不可守，乃以畀懷德，而貶厚右內府率，再貶賀州別駕。

崇寧初，蔡京復開邊，還厚前秩，於是羌人多羅巴奉懷德之弟溪賒羅撒謀復國。懷德畏逼，奔河南，種落更挾之以令諸部。朝廷患眾羌扇結，命厚安撫洮西，遣內客省使童貫偕往。多羅巴知王師且至，集眾以拒。厚聲言駐兵而陰戒行，羌備益弛，乃與偏將高永年異道出。多羅巴三子以數萬人分據險，厚進擊破殺之，唯少子阿蒙中流矢去，道遇多羅巴，與俱遁。遂拔湟州。以功進威州團練使、熙河經略安撫。

三年四月，厚帥大軍次於湟，命永年將左軍循宗水而北，別將張誡將右軍出宗谷而南，自將中軍趨綏遠，期會宗哥川，羌置陳臨宗水，倚北山，溪賒羅撒張黃屋，建大旆，乘高指呼，望中軍旗鼓爭赴之。厚麾遊騎登山攻其背，親帥強弩迎射，羌退走，右軍濟水擊之，大風從東南來，揚沙翳羌目，不得視，遂大敗，斬首四千三百餘級，俘三千餘人。羅撒以一騎馳去，其母龜茲公主與諸酋開鄯州降。厚計羅撒必且走青唐，將夜追之，童貫以為不能及，遂止。師下青唐，知羅撒留一宿去，貫始悔之。厚將大軍趣廓州，酋落施軍令結以眾降，遂入廓州。超拜厚武勝軍節度觀察留後。

明年，羅撒復入寇，永年戰死，羌焚大通河橋以叛，新疆大震。厚坐逗遛，降郢州防禦使。已而趙懷德約降未決，厚以書諭之，懷德即納款。還厚舊官。入朝，提舉醴泉觀，卒。贈寧遠軍節度使，諡曰「莊敏」。

子 寀
寀，字輔道。好學，工詞章。登第，至校書郎。忽若有所睹，遂感心疾，唯好延道流談丹砂、神仙事。得鄭州書生，託左道，自言天神可祈而下，下則聲容與人接。因習行其術，才能什七八，須兩人共為乃驗。外間讙傳，浸淫徹禁庭。

徽宗方崇道教，侍晨林靈素自度技不如，願與之遊，拒弗許。戶部尚書劉昺，寀外兄也，久以爭進絕還往，神降寀家，使因昺以達，寀言其故，神曰：「第往與之言，汝某年月日在蔡京後堂談某事，有之否？」昺驚駭汗洽，不能對，蓋所言皆陰中傷人者。乃言之帝，即召。寀風儀既高，又善談論，應對合上指。帝大喜，約某日即內殿致天神。靈素求與共事，又弗許。或謂靈素，但勿令鄭書生偕，寀當立敗。即白帝曰：「寀父兄昔在西邊，密與夏人謀反國。遲至尊候神，且圖不軌。」帝疑焉。及是日，寀與書生至東華門，靈素戒閽卒獨聽寀入。帝齋潔敬待，越三夕無所聞，乃下寀大理，獄成，棄市，昺竄瓊州。

薛向
薛向，字師正。以祖顏任太廟齋郎，為永壽主簿，權京兆戶曹。有商胡齎銀二篋，出樞密使王德用書，云以與其弟。向適監稅，疑之曰：「烏有大臣寄家問而諉胡人者？」鞫之，果妄。

為邠州司法參軍。夏人叛，秦中治城，侍御史陳洎行邊，向詣洎陳三敝，言：「今板築暴興，吏持斧四出伐木，無問井閭丘隴，民不敢訴。必不得已，宜且葺邊城。函關，秦東塞，今西向設守，是為棄關內乎？三司貸龍門富人錢，以百年全盛之天下，一方有警，即稱貸於民，非義也。」洎上其說，悉從之。邠守貪遝，欲因事為邪，並治於城，立表於市以撤屋，冀得賂免，向力爭罷之。

監在京榷貨務，連歲羨緡錢，當遷秩，移與其兄。三司判官董沔議改河北便糴，行鈔法。向曰：「如此，則都內之錢不繼，茶、鹽、香、象將益不售矣。」有司主沔議，既而邊糴滯不行，沔坐黜。

以向知鄜州。大水冒城郭，沉室廬，死者相枕。郡卒戍延安，詣主將求歸視弗得，皆亡奔。至，則家人無存者，聚謀為盜，民大恐。向遣吏曉之曰：「冒法以赴急，人之常情，而不聽若輩歸，此武將不知變之過也。亟往收溺屍，貰汝擅還之罪。」眾入庭下泣謝，一境乃安。

又論河北糴法之弊，以為：「度支歲費錢緡五百萬，所得半直，其贏皆入賈販家。今當有以權之，遇穀貴，則官糴於澶，魏，載以給邊；新陳未交，則散糴價以救民乏；軍食有餘，則坐倉收之。此策一行，穀將不可勝食矣。」朝廷是向計，始置便糴司於大名，以向為提點刑獄兼其事。武強有盜殺人而逸，尉捕平民抑使承，向覆其冤，脫六囚於死。

入為開封度支判官，權陝西轉運副使、制置解鹽。鹽足支十年，而歲調畦夫數千，向奏損其數。兼提舉買馬，監牧沙苑養馬，歲得駒三百，而費錢四千萬，占田千頃。向請斥閑田予民，收租入以市之。乃置場於原、渭，以羨鹽之直市馬，於是馬一歲至萬匹。昭陵復土，計用錢糧五十萬貫石，三司不能供億，將移陝西緣邊入鹽中於永安縣。向陳五不可，以為失信商旅，遂舉所闕之數以獻。嘗夜至靈寶縣，先驅入驛，與客崔令孫爭舍。令孫正病臥，驚而死，罷知汝州。甫數月，復以為陝西轉運副使，進為使。厚陵役費，其助如永昭時，凡將漕八年，所入鹽、馬、芻、粟數累萬，民不益賦，其課為最。

夏將嵬名山以綏州來歸，青澗城主种諤將往迎，詔向與議。諤不俟命，亟率所部出塞，遂城之。廷議劾諤擅興，將致法。向言：「諤今者之舉，蓋忘身以徇國，有如不稱，臣請坐之。」諤既貶，向亦罷知絳州，再貶信州，移潞州。張靖使陝西還，陳向制置鹽、馬之失。詔向詣闕與辯，靖辭窮，即罪之。

神宗知向材，以為江、浙、荊、淮發運使。綱舟曆歲久，篙工利於盜貨，嘗假風水沉溺以滅跡。向募客舟分載，以相督察。官舟有定數，多為主者冒占，悉奪畀屬州，諸運皆詣本曹受遣；以地有美惡，利有重輕，為立等式，用所漕物為誅賞。遷天章閣待制。環慶有疆事，帝以向習知地形，召詣中書。舊制，發運使上計，毋得出入，唯止都門達章奏。至是，弛其禁。熙寧四年，權三司使。明堂禮成，有司誤遷向右諫議大夫，詔罰吏而向官不奪。河、洮用兵，縣官費不可計，向未嘗乏供給。及解嚴，上疏乞戒將帥裁溢員，汰冗卒、省浮費、節橫賦，手敕褒納。進龍圖閣直學士。

遼人求代北地，北邊擇牧，加樞密直學士、給事中、知定州。高陽關募兵，敵陰遣人應選。向諜知之，主者覺，縱使亡去，向遣邏捕取之，械送瀛州，戮於市。北使久留都亭，數出不遜語，而雲、應點兵，涿、易治道，僉謂必諭盟。向曰：「彼欲疆議速成，故多張虛勢以撼我。使者懼不如其請，故肆嫚言以徼幸取成。兵來不除道，其亦無能為也已。」後皆如向言。遷工部侍郎。向控辭，賜詔弗允。故事，前兩府辭官乃降詔，兩省得詔自向始。元豐元年，召同知樞密院。

向幹局絕人，尤善商財，計算無遺策，用心至到，然甚者不能無病民，所上課間失實。時方尚功利，王安石從中主之，御史數有言，不聽也。向以是益得展奮其材業，至於論兵帝所，通暢明決，遂由文俗吏得大用。及在政地，同列質以西北事，則養威持重，未嘗啟其端，非常所以屬望意。會詔民畜馬，向既奉命，旋知民不便，議欲改為。於是舒亶論向反覆無大臣體，斥知潁州。又改隨州，卒，年六十六。元祐中，錄其言，諡曰「恭敏」。子紹彭，有翰墨名，中子嗣昌。

子 嗣昌
嗣昌亦以吏材奮。崇寧中，歷熙河轉運判官，梓州、陝西轉運副使，直龍圖閣、集賢殿修撰，入為左司郎中，擢徽猷閣待制、陝西都轉運使，知渭州，改慶州。監公使庫皇寘坐獄，嗣昌奏請之。遂以監臨自盜責安化軍節度副使，安置郢州。起知相州，復待制、知太原府。論築涇原三倉勞，加顯謨閣直學士；又以撫納西羌功，進延康、宣和殿學士，拜禮部、刑部尚書。坐啟擬反覆罷，提舉崇福宮。久之，遷延康殿學士、知延安府，賜第京師。當遷官，丐回授其子昶京秩。

嗣昌前後因事六七貶，多以欺罔獲罪。至是，言者並論之，降為待制，卒。

先是，徽宗有意圖北方，遣譚稹銜命訪諸帥，韓粹彥、洪中孚皆力云不可，嗣昌乃潤飾諜詞，以開邊隙。及論事帝前，語至興師，或感激流涕。造亂之咎，人皆歸責焉。

章楶
章楶，字質夫，建州浦城人。祖頻，為侍御史，忤章獻后旨黜官，仁宗欲用之而卒，楶以叔得象蔭，為孟州司戶參軍。應舉入京，聞父對獄於魏，棄不就試，馳往直其冤。還，試禮部第一，擢知陳留縣，歷提舉陝西常平、京東轉運判官、提點湖北刑獄、成都路轉運使，入為考功、吏部、右司員外郎。

元祐初，以直龍圖閣知慶州。時朝廷戢兵，戒邊吏勿妄動，且捐葭蘆、安疆等四砦予夏，使歸其永樂之人。夏得砦益驕。楶言：「夏嗜利畏威，不有懲艾，邊不得休息，宜稍取其土疆，如古削地之制，以固吾圉。然後諸路出兵，據其要害，不一再舉，勢將自蹙矣。」遂乘便出討，以致其師，夏果入圍環州。楶先用間知之，遣驍將折可適伏兵洪德城。夏師過之，伏兵識其母梁氏旗幟，鼓噪而出，斬獲甚眾。又預毒於牛圈瀦水，夏人馬飲者多死。召權戶部侍郎。明年，除知同州。紹聖初，知應天府，加集賢殿修撰、知廣州，徙江、淮發運使。

哲宗訪以邊事，對合旨，命知渭州。至即上言城胡蘆河川，據形勝以逼夏。乃以三月及熙河、秦風、環慶四路之師，陽繕理他堡壁數十所，自示其怯。或以楶怯，請曰：「此夏必爭之地，夏方營石門峽，去我三十里，能奪而有之乎？」楶又陽謝之，陰具板築守戰之備，帥四路師出胡蘆河川，築二城於石門峽江口好水河之陰。二旬有二日成，賜名平夏城、靈平砦。方興役時，夏以其眾來乘，楶迎擊敗之。既而環慶、鄜延、河東、熙河皆相繼築城，進拓其境，夏人愕視不敢動。夏主遂奉其母合將數十萬兵圍平夏，疾攻十餘日，建高車臨城，填塹而進，不能克，一夕遁去。夏統軍嵬名阿埋、西壽監軍妹勒都逋皆勇悍善戰，楶諜其弛備，遣折可適、郭成輕騎夜襲，直入其帳執之，盡俘其家，虜馘三千餘、牛羊十萬，夏主震駭。哲宗為御紫宸殿受賀，累擢楶樞密直學士、龍圖閣端明殿學士，進階大中大夫。

楶在涇原四年，凡創州一、城砦九，薦拔偏裨，不間廝役，至於夏降人折可適、李忠傑、朱智用，咸受其馭。夏自平夏之敗，不復能軍，屢請命乞和，哲宗亦為之寢兵。楶立邊功，為西方最。

時章惇用事，楶與惇同宗，其得興事，頗為世所疑。徽宗立，請老，徙知河南。入見，留拜同知樞密院事，俾其子縡為開封推官以便養。逾年，力謝事罷，授資政殿學士、中太一宮使，未幾，卒。徽宗悼之。贈右銀青光祿大夫，諡曰「莊簡」，賻恤甚厚。

楶七子：縡、綜、綡、綰、綖、縯、縝。縡、綡最知名。

縡繇推官為戶部員外郎、提點淮南東路刑獄、權知揚州兼提舉香鹽事。時方鑄崇寧大錢，令下，市區晝閉，人持錢買物，至日旰，皇皇無肯售。縡飾市易務致百貨，以小錢收之；且檄倉吏糶米，以大錢予之，盡十日止，民心遂安。未幾，新鈔法行，舊鈔盡廢，一時商賈束手，或自殺。縡得訴者所持舊鈔，為錢以千計者三十萬，上疏言鈔法誤民，請如約以示大信。上怒，罷縡，降兩官。

綡第進士，歷陝西轉運判官，入為戶部員外郎。中書侍郎劉逵之妻，綡姊也。逵漸復元祐之政，綡多贊之。蔡京欲擠逵，且惎綡不附己，使其黨攻之，出綡湖州。論者不已，差主管西京崇福宮。

綜歷通判常州，綰知丹徒縣，綖簽判西安州，縯簽判蘇州，楶孫茇承奉郎，藎監蘇州稅，俱列仕顯。

及京復相，遂興制獄，傾章氏。綖居蘇州，或得私鑄錢數巨罌，京風言者誣綖與州人郁寶所鑄。詔遣李孝壽、張茂直、沈畸、蕭服更往鞫之，連繫數百人，累月卒無實，獄多死者。京大怒，別遣孫傑鞫之，傅致如章綖刺面配沙門島，追毀出身以來文字，除名勒停，籍入其家。竄縡台州，綜秀州，綡溫州，綰睦州，縯永州，茇處州，藎均州，官司降罷除名者十餘人，時論冤之。

孫傑擢龍圖閣直學士、知蘇州，張商英入相，始辨前獄，移綖常州，綡復朝奉郎、通判秀州。頃之，綖改授內殿崇班，綡秘書省校書郎，遷戶部員外郎，出提點兩浙刑獄，以龍圖閣直學士知越州。譚稹宣撫燕山，請綡為參謀，加右文殿修撰。金人破蔚州，背歸山後議，稹以錯置乖方罷。綡落職送吏部，會赦恩，上書告老，復龍圖閣直學士致仕，卒。


論曰：神宗奮英特之資，乘財力之富，銳然欲復河、湟，平靈、夏，而蔡挺、王韶、章楶輩起諸生，委褒衣，樹勳戎馬間。世非無材，顧上所趣尚磨厲奚如耳。觀挺之治兵，韶之策敵，楶之制勝，亦一時良將。薛向雖無三子勞，而董漕邊饟，不乏仰給，持重樞府，不啟事端，又其善也。若厚之降隴拶、瞎征，取湟、鄯、廓州，功足繼韶。而嗣昌造釁北伐，乃悖於向，可勝誅邪？雖然，佳兵好還，道家所戒，卒之寀以左道殺，綖以鑄錢陷，此非其驗也與。


Chinese text: This work was published before January 1, 1923, and is in the
public domain worldwide because the author died at least 100 years ago.
