折德扆
折德扆，世居雲中，為大族。父從阮，自晉、漢以來，獨據府州，控扼西北，中國賴之。仕周至靜難軍節度使。其鎮府州時，署德扆為馬步軍都校。廣順間，周世宗建府州為永安軍，以德扆為節度使，時從阮鎮邠寧，父子俱領節鎮，時人榮之。

顯德中，德扆率師攻下河市鎮，斬幷軍五百餘級。入朝，以其弟德愿權總州事。時世宗南征，還次通許橋，德扆迎謁，且請遷內地。世宗以其素得蕃情，不許，厚加賜賚而遣之。德扆未至，德愿又破幷軍五百餘於沙谷砦，斬其將郝章、張釗。

宋初，德扆又破河東沙谷砦，斬首五百級。建隆二年來朝，待遇有加，遣歸鎮。乾德元年，敗太原軍於城下，擒其將楊璘。二年，卒，年四十八，贈侍中。子御勳、御卿。

子 御勳
御勳，字世隆，德扆鎮府州日，表為右職。德扆卒，以御勳領汾州團練使、權知府州事。開寶二年，太祖征太原，御勳詣行在謁見，以為永安軍留後。四年，以郊祀來朝，禮畢歸鎮。九年，郊祀西洛，復來朝，道病後期，改泰寧軍節度使，留京師。太平興國二年，卒，年四十，贈侍中。

子 御卿
御卿，幼補節院使，御勳知州事，署為兵馬都校。御勳徙鎮，召為閑廄副使、知府州。太宗征河東，命御卿與尹憲領屯兵同攻嵐州，又破岢嵐軍，擒其軍使折令圖以獻，遂下嵐州，又殺其憲州刺史霍翊，又擒其將馬延忠等七人。遷崇儀使。

淳化三年，凡四遷而為府州觀察使。五年，拜永安軍節度使。既而契丹眾萬餘入寇，御卿大敗之於子河氵義，斬首五千級，獲馬千匹，契丹將號突厥太尉、司徒、舍利死者二十餘人，擒其吐渾一人，自是契丹知所畏。太宗因遣使問御卿曰：「西北要害皆屯勁兵，戎人何自而至？」御卿對曰：「敵緣山峽小徑入，謀剽略。臣諜知之，遣人邀其歸路，因縱兵大擊，敗走之，人馬墜厓谷死者相忱，其大將韓德威僅以身免。皆聖靈所及，非臣之功也。」上嘉之。

歲餘，御卿被病，德威諜知之，且為李繼遷所誘，率眾來侵，以報子河氵義之役。御卿力疾出戰，德威聞其至，不敢進。會疾甚，其母密遣人召歸，御卿曰：「世受國恩，邊寇未滅，御卿罪也。今臨敵棄士卒自便，不可，死於軍中乃其分也。為白太夫人，無念我，忠孝豈兩全！」言訖泣下。翌日卒，年三十八。上聞悼惜久之，贈侍中，以其子惟正為洛苑使、知州事。惟正歸朝，以其弟惟昌繼之。

咸平二年，河西黃女族長蒙異保及惟昌所部啜訛引趙保吉之眾入寇麟州萬戶谷，進至松花砦，惟昌與從叔同巡檢使海超、弟供奉官惟信率兵赴戰。會保吉兵眾，官軍不敵，惟昌臂中流矢墜馬，攝弓起，得裨將馬突圍出，海超、惟信沒焉。九月，保吉黨萬私保移埋復來寇，惟昌與宋思恭、劉文質合戰於埋井峰，敗走之。又破言泥族拔黃砦，焚其器甲、車帳，俘斬甚眾。以功領富州刺史，改文思使。景德元年，與王萬海等破賊砦，護芻糧抵麟州。秋，入朔州界，破狼水砦，時契丹方圍岢嵐軍，聞敗遁去。明年，拜興州刺史。

大中祥符二年，表求赴闕。真宗命近臣與射於苑中，宴賜甚厚。上言：「先臣御卿蒙賜旗三十竿以壯軍容，請別給賜。」許之。七年，命河東民運糧赴麟州，當出兵為援，惟昌力疾領步騎屯寧遠砦，冒風沙而行。時疾已亟，猶與賓佐宴飲，談笑自若焉。明日卒，年三十七。以其弟惟忠繼之。

惟忠，字藎臣，初以兄惟信戰沒，補西頭供奉官，擢閣門祗候。及惟昌卒，以惟忠為六宅使、知府州兼麟府路都巡檢使，領普州刺史；再遷左藏庫使，真拜嘉州刺史，改資州，進簡州團練使。喪母，起復雲麾將軍，卒。

惟忠知兵事。天聖中，契丹與夏國會兵境上，聲言嫁娶，惟忠覘得其實，率麾下往備之，戒士卒毋輕動。一夕風霾，有騎走營中，以為寇至，惟忠堅臥不動，徐命擒之，得數誕馬，蓋虜所縱也。既卒，錄其弟侄子孫七人，以其子繼宣嗣州事。久之，特贈惟忠耀州觀察使。

寶元中，繼宣坐苛虐掊刻，種落嗟怨，絀為左監門衛將軍、楚州都監，擢其弟右侍禁繼閔為西京作坊使，嗣州事。

繼閔，字廣孝。慶歷中，元昊兵攻麟州不克，進圍州城。城險且堅，東南有水門，厓壁峭絕，阻河。賊緣厓腹微徑魚貫而前，城中矢石亂下，賊轉攻城北，士卒復力戰，賊死傷甚眾，遂引去，圍豐州，豐州遂陷。繼閔以城守勞，特遷宮苑使、普州刺史。未幾，護送麟州戍卒冬服，賊伏兵邀擊之，盡掠所賫，繼閔脫身繇間道歸。會赦，止奪宮苑使，後復官，領果州團練使。自元昊反，繼閔招輯歸業者三千餘戶。皇祐二年，卒，以其弟繼祖嗣州事。

繼祖，字應之，由右侍禁遷西染院使，累轉皇城使、成州團練使。臨政二十餘年。奏乞書籍，仁宗賜以《九經》。韓絳發河東兵城囉兀，繼祖為先鋒，深入敵帳，降部落戶八百。加解州防禦使，卒。繼祖有子當襲州事，請以授兄之子克柔，詔從之，而進其三子官，錄二孫為借職。

弟繼世，少從軍，為延州東路巡檢。嵬名山之內附，繼世先知之，遣其子克懃報种諤，諤用是取綏州。繼世以騎步萬軍於懷寧砦，入晉祠谷，往銀川，分名山之眾萬五千戶居於大理河。夏人來攻，再戰皆捷。諤抵罪逮繫獄，以兵付之而行，遂同名山守綏州，綠功領忠州刺史。說韓絳城囉兀以撫橫山，因畫取河南之策，絳以為然。以左騏驥使、果州團練使卒。諸司使無賻禮，詔以繼世蕃官，捍邊有績，特給之。從子克行。

曾孫 克行
克行，字遵道，繼閔子也。初仕軍府，無所知名。夏人寇環慶，种諤拒之，詔河東出師為援，克行請往。諤使以兵三千護餉道，戰於葭蘆川，先登，斬級四百，降戶千，馬畜萬計。諸老將矍然曰：「真折太尉子也！」擢知府州。

秦兵討夏國，張世矩將河外軍民，克行與俱。廷議謂守臣難自行，詔克行選兵隸世矩。克行抗章，願率部落先驅，未報，即委管鑰而西。大酋咩保吳良以萬騎來躡，克行為後拒，度賊半度隘，縱擊大破之，殺咩保吳良。師還自劾，釋不問。王中正出塞，克行先拔宥州，每出必勝，夏人畏之，益左廂兵，專以當折氏。

太原孫覽議城葭蘆，諸將論多不合，召克行問策，即頓兵吐渾河，約勒部伍，為深入窮討之狀，敵疑不敢動。既訖役，又入津慶、龍橫川，斬級三千。

詔河東進築八砦，通道鄜延。延帥遣秦希甫來共議，克行請兩路併力，以遠者為先，希甫曰：「由近及遠，法也。」克行曰：「不然，事有奇正。今乘士氣之銳，所利在速，故先遠役，以出其不意，若徐圖之，士心且怠矣。」希甫持不可，並上二議，卒用克行策。城成，諜言寇至，軍中皆戒嚴，克行止之曰：「彼自擾耳。」已而果然。

克行在邊三十年，善拊士卒，戰功最多，羌人呼為『折家父』。官至秦州觀察使，卒，贈武安軍節度使。子可大為榮州團練使、知府州。從子可適。

可適未冠有勇，馳射不習而能。鄜延郭逵見之，歎曰：「真將種也！」薦試廷中，補殿侍，隸延州。從种諤出塞，遇敵馬以少年易之，可適索與鬥，斬其首，取馬而還，益知名，米脂之役，與夏人戰三角嶺，得級多，又敗之於蒲桃谷東。兵久不得食，千人成聚，籍籍於軍門，或欲掩殺以為功，可適曰：「此以饑而逃耳，非叛也。」單馬出詰之曰：「爾輩何至是，不為父母妻子念而甘心為異域鬼耶？」皆回面聲喏，流涕謝再生，各遣歸。

羌、夏人十萬入寇，可適先得其守烽卒姓名，詐為首領行視，呼出塞斬之，烽不傳，因卷甲疾趨，大破之於尾丁磑。回次檉楊溝，正午駐營，分騎據西山，曰：「彼若躡吾後，腹背受敵，必敗。」果舉軍來，可適所部𦆵八千，轉戰至高嶺，廼從間道趣洪德，設伏邀其歸路。敵至，伏發衝之，其國母窬山而遁，焚棄輜重，雖帷賬首飾之屬亦不返，眾相蹈藉，赴厓澗死者如積。論前後功，至皇城使、成州團練使、知岷蘭州鎮戎軍。

渭帥章楶合熙、秦、慶三道兵築好水川，命總管王文振統之，而可適將軍為副。熙州兵千人失道盡死，文振歸罪於可適，楶即下之吏，宰相章惇欲按軍法，哲宗不許，猶削十三官而罷。楶請留以責效，乃以權第十二將。

嵬名阿埋、昧勒都逋，皆夏人桀黠用事者，詔可適密圖之，會二酋以畜牧為名會境上，可適諜知之，遣兵夜往襲，並俘其族屬三千人，遂取天都山。帝為御文德殿受賀，以其地為西安州，遷可適東上閤門使、洺州防禦使、涇原鈐轄、知州事，真拜和州防禦使，進明州觀察使，為副都總管。

帥鐘傳行邊，為敵所隔，以輕騎拔之，得歸。傳議取靈武，環慶，亦請出師，命可適將萬騎往，即薄靈州川。夏人扶老挾稚，中夜入州城，明日俘獲甚夥，而慶兵不至，乃引還。詔使人覲，帝以傳策訪焉，對曰：「得之易，守之難，當先侵弱其地，待吾藩籬既固，然後可圖。」帝曰：「卿言是也。」進武安軍節度觀察留後、步軍都虞候。

大城蕭關，與傳議齟齬，會覆師數百於踏口，傳劾之，貶鄭州觀察使。俄知衛州，拜淮康軍節度使。轉運使請於平夏、通峽、鎮戎、西安四砦分築場圃，置芻粟五百萬，可適以費大難之，又欲借車牛以運，及致十萬斛於熙河，皆戾其意，乃中以疑謗，召為佑神觀使。明年，復以為渭州，命其子彥質直秘閣參軍事，數月而卒，年六十一。彥質，紹興中簽書樞密院，別有傳。

馮繼業
馮繼業，字嗣宗，大名人。父暉，朔方節度，封衛王。繼業幼敏慧，有度量，以父任補朔方軍節院使，隨父歷邠、孟，及再領朔方，皆補牙職。周廣順初，暉疾，繼業圖殺其兄繼勳。暉卒，遂代其父為朔方軍留後。以郊祀恩，加靈州大都督府長史，遷朔方節度、靈環觀察、處置、度支、溫池榷稅等使。

恭帝時，繼業既殺兄代父領鎮，頗驕恣，時出兵劫略羌夷，羌夷不附，又撫士卒少恩，繼業慮其為變，以太祖居鎮日常得給事，乃豫徙其孥闕下。

建隆初，來朝，連以駝馬、寶器為獻。開寶二年，賜詔獎諭，拜靜難軍節度使。三年，改鎮定國軍，吏民立碑頌其遺愛。太平興國初來朝，封梁國公，留京師。明年，卒，年五十一，贈侍中。

王承美
王承美，豐州人，本河西藏才族都首領。其父事契丹，為左千牛衛將軍，開寶二年，率眾來歸。承美授豐州牙內指揮使，父卒，改天德軍蕃漢都指揮使、知州事，移豐州刺史。遣軍校詣闕，言願誘退渾、突厥內附，上嘉其意。

太平興國七年，與契丹戰，斬獲以萬計，禽其天德軍節度使韋太以獻。明年，契丹來寇，又擊敗其眾萬餘，追北至青冢百餘里，斬獲益眾。以功授本州團練使。以乞黨族次首領弗香克浪買為歸德郎將，沒細大首領越移為懷化大將軍，瓦窯為歸德大將軍。淳化二年冬來朝，令歸所部，控子河�。自是諸蕃歲修貢禮，頗效忠順。

景德初來朝，以其守邊歲久，遷本州防禦使以還。自承美內屬，給奉同蕃官例，至是，特詔月增五萬。尋請於州城置孔子廟，詔可之。未幾被疾，遣中使挾醫視之。大中祥符五年，卒，贈恩州觀察使。六年，錄其子文寶、孫懷筠以官。

初，承美養其長孫文玉為子，奏署殿直，及卒，其本族首領上言文玉曉達軍政，請令襲承美任。下蕃漢議，議同，以為侍禁、知州事。文玉父文恭時為侍禁，在沂州，表訴其事，詔改文恭為供奉宮。九年，承美葬，詔以帛緡、米麴、羊酒賜其家。

李繼周
李繼周，延州金明人。祖計都，父孝順，皆為金明鎮使，繼周嗣掌本族。

太平興國三年，東山蕃落集眾寇清化砦，繼周率眾敗之，殺三千餘人，補殿前承旨。雍熙中，又與侯延廣敗未藏、未腋等族於渾州西山。淳化四年，遷殿直，賜介冑、戎器、茶綵。明年，討李繼遷，命開治塞門、鴉兒兩路，又招降族帳首領二十餘人，率所部入夏州，敗蕃兵數千於石堡砦。以功轉供奉官，復加恩賞，仍賜官第。

繼周以阿都關、塞門、盧關等砦最居邊要，遂規修築砦城。在磨盧家、媚咩、拽藏等族居近盧關，未嘗內順。繼周夜率所部往襲，焚之，斬首俘獲甚眾。至道二年，授西京作坊副使，賜袍帶、銀綵、雕戈以寵之。大軍討西夏，命為延州路踏白先鋒。會繼遷邀戰於路，繼周戰卻之。咸平初，改西京左藏庫副使。三年，復為先鋒，人賊境，焚積聚，殺人畜，獲器甲凡六十餘萬。授供備庫使，領金明縣兵馬都監、新砦解家河盧關路都巡檢。五年，授西京作坊使。蕃騎入鈔，繼周逐之出境。景德元年，夏人圍麟州，繼周受詔率兵會李繼福掩擊之。加領誠州刺史。

大中祥符二年，卒，年六十七，詔邊臣擇其子可襲職者以名聞，邊臣言其子殿直士彬遜愞，從子士用樸忠練邊事，且為部落所伏。乃詔士彬管勾部族事，士用為巡檢都監以左右之。

士彬後至供備庫副使、金明縣都監、新砦解家河盧關路巡檢。康定元年，元昊反，攻保安軍，而潛兵襲金明，士彬父子俱被禽。士彬兄士紹至內殿崇班，士用至供奉官、閣門祗候。

李繼福者，亦與繼周同時歸順，授永平砦茭村軍主，以戰功歷歸德將軍，領順州刺史，至內殿崇班、新歸明諸族都巡檢。

孫行友
孫行友，莫州清苑人，世業農。初，定州西二百里有狼山者，當易州中路，舊有城堡，邊人賴之以避寇。山中蘭若有尼，姓孫氏，名深意，有術惑眾。行友兄子方諫名之為姑帥，事之甚謹。及尼坐亡，行友益神其事，因以其術然香燈，聚民漸眾。自晉少帝與契丹絕好，邊州困於轉輸，逋民往往依方諫，推以為帥。方諫懼主帥捕逐，乃表歸朝，因署為東北面招收指揮使，且賜院額曰「勝福」。每契丹軍來，必率其徒襲擊之，鎧仗、畜產所得漸多，人益依以避難焉。易、定帥聞於朝，因以方諫為邊界遊奕使，行友副之。自是捍禦侵軼，多所殺獲。乘勝入祁溝關、平庸城，破飛狐砦，契丹頗畏之，邊民千餘家賴以無患。然亦陰持兩端，以圖自固。已而晉師失律，薊人道契丹陷中原，方諫之密構也。契丹授方諫定州節度，行友易州刺史。尋以蕃將耶律忠代方諫於雲州，方諫不受命，歸保狼山。契丹北歸，焚劫山中，方諫自狼山率眾復保定州，歸命於漢，授行友易州刺史，行義泰州刺史。弟兄掎角以居，寇每入，諸軍鎮閉壘坐視，一無所得。

行友嘗遣都校王友遇巡警於石河，與契丹遇，殺百餘騎，又嘗獲其刺史蔡幅順、清苑令王璉。乾祐中，契丹復犯塞，行友禦之，俘殺數百人。周太祖北征，行友道獻俘馘人馬以求見，且請自效，廼厚加賜予，留之軍門。及周祖受命，行友屢上言偵得契丹離合，願得勁兵三千，乘間平定幽州，乃移方諫鎮華州，以行友為定州留後。顯德初，正授節鉞。世宗自河東還，加檢校太傅。六年，世宗北征，行友攻下契丹之易州，擒其刺史任欽以獻。

宋初，加同平章事。狼山佛舍妖妄愈甚，眾趨之不可禁，行友不自安，累表乞解官歸山，詔不允。建隆二年，乃徙其帑廩，召集丁壯，繕治兵甲，欲還狼山以自固。兵馬都監藥繼能密表其事，太祖遣閣門副使武懷節馳騎會鎮、趙之兵，稱巡邊，直入其城，行友不之覺。既而出詔示之，令舉族赴闕，行友蒼黃聽命。既至，命侍御史李維岳就第鞫之，得實，下詔切責，削奪從前官爵。勒歸私第。仍戮其部下數人，遣使馳詣狼山，輦其尼師之屍焚之。行友弟易州刺史方進、兄子保塞軍使全暉皆詣闕待罪，詔釋之。

四年秋，詔免行友禁錮。未幾，以郊祀恩，起為右龍武軍將軍。乾德二年，遷右監門衛大將軍，又改左龍武軍大將軍。太平興國六年，卒，年八十，贈左衛上將軍。方進至德州刺史。子全照。

子 全照
全照，字繼明，以蔭補殿直，雍熙中授京南巡檢，俄隸幽州部署曹彬麾下，遷供奉官、閣門祗候歷靜戎、威虜二軍監軍。從田重進擊賊有功，就加西京作坊使，兼知威虜軍，連為廣韶、鄜延二路都巡檢使。淳化五年，率兵與李繼隆克綏州，因與張崇貴等同戍守之。俄護屯兵於夏州，兼知州事。召還，為登萊路都巡檢使，遷左藏庫使、延州監軍兼阿都關盧關路都巡檢事。

咸平初，人掌軍頭引見司。二年，加如京使，為涇原路鈐轄兼安撫都監，是冬徙幷、汾等州都巡檢使。三年，改知順安軍，代還，復為環慶路鈐轄，與李繼和規度靈州道路。四年，加西上閣門使，復為環慶路鈐轄。五年，將城綏州，以慕興為綏州路部署，全照為鈐轄。既又慮全照素剛執，與興不協，乃以曹璨代之。既調兵夫二萬餘，全照言其非便，乃罷。又嘗命度地河北，全照言沿河高阜可分置城堡屯戍者，寧邊軍南、武強縣側凡二處，上重於興役，止命營安平南，徙置祁州。俄知天雄軍府。六年夏，上裁定防秋禦戎之要，命為寧邊軍部署，領兵八千扼要害之路。以全照好陵人，取其嘗所保薦者王德鈞、裴自榮共事焉。

景德元年，上幸澶淵，命為駕前西面邢洺路馬步軍鈐轄兼天雄軍駐泊，兼管勾東南貝、冀等州鈐轄。全照言：「若敵騎南逼魏城，但得騎兵千百，必能設奇取勝。」上賞其忠果，乃傳詔都部署周瑩，若全照欲擊賊，即分兵給之。既而邊騎果逼府城，全照拒退之，真宗遣使勞慰。時契丹請和，朝廷遣曹利用就其行帳議事，全照疑非誠懇，勸判府王欽若留不遣，故德清軍不能守，吏民多為賊所害。及契丹出境，北面將帥還師並至府城，全照令以次雙行入門，魏能不從其約，率兵馬坌入，全照坐城樓引弓射之。欽若入朝就命，全照知軍府事，以城守勞，加檢校工部尚書，增食邑三百戶。徙鎮州。召還，進東上閤門使，領英州刺史。

全照形短精悍，知兵，以嚴毅整眾，然性剛使氣，專任刑罰。中書初進擬嚴州刺史，上曰：「全照深刻，常慮人以嚴察議己，今授此州，似涉譏誚。」乃改焉。三年，為邠寧環慶都部署。趙德明納款，朝議減西鄙戍兵，令屯近地，全照以邊防不可無備，未即奉詔。上曰：「全照是好勇多言者。德明使已至闕，復何慮焉？」因徙全照知永興軍府，仍拜四方館使。西師移屯者至府，命全照兼駐泊鈐轄。全照許州有別墅，求典是州，可之。大中祥符中，遷引進使。逾歲表求歸朝，命掌閣門、客省、四方館事。四年，車駕西幸，留為新城都巡檢，未幾，卒，年六十。


論曰：五代之季，邊圉之不靖也久矣。太祖之興，雖不勤遠略，而向之陸梁跋扈而不可制者，莫不竭忠效節，雖奔走僵仆而不避，豈人心之有異哉？良由威德之並用，控御之有道也。折氏據有府谷，與李彜興之居夏州，初無以異。太祖嘉其嚮化，許以世襲，雖不無世卿之嫌，自從阮而下，繼生名將，世篤忠貞，足為西北之捍，可謂無負於宋者矣。承美、繼周，分蒞種落，亦能世其職者也。繼業雖出賊叛之族，而有循良之風。方諫、行友介遼、晉間，持兩端以取將相，終以首鼠獲咎，其諸異端之害歟？全照職親禁衛，素稱嚴果，而昧於弭兵之利，君子所不予也。


Chinese text: This work was published before January 1, 1923, and is in the
public domain worldwide because the author died at least 100 years ago.
