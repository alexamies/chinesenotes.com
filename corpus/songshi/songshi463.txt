外戚上

杜審琦〈（弟審瓊審肇審進從子彥圭彥鈞孫守元曾孫惟序）〉賀令圖〈（楊重進附）〉王繼勳劉知信〈（子承宗）〉劉文裕劉美〈（子從德從廣孫永年馬季良附）〉郭崇仁楊景宗符惟忠柴宗慶張堯佐

自西漢有外戚之禍，歷代鑒之，崇爵厚祿，不畀事權，然而一失其馭，猶有肺附之變焉。宋法待外戚厚，其間有文武才諝，皆擢而用之；怙勢犯法，繩以重刑，亦不少貸。仁、英、哲三朝，母後臨朝聽政，而終無外家幹政之患，將法度之嚴，體統之正，有以防閑其過歟？抑母後之賢，自有以制其戚裏歟？作《外戚傳》。

杜審琦，定州安喜人，昭憲皇太后之兄。太后昆仲五人，審琦最長，其次審玉，次審瓊，次審肇，次審進。世居常山，以積善聞。審琦仕後唐，為義軍指揮使，天成二年卒，年三十五，審玉前一年卒，年二十二。太祖開國，贈審琦左神武軍大將軍，以其子彥超為西京作坊使。彥超卒，贈左領軍衛大將軍。

審瓊，建隆初，授檢校國子祭酒。二年，拜左領軍衛將軍。三年，與其弟審肇、審進皆召赴闕。審瓊改左龍武軍大將軍，遷右衛大將軍。乾德初，領富州刺史。三年，以本官權判右金吾街仗事。四年春，步軍帥王繼勳坐事，詔審瓊兼點檢侍衛步軍司事。是秋，卒，年七十。太祖為廢朝三日，發哀成服，贈太保、寧國軍節度使，諡恭僖。

審瓊性醇質，在公畏慎，宿衛勤謹，徼巡京邑，里閈清肅，人皆稱之。景德三年春，加贈審瓊太傅，妻吳氏陳留郡太夫人。是秋，改葬陪陵，又贈審瓊太師、中書令。子彥圭。

審肇，建隆三年，起家授左武衛上將軍、檢校左僕射致仕，賜第於京師。乾德初，領濰州刺史。開寶二年，改左衛上將軍，仍致仕。三年，起為右驍衛上將軍，俄出知澶州，太祖以審肇未嘗曆郡務，乃命司封郎中姚恕通判州事，以左右之。未幾，河大決，東彙於鄆、濮數郡，民田罹水害。太祖怒其不即時上言，遣使案鞫，遂論恕棄市，審肇免官歸私第。俄復舊官，令致仕，特以濰州刺史月奉優給之。七年，卒，年七十二。太祖廢朝二日，素服發哀，贈太保、昭信軍節度，諡溫肅，遣中使護喪事。景德三年，加贈太傅，妻劉氏東海郡太夫人。子彥遵，至南作坊使。

審進，建隆三年，起家授右神武大將軍，改右羽林大將軍。乾德元年，領賀州刺史。二年，知陝州。三年，就改保義軍節度觀察留後。五年，加本軍節度。太祖郊祀西洛，審進來朝，頒賚甚厚。太宗嗣位，加檢校太傅。太平興國二年，會許昌裔刺虢州，捃拾使州闕失事上訴，詔右拾遺李幹鞫之。幹因上言，請支郡不復隸藩鎮，皆得專達，從之。

三年秋，以審進妻卒，廢朝。十一月郊禮畢，加檢校太尉。四年，上親征河東，審進與嵐州團練使周承晉、德州刺史孫方進、成州刺史慕容福起皆上言願率所部擊太原。上以審進耆年，不許。五年，來朝。是歲，契丹寇邊，出師捍禦。上幸大名勞軍，留審進警巡，都邑肅然。六年，復歸陝，親王宴餞，供帳甚盛。其年，就加檢校太師。九年夏，上以審進年高，不當煩以劇務，授右衛上將軍，奉給如故。

雍熙四年，復授靜江軍節度。端拱元年，上親耕籍田，審進預其禮，恩賜彌渥，加開府儀同三司。是歲，卒，年七十九。上趣駕臨喪，哭之慟，廢朝三日，設次成服，親王公主以下並詣其第舉哀。贈中書令，諡恭惠。

審進鎮陝二十餘年，勸農敦本，民庶便之。雖居位節制，無驕矜之色，人推其醇厚。景德三年，追封京兆郡王，妻趙氏南陽郡太夫人。後贈尚書令。子彥鈞、彥彬。彥彬至禮賓副使而卒。

彥圭，起家六宅副使，遷翰林使。開寶五年，領信州刺史。六年，改領饒州團練使，俄加領本州防禦使。從征太原，與曹翰、孫繼業攻城西面。北征班師，命彥圭與孟玄喆、藥可瓊、趙延進率兵屯中山，坐市竹木矯製免算，責授洛苑使、饒州刺史，裁數日，牽復。餘年，遷沙州觀察使，出知定州。

雍熙中北伐，命副米信為幽州西北道行營都部署。彥圭不容軍士晡食，設陣不整，以致亡失，坐左遷均州團練副使。雍熙二年，卒於貶所，年五十九，贈歸義軍節度。景德三年春，加贈中書令。是秋，又贈太師。子守元。

彥鈞，起家補供奉官，累遷崇儀使。端拱初，加莊宅使，領羅州刺史。淳化四年，特置昭宣使，以彥鈞洎王延德、王繼恩為之。未幾，加領恩州防禦使。西鄙用兵，命為永興軍駐泊鈐轄。真宗嗣位，改領潁州防禦使，出知河中府，占謝便坐，求解內使之職，可之。曆知邠、慶、延、鳳四州。景德中，為天雄軍副都部署。車駕駐澶淵，為駕前東面貝冀路副都部署。契丹騎兵攻月城，彥鈞率兵擊走之，以勞優加封邑。召還，再任河中。

彥鈞由戚裏進，保位而已。會有言政事不舉者，徙西京水南北都巡檢使。大中祥符五年，復知莫州。馬知節為潁州防禦使，彥鈞換秦州。九年，拜密州觀察使，出為並代副都部署。天禧元年，卒，贈安化軍節度。錄其子讚文為供奉官，讚寧為殿直，孫宗壽為三班奉職。

守元，開寶中，補左班殿直，得侍便殿，帶禦器械，遷供奉官、莫州監軍。契丹入邊，與州將固守城壁，出兵邀擊，獲生口羊馬，以功加崇儀副使。未幾，改正使秩。曆如京、洛苑使。至道三年，領梧州刺史，連為並代、鎮定、高陽關鈐轄。大中祥符二年，副趙稹使契丹，復涖鎮定。頃之屬疾，詔遣其子殿直惟慶挾太醫乘驛診候，既至而卒，年五十八。

惟序字舜功，自三班奉職累遷知惠州、莫州，以供備庫使為梓夔路鈐轄，徙環慶路，知邠州，又權慶州。會任福敗，以騎兵數千由懷安路破賊三砦，斬首數百級，獲牛馬千計。以功領忠州刺史，為涇原鈐轄，敕巡警邊州。

久之，改六宅使、知雄州。時契丹勒兵燕、薊間，遣使求割地。未至，而惟序購得其草，先以聞。徙知滄州，又徙定州。再遷東上閣門使、知涇州。改四方館使、知瀛州，復知滄州。入朝，為祁州團練使，出知恩州，徙大名府路總管，改乾州團練使，卒。

賀令圖，開封陳留人。父懷浦，孝惠皇后兄也，仕軍中為散指揮使。太平興國初，出為岳州刺史，領兵屯三交。雍熙三年，從楊業北征，死於陣。

令圖少謹願，隸太宗左右，洎即位，補供奉官，改綾錦副使、知莫州，遷崇儀使、知雄州。雍熙二年，領平州刺史，充幽州行營壕砦使，以所部下固安、新城兩縣，克涿州。會父戰死，起家為六宅使，領本州團練使，護瀛州屯兵。

先是，令圖握兵邊郡十餘年，恃藩邸舊恩，每歲入奏事，多言邊塞利害，及幽薊可取之狀。上信之，故有岐溝之舉。既而師敗，議者皆咎其貪功生事。

令圖輕而無謀，契丹將耶律遜寧號於越者，使諜紿令圖曰：「我獲罪本國，旦夕願歸南朝，無路自拔，幸君侯少留意焉。」令圖不虞其詐，私遺以重錦十兩。是年十二月，於越率眾入寇，大將劉廷讓與戰於君子館，令圖為先鋒，被圍數重。於越傳言軍中「願得見雄州賀使君。」令圖嘗為所紿，意其來降而終獲大功，即引麾下數十騎逆之。將至其帳數步外，於越據床罵曰：「汝常好經度邊事，乃今送死來邪！」麾左右盡殺其從騎，反縛令圖而去。

令圖與其父首謀北伐，一歲中父子皆陷焉。令圖時年三十九。是役也，武州防禦使、高陽關部署楊重進死之。

重進，太原人。少有膂力，周祖鎮大名，以隸帳下，廣順初，補衛士。宋初，累遷至內殿直都虞候。太平興國初，改龍衛軍都校，領徐州刺史。從征太原，出為萊州刺史。隨曹彬北征，為右廂排陣使，改武州防禦使、高陽關部署。會契丹兵至，與之力戰，遂沒於陣。年六十五。

王繼勳，彰德節度饒之子，孝明皇后同母弟也。生時，其母見一人赤髮，狀貌怪異，入室中，遂生繼勳。及長，美風儀，性凶率無賴。以後故，為內殿供奉官、都知、溪州刺史。建隆二年，加領恩州團練使，又改龍捷右廂都指揮使，尋領永州防禦使。四年，收復湖南，改領彭州防禦使。是秋，將討西蜀，命繼勳戒期，將大閱。繼勳素與大校馬仁瑀不協，陰勒部下市白梃，將以相圖。太祖知之，為出仁瑀密州。俄遷保寧軍節度觀察留後、領虎捷左右廂都虞候、權侍衛步軍司事。

繼勳所為多不法。會新募兵千餘隸雄武，將遣出征，多無妻室，太祖謂繼勳曰：「此必有願為婚者，不須備聘財，但酒炙可也。」繼勳不能諭上旨，縱令掠人子女，京城為之紛擾。上聞大驚，遣捕斬百餘人，人情始定。時後已崩，上追念後，故不之罪也。

乾德四年，繼勳復為部曲所訟，詔中書鞫之。解兵柄，為彰國軍留後，奉朝請。繼勳自以失職，常怏怏，專以臠割奴婢為樂，前後多被害。一日，天雨牆壞，群婢突出，守國門訴冤。上大駭，命中使就詰之，盡得繼勳所為不法事。詔削奪官爵，勒歸私第，仍令甲士守之。俄又配流登州，未至，改右監門率府副率。

開寶三年，命分司西京。繼勳殘暴愈甚，強市民家子女備給使，小不如意，即殺食之，而棺其骨棄野外。女儈及鬻棺者出入其門不絕，洛民苦之而不敢告。太宗在藩邸，頗聞其事。及即位，人有訴者，命戶部員外郎、知雜事雷德驤乘傳往鞫之。繼勳具伏，自開寶六年四月至太平興國二年二月，手所殺婢百餘人。乃斬繼勳洛陽市，及為強市子女者女儈八人、男子三人。長壽寺僧廣惠常與繼勳同食人肉，令折其脛而斬之。洛民稱快。

其後家寓西洛潁陽，孫惟德不肖，不能自立，丐食以給。真宗聞而憫之，授惟德汝州司士參軍。

劉知信字至誠，邢州人。父遷，晉天福末鳳翔帳前軍使，改滑州奉國軍校，從驍將皇甫暉禦邊有功，早卒。母即昭憲太后之妹也，乾德初，封京兆郡太君，六年，進本郡太夫人，開寶三年十月卒。太祖廢朝發哀，追封齊國太夫人，陪葬安陵，贈遷太保。

知信三歲而孤，宣祖憐其敏慧。建隆三年，起家授供奉官，丁內艱，轉六宅副使。開寶五年，遷軍器庫使，掌武德司。六年，領錦州刺史。屬郊祀西洛，為行宮使，駐洛中，又為西京武德、皇城、宮苑等使。車駕出郊，又充大內留守。

太宗即位，進領本州團練使，拜武德使。從征河東，又為行宮使。太平興國五年，坐遣親信市竹木於秦、隴，矯製免所過算緡，入官多取其直，左授軍器庫使，領錦州刺史，俄復為武德使。會改武德為皇城司，即為皇城使。七年，坐秦王廷美事，改右衛將軍。是秋，出為靜難軍節度行軍司馬。九年，起為左衛將軍，領營州刺史。

雍熙初，改左神武軍將軍，尋領檀州團練使，護屯兵於鎮州。會大舉北伐，與六宅使符昭壽為押陣都監。師還，諸將失道，知信獨整所部以歸。俄知定州兼兵馬鈐轄，押大陣右偏。一日，宴犒將士，契丹騎乘間至，知信不介而出，追之數十里，斬獲甚眾，以功就拜邕州觀察使。四年，召入，改并州路副都部署。端拱中，代還，知杭州。淳化四年，又知天雄軍府。太宗崩，充修奉永熙陵部署。咸平初，拜建武軍節度觀察留後，知永平軍府。契丹犯邊，復知天雄軍。真宗北巡，充駕前副都部署，曆知河陽、升州。景德元年，車駕幸澶淵，命為東京都巡檢使，復知定州。二年，以疾求還京，至鎮州卒，年六十三。廢朝，贈太尉、天平軍節度。

知信以戚裏致貴，尤被親任，中外踐曆，最為舊故。雖無顯赫稱，亦以循謹聞於時。子承宗、承渥。

承宗，幼善射，兼習書數，以蔭補殿直，寄班祗候。咸平初，轉供奉官、鎮、定、高陽關三路承受公事，還，掌軍器庫。會真宗臨幸，見其整肅，麵授閣門祗候。知信卒，轉內殿崇班。未幾，為河北緣邊安撫都監。大中祥符初，就加內殿承製，曆如京、文思二副使，徙河東緣邊安撫，又知保州。俄拜東染院使、知定州。副薛映使契丹，使還，歸本任，又兼鎮定路兵馬鈐轄，俄改宮苑使、知雄州、河北緣邊安撫使。在郡有治跡，詔書嘉獎，召歸，時靈昌決河初塞，擇守臣，以承宗為皇城使、知滑州。未幾，復代還。

會西邊言吐蕃唃斯囉作文法，頗為邊患。命副龍圖閣直學士陳堯谘為鄜延、邠寧環慶、涇原儀渭、秦州路巡撫使，詔令堯谘等所至軍州犒官吏將校，諮訪民間利害、郡官使臣能否功過以聞。或有陳訴屈抑，經轉運、提點司區斷不當，即按鞫詣實，杖以下依法區理，徒以上驛聞，仍取係囚躬親錄問，催促論決。既行，就命堯谘知秦州，承宗為西上閣門使，充鈐轄。乾興初，進東上閣門使，徒鄜延都鈐轄而卒。中使護柩至京師，賜以葬地。

承渥蔭補殿直，累任使，喜為條奏，至供奉官、閣門祗候。承宗子永釗，右侍禁、閣門祗候。

劉文裕，字以寧，保州保塞人。祖正，晉幽州營田使兼平州刺史。父審奇，武牢關使。簡穆皇后即文裕祖姑也。審奇三子，長文遠，建隆中為供奉官，與並人戰萬善而沒。次即文裕，開寶四年，起家補殿直。八年，權管雲騎員僚直，預討江南，中弩矢，神色自若。太宗在藩邸，多得親接。太平興國二年，擢為內弓箭庫副使，特封其母張氏清河縣太君，出為秦、隴巡檢。

有李飛雄者，太保致仕鏻之孫，秦州節度判官若愚之子。性凶險，不為其家所容，常往來京師、魏博間，與無賴惡少遊處，縱酒蒲博為務。以其父故，盡知秦州倉庫所積，及地形險易、兵籍多少。又有妻父張季英為鳳翔盩厔尉，飛雄自京師往省之，因乘季英馬詐為使者，夜抵廄置呼卒索馬。卒秉炬出迎，飛雄以私市馬纓示之，卒不能辨，即授以馬。一卒乘一馬前導，以巡邊為名，因矯詔率巡驛殿直姚承遂，至隴州率監軍供奉官王守定，至吳山縣率縣尉盧讚，皆從行。先是，秦州內屬，羌人為寇，朝廷遣周承晉、田仁朗、王侁、梁崇讚、韋韜、馬知節及文裕領兵屯清水縣，飛雄至，稱製盡縛之。承晉等見姚承遂數輩同至，不覺其詐。仁朗獨號泣求詔書，飛雄叱之曰：「我受密旨，以若輩逗撓不用命，令盡誅。汝豈不聞封州殺李鶴邪？詔書汝豈得見！」先是，上即位，分命親信於諸道廉官吏善惡密以聞。嶺南使者言封州李鶴不奉法，誣奏軍吏謀反，詔即誅之。故飛雄引以為言。將械承晉等詣秦州戮之，因據城叛，遂驅承晉等行。

初，飛雄詐宣製時，自言我上南府時親吏，文裕因哀告飛雄曰：「我亦嘗依晉邸，使者豈不營救之乎？」飛雄低語謂文裕曰：「 爾能與我同富貴否？」文裕覺其詐，偽許之。飛雄即命左右釋文裕縛。文裕策馬前附耳語仁朗，仁朗佯墜馬，若卒中風眩狀。飛雄共前視之，又釋其縛。仁朗奮起搏飛雄，與文裕共擒之。飛雄尚呼云：「田仁郎等謀反殺使者。」送秦州獄鞫得實，飛雄、承遂、守定、讚坐要斬，夷飛雄家。捕先與飛雄善者何大舉等數輩，悉棄市，廄置卒亦夷其族。因下詔：中外臣庶之家，子弟或有乖檢，甚為鄉黨所知，雖加戒勖曾不悛改者，並許本家尊長具名聞，州縣遣吏錮送闕下，當配隸諸處。敢有藏匿不以名聞者，異時醜狀彰露，期功以上悉以其罪罪之。

文裕後遷軍器庫使。四年，車駕征太原，命文裕與通事舍人王侁分兵控石嶺關。六年，領儒州刺史。明年，為高陽關都監。會契丹萬餘騎入，文裕與大將崔彥進擊卻之。雍熙初，徙屯三交，加領順州團練使。會李繼遷率折遇乜寇邊，初詔田仁朗與王侁等討之，仁朗坐逗遛，命文裕代仁朗。繼遷等遁去。

從潘美北征，坐陷失驍將楊業，削籍，配隸登州，事具《業傳》。歲餘，上知業之陷由王侁，召文裕還。俄起為右領軍衛大將軍，領端州團練使，封其母清河郡太夫人，賜翠冠霞帔，授其弟文質殿直。逾月，文裕遷容州觀察使，出為鎮州兵馬部署。端拱元年，卒於屯所，年四十五。上甚悼惜，贈寧遠軍節度，命中使護喪歸葬京師。弟文暠至供奉官、閣門祗候，文質至內園使、連州刺史。

劉美字世濟，并州人。四世祖質，絳州刺史。曾祖維嶽，不仕。祖延慶，右驍衛將軍。父通，宋初掌禁旅，從潘美征廣南，又累戰北面，積勞至虎捷都指揮使，領嘉州刺史，太平興國中，扈蹕太原，卒於師，贈潁州防禦使。長女為真宗德妃，加贈定國軍節度兼侍中。大中祥符五年，德妃正位中宮，又贈維嶽忠正軍節度、檢校太傅，延慶彰德軍節度、檢校太尉，通永興軍節度兼中書令，追封曾祖母宋氏吳國太夫人，祖母河南縣君元氏許國太夫人，母龐氏徐國太夫人。初，通之卒，窆京城西。天禧二年，詔贈太師、尚書令，諡武懿，七月，遣升王府諮議參軍張士遜具鹵簿鼓吹，改葬於祥符鄧公原。皇后親臨奠，真宗御製祭文置靈坐右。

美即後之兄也。初事真宗於藩邸，以謹力被親信，即位，補三班奉職，再遷右侍禁。咸平中，傅潛失律流房州，擇美監軍，及徙潛潁州，又為自京至陳、潁巡檢。石保吉在陳州大治廨舍，修城壁，不以聞，僮奴輩假威擾民。會有言者，遣美廉其狀，美曰：「保吉世受國恩，擁高貲，列藩閫，營繕過度，拙於檢下，誠或有之，自餘保無他患。」上意乃解。歸朝，充閣門祗候。

大中祥符二年，護屯兵於漢州，曆遷供奉官，徒嘉州。士卒有病皆給醫藥，親察視撫循之。召還，改內殿崇班，提點在京倉場、東西八作司，以舉職聞，遷洛苑副使。八年，預修大內，以勞改南作坊使、同勾當皇城司。天禧初，遷洛苑使，領勤州刺史，與周懷政聯職。懷政奸恣，美未嘗阿附，懷政左右有過，必痛繩之。親從卒偵邏者多不時更易，美按籍分番次均使焉。上屢欲委之兵柄，以皇后懇讓故，中輟者數四。三年，授龍神衛四廂都指揮使，領昭州防禦使，改侍衛馬軍都虞候。五年，加武勝軍節度觀察留後。卒，年六十。廢朝三日，贈太尉、昭德軍節度，錄其子從德供備庫使，從廣內殿崇班，旁親遷補者數人，追封美亡妻宋氏河內郡夫人。

仁宗嗣位，尊皇后為皇太后，贈維嶽鎮寧軍節度兼侍中，延慶建雄軍節度兼中書令，通彭城郡王，曾祖母宋氏陳國太夫人，祖母元氏衛國太夫人。母龐氏鄆國太夫人，美亦贈侍中。天聖二年，郊祀，加贈維嶽彰信軍節度兼中書令，延慶鎮安軍節度兼中書令，通鄭王，宋氏楚國太夫人，元氏韓國太夫人，龐氏魏國太夫人。五年，再郊，又贈維嶽天平軍節度、中書令兼尚書令，延慶彰化軍節度、許國公，通開府儀同三司、魏王，宋氏安國太夫人，元氏齊國太夫人，龐氏晉國太夫人，從德和州刺史，從廣內殿承製。有龔知進者，即通之友婿也，亦贈衛尉卿，其妻追封南安郡君。

從德字復本，父美卒，年十四，自殿直遷至供備庫副使。弟從廣是歲始生，亦補西頭供奉官，遷內殿崇班。太后臨朝，從德以崇儀使真拜恩州刺史，改和州，又遷蔡州團練使，出知衛州，改恩州兵馬都總管，知相州。從德齒少無才能，特以外家故，恩寵無比。其在衛州，縣吏李熙輔者善事從德，乃薦其才於朝。太后喜曰：「兒能薦士，知所以為政矣。」即擢熙輔京官。從事鄭驤因緣從德，亦擢美官。從德妻，嘉州王蒙正女也。蒙正家豪右，以厚賂結納至郎官，為郡守。既而從德病，召還，道卒，年二十四。贈保寧軍節度使，封榮國公，諡康懷。太后悲憐之尤甚，錄內外姻戚門人及僮隸數十人。從德娣婿龍圖閣直學士馬季良、母越國夫人錢氏兄惟演子集賢校理曖及蒙正皆遷二官。尚書屯田員外郎戴融嘗佐從德衛州，以為三司度支判官。御史曹修古、楊偕、郭勸、推直官段少連上疏論之，皆坐貶。子永年。

從廣字景元，少出入禁中，侍仁宗左右，太后愛之如家人子。太后崩，真拜崇州團練使。娶荊王元儼女。為滁州防禦使，時年十七。趙元昊反，從廣自言待罪行間，不能扞患疆埸，坐耗縣官，願上所給公使錢，帝嘉納之。為群牧都監，改副使。

從廣自為防禦使十年不遷，特拜宣州觀察使、同勾當三班院，請補外自效，以知洺州。漳水溢，從廣穿隋故渠以殺水勢，洺人便之。徙邢州，籍鄉軍之罷老者聽引子弟自代，著為令。召還，復領三班院。出知襄州，徙真定府路馬步軍副都總管。卒，贈昭慶軍節度使，諡良惠。從廣性謹飭，然喜交士大夫，時頗稱之。

永年字君錫，生四歲，授內殿崇班，許出入兩宮。仁宗使賦《小山詩》，有「一柱擎天」之語。帝誤投金杯瑤津亭下，戲謂左右曰：「能取之乎？」永年一躍持之而出，帝拊其首曰：「奇童子也。」常置內中，年十二，始聽出外，累遷廉州團練使，為陝州都監。郭邈山等為盜，永年密遣壯士夜渡河，殺其凶桀二十餘人，眾遂散。遷鈐轄，代還召見，問破賊狀，擢幹辦皇城司，改單州團練使、永興軍路總管。

契丹遣使來請帝繪像，選副張報使。契丹以未得志，夜取巨石塞驛門，眾皆恐，永年素有力，手擲棄之，契丹驚以為神。

出知涇州，帝賜詩寵之。郡兵歲以香藥為折支，三司不時輦致。振武卒素驕，突入通判聽事，請以他物代給，歡嘩語不遜。永年召至庭下數其罪，斬為首二人，餘不敢動。同提舉在京諸司庫務。凡三除防禦使，皆為言者所論而寢。

知代州。契丹取西山木積十餘里，輦載相屬於路，前守不敢遏，永年遣人焚之，一夕盡。上其事，帝稱善。契丹移檄捕縱火盜，永年曰：「盜固有罪，然發在我境，何預汝事？」乃不敢復言。帝嘗問禦戎策，對合旨，書「忠孝」字以賜。

英宗立，遷沂州防禦使，復知代州。曆步軍馬軍殿前都虞候、太原定州路副都總管。王師征安南，永年請先士卒，度富良江取賊以獻，不許。遷邕州觀察使、步軍副都指揮使。卒，贈崇信軍節度使，諡曰莊恪。

馬季良字元之，開封府尉氏人。家本茶商，娶劉美女。初補越州上虞尉，改秘書省校書郎，知明州鄞縣，入為刑部詳覆官。太后臨朝，遷光祿寺丞。頃之，擢秘閣校理、同判太常禮院，再遷太子中允、判三司度支勾院，以太常丞、直史館提舉在京諸司庫務，擢龍圖閣待制。三丞充近職，非故事也。遷尚書工部員外郎、龍圖閣直學士、同知審官院。劉從德卒，遺表季良遷二官，辭不就，而請以其子直方為館閣讀書。

會江南旱，出為安撫使，再遷兵部郎中。太后崩，換濠州防禦使，赴本州。御史中丞範諷言季良徼幸得官，降屯衛將軍、滁州安置。開封府劾奏季良冒立券，庇占富民劉守謙免戶役，詔許季良自陳，以地給還。歲餘，徙壽州，致仕，還京師卒。

季良因緣以進，無他行能，在禮院嘗建言，攝祠事官致齋三日無供帳飲食，非所以重祠事也。自是翰林、儀鸞司供帳，大官給食於祠所雲。

郭崇仁，字永年，守文之子，章穆皇后弟也，淳化四年，補左班殿直，遷東頭供奉官、閣門祗候。契丹入寇，齎密詔諭河北諸將，還奏稱旨，累遷崇儀副使兼閣門通事舍人。章穆崩，特除莊宅使、康州刺史，再遷宮苑使、昭州團練使。丁母憂，起復雲麾將軍，拜解州團練使，改蔡州，擢捧日天武四廂都指揮使、賀州防禦使、高陽關路馬步軍副都總管。以疾落軍職，改磁州防禦使。卒，贈彰德軍節度觀察留後。

崇仁雖外戚，朝廷未嘗過推恩澤，其為解州團練使十年不遷，嘗除知相、衛二州，皆辭不行，蓋性慎靜，不樂外官也。

楊景宗，字正臣，章惠皇太后從父弟，少蒲博無賴，客京師，以罪黜隸致遠務。章惠入宮為美人，奏補茶酒班殿侍，累遷西頭供奉官、閣門祗候，坐事降左侍禁、郢州兵馬都監。未久復官，累遷東染院副使。章惠為太后，進崇儀使，領連州刺史、揚州兵馬鈐轄。未幾，授秦州刺史，徙滑州鈐轄，遷舒州團練使，為兵馬總管。

章惠崩，遷成州防禦使，坐入臨皇儀殿被酒歡噪，出為兗州總管，改天雄軍副都總管。時呂夷簡守魏，常以官屬禮飭戒之，而景宗肆誌不悛，遂以不法奏。貶齊州都監，徒衛州，又徒鄆州鈐轄。召還，同勾當景靈宮、提舉四園苑。章獻、章懿二後升祔太廟，帝念章惠，故特拜景宗徐州觀察使，給留後奉。逾年，領軍頭引見司，出知磁州，為建寧軍節度觀察留後、知潞州，給節度使奉。領皇城司，坐衛士入禁中謀為亂，貶徐州觀察使、知濟州。還，提舉萬壽觀，復建寧軍留後，復領軍頭引見。又坐從卒王安挾刃入皇城，謫左監門衛大將軍、均州安置，起為汝州鈐轄。祀明堂覃恩，願還所改官，求為郡。帝謂輔臣曰：「景宗性貪虐，老而益甚，郡不可予也。」乃復以為建寧軍留後、提舉四園苑，改提舉在京諸司庫務。卒，贈安武軍節度使兼太尉，諡莊定。

景宗起徒中，以外戚故至顯官，然暴戾，所至為人患。復使酒任氣，在滑州嘗毆通判王述仆地。帝深戒毋飲酒，景宗雖書其戒坐右，頃之輒復醉。其奉賜亦隨費無餘。始，宰相丁謂方盛，築第敦教坊，景宗為役卒負土第中，後謂敗，仁宗以其第賜景宗，居三十年乃終。

符惟忠，字正臣，彥卿曾孫也。以外祖母賢靖大長公主蔭，為三班奉職，後擢閣門通事舍人、勾當東排岸司。三司使寇瑊繩下急，漕米數不足綱，吏卒率論以自盜。惟忠爭曰：「在法，欠不滿四百者不坐，若以自盜論，則計直八百即當坐徒矣。」瑊怒曰：「敢抗三司使邪？」惟忠曰：「職有當辨，非抗也。」瑊益怒，惟忠爭愈力，如所議乃已。

以西染院副使權提舉倉草場、提點開封府界縣鎮公事。開封主簿樂誥，宰相王曾外孫也。或風使薦之。惟忠不從，曰：「誥無善狀，安可以勢使我。」既而誥果以贓敗。時吳奎為長垣尉，惟忠厚遇奎，白府共薦之。

惠民河與刁河合流，歲多決溢，害民田，惟忠自宋樓鎮碾灣、橫隴村置二斗門殺水勢，以接鄭河、圭河，自是無復有水害。陝西用兵，除涇原路兵馬鈐轄兼知涇州。三司使鄭戩奏留都大管勾汴河使，建議以為渠有廣狹，若水闊而行緩，則沙伏而不利於舟，請即其廣處束以木岸。三司以為不便，後卒用其議。再遷西上閣門副使。契丹遣使求地，惟忠副富弼往報使，遷閣門使，至武強縣，疽發背卒。贈客省使、眉州防禦使。

柴宗慶，字天祐，大名人。祖禹錫，鎮寧軍節度使。父宗亮，太子中舍。宗慶尚太宗女魯國長公主，升其行為禹錫子，拜左衛將軍，駙馬都尉，領恩州刺史。禹錫卒，真拜康州防禦使，改復州。

舊制，諸公主宅皆雜買務市物，宗慶遣家僮自外州市炭，所過免算，至則盡鬻之，復市於務中。自是詔雜買務罷公主宅所市物。從祀汾陰，為行宮四面都巡檢，進泉州管內觀察使。又自言陝西市材木至京師，求蠲所過稅。真宗曰：「向諭汝毋私販以奪民利，今復爾邪！」既而河東提點刑獄劾宗慶私使人市馬不輸稅，貸不問。授武勝軍節度觀察留後，曆拜彰德軍節度使。

仁宗即位，徙靜難軍，又徙永清、彰德軍，拜同中書門下平章事，徙節武成軍，出知澶州，未行，改陝州、潞州。後判鄭州，以縱部曲擾民，召還奉朝請，歲減公用錢四百萬。久之，出判濟州，用御史中丞賈昌朝言，留不遣，盡停本使公使錢。卒，贈中書令，諡曰榮密。主累封楚國大長公主，先宗慶沒。

宗慶曆官多過失，性極貪鄙，積財钜萬，而薄於自奉，甚至優人以為戲，宗慶雖知，莫能改也。無子。及終，願以貲產送官，仁宗以其女尚幼，不許。人謂宗慶選尚榮貴逾四十年，晚上積奉以裨軍用，蓋亦追補前過雲。

張堯佐，字希元，河南永安人，溫成皇后世父也。舉進士，曆憲州、筠州推官。吉州有道士與商人夜飲，商人暴死，道士懼而遁，為邏者所獲，捕係百餘人。轉運使命堯佐覆治，盡得其冤。改大理寺丞、知汜水縣，遷殿中丞、知犀浦縣。犀浦地狹民繁，多田訟。堯佐正其疆界，條眾敝以曉之，訟遂簡。知開州，還，判登聞鼓院。

時溫成方為脩媛，欲以門閥自表異，故堯佐稍進用，權開封府推官，又提點府界公事。諫官余靖言：「用堯佐不宜太遽，頃者郭后之禍起於楊尚，不可不監。」未幾，遷三司戶部判官，又為副使。擢天章閣待制、吏部流內銓，累遷兵部郎中、權知開封府，加龍圖閣直學士，遷給事中、端明殿學士，拜三司使。

明年，諫官包拯、陳升之、吳奎言：「比年以來，水冒城郭，地震河溢，蓋小人道盛。天下皆謂堯佐主大計，諸路困於誅求，內帑煩於借助，法制剚敞，實自堯佐。臣等竊惟親昵之私，聖人不免，惟處之有道，使不踐危機，斯為得矣。」仁宗祀明堂，改戶部侍郎，尋拜淮康軍節度使、群牧製置使、宣徽南院使、景靈宮使，賜二子進士出身。拯等復言：「陛下即位僅三十年，未有失道敗德之事，乃五六年來擢用堯佐，群口竊議，以謂其過不在陛下，在女謁、近習與執政大臣也。蓋女謁、近習知陛下繼嗣未立，既有所私，莫不潛有趨向；執政大臣不能規諫，乃從諛順旨，高官要職惟恐堯佐不滿其意，致陷陛下於私昵後宮之過。製下之日，陽精晦塞，氛霧蒙孛，宜斷以大義，亟命追寢。必不得已，宣徽、節度擇與一焉。如此，則合天意，順人情矣。」御史中丞王舉正留百官班，欲廷議，不許。乃詔曰：「近台諫官乞罷堯佐三司，及言不可用為執政，若優與之官，於體為善，朕用其言，遂有是命。今復以為不可，前後反覆，於法當黜。其令中書戒諭之。自今言事官，相率上殿，先取旨。」是日，堯佐辭宣徽、景靈使，從之。

未幾，復以宣徽使判河陽，舉正又抗章論之，至於三。時吳育判西京留台，河陽民訟有不決者多詣育，育於狀尾判曲直。堯佐畏恐，即奉行之。召還，徒鎮天平軍。卒，贈太師，賜其家僦舍錢日三千。

堯佐起寒士，持身謹畏，頗通吏治，曉法律，以戚裏進，遽至崇顯，戀嫪恩寵，為世所鄙。子山甫，引進副使、樞密副都承旨。

從弟堯封，孝謹好學，舉進士，為石州推官卒。次女，即溫成皇后也。累贈至中書令、清河郡王，諡曰景思。


Chinese text: This work was published before January 1, 1923, and is in the
public domain worldwide because the author died at least 100 years ago.
