禮二十七〈（凶禮三）〉○外國喪禮及入吊儀諸臣喪葬等儀

凡外國喪，告哀使至，有司擇日設次於內東門之北隅，命官攝太常卿及博士讚禮。俟太常 卿奏請，即向其國而哭之，五舉音而止。皇帝未釋素服，人使朝見，不宣班，不舞蹈，不謝麵天顏，引當殿，喝「拜」，兩拜，奏聖躬萬福。又喝「拜」，兩拜，隨 拜萬歲。或增賜茶藥及傳宣撫問，即出班致詞，訖，歸位。又喝「拜」，兩拜，隨拜萬歲。喝「祗候」，退。

大中祥符二年十二月，北朝皇太后凶訃， 遣使來告哀。詔遣官迓之，廢朝七日，擇日備禮舉哀成服，禮官詳定儀注以聞。其日，皇帝常服乘輿詣幕殿，俟時釋常服，服素服，白羅衫、黑銀帶、素紗軟腳襆 頭。太常卿跪，奏請皇帝為北朝皇太后凶訃至掛服，又奏請五舉音。文武百僚進名奉慰，退幕殿。仍遣使祭奠吊慰。

三年正月，契丹賀正使為本國皇太 後成服，所司設幕次、香、酒及衰服、絰、杖等，禮直官引使、副已下詣位，北向再拜。班首詣前，執盞跪奠，俯伏，興，歸位，皆再拜。俟使已下俱衰服、絰、 杖，成服訖，禮直官再引各依位北向，舉哭盡哀。班首少前，去杖，跪，奠酒訖，執杖，俯伏，興，歸位。焚紙馬，皆舉哭，再拜畢，各還次，服吉服，歸驛。

天聖九年六月，契丹使來告哀。禮官詳定：北朝凶訃，宜於西上閣門引來使奉書，令閣門使一員跪受承進，宰臣、樞密使已下待制已上，並就都亭驛吊慰。七月一 日，使者耶律乞石至，帝與皇太后發哀苑中，使者自驛赴左掖門入，至左升龍門下馬，入北偏門階下，行至右升龍北偏門，入朝堂西偏門，至文德殿門上奉書。太常 博士二員與禮直官讚引入文德殿西偏門階下，行至西上閣門外階下，面北跪，進書。閣門使跪受承進。太常博士、禮直官退。使者入西上閣門殿後偏門，入宣祐西偏 門，行赴內東門柱廊中間，過幕次祗候，朝見訖，赴崇政殿門幕次祗候，朝見皇太后訖，出。三日，近臣慰乞石於驛。

嘉祐三年正月，契丹告國母哀。 使人到闕入見，皇帝問云：「卿離北朝日，侄皇帝悲苦之中，聖躬萬福。」朝辭日，即云：「皇帝傳語北朝侄皇帝，嬸太皇太后上仙，遠勞人使訃告。春寒，善保聖 躬。」中書、樞密以下、待制已上赴驛吊慰，云：「竊審北朝太皇太后上仙，伏惟悲苦。」五月，獻遺留物。

明道元年十一月二十四日敕：夏王趙德明 薨，特輟朝三日，令司天監定舉哀掛服日辰。其日，乘輿至幕殿，服素服。太常博士引太常卿當御坐前跪，奏請皇帝為夏王趙德明薨舉哀，又奏請十五舉音，又奏請 可止。文武百僚進名奉慰。告哀使、副已下朝見，首領並從人作兩班見。先首領見，兩拜後，班首奏聖躬萬福。又兩拜，隨拜萬歲。喝賜例物酒食，跪受。起，又兩 拜，隨拜萬歲。喝「各祗候」，退。從人儀同。是日，皇太后至幕殿，釋常服，白羅大袖、白羅大帶，舉哀如皇帝儀。其遣使致祭吊慰，如契丹。

其入吊奠之儀。乾興元年，真宗之喪，契丹遣殿前都點檢崇義軍節度使耶律三隱、翰林學士工部侍郎知制誥馬貽謀充大行皇帝祭奠使、副，左林牙左金吾衛上將軍蕭日新、利州觀察使馮延休充皇太后吊慰使、副，右金吾衛上將軍耶律寧、引進使姚居信充皇帝吊慰使、副。

所司預於滋福殿設大行皇帝神御坐，又於稍東設御坐。祭奠吊慰使、副並素服，由西上閣門入，陳禮物於庭。中書、門下、樞密院並立於殿下，再拜訖，升殿，分 東西立。禮直官、閣門舍人讚引耶律三隱等詣神御坐前階下，俟殿上簾卷，使、副等並舉哭，殿上皆哭。再拜訖，引升殿西階，詣神御坐前上香、奠茶酒。貽謀跪讀 祭文畢，降階，復位，又舉哭，再拜訖，稍東立。俟皇太后升坐，中書、樞密院起居畢，簾外侍立。舍人引吊慰祭奠使、副朝見。殿上舉哭，左右皆哭。吊慰使、副 蕭日新等升殿進書訖，降坐。俟皇帝升坐，中書、樞密院起居畢，升殿侍立。舍人引吊慰祭奠使、副朝見。皇帝舉哭，左右皆哭。吊慰使、副耶律寧等升殿進書訖， 賜三隱等襲衣、冠帶、器幣、鞍馬，隨行舍利、牙校等衣服、銀帶、器幣有差。吊慰使、副蕭日新等復詣承明殿，俟皇太后升坐，中書、樞密院侍立如儀。舍人引蕭 日新等升殿進問聖候書畢，賜銀器、衣著有差。仍就客省賜三隱等茶酒，又令樞密副使張士遜別會三隱等伴宴於都亭驛。

英宗即位，契丹使來賀乾元節，命先進書奠梓宮，見於東階。放夏國使人見，客省以書幣入，後吊慰使見殿門外。契丹祭奠使見於皇儀殿東廂，群臣慰於門外。使人辭於紫宸殿，命坐賜茶。故事賜酒五行，自是，終諒闇，皆賜茶。

神宗之喪，夏國陳慰使丁努嵬名謨鐸、副使呂則、陳聿精等進慰表於皇儀門外，退赴紫宸殿門，賜帛有差。

元祐初，高麗入貢，有太皇太后表及進奉物。樞密院請遵故事，惟答以皇帝回諭敕書。已而宣仁聖烈太后崩，禮部、太常、閣門同詳定：高麗奉慰使人於小祥前後到闕，令於紫宸殿門見，客省受表以進，賜器物、酒饌，退，並常服、黑帶、不佩魚。候見罷，純吉服。

淳熙十四年，金國吊祭使到闕，惟皇帝先詣梓宮行燒香禮，及使入門祭訖，皆就幄舉哭外，陳設行事並如先朝舊儀。其奉辭日，有司亦先設神御坐及設香案、茶 酒、果食盤台於幾筵殿上。宰執升殿分東西立，侍從官於殿下西面立。使、副入門，殿上下皆哭，使、副升殿，哭止。使、副詣神坐前一拜，上香、奠茶、三奠酒 畢，拜，興，讀祭文官跪讀祭文，一拜，興，殿上下皆哭。使、副俱降，歸位立，又再拜訖，退。

諸臣之喪，國製：諸王、公主、宗室將軍以上有疾，皆乘輿臨問。如小疾在家，或幸其第，有至三四者。其宮邸在禁中，多不時而往。惟宰相、使相、駙馬都尉疾亟，幸其第，或賜勞加禮焉。

建隆元年七月，宰相範質有疾，太祖親幸其第，賜黃金、銀、絹有差。開寶二年，趙普有疾，帝再往視，賜銀器、絹甚厚。太平興國中，鎮寧軍節度楊信久病喑， 忽能言，帝異之，遽幸其第，加賜賚。大中祥符三年三月，鎮安軍節度使、駙馬都尉石保吉疾亟，帝將臨視之，其日大忌，宰相言於禮非便，遂遣內侍以諭保吉，明 日始臨省焉。六月，幸翰林侍講學士邢昺第視疾，賜白金千兩、衣著千匹、名藥一奩。

熙寧七年十二月，詔頒新式，凡臨幸問疾者賜銀、絹，宰臣及樞 密使帶使相者二千五百兩匹，樞密使、使相二千兩匹，知樞密院事、參知政事、樞密副使、同知樞密院事一千五百兩匹，簽書樞密院事、同簽書樞密院事、宣徽使七 百五十兩匹，殿前都指揮使一千五百兩匹，駙馬都尉任使相以下者二千五百兩匹，任節度觀察留後以下者一千五百兩匹，並入內內侍省取賜。

車駕臨 奠。《太常新禮》：宰相、樞密、宣徽使、參知政事、樞密副使、駙馬都尉薨，皆臨幸奠酹，及發引，乘輿或再往。咸平二年，工部侍郎、樞密副使楊礪卒，即日冒 雨臨其喪。大中祥符元年，殿前都虞候、端州防禦使李繼和卒，真宗將臨其喪，以問宰臣，對曰：「繼和以品秩實無此禮。陛下敦序外族，先朝亦嘗臨杜審瓊之喪， 於禮無嫌。」帝然之，即日幸其第。

康定二年，右正言、知制誥吳育奏：「臣竊見車駕每有臨奠臣僚、宗戚之家，皆即時出幸，道路不戒，羽衛不全， 從官奔馳，眾目驚異。萬乘法駕，豈慎重之意乎？雖震悼方切於皇慈；而舉動貴合乎經禮。臣竊詳《通禮》舊儀，蓋俟喪家成服，然後臨奠，於事不迫，在禮亦宜。 臣愚欲乞今後車駕如有臨奠去處，乞俟本家既斂成服，然後出幸，則恩意容典，詳而得中，警蹕羽儀，備之有素。」事下禮官議：「遭喪之家，有出殯日乃成服者， 恐至時難行臨奠。請自今聖駕臨奠臣僚、宗戚之家，若奏訃在交未前，即傳宣閣門，隻於當日令所屬候儀衛備，奏請車駕出幸；若奏訃在交未後，即次日臨奠。庶使 羽衛整肅，於事為宜。」詔可。

其儀：乘輿自內出，千牛將軍四人執戈，一人執桃，一人執茢，前導。車駕將至所幸之第，讚禮者引喪主哭於大門內， 望見乘輿，止哭，再拜，立於庭。皇帝至幕殿，改素服就臨，喪主內外再拜。皇帝哭，十五舉音，喪主內外皆哭。皇帝詣祭所三奠酒，喪主已下再拜。皇帝退，止 哭。從官進名奉慰。皇帝改常服還內。

《通禮》著：皇帝臨諸王、妃、主、外祖父母、皇后父母、宗戚、貴臣等喪，出宮服常服，至所臨處變服素服。《天聖喪葬令》：皇帝臨臣之喪，一品服錫衰，三品已上緦衰，四品已下疑衰。皇太子臨吊三師、三少則錫衰，宮臣四品已上緦衰，五品已下疑衰。

輟朝之制。《禮院例冊》：文武官一品、二品喪，輟視朝二日，於便殿舉哀掛服。文武官三品喪，輟視朝一日，不舉哀掛服。然其車駕臨問並特輟朝日數，各係聖 恩。一品、二品喪皆以翰林學士已下為監護葬事，以內侍都知已下為同監護葬事。葬日，輟視朝一日，皆取旨後行。慶曆五年四月，禮院奏：「準度支員外郎、集賢 校理知院曾公亮奏：『朝廷行輟朝禮，並乞以聞哀之明日輟朝，其假日便以充數，仍為永例。如值其日前殿須坐，則禮有重輕，自可略輕而為重，更不行輟朝之禮。 』臣今看詳公亮所奏，誠於輟朝之間適宜順變。然慮君臣恩禮之情有所未盡，欲乞除人使見辭、春秋二宴合當舉樂，即於次日輟朝，餘乞依公亮所奏。」詔可。

太平興國六年，守司空兼門下侍郎平章事薛居正薨，準禮，一品喪合輟二日，詔特輟三日。其後鄧王錢俶、太師趙普、右僕射李沆薨，皆一品，合輟二日，詔並特輟五日。二品、三品者，亦有特輟焉。太平興國九年，右諫議大夫、參知政事李穆卒，準禮，諫議大夫不合輟朝，特輟一日。

開寶二年，羅彥瑰、魏仁浦薨，以郊祀及軍事不輟朝。景德四年，同平章事王顯薨，以皇帝朝拜諸陵，吉凶難於相干，更不輟朝。康定元年，光祿卿鄭立卒，禮官舉故事輟朝，台官言：「卿、監職任疏遠，恩禮不稱。」自後遂不輟朝。

孝宗乾道三年四月一日，太常寺言：「皇伯母秀王夫人薨，輟朝五日，內二日不視事。乞自今月二日為始，輟朝至六日止，其二日、三日並不視事。」從之。

舉哀掛服。尚舍設次於廣德殿或講武殿、大明殿，其後皆於後苑壬地。前一日，所司預設舉哀所幕殿，周以簾帷，色用青素。其日，皇帝常服乘輿詣幕殿，侍臣奏 請降輿，俟時釋常服，服素服，白羅衫、黑銀腰帶、素紗軟腳襆頭。太常博士引太常卿當御坐前跪，奏請皇帝為某官薨舉哀，又請舉哭，十五舉音，又奏請可止。中 書、門下、文武百官進名於崇政殿門外奉慰。皇帝釋素服，服常服，乘輿還內。

建隆四年，山南東道節度使慕容延釗卒，太祖素服發哀。其後趙普薨，太宗亦如之。景德元年，李沆薨，禮官言：「舉哀品秩，雖載禮典，伏緣國朝惟趙普、曹彬曾行茲禮，今望裁自聖恩。」詔特擇日舉哀。自後宰臣薨，皆用此禮。

真宗乳母秦國延壽保聖夫人卒，以太宗喪始期，疑舉哀，禮官言：「《通禮》：皇帝為乳母緦麻。按《喪葬令》：皇帝為緦，一舉哀止。秦國夫人保傅聖躬，宜備哀榮。況太宗之喪已終易月之制，今為乳母發哀，合於禮典。」從之。

鄭國長公主薨，禮官言：「降服大功，擇日成服。緣居大行皇太后大祥之內，衰服未除，典禮舊章，以輕包重，酌情順變，禮當厭降，望不成服。皇親諸親，亦不 製服。」帝曰：「宗室諸王皆不製服，情所未忍。至期當遣諸王就其第成服，及令皇后臨奠，餘如所請。」皇從弟右監門衛大將軍德鈞卒，以皇帝恭謁陵寢，罷舉哀 成服。天禧元年，太尉王旦薨，時季秋大享明堂，其日發哀，真宗疑之。禮官言：「祠事在質明之前，成服於既祠之後，於禮無嫌。」詔可。

康定二年，皇子壽國公昕薨，年二歲，禮官言：「已有爵命，宜同成人。」遂發哀成服。熙寧十年，永國公薨，係無服之殤，詔特舉哀成服。

元祐元年，王安石薨，在神宗大祥之內；司馬光薨，亦在諒闇中，皆不舉哀成服。高宗於劉光世、張俊、秦檜之喪，皆為臨奠，然設幄舉哀成服之禮，未之行也。孝宗乾道三年，始為皇伯母秀王夫人薨，設幕殿後苑壬地，舉哀成服，復舉行焉。

皇太后、皇后為本族之喪。孝明皇后姊太原郡君王氏卒，中書門下據太常禮院狀：「準禮例，皇后合出就故彰德軍節度使王饒第發哀成服，文武百僚詣其第進名奉 慰。」從之。章穆太后母楚國太夫人吳氏薨，太常禮院言：「皇帝為外祖母本服小功，詳《開寶通禮》，即有舉哀成服之文；又緣近儀，大功以上方成服，今請皇太 後擇日就本宮掛服，雍王以下為外祖母給假。」其後，太后嫡母韓國太夫人薨，亦用此制焉。章獻明肅皇后改葬父母，前一日，皇后詣欑所，俟時詣成服所改服緦。 尚儀奏：「請詣靈柩發哭奠酒，退，六宮內人立班奉慰。掩壙畢，皇后詣墳奠獻，再拜，釋服還宮。外命婦進箋奉慰如儀。」

輟樂。太平興國七年十 月，中書言：「今月七日乾明節，選定二十二日大宴。」二十日，參知政事竇偁卒，明日，皇帝親幸其第，臨喪慟哭，設奠還宮，即令罷宴。有司奏：「伏以百司告 備，六樂在庭，睿聖至仁，聞哀而罷，是以顯君父愛慈之道，勵臣子忠孝之心。伏請宣付史館，傳錄美實。」詔可。

天禧二年九月十一日，宴近臣於長 春殿，餞河陽三城節度使張旻赴任，以王旦在殯，不舉樂。嘉祐六年三月五日，宰臣富弼母秦國太夫人薨，十七日春宴，禮院上言：「君臣父子，家國均同。元首股 肱，相濟成體。貴賤雖異，哀樂則同。一人向隅，滿堂嗟戚。今宰臣新在苫塊，欲乞罷春宴聲樂，以表聖人憂恤大臣之意。」詔下，並春宴寢罷。

賻 贈。凡近臣及帶職事官薨，非詔葬者，如有喪訃及遷葬，皆賜賻贈，鴻臚寺與入內內侍省以舊例取旨。其嘗踐兩府或任近侍者，多增其數，絹自五百匹至五十匹，錢 自五十萬至五萬，又賜羊酒有差，其優者仍給米麥香燭。自中書、樞密而下至兩省五品、三司三館職事、內職、軍校並執事禁近者亡歿，及父母、近親喪，皆有贈 賜。宗室期、功、袒免、乳母、殤子及女出適者，各有常數。其特恩加賜者，各以輕重為隆殺焉。

建隆元年十月，詔：「有死於矢石者，人給絹三匹，仍復其家三年，長吏存撫之。」慶曆二年，詔：「陣亡軍校無子孫者，賜其家錢，指揮使七萬，副指揮使六萬，軍使、都頭、副兵馬使、副都頭五萬。」

熙寧七年，參酌舊制著為新式：諸臣喪，兩人以上各該支賜孝贈，隻就數多者給；官與職各該賻贈者，從多給，差遣、權並同，權發遣並與正同。諸兩府、使相、 宣徽使並前任宰臣問疾或澆奠已賜不願敕葬者，並宗室不經澆奠支賜，雖不係敕葬，並支賻贈。餘但經問疾或澆奠支賜或敕葬者，更不支賻贈。前兩府如澆奠隻支賻 贈，仍加絹一百、布一百、羊酒米麵各一十。諸支賜孝贈：在京，羊每口支錢一貫，以折第二等絹充，每匹折錢一貫三百文，餘支本色；在外，米支白秔米，麵每石 支小麥五斗，酒支細色，餘依價錢。諸文臣卿監以上，武臣元係諸司使以上，分司、致仕身亡者，其賻贈並依見任官三分中給二，限百日內經所在官司投狀，召命官 保關申，限外不給。待制、觀察使以上更不召保。

元豐五年，詔：「鄜延路沒於王事、有家屬見今在本路欲歸鄉者給賻外，其大使臣以上更支行李錢百千，小使臣五十千，差使、殿侍三十千，其餘比類支給。」

紹興二十六年，詔：「今後命官實因幹辦公事邂逅非理致死者，並遵依舊法。所有李光申請於《紹興條》內添注日限指揮，更不施行。」舊法非理致死者，謂焚溺 墜壓之類，通判以上賜銀五百兩，餘三百兩，職司已上取旨。初，紹興二年五月，吏部侍郎李光申明立定折跌骨五十餘日，三十日內身亡之人，並支前項銀數。至 是，戶部侍郎宋貺言：「自立定日限，後來多是因他病身故之人，子孫規圖賞給，計會所屬，旋作差出名目，陳乞保奏，誠為期罔。」故有是命。

詔 葬。《禮院例冊》：諸一品、二品喪，敕備本品鹵簿送葬者，以少牢贈祭於都城外，加璧，束帛深青二、纁二。諸重：一品柱鬲六，五品已上四，六品已下二。諸銘 旌：三品已上長九尺，五品已上八尺，六品已上七尺，皆書某官封姓之柩。諸而車：三品已上油幰、牛絲絡綱施襈，兩廂畫龍，幰竿諸末垂六旒蘇；七品已上油幰、 施襈，兩廂畫雲氣，垂四旒蘇；九品已上無旒蘇；庶人鱉甲車，無幰、巽、畫飾。諸引、披、鐸、翣、輓歌：三品已上四引、四披、六鐸、六翣、輓歌六行三十六 人；四品二引、二披、四鐸、四翣、輓歌者四行十六人；五品、六品輓歌八人；七品、八品輓歌六人；六品、九品〈（謂非升朝者）〉輓歌四人。其持引、披者，皆布 幘、布深衣；輓歌，白練幘、白練褠衣，皆執鐸、綍，並鞋襪。諸四品已上用方相，七品已上用魌頭。諸纛：五品已上，其竿長九尺；已下五尺已上。諸葬不得以石 為棺槨及石室，其棺槨皆不得雕鏤彩畫、施方牖檻，棺內不得藏金寶珠玉。

又按《會要》：勳戚大臣薨卒，多命詔葬，遣中使監護，官給其費，以表一 時之恩。凡凶儀皆有買道、方相、引魂車，香、蓋、紙錢、鵝毛、影輿，錦繡虛車，大輿，銘旌；儀棺，行幕，各一；輓歌十六。其明器、床帳、衣輿、結彩床皆不 定數。墳所有石羊虎、望柱各二，三品以上加石人二人。入墳有當壙、當野、祖思、祖明、地軸、十二時神、誌石、券石、鐵券各一。殯前一日對靈柩，及至墳所下 事時，皆設敕祭，監葬官行禮。熙寧初，又著新式，頒於有司。

乾德三年六月，中書令、秦國公孟昶薨，其母李氏繼亡，命鴻臚範禹偁監護喪事，仍詔 禮官議定吉凶儀仗禮例以聞。太常禮院言：「檢詳故事，晉天福十二年葬故魏王，周廣順元年葬故樞密使楊邠、侍衛使史弘肇、三司使王章例，並用一品禮。墓方圓 九十步，墳高一丈八尺，明器九十事，石作六事，音身隊二十人，當壙、當野、祖明、祖思、地軸、十二時神、蚊廚帳、暖帳各一，需車一，輓歌三十六人；拂一、 纛一、翣六、盾車、魂車、儀槨車、買道車、誌石車各一；方相氏、鵝毛纛、銘旌、香輿、影輿、蓋輿、錢輿、五穀輿、酒醢輿、衣物輿、庖牲輿各一；黃白紙帳、 園宅、象生什物、行幕，並誌文、輓歌詞、啟攢啟奠祝文，並請下有司修製。其儀：太僕寺革輅，兵部本品鹵簿儀仗，太常寺本品鼓吹儀仗，殿中省傘一、曲蓋二、 朱漆團扇四，自第導引出城，量遠近各還。贈玉一、纁二，贈祭少牢禮料，亦請下光祿、太府寺、少府監諸司依禮供應。又楚王母依子官一品例，準令文，外命婦一 品侍近二人、青衣六人，偏扇、方扇各十六，行鄣三、坐鄣二，白銅飾犢車駕牛馭人四，從人十六，夾車、從車六，傘一、大扇一、團扇二、戟六十。伏緣久不施 用，如特賜施行，即合於孟昶吉凶仗內相參排列。」詔並令排列祗應，仍俟導引至城外，分半導至西京墳下及葬，命供奉官周貽慶押奉議軍士二指揮防護至洛陽。又 賜子玄喆墳莊一區。

開寶四年，建武軍節度使何繼筠卒，詔遣中使護葬，仍賜寶劍、甲胄同葬。咸平元年，護國軍節度使、駙馬都尉王承衍葬，鹵簿、 鼓吹備而不作，以在太宗大祥忌禁內也。元豐五年，崇信軍節度使、華陰郡王宗旦薨，聽以旌節、牌印葬。尋又詔：不即隨葬者徒二年，因而行用者罪之。紹興二十 四年，太師、清河郡王張俊葬，上曰：「張俊極宣力，與他將不同，恩數務從優厚。」仍賜七梁額花冠貂蟬籠巾朝服一襲、水銀二百兩、龍腦一百五十兩。其後，楊 存中薨，孝宗令諸寺院聲鍾，仍賜水銀、龍腦以斂。

《熙寧新式》：先是，知制誥曾布言：「竊以朝廷親睦九族，故於死喪之際，臨吊賻恤，至於窀穸 之具，皆給於縣官，又擇近臣專董其事，所以深致其哀榮而盡其送終之禮。近世使臣沿襲故常，過取饋遺，故私家之費，往往倍於公上。祥符中，患其無節，嘗詔有 司定其數。皇祐中，又著之《編敕》，令使臣所受無過五百，朝臣無過三百，有違之者，御史奏劾。伏見比歲以來，不復循守，其取之者不啻十倍於著令。乞取舊例 裁定酌中之數，以為永式。」詔令太常禮院詳定，令布裁定以聞。

嘉祐七年，詔大宗正：自今皇親之喪，五年以上未葬者，不以有無尊親新喪，並擇日 葬之。初，龍圖閣直學士向傳式言：「故事，皇親係節度使以上方許承凶營葬，其卑幼喪皆隨葬之。自慶曆八年後，積十二年未葬者幾四百餘喪，官司難於卒辦，致 濮王薨百日不及葬。請自今兩宅遇有尊屬之喪，不以官品為限而葬之。」下判大宗正司、太常禮儀院、司天監議，而有是詔。元祐中，又詔御史臺：「臣僚父母無故 十年不葬，即依條彈奏，及令吏部候限滿檢察。尚有不葬父母，即未得與關升磨勘。如失檢察，亦許彈奏。」

追封冊命。《通禮》：策贈貴臣，守宮於主人大門外設使、副位，使人公服從朝堂受策，載於犢車，各備鹵簿，至主人之門降車。使者稱：「有制。」主人降階稽顙，內外皆哭。讀冊訖，主人拜送之。

國朝之制：有於私第冊之者，有於本道冊之者。私第冊之者，乾德三年，正衙命使冊贈孟昶尚書令，追封楚王是也。本道冊者，建隆元年，故特進、檢校太師、南平王高保融奉敕贈太尉，端拱元年，故守太師、尚書令、鄧王錢俶特追封秦王是也。其儀與《通禮》大略相類，不復錄。

定諡。王公及職事官三品以上薨〈（贈官同）〉，本家錄行狀上尚書省，考功移太常禮院議定，博士撰議，考功審覆，判都省集合省官參議，具上中書門下宰臣判準， 始錄奏聞。敕付所司即考功錄牒，以未葬前賜其家。省官有異議者，聽具議聞。蘊德丘園，聲實明著，雖無官爵，亦奏賜諡曰「先生」。

太平興國八 年，詔增《周公諡法》五十五字，美諡七十一字為一百字，平諡七字為二十字，惡諡十七字為三十字。其沈約、賀琛《續廣諡》盡廢。後以直史館胡旦言：「舊制， 文武官臣僚皆以功行上下，各賜諡法。近朝以來，遂成闕典。建隆以後，臣僚三品以上合賜諡者百餘人，望令史館編錄行狀，送禮官定諡付館，修入國史。」詔：「 今後並令禮官取行狀定諡，送考功詳覆，關送史館，永為定式。」

直集賢院王皞言：「諡者，行之表也。善行有善諡，惡行有惡諡，蓋聞諡知行，以為 勸戒。《六典》：太常博士掌王公以下擬諡，皆跡其功德為之褒貶。近者臣僚薨卒，雖官該擬諡，其家自知父祖別無善政，慮定諡之際，斥其繆戾，皆不請諡。竊惟 諡法自周公以來，垂為不刊之典，蓋以彰善癉惡，激濁揚清，使其身沒之後，是非較然，用為勸懲。今若任其遷避，則為惡者肆誌而不悛。乞自今後不必候其請諡， 並令有司舉行，如此，則隱慝無行之人，有所沮勸。若須行狀申乞方行擬諡，考諸方冊，別無明證。惟衛公叔文子卒，其子戍請諡。臣謂春秋之時，禮壞樂闕，公叔 之卒，有司不能明舉舊典，故至將葬，始請諡於君。且周制，太史掌小喪賜諡，小史掌卿大夫之家賜諡請誄。以此知有司之職，自當舉行，明矣。」詔下有司詳定， 如皞請焉。

禮院更議贈安遠軍節度使馬懷德已葬請諡，乃言：「自古作諡，皆在葬前。唐《開元》，三品以上將葬，既啟殯，告贈諡於柩前；無贈者， 設啟奠即告諡。既葬加諡，出於唐時。如顏杲卿、盧弈盡忠王室，當時置而不議。至郭知運死五十餘年乃始請諡，右司員外郎崔原以為非旌善之禮，而太常博士獨孤 及謂新製死不必有諡，又謂有故闕禮，追遠請諡，順也。及長於開元之世。親聞啟奠告諡，而謂新製不必有諡，豈非誣哉？又有故闕禮，追遠請諡，皆違禮經，何順 之有？國家給諡，一用唐令，然請諡之家，例供尚書省官酒食，撰議官又當有所贈遺，故或闕而不請。景祐四年，宋綬建議，令官給酒食。其後，又罷贈遺。自此， 既葬請諡者甚眾。歲月浸久，官閥行跡，士大夫所不能知，子孫與其門生故吏，志在虛美隱惡，而有司據以加諡，是廢聖人之法，而褟唐庸有司之議也。」詔：「自 今得諡者，令葬前奏請；或其家不請，則尚書、太常合議定諡，前葬牒史館及付其家。即褟私諡不以實，論如選舉不以實法。既葬請諡者，不定諡。」


Chinese text: This work was published before January 1, 1923, and is in the
public domain worldwide because the author died at least 100 years ago.
