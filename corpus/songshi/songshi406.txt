崔與之 洪咨夔 許奕 陳居仁 劉漢弼
目录
1	崔與之
2	洪咨夔
3	許奕
4	陳居仁
4.1	子 卓
5	劉漢弼
崔與之
崔與之，字正子，廣州人。父世明，試有司連黜，每曰：「不為宰相，則為良醫」，遂究心岐、黃之書，貧者療之不受直。與之少卓犖有奇節，不遠數千里遊太學。紹熙四年舉進士，廣之士繇太學取科第自與之始。

授潯州司法參軍。常平倉久弗葺，慮雨壞米，撤居廨瓦覆之。郡守欲移兌常平之積，堅不可，守敬服，更薦之。調淮西提刑司檢法官。民有窘於豪民逋負，毆死其子誣之者，其長欲流之，與之曰：「小民計出倉猝，忍使一家轉徙乎？況故殺子孫，罪止徒。」卒從之。知建昌之新城，歲適大歉，有強發民廩者，執其首，折手足以徇，盜為止，勸分有法，貧富安之。開禧用兵，軍旅所需，天下騷然，與之獨買以係省錢。吏告月解不登，曰：「寧罷去。」和糴令下，與之獨以時賈糴，令民自概。通判邕州，守武人，苛刻，衣賜不時給，諸卒大哄。漕司檄與之攝守，叛者貼然，乃密訪其首事一人斬之，闔郡以寧。擢發遣賓州軍事，郡政清簡。

尋特授廣西提點刑獄，遍歷所部，至浮海巡朱崖，秋毫無擾州縣，而停車裁決，獎廉劾貪，風采凜然。朱崖地產苦䔲，民或取葉以代茗，州郡征之，歲五百緡。瓊人以吉貝織為衣衾，工作皆婦人，役之有至期年者，棄稚違老，民尤苦之。與之皆為榜免。其他利病，罷行甚眾。瓊之人次其事為《海上澄清錄》。嶺海去天萬里，用刑慘酷，貪吏厲民，乃疏為十事，申論而痛懲之。高惟肖嘗刻之，號《嶺海便民榜》。廣右僻縣多右選攝事者，類多貪黷，與之請援廣東循、梅諸邑，減舉員賞格，以勸選人。熙寧免役之法，獨不及海外四州，民破家相望。與之議舉行未果，以語顏戣，戣守瓊，遂行之。

召為金部員外郎，時郎官多養資望，不省事，與之鉅細必親省決，吏為欺者必杖之，莫不震栗。金南遷於汴，朝議疑其進迫，特授直寶謨閣、權發遣揚州事、主管淮東安撫司公事。寧宗宣引入內，親遣之，奏選守將、集民兵為邊防第一事。既至，浚濠廣十有二丈，深二丈。西城濠勢低，因疏塘水以限戎馬。開月河，置釣橋。州城與堡砦城不相屬，舊築夾土城往來，為易以甓。因滁有山林之阻，創五砦，結忠義民兵，金人犯淮西，沿邊之民得附山自固，金人亦疑設伏，自是不敢深入。

揚州兵久不練，分彊勇、鎮淮兩軍，月以三、八日習馬射，令所部兵皆仿行之。淮民多畜馬善射，欲依萬弩手法創萬馬社，募民為之，宰相不果行。浙東饑，流民渡江，與之開門撫納，所活萬餘。楚州工役繁夥，士卒苦之，叛入射陽湖，亡命多從之者。與之給旗帖招之，眾聞呼皆至，首謀者獨遲疑不前，禽戮之，分其餘隸諸軍。

山東李全以眾來歸，與之移書宰相，謂：「自昔召外兵以集事者，必有後憂。」宰相欲圖邊功，諸將皆懷僥倖，都統劉琸承密劄取泗州，兵渡淮而後牒報。琸全軍覆沒，與之憂憤，馳書宰相，言：「與之乘鄣五年，子養士卒，今以萬人之命，壞於一夫之手，敵將乘勝襲我。」金人入境，宰相連遺與之三書，俾議和。與之答曰：「彼方得勢，而我與之和，必遭屈辱。今山砦相望，邊民米麥已盡輸藏，野無可掠，諸軍與山砦並力剿逐，勢必不能久駐。況東海、漣水已為我有，山東歸順之徒已為我用，一旦議和，則漣、海二邑若為區處？山東諸酋若為措置？望別選通才，以任和議。」與之自劉琸敗，亟修守戰備，遣精銳，布要害。金人深入無功，而和議亦寢。

時議將姑闕兩淮制置，命兩淮帥臣互相為援，與之啟廟堂曰：「兩淮分任其責，而無制閫總其權，則東淮有警，西帥果能疾馳往救乎？東帥亦果能疾馳往救西淮乎？制閫俯瞰兩淮，特一水之隔，文移往來，朝發夕至，無制閫則事事稟命朝廷，必稽緩誤事矣。」議遂寢。

召為秘書少監，軍民遮道垂涕。與之力辭召命，竟還。將度嶺，趣召不已，行次池口，聞金人至邊，乃造朝奏：「今邊聲可慮者非一，惟山東忠義區處要不容緩。」前後累疏數千言，每歎養虎將自遺患。

升秘書監兼太子侍講，權工部侍郎。未幾，成都帥董居誼以黷貨為叛卒所逐，總領楊九鼎遇害，蜀大擾。與之以選為煥章閣待制、知成都府、本路安撫使，至即帖然。時安丙握蜀重兵久，每忌蜀帥之自東南來者，至是獨推誠相與。丙卒，詔盡護四蜀之師，開誠布公，兼用吳、蜀之士，拊循將士，人心悅服。先是，軍政不立，戎帥多不協和，劉昌祖在西和，王大才在沔州，大才之兵屢衄，昌祖不救，遂棄皂郊。吳政屯鳳州，張威屯西和，金人自白還堡突入黑谷，威不尾襲，而迂路由七方關上青野原，金人遂得入鳳州。與之戒以同心體國之大義，於是戎帥協和，而軍政始立。

先是，丙嘗納夏人合從之請，會師攻秦、鞏，而夏人不至，遂有皂郊之敗。與之至是飭邊將不得輕納。逾年，夏人復攻金人，遣百騎入鳳州，邀守將求援兵。與之使都統李冲來言曰：「通問當遣介持書，不當遣兵徑入。若邊民不相悉，或有相傷，則失兩國之好，宜斂兵退屯。」夏人知不可動，不復有言。初，金人既弊，率眾南歸者所在而有，或疑不敢納。與之優加爵賞以來之。未幾，金萬戶呼延棫等扣洋州以歸，與之察其誠，納之，籍其兵千餘人，皆精悍善戰，金人自是不敢窺興元。既復鏤榜邊關，開諭招納，金人諜得之，自是上下相疑，多所屠戮，人無固志，以至於亡。

蜀盛時，四戎司馬萬五千有奇，開禧後，安丙裁去三之一，嘉定損耗過半，比與之至，馬僅五千。與之移檄茶馬司，許戎司自於關外收市如舊，嚴私商之禁，給細茶，增馬價，使無為金人所邀。總司之給料不足者，亦移檄增給之。乞移大帥於興元，雖不果行，而凡關外林木厚加封殖，以防金人突至。隔第關、盤車嶺皆極邊，號天險，因厚間探者賞，使覘之，動息悉知，邊防益密。總計告匱，首撥成都府等錢百五十萬緡助糴本。又慮關外歲糴不多，運米三十萬石積沔州倉，以備不測。初至，府庫錢僅萬餘，其後至千餘萬，金帛稱是。蜀知名士若家大酉、游似、李性傳、李心傳、度正之徒皆薦達之，其有名浮於實，用過其才者，亦歷歷以為言。沔帥趙彥呐方有時名，與之獨察其大言亡實，它日誤事者必此人，移書廟堂，欲因乞祠而從之，不可付以邊藩之寄，後果如其言。與之以疾丐歸，朝廷以鄭損代，既受代，金諜知之，大入，與之再為臨邊，金人乃退。召為禮部尚書，不拜，便道還廣。蜀人思之，肖其像於成都仙遊閣，以配張詠、趙抃，名「三賢祠」。

理宗即位，授充顯謨閣直學士、知潭州、湖南安撫使，辭，提舉西京嵩山崇福宮。遷煥章閣學士、知隆興府、江西安撫使，又辭，授徽猷閣學士、提舉南京鴻慶宮。端平初，帝既親政，召為吏部尚書，數以御筆起之，皆力辭。金亡，朝廷議取三京，聞之頓足浩歎。繼而授端明殿學士、提舉嵩山崇福宮，亦辭，俄授廣東經略安撫使兼知廣州。

先是，廣州摧鋒軍遠戍建康，留四年，比撤戍歸，未踰嶺，就留戍江西，又四年，轉戰所向皆捷，而上功幕府，不報，求撤戍，又不報，遂相率倡亂，縱火惠陽郡，長驅至廣州城，聲言欲得連帥洎幕屬甘心焉。與之家居，肩輿登城，叛兵望之，俯伏聽命，曉以逆順禍福，其徒皆釋甲，而首謀數人，懼事定獨受禍，遂率之遁去，入古端州以自固。至是，與之聞命亟拜，即家治事，屬提刑彭鉉討捕，潛移密運，人無知者。俄而新調諸軍畢集，賊戰敗請降，桀黠不悛者戮之，其餘分隸諸州。

帝於是注想彌切，拜參知政事，拜右丞相，皆力辭。乃訪以政事之孰當罷行，人才之孰當用舍？與之力疾奏：

「天生人才，自足以供一代之用，惟辨其君子小人而已。忠實而有才者，上也；才雖不高，而忠實有守者，次也。用人之道，無越於此。蓋忠實之才，謂之有德而有才者也。若以君子為無才，必欲求有才者用之，意向或差，名實無別，君子、小人消長之勢，基於此矣。陛下勵精更始，擢用老成，然以正人為迂闊而疑其難以集事，以忠言為矯激而疑其近於好名，任之不專，信之不篤。或謂世數將衰，則人才先已凋謝，如真德秀、洪咨夔、魏了翁，方此柄用，相繼而去，天意固不可曉。至於敢諫之臣，忠於為國，言未脫口，斥逐隨之，一去而不可復留，人才豈易得，而輕棄如此。陛下悟已往而圖方來，昨以直言去位者亟加峻擢，補外者蚤與召還，使天下明知陛下非疏遠正人，非厭惡忠言，一轉移力耳。陛下收攬大權，悉歸獨斷。謂之獨斷者，必是非利害，胸中卓然有定見，而後獨斷以行之。比聞獨斷以來，朝廷之事體愈輕，宰相進擬多沮格不行，或除命中出，而宰相不與知，立政造命之原，失其要矣。大抵獨斷當以兼聽為先，倘不兼聽而斷，其勢必至於偏聽，實為亂階，威令雖行於上，而權柄潛移於下矣。」
又曰：「邊臣主和，朝廷雖知，而未嘗明有施行。憂邊之士，剴切而言，一鳴輒斥，得非朝廷亦陰主之乎？假使和而可保，亦當議而行之可也。」又曰：「比年以變故層出，盜賊跳梁，雷雹震驚，星辰乖異，皆非細故。京城之災，七年而兩見，豈數萬戶生靈皆獲罪於天者。百姓有過，在予一人，此陛下所當凜凜，惟有求直言可以裨助君德，感格天心。」又曰：「戚畹、舊僚，凡有絲髮寅緣者，孰不乘間伺隙以求其所大欲，近習之臣，朝夕在側，易於親昵，而難於防閑。司馬光謂『內臣不可令其采訪外事，及問以群臣能否』，蓋干預之門自此始也。若謂其所言出於無心，豈知愛惡之私，因此而入，其於聖德，寧無玷乎？」帝覽奏嘉歎，趣召愈力，控辭至十有三疏。

嘉熙三年，乃得致仕，以觀文殿大學士提舉洞霄宮。自領鄉郡，不受廩祿之入，凡奉餘皆以均親黨。薨時年八十有二，遺戒不得作佛事。累封至南海郡公，諡「清獻」。

洪咨夔
洪咨夔，字舜俞，於潛人。嘉定二年進士，授如皐主簿，尋試為饒州教授。作《大治賦》，樓鑰賞識之。授南外宗學教授，以言去。丁母憂，服除，應博學宏詞科，直院莊夏舉自代。

崔與之帥淮東，辟置幕府，邊事纖悉為盡力。丘壽雋代與之為帥，金人犯六合，揚州閉門設守，咨夔亟詣壽雋言曰：「金人忌楚，必未至揚，乃先自示弱，不特淮左之人心動，而金人且驕必來矣。第當遠斥堠、精間探，簡士馬，張外郡聲援而大開城門，晏然如平時。若金人果來犯，某當身任之。」壽雋愧謝。已而金人果遁。山陽兼帥事青州張林請獻銅錢二十萬緡，咨夔謂宜以所獻就犒其軍，如唐魏博故事，使無輕量中國心。帥乃令輸其半，林亦不復來。

與之帥成都，請於帝，授咨夔籍田令、通判成都府。與之為制置使，首檄咨夔自近，辭曰：「今當開誠心、布公道，合西南人物以濟國事，乃一未有聞而先及門生、故吏，是示人私也。」卒不受，惟以通判職事往來效忠，蜀人高之。尋知龍州。州歲貢麩金，率科礦戶，咨夔曰：「將奉上乃厲民乎？」出官錢市之。江油之民歲戍邊，復苦餫饟，為請於制、漕司免之。毀鄧艾祠，更祠諸葛亮，告其民曰：「毋事仇讎而忘父母。」

還朝，為秘書郎，遷金部員外郎。會詔求直言，慨然曰：「吾可以盡言寤主矣。」其父見其疏，曰：「吾能吃茄子飯，汝無憂。」史彌遠讀至「濟王之死，非陛下本心」，大恚，擲於地。轉考功員外郎。轉對，復言李全必為國患。於是臺諫李知孝、梁成大交論，鐫二秩。讀書故山七年，而彌遠死，帝親政五日，即以禮部員外郎召，入見，乞養英明之氣，及論君子小人之分。帝問今日急務，對以進君子而退小人，開誠心而布公道，且言「在陛下一念堅凝」。又問在外人物，對以「崔與之護蜀而歸，閑居十年，終始全德之老臣，若趣其來，可為朝廷重。真德秀、魏了翁陛下所簡知，當聚之本朝。」

翼日，與王遂並拜監察御史。咨夔感激知遇，謂遂曰：「朝無親擢臺諫久矣，要當極本窮原而先論之。」乃上疏曰：

「臣歷考往古治亂之原，權歸人主，政出中書，天下未有不治。權不歸人主，則廉級一夷，綱常且不立，奚政之問？政不出中書，則腹心無寄，必轉而他屬，奚權之攬？此八政馭群臣，所以獨歸之王，而詔之者必天官冢宰也。陛下親政以來，威福操柄，收還掌握，揚廷出令，震撼海宇，天下始知有吾君。元首既明，股肱不容於自惰，撤副封，罷先行，坐政事堂以治事，天下始知有朝廷。此其大權、大政，亦略舉矣。然中書之弊端，其大者有四：一曰自用，二曰自專，三曰自私，四曰自固。願陛下於從容論道之頃，宣示臣言，俾大臣充初志而加定力，懲往轍而圖方來，以仰稱勵精更始之意。」
帝嘉納之。又首乞罷樞密使薛極以厲大臣之節，章三上，卒出之。其他得罪清議者，相繼劾去，朝綱大振。

明年，改元端平。咨夔預乞於正月朔下詔求直言，使人人得盡言無隱，又乞令內職任之穹者各舉所知，皆從之。時登進諸儒，以廣講讀、說書之選。咨夔言聖學之實，所當講明而推行者有六：一，親睦本支；二，正始閨門；三，警肅侍御；四，審正邪用舍；五，儲養文武之才；六，憂根本無生事邀功。又言常平義倉、鹽課及苗稅多取之弊。京湖以《八陵圖》來上，咨夔援紹興留司奉表八陵及東晉大都督親謁五陵故事，乞先詔制臣往省，俟還，別議朝祭。又復以完顏守緒骨來獻，時相侈大其事，咨夔曰：「此朽骨耳，函之以葬大理寺可也。第當以金亡告九廟，歸諸祖宗德澤，況與大敵為鄰，抱虎枕蛟，事變叵測，顧可侈因人之獲，使邊臣論功，朝臣頌德。且陛下知慕崇政受俘之元祐，獨不鑒端門受降之崇寧乎？」然不果悉從。

擢殿中侍御史，會王定入臺察，力詆蔣重珍，咨夔乃按定疾視善良，乞罷之。越三日，左遷定，而擢咨夔中書舍人，尋兼權吏部侍郎，與真德秀同知貢舉，俄兼直學士院。時咨夔口瘍已深，復上疏謂當引咎悔過，且乞祠，帝曰：「卿在朝多有裨益，何輕去？」咨夔奏：「臣數備臺諫、給舍，皆不能遏六月之師，何補於朝？臣病久當去，去猶足裨風俗。」帝勉留之，遷吏部侍郎兼給事中。奏：「比徇私成俗，化實未更，所恃以一公鑠萬私者，獨陛下耳，而好樂營繕，親厚近屬，保護舊臣，若未能無所繫累。」上在位逾一紀，國本未立，未有敢深言之者，咨夔乞擇宗室子養之，並為濟王立後。

擢給事中，史嵩之入相，召赴闕下，進刑部尚書，拜翰林學士、知制誥。求去愈力，加端明殿學士，卒。御筆：「洪咨夔鯁亮忠愨，有助親政，與執政恩例，特贈兩官。」其遺文有《兩漢詔令𢱯抄》、《春秋說》、外內制、奏議、詩文行於世。

許奕
許奕，字成子，簡州人。以父任主長江簿。丁內艱，免喪調涪城尉。慶元五年，寧宗親擢進士第一，授簽書劍南東川節度判官。未期年，持所生父心喪，召為秘書省正字，遷校書郎兼吳興郡王府教授。尋遷秘書郎、著作佐郎、著作郎，權考功郎官，非報謁問疾不出。

遷起居舍人，韓侂胄議開邊，奕貽書曰：「今日之勢，如元氣僅屬，不足以當寒暑之寇。」又因轉對，論：「今日之急惟備邊，而朝廷晏然，百官充位如平時。京西、淮上之師敗同罰異。總領，王人也，而聽宣撫司節制，或為參謀。廟堂之議，外廷莫得聞，護聖之軍，半發於外，而禁衛單薄。」乞鞫勘贓吏，永廢勿用。特與放行以啟僥幸者，宜加遏絕。所言皆侂胄所不樂也。

蜀盜既平，以起居舍人宣撫四川。奕謂：「使從中遣，必淹時乃至，既又徒云犒師，而不以旌別淑慝為指，無以尉蜀父老之望。」執政是其言。又請：「遇朝會，起居郎、舍人分左右立如常儀。前後殿坐，侍立官御坐東南面西立，可以獲聞聖訓，傳示無極。臣僚奏事，亦不敢易。」詔下其疏討論之。

遣奕使金，奕與骨肉死訣，詣執政趣受指請行，執政曰：「金人要索，議未決者尚多，今將奈何？」奕曰：「往集議時，奕嘗謂增歲幣、歸俘虜或可耳，外此其可從乎？不可行者，當死守之。」尋遷起居郎兼權給事中，以國事未濟力辭，不許。金人聞奕名久，禮迓甚恭，方清暑，離宮相距二十里，至是特為奕還內。方射，奕破的十有一，乃卒行成。還奏，帝優勞久之，奕復奏：「和不可恃，宜葺紀綱，練將卒，使屈信進退之權，復歸於我。」客有以使事賀者，奕憮然曰：「是豈得已者，吾深為天下愧之。」

權禮部侍郎，條六事以獻。俄兼侍講。會諫官王居安、傅伯成以言事去職，奕上疏力爭之。其後又因災異申言曰：「比年上下以言為諱，諫官無故而去者再矣。以言名官，且不得盡，況疏遠乎。」又論：「用兵以來，資賞泛濫，僥倖捷出，宜加裁制。」夏旱，詔求言，奕言：「當以實意行實政，活民於死，不可責償於禱祠之間而已也。蝗至都城，然後下禮寺講酺祭，孰非王土，顧及境而懼，偶不至輦下，則終不以為災乎。」又曰：「權臣之誅也，下至閭巷，讙聲如雷。蓋更化之初，人有厚望，久而無以相遠也，此謗讟之所從生。」又曰：「內降非盛世事也，王璿進狀不實而經營以求倖免，裴伸何人，驟為帶御器械。」時應詔者甚眾，奕言最為剴切。攝兼侍讀，每進讀至古今治亂，必參言時事：「願陛下試思，設遇事若此，當何以處之。」必拱默移時，俟帝凝思，乃徐竟其說。帝曰：「如此則經筵不徒設矣。」

遷吏部侍郎兼修玉牒官，兼權給事中，論駁十有六事，皆貴族近習之撓政體者。而封還劉德秀贈典、高文虎之奉祠，士論尤韙之。加楊次山少保、永陽郡王，奕上疏曰：「自古外戚恩寵太甚，鮮不禍咎，天道惡盈，理所必至。次山果辭，則宜從之，如欲更示優恩，則超轉少傅，在陛下既隆於恩，在次山知止於義，顧不休哉！」又言：「史彌遠力辭恩命，宜從之以成其美。」疏入，不報。奕遂臥家求補外，以顯謨閣待制知瀘州。彌遠問所欲言，奕曰：「比觀時事，調護之功深，扶持之意少，非朝廷之利也。」

嘉、敘、瀘俱接夷壤，董蠻米在大入，俘殺兵民，四路創安邊司窮治其事。奕得夷人質之以致所掠，由是迕安邊司。夷酋王粲浮檆木萬計入賈，奕慮其蕩水陸之險，驅之。

安撫使安丙新立大功，讒忌日聞，宰相錢象祖出謗書問奕，奕喟而言：「士不愛一死而因於眾多之口，亦可悲也。奕願以百口保之。」象祖艴然曰：「公悉安子文若此乎？」適宇文紹節宣撫荊湖還，亦曰：「僕願亦百口以信許公之言。」於是異論頓息，委寄益專。奕於丙深相知，而職事所關必反復辯數以求直。其後士多畔丙，奕獨以書疏候問愈數。

移知夔州，表辭不行，改知遂寧府。捐緡錢數十萬以代民輸，復鹽策之利以養士，為浮梁作隄數百丈，民德之，畫像祠於學。進龍圖閣待制，加寶謨閣直學士，知潼川府。霖雨壞城，撤而築之，不以煩民，亦捐緡錢十二萬為十縣民代輸，於是其民亦相與祠於東山僧舍。

會金人敗盟，蜀道震擾，奕請速選威望大臣宣撫，信賞必罰，以獎忠義、收人心。又言：「忠義之招，體勢倒持，兵食頓增，未知攸濟，且斬將之人未聞褒擢，敗軍之將未見施行，事勢不決，將有後時之悔。」御史劾奕欺罔，降一官。詔提舉玉降宮，未數月，特復元官，提舉崇福宮。

還家，草遺表曰：「自念本非衰病，初染微屙。當湯熨可去之時，臣以疾而為諱；及針石已窮之後，醫束手而莫圖。靖言膏肓所致之由，大抵脈絡不通之故。」皆寓諷諫之意。進顯謨閣直學士致仕，贈通議大夫。初，奕之守瀘，帝顧禮部尚書章穎曰：「許奕已去乎？」起居舍人真德秀侍帝前，論人才，上以骨鯁稱之。

奕天性孝友，送死恤孤，恩意備至。通籀隸書，所著有《毛詩說》、《論語尚書周禮講義》、奏議、雜文行世。

陳居仁
陳居仁，字安行，興化軍人。父太府少卿膏，娶明州汪氏女，因家焉。膏初為汾州教授，佐守臣張克戩捍金人。後知惠州，單馬造曾袞壘，譬曉降之。鄞僧王法恩謀逆事覺，或請屠城，膏方為御史，力論多殺非聖世事，脅從者悉寬宥之。

居仁年十四而孤，以蔭授鉛山尉。紹興二十一年舉進士。秦檜與膏有故，有勸以一見可得美官，居仁曰：「是有命焉。」終不自通。移永豐令，入監行在點檢贍軍激賞酒庫所糴場，詔修《高宗聖政》，妙選寮屬，與范成大並充檢討官。

淮甸交兵，魏杞以宗正少卿使金，辟居仁幕下。時和戰未決，金兵駐淮北，人情恟懼，突騎大至，彎弓夾道，居仁上馬，猶從容舉酒屬杞：「天寒且酹此觴。」觀者壯之。乃諭金人開道入，卒成禮，減歲幣而還。因出疆賞，轉承議郎，授諸王宮大小學教授。杞秉國柄，居仁忍貧需遠次，未嘗求進。虞允文欲引以為用，不就。允文欲與論兵，謝不能，退而貽書謂：「有定力乃可立事，若徒為大言，終必無成，幸成亦旋敗。」允文為之色動。

徙主軍器監簿、宗正修玉牒。轉對，言：「立國須定規模，陛下非無可致之資，而規模未立。」孝宗初頗不懌，曰：「朕未嘗不立規模。」居仁奏：「陛下銳意恢復，繼乃通和，和、戰、守三者迄今未定，孰為規模耶？」允文曰：「此正前日定力之論，某今益知此言之當也。」

遷將作監丞，轉國子丞。九年，進秘書丞。入對，論文武並用長久之術：「陛下獎進武臣，深得持平救偏之道，然未必得智謀勇略之士，或多便佞輕躁之徒，將復有偏勝之患。」帝喜納。權禮部郎官。嘗言臺閣宜多用明習典故之士，帝問其人，居仁以李燾、莫濟對。甫數日，召燾。

居仁力請外，乃知徽州。帝令陛辭，慰諭遣之。至郡，告以天子節經費以惠儉瘠，不能推廣聖德，吏則有罪。乃招三衙軍，植二表於庭，有輸納中度而遭抑退者，抱所輸立表下，親視之，人無留滯，吏不能措手，輸稅者恒裹贏以歸。鄰州有訟，多詣臺省乞決於居仁。秩滿，邦人挽留，由間道始得去。

入對，帝舉新安之政獎之。請編類隆興以來寬恤詔令，有曰：「法久則易玩，事久則易怠。惟申加戒飭，有以儆其觀聽，則千萬年猶一日。」帝曰：「名言也。」又言：「歸正忠順，過於優渥，而遇戰士反輕。此曹出萬死策勳，今老矣，添差已罷，廩稍半給，至丐於市，軍士解體。乞加優恤，以終始念功之意，堅後生圖報之心。」帝覽之嘉歎。會駕大閱白石，即命再添差兩任，衣糧全給，三軍為之呼舞。

留為戶部右曹郎官，命未下，朝方推《會要》賞，帝曰：「陳居仁治行為天下第一，可因是並賞之。」特轉朝議大夫兼權度支，又兼權禮部。會樞屬闕員，方進擬，帝曰：「豈有人才如陳居仁而可久為郎乎？」即授樞密院檢詳文字，尋為右司，遷左司，又遷檢正中書門下省諸房公事，歷兼左藏諸庫。居仁親視按牘，嘗謂：「有罪幸免則冤者何告，誣枉者七人皆當敘復。」執政難之，居仁退，疏其冤狀上之。帝曰：「居仁精審，尚復何疑。」詔以旱求言，居仁乞命公卿務行寬大，御史京鏜極論從窄之弊，此風未革。

假吏部尚書使金，還，遷起居郎，尋兼詳定一司敕令兼權中書舍人，泛恩濫賞，封繳無所避。因言：「恩惠不及小民，名為寬逋負，實以惠頑民耳；名為赦有罪，實以惠姦民耳。願盡放天下五等戶身丁，四等戶一半。」從之。安定王子肜乞封妾為夫人，居仁繳奏，帝喜迎，謂有補風教。又論：「君人之道，貴在執要，今陛下親細故而忽遠猷，事末節而忘大體，願舉綱要以御臣下，省思慮以頤精神。」詰旦，令清中書之務。權直學士院。帝曰：「內外制向委數人，今陳居仁一人當之，不見其難。」乞詔大臣博議「絕浮費，汰冗兵，計當省之數，定蠲除之目，此富民之要術也。」

以集英殿修撰知鄂州，築長隄捍江，新安樂寮以養貧病之民，撥閒田歸之。進煥章閣待制，移建寧府。歲饑，出儲粟平其價，弛逋負以巨萬計，代輸畸零繭稅。有因告糴殺人者，會赦免，居仁曰：「此亂民也，釋之將覆出為惡。」遂誅之。觀察推官柳某死，貧不克歸，二子行丐於道，聞而憐之，予之衣食，買田以養之，擇師以教之。鎮江大旱，又移居仁守鎮江。請以緡錢十四萬給兵食，不報；為書以義撼丞相，然後許。發時密往覘之。間遣糴運於荊楚商人，商人曰：「是陳待制耶？」爭以粟就糴。居仁區畫有方，所存活數萬計。因饑民治古海鮮界港，為石䃮丹徒境上，蓄泄以時，以通漕運。治江陰姦僧。

加寶文閣待制、知福州。入境，有饑民嘯聚，部分牙兵遮擊之，首惡計窮，自經死。治宗室之暴橫，申蠱毒之舊禁。有召命求閒者，再進華文閣直學士，提舉太平興國宮，卒，贈金紫光祿大夫。

居仁風度凝遠，處己應物，壹以誠信。臨事毅然有守，所至號稱循吏，皆立祠祀之。有奏議、制稿、詩文行世。子卓。

子 卓
卓，字立道，紹熙元年進士，其後知江州，移寧國府。丞相以故欲見之，卓謝不往，丞相益器之。李全叛，褫其爵，詔書至淮，人益自勵；太廟災，降罪己詔，京師感動，皆卓所草也。為簽書樞密院事。未幾，丐祠還里。平生不營產業，以賛書所酬金築世綸堂。閑居十有六年，卒年八十有六。將葬，事不能具，丞相吳潛聞之，貽書制置使以助。其孫定孫力請諡於朝，乃諡「清敏」。

劉漢弼
劉漢弼，字正甫，上虞人。生二歲而孤，母謝氏撫而教之。嘉定九年舉進士，授吉州教授。歷江西安撫司幹官，監南嶽廟、浙西提舉茶鹽司幹官。召試館職，改秘書省正字，序遷秘書郎兼沂王府教授，改著作佐郎兼史館校勘，權考功員外郎。升著作郎、知嘉興府兼兵部員外郎，改兼考功。尋為考功員外郎兼崇政殿說書、編修國史、檢討實錄，擢監察御史。出知溫州。尋擢太常少卿，以左司諫召，擢侍御史兼侍講，以戶部侍郎致仕。

漢弼學明義利之辨，為正字時，應詔言事，極論致災弭災之道。為校書郎，轉對，舉蘇軾所言結人心，厚風俗，存紀綱。又論制閫當復其舊，戎司當各還其所，邊郡守當用武臣。又論決和戰以定國論，合江、淮以壹帥權，公賞罰以勵人心，廣規撫以用人才。為著作佐郎，言兵財楮幣權不可分。又言取士之法，詞學不當去「宏博」字，混補不如復待補之便。為著作，為考功員外，所陳皆切於時務。及為言官，帝獎諭曰：「以卿純實不欺，故此親擢，宜悉心以告。」

漢弼以臺綱久馳，疏三事，曰：定規撫，正體統，遠謀慮。首論給事中錢相巧於迎合，睥睨政地，直學士院吳愈不稱其職，罷去之。又劾中書舍人濮斗南、左正言葉賁，疏留中不出。賁，松陽人，為時相史嵩之腹心。有使賁互按者，明日賁有他命，而漢弼由是去國。嵩之久擅國柄，帝益患苦之，既復以左司諫召，首贊帝分別邪正以息眾疑。奏疏論立聖心、正君道、謹事機、伸士氣、收人才五事，帝嘉其言，並付外行之。

及為侍御史，密奏曰：「自古未有一日無宰相之朝，今虛相位已三月，尚可狐疑而不斷乎？願奮發英斷，拔去陰邪，庶可轉危而安；否則是非不可兩立，邪正不並進，陛下雖欲收召善類，不可得矣。臣聞富弼之起復，止於五請，蔣芾之起復，止於三請，今嵩之既六請矣，願聽其終喪，亟選賢臣，早定相位。」帝覽納，遂決。乃命范鍾、杜範並相，百官舉笏相慶，漢弼之力為多。又累章言金淵、鄭起潛、陳一薦、謝達、韓祥、濮斗南、王德明，皆疇昔託身私門，為之腹心，盤據要路，公論之所切齒者。至論馬光祖奪情，總賦淮東，乃嵩之預為引例之地，乞勒令追服終喪，以補名教。

帝嚐屬漢弼以進人才，退而條具以奏，皆時望所歸重。漢弼以受知特異，而姦邪未盡屏汰，論議未能堅定為慮，遂感末疾，居亡何，遂卒。特贈四官，未幾，賜官田五百畝、楮五千緡給其家，諡曰「忠」。漢弼之沒也，太學生蔡德潤等百七十有三人伏闕上書以為暴卒，而程公許著《漢弼墓銘》，亦與徐元杰並言，其旨微矣。


論曰：唐張九齡、姜公輔，宋余靖皆出於嶺嶠之南，而為名世公卿，造物者曷嘗擇地而生賢哉？先王立賢無方，蓋為是也。番禺崔與之晚出，屹然大臣之風，卒與三子者方駕齊驅。洪咨夔、許奕直道正言於理宗在位之日。陳居仁見稱循吏，親結主知。劉漢弼抱忠以死，哀哉！


Chinese text: This work was published before January 1, 1923, and is in the
public domain worldwide because the author died at least 100 years ago.
