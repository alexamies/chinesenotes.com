蔡京弟:卞 子:攸 翛 族子:崈 趙良嗣附:張覺 郭藥師

目录
1	蔡京
1.1	弟 卞
1.2	子 攸
1.3	子 翛
1.4	族子 崈
2	趙良嗣
2.1	張覺
2.2	郭藥師
蔡京
　　蔡京字元長，興化仙遊人。登熙甯三年進士第，調錢塘尉、舒州推官，累遷起居郎。使遼還，拜中書舍人。時弟卞已為舍人，故事，入官以先後為序，卞乞班京下。兄弟同掌書命，朝廷榮之。改龍圖閣待制、知開封府。

　　元豐末，大臣議所立，京附蔡確，將害王珪以貪定策之功，不克。司馬光秉政，復差役法，為期五日，同列病太迫，京獨如約，悉改畿縣雇役，無一違者。詣政事堂白光，光喜曰：「使人人奉法如君，何不可行之有！」已而台諫言京挾邪壞法，出知成德軍，改瀛州，徙成都。諫官范祖禹論京不可用，乃改江、淮、荊、浙發運使，又改知揚州。曆鄆、永興軍，遷龍圖閣直學士，復知成都。

　　紹聖初，入權戶部尚書。章惇復變役法，置司講議，久不決。京謂惇曰：「取熙甯成法施行之爾，何以講為？」惇然之，雇役遂定。差雇兩法，光、惇不同。十年間京再蒞其事，成於反掌，兩人相倚以濟，識者有以見其奸。

　　卞拜右丞，以京為翰林學士兼侍讀，修國史。文及甫獄起，命京窮治，京捕內侍張士良，令述陳衍事狀，即以大逆不道論誅，並劉摯、梁燾劾之。衍死，二人亦貶死，皆錮其子孫。王岩叟、范祖禹、劉安世復遠竄。京覬執政，曾布知樞密院，忌之，密言卞備位承轄，京不可以同升，但進承旨。

　　徽宗即位，罷為端明、龍圖兩學士，知太原，皇太后命帝留京畢史事。逾數月，諫官陳瓘論其交通近侍，瓘坐斥，京亦出知江寧，頗怏怏，遷延不之官。御史陳次升、龔夬、陳師錫交論其惡，奪職，提舉洞霄宮，居杭州。

　　童貫以供奉官詣三吳訪書畫奇巧，留杭累月，京與遊，不舍晝夜。凡所畫屏幛、扇帶之屬，貫日以達禁中，且附語言論奏至帝所，由是帝屬意京。又太學博士范致虛素與左街道錄徐知常善，知常以符水出入元符後殿，致虛深結之，道其平日趣向，謂非相京不足以有為。已而宮妾、宦官合為一詞譽京，遂擢致虛右正言，起京知定州。崇甯元年，徙大名府。韓忠彥與曾布交惡，謀引京自助，復用為學士承旨。徽宗有意修熙、豐政事，起居舍人鄧洵武黨京，撰《愛莫助之圖》以獻，徽宗遂決意用京。忠彥罷，拜尚書左丞，俄代曾布為右僕射。制下之日，賜坐延和殿，命之曰：「神宗創法立制，先帝繼之，兩遭變更，國是未定。朕欲上述父兄之志，卿何以教之？」京頓首謝，願盡死。二年正月，進左僕射。

　　京起於逐臣，一旦得志，天下拭目所為，而京陰托「紹述」之柄，箝制天子，用條例司故事，即都省置講議司，自為提舉，以其党吳居厚、王漢之十余人為僚屬，取政事之大者，如宗室、冗官、國用、商旅、鹽澤、賦調、尹牧，每一事以三人主之。凡所設施，皆由是出。用馮澥、钱遹之議，復廢元祐皇后。罷科舉法，令州縣悉仿太學三舍考選，建辟雍外學于城南，以待四方之士。推方田於天下。榷江、淮七路茶，官自為市。盡更鹽鈔法，凡舊鈔皆弗用，富商巨賈嘗齎持數十萬緡，一旦化為流丐，甚者至赴水及縊死。提點淮東刑獄章糸宰見而哀之，奏改法誤民，京怒，奪其官。因鑄當十大錢，盡陷糸宰諸弟。御史沈畸等用治獄失意，羈削者六人。陳瓘子正匯以上書黥置海島。

　　南開黔中，築靖州。辰溪徭叛，殺漵浦令，京重為賞，募殺一首領者賜之絹三百，官以班行，且不令質究本末。荊南守馬马珹言：「有生徭，有省地徭，今未知叛者為何種族，若計級行賞，俱不能無枉濫。」蔣之奇知樞密院，恐忤京意，白言珹不體國，京罷珹，命舒亶代之，以剿無群徭為期。西收湟川、鄯、廓，取牱、夜郎地。

　　擢童貫領節度使，其後揚戩、藍從熙、譚稹、梁師成皆踵之。凡寄資一切轉行，祖宗之法蕩然無餘矣。又欲兵柄士心皆歸己，建澶、鄭、曹、拱州為四輔，各屯兵二萬，而用其姻昵宋喬年、胡師文為郡守。禁卒幹扌取月給錢五百，驟增十倍以固結之。威福在手，中外莫敢議。累轉司空，封嘉國公。

　　京既貴而貪益甚，已受僕射奉，復創取司空寄祿錢，如粟、豆、柴薪與亻兼從糧賜如故，時皆折支，亦悉從真給，但入熟狀奏行，帝不知也。

　　時元祐群臣貶竄死徙略盡，京猶未愜意，命等其罪狀，首以司馬光，目曰奸党，刻石文德殿門，又自書為大碑，遍班郡國。初，元符末以日食求言，言者多及熙寧、紹聖之政，則又籍範柔中以下為邪等凡名在兩籍者三百九人，皆錮其子孫，不得官京師及近甸。五年，進司空、開府儀同三司、安遠軍節度使，改封魏國。

　　時承平既久，帑庾盈溢，京倡為豐、亨、豫、大之說，視官爵財物如糞土，累朝所儲掃地矣。帝嘗大宴，出玉琖、玉卮示輔臣曰：「欲用此，恐人以為太華。」京曰：「臣昔使契丹，見玉盤琖，皆石晉時物，持以誇臣，謂南朝無此。今用之上壽，於禮無嫌。」帝曰：「先帝作一小台財數尺，上封者甚眾，朕甚畏其言。此器已就久矣，倘人言復興，久當莫辨。」京曰：「事苟當於理，多言不足畏也。陛下當享天下之奉，區區玉器，何足計哉！」

　　五年正月，彗出西方，其長竟天。帝以言者毀黨碑，凡其所建置，一切罷之。京免為開府儀同三司、中太乙宮使。其党陰援于上，大觀元年，復拜左僕射。以南丹納土，躐拜太尉，受八寶，拜太師。

　　三年，台諫交論其惡，遂致仕。猶提舉修《哲宗實錄》，改封楚國，朝朔望。太學生陳朝老追疏京惡十四事，曰瀆上帝、罔君父、結奧援、輕爵祿、廣費用、變法度、妄製作、喜導諛、箝台諫、熾親黨、長奔競、崇釋老、窮土木、矜遠略。乞投畀遠方，以禦魑魅。其書出，士人爭相傳寫，以為實錄。四年五月，彗復出奎、婁間，御史張克公論京輔政八年，權震海內，輕錫予以蠹國用，托爵祿以市私恩，役將作以葺居第，用漕船以運花石。名為祝聖而修塔，以壯臨平之山；托言灌田而決水，以符「興化」之讖。法名退送，門號朝京。方田擾安業之民，圜土聚徙郡之惡。不軌不忠，凡數十事。先是，御史中丞石公弼、侍御史毛注數劾京，未允，至是，貶太子少保，出居杭。

　　政和二年，召還京師，復輔政，徙封魯國，三日一至都堂治事。京之去也，中外學官頗有以時政為題策士者。提舉淮西學士蘇棫欲自售，獻議請索五年間策問，校其所詢，以觀向背，於是坐停替者三十餘人。初，國制，凡詔令皆中書門下議，而後命學士為之。至熙寧間，有內降手詔不由中書門下共議，蓋大臣有陰從中而為之者。至京則又患言者議己，故作御筆密進，而丐徽宗親書以降，謂之御筆手詔，違者以違制坐之。事無巨細，皆托而行，至有不類帝劄者，群下皆莫敢言。由是貴戚、近臣爭相請求，至使中人楊球代書，號曰「書楊」，京復病之而亦不能止矣。

　　既又更定官名，以僕射為太、少宰，自稱公相，總治三省。追封王安石、蔡確皆為王，省吏不復立額，至五品階以百數，有身兼十餘奉者。侍御史黃葆光論之，立竄昭州。拔故吏魏伯芻領榷貨，造料次錢券百萬緡進入，徽宗大喜，持以示左右曰：「此太師與我奉料也。」擢伯芻至徽猷閣待制。

　　京每為帝言，今泉幣所積贏五千萬，和足以廣樂，富足以備禮，於是鑄九鼎，建明堂，修方澤，立道觀，作《大晟樂》，制定命寶。任孟昌齡為都水使者，鑿大伾三山，創天成、聖功二橋，大興工役，無慮四十萬。兩河之民，愁困不聊生，而京僴然自以為稷、契、周、召也。又欲廣宮室求上寵媚，召童貫輩五人，風以禁中逼側之狀。貫俱聽命，各視力所致，爭以侈麗高廣相誇尚，而延福宮、景龍江之役起，浸淫及于艮嶽矣。

　　子攸、儵、翛，攸子行，皆至大學士，視執政。鞗尚茂德帝姬。帝七幸其第，賚予無算。命坐傳觴，略用家人禮。廝養居大官，媵妾封夫人，然公論益不與，帝亦厭薄之。

　　宣和二年，令致仕。六年，以朱勔為地，再起領三省。京至是四當國，目昏眊不能事事，悉决于季子絛。凡京所判，皆絛為之，且代京入奏。每造朝，侍從以下皆迎揖，呫囁耳語，堂吏數十人，抱案後從，由是恣為奸利，竊弄威柄，驟引其婦兄韓梠为户部侍郎，媒糵密謀，斥逐朝士，創宣和庫式貢司，四方之金帛與府藏之所儲，盡拘括以實之，為天子之私財。宰臣白時中、李邦彥惟奉行文書而已，既不能堪。兄攸亦發其事，上怒，欲竄之，京力丐免，特勒停侍養，而安置韓梠黄州。未幾，褫絛侍讀，毀賜出身敕，而京亦致仕。方時中等白罷絛以撼京，京殊無去意。帝呼童貫使詣京，令上章謝事，貫至，京泣曰：「上何不容京數年，當有相讒譖者。」貫曰：「不知也。」京不得已，以章授貫，帝命詞臣代為作三表請去，乃降制從之。

　　欽宗即位，邊遽日急，京盡室南下，為自全計。天下罪京為六賊之首，侍御史孫覿等始極疏其奸惡，乃以秘書監分司南京，連貶崇信、慶遠軍節度副使，衡州安置，又徙韶、儋二州。行至潭州死，年八十。

　　京天資凶譎，舞智禦人，在人主前，顓狙伺為固位計，始終一說，謂當越拘攣之俗，竭四海九州之力以自奉。帝亦知其奸，屢罷屢起，且擇與京不合者執政以柅之。京每聞將退免，輒入見祈哀，蒲伏扣頭，無復廉恥。燕山之役，京送攸以詩，陽寓不可之意，冀事不成得以自解。見利忘義，至於兄弟為參、商，父子如秦、越。暮年即家為府，營進之徒，舉集其門，輸貨僮隸得美官，棄紀綱法度為虛器。患失之心無所不至，根株結盤，牢不可脫。卒致宗社之禍，雖譴死道路，天下猶以不正典刑為恨。

　　子八人，儵先死，攸、翛伏誅，絛流白州死，鞗以尚帝姬免竄，余子及諸孫皆分徙遠惡郡。

弟 卞
　　卞字元度，與京同年登科，調江陰主簿。王安石妻以女，因從之學。元豐中，張璪薦為國子直講，加集賢校理、崇政殿說書，擢起居舍人，曆同知諫院、侍御史。居職不久，皆以王安石執政親嫌辭。拜中書舍人兼侍講，進給事中。

　　哲宗立，遷禮部侍郎。使於遼，遼人頗聞其名。卞適有寒疾，命載以白馳車，典客者曰：「此，君所乘，蓋異禮也。」使還，以龍圖閣待制知宣州，徙江寧府，曆揚、廣、越、潤、陳五州。廣州寶貝叢湊，一無所取。及徙越，夷人清其去，以薔薇露灑衣送之。

　　紹聖元年，復為中書舍人，上疏言：「先帝盛德大業，卓然出千古之上，發揚休光，正在史策。而實錄所紀，類多疑似不根，乞驗索審訂，重行刊定，使後世考觀，無所迷惑。」詔從之。以卞兼國史修撰。初，安石且死，悔其所作《日錄》，命從子防焚之，防詭以他書代。至是，卞即防家取以上，因芟落事實，文飾奸偽，盡改所修實錄、正史，於是呂大防、范祖禹、趙彥若、黃庭堅皆獲深譴。遷翰林學士。

　　四年，拜尚書左丞，專托「紹述」之說，上欺天子，下脅同列。凡中傷善類，皆密疏建白，然後請帝親劄付外行之。章惇雖钜奸，然猶在其術中。惇輕率不思，而卞深阻寡言，論議之際，惇毅然主持，卞或噤不啟齒。一時論者以為惇跡易明，卞心難見。

　　徽宗即位，諫官陳瓘、任伯雨、御史龔夬疏其兄弟奸惡，瓘并数卞尊私史以厭宗廟之罪，伯雨言：「卞之惡有過於惇。去年封事，數千人皆乞斬惇、卞，公議於此可見矣。」遂陳其大罪有六，曰：「誣罔宣仁聖烈保佑之功，欲行追廢，一也；凡紹聖以來竄逐臣僚，皆卞啟而後行，二也；宮中厭勝事作，哲宗方疑，未知所處，惇欲召禮法官通議，卞云：'既犯法矣，何用禮法官議？'皇后以是得罪，三也；編排元祐章牘，萋菲語言，被罪者數千人，議自卞出，四也；鄒浩以言忤旨，卞激怒哲宗，致之遠謫，又請治其親故送別之罪，五也；蹇序辰建看詳訴理之議，章惇遲疑未應，卞即以二心之言迫之，惇默不敢對，即日置局，士大夫得罪者八百三十家，凡此皆卞謀之而惇行之，六也。願亟正典刑，以謝天下。」詔以資政殿學士知江甯府，連貶少府少監、分司池州。

　　才逾歲，起知大名府，徙揚州，召為中太乙宮使，擢知樞密院。時京居相位，卞禮辭，不許。帝謀復湟、鄯，問于卞，卞以王厚、高永年對。與京合謀，竭府藏以事邊，募商人運糧，不復問其直貴賤。鄯、廓至斗米錢四千，束芻錢千二百，秦中騷困。及取三州，進金紫光祿大夫，永年竟為帳下執去以降。自是西方交兵，連年不息，追仇任伯雨所言，曲自辦理。至欲會獄證治，諸人坐貶。

　　卞居心傾邪，一意以婦公王氏所行為至當。兄晚達而位在上，致己不得相，故二府政事時有不合。京以中旨用童貫為陝西制置使，卞言不宜用宦者，右丞張康國引李憲故事以對，卞曰：「用憲已非美事，憲猶稍習兵，貫略無所長，異時必誤邊計。」帝令中書行之。京于帝前詆卞，卞求去，以資政殿大學士知河南。

　　妖人張懷素敗，卞素與之遊，謂其道術通神，嘗識孔子、漢高祖，至稱為大士，坐降職。旋加觀文殿學士，拜昭慶軍節度使，入為侍讀，進檢校少保、開府儀同三司，易節鎮東。

　　政和末，謁歸上塚，道死，年六十。贈太傅，諡曰文正。高宗即位，追責為甯國軍節度副使。紹興五年，又貶單州團練副使。

子 攸
　　攸字居安，京長子也。元符中，監在京裁造院。徽宗時為端王，每退朝，攸適趨局，遇諸途，必下馬拱立，王問左右，知為蔡承旨子，心善之。及即位，記其人，遂有寵。

　　崇寧三年，自鴻臚丞賜進士出身，除秘書郎，以直秘閣、集賢殿修撰編修《國朝會要》，二年間至樞密直學士。京再入相，加龍圖閣學士兼侍讀，詳定《九域圖志》，修《六典》，提舉上清寶箓宫、秘書省兩街道錄院、禮制局。道、史官僚合百人，多三館雋遊，而攸用大臣子領袖其間，懵不知學，士論不與。初置宣和殿，命為大學士，賜球文方團金帶，改淮康軍節度使。

　　帝將去京，先逐其党劉昺、劉煥等，使御史中丞王安中劾之。攸通籍禁庭，聞其事，亟請間百拜以懇，帝意遂解。其後與京權勢日相軋，浮薄者復間之，父子各立門戶，遂為仇敵。攸別居賜第，嘗詣京，京正與客語，使避之，攸甫入，遽起握父手為胗視狀，曰：「大人脈勢舒緩，體中得無有不適乎？」京曰：「無之。」攸曰：「禁中方有公事。」即辭去。客竊窺見，以問京，京曰：「君固不解此，此兒欲以為吾疾而罷我也。」閱數日，京果致仕。以季弟絛鍾愛于京，數請殺之，帝不許。

　　攸曆開府儀同三司、鎮海軍節度使、少保，進見無時，益用事，與王黼得預宮中秘戲，或侍曲宴，則短衫窄褲，塗抹青紅，雜倡優侏儒，多道市井淫媟謔浪語，以蠱帝心。妻宋氏出入禁掖，子行領殿中監，視執政，寵信傾其父。帝留意道家者說，攸獨倡為異聞，謂有珠星璧月、跨鳳乘龍、天書雲篆之符，與方士林靈素之徒爭證神變事。於是神霄、玉清之祠遍天下，咎端自攸興矣。

　　童貫伐燕，以攸副宣撫，攸童騃不習事。謂功業可唾手致。入辭之日，二美嬪侍上側，攸指而請曰：「臣成功歸，乞以是賞。」帝笑而弗責。涿州留守郭藥師擁所部八千人舉涿、易二州降，進攸少傅。王師入燕，進少師，封英國公。還，領樞密院。王黼罷政，帝欲大用攸，既而悔之，但進太保，徙封燕。帝欲內禪，親書「傳位東宮」字授李邦彥，邦彥卻立不敢承，遂以付攸。攸退，屬其客給事中吳敏，議遂定。

　　靖康元年，從上皇南下。及還都，始責為大中大夫，繼而安置永州，連徙潯、雷。京死，御史言攸罪不減乃父，燕山之役禍及宗社，驕奢淫泆載籍所無，當竄諸海島。詔置萬安軍，尋遣使者隨所至誅之。

子 翛
　　翛初以恩澤為親衛郎、秘書丞，至保和殿學士。宣和中，拜禮部尚書兼侍講。時翛弟兄亦知事勢日異，其客傅墨卿、孫傅等復語之曰：「天下事必敗，蔡氏必破，當亟為計。」翛心然之，密與攸議，稍持正論，故與京異。然皆蓄縮不敢明言，遂引吳敏、李綱、李光、楊時等用之，以挽物情。尋加大學士，提舉醴泉觀。

　　欽宗立，翛上募兵陝西策，自請行，又勸西幸，帝頗採納，俾知京兆府。計垂就，攸忌其功成，會金破濬州，徽宗南幸，攸假徽宗旨，請翛守鎮江，改資政殿大學士。或謂翛前計已乖，宜勿行。翛幸得去，不復辭。流言至京師，謂將復辟於鎮江。帝趣迎上皇還，而責翛昭信軍節度副使。

　　攸之誅也，御史陳述且行，帝取詔批其尾曰：「翛亦然。」於是並誅。

族子 崈
　　崈者，京族子也。性矯妄，善談鬼神事。當承門蔭，固推與庶兄，宗族稱為賢。崇甯初，京黨以學行修飭聞諸朝，與泉州布衣呂注皆著道士服。召入謁，累官拜給事中兼侍讀。

　　京去位，為言者所攻，以顯謨閣待制提舉崇福宮。言者復論其不學無文，結豪民，規厚利，持道家吐納之說以為論思，侍立集英瞑目自若為不恭，遂奪職。陳正匯上京變事，置獄京師，具陳在杭州時，日聞崈盛言京有後福，獄上，詔削其籍。京復相，徽宗戒毋得用崈但復集英殿修撰，旋還待制，提點洞霄宮。宣和中，卒。

趙良嗣
　　趙良嗣，本燕人馬植，世為遼國大族，仕至光祿卿。行汙而內亂，不齒於人。政和初，童貫出使，道盧溝，植夜見其侍史，自言有滅燕之策，因得謁。童貫與語，大奇之，載與歸，易姓名曰李良嗣。薦諸朝，即獻策曰：「女真恨遼人切骨，而天祚荒淫失道。本朝若遣使自登、萊涉海，結好女真，與之相約攻遼，其國可圖也。」議者謂祖宗以來，雖有此道，以其地接諸蕃，禁商賈舟船不得行，百有餘年矣。一旦啟之，懼非中國之利。徽宗召見，問所來之因，對曰：「遼國必亡，陛下念舊民遭塗炭之苦，復中國往昔之疆，代天譴責，以治伐亂，王師一出，必壺漿來迎。萬一女真得志，先發制人，後發制於人，事不侔矣。」帝嘉納之，賜姓趙氏，以為秘書丞，圖燕之議自此始。遷直龍圖閣，提點萬壽觀，加右文殿修撰。

　　宣和二年二月，使于金國，見其主阿骨打，議取燕、雲。使還，進徽猷閣待制。自是將命至六七，頗能緩頰盡心，與金爭議，進龍圖閣直學士。既得燕山，又加延康殿學士、提舉上清宮，官至光祿大夫。

　　良嗣言：「頃在北國，與燕中豪士劉范、李奭及族兄柔吉三人結義同心，欲拔幽、薊歸朝，瀝酒於北極祠下，祈天為約，俟他日功成，即掛冠謝事，以表本心，初非取功名而徼富貴也。賴陛下威靈，今日之事幸而集，顧前日之約豈可欺哉？願許臣致仕，使得買田歸耕，令有識者曰：'此平燕首謀之人，得請閑退，天下美事也。'不然，則臣為敢欺神明，何所不至？」凡三上章，詔不許。既而朝廷納張覺，良嗣爭之云：「國家新與金國盟，如此必失其歡，後不可悔。」不聽。坐奪職，削五階。

　　靖康元年四月，御史胡舜陟論其結成邊患，敗契丹百年之好，使金寇侵陵，禍及中國，乞戮之於市。時已竄郴州，詔廣西轉運副使李升之即所至梟其首，徙妻子于萬安軍。

張覺
　　張覺，平州義豐人也。在遼國第進士，為遼興軍節度副使。鎮民殺其節度使蕭諦裏，覺拊定亂者，州人推領州事。燕王淳死，覺知遼必亡，籍丁壯五萬人，馬千匹，練兵為備。蕭後遣時立愛來知州，拒弗納。

　　金人入燕，訪覺情狀於遼故臣康公弼，公弼言彼何能為，當示以不疑，乃以為臨海軍節度使，任知平州。遼相左企弓等將歸東，粘罕欲先遣兵擒覺，公弼曰：「如此是趣之叛也，我請使焉而觀之。」遂往見覺。覺曰：「契丹八路皆陷，今獨平州存，敢有異志？所以未釋甲者，防蕭幹耳。」厚賂公弼使還。公弼道其語，粘罕信之，升平州為南京，加覺同中書門下平章事。企弓、公弼與曹勇義、虞仲文皆東遷。

　　時燕民盡徙，流離道路。或詣覺訴：「公弼、企弓等不能守燕，致吾民如是。能免我者，非公而誰？」覺召僚屬議，皆曰：「近聞天祚復振於松漠，金人所以急趨山西者，畏契丹議其後也。公能仗大義，迎故主以圖興復，責企弓等之罪而殺之，縱燕人歸燕，南朝宜無不納。儻金人西來，內用營、平之兵，外藉南朝之援，何所懼乎？」覺又訪于翰林學士李石，亦以為然。乃殺企弓等四人，復稱保大三年，繪天祚像於廳事，每事告而後行。呼父老諭曰：「女真，仇也，豈可從？」指其像曰：「此非汝主乎，豈可背？當相約以死，必不得已則歸中國。」燕人尚義，皆景從。於是悉遣徙民歸。

　　石更名安弼，偕故三司使高党往燕山說王安中曰：「平州自古形勝之區，地方數百里，帶甲十余萬，覺文武全才，若為我用，必能屏翰王室。苟為不然，彼西迎天祚，北通蕭幹，將為吾肘腋患矣。」安中深然之，具奏於朝，願以身任其責，令安弼、党詣京師。徽宗以手劄付詹度曰：「本朝與金國通好，信誓甚重，豈當首違？金人昨所以不即討覺者，以兵在關中而覺抗榆關故也。今既已東去，他日西來，則覺蕞爾數城，恐未易當。為今之計，姑當密示羈縻足矣。」而度數誘致之，諷令內附。

　　宣和五年六月，覺遣書至安撫司云：「金虜恃虎狼之強，驅徙燕京富家巨室，止留空城以塞盟誓，緬想大朝，亦非得已。遺民假道當管，冤痛之聲，盈于衢路。州人不忍，僉謂宜抗賊命，以存生靈，使復父母之邦，且為大朝守禦之備，已盡遣其人過界，謹令掌書記張鈞、參謀軍事張敦固詣安撫司聽命。」

　　金人聞覺叛，遣闍母國王將三千騎來討，覺帥兵迎拒之于營州，闍母以兵少，不交鋒而退，大書於門，有「今冬復來」之語。覺遂妄以大捷聞，朝廷建平州為泰寧軍，拜覺節度使，以安弼、黨、鈞、敦固皆為徽猷閣待制，宣撫司犒以銀絹數萬。詔命至，覺喜，遠出迎。金人諜知，舉兵來，覺不得返，同其弟挾所被詔敕奔燕。母妻先寓營州，為金人所得，弟聞之，亟往降，獻其詔敕。金人圍平州，覺之從弟及侄固守，金人以納叛為責，且求餉糧，凡攻擊數月，州民數千潰圍走，莫肯降。

　　金人既平二州，始來索覺，王安中諱之。索愈急，乃斬一人貌類者去。金人曰：「此非覺也。覺匿于王宣撫甲仗庫，若不與我，我自以兵取之。」安中不得已，引覺出，數其過，使行刑，覺語殊不遜。既死，函首送之，燕之降將及常勝軍皆泣下，郭藥師曰：「若來索藥師，當奈何？」自是解體，金人終用是啟釁雲。

郭藥師
　　郭藥師，渤海鐵州人也。遼之將亡，燕王淳募遼東饑民為兵，使之報怨於女真，目曰「怨軍」，藥師為之渠首。明年，其兩營叛，藥師殺叛者羅青。都統蕭幹留二千人為四營，以藥師及張令徽、劉舜仁、甄五臣為將。淳建號于燕，改「怨軍」為「常勝軍」，擢藥師至諸衛上將軍、涿州留守。淳死，蕭後立，蕭幹專，國人貳。

　　宣和四年九月，藥師擁所部八千人奉涿、易二州來歸，詔以為恩州觀察使。王師北討，劉延慶與幹軍于盧溝，藥師曰：「幹以全師抗我，燕城必虛，選勁騎襲之，可得也。」延慶遣藥師與諸將帥兵六千，夜半渡河，倍道而進。質明，甄五臣領五千騎奪迎春門以入，大軍繼至，下令納燕人降而盡殺契丹雜虜。藥師遣人諭蕭後，使趣降，後密詔蕭幹還戰於三市，藥師失馬，幾為所擒，遂以敗還，猶進安遠軍承宣使。十二月，拜武泰軍節度使。五年正月，加檢校少保，同知燕山府。

　　詔入朝，徽宗禮遇甚厚，賜以甲第姬妾。張水嬉于金明池，使觀之，命貴戚大臣更互設宴。又召對於後苑延春殿，藥師拜廷下，泣言：「臣在虜，聞趙皇如在天上，不謂今日得望龍顏。」帝深褒稱之，委以守燕，對曰：「願效死。」又令取天祚以絕燕人之望，變色而言曰：「天祚，臣故主也，國破出走，臣是以降。陛下使臣畢命他所，不敢辭，若使反故主，非所以事陛下，願以付他人。」因涕泣如雨。帝以為忠，解所禦珠袍及二金盆以賜。藥師出，諭其下曰：「此非吾功，汝輩力也。」即剪盆分給之。加檢校少傅，歸鎮。

　　蕭干犯塞，藥師破其眾於峰山，生擒阿魯太師，獲耶律德光尊號寶劍檢、塗金印，幹尋為部下所殺。策勳加檢校太傅。

　　初，王安中知燕山府，詹度與藥師同知，藥師自以節鉞，欲居度上。度稱御筆所書有序，藥師不從。加以常勝軍肆橫，藥師右之，度不能制，告於朝廷。慮其交惡，命度與河間蔡靖兩易。靖至，坦懷待之，藥師亦重靖，稍為抑損，安中但諂事之，朝廷亦曲徇其意，所請無不從。良械精甲，多遣部曲貿易他道，為奇巧之物以奉權貴宦侍，於是譽言日聞。專制一路，增募兵號三十萬，而不改左衽，朝論頗以為慮。亟拜太尉，召入朝，辭不至。

　　帝令童貫行邊，陰察其去就，不然，則挾之偕來。貫至燕，藥師迎于易州，再拜帳下，貫避之，曰：「汝今為太尉，位視二府，與我等耳，此禮何為？」藥師曰：「太師，父也。藥師唯拜我父，焉知其他？」貫釋然。遂邀貫視師，至於迥野，略無人跡，藥師下馬，當貫前掉旗一揮，俄頃，四山鐵騎耀日，莫測其數。貫眾皆失色。歸為帝言，藥師必能抗虜，蔡攸亦從中力主之。金使賀天寧節歸，送伴使見藥師兵，遇之于道，金使為之斂馬引避。鄉兵或持矛揭取其羊羜，皆不敢爭，奏言藥師威聲遠振，攸益謂其可倚，故內地不復防制。屢有告變及得其通金國書，輒不省。

　　七年十二月，詹度言：「藥師瞻視不常，趣向懷異，蜂目烏喙，怙寵恃功，逆節已萌，兇橫日甚。今聞與金人交結，背負朝廷，興禍不遠，願早為之慮。」始詔遣官究實，而金兵已南下破檀、薊，至玉田。蔡靖遣藥師、張令徽、劉舜仁帥師出禦，其夕，令徽遁歸，靖與部使者詣藥師計事，藥師欲降，靖曰：「靖誓死報國，此何言邪？」引佩刀將自剄，藥師抱持之，並諸使者悉鎖于家。斡離不及郊，藥師率軍官迎拜，遂從以南。叛報至，帝猶秘其事，議封為燕王，割地與之，使世守，而已無及。

　　斡離不至慶源，聞天子內禪，欲回軍，藥師曰：「南朝未必有備，不如姑行。」其後趑趄京城，詰索宮省與邀取寶器服玩，皆藥師導之也。


Chinese text: This work was published before January 1, 1923, and is in the
public domain worldwide because the author died at least 100 years ago.
