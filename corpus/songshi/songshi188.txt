禁軍下
　　熙寧以後之制

　　騎軍

　　殿前指揮使左右班二。

　　內殿直左右班四。

　　散員左右班四。

　　散指揮左右班四。

　　散都頭左右班二。

　　散祗候左右班二。

　　金槍班左右二，元祐二年六月，密院言：「元豐七年，承旨司傳宣密院：殿前指揮使左右班槍手可各以五分爲額，餘悉改充弓箭手。切詳先爲在京馬軍全廢槍手，其諸班槍手有闕，無人揀填，遂有此宣旨。近因殿前馬步軍司奏，諸在京馬軍復置一分槍手，諸班槍手並依舊教閱。」詔：「元豐七年宣旨，更不施行。」

　　東西班及弩手、龍旗直、招箭，總十一。中興後，東凡五班，西凡三班。

　　散直左右四。熙甯九年，並南散直隸北散直。中興後，名招箭班散直。

　　外殿直一。熙寧五年廢。

　　銀槍班左右班二。中興置。

　　茶酒舊班中興置。

　　茶酒新班中興置。

　　鈞容直國初一班。中興因之，後廢。已上爲諸班。

　　捧日並左射、𨧱直、弩手、左第五軍，總三十五。京師三十三，雍丘、鄭各一。熙寧五年，捧日三十三並爲二十二，廢弩手隸左射，餘留二十九。元第一，十月，以左射隸天武。二年，廢左射、𨧱直。八月，廢第五軍，雍丘第二、南京第一並改爲新立驍捷。九月，詔勿改，惟闕勿補，俟其少廢並。

　　歸明渤海二。京師。元豐元年，撥填拱聖一，餘撥隸驍騎右四。

　　拱聖二十一。京師。熙寧六年，並爲十六，廢左射。中興後，副指揮一員。

　　吐渾五。治平中，並爲二。熙寧二年，並爲一。元豐元年廢。中興後，屬步軍。

　　驍騎二十二。京師。熙寧六年，並爲十四，廢弩手、上驍騎。元豐元年，撥在京驍騎左第一隸神勇。

　　驍勝十。熙寧三年廢。

　　寧朔十。京師、尉氏各三，雍丘、滑、河陽、河陰各一。熙寧二年，並爲七。元豐元年，在京第二第三並撥隸第一。

　　龍猛八。熙寧三年，並爲六。

　　飛猛一。熙寧二年廢。

　　契丹直三。咸平、棣昌、壽各二。熙寧九年廢。

　　神騎十八。雍丘十三，咸平五。熙寧二年，並爲十。中興後，副指揮一員。

　　步鬥六。尉氏、太康各一，蔡四。元豐元年，尉氏、太康各一、蔡州二皆撥隸步軍司虎翼。十一月，蔡州二改爲新立驍捷，其第二充擒戎第四，等四，尉氏三、太康四第四充擒戎第五，太康一元豐元年並尉氏第三隸第一，太康第二改驍雄。二年，尉氏一勿填闕。

　　吐渾直三。太原二，潞一。熙寧六年，廢潞州一。一年，廢太原二。元豐二年，太原、潞州各一，勿填闕。中興屬步軍。

　　安慶直四。太原一，潞三。熙寧六年皆廢。

　　三部落一。太原。熙寧三年廢。

　　清朔四。西京二，潁昌、汝各一。

　　擒戎五。西京、潁昌各二，汝一。元豐元年，蔡州置二。

　　驍雄舊六，治平四年並爲四。咸平、陳各二。熙甯初，以驍猛第四改充一。元豐六年，咸平、尉氏各一，闕勿補。

　　其馬軍行司新軍目：

　　選鋒中興置。

　　神策選鋒軍、左翼軍、右翼軍、摧鋒軍、游奕軍、前軍、右軍、中軍、左軍、後軍、護聖馬步軍中興置。

　　步軍

　　御龍直左右二。

　　御龍骨朵子直左右二。

　　御龍弓箭直五。

　　御龍弩直五。中興，左右班二。

　　天武並寬衣、𨧱直、左射，總三十四。京師三十三，咸平一。熙寧二年，並三十三爲二十三。九年，廢左射。元豐元年，並陳留第七軍第一隸咸平第五軍第一。十月，廢寬衣天武。二年，廢第五軍，咸平第一改雄武弩手。九月，詔勿改，惟闕弗填。四年，廢𨧱直。紹聖元年十一月，引進副使宋球言：「自立殿前司以來。有寬衣天武一指揮充駕出禁衛圍子，常守把在內諸門，熙寧中廢並，禁圍只差天武，皇城諸門更不差人。乞復置寬衣一指揮；或不欲添置，乞將天武本軍內以一指揮爲寬衣天武。」詔：禁圍子合用天武人兵，令殿前司今後並選定四十已上、有行止無過犯、不系新招揀到人充，遇闕選填。

　　神勇並上神勇二十一。京師。熙寧六年，並爲十四，廢上神勇。孝宗初，改爲護聖軍。

　　廣勇四十三，每十爲一軍。京師五，陳留二十二，咸平、東明、太康、胙城、南京各二，襄邑、陽武、鄆各一，滑三。熙寧九年，在京增置一。元祐二年八月，詔在京置左第三軍第一、右第三軍第一。

　　神射五。陳留三，雍丘二。熙寧三年廢。

　　龍騎二十，分三軍。京師四，尉氏、雍丘、咸平、鄭各二，南京、陳、蔡、河陽、棣、單、宿、白波各一。熙寧二年，並爲十三。熙寧二年，在京第七隸第九。

　　雄勇八。咸平三，鄆二，潁昌、鄭、滑各一。元豐元年，並咸平第二第三隸第一，鄆州第五隸第四，改曰雄威，並管城第七，白馬第八；潁昌一闕勿補。二年，咸平一闕勿補。

　　宣威上下二。咸平、襄邑各一。熙寧三年，以咸平一隸廣捷，以襄邑一隸威猛，四年廢。

　　廣捷五十六。陳留八，咸平六，雍丘四，襄邑、尉氏、潁昌各三，太康、扶溝、南京、亳、河陽、潁、寧陵各二，陳五，鄭、滑、曹、鄧、蔡、廣濟、穀熟、永城、襄城、萊各一。熙寧三年，亳州一併廣勇，永城縣一併隸亳州。元豐元年，並管城第四十隸本縣雄勇第七，並白馬縣第二十五隸本縣雄勇第八。

　　廣德並揀中廣德，總十。咸平、尉氏、陽武、河陽、滄、鞏、白波各一，西京三。治平四年，並十四爲八。熙寧六年，廢揀中廣德，尉氏揀中廣德第一、陽武第二改爲廣德。

　　雄威十。考城、襄邑、陳留各一，南京四，陳三。治平四年，並十、三爲十。元豐元年，以南京第八分隸第三、第四、第七。二年，襄邑二闕勿補。

　　勝捷、威勝、威捷建炎初置，隸殿前司。

　　全捷、前軍、右軍、中軍、左軍、後軍自勝捷以下九軍，並中興後置。

　　侍衛司侍衛親軍馬步軍都指揮使、副都指揮使、都虞候各一人。馬軍都指揮使、副都指揮使、都虞候各一人，步軍亦如之。自馬步軍都虞候以上，其員全闕，即馬軍、步軍都指揮使等各兼領其務。馬步軍有龍衛、神衛左右四廂都指揮使，龍衛、神衛左右廂各有都指揮使，每軍有都指揮使、都虞候，每指揮有指揮使、副指揮使，余如殿前司之制。其所領騎步軍之額如左。

　　騎軍

　　員僚直左右四。京師二，恩、冀各一。熙甯二年，並左直爲一，須人少撥隸如其軍省。五年，廢恩、冀州左右直弗補。六年，撥隸龍衛。元豐三年廢。

　　龍衛並𨧱直、左射、帶甲剩員四十四。京師三十八，雍丘、尉氏、河陽並揀中各一，澶二。熙甯元年，以澶州右第四軍第四隸第三，共並爲一。九年，陳留並帶甲剩員二爲一。熙甯元年，澶州、河陽、尉氏就糧四並隸別指揮。六年，三十九並爲二十。八年，置帶甲剩員二。十年，廢亳州一。元豐元年，陳留帶甲剩員闕勿補。二年五月，廢𨧱直、左射。八月，廢第十軍。十月，南京第十軍第一改新立驍捷左三。六年，廢帶甲剩員。中興，二十。

　　忠猛一。定。熙寧五年廢。

　　散員一。定。熙寧五年廢。

　　驍捷二十六。尉氏新立及揀中各一，恩十四，冀十。熙甯元年，廢帶甲剩員。三年，廢揀中。五年，瀛州三撥隸本州雲翼，冀州十、恩州十四各並爲五，莫州二並爲一。十年，並冀、恩驍捷各五各爲四。元豐元年，太康置新立驍捷一。

　　雲騎十五。京師十一，陳留、南京各一，鞏縣二。熙寧二年，並十五爲十。三年，第一至十二並爲七。七月，第八撥隸第一第二。八年，置帶甲剩員一。元豐二年闕，選雲捷第二軍補之。十月，雍丘帶甲剩員第一改爲橫塞第十。中興，七。

　　武騎二十一。京師、雍丘各六，尉氏三，陳留、考城、咸平、鄭各一，西京二。熙甯元年，廢咸平帶甲剩員爲剩員。二年，並二十作十五。八年，置帶甲剩員一。九年，以雍丘帶甲剩員一隸雲騎帶甲剩員，共爲一。十二月，在京四並爲三，尉氏二並爲一，考城一分隸雍丘寧朔，在京二並爲一。十年，廢帶甲剩員。元豐元年，並帶甲剩員亳州第一。中興，三。

　　驍銳四。莫三，冀一。熙甯五年，莫州三並爲二，冀州第三虛其闕，以存者補捷。六年七月，莫州第一第二、冀州第三並改驍捷，是月廢。

　　歸明神武馬一。尉氏。熙寧六年，改新立驍捷，七月，廢。

　　飛捷四。雍丘。熙寧二年，並爲二。元豐元年廢。

　　驍武左右二十。北京七，真定三，定六，相、懷、洛、邢各一。熙甯元年，廢帶甲剩員。二年，北京七並爲五。五年，真定府三並爲二，定州六並爲四，邢州、雲翼各一須人少並爲一。十北京五並爲四，定州四須人少並爲三。元豐七年，以忠猛一分入驍武第七、第八、第九。

　　廣銳總四十四。太原、代、並各三，汾五，石、嵐、岢嵐各二，晉、潞、慈、絳、澤、隰、憲、寧化、威勝、平定、火山各一，涇、原、鄜各二，秦、渭、環、邠、寧各一。元豐二年，忻、嵐州各一，闕勿補。三年，涇州二以下一補上一闕。五年，置蘭州二。中興，二十三。

　　雲翼分左右廂，左三十四，右二十二，總五十六。真定、雄、瀛、深、趙、永寧各三，定、冀各六，保五，滄、北平、永靜、順安、保定各二，莫、邢、霸各一，廣信、安肅各四。熙寧五年，並滄州二爲一，冀州六爲三，真定府三爲一，趙州三爲二，定州六爲四，順安軍二爲一，永寧軍三爲二，北平軍二須其闕並爲一，安肅軍第一分隸第三，深州三爲二，保州一分隸他軍。十年，莫州第十三分隸驍捷，真定府第八分隸驍武，定州四須其闕並爲三，安肅軍三須其闕並爲二，廣信軍四並爲三。元祐元年，桂州二仍不廢。中興，三十三。

　　有馬勁勇七。太原二，代、嵐各一，磁三。熙寧五年，磁三並爲一。中興，五。

　　騎捷五。瀛三，莫二。熙寧六年廢。

　　廳子七。定二，相五。熙寧五年，並相廳子五爲三，定廳子馬二爲一。六年，相州廳子三並改廳子馬。十年，相州廳子馬第三分隸驍武廳子馬。中興，四。

　　驍駿一。太原。熙寧六年廢。

　　無敵六。定、北平各二，安肅、廣信各一。熙甯五年，北平二須人少並爲一，撥隸雲翼三；廣信軍一撥隸雲翼。

　　忠銳一。廣信。熙寧五年廢。

　　威邊二。定、保各一。熙寧五年廢。

　　克勝二。潞。

　　飛騎二。麟。

　　威遠二。府。

　　克戎二。並。

　　清塞一。延安。熙寧五年廢。

　　武清一。晉。熙寧六年廢。

　　萬捷七。相、翼、趙各二，滄一。熙甯五年，冀二並爲一，以隸雲翼；相二須人少並爲一。中興，七。

　　雲捷十二。尉氏、咸平、西京、北京、澶各二，汝、懷各一。

　　橫塞七。雍丘、咸平、考城、襄邑、寧陵各一，衛二。

　　有馬安塞一。熙寧五年廢。

　　蕃落八十三。環五，延、慶各四，秦並外砦十七，原、渭並外砦各十二，德順並外砦七，鎮戎並外砦十二，鳳翔、涇並外砦、儀、保安各二，隴一。熙寧三年，並外砦九爲七。八月，涇原路以新砦所減蕃落隸在州蕃落，定額以三萬二千人。五年，隴州添置招馬軍蕃落一。九年，並陝西土蕃落渭州八爲六，原州、秦州各五爲四。元豐四年，環州下蕃落未排定指揮，並爲禁軍。五年六月，葭蘆砦主乞置一。紹聖四年，詔：陝路增置馬軍十，各五百人爲額，於永興、河中、鳳翔、同、華各置二。元符元年，詔：涇原路新築西安州置馬軍一，天都、臨羌砦各置馬軍一。六月，詔永興軍等路創置十指揮。二年，定邊城增置馬軍二，烏龍川、北嶺新砦各置馬軍一。崇寧五年，新築安邊城，置馬軍一。

　　并州騎射一。熙寧六年，太原騎射第一改克戎。元豐七年，成都府置馬軍騎射一。中興後無。

　　有馬雄略三。廣、桂、邕各一。熙寧三年，廣、桂、邕有馬雄略闕勿補，十年，以邕州住營兩指揮闕額移桂州，依舊置。紹聖元年，沅州增置有馬一。元符元年正月，詔荊湖南路、江南東路各增置有馬一。中興，二。

　　崇捷崇寧三年，詔於京東、京西、河北、河東、開封府界創置馬步軍五萬人，計一百七指揮。馬軍三十五，步軍七十二，合三萬六千人。馬軍以崇捷、崇銳爲名，步軍以崇武、崇威爲名。

　　崇銳崇寧三年，見上。以上二軍，中興後無。

　　清澗騎射二。

　　員僚剩員直以罪謫降者充立。

　　前軍、右軍、中軍、左軍、後軍以上七軍，並中興後置。

　　步軍

　　神衛並水軍總三十一。京師。熙寧二年，並三十一爲三十。三年，廢水軍。元豐二年，廢第九、第十，南京第一改雄武弩手。中興，四十六。

　　虎翼九十六。京師九十，並水軍一，襄邑、東明、單各一，長葛二。熙甯二年，除水軍一外，並九十五爲六十。六年，廢上虎翼。元豐四年，詔改差殿前虎翼右一四指揮爲李憲親兵。

　　奉節並上奉節五。京師。熙寧二年，殿上奉節。九月，上奉節兩指揮隸虎翼。六年十月，廢奉節。

　　步武六。陳。

　　武衛七十一。南京、真定、定、淄各四，北京、澶、相、邢、懷、趙、棣、洺、德、祁、通利、乾、廣濟各一，青五，鄆、徐、兗、曹、濮、沂、濟、單、萊、濰、登、淮陽、瀛、博各二，齊、密、滄各三。熙寧四年，帝諭文彥博等：「京東武衛軍素號精勇得力，不減陝西兵。」彥博曰：「京東之人沈鷙精悍，亦其性也。」五年，並滄三爲二，真定府各四各爲三，趙州、振武各一共爲一。六年，詔岷州置一。元豐三年，河州武衛二爲一。

　　雄武並雄武弩手、床子弩雄武、揀中雄武、飛山雄武、揀中歸明雄武，總三十四。京十三，太原、尉氏、南京、鄭、汝、寧陵各二，咸平、東明、雍丘、襄邑、潁昌、曹、廣濟、穀熟、長葛各一。熙寧五年，廢揀中雄武。閏七月，並床子弩雄武、飛山雄武各五爲二。六年，廢雄武。中興後，加「平海」字。

　　飛虎三。陳留二，咸平一。熙寧三年廢。

　　神銳二十六。太原六，潞、晉各三，澤、汾、隰、平定各二，代、絳、沂、遼、邢、威勝各一。元豐二年，潞州三，闕勿補。

　　振武八十一。北京、澶、相、衛、霸、莫、祁、棣、趙、濱、洺、保安、永寧、通利、安肅、儀各一。真定、瀛、保、恩、邢、深、博、永甯、乾甯、慶、涇各二，延六，邠、隴各七，鄜、寧各五，磁四，滄、原各三。熙寧五年，瀛州二爲一，滄州三爲二，真定府二爲一，邢州二以一分隸武衛、神銳、鎮武，磁州四爲三。元豐三年，鄜州四爲三，邠州五以一補上四指揮闕，隴州四爲三。元祐七年，詔復置滄州第六十七、六十八。

　　來化一。寧陵。熙寧七年廢。

　　新立弩手二。廣濟。熙甯六年，定陶縣第二軍改雄武隊弩手。

　　懷勇三。雍丘二，陳一。熙寧三年廢。

　　威寧一。潁昌。熙寧二年廢。

　　威猛上下十。襄邑四，咸平、潁昌、長葛各二。熙甯三年，宣威併入。

　　雄勝三。陝、冀、濟各一。熙寧四年，分陝府雄勝隸他軍。中興，四。

　　歸恩左右二。亳。熙甯三年，左第一並右第一。六年，第一改爲雄勝。

　　澄海弩手二。登。熙寧八年，廣西經略司選澄海赴桂州，以新澄海爲名。中興，加「水軍」字。

　　神虎二十六，永興六，鳳翔、河中、忻、隰、晉、威勝各二，太原、秦、延、鄜、華各一，潞三。熙甯九年，秦州一，闕勿補。

　　保捷一百三十五。永興十二，同九，秦八，河中、邠、涇各七，滑、寧、耀各六，鳳翔、延、儀、華、隴、解、乾各五，陝、原、鄜各四，成三，慶、鳳、坊、晉、鎮戎各二，環、丹、商、虢、階、慶成、德順各一。熙寧五年，鳳翔府添置三。六年，添置一。元豐三年，並同州七爲六，永興軍九爲八。五年，蘭州置步軍二。紹聖四年，蘭州金城關置步軍四。元符元年，新築西安州，置步軍一，天都、臨羌砦各置步軍一；又詔于河北路大名府二十二州軍共創置馬步軍，步軍二十九指揮以保捷爲名。二年，定邊城置步軍一。崇甯五年，安邊城置步軍一。中興後，增置一。

　　捉生二。延。紹聖三年，環、慶州各置一。

　　清邊弩手四十三。太原九，秦五，涇四，河中、隴各三，永興、代、潞、晉各二，慶、渭、環、同、坊、鎮戎、慈、丹、隰、汾、憲各一。熙寧六年，並鳳翔四爲三。八年，吉陽並宣毅一來隸。九年，並秦州四爲三。元豐三年，以河中清邊弩手將兵一隸本府保捷、清邊弩手。

　　制勝九。永興、華各二，鳳翔、耀、同、乾、解各一。撥華一隸本州保捷、制勝，奉天一補其縣保捷闕。中興後增一。

　　定功十。永興、秦、慶、原、渭、涇、儀、鄜、延、鎮戎各一。

　　青澗二。中興後隸騎軍。

　　平海二。登。

　　建威一。秦。熙寧三年廢。

　　效忠二十七。陳留三，太康、尉氏、襄邑、河陽、曹、合流各二，咸平、鄭、亳、衛、潁昌、單、澶、磁、廣濟、河陰、甯陵、白波各一。熙寧九年，磁、衛各一，須人少與武衛並爲一。

　　川效忠七。南京六，寧陵一。熙甯二年，南京六並隸上三。三年十二月，南京三並爲二。

　　宣毅一百七十四。隸京東西、河北、河東、淮南、江南、兩浙、荊湖、福建九路。京東路：南京、鄆、徐、曹、齊各二，青、兗、密、濮、沂、單、濟、淄、萊、濰、登、淮陽、廣濟各一。京西路：西京、滑、潁昌、河陽、陳、襄、鄭、潁、蔡、汝、隨、信陽各一，鄧二。河北路：真定、德、棣、博、邢、祁、恩、磁、深、定、洺、濱、通利、永靜、乾甯、永寧各一。河東路：太原、汾各六，晉四，澤、絳、石、代各三，潞、嵐、忻、遼、威勝、平定各二，慈、隰、憲、寧化各一。淮南路：揚、亳各二，廬、宿、壽、楚、真、泗、蘄、海、舒、泰、濠、和、光、黃、通、無爲、高郵、漣水各一。江南路：江甯、江、洪、虔、吉、撫、袁、筠、建昌、南安各一。兩浙路：杭二，越、蘇、明、湖、婺、潤、溫、衢、常、處、秀各一。荊湖路：潭、全、鼎各二，荊南、邵、衡、永、郴、道、安、鄂、岳、澧、復、峽、歸、辰、荊門、漢陽、桂陽各一。福建路：二，福、泉、南劍、漳、汀、邵武、興化各一。熙寧三年，宿、揚、廬、壽、楚、真、泗、泰一併隸教閱忠節，各爲一。蘄、海、舒、濠、和、光、黃、通、無爲、高郵、漣水各一闕弗補。十二月，京東路三十三並爲十三，荊湖南路道永衡各一、潭二撥隸威果，全二、邵一撥隸雄略，郴、桂陽各一不充額，荊南一撥隸威果，鼎二、澧岳安復鄂各一皆改教閱忠節，荊門、漢陽、歸、峽各一不充額，江南東路江寧、江南西路虔各一撥隸威果、雄略，洪、吉、撫、建昌各一皆改教閱忠節，筠、袁、南安各一不充額，福建路福一隸威果，建二並爲一改威果，兩浙路杭二、越蘇潤各一皆改威果，湖、婺、溫、衢、常、處，秀各一不充額。熙寧五年，恩一、乾寧永靜真定邢洺磁定祁深永甯各一闕弗補。八年，吉鄉軍宣毅一隸清邊弩手，潞復置一。九年，定、邢、深、祁、磁、永寧、永靜、乾寧各一皆效忠。元豐元年，博二撥隸他州軍。

　　宣毅床子弩炮手一。岢嵐。熙寧三年廢。

　　建安二。府、嵐各一。

　　威果二十五。荊南、江甯、杭、揚、廬、潭各三，洪、越、福各二，虔一。宣和三年，嚴州增置一。

　　效順一。襄邑。熙寧六年，改雄武。

　　揀中雄勇一。襄邑。

　　懷順一。霸。

　　歸聖一。雍丘。熙寧六年，改雄武。

　　順聖一。鞏。中興已後無。

　　懷恩三。荊南二，鄂一。

　　揀中懷愛一。寧陵。熙寧六年廢。

　　勇捷左右二十六。襄邑、北京、澶、陳、壽、汝、曹、宿各二，咸平、西京、南京、亳、寧陵、虹、河陰、鞏、長葛、韋城各一。熙寧三年，並十隸九，右十二並右二。元豐二年，唐、汝州各置土兵一。

　　威武上下總十三。西京、河陽、鄭、鄆、澶、滑、濮、通利、鞏、河陰、永城各一，曹二。熙寧三年，廢下威武。九年，澶一隸效忠、勇捷。

　　靜戎弩手四。河陽、澶、衛、通利各一。熙寧七年廢。

　　平塞弩手並揀中平塞、新立平塞，總四。咸平、亳、河陰、白波各一。熙寧六年，廢弩手及新立、揀中平塞，亳平塞弩手及白波新立平塞、咸平揀中平塞並改下威武。

　　忠勇三。成都。

　　寧遠八。戎三，遂、梓、嘉、雅、江安各一。熙寧六年，瀘州增置一。

　　忠節並川忠節、教閱忠節，總六十。雍丘、襄邑、寧陵各三，陳留、咸平、東明、亳、河陰、永城各二，南京五，太康、陽武、潁昌、江寧、揚、廬、宿、壽、楚、真、泗、泰、滁、岳、澧、池、歙、信、太平、饒、宣、洪、虔、吉、臨江、興國、廣濟、南康、廣德、長葛各一，合流四。熙寧三年，亳州第十四並勇捷，川忠節一併忠節。十二月，添置八。五年，蔡州置一。

　　神威上下十三。陳留三，潁昌、鞏各二，雍丘、考城、咸平、河陽、廣濟、白波各一。

　　歸遠十六。陳、潁昌、亳、壽、宿、鄧、襄、鼎各一，荊南、澧、潭、洪各二。元豐五年，成州置一。

　　雄略二十五。荊南五，潭四，鼎、澧各三，廣、辰、桂各二，許、全、邵各一。熙寧三年，衡增置一，吉增置三百人及置部軍雄略一。崇甯三年，荊湖南路置四。

　　招收十七。保四，霸、信安各三，定、軍城砦各二，廣信、安肅、順安各一。熙寧五年，霸、信安各二並爲一，定二爲一，安肅一、保二分隸振武、招收。八年，忻以保甲替罷揀充下禁軍。

　　壯勇七。耀、解、滑各二，潁昌一。

　　橋道並川橋道十八。襄邑、咸平、陽武各二，陳留、東明、尉氏、太康、西京、河陽、濮、鄆、鞏、河陰、白波、寧陵各一。熙寧三年，鄆川橋道改橋道，隸順化。

　　清塞十二。曹二，鄭、鄆、滑、通利、鞏、河陰、白波、汜水各一，長葛二。

　　崇武崇寧三年，置步軍京東西、河東北。

　　崇威崇寧三年，置步軍京東西、河東北。

　　敢勇元祐七年，詔河東、陝西路諸帥府募敢勇，以百人爲額。宣和四年，詔越州招到敢勇三百人，撥充兩浙提刑司捉殺差使。

　　靖安崇甯元年，詔荊湖北路添置禁軍五指揮，以靖安爲名，隸侍衛步軍司

　　廣固崇寧三年，詔添置廣固兵四指揮，以備京城工役。政和五年，詔于四指揮各增置五百人入額，自今更勿差客軍。

　　通濟政和六年，詔增置通濟兵士二千人，牽挽御前綱運。自崇武至此六軍，中興後無。

　　清衛宣和七年，減清衛等軍，令步軍司撥填一般軍分。

　　刀牌手崇甯中立。廣西桂州。

　　勁勇、壯武、靜江自勁勇以下三軍，舊隸廂軍。中興後，隸侍衛步軍。

　　振華五百人爲一軍。

　　安遠、奉先園四。

　　武寧、威勇、忠果、雄節、必勝六。

　　前軍、右軍、中軍、左軍、後軍自振華以下十三軍，並中興後立。

　　御前忠佐將校並與建隆以來制同。

　　散員班一。

　　馬直指揮一。

　　步直指揮一。熙甯四年，馬步二直並廢，撥隸殿前、步軍司虎翼，其有馬者補雲騎。

　　備軍一千九百六十人。熙寧二年，罷九百六十人。

　　皇城司

　　親從官指揮四。政和五年，創置第五指揮，以七百人爲額。

　　親事官指揮三。元豐五年增置一，守奉景靈宮。政和五年，西京大內官一，以五百五十人爲額。又增置內園司一，以五百一十人爲額。

　　入內院子五百人。中興後，二百人。

　　快行、長行中興後置，一百人。

　　司圊三人。

　　曹司中興置，三十人。

　　將兵者，熙寧之更制也。先是，太祖懲藩鎮之弊，分遣禁旅戍守邊城，立更戍法，使往來道路，以習勤苦、均勞逸。故將不得專其兵，兵不至於驕惰。淳化、至道以來，持循益謹，雖無復難制之患，而更戍交錯，旁午道路。議者以爲徒使兵不知將，將不知兵，緩急恐不可恃。神宗即位，乃部分諸路將兵，總隸禁旅，使兵知其將，將練其士，平居知有訓厲而無番戍之勞，有事而後遣焉，庶不爲無用矣。

　　熙寧七年，始詔總開封府畿、京東西、河北路兵分置將、副。由河北始，自第一將以下共十七將，在河北四路；自第十八將以下共七將，在府畿；自第二十五將以下共九將，在京東；自第三十四將以下共四將，在京西，凡三十有七。而鄜延、環慶、涇原、秦鳳、熙河又自列將焉。在鄜延者九，在涇原者十一，在環慶者八，在秦鳳者五，在熙河者九，凡四十有二。八年，又詔增置馬軍十三指揮，分爲京東、西兩路。又募教閱忠果十指揮，在京西，額各五百人，其六在唐、鄧，其四在蔡、汝。

　　元豐二年，又增置土兵勇捷兩指揮于京西，額各四百人，唐州方城爲右第十一，汝州襄城爲左第十二。凡馬軍十三指揮，忠果及土軍共十二指揮。四年，又詔團結東南路諸軍亦如京畿之法，共十三將：自淮南始，東路爲第一，西路爲第二，兩浙西路爲第三，東路爲第四，江南東路爲第五，西路爲第六，荊湖北路爲第七，南路潭州爲第八，全、邵、永州應援廣西爲第九，福建路爲第十，廣南東路爲第十一，西路桂州爲第十二，邕州爲第十三。

　　總天下爲九十二將，而鄜延五路又有漢蕃弓箭手，亦各附諸將而分隸焉。凡諸路將各置副一人，東南兵三千人以下唯置單將。凡將、副皆選內殿崇班以上、嘗曆戰陳、親民者充，且詔監司奏舉。又各以所將兵多寡，置部將、隊將、押隊使臣各有差。又置訓練官次諸將佐。春秋都試，擇武力士，凡千人選十人，皆以名聞，而待旨解發，其願留鄉里者勿強遣。此將兵之法也。

　　六年，熙河路經略制置李憲言：「本路雖有九將之名，其實數目多闕，緩急不給驅使。又蕃，漢雜爲一軍，嗜好言語不同，部分居止悉皆不便，今未出戰，其害已多，非李靖所謂蕃、漢自爲一法之意。若將本路九將並爲五軍，各定立五軍將、副及都、同總領蕃兵將，使正兵合漢弓箭手自爲一軍，其蕃兵亦各自爲一軍。臨敵之際，首用蕃兵，繼以漢兵，必有成效，兼可減並將、副及部隊將員，於事爲便。」詔從之。

　　元祐元年，司馬光言：「近歲災傷，盜賊頗多，州郡全無武備。長吏侍衛單寡，禁旅盡屬將官，多與州郡爭衡，長吏勢力遠出其下。萬一有李順、王倫、王均、王則之寇乘間竊發，攻陷郡縣，豈不爲朝廷憂！祖宗以來，諸軍少曾在營，常分番出戍。蓋欲使之勞筋骨，知艱難，輕去其家，習知山川險阻也。自置將以來，惟是全將起發，然後與將官偕行，其餘常在本營，飲食嬉游，養成驕惰，歲月滋久，不可復用。又每將下各有部隊將、訓練官等一二十人，而諸州又自有總管、鈐轄、都監、監押，設官重復，虛破廩祿。知兵者皆知其非。臣愚，欲乞盡罷諸路將官，其禁軍各委本州長吏與總管、鈐轄、都監、監押等，如未置將已前，使州郡平居武備有餘，然後緩急可責以守死。」

　　諫議大夫孫覺亦以爲言，於是詔陝西、河東、廣南將兵不出戍他路，其餘河北差近裏一將更赴河東，而諸路逐將與不隸將之兵並更互出戍，稍省諸路鈐轄及都監員，仍以將官兼州都監職事，卒不能盡罷將、副，如光等言。其年八月，樞密院言，近邊州軍及邊使經由道路，而減本處兵官，非是。於是邊州及人使經由道路，將官仍不兼都監。

　　至紹聖間，樞密院言：「往時軍士犯法，將官得專決遣，故事無留滯。自州縣官預軍事以來，動多牽制，不得自裁。欲仍依舊法，及諸軍除轉排補，並隸將司，州縣無得輒預。其非屯駐所在，當俟將、副巡曆決之，餘委訓練官行焉。」詔從之。至是，州縣一無關預，兵愈驕，無復可用矣。

　　元符元年，章楶又請增置涇原第十二將。

　　宣和元年，詔非救護水火、收捕奸細妖人而輒差將兵者，坐之。後三年，知婺州楊應誠言：「諸路屯戍，當隸守臣，兵民之任一，然後號令不二。不然，將驕卒橫，侵漁細民，氣壓州郡，有不勝其憂者。」於是詔自今令隸守臣。無何，復詔曰：「將兵遵將官條教，除前隸守臣指揮。」其後，江、浙盜起，攻陷州邑，東南將兵，望風逃潰，無復能戰。事平，童貫奏言：「東南三將，類皆孱弱，全不知戰，虛費糧廩，驕隋自恣。平時主領占差營私，大半皆習工藝。遂致寇盜橫行，毒流一方，重費經畫。今事平之後，當添將增兵，鎮遏綏馭。然南人怯弱，素失訓練，終不堪戰。今欲於內郡別置三將，並隨京畿將分接續排置，使陝西軍更互戍守。庶幾東南可得實戰之士，于計爲便。」詔從之。其後南渡諸屯駐大軍即舊將兵之類，而其駐紮之所則異於前矣。

　　今摭建炎以後將兵列于屯駐大軍之次，而建炎水軍亦附見焉。

　　建炎後諸屯駐大軍武鋒、精銳、敢勇、鎮淮、強勇、雄勝、武定、江都振武、泰熙振武、忠勇、游奕、淮陰前軍、副司左右軍、移戍左軍。

　　淮東滁州：雄勝、安淮、青平小雄邊。

　　淮東泰州：鎮江左軍。

　　淮西廬州；強勇前軍、強勇右軍、武定、游奕、忠義、雄邊、全年。

　　淮西濠州：武定選鋒軍、武定後軍、使效、威勝、遊擊、義士諸軍、定遠武定。

　　淮西安豐軍：武定前軍、武定右軍、防城戍軍、四色軍。

　　淮西無爲軍巢縣：池司右軍。

　　淮西黃州：雄關飛虎軍。

　　臨安府屯駐諸軍：雄節、威果、全捷、龍騎、歸遠。

　　金州駐紮都統司兵。

　　成都路安撫副司駐紮兵。

　　四川大制司帳前飛捷軍。

　　利州節制司諸軍。

　　金州忠義軍。

　　閬州節制司諸軍。

　　潼川府制帳踏白軍。

　　隆慶屯駐游奕軍。

　　潼川安撫司忠定軍。

　　夔州節制司軍。

　　興元節制軍事利州都統司兵。

　　四川制司帳前、信義兩軍。

　　興元都統司屯駐合州軍、沔州乾道三年，三百人。

　　沿江水軍建炎置。

　　明州水軍紹興置。乾道元年，二千人，分左、右兩將。

　　福州荻蘆、延祥砦紹興置，百五十人。乾道七年添招。凡五千人。

　　鎮江駐紮御前水軍乾道三年，招三百人，淳熙五年增招千五百人。

　　沿海水軍乾道六年置，一千人。

　　潮州水軍乾道四年置，二百人。

　　江陰水軍乾道四年置，三百人。

　　廣東水軍乾道五年，增至二千人。

　　平江許浦水軍乾道七年，七千人，淳熙五年，增五百人。

　　江州水軍淳熙三年，招一千人。

　　池州都統司水軍淳熙元年千人，嘉定中增至三千人。

　　漳州水軍紹熙元年，漳、泉共六百人。

　　泉州水軍見上。

　　殿前澉浦水軍開禧元年，一千五百人。

　　鄂州都統司水軍開禧十五年。

　　太平州採石駐紮御前水軍嘉定十四年，五千人。

　　建康都統司靖安水軍元隸都統司，嘉定中隸御前。

　　馬軍行司唐灣水軍元隸馬軍行司，嘉定中隸御前。

　　通州水軍乾道五年置。

　　池州清溪雁汊控海水軍建炎四年置，百五十人。

　　兩淮水軍紹興元年置，二千人。隆興元年，詔諸州斷配海賊刺隸。


Chinese text: This work was published before January 1, 1923, and is in the
public domain worldwide because the author died at least 100 years ago.
