禮二十八〈（凶禮四）〉○士庶人喪禮服紀

士庶人喪禮。開寶三年十月，詔開封府：禁喪葬之家不得用道、釋威儀及裝束異色人物前引。太平興國七 年正月，命翰林學士李昉等重定士庶喪葬制度。昉等奏議曰：「唐大曆七年，詔喪葬之家送葬祭盤，隻得於喪家及塋所置祭，不得於街衢張設。又長慶三年，令百姓 喪葬祭奠不得以金銀、錦繡為飾及陳設音樂，葬物稍涉僭越，並勒毀除。臣等參詳子孫之葬父祖，卑幼之葬尊親，全尚樸素即有傷孝道。其所用錦繡，伏請不加禁 斷。其用音樂及欄街設祭，身無官而葬用方相者，望嚴禁之。其詔葬設祭者不在此限。又準後唐長興二年詔：五品、六品常參官，喪輿舁者二十人，輓歌八人，明器 三十事，共置八床；七品常參官舁者十六人，輓歌六人，明器二十事，置六床；六品以下京官及檢校、試官等，舁者十二人，輓歌四人，明器十五事，置五床，並許 設紗籠二。庶人，舁者八人，明器十二事，置兩床。悉用香輿、魂車。其品官葬祖父母、父母，品卑者聽以子品，葬妻子者遞降一等，其四品以上依令式施行。望令 御史臺、街司頒行，限百日率從新製；限滿違者，以違禁之物給巡司為賞。喪家輒舉樂者，譴伶人。他不如製者，但罪下里工作。」從之。

九年，詔 曰：「訪聞喪葬之家，有舉樂及令章者。蓋聞鄰裏之內，喪不相舂，苴麻之旁，食未嘗飽，此聖王教化之道，治世不刊之言。何乃匪人，親罹釁酷，或則舉奠之際歌 吹為娛，靈柩之前令章為戲，甚傷風教，實紊人倫。今後有犯此者，並以不孝論，預坐人等第科斷。所在官吏，常加覺察，如不用心，並當連坐。」

景德二年，開封府言：「文武官亡歿，諸寺擊鍾未有定制。欲望自今大卿監、大將軍、觀察使、命婦郡夫人已上，即據狀聞奏，許於天清、開寶二寺擊鍾，其聲數旋俟進止，自餘悉禁。」從之。

紹興二十七年，監登聞鼓院範同言：「今民俗有所謂火化者，生則奉養之具唯恐不至，死則燔爇而棄捐之，何獨厚於生而薄於死乎？甚者焚而置之水中，識者見之 動心。國朝著令，貧無葬地者，許以係官之地安葬。河東地狹人眾，雖至親之喪，悉皆焚棄。韓琦鎮并州，以官錢市田數頃，給民安葬，至今為美談。然則承流宣 化，使民不畔於禮法，正守臣之職也。方今火葬之慘，日益熾甚，事關風化，理宜禁止。仍飭守臣措置荒閑之地，使貧民得以收葬，少裨風化之美。」從之。二十八 年，戶部侍郎榮薿言：「比因臣僚陳請禁火葬，令州郡置荒閑之地，使貧民得以收葬，誠為善政。臣聞吳越之俗，葬送費廣，必積累而後辦。至於貧下之家，送終之 具，唯務從簡，是以從來率以火化為便，相習成風，勢難遽革。況州縣休息之久，生聚日繁，所用之地，必須寬廣。乃附郭近便處，官司以艱得之故，有未行摽撥 者。既葬埋未有處所，而行火化之禁，恐非人情所安。欲乞除豪富士族申嚴禁止外，貧下之民並客旅遠方之人，若有死亡，姑從其便，候將來州縣摽撥到荒閑之地， 別行取旨。」詔依，仍令諸州依已降指揮，措置摽撥。

服紀。宋天子及諸臣服制，前史皆散記諸禮中，未嘗特錄之也，後史則表而出之。高宗於外廷以 日易月，於內廷則行三年之禮，禦朝則淺素、淺黃。孝宗又力持三年之制。皇帝未成服，則素紗軟腳襆頭、白羅袍、黑銀帶、絲鞋。成服日，布梁冠〈（朱熹云：當用 十二梁）〉、首絰、直領布大袖衫〈（朱熹云：不當用衤蘭，蓋下已有裙）〉、布裙、褲、腰絰、竹杖、白綾襯衫，或斜巾、帽子。視事日，去杖、首絰。小祥日，改服布 襆頭、衤蘭衫、腰絰、布褲。大祥畢，服素紗軟腳襆頭、白羅袍、素履、黑銀帶。禫祭畢，素紗軟腳襆頭、淺色黃羅袍、黑銀帶。祔廟日，服履、黃袍、紅帶。禦正 殿視事，則皂襆頭、淡黃袍、黑鞓犀帶、素絲鞋。此中興後製也。

孝宗居憂，再定三年之制。其服：布冠、直領大袖衫、布裙、首絰、腰絰、竹杖。小 祥不易服。大祥禮畢，始去杖、去絰。禫祭畢，始服素紗軟腳襆頭、白袍、黑銀帶。祔廟畢，服皂襆頭、黑鞓犀帶。每遇過宮廟謁，則衰絰行禮，二十五月而除。三 年之內，禁中常服布巾、布衫、布背子。視事則禦內殿，服白布襆頭、白布袍、黑銀帶，殿設素幄。每五日一次過宮，則衰絰而杖。虞祭則布折上巾、黑帶、布袍。 受金使吊則衰絰，禦德壽殿東廊之素幄。受賀節使，則禦垂拱殿東楹之素幄。是時，宰執、近臣皆不肯行，惟斷自上心，堅不可奪，大臣乃不敢言。讚其決者，惟敕 局下僚沈清臣一人而已。

臣為君服，宋制有三等：中書門下、樞密使副、尚書、翰林學士、節度使、金吾上將軍、文武二品以上，布梁冠、直領大袖 衫、布裙、褲、腰絰、竹杖，或布襆頭、襴衫、布斜巾、絹襯服。文武五品以上並職事官監察御史以上、內客省、宣政、昭宣、知閣門事、前殿都知、押班，布梁 冠、直領大袖衫、裙、褲、腰絰，或襆頭、衤蘭衫。自餘文武百官，布襆頭、衤蘭衫、腰絰而已。入局治事，並不易服。宰執奏事去杖，小祥去冠，餘官奏事如之。 大祥，素紗軟腳折上巾、黲公服、白鞓錫帶。禫除畢，去黲服，常服仍黑帶、皂鞍韉。祔廟畢，始純吉服。宗室出則常服，居則衰麻以終製。

光宗居孝 宗之憂，趙汝愚當國，始令群臣服白涼衫、皂帶治事，逮終製乃止。寧宗居光宗之憂，復令百官以日易月，禫除畢，服紫衫、皂帶以治事，從禮部侍郎陳宗召請也。 諸路監司、州軍縣鎮長吏以下，服布四腳、直領布衤蘭衫、麻腰絰，朝晡臨，三日除之。內外命婦當入臨者，布裙、衫、帔、首絰、絹襯衫帕首。士庶於本家素服， 三日而除。婚嫁，服除外不禁。文武臣僚之家，至山陵祔畢，乃許嫁娶，仍不用花彩及樂。

淳熙十四年十月，以將作監韋璞充金國告哀使，閣門舍人薑 特立副之。禮部、太堂寺言：「告哀使、副並三節人，從禮例，如在大祥內，合服布襆頭、礻闌衫、布褲、腰絰，布涼傘，鞍韉；在禫服內，合服素紗軟腳襆頭、黲 色公服、黑鞓犀帶，青傘，皂鞍韉；俟禫除，即從吉服，仍係黑帶，去魚，涼傘、韉並從禫製，並去犭戎座。三節人衣紫衫、黑帶，並不聽樂，不射弓弩，候過界， 聽使、副審度，隨宜改易服用。」從之。或遣留遺信物使，同上服。

喪服雜議。慶曆七年，侍御史吳鼎臣言：「武班及諸職司人吏，曾因親喪出入禁 門，甚有裹素紗襆頭者，殊失肅下尊上之禮。欲乞武兩班，除以官品起復許裹素紗外，其餘臣僚並諸職司人吏，雖有親喪服未除，並須光紗加首，不得更裹素紗。」 詔送太常禮院。禮官言：「準令文，凶服不入公門。其遭喪被起，在朝參處，常服各依品服，惟色以淺，無金玉飾；在家，依其服制。其被起者，及期喪以下居式假 者，衣冠朝集，皆聽不預。今鼎臣所奏，有礙令文。」詔依所定，如遇筵宴，其服淺色素紗人，更不令祗應。

丁父母憂。淳化五年八月，詔曰：「孝為 百行之本，喪有三年之制，著於典禮，以厚人倫。中外文武官子弟，或父兄之淪亡，蒙朝廷之齒敘，未及卒哭，已聞蒞官，遽忘哀戚，頗玷風教。自今文武官子弟， 有因父亡兄歿特被敘用，未經百日，不得趣赴公參。御史臺專加糾察；並有冒哀求仕、釋服從吉者，並以名聞。」

咸平元年，詔任三司、館閣職事者丁憂，並令持服。又詔：「川峽、廣南、福建路官，丁憂不得離任，既受代而喪製未畢者，許其終製。」尋令川峽官，除州軍長吏奏裁，餘並許解官。

大中祥符九年，殿中侍御史張廓言：「京朝官丁父母憂者，多因陳乞，與免持服。且忠教恩義，士所執守，一悖於禮，其何能立？今執事盈庭，各務簡易，況無金革之事，中外之官不闕，不可習以為例。望自後並依典禮，三年服滿，得赴朝請。」

天禧四年，御史臺言：「文武官並丁憂者，相承服五十四月，別無條例。」下太常，禮官議曰：「按《禮·喪服小記》云：『父母之喪偕，先葬者不虞、祔，待後 事，其葬服斬衰。』《注》：『謂同月若同日死也。先葬者母也，其葬服斬衰者，喪之隆哀宜從重也。假令父死在前月而同月葬，猶服斬衰，不葬不變服也。言其葬 服斬衰，則虞、祔各以其服矣。及練、祥皆然。卒事，反服重。』《雜記》云：『有父之喪，如未沒喪而母死，其除父之喪也，服其除服，卒事，反喪服。』《注》 云：『沒，猶終也。除服謂祥祭之服，卒事既祭，反喪服，服後死者之服。』又杜預云：『若父母同日卒，其葬先母後父，皆服斬衰，其虞、祔先父後母，各服其 服，卒事，反服父服。若父已葬而母卒，則服母之服，虞訖，反服父之服。既除練，則服母之服。喪可除，則服父之服以除之，訖則服母之服。』賀循云：『父之喪 未終，又遭母喪，當父服應終之月，皆服祥祭之服，如除喪之禮。卒事，反母之服。』臣等參考典故，則是隨其先後而除之，無通服五十四月之文。請依舊禮改正。 」

慶曆三年，太常禮院議：《禮記》：『父母之喪，無貴賤，一也。』又曰：『三年之喪，人道之至大也。』請不以文武品秩高下，並聽終喪。」時以武臣入流者雜，難盡解官。詔：「自今三司副使已上，非領邊寄，並聽終製，仍續月奉。武臣非在邊而願解官者聽。」

凡奪情之制，文臣諫舍以上，牧伯刺史以上，皆卒哭後恩製起復；其在切要者，不候卒哭。內職遭喪，但給假而已，願終喪者亦聽。惟京朝、幕職、州縣官皆解官行服，亦有特追出者。

凡公除與祭。景祐二年，禮儀使言：天聖五年，太常禮院言：自來宗廟祠祭，皆宰臣、參知政事行事，每有服制，旋復改差，多致妨闕。檢會《唐會要》，貞元六 年詔，百官有私喪公除者，聽赴宗廟之祭。監祭御史以《禮》有「緦麻已上喪不得饗廟」，移牒吏部詰之。吏部奏：準《禮》，「諸侯絕周、大夫絕緦」者，所以殺 旁親，不敢廢大宗之祭事，則緦不祭者，謂同宮未葬，欲人吉凶不相黷也。魏、晉已降，變而從權，緦已上喪服，假滿即吉，謂之公除。凡既葬公除，則無事不可， 故於祭無妨。乞今凡有慘服既葬公除，及聞哀假滿，許吉服赴祭。同宮未葬，雖公除依前禁之。詔從。又王涇《郊祀錄》：「緦麻已上喪，不行宗廟之祭者，以明吉 凶不相干也。貞元，吏部奏請，得許權改吉服，以從宗廟之祭，此一時之事，非舊典也。」今本院看詳，律稱：「如有緦麻已上喪遣充掌事者，笞五十。」此唐初所 定。吏部起請，皆援引典故。奉詔，百官有私喪公除者，聽赴宗廟之祭。後雖王涇著《郊祀錄》稱是一時之事，非舊典也。又別無詔敕改更，是以歷代止依貞元詔命 施行。至大中祥符中，詳定官請依《郊祀錄》，緦麻以上喪，不預宗廟之祭。今詳貞元起請，證據分明，王涇所說，別無典故。望自今後有私喪公除者，聽赴宗廟之 祭，免致廢闕。

慶曆七年，禮官邵必言：「古之臣子，未有居父母喪而輒與國家大祭者。今但不許入宗廟，至於南郊壇、景靈宮，皆許行事。按唐吏部 所請慘服既葬公除者，謂周以下也，前後相承，誤以為三年之喪，得吉服從祭，失之甚也。又據律文：『諸廟享，有緦麻以上喪，不許執事，祭天地、社稷不禁。』 此唐之定律者不詳經典意也。《王制》曰：『喪三年不祭，惟天地、社稷為越紼而行事。』《注》云：『不敢以卑廢尊」也。是指王者不敢以私親之喪，廢天地、社 稷之祭，非謂臣下有父母喪，而得從天子祭天地、社稷也。兼律文所以不禁者，亦止謂緦麻以上、周以下故也。南郊、太廟，俱為吉祀，奉承之意，無容異禮。今居 父母喪不得入太廟，至南郊則為愈重。朝廷每因大禮，侍祠之官普有沾賚，使居喪之人得預祠事，是不欲慶澤之行，有所不被，奈何以小惠而傷大禮？近歲兩製以 上，並許終喪，惟於武臣尚仍舊制，是亦取古之墨縗從事，金革無避之義也。然於郊祀吉禮則為不可。」下禮院，議曰：「郊祀大禮，國之重事，百司聯職，僅取齊 集。若居喪被起之官悉不與事，則或有妨闕。但不以慘粗之容接於祭次，則亦可行。請依《太常新禮》，宗室及文武官有遭喪被起及卒哭赴朝參者，遇大朝會，聽不 入；若緣郊廟大禮，惟不入宗廟，其郊壇、景靈宮得權從吉服陪位，或差攝行事。」詔可。

天聖五年，侍講學士孫奭言：「伏見禮院及刑法司外州執守 服制，詞旨俚淺，如外祖卑於舅姨，大功加於嫂叔，顛倒謬妄，難可遽言。臣於《開寶正禮》錄出五服年月，並見行喪服制度，編祔《假寧令》，請下兩製、禮院詳 定。」翰林學士承旨劉筠等言：「奭所上五服制度，皆應禮經。然其義簡奧，世俗不能盡通，今解之以就平易。若『兩相為服，無所降殺』，舊皆言『服』者，具載 所為服之人；其言『周』者，本避唐諱，合復為『期』。又節取《假寧令》附《五服敕》後，以便有司；仍板印頒行，而喪服親疏隆殺之紀，始有定制矣。」

子為嫁母。景祐二年，禮官宋祁言：「前祠部員外郎、集賢校理郭稹幼孤，母邊更嫁，有子。稹無伯叔兄弟，獨承郭氏之祭。今邊不幸，而稹解宮行服。按《五服 制度敕》齊衰杖期降服之條曰：『父卒母嫁及出妻之子為母。』其左方注：『謂不為父後者。若為父後者，則為嫁母無服。』詔議之。侍御史劉夔曰：

按天聖六年敕，《開元五服制度》、《開寶正禮》並載齊衰降服條例，雖與祁言不異，然《假寧令》：「諸喪，斬、齊三年，並解官；齊衰杖期及為人後者為其父 母，若庶子為後為其母，亦解官，申心喪；母出及嫁，為父後者雖不服，亦申心喪。」《注》云：「皆為生己者。」《律疏》云：「心喪者，為妾子及出妻之子合降 其服，二十五月內為心喪。」再詳格令：「子為嫁母，雖為父後者不服，亦當申心喪。」又稱：「居心喪者，釋服從吉及忘哀作樂、冒哀求仕者，並同父母正服。」 今龍圖閣學士王博文、御史中丞杜衍嘗為出嫁母解官行喪。若使生為母子，沒為路人，則必虧損名教，上玷孝治。
且杖期降服之制，本出《開元禮》 文，逮乎天寶降敕，俾終三年，然則當時已悟失禮。晉袁準謂：「為人後，猶服嫁母。據外祖異族，猶廢祭行服，知父後應服嫁母。」劉智釋云：「雖為父後，猶為 嫁母齊衰。」譙周云：「非父所絕，為之服周可也。」昔孔鯉之妻為子思之母，鯉卒而嫁於衛，故《檀弓》曰：「子思之母死，柳若謂子思曰：『子聖人之後也，四 方於子乎觀禮，子盍慎諸！』子思曰：『吾何慎哉！』」喪之禮，如子。雲「子聖人之後」，即父後也。石苞問淳於睿：「為父後者，不為出母服。嫁母猶出母也， 或者以為嫁與出不異，不達禮意，雖執從重之義，而以廢祭見譏。君為詳正。」睿引子思之義為答，且言：「聖人之後服嫁母，明矣。」稹之行服，是不為過。

詔兩製、御史臺、禮院再議，曰：「按《儀禮》：『父卒繼母嫁，為之服期。』謂非生己者，故父卒改嫁，降不為己母。唐上元元年敕，父在為母尚許服三年。今 母嫁既是父終，得申本服。唐紹議曰：『為父後者為嫁母杖周，不為父後者請不降服。』至天寶六載敕，五服之紀，所宜企及，三年之數，以報免懷。其嫁母亡，宜 終三年。又唐八坐議吉凶加減禮雲『凡父卒，親母嫁，齊衰杖期，為父後者亦不服，不以私親廢祭祀，惟素服居堊室，心喪三年，免役解官。母亦心服之，母子無絕 道也。』按《通禮五服制度》：父卒母嫁，及出妻之子為母，及為祖後，祖在為祖母，雖周除，仍心喪三年。」

侍講學士馮元言：「《儀禮》、《禮記 正義》，古之正禮；《開寶通禮五服年月敕》，國朝見行典制，為父後者，為出母無服。惟《通禮義纂》引唐天寶六年製：『出母、嫁母並終服三年。』又引劉智 《釋議》：『雖為父後，猶為出母、嫁母齊衰，卒哭乃除。』蓋天寶之制，言諸子為出母，嫁母，故云『並終服三年』；劉智言為父後者為出母、嫁母，故云『猶為 齊衰，卒哭乃除』，各有所謂，固無疑也。況《天聖五服年月敕》：『父卒母嫁及出妻之子為母降杖期。』則天寶之制已不可行。又但言母出及嫁，為父後者雖不 服，亦申心喪，即不言解官。若專用禮經，則是全無服式；若俯同諸子杖期，又於條製相戾。請凡子為父後，無人可奉祭祀者，依《通禮義纂》、劉智《釋議》，服 齊衰，卒哭乃除，逾月乃祭，仍申心喪，則與《儀禮》、《禮記正義》、《通典》、《通禮》、《五服年月敕》『為父後，為出母、嫁母無服。』之言不遠。如諸子 非為父後者，為出母、嫁母，依《五服年月敕》，降服齊衰杖期，亦解官申心喪，則與《通禮五服制度》言『雖周除，仍心喪三年』，及《刑統》言『出妻之子合降 其服，皆二十五月內為心喪』，其義一也。郭稹應得子為父後之條，緣其解官行服已過期年，難於追改，後當依此施行。」

詔自今並聽解官，以申心喪。

子為生母。大中祥符八年，樞密使王欽若言：「編修《冊府元龜》官太常博士、秘合校理聶震丁所生母憂，嫡母尚在，望特免持服。」禮官言：「按周制，庶子在 父之室，則為其母不禫。晉解遂問蔡謨曰：『庶子喪所生，嫡母尚存，不知製服輕重。』答云：『士之妾子服其母，與凡人喪母同。』鍾陵胡澹所生母喪，自有嫡兄 承統，而嫡母存，疑不得三年，問範宣，答曰：『為慈母且猶三年，況親所生乎？嫡母雖尊，然厭降之制，父所不及。婦人無專製之事，豈得引父為比而屈降支子 也？』南齊褚淵遭庶母郭氏喪，葬畢，起為中軍將軍。後嫡母吳郡公主薨，葬畢，令攝職。則震當解官行服，心喪三年；若特有奪情之命，望不以追出為名。自今顯 官有類此者，亦請不稱起復，第遣厘職。」

熙寧三年，詔御史臺審決秀州軍事判官李定追服所生母喪。御史臺言：「在法，庶子為父後，如嫡母存，為 所生母服緦三月，仍解官申心喪；若不為父後，為所生母持齊衰三年，正服而禫。今定所生仇氏亡日，定未嘗請解官持心喪，止以父老乞還侍養。宜依禮制追服緦 麻，而解官心喪三年。」時王安石芘定，擢為太子中允，而言者俱罷免。

婦為舅姑。乾德三年，判大理寺尹拙言：「按律及《儀禮喪服傳》、《開元禮 儀纂》、《五禮精義》、《三禮圖》等書，所載婦為舅姑服周；近代時俗多為重服，劉嶽《書儀》有奏請之文。《禮圖》、《刑統》乃邦家之典，豈可守《書儀》小 說而為國章邪？」判少卿事薛允中等言：「《戶婚律》：『居父母及夫喪而嫁娶者，徒三年，各離之。若居周喪而嫁娶者，杖一百。』又《書儀》：『舅姑之服斬衰 三年。』亦準敕行。用律敕有差，望加裁定。」

右僕射魏仁浦等二十一人奏議曰：「謹按《禮·內則》云：『婦事舅姑，如事父母。』則舅姑與父母一 也。而古禮有期年之說，至於後唐始定三年之喪，在理為當。況五服制度，前代增益甚多。按《唐會要》，嫂叔無服，太宗令服小功。曾祖父母舊服三月，增為五 月。嫡子婦大功，增為期。眾子婦小功，增為大功。父在為母服期，高宗增為三年。婦為夫之姨舅無服，玄宗令從夫服，又增姨舅同服緦麻及堂姨舅袒免。至今遵 行。況三年之內，几筵尚存，豈可夫處苫塊之中，婦被綺紈之飾？夫婦齊體，哀樂不同，求之人情，實傷理本。況婦為夫有三年之服，於舅姑止服期年，乃是尊夫而 卑舅姑也。況孝明皇后為昭憲太后服喪三年，足以為萬世法。欲望自今婦為舅姑服，並如後唐之制，其三年齊、斬，一從其夫。」

嫡孫承重。天聖四 年，大理評事杜杞言：「祖母潁川郡君鍾歿，並無服重子婦，餘孤孫七人，臣最居長，今己服斬衰，即未審解官以否？」禮院言：「按《禮·喪服小記》曰：『祖父 卒，而後，為祖母後者三年。』《正義》曰：『此論適孫承重之服。祖父卒者，謂適孫無父而為祖後。祖父已卒，今遭祖母喪，故云為祖母後也。若父卒為母，故三 年。若祖父卒時，父已先亡，亦為祖父三年。若祖卒時父在，己雖為祖期，今父歿，祖母亡時，己亦為祖母三年也。』又按令文：『為祖後者，祖卒為祖母，祖父 歿，嫡孫為祖母承重者，齊衰三年，並解官。』合依《禮》、令。」

寶元二年，度支判官、集賢校理薛紳言：「祖母萬壽縣太君王氏卒，是先臣所生 母，服紀之制，罔知所適，乞降條製，庶知遵守。」詔送太常禮院詳定。禮官言：「《五服年月敕》：『齊衰三年，為祖後者，祖卒則為祖母。』又曰：『齊衰不杖 期，為祖父母。』《注》云：『父之所生庶母亦同，惟為祖後者不服。』又按《通禮義纂》：『為祖後者，父所生庶母亡，合三年否？』《記》云：『為祖母也，為 後三年。不言嫡庶。然奉宗廟，當以貴賤為差，庶祖母不祔於皇姑，已受重於祖，當為祭主，不得申於私恩；若受重於父代而養，為後可也。』又曰：『庶祖母合從 何服？禮無服庶祖母之文，有為祖庶母後者之服。晉王暠議曰：受命為後，則服之無嫌。婦人無子，托後族人，猶為之服，況其子孫乎？人莫敢卑其祖也。且妾子， 父歿為母得申三年。孫無由獨屈，當服之也。』看詳《五服年月敕》，不載持重之文，於《義纂》即有所據。今薛紳不為祖後，受重於父，合申三年之制。」

史館檢討、同知太常禮院王洙言：「《五服年月敕》與新定令文及《通禮》正文內五服制度，皆聖朝典法，此三處並無為父所生庶母服三年之文。唯《義纂》者是 唐世蕭嵩、王仲丘等撰集，非創修之書，未可據以決事。且所引兩條，皆近世諸儒之說，不出於《六經》，臣已別狀奏駁。今薛紳為映之孫，耀卿為別子始祖，紳繼 別之後為大宗，所守至重，非如次庶子等承傳其重者也。不可輒服父所生庶母三年之喪，以廢始祖之祭也。臣謹按《禮經》所謂重者，皆承後之文。據《義纂》稱重 於父，亦有二說：一者，嫡長子自為正體，受重可知；二者，或嫡長亡，取嫡或庶次承傳父重，亦名為受重也。若繼別子之後，自為大宗，所承至重，不得更遠係庶 祖母為之服三年，惟其父以生己之故，為之三年可也。詳《義纂》所謂『受重於父者』，指嫡長子亡、次子承傳父重者也，但其文不同耳。」

詔太常禮 院與御史臺詳定聞奏。眾官參詳：「耀卿，王氏子；紳，王氏孫，尤親於慈母、庶母，祖母、庶祖母也，耀卿既亡，紳受重代養，當服之也。又薛紳頃因籍田覃恩， 乞將敘封母氏恩澤，回授與故父所生母王氏，其薛紳官爵未合敘封祖母，蓋朝廷以耀卿已亡，紳是長孫，敦以教道，特許封邑，豈可王氏生則輒邀國恩，歿則不受重 服？況紳被王氏鞠育之恩，體尊義重，合令解官持齊衰三年之服。」詔從之。

皇祐元年，大理評事石祖仁奏：「叔從簡為祖父中立服後四十日亡，乞下 禮院定承祖父重服。」禮官宋敏求議曰：「自《開元禮》以前，嫡孫卒則次孫承重，況從簡為中子已卒，而祖仁為嫡孫乎？古者重嫡，正貴所傳，其為後者皆服三 年，以主虞、練、祥、禫之祭。且三年之喪，必以日月之久而服之者有變也。今中立未及卒哭，從簡已卒，是日月未久而服未經變也。或謂已服期，不當改服斬，而 更為重製。按《儀禮》：『子嫁，反在父之室，為父三年。』鄭氏注：『謂遭喪而出者，始服齊衰期，出而虞則以三年之喪。』是服可再製明矣。今祖仁宜解官，因 其葬而製斬衰三年。後有如其類而已葬者，用再喪製服。」遂著為定式。

熙寧八年，禮院請為祖承重者依《封爵令》立嫡孫，以次立嫡子同母弟，無母 弟立庶子，無庶子立嫡孫同母弟；如又無之，即立庶長孫，行斬衰服。於是禮房詳定：「古者封建國邑而立宗子，故周禮適子死，雖有諸子，猶令嫡孫傳重，所以一 本統、明尊尊之義也。至於商禮，則嫡子死立眾子，然後立孫。今既不立宗子，又未嘗封建國邑，則嫡孫喪祖，不宜純用周禮。若嫡子死無眾子，然後嫡孫承重，即 嫡孫傳襲封爵者，雖有眾子猶承重。」時知廬州孫覺以嫡孫解官持祖母服，覺叔父在，有司以新令，乃改知潤州。

元豐三年，太常丞劉次莊祖母亡，有嫡曾孫，次莊為嫡孫同母弟，在法未有庶孫承重之文。詔下禮官立法：「自今承重者，嫡子死無諸子，即嫡孫承重；無嫡孫，嫡孫同母弟承重；無母弟，庶孫長者承重；曾孫以下準此。其傳襲封爵，自依禮、令。」

雜議。大中祥符八年，廣平公德彝聘王顯孫女，將大歸而德彝卒，疑其禮制。禮官言：「按《禮》：『曾子問曰：娶女有吉日而女死，如之何？孔子曰：婿齊衰而 吊，既葬而除之。夫死亦如之。』《注》云：『謂無期三年之恩也，女服斬衰。』又《刑統》云：『依禮，有三月廟見、有未廟見就婚等三種之文，妻並同夫法，其 有克吉日及定婚夫等，惟不得違約改嫁，自餘相犯，並同凡人。』今詳女合服斬衰於室，既葬而除；或未葬，但出欑即除之。」

天聖七年，興化軍進士 陳可言：「臣昨與本軍進士黃價同保，臣預解送之後，本軍言黃價昨赴舉時，有叔為僧，喪服未滿，臣例當駁放。竊思出家製服，禮律俱無明文，況僧犯大罪，並無 緣坐；犯事還俗，準敕不得均分父母田園。又釋門儀式，見父母不拜，居父母喪不絰，死則法門弟子為之制服，其於本族並無服式。望下禮官詳議，許其赴試。」太 常禮院言：「檢會敕文，期周尊長服，不得取應。又禮為叔父齊衰期，外繼者降服大功九月。其黃價為叔僧，合比外繼，降服大功。」

皇祐四年，吉州司理參軍祝紳幼孤，鞠於兄嫂。已嘗為嫂持服，兄喪，又請解官持喪。有司以為言。仁宗曰：「近世蓋有匿親喪而幹進者。紳雖所服非禮，然不忘鞠養恩，亦可勸也。候服闋日與幕職、知縣。」

繼絕。熙寧二年，同修起居注、直史館蔡延慶父褒，故太尉齊之弟也。齊初無子，子延慶。後齊有子，而褒絕，請復本宗。禮官以請，許之。紹聖元年，尚書省 言：「元祐南郊赦文，戶絕之家，近親不為立繼者，官為施行。今戶絕家許近親尊長命繼，已有著令，即不當官為施行。」四年，右武衛大將軍克務，乞故登州防禦 使東牟侯克端子叔博為嗣，請赴期朝參起居，而不為克端服。大宗正司以聞。下禮官議，宜終喪三年。遂詔宗室居父母喪者，毋得乞為繼嗣。

大觀四 年，詔曰：「孔子謂興滅繼絕，天下之民歸心。王安石子雱無嗣，有族子棣，已嘗用安石孫恩例官，可以棣為雱後，以稱朕善善之意。」先是，元豐國子博士孟開， 請以侄孫宗顏為孫，據晉侍中荀顗無子，以兄之孫為孫；其後王彥林請以弟彥通為叔母宋繼絕孫，詔皆如所請。淳熙四年十月二十七日，戶部言：「知蜀州吳擴申 明：乞自今養同宗昭穆相當之子，夫死之後，不許其妻非理遣還。若所養子破蕩家產，不能侍養，實有顯過，即聽所養母訴官，近親尊長證驗得實，依條遣還，仍公 共繼嗣。」


Chinese text: This work was published before January 1, 1923, and is in the
public domain worldwide because the author died at least 100 years ago.
