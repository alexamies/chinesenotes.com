黃榦 李燔 張洽 陳淳 李方子 黃灝
目录
1	黃榦
2	李燔
3	張洽
4	陳淳
5	李方子
6	黃灝
黃榦
　　黃榦字直卿，福州閩縣人。父瑀，在高宗時為監察御史，以篤行直道著聞。瑀沒，榦往見清江劉清之。清之奇之，曰：「子乃遠器，時學非所以處子也。」因命受業朱熹。幹家法嚴重，乃以白母，即日行。時大雪，既至而熹它出，榦因留客邸，臥起一榻，不解衣者二月，而熹始歸。榦自見熹，夜不設榻，不解帶，少倦則微坐，一倚或至達曙。熹語人曰：「直卿志堅思苦，與之處甚有益。」嘗詣東萊呂祖謙，以所聞於熹者相質正。及廣漢張栻亡。熹與榦書曰：「吾道益孤矣，所望於賢者不輕。」後遂以其子妻榦。

　　寧宗即位，熹命榦奉表，補將仕郎，銓中，授迪功郎，監台州酒務。丁母憂，學者從之講學於墓廬甚眾。熹作竹林精舍成，遺榦書，有「它時便可請直卿代即講席」之語。及編《禮書》，獨以《喪》、《祭》二編屬榦，稿成，熹見而喜曰：「所立規模次第，縝密有條理，它日當取所編家鄉、邦國、王朝禮，悉仿此更定之。」病革，以深衣及所著書授榦，手書與訣曰：「吾道之托在此，吾無憾矣。」訃聞，榦持心喪三年畢，調監嘉興府石門酒庫。

　　時韓侂胄方謀用兵，吳獵帥湖北，將赴鎮，訪以兵事。榦曰：「聞議者謂今天下欲為大舉深入之謀，果爾，必敗。此何時而可進取哉？」獵雅敬榦名德，辟為荊湖北路安撫司激賞酒庫兼準備差遣，事有未當，必輸忠款力爭。

　　江西提舉常平趙希懌、知撫州高商老辟為臨川令，歲旱，勸糶捕蝗極其力。改知新淦縣，吏民習知臨川之政，皆喜，不令而政行。以提舉常平郡太守薦，擢監尚書六部門，未上，改差通判安豐軍。淮西帥司檄榦鞫和州獄，獄故以疑未決，榦釋囚桎梏飲食之，委曲審問無所得。一夜，夢井中有人，明日呼囚詰之曰：「汝殺人，投之於井，我悉知之矣，胡得欺我。」囚遂驚服，果於廢井得屍。

　　尋知漢陽軍。值歲飢，糴客米、發常平以振。制置司下令，欲移本軍之粟而禁其糴，榦報以乞候榦罷然後施行，及援鄂州例，十之一告糴於制司。荒政具舉。旁郡饑民輻湊，惠撫均一，春暖願歸者給之糧，不願者結廬居之，民大感悅。所至以重庠序，先教養。其在漢陽，即郡治後鳳棲山為屋，館四方士，立周、程、游、朱四先生祠。以病乞祠，主管武夷沖祐觀。

　　尋起知安慶府，至則金人破光山，而沿邊多警。安慶去光山不遠，民情震恐。乃請於朝，城安慶以備戰守，不俟報，即日興工。城分十二料，先自築一料，計其工費若干，然後委官吏、寓公、士人分料主之。役民兵五千人，人役九十日，而計人戶產錢起丁夫，通役二萬夫，人十日而罷。役者更番，暑月月休六日，日午休一時，至秋漸殺其半。榦日以五鼓坐於堂，濠砦官入聽命，以一日成算授之：役某鄉民兵若干，某鄉人夫若干；分佈於某人料分，或搬運某處土木，應副某料使用；某料民兵人夫合當更代，合散幾日錢米。俱受命畢，乃治府事，理民訟，接賓客，閱士卒，會僚佐講究邊防利病，次則巡城視役，晚入書院講論經史。築城之杵，用錢監未鑄之鐵，事畢還之。城成，會上元日張燈，士民扶老攜幼，往來不絕。有老嫗百歲，二子輿之，諸孫從，至府致謝。榦禮之，命具酒炙，且勞以金帛。嫗曰：「老婦之來，為一郡生靈謝耳，太守之賜非所冀也。」不受而去。是歲大旱，榦祈輒雨，或未出，晨興登郡閣，望灊山再拜，雨即至。後二年，金人破黃州沙窩諸關，淮東、西皆震，獨安慶按堵如故。繼而霖潦餘月，巨浸暴至，城屹然無虞。舒人德之，相謂曰：「不殘於寇，不滔於水，生汝者黃父也。」

　　制置李珏辟為參議官，再辭不受。既而朝命與徐僑兩易和州，且令先赴制府稟議，榦即日解印趨制府。和州人日望其來，曰：「是嘗檄至吾郡鞫死囚、感夢於井中者，庶能直吾屈乎。」

　　先是，榦移書珏曰：「丞相誅韓之後，懲意外之變，專用左右親信之人，往往得罪於天下公議。世之君子遂從而歸咎於丞相，丞相不堪其咎，繼然逐去之，而左右親信者其用愈專矣。平居無事，紀綱紊亂，不過州縣之間，百姓受禍。至於軍政不修，邊備廢弛，皆此曹為之，若今大敵在境，更不改圖，大事去矣。今日之急，莫大於此。」又曰：「今日之計，莫若用兩淮之人，食兩淮之粟，守兩淮之地。然其策當先明保伍，保伍既明，則為之立堡砦，蓄馬、製軍器以資其用，不過累月，軍政可成。且淮民遭丙寅之厄，今聞金人遷汴，莫不狼顧脅息，有棄田廬、挈妻子渡江之意，其間勇悍者。且將伺變竊發。嚮日胡海、張軍之變，為害甚於金，今若不早為之圖，則兩淮日見荒墟，卒有警急，攘臂而起矣。」珏皆不能用。

　　及至制府，珏往惟揚視師，與偕行，榦言：「敵既退，當思所以賞功罰罪者。崔惟揚能於清平山豫立義砦，斷金人右臂，方儀真能措置捍禦，不使軍民倉皇奔軼，此二人者當薦之。泗上之敗，劉倬可斬也。某州官吏三人攜家奔竄，追而治之，然後具奏可也。」其時幕府書館皆輕儇浮靡之士，僚吏士民有獻謀畫，多為毀抹疏駁。將帥偏，人心不附，所向無功。流移滿道，而諸司長吏張宴無虛日。榦知不足與共事，歸自惟揚，再辭和州之命，仍乞祠，閉閣謝客，宴樂不與。乃復告珏曰：

　　浮光敵退已兩月，安豐已一月，盱眙亦將兩旬，不知吾所措置者何事，所施行者何策。邊備之弛，又甚於前，日復一日，恬不知懼，恐其禍又不止今春矣。向者輕信人言，為泗上之役，喪師萬人。良將勁卒、精兵利器，不戰而淪於泗水，黃團老幼，俘虜殺戮五六千人，盱眙東西數百里，莽為丘墟。安豐、浮光之事大率類此。切意千乘言旋，必痛自咎責，出宿於外，大戒於國，曰：「此吾之罪也，有能箴吾失者，疾入諫。」日與僚屬及四方賢士討論條畫，以為後圖。今歸已五日矣，但聞請總領、運使至玉麟堂賞牡丹，用妓樂，又聞總領、運使請宴賞亦然，又聞宴僚屬亦然。邦人諸軍聞之，豈不痛憤。且視牡丹之紅艷，豈不思邊庭之流血；視管弦之啁啾，豈不思老幼之哀號；視棟宇之宏麗，豈不思士卒之暴露；視飲饌之豐美，豈不思流民之凍餒。敵國深侵，宇內騷動，主上食不甘味，聽朝不怡；大臣憂懼，不知所出。尚書豈得不朝夕憂懼，而乃如是之迂緩暇逸耶！今浮光之報又至矣，金欲以十六縣之眾，四月攻浮光，侵五關，且以一縣五千人為率，則當有八萬人攻浮光，以萬人刈吾麥，以五萬人攻吾關。吾之守關不過五六百人，豈能當萬人之眾哉？則關之不可守決矣。五關失守，則蘄、黃決不可保；蘄、黃不保，則江南危。尚書聞此亦已數日，乃不聞有所施行，何耶？

　　其它言皆激切，同幕忌之尤甚，共詆排之。厥後光、黃、蘄繼失，果如其言。遂力辭去，請祠不已。

　　俄再命知安慶，不就，入廬山訪其友李燔、陳宓，相與盤旋玉淵、三峽間，俯仰其師舊跡，講《乾》、《坤》二卦於白鹿書院，山南北之士皆來集。未幾，召赴行在所奏事，除大理丞，不拜，為御史李楠所劾。

　　初，榦入荊湖幕府，奔走諸關，與江、淮豪傑游，而豪傑往往願依榦。及倅安豐、武定，諸將皆歸心焉。後倅建康，守漢陽，聲聞益著。諸豪又深知榦倜儻有謀，及來安慶，且兼制幕，長淮軍民之心，翕然相向。此聲既出，在位者益忌，且慮榦入見必直言邊事，以悟上意，至是群起擠之。

　　榦遂歸里，弟子日盛，巴蜀、江、湖之士皆來，編禮著書，日不暇給，夜與之講論經理，亹亹不倦，借鄰寺以處之，朝夕往來，質疑請益如熹時。俄命知潮州，辭不行，差主管亳州明道宮，逾月遂乞致仕，詔許之，特授承議郎。既沒後數年，以門人請諡，又特贈朝奉郎，與一子下州文學，諡文肅。有《經解》、文集行於世。

李燔
　　李燔字敬子，南康建昌人。少孤，依舅氏。中紹熙元年進士第，授岳州教授，未上，往建陽從朱熹學。熹告以曾子弘毅之語，且曰：「致遠固以毅，而任重貴乎弘也。」燔退，以「弘」名其齋而自儆焉。至岳州，教士以古文六藝，不因時好，且曰：「古之人皆通材，用則文武兼焉。」即武學諸生文振而識高者拔之，辟射圃，令其習射；稟老將之長於藝者，以率偷惰。以祖母卒，解官承重而歸。

　　改襄陽府教授。復往見熹，熹嘉之，凡諸生未達者先令訪燔，俟有所發，乃從熹折衷，諸生畏服。熹謂人曰：「燔交友有益，而進學可畏，且直諒樸實，處事不苟，它日任斯道者必燔也。」熹沒，學禁嚴，燔率同門往會葬，視封窆，不少怵。及詔訪遺逸，九江守以燔薦，召赴都堂審察，辭，再召，再辭。郡守請為白鹿書院堂長，學者雲集，講學之盛，它郡無與比。

　　除大理司直，辭，尋添差江西運司幹辦公事，江西帥李珏、漕使王補之交薦之。會洞寇作亂，帥、漕議平之，而各持其說。燔徐曰：「寇非吾民耶？豈必皆惡。然其如是，誠以吾有司貪刻者激之，及將校之邀功者逼城之耳。反是而行之，則皆民矣。」帥、漕曰：「幹辦議是。誰可行者？」燔請自往，乃駐兵萬安，會近洞諸巡尉，察隅保之尤無良者易置之，分兵守險，馳辯士諭賊逆順禍福，寇皆帖服。

　　洪州地下，異時贛江漲而堤壞，久雨輒澇，燔白於帥、漕修之，自是田皆沃壤。漕司以十四界會子新行，價日損，乃視民稅產物力，各藏會子若干，官為封識，不時點閱，人愛重之則價可增，慢令者黥籍，而民譸張，持空券益不售。燔與國子學錄李誠之力爭不能止。燔又入札爭之曰：「錢荒楮涌，子母不足以相權，不能行楮者，由錢不能權之也。楮不行而抑民藏之，是棄物也。誠能節用，先穀粟之實務，而不取必於楮幣，則楮幣為實用矣。」札入，漕司即弛禁，詣燔謝。燔又念社倉之置，僅貸有田之家，而力田之農不得沾惠，遂倡議裒谷創社倉，以貸佃人。

　　有旨改官，通判潭州，辭，不許。真德秀為長沙帥，一府之事咸咨燔。不數月，辭歸。當是時，史彌遠當國，廢皇子竑，燔以三綱所關，自是不復出矣。真德秀及右史魏了翁薦之，差權通判隆興府，江西帥魏大有辟充參議官，皆辭，乃以直秘閣主管慶元至道宮。燔自惟居閒無以報國，乃薦崔與之、魏了翁、真德秀、陳宓、鄭寅、楊長孺、丁黼、棄宰、龔維藩、徐僑、劉宰、洪咨夔於朝。

　　紹定五年，帝論及當時高士累召不起者，史臣李心傳以燔對，且曰：「燔乃朱熹高弟，經術行義亞黃榦，當今海內一人而已。」帝問今安在，心傳對曰：「燔，南康人，先帝以大理司直召，不起，比乞致仕。陛下誠能強起之，以置講筵，其裨聖學豈淺淺哉。」帝然其言，終不召也。九江蔡念成稱燔心事有如秋月。燔卒，年七十，贈直華文閣，諡文定，補其子舉下州文學。

　　燔嘗曰：「凡人不必待仕宦有位為職事，方為功業，但隨力到處有以及物，即功業矣。」又嘗曰：「仕宦至卿相，不可失寒素體。夫子無入不自得者，正以磨挫驕奢，不至居移氣、養移體。」因誦古語曰：「分之所在，一毫躋攀不上，善處者退一步耳。」故燔處貧賤患難若平素，不為動，被服布素，雖貴不易。入仕凡四十二年，而歷官不過七考。居家講道，學者宗之，與黃榦並稱曰「黃、李。」孫鑣，登進士第。

張洽
　　張洽字元德，臨江之清江人。父紱，第進士。洽少穎異，從朱熹學，自《六經》傳注而下，皆究其指歸，至於諸子百家、山經地誌、老子浮屠之說，無所不讀。嘗取管子所謂「思之思之，又重思之，思之不通，鬼神將通之」之語，以為窮理之要。熹嘉其篤志，謂黃榦曰：「所望以永斯道之傳，如二三君者不數人也。」

　　時行社倉法，洽請於縣，貸常平米三百石，建倉里中，六年而歸其本於官，鄉人利之。嘉定元年中第，授松滋尉。湖右經界不正，弊日甚，洽請行推排法，令以委洽。洽於是令民自實其土地疆界產業之數投於匱，乃籌核而次第之，吏奸無所匿。其後十餘年，訟者猶援以為證云。

　　改袁州司理參軍。有大囚，訊之則服，尋復變異，且力能動搖官吏，累年不決，而逮系者甚眾。洽以白提點刑獄，殺之。有盜黠甚，辭不能折。會獄有兄弟爭財者，洽諭之曰：「訟於官，祗為胥吏之地，且冒法以求勝，孰與各守分以全手足之愛乎？」辭氣懇切，訟者感悟。盜聞之，自伏。民有殺人，賄其子焚之，居數年，事敗，洽治其獄無狀，憂之，且白郡委官體訪。俄夢有人拜於庭，示以傷痕在脅。翌日，委官上其事，果然。

　　郡守以倉稟虛，籍倉吏二十餘家，命洽鞫之，洽廉知為都吏所賣。都吏者，州之巨蠹也，嘗干於倉不獲，故以此中之。洽度守意銳未可嬰，姑繫之，而密令計倉庾所入以白守曰：「君之籍二十餘家者，以胥吏也。今校數歲之中所入，已豐於昔，由是觀之，胥吏妄矣。君必不忍受胥吏之妄，而籍無罪之家也。若以罪胥吏，過乃可免。」守悟，為罷都吏，而免所籍之家。

　　知永新縣。一日謁告，聞獄中榜笞聲，蓋獄吏受賕，乘間訊囚使誣服也。洽大怒，亟執付獄，明日以上於郡，黥之。湖南酃寇作亂，與縣接壤，民大恐。洽單車以往，邑佐、寓士交諫，弗聽。至則寇未嘗至，乃延見隅官，訪利害而犒之，因行安福境上，結約土豪，得其歡心。未幾，南安舒寇將犯境，聞有備，乃去。

　　以江東提舉常平薦，通判池州。獄有張德修者，誤蹴人以死，獄吏誣以故殺，洽訊而疑之，請再鞫，守不聽。會提點常平袁甫至，時方大旱，禱不應，洽言於甫曰：「漢、晉以來，濫刑而致旱，伸冤而得雨，載於方冊可考也。今天大旱，焉知非由德修事乎？」甫為閱款狀於獄，德修遂從徒罪。復白郡請蠲征稅，寬催科，以召和氣，守為寬稅。三日果大雨，民甚悅。洽數以病請祠，至是主管建昌仙都觀，以慶壽恩賜緋衣、銀魚。

　　時袁甫提點江東刑獄，甫以白鹿書院廢弛，招洽為長。洽曰：「嘻，是先師之跡也，其可辭！」至則選好學之士日與講說，而汰其不率教者。凡養士之田乾沒於豪右者復之。學興，即謝病去。

　　端平初，大臣多薦洽，召赴都堂審察，洽以疾不赴，乃除秘書郎，尋遷著作佐郎。度正、葉味道在經幄，帝數問張洽何時可到，將以說書待洽，洽固辭，遂除直秘閣，主管建康崇禧觀。嘉熙元年，以疾乞致仕，十月卒，年七十七。

　　洽自少用力於敬，故以「主一」名齋。平居不異常人，至義所當為，則勇不可奪。居閒不言朝廷事，或因災異變故，輒顰蹙不樂，及聞一君子進用，士大夫直言朝廷得失，則喜見顏色。所交皆名士，如呂祖儉、黃榦、趙崇憲、蔡淵、吳必大、輔廣、李道傳、李燔、葉味道、李閎祖、李方子、柴中行、真德秀、魏了翁、李、趙汝讜、陳貴誼、杜孝嚴、度正、張嗣古，皆敬慕之。卒後一日，有旨除直寶章閣。所著書有《春秋集注》、《春秋集傳》、《左氏蒙求》、《續通鑒長編事略》、《歷代郡縣地理沿革表》、文集。

　　子㯝、檉，賜同進士出身。

陳淳
　　陳淳字安卿，漳州龍溪人。少習舉子業，林宗臣見而奇之，且曰：「此非聖賢事業也。」因授以《近思錄》，淳退而讀之，遂盡棄其業焉。

　　及朱熹來守其鄉，淳請受教，熹曰：「凡閱義理，必窮其原，如為人父何故止於慈，為人子何故止於孝，其他可類推也。」淳聞而為學益力，日求其所未至。熹數語人以「南來，吾道喜得陳淳」，門人有疑問不合者，則稱淳善問。後十年，淳復往見熹，陳其所得，時熹已寢疾，語之曰：「如公所學，已見本原，所闕者下學之功爾。」自是所聞皆要切語，凡三月而熹卒。

　　淳追思師訓，前自裁抑，無書不讀，無物不格，日積月累，義理貫通，洞見條緒。故其言太極曰：太極只是理，理本圓，故太極之體渾淪。以理言，則自末而本，自本而末，一聚一散，而太極無所不極其至。自萬古之前與萬古之後，無端無始，此渾淪太極之全體也。自其沖漠無朕，而天地萬物皆由是出，及天地萬物既由是出，又復沖漠無朕，此渾淪無極之妙用也。聖人一心渾淪太極之全體，而酬酢萬變，無非太極流行之用。學問工夫，須從萬事萬物中貫過，湊成一渾淪大本，又於渾淪大本中散為萬事萬物，使無少窒礙，然後實體得渾淪至極者在我，而大用不差矣。」

　　其言仁曰：「仁只是天理生生之全體，無表裡、動靜、隱顯、精粗之間，惟此心純是天理之公，而絕無一毫人欲之私，乃可以當其名。若一處有病痛，一事有欠闕，一念有間斷，則私意行而生理息，即頑痹不仁矣。」

　　其語學者曰：「道理初無玄妙，只在日用人事間，但循序用功，便自有見。所謂『下學上達』者，須下學工夫到，乃可從事上達，然不可以此而安於小成也。夫盈天地間千條萬緒，是多少人事；聖人大成之地，千節萬目，是多少功夫。惟當開拓心胸，大作基址。須萬理明徹於胸中，將此心放在天地間一例看，然後可以語孔、孟之樂。須明三代法度，通之於當今而無不宜，然後為全儒，而可以語王佐事業。須運用酬酢，如探諸囊中而不匱，然後為資之深，取之左右逢其原，而真為已物矣。至於以天理人欲分數而驗賓主進退之幾，如好好色，惡惡臭，而為天理人欲強弱之證，必使之於是是非非如辨黑白，如遇鏌鎁，不容有騎牆不決之疑，則雖艱難險阻之中，無不從容自適，夫然後為知之至而行之盡。」此語又中學者膏肓，而示以標的也。

　　淳性孝，母疾亟，號泣於天，乞以身代。弟妹未有室家者，皆婚嫁之。葬宗族之喪無歸者。居鄉不沽名徇俗，恬然退守，若無聞焉。然名播天下，世雖不用，而憂時論事，感慨動人，郡守以下皆禮重之，時造其廬而請焉。

　　嘉定九年，待試中都，歸過嚴陵郡守鄭之悌，率僚屬延講郡庠。淳嘆陸、張、王，學問無源，全用禪家宗旨，認形氣之虛靈知覺為天理之妙，不由窮理格物，而欲徑造上達之境，反托聖門以自標榜。遂發明吾道之體統，師友之淵源，用功之節目，讀書之次序，為四章以示學者。明年，以特奏恩授迪功郎、泉州安溪主簿，未上而沒，年六十五。其所著有《語孟大學中庸》口義、字義、詳講，《禮》、《詩》、《女學》等書，門人錄其語，號《筠谷瀨口金山所聞》。

李方子
　　李方子字公晦，昭武人。少博學能文，為人端謹純篤。初見朱熹，謂曰：「觀公為人，自是寡過，但寬大中要規矩，和緩中要果決。」遂以「果」名齋。長游太學，學官李道傳折官位輩行具刺就謁。

　　嘉定七年，廷對擢第三，調泉州觀察推官。適真德秀來為守，以師友禮之，郡政大小咸咨焉。暇則辨論經訓，至夜分不倦。故事，秩滿必先通書廟堂乃除，方子曰：「以書通，是求也。」時丞相彌遠聞之怒，逾年始除國子錄。無何，將選入宮僚，而方子不少貶以求合。或告彌遠曰：「此真德秀黨也。」使台臣劾罷之。

　　方子既歸，學者畢集，危坐竟日，未始傾側，對賓客一語不妄發，雖奴隸亦不加詬詈，然常嚴憚之。嘗語人曰：「吾於問學雖未能周盡，然幸於大本有見處，此心常覺泰然，不為物欲所漬爾。」其亡也，天子閔之，與一子恩澤。

黃灝
　　黃灝字商伯，南康都昌人。幼敏悟強記，肄業荊山僧舍三年，入太學，擢進士第。教授隆興府，知德化縣，以興學校、崇政化為本。歲饉，行振給有方。王藺、劉穎薦於朝，除登聞鼓院。光宗即位，遷太常寺簿，論今禮教廢闕，請敕有司取政和冠昏喪葬儀，及司馬光、高閌等書參訂行之。

　　除太府寺丞，出知常州，提舉本路常平。秀州海鹽民伐桑柘，毀屋廬，莩殣盈野，或食其子持一臂行乞，而州縣方督促捕欠，顥見之蹙然。時有旨倚閣夏稅，遂奏乞並閣秋苗，不俟報行之。言者罪其專，移居筠州，已而寢謫命，止削兩秩，而從其蠲閣之請。

　　灝既歸里，幅巾深衣，騎驢匡山間，若素隱者。起知信州，改廣西轉運判官，移廣東提點刑獄，告老不赴。卒。

　　灝性行端飭，以孝友稱。朱熹守南康，灝執弟子禮，質疑問難。熹之沒，黨禁方厲，灝單車往赴，徘徊不忍去者久之。


Chinese text: This work was published before January 1, 1923, and is in the
public domain worldwide because the author died at least 100 years ago.
