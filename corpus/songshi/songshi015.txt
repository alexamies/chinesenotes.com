　　三年春正月癸丑，錄唐李氏、周柴氏後。乙卯，詔諸路散青苗錢禁抑配。戊午，判尚書省張方平罷知陳州。

　　二月壬申，以翰林學士司馬光爲樞密副使，凡九辭，詔收還敕誥。甲戌，以河州刺史瞎欺丁木征爲金紫光祿大夫、檢校刑部尚書。乙酉，韓琦罷河北安撫使，爲大名府路安撫使。

　　三月丙申，孫覺、呂公著、張戩、程顥、李常上疏極言新法，不聽。己亥，始策進士，罷詩、賦、論三題。戊申，李常言青苗斂散不實，有旨具析，翰林學士兼知通進、銀台司范鎮封還詔書，以爲不當，坐罷職，守本官。壬子，賜禮部奏名進士、明經及第八百二十九人。乙卯，詔諸路毋有留獄。丙辰，立試刑法及詳刑官。右正言孫覺以奉詔反覆，貶知廣德軍。

　　夏四月癸亥，幸金明池觀水嬉，宴射瓊林苑。丙寅，遼遣耶律寬來賀同天節。丁卯，給兩浙轉運司度僧牒，募民入粟。戊辰，御史中丞呂公著貶知潁州。己卯，趙抃罷知杭州，以韓絳參知政事。監察御史裏行程顥罷爲京西路同提點刑獄。壬午，右正言李常貶通判滑州，監察御史裏行張戩貶知公安縣，王子韶貶知上元縣。癸未，侍御史知雜事陳襄罷爲同修起居注，程顥簽書鎮寧軍節度判官公事，前秀州軍事判官李定爲太子中允、監察御史裏行。

　　五月癸巳，詔並邊州郡毋給青苗錢。太白晝見。壬寅，詔令司馬光詳定轉對封事。甲辰，詔罷制置三司條例歸中書。辛亥，賜進士蘇丕號安退處士。壬子，罷入閣儀。丁巳，詔以審官院爲東院，別置西院。

　　六月癸酉，日有五色雲。丁丑，封宗室秦、魯、蔡、魏、燕、陳、越七王后爲公。戊寅，詔修武成王廟。丙戌，知諫院胡宗愈貶通判真州。

　　秋七月辛卯，歐陽修徙知蔡州。壬辰，呂公弼罷樞密使，以知太原府馮京爲樞密副使。罷潞州交子務。戊戌，雨雹。癸丑，詳定宗室襲封制度。甲寅，置三班院主簿。

　　八月戊午，罷看詳銀台司文字所。丙寅，以旱慮囚，死罪以下遞減一等，杖、笞者釋之。以衛州旱，令轉運司振恤，仍蠲租賦。戊寅，詔川陝、福建、廣南七路官令轉運司立格就注，具爲令。遣張景憲等賀遼主生辰、正旦。己卯，夏人犯大順城，知慶州李復圭以方略授環慶路鈐轄李信、慶州東路都巡檢劉甫、監押種詠出戰，兵少取敗。復圭誣信等違其節制，斬信及劉甫，種詠死於獄。是月，慶州巡檢姚兕敗夏人于荔原堡。鈐轄郭慶、都監高敏死之。九月戊子朔，中書置檢正官。乙未，韓絳罷爲陝西宣撫使。己亥，始試法官。庚子，曾公亮罷爲司空兼侍中、河陽三城節度使。辛丑，以馮京參知政事，翰林學士吳充爲樞密副使。乙巳，親策賢良方正及武舉。壬子，太白晝見。癸丑，作東、西府以居執政。司馬光罷知永興軍。詔環慶陣亡義勇余丁當刺者，悉免之。

　　冬十月辛酉，詔延州毋納夏使。甲子，雨木冰。壬申，朝謁神御殿。丙子，知慶州李復圭擅興兵敗績，誣裨將李信、劉甫、種詠以死，御史劾之，貶保靜軍節度副使。戊寅，陳升之以母憂去位。乙酉，詔罷諸場務內侍監當。

　　十一月戊子，振河北饑民徙京西者。己丑，官節行之士二十一人。壬辰，蠲陝西蕃部貸糧。癸卯，授布衣王存下班殿侍、三班差使、宣撫司指揮使。甲辰，夏人寇大順城，都監燕達等擊走之。庚戌，詔升朝官除南郊赦封贈父母外，不得以加恩轉官。乙卯，以韓絳兼河東宣撫使。梓州路轉運使韓璹等以能興利除害，賜帛有差。十二月己未，詔立諸路更戍法，舊以他路兵雜戍者遣還。乙丑，立保甲法。丁卯，以韓絳、王安石並同中書門下平章事，王珪參知政事。賜布衣陳知彥進士出身，知縣王輔同進士出身。庚午，夏人寇鎮戎軍三川砦，巡檢趙普伏兵邀擊，敗之。丁丑，增廣南攝官奉。戊寅，初行免役法。賜西蕃董氈詔並衣帶、鞍馬。庚辰，命王安石提舉編修三司令式。壬午，遼遣蕭遵道等來賀正旦。癸未，命宋敏求詳定命官、使臣過犯。是歲，振河北、陝西旱饑，除民租。交阯入貢，廣源、下溪州蠻來附。

　　四年春正月丁亥朔，不視朝。己丑，種諤襲夏兵於囉兀北，大敗之，遂城囉兀。自是夏人日聚兵爲報復計，言者以諤爲稔邊患不便。壬辰，王安石請鬻天下廣惠倉田爲三路及京東常平倉本，從之。乙未，渝州夷賊李光吉叛，巡檢李宗閔等戰死，命夔州路轉運使孫構討平之。詔詳定大辟覆讞法。丁酉，朝謁太祖、太宗神御殿。庚子，幸集禧觀，宴從臣，又幸大相國寺，御宣德門觀燈。韓絳等言種諤領兵入西界，斬獲甚衆，詔遣使撫問。乙巳，停括牧地。丁未，立京東、河北賊盜重法。庚戌，罷永興軍買鹽鈔場。甲寅，定文德殿朔望視朝儀。

　　二月丁巳朔，罷詩賦及明經諸科，以經義、論、策試進士。置京東西、陝西、河東、河北路學官，使之教導。辛酉，詔治吏沮青苗法者。戊辰，詔振河北民乏食者。賻恤西界戰死軍人。庚午，于闐國來貢。壬申，進封高密郡王頵爲嘉王。癸酉，詔審官院所定人赴中書，察堪任者引見。甲戌，賜討渝州夷賊兵特支錢。丁丑，禱雨。詔增漳河等役兵。

　　三月丁亥，夏人陷撫寧堡。戊子，慶州廣銳卒叛，尋討平之。庚寅，詔給諸路學田，增教官員。辛卯，遣使察奉行新法不職者。癸卯，減河東、陝西路囚罪一等，徒以下釋之。民緣軍事科役者，蠲其租賦。丙午，種諤坐陷撫寧堡，責授汝州團練副使、潭州安置。丁未，韓絳坐興師敗衄罷，以本官知鄧州。辛亥，錄唐李氏後。

　　夏四月丙辰朔，恤刑。辛酉，遼遣蕭廣等來賀同天節。壬戌，遣環慶都鈐轄幵贇以兵屯邠、涇、河中，以備西夏。癸亥，罷陝西交子法。癸酉，司馬光權判西京留台。種諤再貶賀州別駕。甲戌，詔司農寺月進諸路所上雨雪狀。丙子，遣使按視宿、亳等州災傷，仍令修飭武備。壬午，定進士考轉官。

　　五月甲午，右諫議大夫呂晦卒。壬寅，詔許富弼養疾西京。丙午，高麗國來貢。辛亥，詔宗室率府副率以上，遭父母喪及嫡孫承重，並解官行服。壬子，詔恩、冀等州災傷，遣使振恤，蠲其稅。

　　六月丁巳，河北饑民爲盜者，減死刺配。庚申，群臣三上尊號曰紹天法古文武仁孝皇帝，不許。甲子，歐陽修以太子少師致仕。丙寅，慮囚。甲戌，富弼坐格青苗法，徙判汝州。

　　秋七月戊子，層檀國來貢。甲午，振恤兩浙水災。乙未，錄死事將校崔達子遇爲三班奉職。丁酉，監察御史裏行劉摯罷監衡州鹽倉，御史中丞楊繪貶知鄭州。庚子，詔宗室不得祀祖宗神御。丁未，詔唐、鄧給流民田。

　　八月癸丑朔，高麗來貢。遣官體量陝西差役新法及民間利害。甲寅，詔郡縣保甲與賊鬥死傷者，給錢有差。庚申，復《春秋三傳》明經取士。癸酉，遣楚建中等賀遼主生辰、正旦。置洮河安撫司，命王韶主之。

　　九月丙戌，河決鄆州。辛卯，大饗明堂，以英宗配。赦天下，內外官進秩有差。庚子，夏人入貢。癸卯，增選人奉。

　　冬十月壬子朔，罷差役法，使民出錢募役。立選人及任子出官試法。丙辰，置樞密院檢詳官。戊辰，立太學生內、外、上舍法。丙子，詔罪人配流，遇冬者至中春乃遣。

　　十一月壬午朔，詔凡賞功罰罪，事可懲勸者，月頒之天下。甲申，詔蠲逋租。丁亥，作中太一宮。壬寅，開洪澤河達於淮。十二月辛亥朔，詔增賜國子監錢四千緡。戊午，歸夏俘。己未，安定郡王從式薨。甲子，封越國公世清爲會稽郡王。丙寅，省諸路廂軍。乙亥，崇義公柴詠致仕，子若訥襲封。丙子，遼遣耶律紀等來賀正旦。

　　五年春正月己丑，詔聽降羌歸國。己亥，詔太廟時饗，以宗室使相已上攝事。置京城邏卒，察謗議時政者收罪之。

　　二月壬子，龜茲來貢。以兩浙水，賜谷十萬石振之，仍募民興水利。壬戌，詔罷陝西遞運銅錫。癸亥，太白晝見。丙寅，以知鄭州呂公弼爲宣徽南院使、判秦州，龍圖閣直學士蔡挺爲樞密副使。

　　三月甲午，李日尊卒，子乾德嗣，遣使吊贈。戊戌，富弼以司空致仕，進封韓國公。立文武換官法。丙午，以內藏庫錢置市易務。

　　夏四月庚戌朔，立殿前馬步軍春秋校試殿最法。乙卯，遼遣耶律適等來賀同天節。己未，括閒田。置弓箭手。辛未，塞北京決河。

　　五月辛巳，詔以古渭砦爲通遠軍，命王韶兼知軍。行教閱法。宗室非袒免親者許應舉。庚寅，以青唐大首領俞龍珂爲西頭供奉官，賜姓名包順。壬辰，以趙尚寬等前守唐州辟田疏水有功，增秩以勸天下。丙午，太白晝見。行保馬法。

　　六月壬子，曾公亮乙太傅致仕。癸亥，詔以四場試進士。丙寅，作京城門銅魚符。乙亥，置武學。

　　秋七月壬寅，初以文臣兼樞密都承旨。

　　閏月庚戌，遣中書檢正官章惇察訪荊湖北路。詔入內供奉官以下，已有養子，更養次子爲內侍者斬。

　　八月甲申，太子少師致仕歐陽修薨。秦鳳路沿邊安撫王韶復武勝軍。丁亥，詔求歐陽修所撰《五代史》。壬辰，以武勝軍爲鎮洮軍。癸巳，遣崔台符等賀遼主生辰、正旦。乙未，詔侍從及諸路監司各舉有才行者一人。甲辰，王韶破木征于鞏令城。頒方田均稅法。

　　九月癸丑，許宗室試換文資。癸亥，始御便殿，旬校諸軍武技。丙寅，少華山崩，詔壓死者賜錢，貧者官爲葬祭。淮南分東、西路。

　　冬十月戊戌，升鎮洮軍爲熙州、鎮洮軍節度，置熙河路。減秦鳳囚罪一等。

　　十一月癸丑，河州首領瞎藥等來降，以爲內殿崇班，賜姓名包約。丁卯，貶權監察御史裏行張商英監荊南稅。壬申，分陝西爲永興、秦鳳路，仍置六路經略司。章惇開梅山，置安化縣。十二月丙子，赦亡命荊湖溪洞者。丁丑，詔太原置弓箭手。戊寅，詔寺觀奉聖祖及祖宗陵寢神御者免役錢。改溫成廟爲祠。壬午，陳升之爲樞密使。癸未，雨土。乙未，築熙州南、北關及諸堡砦。己亥，遼遣蕭瑜等來賀正旦。

　　六年春正月辛亥，復僖祖爲太廟始祖，以配感生帝。祧順祖於夾室。

　　二月辛卯，夏人寇秦州，都巡檢使劉惟吉敗之。丙申，永昌陵上宮東門火。王韶復河州，獲木征妻子。壬寅，以韓絳知大名府。

　　三月己酉，詔贈熙河死事將田瓊禮賓使，錄其子三人、孫一人。庚戌，親策進士。置經局，命王安石提舉。辛亥，試明經諸科。丙辰，以四月朔日當食，自丁巳避殿、減膳，降天下囚罪一等，流以下釋之。己未，置諸路學官。壬戌，賜奏名進士、諸科及第出身五百九十六人。甲子，交州來貢。丁卯，宰相上表請復膳，不許。詔進士、諸科並試明法注官。戊辰，置刑獄檢法官。庚午，封李日尊子乾德爲交阯郡王。

　　夏四月甲戌朔，日食，不見。乙亥，御殿復膳。西南龍蕃諸夷來貢。置律學。丁丑，遼遣耶律甯等來賀同天節。甲午，定齊、徐等州保甲。戊戌，裁定在京吏祿。

　　五月癸卯朔，播州楊貴遷遣子光震來貢，以光震爲三班奉職。戊申，禱雨。乙丑，詔京東路察士人有行義者以聞。遣中書檢正官熊本措置瀘夷。西京左藏庫副使景思忠等攻燒遂州夷囤戰歿，錄其子昌符等七人，軍士死者，賜其家錢帛有差。辛未，西南龍蕃來貢。

　　六月己亥，置軍器監。

　　秋七月乙巳，詔京西、淮南、兩浙、江西、荊湖等六路各置鑄錢監。丙午，大食陀婆離來貢。己酉，禱雨。甲寅，錄在京囚，死罪以下降一等，杖罪釋之。丁巳，詔沿邊吏殺熟戶以邀賞者戮之。乙丑，分河北爲東、西路。丙寅夜，西北有聲如磑。

　　八月壬申朔，遣賈昌衡等賀遼主生辰、正旦。甲申，罷簡州歲貢綿紬。甲午，賜熙河、涇原軍士特支錢。戊戌，復比閭族黨之法。

　　九月壬寅，置兩浙和糴倉，立斂散法。戊申，詔興水利。辛亥，策武舉。戊午，岷州首領木令征以其城降，王韶入岷州。丙寅，太白犯鬥。戊辰，詔禱雨，決獄。

　　冬十月辛未，章惇平懿、洽州蠻。辛巳，以復熙、河、洮、岷、疊、宕等州，御紫宸殿受群臣賀，解所服玉帶賜安石。甲申，朝獻景靈宮。丙戌，振兩漸、江、淮饑。壬辰，行折二錢。丁酉，遣使瘞熙河戰骨。

　　十一月癸丑，中太一宮成，減天下囚罪一等，流以下釋之。乙卯，親祀太一宮。丙寅，大雪，詔京畿收養老弱凍餒者。十二月戊子，詔決開封府囚。丙申，遼遣耶律洞等來賀正旦。

　　七年春正月辛亥，賞復岷、洮等州功，西京左藏庫使桑湜等遷官有差。壬子，幸中太一宮宴從臣，又幸大相國寺，御宣德門觀燈。乙卯，封皇子俊爲永國公。甲子，熊本平瀘夷。

　　二月辛未，于闐來貢。發常平米振河陽饑民。癸未，詔三司歲會天下財用出入之數以聞。乙丑，禱雨。辛卯，置客省、引進、四方館、閣門使副等員。乙未，知河州景思立等與青宜結鬼章戰于踏白城，敗死。廢遼州。

　　三月壬寅，木征、鬼章寇岷州，高遵裕遣包順等擊走之。慮囚，減死罪一等，杖以下釋之。癸卯，以旱，避殿減膳。乙巳，白虹貫日。丙午，遣使分行諸路，募武士赴熙河。庚戌，詔熙河死事者家給錢有差。罷兩浙增額預置紬絹。令諸路監司察留獄。癸丑，群臣表請復膳，不許。丙辰，遼遣林牙蕭禧來言河東疆界，命太常少卿劉忱議之。己未，行方田法。甲子，遣使報聘於遼。乙丑，詔以災異求直言。

　　夏四月癸酉，以旱，罷方田。是日，雨。遼遣耶律永甯等來賀同天節。乙亥，王韶破西蕃於結河川。丙子，御殿復膳。己卯，以高遵裕爲岷州團練使。甲申，詔邊兵死事無子孫者，廩其親屬終身。乙酉，王韶進築珂諾城，與蕃兵連戰，破之，斬首七千餘級，焚二萬餘帳，木征率酋長八十余人詣軍門降。雨雹。丙戌，王安石罷知江寧府。以韓絳同中書門下平章事、監修國史，翰林學士呂惠卿參知政事。置沅州。丁酉，詔王韶發木征及其家赴闕。遼遣樞密副使蕭素議疆界於代州境上。

　　五月戊戌朔，減熙河路囚罪一等，流以下釋之。辛丑，詔河州瘞蕃部暴骸。壬寅，雨雹。癸卯，大雨雹。辛亥，罷賢良方正等科。乙丑，大雨水，壞陝、平陸二縣。

　　六月戊寅，賜討洮州將士特支錢。丁亥，作渾儀、浮漏。廣州鳳凰見。以木征爲榮州團練使，賜姓名趙思忠。

　　秋七月癸卯，群臣五上尊號曰紹天憲古文武仁孝皇帝，不許。癸亥，詔河北兩路捕蝗。又詔開封、淮南提點、提舉司檢覆蝗旱。以米十五萬石振河北西路災傷。

　　八月丁丑，賜環慶安撫司度僧牒，以募粟振漢蕃饑民。遣張芻等賀遼主生辰、正旦。辛卯，詔免淮南、開封府來年春夫，除放邢、洺等州秋稅。癸巳，置場于南薰、安上門，給流民米。集賢院學士宋敏求上編修《閣門儀制》。

　　九月戊戌，以時雨降，詔河北、京西、陝西、淮南等路勸民趨耕，有因事拘系者釋之。壬子，三司火。癸丑，置京畿、河北、京東西路三十七將。甲寅，詔樞密院議邊防。

　　冬十月壬申，詔韓琦、富弼、文彥博、曾公亮條代北事宜以聞。戊寅，詔浙西路提舉司出米振常、潤州饑。庚辰，置三司會計司，以韓絳提舉。辛巳，以河北災傷，減州、軍文武官員。癸巳，以常平米于淮南西路易饑民所掘蝗種，又振河北東路流民。

　　十一月己未，祀天地於圜丘，赦天下。十二月丙寅，省熙、河、岷三州官百四十一員。丁卯，文武官加恩。己丑，遼遣耶律甯等來賀正旦。是歲，高麗入貢，淯井、長寧夷十郡及武都夷內附。

　　八年春正月庚子，蔡挺罷判南京留司御史台，馮京罷知亳州。丙午，分京東爲東、西路。輟江南東路上供米，均給災傷州軍。丁未，御宣德門觀燈。乙卯，詔出使廷臣，所至采吏治能否以聞。雨木冰。戊午，詔所在流民願歸業者，州縣齎遣之。己未，洮西安撫司以歲旱，請爲粥以食羌戶饑者。

　　二月甲子，增陝西錢監改鑄大錢。癸酉，以王安石同中書門下平章事。戊寅，詔樞密副都承旨張誠一等，以李靖營陣法教殿前馬步軍。乙酉，初行河北戶馬法。丙戌，停京畿土功七年。

　　三月丁酉，振潤州饑。戊戌，知河州鮮于師中乞置蕃學，教蕃酋子弟，賜田十頃，歲給錢千緡，增解進士二人，從之。庚子，遼蕭禧再來，遣韓縝往河東會議。癸丑，知制誥沈括報聘。復振常、潤饑民。戊午，太白晝見。

　　夏四月乙丑，詔減將作監冗官。丁卯，遼遣耶律景熙等來賀同天節。乙亥，正僖祖禘祫東向位。戊寅，以吳充爲樞密使。壬午，湖南江水溢。

　　閏月乙未，陳升之罷爲鎮江軍節度使、判揚州。廣源州劉紀寇邕州，歸化州儂智會敗之。壬寅，沈括上《奉元曆》。癸卯，以宣徽北院使張方平判永興軍。分秦鳳路兵爲四將。壬子，沂州民朱唐告前余姚縣主簿李逢謀反，辭連右羽林大將軍世居及河中府觀察推官徐革，命御史中丞鄧綰、知諫院範百祿、御史徐禧雜治之。獄具，世居賜死，逢、革等伏誅。甲寅，錄趙普後。乙卯，詔西南蕃五姓蠻五年一入貢。

　　五月辛酉朔，慮囚，降死罪一等，杖以下釋之。甲子，分環慶兵爲四將。丁丑，雨土及黃毛。甲申，熙河路蕃官殿直頓埋謀叛，伏誅。己丑，遣使振鄜延、環慶饑。

　　六月乙未，日上有五色雲。丙午，釃汴水入蔡河以通漕。己酉，頒王安石《詩》、《書》、《周禮義》於學官。辛亥，以安石爲尚書左僕射兼門下侍郎。戊午，太師魏國公韓琦薨。己未，以琦配饗英宗廟庭。

　　秋七月甲子，虔州江水溢。戊寅，太白晝見。戊子，分涇原兵爲五將。命韓縝如河東割地。八月庚寅朔，日當食，雲陰不見。癸巳，募民捕蝗易粟，苗損者償之，仍復其賦。丙申，遣謝景溫等賀遼主生辰、正旦。減官戶役錢之半。詔發運司體實淮南、江東、兩浙米價，州縣所存上供米毋過百萬石，減直予民，鬥錢勿過八十。庚戌，韓絳罷。發河北、京東兵及監牧卒修都城。丁巳，大閱。

　　九月庚申朔，王安石兼修國史。立武舉絕倫法。

　　冬十月庚寅，呂惠卿罷知陳州。乙未，彗出軫。己亥，詔以災異數見，不御前殿，減常膳，求直言。壬寅，赦天下。罷手實法。丁未，彗不見。丙辰，御殿復膳。

　　十一月戊寅，交阯陷欽州。壬午，立陝西蕃丁法。甲申，交阯陷廉州。丙戌，渝州改南平軍。十二月丙申，浚河。壬寅，以翰林學士元絳參知政事，龍圖閣直學士曾孝寬簽書樞密院事。辛亥，天章閣待制趙禼爲安南道招討使，嘉州防禦使李憲副之，以討交阯。癸丑，遼遣耶律世通等來賀正旦。甲寅，熙河路木宗城首領結彪謀叛，熟羌日腳族青廝扒斬其首來獻，補下班殿侍。

　　九年春正月乙丑，雨木冰。戊辰，交阯陷邕州，知州蘇緘死之。己卯，下溪州刺史彭師晏及天賜州降。庚辰，遣使祭南嶽、南海，告以南伐。辛巳，贈蘇緘奉國軍節度使，諡忠勇，以其子子元爲西頭供奉官、閣門祗候。

　　二月戊子，宣徽南院使郭逵爲安南道招討使，罷李憲，以趙禼副之。詔占城、占臘合擊交阯。己丑，宗哥首領鬼章寇五牟穀，蕃官藺氈訥支等邀擊，大破之。己亥，以出師，罷春宴。乙卯，雨雹。

　　三月內辰朔，進仁宗婉容周氏爲妃。辛酉，御集英殿策進士。恤欽、廉、邕三州死事家，瘞戰亡士，賊所蹂踐，除其田征。甲戌，賜進士、諸科及第出身五百九十六人。丁丑，以廣西進士徐伯祥爲右侍禁、欽廉白州巡檢。宗哥首領鬼章寇五牟穀，熙河鈐轄韓存寶敗之。庚辰，以種諤知岷州。

　　夏四月辛卯，遼遣耶律庶幾等來賀同天節。乙未，以遼主母喪，罷同天節上壽。戊戌，復廣濟河漕。癸卯，詔廣南亡沒士卒及百姓爲賊殘破者，轉運、安撫司具實，並議振恤以聞。甲辰，給空名告身付安南，以招降賞功。詔諸路募武勇赴廣西。贈廣西死事將士官有差。丙午，遣王克臣等吊慰於遼。辛亥，茂州夷寇邊，遣內侍押班王中正經制。甲寅，遼遣耶律孝淳以國母喪來告，帝發哀成服，輟視朝七日。

　　五月丙辰朔，詔邕州沿邊州峒首領來降者，周惠之。癸亥，詔試醫學生。丙寅，分兩浙爲東、西路。丁卯，城茂州。壬申，詔安南諸軍過嶺有疾者，所至護治。丙子，大理國來貢。庚辰，靜州下首領董整白等來降。

　　六月丁亥，詔安南將吏，視軍士有疾者月以數聞。己丑，綿州都監王慶、崔昭用、劉珪、左侍禁張乂援戰茂州，死之。詔慶等子與借職，女出嫁，夫與奉職；白丁王禹錫等二人，賜錢其家。辛卯，詔濱海富民得養蜑戶，毋致爲外夷所誘。己亥，慮囚，降死罪一等，杖以下釋之。癸卯，以水源等洞蠻主儂賀等七人爲定遠、甯遠將軍。

　　秋七月丙辰，朱崖軍黎賊黃嬰入寇，詔廣南西路嚴兵備之。庚申，關以西蝗蝻、虸蚄生。壬戌，築下溪州，改名會溪城。癸亥，靜州將楊文緒結蕃部謀叛，王中正斬之以徇。詔廣西死事官無子孫者許立後。乙丑，詔自今遇大禮推恩，官昭憲太后族一人。是月，安南行營次桂州，郭逵遣鈐轄和斌等督水軍涉海自廣東入，諸軍自廣南入。

　　八月甲申朔，齊州監務左班殿直孫紀死賊，錄其一子爲三班借職。戊子，以文彥博守太保兼待中，行太原尹。己丑，遣程師孟等賀遼主生辰、正旦。罷鬻祠廟錢。丁酉，禁北邊民闌出穀粟。庚子，占城來貢。

　　九月戊午，浚汴河。丙寅，詔罷都大制置河北河防水利司。己卯，遼遣使回謝。詔恤嶺南死事家，表將士墓。

　　冬十月乙酉，太白晝見。乙未，詔東南諸路教閱新軍。丙午，王安石罷判江寧府。以吳充監修國史，王珪爲集賢殿大學士，並同中書門下平章事。資政殿學士馮京知樞密院。辛亥，除放沅州歸明人戶去年倚閣秋稅。

　　十一月乙卯，賜廣南東路空名告敕，募入錢助軍。辛酉，錄唐相魏征後同州司士參軍道嚴，流內銓特免試注官。乙亥，以安南行營將士疾疫，遣同知太常禮院王存禱南嶽，遣中使建祈福道場。己卯，洮東安撫司言包順等破鬼章兵于多移穀。壬午，鬼章寇岷州，知州種諤等敗之鐵城。十二月丙戌，安南偽觀察使劉紀降。置司農丞。庚寅，子傭生。丁酉，詔岷州界經鬼章兵燹者賜錢，脅從來歸者釋其罪。癸卯，郭逵敗交阯于富良江，獲其偽太子洪真，李乾德遣人奉表詣軍門降，逵遂班師。丁未，遼遣耶律運等來賀正旦。庚戌，詔有得鬼章、冷雞樸首者，賞之。置威戎軍。

　　十年春正月乙丑，御宣德門觀燈。戊辰，仙韶院火，不視朝。己巳，白虹貫日二月甲申，以崇信軍節度使宗旦同中書門下平章事。戊子，以鬼章敗，種諤等賞官有差。辛卯，日中有黑子。甲午，詔宗室使相雖及十年，更不取旨磨勘。丁酉，詔諸州歲以十一月給老疾貧乏者粟，盡三月乃止。己亥，以王韶知洪州。丙午，以復廣源、蘇茂等州，群臣表賀，赦廣州囚罪一等，徒以下釋之。賜行營諸軍錢，民緣征役者恤其家。以廣源州爲順州，赦李乾德罪。以郭逵判潭州，趙禼知桂州。己酉，以交阯降，赦廣南東路、荊湖南路系囚，餘各降一等，徒以下釋之。

　　三月辛未，慮囚，降死罪一等，杖以下釋之。壬申，詔州縣捕蝗。

　　夏四月辛巳，復置憲州。乙酉，遼遣蕭儀等來賀同天節。癸巳，文州蕃賊寇邊，州兵擊走之。丁酉，賜熙河路兵特支錢，戰死者賜帛，免夏秋稅。

　　五月戊午，詔修仁宗、英宗史。甲戌，太白晝見。

　　六月壬午，注輦國朝貢。癸巳，王安石以使相爲集禧觀使。丁未，置岷州鐵城堡。

　　秋七月甲寅，禱雨。丁巳，令諸路歲上縣令課績。辛酉，群臣五上尊號曰奉天憲古文武仁孝皇帝，不許。乙亥，郭逵以安南失律，貶爲左衛將軍。丙子，河決澶州曹村埽。

　　八月壬寅，詔潭州置將及增武臣一員。遣蘇頌等賀遼主生辰、正旦。甲辰，詔侍從、台諫、監司各舉文臣有才行者一人。

　　九月庚戌，詔：「河決害民田，所屬州縣疏瀹，仍蠲其稅，老幼疾病者振之。」乙卯，詔：「諸傳宣、內批、面諭，事無法守，並從中書、樞密覆奏。其祈恩澤規免罪者劾之。」辛酉，詔鎮戎、德順軍各置都監一員。癸酉，立義倉。甲戌，宗樸兼侍中，封濮陽郡王。

　　冬十月戊寅朔，宗樸薨。癸巳，昭化軍節度使宗誼封濮國公。詔濮王子以次襲封奉祀。戊戌，太子太師張昪卒。

　　十一月庚午，以西蕃邈川首領董氈、都首領青宜結鬼章爲廓州刺史，阿令骨爲松州刺史。甲戌，祀天地於圜丘，赦天下。十二月丁丑朔，占城國獻馴象。壬午，詔改明年爲元豐。甲申，以郊祀，文武官加恩。丁亥，封子傭爲均國公。辛丑，遼遣耶律孝淳等來賀正旦。

　　元豐元年春正月乙卯，以王安石爲尚書左僕射、舒國公、集禧觀使。戊午，命詳定郊廟禮儀。詔減陳留捧日、天武等軍剩員。庚申，御宣德門，召從臣觀燈。乙丑，乙太皇太后疾，驛召天下醫者。

　　閏月辛巳，以翰林侍讀學士、寶文閣學士、提點中太一宮呂公著兼端明殿學士。己丑，詔贈尚書令韓琦依趙普故事。壬辰，樞密直學士孫固同知樞密院事。己亥，太傅兼侍中曾公亮薨。庚子，日中有黑子。癸卯，以公亮配饗英宗廟庭。

　　二月庚戌，濮國公宗誼薨。甲寅，以邕州觀察使宗暉爲淮康軍節度使，封濮國公。戊辰，詔赦安南戰棹都監楊從先等，仍論功行賞。

　　三月辛巳，慮囚，降死罪一等，杖以下釋之。御邇英閣，沈季長進講《周禮》八法。癸未，詔內外文武官各舉堪應武舉一人。廣南西路經略司乞教閱峒丁，從之。乙未，御崇政殿閱諸軍。辰、沅徭賊寇邊，州兵擊走之。

　　夏四月己酉，遼遣耶律永甯等來賀同天節。丙辰，詔增置兩浙路提舉官。庚申，詔除《九經》外，餘書不得出界。癸亥，太白晝見。乙丑，封虢國公宗諤爲豫章郡王。戊辰，塞曹村決河，名其埽曰靈平。

　　五月甲戌朔，賜塞河役死家錢。乙亥，詔試中刑法官以次推恩。

　　六月癸卯朔，日有食之。乙巳，詔以靈平功遷太常博士苗師中等各一官。

　　秋七月癸酉朔，命西上閣門使、忠州團練使韓存寶經制瀘州納溪夷。己亥，詔齊州預備水災。辛丑，夔州言甘露降。

　　八月癸卯，西邊將訥兒溫、祿尊謀反，伏誅。丁未，詔河北被水者蠲其租。甲寅，遣黃履等賀遼主生辰、正旦。戊午，以韓絳爲建雄軍節度使。己巳，詔濱、棣、滄三州被水民以常平糧貸之。庚午，詔青、齊、淄三州給流民食。

　　九月癸酉，交阯來貢。癸未，李乾德表乞還廣源等州，詔不許。乙酉，以端明殿學士呂公著、樞密直學士薛向並同知樞密院事。詔祀天地及配帝並用特牲。是月，武康軍嘉禾生，河中府甘露降。

　　冬十月庚戌，定秋試諸軍賞格。侍禁仵全死事，錄其弟宣爲三班借職。辛亥，韓存寶破瀘夷後城十有三囤。癸亥，于闐來貢。

　　十一月己丑，命龍圖閣直學士宋敏求等詳定正旦御殿儀注。癸巳，辰州徭賊叛，詔沅州兵討之。乙亥，罷文武功臣號。是月，梁縣嘉禾生。十二月丙午，日中有黑子，凡十二日。辛亥，錄囚，降死罪一等，杖以下釋之。丙辰，詔青州民王贇以復父仇免死，刺配鄰州。戊午，置大理寺獄。己未，詔罷都大提舉在京諸司庫務司。甲子，以婉容邢氏爲賢妃。詔罷三司推勘公事官，減軍器監勾當公事，審官東院、流內銓及將作監、三班院主簿，左右軍巡判官。丙寅，遼遣耶律隆等來賀正旦。

　　二年春正月乙亥，罷岢嵐、火山軍市馬。丙子，詔立高麗交易法。壬午，以容州管內觀察使、上柱國、南陽郡開國公楊遂爲甯遠軍節度使。癸未，詔知沅州謝麟督捕徭賊。甲申，御宣德門觀燈。丁亥，詔以經義、論試宗室。甲午，京兆府學教授蔣夔乞以十哲從祀孔子，從之。詔辰州敘浦縣置龍潭堡。是月，潁州、壽州甘露降。

　　二月甲寅，詔瘞漢州暴骸。日中有黑子。乙卯，以瀘州夷乞弟犯邊，詔王光祖等討之。丙辰，詔定解鹽歲額。乙丑，滄州饑，發倉粟振之。

　　三月庚午朔，董氈遣使來貢。辛未，詔給地葬畿內寄菆之喪，無所歸者官瘞之。庚辰，親試禮部進士。壬午，試特奏名進士及武舉。癸未，試諸科明法。賜董氈緡錢、銀帛、對衣、金帶等物。丙戌，詔雄州兩輸戶南徙者諭令復業。庚寅，疏汴、洛。

　　夏四月辛丑，幸金明池觀水嬉，宴射瓊林苑。甲辰，遼遣蕭晟等來賀同天節。丁巳，陳升之以檢校太尉依前同中書門下平章事、鎮江軍節度使、上柱國、秀國公致仕。己未，陳升之卒。癸亥，定正旦御殿儀。甲子，詔增審刑院詳議、詳斷官，罷刑部校法官。是月，南康軍甘露降，眉州生瑞竹。

　　五月丙子，順州蠻叛，峒兵討平之。庚辰，詔以濮安懿王三夫人並稱王夫人，祔濮園。辛巳，太子太師致仕趙概上所集《諫林》。甲申，元絳罷知亳州。乙酉，詔安南軍死事孤寡廩給之。戊子，御史中丞蔡確參知政事。

　　六月甲辰，廣西捕斬儂智春，執其妻子以獻。戊申，命蔡確參定編修《傳法寶錄》。癸丑，詔五路帥臣、副總管軍臣僚各舉任將領及大使臣者二人。甲寅，清汴成。辛酉，詔鎮甯軍節度使、魏國公宗懿追封舒王。是月，南康軍甘露降，忠州雨豆。

　　秋七月甲戌，張方平以太子少師致仕。戊寅，詳定朝會儀。己卯，命中書句考四方詔獄。庚辰，以淮康軍節度使宗暉同中書門下平章事。丁亥，詳定郊廟禮儀。是月，陳州芝草生，南賓縣雨豆，瓊州甘露降。

　　八月丙申朔，夏人寇綏德城，都監李浦敗之。辛丑，分涇原路兵爲十一將。壬寅，復八作司爲東、西兩司，各置監官，文臣一員、武臣二員。遣李清臣等賀遼主生辰、正旦。甲寅，詔：「增太學生舍爲八十齋，齋三十人。外舍生二千人，內舍生三百人。月一私試，歲一公試，補內舍生。間歲一舍試，補上舍生。」以潁州爲順昌軍節度。是月，曹州生瑞谷，河陽生芝草。

　　九月癸未，降順昌軍囚罪一等，徒以下釋之。甲申，西南龍蕃來貢。丁亥，大宴集英殿。己丑，進婕妤朱氏爲昭容。壬辰，出《馬步射格鬥法》頒諸軍。甲午，西南羅蕃、方蕃來貢。

　　冬十月丙申，西南石蕃來貢。癸卯，置籍田令。詔立水居船戶，五戶至十戶爲一甲。戊申，交阯歸所掠民，詔以順州賜之。己酉，太皇太后疾，上不視事。庚戌，罷朝謁景靈宮，命輔臣禱於天地、宗廟、社稷。減天下囚死罪一等，流以下釋之。乙卯，太皇太后崩。戊午，詔易太皇太后園陵曰山陵。辛酉，以群臣七上表，始聽政。命王珪爲山陵使。

　　十一月癸未，始御崇政殿。丁亥，雨土。十二月乙巳，御史中丞李定上《國子監敕式令》並《學令》凡百四十條。丙午，復置御史六察。庚申，遼遣蕭甯等來賀正旦。是月，全州芝草生，桂州甘露降。


Chinese text: This work was published before January 1, 1923, and is in the
public domain worldwide because the author died at least 100 years ago.
