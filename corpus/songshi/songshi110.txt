禮十三〈（嘉禮一）〉○上尊號儀高宗內禪儀上皇太后皇太妃冊寶儀

舊史以飲食、婚冠、賓射、饗宴、脤膰、慶賀之禮為嘉禮，又以歲時朝會、養老、宣赦、拜表、臨軒命官附之，今依《政和禮》，分朝會為賓禮，餘如其舊雲。

尊號之典，唐始載於禮官。宋每大祀，群臣詣東上閣門，拜表請上尊號，或三上，或五上，多謙抑弗許。如允所請，即奏命大臣撰冊文及書冊寶。其受冊多用祀禮 畢日，禦正殿行禮，禮畢，有司以冊寶詣閣門奉進入內。建隆四年，群臣三上表上尊號，詔俟郊畢受冊。前三日，遣官奏告天地、宗廟、社稷，遂為定制。

其儀：有司宿設崇元殿仗衛，文武百官並集朝堂之次，攝太尉奉冊於案，吏部侍郎一員押，司徒奉寶於案，禮部侍郎一員押，以五品、六品清資官充舉冊、舉寶 官，皆承之以匣，覆之以帕，俱詣殿門外之東、太尉之前。大樂令帥工人入就位，諸侍衛官及宰執、兩製、供奉官等立於殿階下香案前左右，如常入閣儀。侍中奏中 嚴外辦，所司承旨索扇，扇上，皇帝袞冕，禦輿出自西房，樂作，即御坐，扇開，樂止。符寶郎奉寶如常儀，禮直官、通事舍人分引太尉以下文武群官應北面位者， 各就橫行位，太常卿於冊案前導至丹墀西階上少東，北向置訖。太尉、司徒、吏部禮部侍郎各入本班立定，典儀讚百官再拜舞蹈，三稱萬歲，又再拜起居訖，又再 拜，分班序立。禮直官引太常卿隨行，吏部侍郎押冊案以次序行，太尉從之，禮部侍郎次押寶案行，司徒從之，詣西階，至解劍褥位。其讀冊中書令、讀寶侍中，候 冊案將至，先升於前楹間第一柱北對立。太尉解劍、脫舄訖，吏部侍郎押冊案先升，太尉從升，當御坐前。太尉搢笏，北面奉冊案稍前跪置訖，俯伏，興，少退，東 向立；中書令進當冊案前，讀冊訖，俯伏，興，又搢笏，奉冊於褥，東向冊函，北向進跪置御坐前，與舉冊官降還侍立位，太尉亦降，納舄、帶劍。禮部侍郎押寶案 升，司徒隨升，北面跪置，侍中讀寶訖，置冊之南，俱復位，其納舄、帶劍、俯伏，一如上儀。典儀讚在位官皆再拜，禮直官、通事舍人引太尉至西階下，解劍、舄 升，當御坐前跪賀，〈（其詞中書門下撰。）〉賀訖復位，皆再拜，如讀冊寶儀。侍中升至御坐前承旨，退，臨階西向稱“有制”，典儀讚再拜訖，宣曰：“朕以鴻儀昭 舉，保命會昌，迫於群情，祗膺顯號。退循寡昧，惕懼增深。所賀知。”宣訖復位，典儀讚再拜舞蹈，三稱萬歲，又再拜訖。侍中升階奏禮畢，降復位，扇上，樂 作，帝降坐，禦輿入自東房，扇開，樂止。侍中版奏解嚴，中書侍郎帥奉案官升殿，跪奉冊置於案，次門下侍郎奉寶如奉冊禮，通事舍人讚引詣東上閣門狀進，所司 承旨放仗，百官再拜訖，退如常儀。自後受冊皆如之。禮畢，賜百官食於朝堂。

熙寧元年，宰臣曾公亮等上表請加尊號，詔不允。先是，翰林學士司馬 光言：“尊號起唐武後、中宗之世，遂為故事。先帝治平二年，辭尊號不受，天下莫不稱頌聖德。其後佞臣建言，國家與契丹常有往來書，彼有尊號而中國獨無，足 為深恥。於是群臣復以非時上尊號，論者甚為朝廷惜之。今群臣以故事上尊號，臣愚以為陛下聰明睿知，雖宜享有鴻名，然踐祚未久，又在亮陰之中，考之事體，似 未宜受。陛下誠能斷以聖意，推而不居，仍令更不得上表請，則頌歎之聲將洋溢四海矣。”詔賜光曰：“覽卿來奏，深諒忠誠。朕方以頻日淫雨，甲申地震，天威彰 著，日虞傾禍。被此鴻名，有慚面目，況在亮陰，亦難當是盛典。今已批降指揮，可善為答辭，使中外知朕至誠慚懼，非欺眾邀名。”其後，宰臣數上表請，終不 允。

徽宗內禪，欽宗上尊號曰教主道君太上皇帝，居龍德宮。靖康元年正月朔，朝賀畢，車駕詣龍德宮賀，百官班門外，宰執進見如儀。

高宗內禪。紹興三十二年六月十日禦劄：“皇太子可即皇帝位，朕稱太上皇帝，退處德壽宮，皇后稱太上皇后。應軍國事並聽嗣君處分。”

十一日，行內禪之禮。有司設仗紫宸殿，宰臣、文武百僚立班，皇帝出宮，鳴鞭，禁衛諸班直、親從儀仗並內侍省執骨朵使臣等並迎駕，自讚常起居。皇帝升禦 坐，知閣門官以下並內侍都知、禦帶以下一班起居，次管軍一班起居，次宰執以下常起居訖，左仆射陳康伯、知樞密院事葉義問、參知政事汪澈、同知樞密院事黃祖 舜升殿奏曰：“臣等不才，輔政累年，罪戾山積，乃蒙容貸，不賜誅責。今陛下超然獨斷，高蹈堯、舜之舉，臣等心實欽仰。但自此不獲日望清光，犬馬之情，不勝 依戀。”因再拜辭，相與泣下，幾至號慟。帝亦為之流涕曰：“朕在位三十六年，今老且病，久欲閑退，此事斷自朕心，非由臣下開陳，卿等當悉力以輔嗣君。”康 伯等復奏曰：“皇太子仁聖，天下所共知，似聞謙遜太過，未肯便禦正殿。”帝曰：“朕前此固嚐與之言，早來禁中又麵諭之，即步行徑趨側殿門，欲還東宮，已再 三敦勉邀留，今在殿後矣。”宰執降階，皇帝降坐，鳴鞭還內。宰臣文武百僚並退，立班，聽宣詔訖，再拜舞蹈，三稱萬歲，再拜訖，班權退，復追班入，詣殿下立 班。

少頃，新皇帝服履袍，涕泣出宮。禁衛諸班直、親從儀仗等迎駕，起居，鳴鞭。內侍扶掖皇帝至禦榻，涕泣再三，不坐，內侍傳太上皇帝聖旨，請 皇帝升御坐，皇帝升御坐東側坐。知閣門官以下一班起居、稱賀，次管軍官一班起居、稱賀，次文武百僚橫行北向立，舍人當殿稱文武百僚宰臣陳康伯以下起居、稱 賀，皇帝降御坐，側身西向不坐。俟宰臣以下再拜舞蹈、三稱萬歲、起居、稱賀畢，康伯等升殿奏：“臣等言：願陛下即御坐，以正南面，上副太上皇帝傳授之意。 ”帝愀然曰：“君父之命出於獨斷，此大位，懼不敢當，尚容辭避。”康伯等再奏：“茲者伏遇皇帝陛下應天順人，龍飛寶位，第以駑下之材，恐不足以仰輔新政， 然依乘風雲千載之遇，實與四海蒼生不勝幸慶。”再拜賀畢，奏事而退。宰執下殿，皇帝還內，鳴鞭。宰執文武百僚赴祥曦殿，候太上皇帝登輦，扈從至德壽宮而 退。

翌日，詣德壽宮朝見。前期，儀鸞司設大次於德壽宮門內，小次於殿東廊西向。其日，俟皇帝出即御坐，從駕臣僚、禁衛等起居如常儀。皇帝降禦 坐，乘輦至德壽宮，文武百僚詣宮門外迎駕，起居訖，前導官、太常卿、閣門官、太常博士、禮直官先入，詣大次前，分左右立定，俟皇帝降輦入，次御史台、閣 門、太常寺報文武百僚入，詣殿庭北向立定。前導官導皇帝入小次，簾降，俟太上皇帝即御坐，小次簾卷，前導官導皇帝升殿東階，詣殿上折檻前，奏請拜，皇帝再 拜訖，前導官導皇帝稍前，躬奏聖躬萬福訖，復位，再拜訖，導皇帝詣太上皇帝御坐之東，西向立。殿下在位官皆再拜，搢笏，三舞蹈，三叩頭，出笏就拜，又再 拜，班首不離位，奏聖躬萬福，又再拜，班退，前導官以次退，從駕官歸幕次，以俟從駕。太上皇帝駕興，皇帝從，入見太上皇后，如宮中之儀。皇帝還內，如來 儀。每遇正旦、冬至及朔望，並依上儀。

十二日，帝詣德壽宮，以雨，百僚免入見，上就宮中行禮。自後詣宮，若行宮中禮，即不集百官陪位。十三 日，詔令宰臣率百官於初二日、十六日詣德壽宮起居。又詔：“朕欲每日一朝德壽宮，修晨昏之禮。麵奉慈訓，恐廢萬機，勞煩群下，不蒙賜許。禮官宜重定其期， 如前代朝朔望，甚為疏闊，朕不敢取。”於是禮部、太常寺言：“《漢書》高皇帝五日一朝太上皇，乞依此故事，每五日一次詣德壽宮朝見，如宮中禮。”

帝始禦後殿，宰臣陳康伯等奏：“臣等朝德壽宮，太上皇宣諭，車駕每至宮，必於門外降輦，已再三勉諭，既行家人之禮，自宜至殿上降輦。”帝曰：“太上有旨 不須五日一朝，隻朝朔望，朕心未安，宜令有司詳議。如宮門降輦，臣子禮所當然。”於是禮部、太常言：“除朝朔望外，乞於每月初八、二十三日詣德壽宮起居， 如宮中儀。”自後皆遵此製，如值雨、盛暑、祁寒，臨期承太上特旨乃免。

十一月冬至，上詣德壽宮稱賀上壽，禮畢，入見太后，如宮中禮。自後冬至並同。隆興元年正月朔，帝率百官詣德壽宮，如冬至儀。自後正旦並同。

乾道元年二月朔，帝詣德壽宮，恭請太上、太后至延祥觀燒香，太上與帝乘馬，太后於後乘輿；次幸聚景園，次幸玉津園。自後帝詣德壽宮恭請太上、太后至南 內，或幸延祥觀靈隱寺天竺寺、恭進太上聖政、冊命皇太子，起居稱謝。遇遊幸，則宰執以下從駕至遊幸所，除管軍、環衛官等俟駕還護從還內，宰執以下並免護 從，先退。

淳熙十六年，孝宗內禪，皇太子即皇帝位；紹熙五年，光宗內禪，皇子嘉王即皇帝位，並如紹興三十二年故事。

太皇太后、皇 太后、皇太妃冊禮。建隆元年，詔尊母南陽郡太夫人為皇太后，仍令所司追冊四親廟。後不果行。至道三年四月，尊太宗皇后李氏為皇太后，宰臣等詣崇政殿門表賀 皇帝，又詣內東門表賀皇太后。乾興元年，真宗遺製尊皇后劉氏為皇太后，淑妃楊氏為皇太妃，亦不果行冊禮。

天聖二年，宰臣王欽若等五表請上皇太 後尊號。十一月，郊祀畢，帝御天安殿受冊，百官稱賀畢，再序班。侍中奏中嚴外辦，禮儀使奏發冊寶，帝服通天冠、絳紗袍，秉珪以出。禮儀使、閣門使導帝隨冊 寶降自西階，內臣奉至殿庭，置橫街南東向褥位，冊在北，寶在南，帝立殿庭北向褥位，奉冊寶官奉冊寶案，太常卿、吏部、禮部侍郎引置當中褥位。禮儀使奏請皇 帝再拜，在位官皆再拜。太尉、司徒就冊寶位，帝搢珪跪，奉冊授太尉，又奉寶授司徒，皆搢笏東向跪受，興，奉冊寶案置於近東西向褥位。禮儀使奏請皇帝歸禦 幄，易常服，乘輿赴文德殿後幄，百官班退赴朝堂，太尉、司徒奉冊寶至文德殿外幄，太尉以下各就次以俟。

侍中奏中嚴外辦，太后服儀天冠、袞衣以 出，奏《隆安之樂》，行障、步障、方團扇，侍衛垂簾，即御坐，南向，樂止。太常卿導冊案至殿西階下，各歸班，在位者皆再拜。太尉押冊案，司徒奉冊，中書令 讀冊訖，侍中押寶案，司徒奉寶，侍中讀寶畢，太尉、司徒詣香案前，分班東西序立。尚宮讚引皇帝詣皇太后坐前，帝服靴袍，簾內行稱賀禮，跪曰：“嗣皇帝臣某 言：皇太后陛下顯崇徽號，昭煥寰瀛，伏惟與天同壽，率土不勝欣抃。”俯伏，興，又再拜，尚宮詣御坐承旨，退，西向稱：“皇太后答曰：皇帝孝思至誠，貫於天 地，受茲徽號，感慰良深。”帝再拜，尚宮引歸禦幄，太尉率百官稱賀，奏《隆安之樂》，太后降坐還幄，樂止。侍中奏解嚴，所司放仗，百官再拜退。太后還內， 內外命婦稱賀太后、皇帝於內殿，在外命婦及兩京留司官並奉表稱賀。自是，上皇太后尊號禮皆如之。

熙寧二年，神宗尊皇太后曹氏為太皇太后，詣文德殿跪奉玉冊授攝太尉曾公亮、金寶授攝司徒韓絳，又跪奉皇太后高氏玉冊授攝太尉文彥博、金寶授攝司徒趙抃，禮畢，百官稱賀。

哲宗即位，詔尊太后高氏為太皇太后，皇后向氏為皇太后，德妃朱氏為皇太妃。禮部議：“皇太妃生日節序物色，其冠服之屬如皇后例，稱慈旨，慶賀用箋。太皇 太后、皇太后於皇太妃稱賜，皇帝稱奉，百官不稱臣。皇帝問皇太妃起居用箋，皇太妃答皇帝用書。”宰臣請特建太皇太后宮曰崇慶，殿曰崇慶、曰壽康；皇太后宮 曰隆祐，殿曰隆祐、曰慈徽。

元祐二年，詔太皇太后受冊依章獻明肅皇后故事，皇太后受冊依熙寧二年故事，皇太妃與皇太后同日受冊，令太常禮官詳 定儀注。右諫議大夫梁燾請對文德殿，太皇太后曰：“大臣欲行此禮，予意謂必難行。”燾對曰：“誠如聖慮，願堅執勿許。且母後權同聽政，蓋出一時不得已之 事，乞速罷之。”中書舍人曾肇亦言：“太皇太后聽政以來，止於延和殿，受遼使朝見，亦止於禦崇政殿，未嚐踐外朝。今皇帝述仁祖故事，以極崇奉之禮，太皇太 後儻以此時特下明詔，發揚皇帝孝敬之誠，而固執謙德，止於崇政殿受冊，則皇帝之孝愈顯，太皇太后之德愈尊，兩義俱得，顧不美歟？”太皇太后欣然納之，乃詔 將來受冊止於崇政殿。尋以天旱權罷。未幾，太師文彥博等以時雨溥澍，秋稼有望，請舉行冊禮，凡三請乃從。九月六日，發太皇太后冊寶於大慶殿，發皇太后、太 妃冊寶於文德殿，行禮如儀。

紹聖元年，詔：“奉太皇太后旨，皇太妃特與立宮殿名，坐六龍輿，張糸散，出入由宣德正門。”有司請應宮中並依稱臣妾，外命婦入內準此；百官拜箋稱賀，稱殿下。

徽宗即位，加哲宗太妃號曰聖瑞，既又禦文德殿，冊命元符皇后劉氏為太后，並依皇后禮製。

建炎元年五月，冊元祐皇后為隆祐太后，令所司擇日奉上冊寶，時方巡幸，不克行禮；遙尊韋賢妃為宣和皇后。紹興七年三月，詔略曰：“宣和皇后夙擁慶羨，是 生眇衝，乃骨肉之至親，偕父兄而時邁。十年地阻，懷《陟岵》、《凱風》之思；萬里使還，奉上皇、寧德之諱。宜尊為皇太后，令所司擇日奉上冊寶。”太常寺 言：“請依祖宗故事，俟三年之喪終製，然後行禮。”時翰林學士朱震言：“唐德宗建中上太后沈氏尊號時，沈太后莫知所在，猶供張含元殿，具袞冕，出左序，立 東方，再拜奉冊。今太后聖體無恙，信使相望，豈可不舉揚前憲？臣又聞，三年之製，惟天地、社稷越紼行事。德宗以大曆十四年即位，明年改元建中，時行易月之 製，故以冕服行事。今陛下退朝之服，盡如禮製，謂當供張別殿，遣三公奉冊，冊藏於有司，恭俟來歸。願下禮官講明。”詔從之。禮部、太常言：“寶文欲乞以‘ 皇太后寶’四字為文，合差撰冊文官一員，書冊文官一員，書篆寶文官一員，並差執政。”十年，營建皇太后宮，以慈寧為名。十二月，帝自常禦殿詣慈寧殿遙賀皇 太后，奉上冊寶。

十二年八月，皇太后還慈寧宮，十月十八日，奉進冊寶。其日張設慈寧殿，設坐殿中，皇太后服禕衣即御坐，本殿官設冊寶於殿下， 慈寧宮事務官並本殿官並朝服詣殿下，再拜，搢笏，舉冊寶奉進；先進冊，次進寶，進畢，降坐，易禕衣，服常服。皇帝詣慈寧殿賀，如宮中儀，次宰臣率百僚拜表 稱賀。

三十二年六月，詔上太上皇帝、太上皇后尊號，集議以聞。左仆射陳康伯等言：“五帝之壽，惟堯最高，百王之聖，惟堯獨冠。今茲高世之舉， 視堯有光，恭請上太上皇帝尊號曰光堯壽聖太上皇帝，太上皇后尊號曰壽聖太上皇后。”詔恭依，仍令禮部、太常討論禮儀以聞。左仆射陳康伯撰太上皇帝冊文，兼 禮儀使、參政汪澈書冊文並篆寶，知樞密院葉義問撰太上皇后冊文，同知樞密院事黃祖舜書冊文。

八月十四日，奉上冊寶。是日，陪位文武百僚、太傅以下行事官，並朝服入詣大慶殿下立班。皇帝自內服履袍入禦幄，服通天冠、絳紗袍出至大慶殿，詣冊寶褥位前再拜，在位官皆再拜訖，皇帝行發冊寶授太傅之禮如儀。禮畢，皇帝還幄，服履袍還內，文武百僚退。

儀仗鼓吹，〈（備而不作。）〉護衛冊寶，太傅以下行事官導從冊寶至德壽宮。皇帝自祥曦殿服履袍乘輦，至德壽宮大次降輦，陪位文武官入殿庭立班定，太傅以下行 事官從冊寶入殿，皇帝服通天冠、絳紗袍升殿，詣西向褥位立，太上皇帝自宮服履袍即坐，皇帝北向四拜起居訖，次太傅以下皆四拜起居。

次行奉冊之 禮，中書令、參知政事史浩讀冊，攝侍中葉義問讀寶，讀訖，退復位。皇帝再拜稱賀曰：“皇帝臣某稽首言：伏惟光堯壽聖太上皇帝陛下冊寶告成，鴻名肇正，與天 同壽，率土均歡。”皇帝再拜，次侍中承旨宣答曰：“皇帝孝通天地，禮備古今，勉受鴻名，良深感慰。”皇帝再拜訖，西向立，次太傅以下再拜稱賀致詞曰：“攝 太傅、尚書左仆射臣康伯等稽首言：伏惟光堯壽聖太上皇帝陛下肅臨寶位，誕受丕稱，獨推天父之尊，普慰帝臣之願。”奏訖，再拜舞蹈。次侍中承旨宣答曰：“光 堯壽聖太上皇帝聖旨：倦勤滋久，佚老是圖，勉受嘉名，但增感慰。”又再拜舞蹈。次太上皇帝降坐入宮，皇帝後從壽聖太上皇后冊寶入宮。

皇帝詣太 上皇后坐前北向立，太上皇后升坐，皇帝四拜起居，行奉上冊寶之禮，讀冊官陳子常讀冊，讀寶官梁康民讀寶，讀訖復位，皇帝再拜稱賀致詞曰：“皇帝臣某稽首 言：伏惟壽聖太上皇后殿下德茂坤元，禮崇大號，寶書翕受，歡抃無疆。”皇帝再拜，次宣答官承旨宣答曰：“壽聖太上皇后教旨：皇帝祲容載蕆，顯號來膺，誠孝 通天，但深感惕。”皇帝再拜訖，太上皇后降坐入宮。次太傅以下文武百僚就德壽殿下拜箋稱賀以俟，皇帝服履袍乘輦還內。十六日，宰臣率文武百僚詣文德殿拜表 稱賀。


Chinese text: This work was published before January 1, 1923, and is in the
public domain worldwide because the author died at least 100 years ago.
