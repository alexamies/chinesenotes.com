馬全義
馬全義，幽州薊人。十餘歲學擊劍，善騎射。十五，隸魏帥范延光帳下。延光叛，晉祖征之，以城降，悉籍所部來上。全義在籍中，因補禁軍。以不得志，遂遁去。漢乾祐中，李守貞鎮河中，召置帳下。及守貞叛，周祖討之，全義每率敢死士，夜出攻周祖壘，多所殺傷。守貞貪而無謀，性多忌克，全義屢為畫策，皆不能用。城陷，遂變姓名亡命。

周廣順初，世宗鎮澶淵，全義往事之。從世宗入朝，周祖召見，補殿前指揮使，謂左右曰：「此人忠於所事，昔在河中，屢挫吾軍，汝等宜效之。」世宗即位，遷右番行首。從世宗戰高平，以功遷散員指揮使。從征淮南，以功遷殿前指揮使、右番都虞候。恭帝即位，授鐵騎左第二軍都校，領播州刺史。

宋初，歷內殿直都知、控鶴左廂都校，領果州團練使。從征李筠，筠退保澤州，城小而固，攻之未下，太祖患之，召全義賜食御榻前問計，對曰：「筠守孤城，若並力急攻，立可殄滅，儻緩之，適足長其奸爾。」太祖曰：「此吾心也。」即麾兵急擊之。全義率敢死士數十人乘城，攀堞而上，為飛矢貫臂，流血被體。全義拔鏃臨敵，士氣益奮，遂克其城。遷虎捷左廂都校，領睦州防禦使。又從征李重進，領控鶴、虎捷兩軍為後殿。賊平班師，錄功居多，改龍捷左廂都校，領江州防禦使，俄被疾。太祖遣太醫診視，仍諭密旨曰：「俟疾間，當授以河陽節制。」全義疾已亟，但叩頭謝。數日卒，年三十八。特贈檢校太保、大同軍節度使。子知節。

子 知節
知節，字子元，幼孤。太宗時，以蔭補供奉官，賜今名。年十八，監彭州兵，以嚴蒞眾，眾憚之如老將。又監潭州兵，時何承矩為守，頗以文雅飾吏治，知節慕之，因折節讀書。雍熙間，護兵博州，契丹入邊，敗我師於君子館。先是，知節完城繕甲，儲積芻粟，吏民以為生事。既而契丹果至，以有備，引去。

徙知定遠軍。時議調河南十三州之民輸餉，河北轉運使樊知古適至軍議事，知節曰：「軍少粟多，簸其紅腐，尚當得十之六七。」知古從之，果獲粟五十萬斛，分給諸屯，遂省河南之役。時部民入保避寇，卒有盜婦女首飾者，護軍止笞遣之。知節曰：「民避外患而來，反罹內寇，此而可恕，何以肅下？」即命斬之。知深、慶二州，遷西京作坊使。旋知梓州。李順之叛，詔與王繼恩同討賊。繼恩恃勢自任，惡知節不附己，遣守彭州，付以羸兵三百，彭之舊卒，悉召還成都。知節累請益兵，不從。賊眾十萬攻城，知節力戰，自晨抵晡，士多死，慨然歎曰：「死賊手，非壯夫也。」即橫槊潰圍出，遲明，援兵至，復鼓噪入，賊遂潰去。太宗聞而歎曰：「賊眾我寡，知節不易當也。」授益州鈐轄，加益、漢九州都巡檢使，遷內園使。會韓景祐帳下劉旰脅牙兵為亂，連下州縣，眾逾二千，知節領兵三百，追至蜀州，與戰，旰走邛州。知節曰：「賊破邛州，必乘勝渡江薄我，既息而後戰，官軍雖倍，制之亦勞，不如乘其弊急擊之，破之必矣。」遂行。次方井鎮，與旰遇，殺之無噍類。

咸平初，領登州刺史、知秦州。州嘗質羌酋支屬餘二十人，逾二紀矣。知節曰：「羌亦人爾，豈不懷歸？」悉遣之。羌人感之，訖終，更不犯塞。時州有銀坑，歲久礦竭，課額弗除，主吏破產，償之不足。知節請蠲之，章三上，乃允。遷西上閤門使，知益州兼本路轉運使。自乾德後，歲漕蜀物，動逾萬計。時籍富民以部舟運，坐沉覆破產者眾。知節請代督以省校而程其漕事，自是蜀人賴以免患。

徙知延州兼鄜延駐泊部署。邊寇將至，方上元節，遽命張燈啟關，累夕宴樂。寇不測，即引去。會鎮州程德玄政事曠弛，徙知節代之。詔發澶、魏等六州糧輸定武，時兵交境上，知節曰：「糧之來，是資盜也。」止令於舟車所至收之，寇無所得而遁。

車駕在澶淵，時王超擁兵數十萬屯真定，逗留不進。知節移書誚讓之，超始出兵，猶以中渡無橋為辭。知節預命度材，一夕而具。景德中，徙知定州，未幾，拜東上閤門使、樞密都承旨，擢拜簽書樞密院事。

當是時，契丹已盟，中國無事，大臣方言符瑞，而知節每不然之，嘗言「天下雖安，不可忘戰去兵」以為戒。自陳年齒未衰，五七年間尚可驅策，如邊方有警，願預其行，但得副都部署名及良馬數匹、輕甲一聯足矣。上以為然，因命製銅鐵鎖子甲以賜焉。進宣徽北院使，加兼樞密副使。時王欽若為樞密使，知節薄其為人，遇事敢言，未嘗少屈。每廷議，得其不直，輒面詆之。時欽若寵顧方隆，知節愈不為下。

大中祥符七年，出為潁州防禦使、知潞州。天禧初，移知天雄軍，召拜宣徽南院使、知樞密院事。以疾乞罷，除彰德軍留後、知貝州兼部署。將行，真宗閔其臒瘁，止命歸鎮。時上黨、大名之民已爭來迎謁。未幾，卒，年六十五。贈侍中，諡正惠。

知節將家子，慷慨以武力智謀自許，又能好書，賓友儒者，所與善厚，必一時豪傑，論事謇謇未嘗有所顧忌，故聞其風者，亦知其為正直云。

雷德驤
雷德驤，字善行，同州郃陽人。周廣順三年舉進士，解褐磁州軍事判官。召為右拾遺，充三司判官，賜緋魚。顯德中，入受詔均定隨州諸縣民田屋稅，稱為平允。

宋初，拜殿中侍御史，改屯田員外郎、判大理寺。其官屬與堂吏附會宰相趙普，擅增刑名，因上言，欲求見太祖以白其事。未引對，直詣講武殿奏之，辭氣俱厲。太祖詰之，德驤對曰：「臣值陛下日旰未食，方震威嚴爾。」帝怒，令左右曳出，詔置極典。俄怒解，黜為商州司戶參軍。刺史知德驤舊為省郎，以客禮之。及奚嶼知州，希宰相旨，至則倨受庭參。德驤不能堪，出怨言，嶼銜之。適有言德驤至郡為文訕上者，嶼召德驤與語，潛遣吏紿其家人取得之，即械繫德驤，具狀以聞。太祖貸其罪，削籍徙靈武。數年，其子有鄰擊登聞鼓，訴中書不法事，趙普由是出鎮河陽。召德驤為秘書丞，俄分判御史臺三院事，又兼判吏部南曹。開寶七年，同知貢舉。太祖崩，以德驤為吳越國告哀使。還，遷戶部員外郎兼御史知雜事，改職方員外郎，充陝西、河北轉運使。歷禮部、戶部郎中，入為度支判官。

太平興國四年，車駕征太原，為太原西路轉運使。六年，同知京朝官考課，俄遷兵部郎中。七年，以公累降本曹員外郎、出知懷州，未幾，復舊官，又命為兩浙轉運使。其子殿中丞有終亦為淮南轉運使，父子同日受詔，搢紳榮之。俄遷右諫議大夫。

雍熙二年，征歸朝，同知京朝官考課，初，帝謂宰相曰：「朕前日閱班籍，擇官為河北轉運使，所患不能周知群臣履行。自今令德驤錄京朝官履歷功過之狀引對，既得漸識群臣，擇才委任，且使有官政者樂於召對，負瑕累者恥於顧問，可以為懲勸矣。」

端拱初，遷戶部侍郎。會趙普再入相，宣制之日，德驤方立班，不覺墜笏，遽上疏，乞歸田里。太宗召見，安諭之，賜白金三千兩，罷知考課，止以本官奉朝請。會議事尚書省，乘酒叱起居員外郎鄭構為盜，御史奏劾，下御史臺案問，具伏，帝止令罰月奉而釋之。訖趙普出守西洛，帝終保全之。

淳化二年，為其婿如京副使衛濯訟有鄰子秘書省校書郎孝先內亂，帝素憐德驤，恐暴揚其醜，不以孝先屬吏，止除名配均州。德驤坐失教，責授感德軍行軍司馬。並其子少府少監有終責授衡州團練副使。德驤因慚憤成疾，三年，卒，年七十五。有終為三司鹽鐵副使，表乞追復舊官，從之。

德驤無文采，頗以強直自任，性褊躁，多忤物，不為士大夫所與。

子 有鄰
有鄰，開寶中，舉進士不第。其父既竄靈武，意宰相趙普擠抑之。時堂後吏胡讚、李可度在職歲久，或稱其請託受賕，而秘書丞王洞與德驤同年登第，有鄰每造謁洞，洞多以家事委之。一日，洞令有鄰市白金半鋌，因曰：「此令吾子知，要與胡將軍。」蓋謂讚也。時又有詔，應攝官三任解由全者許投牒有司，即得召試錄用。有鄰素與前攝上蔡主簿劉偉交遊，知偉雖嘗三攝，而一任失其解由，偉造偽印，令其兄前進士侁書寫之，因是得試送銓。遂具章告其事，並下御史府按鞫。有鄰出入讚家，故其事多實。獄具，偉坐棄市，洞等並決杖除名，讚、可度仍籍其家。有鄰授秘書省正字，賜公服靴笏、銀鞍勒馬、絹百匹，自是累上疏密告人陰事。俄被病，白晝見偉入室，以杖箠其背。有鄰號呼聞於外，數日而死。賜德驤錢十萬，以給喪事。

子 有終
有終，字道成，幼聰敏，以蔭補漢州司戶參軍。時侯陟典選，木強難犯，選人聽署於庭，無敢嘩者。有終獨抗言，願為大郡治獄掾，陟叱之曰：「年未三十，安可任此官？」 有終不為沮。署萊蕪尉。知監、左拾遺劉祺以有終年少，頗易之。有終發其奸贓，祺坐罪杖流海島，以有終代知監事。先是，三司補吏為冶官，率以貲進，多恣橫。至是，受署者憚有終，率多避免。太宗即位，聞其名，遣內侍伍守忠同掌監事，且察其治跡。守忠至裁周月，即還奏有終強濟之狀，亟詔為大理寺丞。會德驤任陝西轉運，奏為解州通判，特許德驤不巡察是州。有終入奏鹽池利害，改贊善大夫，令還權知軍事，省通判。太平興國六年，遷殿中丞、知密州，徙淮南轉運副使，賜緋魚，改太常博士。時德驤主漕兩浙，往往省於境上，時人榮之。

雍熙中，王師北征，命為蔚州飛狐路隨軍轉運使。入為鹽鐵判官，歷戶部、度支副使，賜金紫，出知昇州。淳化初，就遷少府少監、知廣州。二年，女弟婿衛濯訟其家法不謹，有終坐親累，責授衡州團練副使，奪章服。俄丁外艱，行及許田，召歸，入對，賜錢八十萬，起為都官員外郎，歷度支、鹽鐵副使，復金紫。時以江南、嶺外茶鹽價不一，細民冒禁私販，多陷重辟。詔有終領江淮、兩浙、荊湖、福建、廣南路茶鹽制置使，就出鹽產茶之地，以便宜裁制。使還，改工部郎中、知大名府，不逾月，復為少府少監，徙知江陵。

李順之亂，王師西征，命與裴莊為峽路隨軍轉運使、同知兵馬事。調發兵食，規畫戎事，皆有節制。師行至峽中，遇盜格鬥，眾渴乏，會天雨，軍士以兜牟承水飲之，且行且戰，進至廣安軍，軍壘瀕江，三面樹柵。會夜陰晦，賊眾奄至，鼓噪舉火，士伍恐懼，有終安坐櫛髮自若。賊圍既合，有終引奇兵出其後擊之，賊眾驚擾，赴水死者無算。就拜右諫議大夫、知益州。次簡州，寓佛舍，度賊必至，命左右重閉，召土人嚴更警備，初夕，間道而出。賊圍守數重，及壞寺入，惟擊柝者在焉。俄兼同招安使。賊平，改知許州。三年，改給事中、知并州。

真宗嗣位，加工部侍郎。咸平二年，代還，知審刑院，俄授戶部使。三年，將巡師大名，遣有終乘驛先詣澶州督納糧草。車駕還，次德清軍，會益州奏至，神衛戍卒以正旦竊發，害兵馬鈐轄符昭壽，擁都虞候王均為亂，逐知州牛冕。即日，拜有終瀘州觀察使、知益州兼川峽兩路招安捉賊事。御廚使李惠、洛苑使石普、供備庫副使李守倫並為招安巡檢使，給步騎八千，命往招討。又以洺州團練使上官正為東川都鈐轄，西京作坊使李繼昌為峽路都鈐轄，崇儀副使高繼勳、王阮並為益州駐泊都監，供奉官、閤門祗候孫正辭為諸州都巡檢使。

正月三日，均率眾陷漢州，進攻綿州，旬日不能下，趣劍門。先是，知劍州、秘書丞李士衡度寇必至，城不能守，悉徙官帑保劍門，焚其倉廩，及署榜招軍卒之流逸者，得數千人。已而賊果至，士衡與劍門都監、左藏庫副使裴臻逆擊之。時風雪連日，均眾無所掠，唯食敗糟，臻與戰，斬首數千級。賊眾疲劇宵遁，還保益州。士衡即馳騎入奏，上嘉之，拜士衡度支員外郎，賜緋；臻崇儀使、領峰州刺史，仍舊職。

知蜀州、供奉官、閤門祗候楊懷忠聞變，即調鄉丁會十一路巡檢兵，刻期進討。蜀民不從賊者相率抗禦，儕伍謂之「清壇眾」。擇「清壇」之魁七十餘人，悉補巡檢將，遣判官高本馳驛以聞。十七日，懷忠率眾入益州，焚城北門，至三井橋。時均尚留劍門，與賊將魯麻胡陣於江瀆廟前，自晨至晡，戰數合，懷忠兵勢不敵，退還所部。懷忠部下多李順舊黨，頗貪剽劫，故敗績焉。懷忠移文嘉、眉七州，調軍士丁男來會。二月，再攻益州。時均方遣逆黨趙延順攻邛、蜀，懷忠逆與之戰，賊稍退。懷忠與轉運使陳緯麾兵由子城南門直入軍資庫，與緯署其庫籥。均眾皆銀槍繡衣，為數隊，分列子城中。賊兵出通遠門，與懷忠戰數合，會暮，懷忠復退軍筰橋，背水列陣，砦櫧木橋南，以扞邛、蜀之路。賊故不復能南略，自清水壩、溫江、金馬三道來攻櫧木砦，出官軍後，焚江原神祠，斷邛、蜀援路。懷忠三路分兵以抗之，斬首五百餘級，驅其餘眾入皂江，獲甲弩甚眾。乘勝逐賊至益州南十五里，砦於雞鳴原，以俟王師。均亦閉成都東門以自固。

是月，有終等至，令石普先與綿漢都巡檢張思鈞收復漢州，進壁升僊橋。賊出攻砦，有終擊走之。一日，均開城偽為遁狀，有終與上官正、石普率兵徑入，官軍分剽民財，部伍不肅。賊閉關發伏，布床榻於路口，官軍不得出，因為所殺。有終等緣堞而墜，李惠死之，退保漢州。益州城中民皆奔迸四出，復為賊黨分騎追殺，或囚縶之，支解族誅以恐眾。又脅士民僧道之少壯者為兵，先刺手背，次髡首，次黥面，給軍裝，令乘城，與舊賊黨相間。有終署榜招之，至則署其衣袂釋之，日數百人。

三月，進攻彌牟砦，斬首千餘級，復為賊所拒。四月，賊由升僊橋分路來寇，並軍於東偏，有終率兵逆擊，大敗之，殺千餘人，奪其傘蓋、金槍等物，均單騎還城。有終遣其子奉禮郎孝若馳奏，上召孝若問敗賊之由，笑謂左右曰：「均鼠竊爾，雖嬰城自守，計日可擒矣。」孝若因言嘗習武藝，願改秩以效，即補供奉官。俄以刑部員外郎馬亮為轉運使，國子博士張志言副之，供備庫副使張晌為綿漢都巡檢使。楊懷忠又分所部砦於合水尾、浣花等處，樹機石、設笓籬以拒之。

賊自升僊之敗，徹橋塞門，官軍進至清還江，為梁而度。有終與石普屯於城北門之西，依壕為土山，分設鹿角，又得舊草場，造梯衝洞車攻具，普專主之。高繼勳、張晌、孫正辭攻城東，上官正、李繼昌、王阮攻城西，楊懷忠與巡檢殿直、閤門祗候馬貴攻城南，賊將趙延順盡驅凶黨以拒。既而延順中流矢死，又遣其黨丁重萬立城門上，官軍射之，殪。每攻城，輒會雨，城滑不能上，官軍及丁夫為洞屋以進，賊又鑿地道出掩之，溺壕中死者千餘，軍勢小衄。時方暑濕，軍士多疾，有終市藥他州療之。

是月，詔洛苑使、入內副都知秦翰為兩川捉賊招安使。有終與翰叶議，於城北魚橋又築土山。八月，克城北羊馬城，遂設雁翅敵棚，覆洞屋以進，逼羅城。九月，城北洞屋成，賊對設敵樓以抗官軍，有終遣卒焚之，賊自是銷沮，築月城以自固。有終募敢死士間道以入，賊為藥矢，中者立死。有終令卒蒙氈秉燧以入，悉焚其望櫓機石，先遣東西南砦鼓噪攻城，有終與石普分主洞屋以進。普穴城為暗門，門成，賊攢戟於前，無敢進者。有二卒請行，許以厚賞，乃麾戈直衝之，賊鋒稍卻，遂入城。有終登城樓下瞰，賊之餘眾，猶砦天長觀前，於文翁坊密設炮架。高繼勳白於馬亮，請給稭稈油籸，眾執長戟巨斧，秉炬以進，悉焚之。楊懷忠焚其砦天長觀前，追至大安門，復敗焉。是夕二鼓，均與其黨二萬餘南出萬里橋門，突圍而遁。有終疑有伏，遣人縱火城中。詰朝，與秦翰登門樓，牙吏有受偽署官職者，捕得，立樓下，傍積薪，厝火其上，索男子魁壯者令辨之，曰某嘗受某職，即命左右捽投火中。自晨至晡，焚死者數百人，時謂冤酷。均既走，度合水尾，由廣都略陵、榮，趣富順監，所過斷橋塞路，焚倉庫而去。

初，有終遣懷忠領虎翼軍追之，後二日，石普繼往，以全軍為後援。十月，均至富順，其將校以筏度江，趨戎、瀘蠻境。朝廷每歲孟冬朔，詔富順監具酒肴，犒內屬蠻酋。是日裁設具，而均黨適至，皆食焉。聞懷忠追騎將至，均心易之，謂其黨曰：「速降懷忠。」令其眾負擔以行。懷忠距富順六十里，於楊家市少憩，賊眾在後者邀戰，懷忠遣騎士登高原覘賊，且語其左右曰：「縱賊度江，後悔無及，聞石侯將至，當以奇兵取之。」乃臨江列陣擊之，餘黨散走，有舟將度江而遁者，懷忠合強弩射之，溺死甚眾。懷忠張旗鳴鼙入城，均方在監署中，其眾多醉，均窮蹙縊死。虎翼軍校魯斌斬其首詣懷忠，獲僭偽法物、旌旗、甲馬甚眾，禽其黨六千餘人，逆徒殲焉。懷忠旋軍出北門，石普之眾方至，奪均首馳歸成都，梟於北市。

均本隸開封散從直，後補軍校。初，神衛軍之戍成都者，以均及董福分二指揮以領之。福御眾有法，部下皆優足。均縱其下飲博，軍裝亦以給費。是歲，車駕幸河朔，符昭壽與牛冕大閱於東郊，蜀人趨觀之，二軍衣服鮮弊不等，均眾因是慚憤。益州知州與鈐轄二廨並禁旅為牙隊，歲除，冕以酒肴犒部士，而昭壽既驕恣，復肆侵虐，冕亦寬馳無政，故詰朝合起為亂。

神衛卒既殺昭壽，是日，成都官吏方相與賀正，聞變，皆奔竄，牛冕與轉運張適縋城而出，惟都巡檢使劉紹榮冒刃格鬥。既而眾寡不敵，叛卒尚未有主，或欲奉紹榮為帥者，紹榮攝弓罵曰：「我燕人也，比棄鄉土來歸本朝，豈能與汝同逆，汝亟殺我，我肯負朝廷哉！」眾未敢動。監軍王澤與均適至，乃謂均曰：「汝所部為亂，盍自往招安？」均既往，叛卒即擁之為主，紹榮自經死。均僭號大蜀，改元化順，署置官稱，設貢舉，以張鍇為謀主。

鍇本名美，太原舊卒，後為神衛小校。狡獪，嘗歷戰陣，粗習陰陽，以熒惑同惡，故勸均為亂。均實戇愞無謀，嘗言：「官軍若至，我當先路出迎，自陳被脅之狀。」鍇聞之，擇軍中子弟署寄班，以防守均，令不與人接見。官軍圍城，每射箭招誘，及令均子弟至城下，均皆不之知。得箭書，鍇悉焚之。自起至敗，所守止一城而已。均初署親軍為天降虎翼，後果為虎翼軍所殺。

賊既平，遣承受供奉官楊崇勳乘傳告捷，賜崇勳錦袍、銀帶、器幣，有終加保信軍節度觀察留後，以秦翰為內園使、恩州刺史，石普為冀州團練使，高繼勳、王阮並為崇儀使，孫正辭為內殿崇班，李繼昌為獎州刺史，張晌為供備庫副使，楊懷忠為供備庫副使，馬貴為供奉官。是役也，懷忠之功居最，為石普所忌，朝廷微聞之，遣寄班安守忠按視戰所，盡得其功狀，以故懷忠復遷崇儀使，領恩州刺史。

四年，有終代還，命為涇、原、儀、渭、鎮戎路都部署，辭不拜，改知永興軍府，徙秦州。景德初，徙為幷代副都部署，賜黃金四百兩。丁內艱，起復，契丹入寇，上幸澶淵，詔有終率所部由土門抵鎮州，與大兵會。既而王超、桑贊逗撓無功，唯有終赴援，威聲甚振，河北列城，賴其雄張。俄而契丹修好，命還屯所，就判并州，召拜宣徽北院使、檢校太保。二年七月，暴疾卒，年五十九，贈侍中。錄其子孝若為內殿崇班、閤門祗候，孝傑為內殿崇班，孝緒為供奉官，孝恭為侍禁，親族、門客、給事輩遷補者八人。

有終倜儻自任，不拘小節，有幹局，沈敏善斷，不畏強禦，輕財好施。歷典藩閫，能撫士卒，豐於宴犒，官用不足，則傾私帑及榷錢以給之。家無餘財，奉身甚薄，常所御者，銅鞍勒馬而已。第在崇仁里者，德驤所創。有終在蜀嘗貸備用庫錢數百萬，奏納其第償之，優詔蠲免。為宣徽使，特給廉鎮公用錢歲二千貫。身沒之日，宿負猶不啻千萬，官為償之。王繼英在樞密，頗忌有終進用，屢言其在蜀及守邊厚費以收士卒心，真宗不之信，卒保護焉。

孫 孝先
孝先，字子思，有鄰子也。舉進士，試秘書省校書郎，知天長縣。以衛濯訟其內亂，除籍配均州。後復知宛丘縣，李繼隆判陳州，薦其能，加試大理評事。契丹內寇，真宗幸大名，孝先以部芻糧河北，首至行在，擢太常寺奉禮郎。

王均反益州，隨季父有終進討，孝先率先鋒與賊戰升僊橋，斬首數百，得均金槍黃傘以獻，改將作監丞。

李繼遷陷靈州，朝廷調兵，軍費多出於民，關內大擾。孝先請益募商人入粟塞下，償以茶鹽。召對稱旨，命馳驛陝西，與轉運使鄭文寶議立規畫，後多施行。累遷尚書屯田員外郎。嘗建置三司拘收司，以檢天下財利出入之數，詔如其請。

知興元府，坐保任失實，降通判華州，徙知鄆州。宰相寇準舉，換內園使、知貝州。會慈州民張熙載詐稱黃河都總管，籍並河州郡芻糧數，至貝州。孝先覺其奸，捕繫獄。孝先欲因此為奇功，以動朝廷，迫司理參軍紀瑛教熙載偽為契丹諜者，號景州刺史兼侍中、司空、大靈宮使，部送京師。樞密院按得孝先所教狀，謫澤州都監，利、虢三州，改環慶路兵馬鈐轄、知邠州。逾年，領昭州刺史，為益州鈐轄，再遷左藏庫使，擢西上閤門使、涇原路鈐轄兼知渭州，復知邠州，徙耀州，以右領軍衛大將軍、昭州刺史，分司西京卒。子簡夫。

曾孫 簡夫
簡夫，字太簡，隱居不仕。康定中，樞密使杜衍薦之，召見，以秘書省校書郎簽書秦州觀察判官。公事既罷，居長安，自以處士起，不復肯隨眾調官，多為岐路求辟薦。時三白渠久廢，京兆府遂薦簡夫治渠事。先時，治渠歲役六縣民四十日，用梢木數百萬，而水不足。簡夫用三十日，梢木比舊三之一，而水有餘。知坊州，徙簡州，用張方平薦，知雅州。

既而辰州蠻酋彭仕羲內寇，三司副使李參、侍御史朱處約安撫不能定，繼命簡夫往。至則督諸將進兵，築明溪上、下二砦，據其險要，拓取故省地石馬崖五百餘里。仕羲內附。擢三司鹽鐵判官，以疾，知虢、同二州，累遷尚書職方員外郎，卒。錄其子壽臣為郊社齋郎。

簡夫始起隱者，出入乘牛，冠鐵冠，自號「山長」。關中用兵，以口舌捭闔公卿。既仕，自奉稍驕侈，騶御服飾，頓忘其舊，里閭指笑之曰：「牛及鐵冠安在？」

王超
王超，趙州人，弱冠長七尺餘。太宗尹京，召置麾下。及即位，以隸御龍直。淳化二年，累遷至河西軍節度使、殿前都虞候。

真宗嗣位，以翊戴功，加檢校太傅、領天平軍節度。咸平二年秋，大閱禁兵二十萬於東郊，超執五方旗以節進退，上御戎幄觀之，面賜褒獎。從幸大名，與都虞候張進並為先鋒。都大點檢傅潛逗撓得罪，以超為侍衛馬步軍都虞候、鎮州行營都部署，又帥鎮、定、高陽關三路。契丹入邊，與戰於遂城西，俘馘二萬計，斬其裨王騎將十五人，手詔褒美。

李繼遷陷清遠軍，以超將西面行營之師禦之，徙帥永興軍。宰相言超材堪將帥，遂以超帥定州路行營，王繼忠副之。尋加鎮、定、高陽關三路都部署，密遣中使賜以御弓矢，許便宜從事。加開府儀同三司、檢校太尉。咸平六年，遼師大入，超召鎮州桑贊、高陽關周瑩率兵會定州，瑩以非詔旨不至。遼兵圍望都，超、贊率兵赴之，陣於縣南六里。繼忠在陣東偏，契丹出其背，遮絕糧道，人馬乏困，繼忠馳前與契丹戰，超、贊遂旋師，繼忠孤軍沒焉。上即遣劉承珪、李允則馳往，察退衄之狀，且言鎮州副部署李福、拱聖軍都指揮使王昇當戰先旋，福坐削籍，流封州，昇決杖，配隸瓊州。

景德初，上親巡澶淵，召超赴行在，復緩師期，契丹遂深入。會南北通好，故薄其責，止罷超三路帥，為崇信軍節度使，徙知河陽。又移鎮建雄，知青州，卒。贈侍中，再贈尚書令，追封魯國公，諡武康。

超為將善部分，御下有恩。與高瓊同典禁旅，嘗休假他適，過營壘，軍校不時將迎，瓊即命箠罰，超以為非公行，不當加罪，人稱其恕。然臨軍寡謀，拙於戰鬥。子德用。

子 德用
德用，字元輔。父超為懷州防禦使，補衙內都指揮使。至道二年，分五路出兵擊李繼遷，超帥兵六萬出綏、夏，德用年十七，為先鋒，將萬人戰鐵門關，斬首十三級，俘掠畜產以數萬計。進師烏白池，他將多失道不至，虜銳甚，超按兵不進，德用請乘之，得精兵五千，轉戰三日，敵勢卻。德用曰：「歸師迫險必亂。」乃領兵距夏州五十里，絕其歸路，下令曰：「亂行者斬！」一軍肅然，超亦為之按轡。繼遷躡其後，左右望見隊伍甚嚴整，莫敢近。超撫其背曰：「王氏有子矣。」

累遷內殿崇班，以御前忠佐為馬軍都軍頭，出為邢、洺、磁、相巡檢。盜張洪霸相聚界上，吏不能捕。德用以氈車載勇士，詐為婦人飾，過邯鄲。賊果來邀，勇士奮出，悉禽之。徙督捕陝西東路，盜賊相戒曰：「此禽張洪霸者。」皆相率逃去。為環慶路指揮使，尋以奏事忤旨，責授鄆州馬步軍都指揮使。歷內殿直都虞候、殿前左班都虞候、柳州刺史，遷捧日左廂都指揮使、英州團練使。

天聖初，以博州團練使知廣信軍。城壞久不治，德用率禁軍增築之，有詔褒諭。徙冀州，歷龍神衛、捧日天武四廂都指揮使、康州防禦使、侍衛親軍步軍馬軍都虞候。召還，又為幷代州馬步軍副都總管，遷殿前都虞候、步軍副都指揮使。歷桂州、福州觀察使。

章獻太后臨朝，有求內降補軍吏者，德用曰：「補吏，軍政也，不可與。」太后固欲與之，卒不奉詔，乃止。太后崩，有司請衛士坐甲，德用曰：「非故事也。」不奉詔。

仁宗閱太后閣中，得德用前奏軍吏事，奇之，以為可大用，拜檢校太保、簽書樞密院事。德用謝曰：「臣武人，幸得以馳驅自效，賴陛下威靈，待罪行間足矣。且臣不學，不足以當大事。」帝遣使者趣入院，遂為副使。久之，以奉國軍節度觀察留後同知院事，遷知院。歷安德軍，加檢校太尉、定國軍節度使、宣徽南院使。趙元昊反，德用請自將討之，不許。

德用狀貌雄毅，面黑，頸以下白晰，人皆異之。言者論德用貌類藝祖，御史中丞孔道輔繼言之，且謂德用得士心，不宜久典機密，遂罷為武寧軍節度使、徐州大都督府長史。有言德用市馬於府州者，上其券，乃市於商人者。言者猶不已，降右千牛衛上將軍、知隨州，州置判官，家人皆惶恐，德用舉止言色如平時，惟不接賓客而已。徙知曹州，或謂德用曰：「孔中丞害公，今死矣。」德用曰：「中丞言官，豈害我者？朝廷亡一忠臣，可惜也。」起為保靜軍節度觀察留後、知青州，改澶州。陝西用兵久無功，契丹遣劉六符來求復關南地，以兵壓境。德用見帝，流涕言：「臣前被罪，陛下赦而不誅，今不足辱命。」帝慰勞，曰：「河北方警，借卿鎮撫之。」又賜手詔慰勉，拜保靜軍節度使。歲大熟，六符見德用拜曰：「此公仁政所及也。」徙真定府、定州路都總管，還奏事，復以宣徽南院使判成德軍。未行，徙定州路都總管。日訓練士卒，久之，士殊可用。

契丹使諜者來覘，或請捕殺之，德用曰：「第舍之，彼得實以告，是服人之兵以不戰也。」明日大閱，援桴鼓之士皆踴躍，進退坐作，終日不戮一人。乃下令：「具糗糧，聽吾鼓聲，視吾旗幟所向。」覘者歸告契丹，謂漢兵將大入。既而復議和，遂徙陳州，又徙河陽。不行，入奉朝請，出判相州，拜同中書門下平章事、判澶州。徙鄭州，封祁國公，還，為會靈觀使。

德用素善射，雖老不衰。侍射瑞聖園，辭曰：「臣老矣，不能勝弓矢。」帝再三諭之，持二矢未發。帝顧之，使必中，乃收弓矢謝，一發中的，再發又中。帝笑曰：「德用欲中即中爾，孰謂老且衰乎？」賜襲衣、金帶，加檢校太師，復判鄭州，徙澶州，改集慶軍節度使，封冀國公。皇祐三年，上疏乞骸骨，以太子太師致仕，大朝會綴中書門下班。

德用將家子，習知軍中情偽，善以恩撫下，故多得士心。雖屢臨邊境，未嘗親矢石、督攻戰，而名聞四夷，閭閻婦女小兒，皆呼德用曰「黑王相公」。

帝嘗遣使問邊事，德用曰：「咸平、景德中，賜諸將陣圖，人皆死守戰法，緩急不相救，以至於屢敗。誠願不以陣圖賜諸將，使得應變出奇，自立異效。」帝以為然。

德用雖致仕，乾元節上壽，預班廷中。契丹使語譯者曰：「黑王相公乃復起耶？」帝聞之，起為河陽三城節度使、同中書門下平章事、判鄭州。至和元年，遂以為樞密使，命入謁拜。明年，富弼相，契丹使耶律防至，德用與防射玉津園。防曰：「天子以公典樞密而用富公為相，將相皆得人矣。」帝聞之喜，賜弓一，矢五十。後封魯國公，求去位至六七，乃以為忠武軍節度使、景靈宮使，又以為同群牧制置使。有詔五日一會朝，聽子孫一人扶掖。卒，年七十九，贈太尉、中書令，諡武恭。加賜其家黃金。

德用諸子中，咸融最鍾愛，晚年頗縱之，多不法，後更折節自飭，官至左藏庫使、眉州防禦使。


論曰：全義、德驤，遇知太祖、太宗，超復翊戴真宗，宜致崇顯，然堇堇無踰人者，而各有子勒勳於國籍。若知節生將家，喜讀書，立朝爭事，以剛正稱天下，其邦之司直歟！有終起進士，明幹知兵，平蜀鉅賊，振聲鄰敵，可謂「肇敏戎公」矣。至於精神折衝，名聞四夷，矯矯虎臣，則德用其有焉。


Chinese text: This work was published before January 1, 1923, and is in the
public domain worldwide because the author died at least 100 years ago.
