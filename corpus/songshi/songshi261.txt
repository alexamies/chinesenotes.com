李瓊
維基百科標誌　维基百科條目︰李瓊
李瓊，字子玉，幽州人。祖傳正，涿州刺史。父英，涿州從事。瓊幼好學，涉獵史傳。杖策詣太原，依會唐莊宗屬募勇士，即應募，與周祖等十人約為兄弟。一日會飲，瓊熟視周祖，知非常人。因舉酒祝曰：“凡我十人，龍蛇混合，異日富貴無相忘，苟渝此言，神降之罰。”皆刺臂出血為誓。周祖與瓊情好尤密，嘗造瓊，見其危坐讀書，因問所讀何書，瓊曰：“此《閫外春秋》，所謂以正守國，以奇用兵，較存亡治亂，記賢愚成敗，皆在此也。”周祖令讀之，謂瓊曰：“兄當教我。”自是周祖出入常袖以自隨，遇暇輒讀，每問難瓊，謂瓊為師。及討河中，乃解瓊兵籍，令參西征軍事。賊平，表於朝，授朝散大夫、大理司直。歲中，遷太子洗馬。周祖鎮鄴，表為大名少尹。

廣順初，拜將作監，充內作坊使，賜金紫。連知亳、陝二州，改濟州刺史。世宗初，遷洺州團練使，改安州防禦使，治郡寬簡，民請立碑頌德，詔中書舍人竇儀撰文賜之。宋初，召為太子賓客。建隆三年，上章請老，改右驍衛上將軍致仕。瓊信釋氏，明年四月八日，詣佛寺，遇疾歸，至暮卒，年七十三，贈太子少師。

郭瓊
維基百科標誌　维基百科條目︰郭瓊
郭瓊，平州盧龍人。祖海，本州兩冶使。父令奇，盧台軍使。瓊少以勇力聞，事契丹，為蕃漢都指揮使。後唐天成中，挈其族來歸，明宗以為亳州團練使，改刺商州，遷原州。清泰初，移階州，城壘未葺，蜀人屢寇，瓊患之，因徙城保險，民乃無患。受詔攻文州，拔二十餘砦，生擒數百人。

晉天福中，移刺警州，屬羌、渾騷動，朔方節度張希崇表瓊為部署，將兵共討平之。連領滑、坊、虢、衛四州。開運初，為北面騎軍排陣使。陽城之役，戰功居多。改沂州刺史，充荊口砦主兼東面行營都虞候。擒莫州刺史趙思以獻，改刺懷州。俄為北面先鋒都監。契丹陷中原，盜賊蜂起，山東為甚，契丹主命瓊復刺沂州以禦盜，瓊即日單騎赴郡。盜聞瓊威名，相率遁去。

漢乾祐中，淮人攻密州，以為行營都部署，未至，淮人解去。會平盧節度劉銖恃佐命之舊，稱疾不朝，將相大臣，懼其難制，先遣瓊與衛州刺史郭超以所部兵屯青州。銖不自安，置酒召瓊，伏壯士幕下，欲害瓊。瓊知其謀，屏去從者，從容就席，略無懼色，銖不敢發。瓊因為陳禍福，銖感其言，遂治裝。俄詔至，即日上道。瓊改潁州團練使，又加防禦使。時朗州結荊、淮、廣南合兵攻湖南，詔瓊以州兵合王令溫大軍攻光州，尋以內難不果。罷歸朝，遣詣河北計度兵甲芻糧。

周祖祀南郊，召權知宗正卿事。世宗征劉崇，為北面行營都監，曆絳、蔡、齊三州防禦使。在齊州，民饑，瓊以己俸賑之。人懷其惠，相率詣闕頌其德政，詔許立碑。

宋建隆三年，告老，加右領軍衛上將軍致仕，歸洛陽。乾德二年，卒，年七十二。瓊雖起卒伍，而所至有惠政，尊禮儒士，孜孜樂善，蓋武臣之賢者也。

陳承昭
維基百科標誌　维基百科條目︰陳承昭
陳承昭，江表人。始事李景為保義軍節度，周世宗征淮南，景以承昭為濠、泗、楚、海水陸都應援使。世宗既拔泗州，引兵東下，命太祖領甲士數千為先鋒，遇承昭於淮上擊敗之，追至山陽北，太祖親禽承昭以獻。世宗釋之，授右監門衛上將軍，賜錦袍、銀帶，改右領軍衛上將軍，分司西京。宋初入朝，太祖以承昭習知水利，督治惠民、五丈二河以通漕運，都人利之。建隆二年，河成，賜錢三十萬。承昭言其婿王仁表在南唐，帝為致書於李景，令遣歸闕，曆左右神武統軍。

四年春，大發近甸丁壯數萬，修畿內河堤，命承昭董其役。又令督諸軍子弟數千，鑿池於朱明門外，以習水戰。從征太原，承昭獻計請壅汾水灌城，城危甚，會班師，功不克就。乾德五年，遷右龍武軍統軍。開寶二年，卒，年七十四。贈太子太師，中使護喪。大中祥符元年，錄其孫宗義為三班借職。

李萬超
維基百科標誌　维基百科條目︰李萬超
李萬超，并州太原人。幼孤貧，負販以養母，晉祖起並門，萬超應募隸軍籍。戰累捷，稍遷軍校。從李守貞討楊光遠於青州，奮勇先登，飛石中其腦，氣不屬者久之。開運中，從杜重威拒契丹於陽城，流矢貫手，萬超拔矢復戰，神色自若。以功遷肅銳指揮使。

契丹入中原，時萬超以本部屯潞州，主帥張從恩將棄城歸契丹，會前驍衛將軍王守恩服喪私第，從恩即委以後事，遁去。及契丹使至，專領郡務，守恩遂無所預。萬超奮然謂其部下曰：“我輩垂餌虎口，苟延旦夕之命，今欲殺使，保其城。非止逃生，亦足建勳業，汝曹能乎？”眾皆躍然喜曰：“敢不唯命。”遂率所部大噪入府署，殺其使，推守恩為帥，列狀以聞。漢祖從其請，仍命史弘肇統兵先渡河至潞，見萬超，語之曰：“得復此州，公之力也。吾欲殺守恩，以公為帥，可乎？”萬超對曰：“殺契丹使以推守恩，蓋為社稷計爾。今若賊害於人，自取其利，非宿心也。”弘肇大奇之，表為先鋒馬步軍都指揮使，路經澤州，刺史翟令奇堅壁拒命，萬超馳至城下，諭之曰：“今契丹北遁，天下無主，并州劉公仗大義，定中土，所向風靡，後服者族，盍早圖之。”令奇乃開門迎納。弘肇即留萬超權州事，漢祖遂以為刺史。及征李守貞，以萬超為行營壕砦使。河中平，拜懷州刺史。

周祖開國，從征慕容彥超，又為都壕砦使，以功授洺州團練使，預收秦、鳳，改萊州。從平淮南，連移蘄、登二州，所至有善政。屬有詔重均田租，前牟平令馬陶，籍隸文登縣，隱苗不通，命係之，將斬而後聞。陶懼遁去，由是境內肅然。宋初，入為右武衛大將軍，遷左驍衛大將軍。開寶八年，卒，年七十二。

白重讚
維基百科標誌　维基百科條目︰白重讚
白重讚，憲州樓煩人，其先沙陀部族。重讚少從軍，有武勇。漢初，自散員都虞候三遷護聖都指揮使。乾佑中，李守貞據河中叛，隱帝以重讚為行營先鋒都指揮使。河中平，以功領端州刺史。周初，轉護聖左廂都指揮使。未幾，出為鄭州防禦使，改相州留後。廣順中，授義成軍節度。在鎮日，河屢決，重讚親部丁壯，塞大程、六合二堤，詔書褒美。

世宗征劉崇，以重讚為河東道行營馬軍都指揮使，重讚與李重進居陣西偏，樊愛能、何徽居陣東偏。既合戰，愛能與徽皆遁走，惟重讚與重進率所部力戰，世宗自督親軍合勢薄之，幷人大敗。既誅愛能等，重讚以功授保大軍節度使。及世宗征太原，以河陽劉詞為隨駕都部署，命重讚副之。其忻州監軍殺刺史趙皋及契丹大將楊耨姑，以城降，而契丹兵猶盛，命重讚及符彥卿擊走之。世宗還京，改河陽三城節度、檢校太尉。及征淮南，命重讚率親兵三千軍於潁上。未幾，改淮南道行營馬步軍都虞候。俄遷彰義軍節度。

宋初，加檢校太師，改鎮涇州。有馬步軍教練使李玉，本燕人，凶狡，與重讚有隙。遂與部下閻承恕謀害重讚，密遣人市馬纓，偽造制書雲重讚構逆，令夷其族。乃自持偽制並馬纓，以告都校陳延正曰：“使者致而去矣。”延正具白重讚，重讚封其書以聞。太祖大駭，令驗視之，率皆誕謬，遂命六宅使陳思誨馳赴涇州，禽玉及承恕鞫問，伏罪棄市。延正擢領刺史以賞之，仍詔諸州，凡被制書有關機密，則詳驗印文筆跡。俄改泰寧軍節度。乾德四年，又為定國軍節度。開寶二年，改左千牛衛上將軍，奉朝請。三年，卒，年六十二。

王仁鎬
維基百科標誌　维基百科條目︰王仁鎬
王仁鎬，邢州龍岡人。後唐明宗鎮邢台，署為牙校，即位，擢為作坊副使，累遷西上閣門使。清泰中，改右領軍衛將軍。晉天福中，青州楊光遠將圖不軌，以仁鎬為節度副使，伺其動靜。曆二年，或譖仁鎬於朝，改護國軍行軍司馬。仁鎬至河中數月，光遠反書聞。漢乾祐中，曆昭義、天雄二軍節度副使。

周祖鎮鄴，表仁鎬為副留守。及起兵，仁鎬預其謀。周祖即位，仁鎬為王峻所忌，出為唐州刺史，遷棣州團練使，入為右衛大將軍，充宣徽北院使兼樞密副使。顯德初，出為永興軍節度使。世宗嗣位，移河中。會殿中丞上官瓚使河中還，言河中民多匿田租，遂遣瓚按視均定。百姓苦之，多逃亡他郡，仁鎬抗論其事，乃止。丁繼母憂，去官。

五年，拜安國軍節度，制曰：“眷惟襄國，實卿故鄉。分予龍節之權，成爾錦衣之美。” 郡民扶老攜幼，迎於境上，有獻錦袍者四，仁鎬皆重衣之，厚酬以金帛。視事翌日，省其父祖之墓，周視松檟，涕泗嗚咽，謂所親曰：“仲由以為不如負米之樂，信矣。”時人美之。郡有群盜，仁鎬遣使遺以束帛，諭之，悉遁去，不復為盜。恭帝嗣位，移山南東道節度。

宋初，加檢校太師。建隆二年，以疾召還，次唐州，卒於傳舍，年六十九。

仁鎬性端謹儉約，崇信釋氏，所得俸祿，多奉佛飯僧，每晨誦佛經五卷，或至日旰方出視事，從事劉謙責仁鎬曰：“公貴為藩侯，不能勤恤百姓，孜孜事佛，何也？”仁鎬斂容遜謝，無慍色。當時稱其長者。

陳思讓
維基百科標誌　维基百科條目︰陳思讓
陳思讓，字後己，幽州盧龍人。父審確，仕後唐至晉，曆檀、順、涿、均、沁、唐、祁、城八州刺史。預征蜀，權利州節度，終金州防禦使。思讓初隸莊宗帳下，即位，補右班殿直。晉天福中，轉東頭供奉官，再遷作坊使。安從進叛於襄陽，以思讓為先鋒右廂都監，從武德使焦繼勳領兵進討。遇從進之師於唐州花山下，急擊大破之，從進僅以身免。以功領獎州刺史。從進平，授坊州刺史。

八年冬，契丹謀入寇，以思讓監澶州軍，賜鞍勒馬、器帛。討楊光遠於青州也，又為行營右廂兵馬都監，兵罷，改磁州刺史。會符彥卿北征契丹，思讓表求預行。未幾，改衛州。連丁內外艱。時武臣罕有執喪禮者，思讓不俟詔，去郡奔喪，聞者嘉之。起復隨州刺史。

漢初，移淄州，罷任歸朝。會淮南與朗州馬希灊合兵淮南，攻湖南，馬希廣來乞師，旋屬內難，又周祖北征，乃分兵令思讓往郢州赴援，兵未渡而希廣敗。思讓留於郢。

周祖即位，遣供奉官邢思進召思讓及所部兵還。劉崇僭號太原，周祖思得方略之士以備邊，遣思讓率兵詣磁州，控扼澤、潞。未幾，授磁州刺史，充北面兵馬巡檢。未行，升磁州為團練，即以思讓充使。

廣順元年九月，劉崇遣大將李瑰領馬步軍各五都，鄉兵十都，自團柏軍於窯子店。思讓與都監向訓、張仁謙等率龍捷、吐渾軍，至虒亭西，與瑰軍遇，殺三百餘人，生禽百人，獲崇偏將王璠、曹海金，馬五十匹。俄遣王峻援晉州，以思讓與康延昭分為左右廂排陣使，令率軍自烏嶺路至絳州與大軍合。崇燒營遁去，思讓又與藥元福襲之。俄命權知絳州。明年春，遷絳州防禦使。

顯德元年九月，改亳州防禦使，充昭義軍兵馬鈐轄，屢敗並人及契丹援兵，遷安國軍節度觀察留後，充北面行營馬步軍排陣使。五年，敗並軍千餘於西山下，斬五百級。是秋，邢州官吏、耆艾邢銖等四十人詣闕，求借留思讓，詔褒之。十二月，改義成軍節度觀察留後。

六年春，世宗將北征，命先赴冀州以俟命。及得瓦橋關，為雄州，命思讓為都部署，率兵戍守。世宗不豫還京，留思讓為關南兵馬都部署。恭帝嗣位，授廣海軍節度。

宋初，加檢校太傅。乾德二年，又為保信軍節度。時皇子興元尹德昭納思讓女為夫人。開寶二年夏，改護國軍節度、河中尹。七年，卒，年七十二。贈侍中。

思讓累曆方鎮，無敗政，然酷信釋氏，所至多禁屠宰，奉祿悉以飯僧，人目為“陳佛子”。身沒之後，家無餘財。弟思誨，至六宅使。子欽祚，累遷至香藥庫使、長州刺史。欽祚子若拙。

孫 若拙
若拙，字敏之。幼嗜學，思讓嘗令持書詣晉邸，太宗嘉其應對詳雅，將縻以軍職，若拙懇辭。太平興國五年，進士甲科，解褐將作監丞、通判鄂州，改太子右讚善大夫、知單州。以能政，就改太常丞，遷監察御史，充鹽鐵判官。益州係囚甚眾，太宗覽奏訝之，召若拙面諭委以疏決，遷殿中侍御史、通判益州。淳化三年，就命為西川轉運副使，未幾，改正使，召歸。會李至守洛都，表若拙佐治，改度支員外郎，通判西京留司。久之，柴禹錫鎮涇州，復奏為通判，遷司封員外郎，部送芻糧至塞外，優詔獎之。

入為鹽鐵判官，轉工部郎中。與三司使陳恕不協，求徙他局，改主判開拆司。車駕北巡，命李沆留守東京，以若拙為判官。河決鄆州，朝議徙城以避水患，命若拙與閻承翰往規度，尋命權京東轉運使，因發卒塞王陵口，又於齊州浚導水勢，設巨堤於采金山，奏免六州所科梢木五百萬，民甚便之。河平，真授轉運使。召還，拜刑部郎中、知潭州。時三司使缺，若拙自謂得之。及是大失望，因請對，言父母年老，不願遠適，求納制命。上怒，謂宰相曰：“士子操修，必須名實相副，頗聞若拙有能幹，特遷秩委以藩任，而貪進擇祿如此。往有黃觀者，或稱其能，選為西川轉運使，輒訴免，當時黜守遠郡。今若拙復爾，亦須譴降。凡用人，豈以親疏為間，苟能盡瘁奉公，有所樹立，何患名位之不至也。”乃追若拙所授告敕，黜知處州，徙溫州。代還，復授刑部郎中，再為鹽鐵判官，改兵部郎中、河東轉運使，賜金紫。

會親祀汾陰，若拙以所部緡帛、芻粟十萬，輸河中以助費，經度制置使陳堯叟言其幹職，擢拜右諫議大夫，徙知永興軍府。時鄰郡歲饑，前政拒其市糴，若拙至，則許貿易，民賴以濟。又移知鳳翔府，入拜給事中、知澶州。蝗旱之餘，勤於政治，郡民列狀乞留。天禧二年，卒，年六十四。錄其子映為奉禮郎。

若拙多誕妄，寡學術，當時以第二人及第者為榜眼，若拙素無文，故目為“瞎榜”云。

焦繼勳
維基百科標誌　维基百科條目︰焦繼勳
焦繼勳，字成績，許州長社人。少讀書有大志，嘗謂人曰：“大丈夫當立功異域，取萬戶侯。豈能孜孜事筆硯哉？”遂棄其業，遊三晉間為輕俠，以飲博為務。晉祖鎮太原，繼勳以儒服謁見，晉祖與語，悅之，留帳下。天福初，授皇城兼宮苑使，遷武德使。安重榮反鎮州，安從進自襄陽舉兵為應。晉祖命繼勳督諸將進討。至唐州南，遇從進軍萬餘，設伏擊敗之，禽其牙將安洪義、鮑洪等五十餘人，得山南東道印，從進單騎奔還。從進弟從貴率兵千餘人，援均州刺史蔡行遇，繼勳殺其眾七百，生禽百，獲從貴，斷腕放入城中，從進自此不能復鎮。繼勳以功就拜齊州防禦使。少帝即位，從進平，藉繼勳威名鎮之，徙襄陽防禦使。歲餘，入為右千牛衛大將軍，拜宣徽北院使，遷南院使。

西人寇邊，朝議發師致討，繼勳抗疏請行，拜秦州觀察使兼諸蕃水陸轉運使。既至，推恩信、設方略招誘，諸郡酋長相率奉玉帛、牛酒乞盟，邊境以安。俄徙知陝州，就遷保義軍兵馬留後。

漢初，鳳翔軍校陽彥昭據城叛，命繼勳率師討之，以功授保大軍節度。召入，會漢祖幸大名，留為京城右廂巡檢使，俄改右羽林統軍。隱帝末，命繼勳領兵北征。及周祖舉兵向闕，繼勳奉隱帝逆戰於留子陂，戰不利，遂歸周祖。

廣順初，改右龍武統軍。世宗征淮南，為左廂排陣使，又改右羽林統軍、左屯衛上將軍，以戰功拜彰武軍節度。

宋初，召為右金吾衛上將軍，改右武衛上將軍。乾德三年，權知延州。四年，判右街仗杜審瓊卒，命繼勳代之。時向拱為西京留守，多飲燕，不省府事，群盜白日入都市劫財，拱被酒不出捕逐。太祖選繼勳代之，月餘，京城肅然。太祖將幸洛，遣莊宅使王仁珪、內供奉官李仁祚部修洛陽宮，命繼勳董其役。車駕還，嘉其幹力，召見褒賞，以為彰德軍節度，仍知留府事。仁珪領義州刺史，仁祚為八作副使。繼勳以太平興國三年卒，年七十八，贈太尉。

繼勳獵涉史傳，頗達治道，所至有善政。然性吝嗇，多省公府用度，時論少之。子守節。

子 守節
守節，字秉直，初補左班殿直，選為江、淮南路采訪。還奏稱旨，擢閣門祗候。李順餘黨擾西川，命與上官正討平之。高、溪州蠻內寇，又命往圖方略，守節言：“山川回險，非我師之利。”詔許招納。

咸平中，置江淮南、荊湖路兵馬都監，首被選擢。又討施、夔州叛蠻，以大義諭其酋長，皆悔過內附，因為之畫界定約。還遷閣門通事舍人，監香藥榷易院，三司言歲課增八十餘萬。時守節已為衣庫副使，當遷閣門副使，真宗謂輔臣曰：“守節緣財利羨餘而遷橫行，何以勸邊陲效命者？”止以為宮苑副使。

奉使契丹，館伴丁求說指遠山謂曰：“此黃龍府也。”守節應聲曰：“燕然山距此幾許？”求說慚服。久之，遷皇城副使，管勾軍頭引見司。坐以白直假樞密院副承旨尹德潤治第，免所居官。三遷東上閣門使，加榮州刺史。數請補外，曆知襄、鄧、汝三州，遷四方館使，以右神武大將軍致仕卒。

劉重進
維基百科標誌　维基百科條目︰劉重進
劉重進，幽州人，本名晏僧。梁末隸軍籍。晉初，以習契丹語，應募使北邊，改右班殿直，因賜是名。遷西頭供奉官，再使契丹。契丹主以其敏慧，留為帳前通事；俄南侵，署重進忠武軍節度。

漢初，移鎮鄧州。漢法，禁牛革甚嚴，州民崔彥、陳寶選八人自本鎮持革詣漢祖廟鞔鼓，重進杖遣之。判官史在德謂重進不善用法，宜置極典。及大理、刑部詳覆，重進所斷為是。在德坐故入，杖死之。

乾佑末，罷鎮來朝。周祖起兵至封丘，詔重進與左神武統軍袁義率兵拒之，重進望塵退走。周廣順初，從征兗州。未幾，封薛國公。俄召為右神武統軍，累加檢校太師。世宗南征，為右廂排陣使。顯德三年，世宗聞揚州無備，遣宣祖、韓令坤與重進等往襲取之，又為先鋒都部署，進克泰州。初，楊行密子孫居海陵，號永寧宮，周師渡淮，盡為李景所殺。重進入其家，得玉硯、玉杯盤、水晶盞、瑪瑙碗、翡翠瓶以獻。俄命判廬州行府事兼行營都部署，敗淮人千餘於州境，又敗五百眾於白城湖。及世宗再巡，吳師潰於紫金山，有至東山口者，重進殺三千餘眾。及下壽州，以功授武勝軍節度。淮南平，改鎮邠州。世宗北征，為先鋒都指揮使。恭帝即位，封開府。

宋初，進封燕國公。建隆二年秋，授右羽林統軍。乾德五年，改左領軍衛上將軍。重進徒善譯語，無他才能，值契丹入中原，遂至方鎮。及在環衛，嘗從幸玉津園，太祖召與語。既退，謂左右曰：“觀重進應對不逮常人，前朝以為將帥，何足重耶？”六年，卒，年七十。

袁彥
維基百科標誌　维基百科條目︰袁彥
袁彥，河中河東人。少以趫勇應募從事，隸奉國營。漢乾佑中，周祖領軍討李守貞，以彥置麾下，及鎮鄴，以為部直小將。周廣順中，世宗在澶淵，遷為親事都校。世宗尹京，改開封府步直指揮使。顯德初，授內外步軍都軍頭，領泉州刺史。未幾，改岳州防禦使。從征壽州，為城北造竹龍都部署。竹龍者，以竹數十萬竿，圍而相屬，上設版屋，載甲士數百人，以攻其城。又命於渦口修橋，橋成，世宗幸焉，因立為鎮淮軍。李繼勳以淮上失律，罷軍職，命彥為武信軍節度，權侍衛步軍都指揮使。又命為淮南道行營馬步軍副都指揮使，賜衣服、金帶、鞍勒馬、鎧甲、器仗，遣赴軍前。

太祖下滁陽，禽皇甫暉、姚鳳，彥皆有勞績，詔褒之。又令率師屯下蔡以逼壽春。及劉仁贍降，從世宗攻濠、泗，又禽南唐將許文績、邊鎬等以獻。師還，真授步軍都指揮使，領彰信軍節度。六年春，發近畿丁壯浚五丈河，命彥董其役。恭帝嗣位，移保義軍節度。

宋初，加檢校太尉。是秋來朝，改鎮曹州。乾德六年，為靜難軍節度。開寶二年，移鄜州。五年，罷鎮歸闕，卒，年六十六。

景德四年，特詔錄其孫昭慶為借職。大中祥符八年，昭慶上彥周朝所受告敕有二聖名諱者，特遷殿直。

祁廷訓
維基百科標誌　维基百科條目︰祁廷訓
祁廷訓，本名廷義，避太宗舊名改焉。河南洛陽人。父珪，梁左監門衛大將軍。廷訓善書計、騎射，隸周祖帳下。廣順中，曆東西班右蕃行首、鐵騎都虞候。世宗即位，改東西班都指揮使，遷內殿直都指揮使，繼領蘭、睦二州刺史。從征淮南，賜以明光細甲，令董舟師巡江界。吳人伏兵三江口葭中，掩擊廷訓，廷訓力戰大破之，俘馘千人，餘黨遁去。江北平，以功遷吉州團練使，領鐵騎左廂都指揮使。月餘，遷嵐州防禦使，領龍捷右廂都指揮使。

宋初，為安遠軍節度觀察留後，是秋，改河陽。乾德二年，又改彰德軍節度留後，俄權知鄧州。五年，就拜義武軍節度。開寶二年，太祖征太原，以廷訓為北面副都部署。太平興國元年來朝。二年冬，改左領軍衛上將軍。五年，坐私販竹木貴鬻入官，責本衛大將軍。未幾，復舊官。六年，卒，年五十八。

廷訓形質魁岸，無才略，臨事多規避，時人目為“祁橐駝”，以其龐大而無所取也。

張鐸
張鐸，河朔人，少以材武應募隸軍籍。漢初，為奉國右第六軍都指揮使，領澧州刺史。周祖以樞密使鎮鄴，鐸以所部從行，及起兵，鐸預焉。廣順初，鐸為奉國左廂都指揮使，韓通為右廂都指揮使；俄並兼防禦使，鐸領永州，通領睦州。會改奉國為虎捷，鐸仍領其職。是冬，出為密州防禦使，改亳州。三年，授鎮國節度。郊祀畢，加檢校太傅。世宗初，移彰義軍，未幾，加檢校太尉。顯德三年，又移河中尹、護國軍節度。

宋初，加檢校太師，俄復鎮涇州。州官歲市馬，鐸厚增其直而私取之，累至十六萬貫，及擅借公帑錢萬餘緡，侵用官曲六千四百餅。事發，召歸京師，本州械係其子保常及親吏宋習。太祖以鐸宿舊，釋不問，罷鎮為左屯衛上將軍，奉朝請而已。其所盜用，仍蠲除之，保常、習亦得釋。鐸又嘗假晉邸錢百六十萬，太宗即位，詔貰之。俄命判左金吾街仗。及駕征河東，以鐸為京城內外都巡檢，鄜州刺史高繼充、閑廄副使張守明分為裏城左右廂巡檢。雍熙三年，卒，年七十二。贈太傅。子熙載至左千牛衛大將軍。

孫 禹珪
熙載子禹珪，字天錫，粗知書，有方略，幼事太宗藩邸，即位，補東西班承旨，改殿直，帶禦器械。以材勇擢居禁衛，殿前散祗候都虞候。咸平初，授內殿直都虞候，領恩州刺史。三年，出為滁州刺史，知洺、瀛、霸三州。並兼兵馬鈐轄，徙嵐州。西人勒厥麻誘眾叛，禹珪率眾討之，俘六千餘人，獲名馬孳畜甚眾。

景德初，授高陽關行營副都部署。契丹既請和，帝思守臣有武幹能鎮靜邊郡者，親錄十餘人名付中書，禹珪預焉。遂知石州，徙代、兗州，又移澶州，頗勤政治，以瑞麥生、獄空，連詔嘉獎。會河堤決溢，禹珪率徒塞之，宰相王旦使兗州還，言其狀，優詔褒之。就拜洺州團練使，尋知廣信軍。天禧初，復為高陽關副都部署兼知瀛州。明年召還，將授四廂之職，卒，年五十九。錄其二子。

李萬全　田景咸　王暉
維基百科標誌　维基百科條目︰李萬全
李萬全，吐穀渾部人。善左右射，隸護聖軍為騎士，累遷至本軍都校，與田景咸、王暉等從周祖入汴，號十軍主。顯德中，為彰武軍節度。宋初，加檢校太尉、橫海軍節度。乾德中代歸，太祖數召於苑中宴射。萬全無將略，惟挽強弓，老而不衰，帝亦以此賞之。

田景咸、王暉，皆太原人。景咸仕漢，為奉國右廂都校，從周祖入汴，為龍捷左廂都校，改安國軍留後。俄真拜，升本軍節度。世宗時，拜武勝軍節度。宋初，為左驍衛上將軍。開寶三年卒。

景咸性鄙吝，務聚斂，每使命至，惟設肉一器，賓主共食。後罷鎮，常忽忽不樂。妻識其意，引景咸遍閱囊儲，景咸方自釋。在邢州日，使者王班至，景咸勸班酒曰：“王班請滿飲。”典客曰：“是使者姓名也。”景咸悟曰：“我意‘王班’是官爾，何不早諭我。”聞者笑之。

暉性亦吝嗇，貲甚富，而妻子飯疏糲，縱部曲誅求，民甚苦之。世宗以先朝功臣，知而弗問焉，至右神武統軍。建隆四年，終右領軍衛上將軍。


論曰：太祖事漢、周，同時將校多聯事兵間，及分藩立朝，位或相亞。宋國建，皆折其猛悍不可屈之氣，俯首改事，且為盡力焉。揚雄有言：“御之得其道，則狙詐咸作使。”此太祖之英武而為創業之君也歟！


Chinese text: This work was published before January 1, 1923, and is in the
public domain worldwide because the author died at least 100 years ago.
