　　八年春正月戊子朔，帝在建康。丙申，減臨安府夏稅折輸錢。戊戌，張守罷。辛丑，偽齊知壽州宋超率兵民來歸。蔡州提轄白安時殺金將兀魯，執其守劉永壽來降。詔以方議和好，禁沿海州郡遣人過淮招納。丁未，大閱張俊軍。戊申，以兵部侍郎胡世將爲四川安撫制置使。二月戊午，劉錡入見。減建康府夏稅折輸錢，蠲民戶逋租、和市科調。庚申，日中有黑子。以呂頤浩爲江東安撫制置大使兼行宮留守。壬戌，岳飛乞增兵，不許。癸亥，帝發建康。丙寅，以胡安國《春秋傳》成書，進寶文閣直學士。戊寅，帝至臨安。己卯，以戶部尚書章誼爲江東安撫制置大使兼行宮留守，呂頤浩爲醴泉觀使。甲申，減紹興府和市絹萬匹。

　　三月己丑，以知南外宗正事仲儡嗣濮王。庚寅，以禮部尚書劉大中參知政事，兵部尚書王庶爲樞密副使。壬辰，復以秦檜爲尚書右僕射、同中書門下平章事兼樞密使。甲午，陳與義罷。戊戌，增夔州路路分都監一員，修治關隘，練義兵。己亥，蠲農器及牛稅。以李天祚爲靜海軍節度使、交趾郡王。壬寅，定以故相韓忠彥配享徽宗廟廷。丁未，蠲所過州縣民積欠稅賦。戊申，蠲江西、湖南諸州月椿錢各萬緡。己酉，命考核川、陝宣撫司便宜所授官，冒濫尤甚者悉與裁減。

　　夏四月庚申，初置戶部和糴場于臨安。壬戌，遣王庶巡視江、淮邊防。丁丑，復置六路發運司。癸未，詔三衙管軍輪宿禁中。

　　五月庚戌，詔鎮江府募橫江軍千人。竄內侍羅亶于海島。庚子，禁貧民不舉子，其不能育者給錢養之。壬寅，貶劉子羽爲單州團練副使、漳州安置。丁未，金國使烏陵思謀、石慶充與王倫等偕來。戊申，以資政殿學士葉夢得爲江東安撫制置大使。己酉，王庶至淮南，檄張宗顏將兵七千屯廬州，巨師古三千屯太平州，分韓世忠軍屯泗州及天長縣。

　　六月壬戌，賜衍聖公孔玠衢州田五頃，奉先聖祠事。癸亥，趙鼎上《重修哲宗實錄》。壬申，賜禮部進士黃公度以下三百九十五人及第、出身。王庶自淮南還入見。乙亥，以中護軍統制張宗顏知廬州，命劉錡率兵移屯鎮江府。丁丑，烏陵思謀、石慶充入見。

　　秋七月乙酉朔，復命王倫及藍公佐奉迎梓宮。錄司馬光曾孫伋補承務郎。辛亥，彗出東方。

　　八月戊午，詔：「日者遣使報聘鄰國，期還梓宮。尚慮邊臣未諭，遂馳戎備，以疑衆心。其各嚴飭屬城，明告部曲，臨事必戒，無忘捍禦。」甲子，蠲江東路月椿錢萬三千緡有奇。丁丑，彗滅。遣監察御史李寀宣諭江西，措置盜賊。

　　冬十月丁巳，劉大中罷。甲戌，趙鼎罷。乙亥，日中有黑子。丁丑，金國使張通古、蕭哲與王倫皆來。韓世忠乞奏事行在，不許。戊寅，樞密副使王庶乞免簽書和議文字，累疏求去，不許。

　　十一月甲申，以翰林學士承旨孫近參知政事。丙戌，遣大理寺丞薛倞、朱斐詣廣南路決滯獄。戊戌，王倫入見。己亥，復以倫爲國信計議使，中書舍人蘇符副之，符辭以疾。庚子，以孫近兼權同知樞密院事（一）。辛丑，詔：「金國遣使入境，欲朕屈己就和，命侍從、台諫詳思條奏。」從官張燾、晏敦復、魏矼、曾開、李彌遜、尹焞、梁汝嘉、樓炤、蘇符、薛徽言、御史方廷實皆言不可。甲辰，王庶罷。辛亥，以樞密院編修官胡銓上書直諫，斥和議，除名、昭州編管。壬子。改差監廣州都鹽倉。十二月甲寅，以趙鼎爲醴泉觀使。乙卯，以宗正少卿馮楫爲國信計議副使。己未，以吏部尚書李光參知政事。戊辰，王倫言金使稱「詔諭江南」，其名不正。秦檜以未見國書，疑爲封冊。帝曰：「朕嗣守祖宗基業，豈受金人封冊。」癸酉，館職胡珵、朱松、張擴、淩景夏、常明、範如圭上書，極論不可和。甲戌，以端明殿學士韓肖胄簽書樞密院事。乙亥，命肖胄等爲金國奉表報謝使。丙子，張通古、蕭哲至行在，言先歸河南地，徐議餘事。以監察御史施廷臣爲侍御史，權吏部尚書張燾、侍郎晏敦復以廷臣主和議而升用，執奏不行。御史中丞勾龍如淵、右諫議大夫李誼、殿中侍御史鄭剛中凡再至都堂，及宰執議取國書。丁丑，詔：「金國使來，盡割河南、陝西故地，通好于我，許還梓宮及母兄親族，余無需索。令尚書省榜諭。」庚辰，帝不御殿。以方居諒陰，難行吉禮，命秦檜攝塚宰，受書以進。是月，虛恨蠻犯嘉州忠鎮砦。是歲，始定都于杭。

　　九年春正月壬午朔，帝在臨安。丙戌，以金國通和，大赦。河南新復州軍官吏並不易置，蠲其民租稅三年，徭役五年。以王倫同簽書樞密院事，充奉護梓宮、迎請皇太后、交割地界使。戊子，遣判大宗正事士㒟、兵部侍郎張燾詣河南修奉陵寢。庚寅，賜劉光世號和衆輔國功臣，張俊加少傅、安民靖難功臣，韓世忠爲少師，張浚復左宣奉大夫。辛卯，以尹焞爲徽猷閣待制、提舉萬壽觀兼侍讀，焞力辭不拜。壬辰，加岳飛、吳玠並開府儀同三司，楊沂中太尉。癸巳，建皇太后宮。甲午，金宿州守臣趙榮來歸。丙申，金主詔諭河南諸州以割地歸我之意。改發運經制司爲經制司，命戶部長貳一人領使，仍置副或判官。戊戌，以王倫爲東京留守，郭仲荀爲副，戶部侍郎梁汝嘉兼江、淮、荊、浙、閩、廣路經制使，司農卿霍蠡爲判官。己亥，以吳玠爲四川宣撫使。

　　二月癸丑，以徽猷閣待制周聿爲陝西宣諭使，監察御史方廷實宣諭三京、淮北。丁巳，以郭仲荀爲太尉、東京同留守。慕洧寇環州。戊午，以知金州郭浩爲陝西宣撫判官。壬戌，以李綱爲湖南路安撫大使，張浚知福州，尋復資政殿大學士，爲福建路安撫大使。命周聿、方廷實蒐訪隱士。甲子，均定諸州縣月樁錢。己巳，以郭浩爲陝西宣諭使。壬申，命修《徽宗實錄》。癸酉，詔盜賊已經招安而復嘯聚者，發兵加誅毋赦。是月，日中有黑子，月餘乃沒。江西統制官李貴以其軍歸楊沂中。

　　三月丁亥，以和州防禦使璩爲保大軍節度使，封崇國公。丙申，王倫受地于金，得東西南三京、壽春、宿、亳、曹、單州及陝西、京西之地。兀朮還祁州。己亥，分河南爲三路，廢拱州。辛丑，以翰林學士樓炤簽書樞密院事。甲辰，偽齊知開封府鄭億年上表待罪，召赴行在。丁未，正偽齊所改州縣名。是春，夏人陷府州。

　　夏四月庚戌朔，呂頤浩薨。辛亥，命樓炤宣諭陝西諸路。壬午，金鄜延路經略使關師古上表待罪，命知延安府。癸丑，落趙鼎奉國軍節度使爲特進，仍知泉州。金陝西諸路節制使張中孚上表待罪，命爲檢校少保、甯國軍節度使、知永興軍、節制陝西諸路軍馬。甲子，以觀文殿學士孟庾爲西京留守，資政殿學士路允迪南京留守。丙寅，金秦鳳經略使張中彥上表待罪，命知渭州。以孫近兼權同知樞密院事。壬申，移壽春府治淮北舊城。癸酉，詔新復諸路監司、帥臣按劾官吏之殘民者。韓世忠、張俊入見。

　　五月庚寅，奉迎東京欽先、孝思殿累朝御容赴臨安。辛卯，復命江、淮守臣二年爲任。乙未，復置淮東提舉茶鹽司。癸卯，復召募耆長法。丙午，鄜延副將李世輔部兵三千自鳳翔來歸，賜名顯忠。

　　六月庚戌，皇后邢氏崩于五國城。辛亥，夏國主乾順卒。壬子，樓炤以東京見卒四千四百人爲忠銳三將。庚申，盜入邵武軍。壬戌，以新復州縣官吏懷不自安，降詔開諭。己巳，吳玠薨。壬申，樓炤承制以李顯忠爲護國軍承宣使、樞密行府前軍都統制，率部兵及夏國招撫使王樞赴行在。癸酉，澧州軍事推官韓紃坐上書論講和非計，送循州編管。乙亥，以孟庾兼東京留守。王倫自東京赴金國議事。樓炤承制以楊政爲熙河經略使，吳璘爲秦鳳經略使，仍並聽四川宣撫司節制；郭浩爲鄜延經略使、同節制陝西軍馬。丙子，分宣撫司兵四萬人出屯熙、秦，六千人隸郭浩，留吳玠精兵二萬人屯興元府、興、洋二州。戊寅，置錢引務于永興軍。是月，撫州鈐轄伍俊謀據桃源復叛，湖北安撫薛弼召誅之。

　　秋七月甲申，以文臣爲新復諸縣令。丙戌，東京耆老李茂松、寇璋等二百人奉表稱賀，皆引見，補官遣還。復置都水南、北丞各一員。丁亥，金人拘王倫于中山。丙申，命詳驗劉豫偽官，換給告身。乙巳，給還偽齊所沒民間資產。以胡世將兼權主管四川宣撫司。

　　八月己酉，復淮南諸州學官。庚戌，賜陝西諸軍冬衣，絹十五萬匹。命前川、陝宣撫司便宜所補官，限一年自陳，換給告身。丙辰，金國以撻懶主和割地，疑其二心，殺之。壬戌，蠲成都、潼川路歲輸對糴等米五十四萬石、水運錢七十九萬緡。乙丑，給新法度牒、紫衣師號錢二百萬緡付陝西市軍儲。己巳，命陝西復行鐵錢。庚午，遣蘇符等使金賀正旦。乙亥，遣前知宿州趙榮、知壽州王威俱還金國。以關師古爲行營中護軍前軍統制。

　　九月己卯，命鄜延、秦鳳、熙河路招納蕃部熟戶及陷沒夏國軍民。丙戌，封叔士㒟爲齊安郡王。庚寅，罷經制司，令提刑兼領常平事。甲午，名皇太后殿曰慈寧。丙申，以威州防禦使溫濟告韓世忠陰事勒停、南劍州編管（二）。世忠又奏欲殺之，詔移萬安軍。己亥，郭仲荀率東京兵五千至鎮江。

　　冬十月辛亥，詔侍從官各舉所知二人。王倫見金主于御林子，被拘于河間，遣其副藍公佐先歸。甲寅，王樞入見，並其俘百九十人皆縱遣還夏國。己未，蠲階、成、岷、鳳四州民稅之半。戊辰，慈甯宮成。甲戌，日中有黑子。丙子，賜李顯忠軍錢十萬緡。是月，岳飛入見。十一月戊寅朔，賜吳玠家錢三萬緡，以其弟璘爲龍神衛四廂都指揮使。申命刑部大理官編次刑名斷例。癸未，嗣濮王仲儡薨。己丑，詔三省官屬詳覆在京通用令。追復張所爲直龍圖閣。

　　十二月甲寅，命續編《紹興因革禮》。甲子，李光罷。戊辰，命續修《元豐會要》。兀朮留蘇符等于東京，謀復取河南。

　　十年春正月丙戌，遣莫將等充迎護梓宮、奉迎兩宮使。辛卯，李綱薨。甲辰，以顯謨閣直學士、提舉醴泉觀鄭億年復資政殿學士，奉朝請。

　　二月戊申，命陝西復募蕃漢弓箭手。詔贓吏罪抵死，情犯甚者，奏取旨。辛亥，雨雹。以劉錡爲東京副留守，李顯忠南京副留守。壬子，命兩宗正官各舉所知宗室二人。癸丑，展省試期一年。壬戌，詔新復州軍蒐舉隱逸，諸路經理屯田。丁卯，罷史館，以日曆歸秘書省，置監修國史官。以孟庾知開封府，爲東京留守；仇悆知河南府、西京留守。癸酉，罷吏部審量宣和濫賞。

　　三月甲申，封閼伯爲商丘宣明王。戊子，增印錢引五百萬緡，付宣撫司市軍儲。川、陝宣撫副使胡世將屢言金人必渝盟，宜爲備。己丑，罷諸路增置稅場。韓世忠、張俊入見。始罷內教。復營建康行宮。丙申，蘇符自東京還。丁酉，命川、陝宣撫司軍事不及待報者，聽隨宜措置。己亥，以郭浩知永興軍兼節制陝西諸路軍馬，楊政徙知興元府。是月，命胡世將與夏人議入貢，夏人不報。

　　夏四月丙午，訪求亡逸曆書及精于星曆者。辛酉，以張中孚爲醴泉觀使，中彥提舉祐聖觀（三），趙彬爲兵部侍郎。癸亥，命部使者歲舉廉吏一人。庚午，復四川諸州學官。壬申，韓肖胄罷。五月己卯，金人叛盟，兀朮等分四道來攻。甲申，名徽宗御制閣曰敷文。乙酉，兀朮入東京，留守孟庾以城降，知興仁府李師雄、知淮甯府李正民及河南諸州繼降。丙戌，金人陷拱州，守臣王慥死之。撒離曷自河中趨永興軍，陝西州縣官皆降。丁亥，金人陷南京，留守路允迪降。劉錡引兵至順昌府。己丑，金人陷西京，留守李利用、副總管孫暉皆棄城走，鈐轄李興率兵拒戰，不克。辛卯，胡世將自河池遣涇原經略使田晟以兵三千人迎敵金人。京、湖宣撫司忠義統領李寶敗金人于興仁府境上。癸巳，知亳州王彥先叛降于金。金人陷永興軍，趨鳳翔。丁酉，命胡世將移陝西之右護軍還屯蜀口。以福建、廣東盜起，命兩路監司出境共討。己亥，命劉光世爲三京招撫處置使，以援劉錡。庚子，以吳璘同節制陝西諸路軍馬，聽胡世將便宜黜陟、處置軍事。辛丑，金人犯鳳翔府之石壁砦，吳璘遣統制姚仲等拒卻之。金人圍耀州，郭浩遣兵救之，金兵解去。壬寅，金人圍順昌府，三路都統葛王褒以大軍繼至，劉錡力戰，敗之。

　　六月甲辰朔，以韓世忠太保，張俊少師，岳飛少保，並兼河南、北諸路招討使。乙巳，劉錡遣將閻充（四）戰敗金人于順昌之李村。丙午，命兩浙、江東、福建諸州團結弓弩手。以仇悆爲沿海制置使。詔將佐士卒能立奇功者，賞以使相節鉞官告，臨軍給受。丁未，罷建康府行宮營繕。戊申，以劉錡爲沿淮制置使（五）。己酉，吳璘遣統制李師顏等戰敗金人于扶風，拔之。壬子，兀朮及宋叛將孔彥舟、酈瓊、趙榮等帥衆十余萬攻順昌府，劉錡率將士殊死戰，大敗之。初，秦檜奏命錡擇利班師，錡不奉詔，戰益力，遂能以寡勝衆。乙卯，順昌圍解，兀朮還。以知平江府梁汝嘉兼浙西沿海制置使。丙辰，岳飛將牛皋及金人戰于京西，敗之。己未，劉光世進軍和州。郭浩遣統制鄭建充攻破金人于醴州，復其城。壬戌，詔諸司錢物量留經費外，悉發以贍軍。樓炤以父喪去位。甲子，撒離曷攻青溪嶺，鄜延經略使王彥率兵戰敗之，撒離曷還屯鳳翔。命士㒟主奉濮王祠事。張俊遣左護軍都統制王德援劉錡，德暫至順昌，值圍已解，復還廬州。遣司農少卿李若虛詣岳飛軍諭指班師，飛不聽。丙寅，下詔撫諭順昌府官吏兵民。庚午，以劉錡爲武泰軍節度使、侍衛馬軍都虞候。韓世忠遣統制王勝、背嵬將成閔率兵至淮陽軍南，與金人遇，擊敗之。是月，金人圍慶陽府，權守臣宋萬年固守，金人不能下。岳飛領兵援劉錡，與金人戰于蔡州，敗之，復蔡州。

　　閏月癸酉朔，張俊遣統制宋超敗金人于永城縣朱家村。甲戌，追孟庾、路允迪官，徙家屬遠郡。丙子，詔三衙管軍及觀察使已上，各舉智略勇猛、材堪將帥者二人。金人犯涇州，守臣曲汲棄城去，經略使田晟率兵來救，金人敗走。甲申，晟及金人再戰于涇州，敗之，金人引歸鳳翔。乙酉，降陝西雜犯死罪，釋流以下囚。丙戌，以胡世將爲端明殿學士，吳璘爲鎮西節度使，楊政武當節度使，郭浩奉國節度使。王德攻金人于宿州，夜破之，降其守馬秦。丁亥，詔釋順昌府流以下囚，再復租稅二年，守禦官吏進官一等。己丑，永興軍鈐轄傅忠信等與金人戰于華陰縣，敗之。壬辰，岳飛遣統制張憲擊金將韓常于潁昌府，敗之，復潁昌。丙申，張憲復淮寧府。丁酉，趙鼎分司、興化軍居住。岳飛遣統制郝晸等與金人戰于鄭州北，復鄭州。李興復汝州，與金人戰于河清縣，敗之，復伊陽等八縣，李成遁去。韓世忠遣統制王勝、王權攻海州，克之，執其守王山。戊戌，張俊率統制宋超（六）等及王德兵會于城父縣，酈瓊及葛王褒遁去，遂復亳州。己亥，金人救海州，王權等逆戰，敗之，復懷仁縣。庚子，張俊棄亳州，引軍還壽春。再貶趙鼎漳州居住，又貶清遠軍節度副使、潮州安置。

　　秋七月癸卯，岳飛遣將張應、韓清入西京，會李興復永安軍。丙午，以御史中丞王次翁參知政事。己酉，岳飛及兀朮戰于郾城縣，敗之。庚戌，曲赦海州。永興軍統領辛鎮及金人戰于長安城下，敗之。癸丑，以楊沂中爲淮北宣撫副使，劉錡爲判官。甲寅，岳飛遣統制楊再興、王蘭等擊金人于小商橋，皆戰死。乙卯，金人攻潁昌，岳飛遣將王貴、姚政合兵力戰，敗之。壬戌，飛以累奉詔班師，遂自郾城還，軍皆潰，金人追之不及。潁昌、蔡、鄭諸州皆復爲金有。甲子，以釋奠文宣王爲大祀。乙丑，增收州縣頭子錢爲激賞費。金人圍淮甯府，趙秉淵棄城南歸。辛未，金人犯盭厔縣，王俊逆戰于東洛穀，卻之。

　　八月壬申朔，以張九成、喻樗、陳剛中、淩景夏、樊光遠、毛叔度、元盥等七人嘗不主和議，皆降黜之。乙亥，韓世忠圍淮陽軍，不克。庚辰，金人及酈瓊合兵駐于千秋湖陵，韓世忠遣統制劉寶等夜襲破之。壬午，李成犯西京，李興擊卻之。楊沂中軍于宿州。丙戌，以郭浩知夔州。丁亥，楊沂中自宿州夜襲柳子鎮，軍潰，遂自壽春府渡淮歸，金人屠宿州。甲午，川、陝宣撫司統領王喜等遇金人于汧陽縣，敗之。

　　九月壬寅朔，遣起居舍人李易諭韓世忠罷兵。時秦檜專主和議，諸大帥皆還鎮。丁未，楊政遣統制楊從儀夜襲金人于鳳翔府，敗之。戊申，金人復入西京，李興棄城去。庚戌，合祀天地于明堂，大赦。辛酉，臨安火。戊辰，以郭浩知金州，節制陝西、河東軍馬兼措置河東忠義軍。是秋，知代州王忠植舉兵復石、代等十一州。

　　冬十月癸酉，復張浚觀文殿大學士。甲戌，以王忠植爲建甯軍承宣使、河東路經略安撫使。戊寅，秦檜上《重修紹興在京通用敕令格式》。庚辰，金人犯慶陽府，守臣宋萬年以城降。辛卯，金人犯陝州，吳琦率兵迎擊，敗之。庚子，金人襲洮州，攻鐵城堡，統制孔文清、惠逢擊敗之。是月，劉錡入見。胡世將命王忠植救慶陽，叛將趙惟清執之降于金，忠植不屈而死。

　　十一月丁未，金將合喜復犯陝州，吳琦擊卻之。又犯寶溪縣，統制楊從儀敗之。壬子，以令爲保甯軍節度使。是月，宜章洞民駱科叛，犯桂陽、郴、道、連、賀諸州，命發大兵討之。十二月壬午，上皇太后冊寶于慈寧殿。丁亥，贈王忠植奉國軍節度使，諡義節。辛卯，起諸路耆長役錢隸總制司，專給軍用。是月，楊沂中引兵還行在。

　　十一年春正月癸卯，鳳翔統制楊從儀敗金人于渭南。庚戌，張俊入見（七）。乙卯，金人犯壽春府，守臣孫暉、統制雷仲合兵拒之。丁巳，壽春陷，暉、仲棄城去。己未，劉錡自太平州率兵二萬援淮西。庚申，金人渡淮。辛酉，雨雹。乙丑，劉錡至廬州還。丙寅，兀朮陷廬州。戊辰，金人陷商州，守臣邵隆棄城去。己巳，命楊沂中引兵赴淮西，岳飛進兵江州。

　　二月癸酉，張俊遣王德渡江，屯和州，金人退屯昭關。邵隆破金人于洪門，復商州（八）。乙亥，金人復來爭和州，張俊敗之。命韓世忠以兵援淮西。丙子，趣岳飛會兵蘄、黃。王德等敗金人于含山縣東。己卯，統制關師古、李橫擊敗金人于巢縣，復之。庚辰，岳飛發鄂州。辛巳，知泰州王㬇兼通、泰二州制置使。癸未，王德、田師中等擊破金人，復含山縣，奪昭關。劉錡自東關擊敗金人于青谿。甲申，金人復犯昭關，王德等又敗之。李顯忠遣統領崔皋（九）擊敗金人于舒城縣。丁亥，楊沂中、劉錡等大敗兀朮軍于柘皋。己丑，兀朮親率兵逆戰于店步，沂中等又敗之，乘勝逐北，遂復廬州。是月，虔、吉州盜賊悉平。

　　三月庚子朔，張浚〈（一０）〉進鬻田及賣度牒錢六十三萬緡助軍用。壬寅，韓世忠引兵趨壽春。癸卯，復張浚特進〈（一一）〉。金人圍濠州。岳飛發舒州。甲辰，張俊、楊沂中、劉錡議班師。乙巳，沂中、錡先行，俊以輕兵留後。丙午，詔釋淮西雜犯死罪以下囚。丁未，金人陷濠州，執守臣王進，夷其城，鈐轄邵青死之。戊申，張俊遣楊沂中、王德入濠州，遇金伏兵，敗還。己酉，韓世忠至濠州，不利而退。辛亥，岳飛次定遠縣，聞金兵退，還屯舒州。楊沂中歸行在。壬子，金人渡淮北歸。癸丑，張俊歸建康府〈（一二）〉。丁巳，劉錡歸太平州。甲子，行營統制張彥及金人遇于汧陽之劉坊砦，第八將張宏戰沒。

　　夏四月丙子，復收免行錢。己卯，孫近罷。辛巳，以王次翁兼權同知樞密院事。韓世忠、張俊、岳飛相繼入覲〈（一三）〉。壬辰，以世忠、俊並爲樞密使，飛樞密副使，命三省、樞密院官復分班奏事。乙未，張俊請以所部兵隸御前〈（一四）〉。罷三宣撫司，改統制官爲御前統制官，各屯駐舊所。丙申，以廣西經略使胡舜陟節制廣東、湖南兵，趣討駱科。慕容洧破新泉砦，又攻會州，將官朱勇破之。

　　五月辛丑，置兩淮、江東西、湖廣京西三道總領軍馬錢糧官，仍掌報發御前軍馬文字。癸卯，賻恤戰沒將士。丁未，遣張俊、岳飛于楚州巡視邊防。召劉光世赴行在。甲寅，命樞密行府置司鎮江，令遍行巡曆措置。庚申，加楊沂中檢校少保、開府儀同三司。

　　六月乙亥，造克敵弓。加秦檜特進，進尚書左僕射、同中書門下平章事兼樞密使。癸未，張俊、岳飛至楚州。俊以海州城不可守，毀之，遷其民，統韓世忠軍還鎮江，惟背嵬一軍赴行在。甲申，知河南府李興部兵至鄂州，以興爲左軍統制。乙丑，明州僧王法恩等謀反，伏誅。壬辰，劉光世罷爲萬壽觀使。

　　秋七月戊戌，秦檜上《徽宗實錄》，進修撰以下各一官。庚子，以翰林學士范同參知政事。以旱，減膳祈禱，遣官決滯獄，出系囚。丁未，加秦檜少保。甲寅，罷劉錡兵，命知荊南府。乙卯，詔優獎永興、鳳翔、秦隴等州縣官，到任半年減磨勘，任滿遷一官。己未，加張俊太傅。癸亥，大雨。是月，命張俊復如鎮江措置軍務，留岳飛行在。

　　八月戊辰，立祚德廟于臨安，祀韓厥。甲戌，罷岳飛。乙亥，命諸王后各推年長一人權主祀事。癸巳，胡世將起復。

　　九月癸卯，命軍器少監鮑琚如鄂州根括宣撫司錢谷。鄂州前軍副統制王俊告副都統制張憲謀據襄陽爲變，張俊收憲屬吏以聞。丁未，坐監司不按贓吏罪。辛亥，吳璘拔秦州，州將武誼降。壬子，璘率姚仲及金人戰于丁劉圈，敗之。楊政克隴州，破岐下諸屯。郭浩復華州，入陝州。甲寅，建康大火。丙申，遣劉光遠等充金國通問使。吳璘及金人戰于剡家灣，大敗之，遂圍臘家城。癸亥，璘自臘家城受詔班師，楊政、郭浩皆引軍還。乙丑，邵隆復虢州，郝晸討禽駱科，斬之。


　　冬十月丙寅朔，金人陷泗州，遂陷楚州。丁卯，命樞密都承旨鄭剛中宣諭川、陝。戊辰，楊政及金人戰于寶雞縣，敗之，禽通檢孛堇。乙亥，兀朮遣劉光遠等還。戊寅，詔修玉牒。下岳飛、張憲大理獄，命御史中丞何鑄、大理卿週三畏鞫之。壬午，遣魏良臣、王公亮爲金國稟議使。乙酉，虛恨蠻主曆階詣嘉州降。癸巳，韓世忠罷爲醴泉觀使，封福國公。是月，金人陷濠州，邵隆復陝州。

　　十一月己亥，範同罷。責降李光爲建寧軍節度副使、藤州安置。辛丑，兀朮遣審議使蕭毅、邢具瞻與魏良臣等偕來。丁未，范同分司、筠州居住。罷判大宗正事士㒟、同知宗正事士撙，申嚴戚裏宗室謁禁。己酉，雷。壬子，蕭毅等入見，始定議和盟誓。乙卯，以何鑄簽書樞密院事，充金國報謝進誓表使。庚申，命宰執及議誓撰文官告祭天地、宗廟、社稷。辛酉，以張浚爲檢校少傅、崇信軍節度使、萬壽觀使。是月，與金國和議成，立盟書，約以淮水中流畫疆，割唐、鄧二州界之，歲奉銀二十五萬兩、絹二十五萬匹，休兵息民，各守境土。詔川、陝宣撫司毋出兵生事，招納叛亡。駱科餘黨歐幻四等復叛桂陽藍山，犯平陽縣，遣江西兵馬都監程師回討平之。十二月丁卯，責降徽猷閣待制劉洪道爲濠州團練副使使、柳州安置。癸酉，命尚書省置籍勾考諸路滯獄。甲戌，罷川、陝宣撫司便宜行事。乙亥，兀朮遣何鑄等如會甯見金主，且趣割陝西餘地。遂命周聿、莫將、鄭剛中分畫京西唐鄧、陝西地界。壬午，命州縣三歲一置產業簿〈（一五）〉，籍民貲財田宅以定賦役，禁受賕虧隱舊額。丁亥，立譏察海舶條法。癸巳，賜岳飛死于大理寺，斬其子雲及張憲于市，家屬徙廣南，官屬于鵬等論罪有差。

校勘記
（一）以孫近兼權同知樞密院事　按此事已見上文八年十一月庚子，《中興聖政》卷二四、《繫年要錄》卷一二三也繫于八年十一月。本句史文重出。

（二）南劍州編管　「南劍州」，原作「南建州」。按宋無「南建州」，據《繫年要錄》卷一三二改。

（三）祐聖觀　《繫年要錄》卷一三五、《北盟會編》卷二００都作「祐神觀」。按《朝野雜記》甲集卷二，佑聖觀「淳熙三年建，以奉佑聖真武靈應真君。」此處記高宗時事，當以「祐神觀」爲是。

（四）閻充　本書卷三六六《劉錡傳》同。《中興戰功錄》、《中興聖政》卷二六、《繫年要錄》卷一三六都作「閭充」。

（五）劉錡爲沿淮制置使　「沿淮」，原作「沿海」，據本書卷三六六本傳、《繫年要錄》卷一三六改。

（六）宋超　原作「宋紹」，據上文閏月癸酉條、《繫年要錄》卷一三六改。

（七）張俊入見　「張俊」，原作「張浚」，據《繫年要錄》卷一三九、《北盟會編》卷二０五改。

（八）商州　原作「南商」，據《繫年要錄》卷一三九、《北盟會編》卷二０五改。

（九）統領崔皋　「統領」，當為「統制」之誤。《繫年要錄》卷一三九、《中興聖政》卷二七、《十朝綱要》卷二三都作「統制」。

〈（一０）〉張浚　「張浚」，原作「張俊」，據《繫年要錄》卷一三九、《中興聖政》卷二七改。

〈（一一）〉復張浚特進　「張浚」，原作「張俊」，據《中興聖政》卷二七、《宋史全文》卷二一改。

〈（一二）〉張俊歸建康府　「張俊」，原作「張浚」，據《繫年要錄》卷一三九、、《中興聖政》卷二七改。

〈（一三）〉韓世忠張俊岳飛相繼入覲　「張俊」，原作「張浚」，據《繫年要錄》卷一四０、《北盟會編》卷二０六改。

〈（一四）〉張俊請以所部兵隸御前　「張俊」，原作「張浚」，據《繫年要錄》卷一四０、《中興聖政》卷二七改。

〈（一五）〉命州縣三歲一置產業簿　「簿」，原作「部」，據《宋會要·食貨》一一之一七改。


Chinese text: This work was published before January 1, 1923, and is in the
public domain worldwide because the author died at least 100 years ago.
