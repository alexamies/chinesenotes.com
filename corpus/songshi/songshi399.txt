鄭𣪝
鄭𣪝，字致剛，建州人。政和八年舉進士，授安陸府教授，權信陽縣尉，監南康酒稅。遂召為御史臺主簿。張邦昌之僭號也，挺身見高宗於濟州。既即位，擢監察御史，遷右司諫，升為諫議大夫。

帝至杭州，𣪝奏曰：「陛下南渡出於倉卒，省臺寺監、百司之臣獲濟者鮮，當擢吳中之秀以為用。況天下賢俊多避地吳、越，宜令守臣體訪境內寄居待闕，及見任宮觀等京朝官以上，各具姓名以聞，簡拔任使，庶幾速得賢才以濟艱厄。」詔從之。

苗傅、劉正彥等逆亂，𣪝庭立面折二凶，且謂逆賊凶焰熾甚，非請外援無可為者。乃上章待罪求去，退見呂頤浩，議興復計，太后降詔不允。朱勝非言𣪝面折二凶事，拜御史中丞。

時二凶竊威福之柄，肆行殺戮，日至都堂侵紊機政。𣪝言：「黃門宦者之設，本以給事內庭，供掃除而已。俾與政事，則貪暴無厭，待以兵權，則慘毒無已，皆前世已行之驗也。故宦官用事於上，則生人受禍於下，匹夫力不能勝，則群起而攻之。是以靖康之初，群起而攻之者庶民也；睿聖皇帝南渡，駐蹕未安，群起而攻之者眾兵也。今當痛革前弊，並令選擇其人，曾經事任招權納寵者，屏之遠方，俾無浸淫以激眾怒，則賞罰之柄自朝廷出，國勢尊矣。仍諭軍法便宜，止行於所轄軍伍， 其餘當聞之朝廷，付之有司，明正典刑，所以昭尊君之禮而全臣子忠義之節也。」疏留中不出。𣪝對，請付外行之。

又論：「黃潛善、汪伯彥均於誤國，而潛善之罪居多，今同以散官竄謫湖南；錢伯言與黃願皆棄城，呂源與梁揚祖皆擁兵而逃，今願罷官，揚祖落職，而源、伯言未正典刑，非所以勸懲。」詔竄削有差。

傅、正彥日至都堂議事，𣪝奏：「將帥之臣不可預政。」及聞以簽書樞密院召呂頤浩，以禮部尚書召張浚，分張俊兵以五百人歸陝西，而浚不受尚書之命，俊不肯分所部兵，遂謫浚居郴州，擢俊以節度知鳳翔。𣪝知出二凶姦謀，具章乞留頤浩知金陵，浚不當貶，不報。𣪝遂遣所親謝嚮變姓名，微服為賈人，徒步如平江見浚等，具言城中事，以為嚴設兵備，大張聲勢，持重緩進，使賊自遁，無驚動三宮，此上策也。浚等聞之，皆感激奮厲為赴難計。

俄詔睿聖皇帝為皇太弟、天下兵馬大元帥，幼主為皇太侄，即與大臣進議，以為：「在庭公卿、百司、群吏皆昔之臣屬也，今則與之比肩事主矣。稽之於古，則無所法；行之於今，則實逆天。或者謂大元帥可以任軍旅之大事，臣竊以為不然。昔舜之禪禹也，猶命禹徂征有苗，則禹雖受禪，而征伐之事舜猶親之也。唐睿宗傳位皇太子，以聽小事，自尊為太上皇，以聽大事。如是無不可者，則稽之於古為有法，行之於今為得宜。」

太后垂簾同聽政，以安人心。退與御史王庭秀上疏力爭。太后召𣪝與宰執同對簾前，𣪝乞召庭秀，太后諭曰：「今欲令睿聖皇帝總領兵馬爾。」𣪝奏曰：「臣不知其他，但人君位號豈容降改，聞之天下，孰不懷疑。雖前世衰亂分裂之時，固未有旬日之間易兩君，一朝降兩朝位號者也。」太后令𣪝至都堂，朱勝非出朱昞等所上書以示𣪝、庭秀，𣪝、庭秀力言昨日詔書不可宣布，必召變。勝非與執政顏歧、王孝迪、路允迪皆在坐，尚書左丞張澄獨曰：「事勢若此，豈爭此名位耶？」澂欲出，𣪝等共止之。

𣪝與李邴並為端明殿學士、同簽書樞密院事。高宗復位，進簽書，執政甫百日而卒。高宗甚悼之，謂大臣：「朕喪元子，猶能自排遣，於𣪝殆不能釋也。」

王庭秀 〈附〉
庭秀，字潁彥，慈溪人。與黃庭堅、楊時遊，其為學旁搜遠紹，不苟趣時好，造詣深遠，操植堅正，發為文辭，俊邁宏遠。登政和二年上舍第，歷官州縣。

侍御史李光薦為御史臺檢法官。宣和、靖康時，進言皆發於忠義。御史中丞言：「偽楚時庶官中如虞謨、王庭秀者，初非疾病，毅然致為臣而歸，願褒擢之。」拜監察御史，奏乞威斷當出於人主，而所遣宣諭官，當令舉廉吏。又言：「刑名有疑慮者，令州郡法官申憲司閱實具奏，以取裁決。」遷殿中侍御史，論黃潛善賣官售寵，罷之。

既與鄭𣪝力爭降封高宗事，未幾出知瑞州，右正言呂祉奏：「朝廷今日緣論大臣移一言官，明日罷一言官，則後日大臣行事有失，誰敢言者。」遂召為吏部郎，改左司，言：「朝廷比來深疾貪吏，然州縣之間豈無廉介自將、沈於下僚者？宜命五使，所至以廉潔清修、可以師表吏民者，以名來上，參之公議，不次升擢，以厲士風。」從之。

遷檢正中書門下省諸房公事，與宰相議多不合，不自安，引疾求去。詔直秘閣、主管崇道觀而歸。

仇悆
仇悆，字泰然，益都人。大觀三年進士，授邠州司法，讞獄詳恕，多所全活。為鄧城令，滿秩，耆幼遮泣不得去。徙武陟令，屬朝廷方調兵數十萬於燕山，悆饋餉畢給。時主將縱士卒過市掠物，不予直，他邑官逃避，悆先期趣備，申嚴約束，遂以不擾。已而悆送運餉於涿，值大軍潰於盧溝河，囊橐往往委以資敵，悆間關營護，無一豪棄失。

調高密丞，俗尚嚚訟，悆攝縣事，剖決如流，事無淹夕，民至懷餅餌以俟決遣。猾吏楊蓋每陰疏令過，脅持為姦，悆暴其罪黥之，無不悅服。州闕司錄，命悆攝事，既行，邑氓萬餘邀留，至擁歸縣廨，時天寒，皆然火警守，布滿後先，悆由它道得出，或追拜馬首曰：「公舍我去，我必使公復來。」它日，悆方白事郡牙，忽數千人徑奪以歸，守將弗能遏。劇寇起萊、密間，素聞悆名，戒其黨毋犯高密境，民賴以安。密卒閉關叛掠，害官吏幾盡，獨呼曰：「無驚仇公。」

南遷，丁母憂。服除，知建昌軍，入為考功員外。時仕者宛轉兵間，亡失告牒十常七八，而銓部無案籍，訴丐者甚多，真偽錯亂。悆親為考覈，其可據者悉責保識，因上聞行之。

遷右司及中書門下檢正諸房公事，俄為沿海制置使。明守與宰相厚善，紿言士卒將為變，致遣精兵密捕。統制官徐文覺之，初謀縱軍剽略，頃之泛海去，呼曰：「我以仇公故，不殺人，不焚屋廬。」一城晏然。猶坐削兩官，主管太平觀。

以淮西宣撫知廬州。劉豫子麟合金兵大入，民情洶懼。宣撫司統制張琦者，冀乘危為亂，驅居民越江南走。欲先脅悆出，擁甲士數千突入，露刃登樓，揚白麾，左右驚潰，迫悆上馬。悆徐謂曰：「若輩無守土責，吾當以死徇國，寇未至而逃，人何賴焉。」堅不為動，神色無少異。琦等錯愕，遽散其徒，人心遂定。

時金人出入近境，悆求援於宣撫司，不報。又遣其子自間道赴朝廷告急，雖旌其子以官，而援卒不至。帝方下詔親征，而詔亦不至淮甸，喧言將棄兩淮為保江計。悆錄詔語揭之郡縣，讀者至流涕，咸思自奮。監押閻僅死於賊，餘眾來歸，州帑匱竭，無以為賞，悆悉引班坐，犒以酒食，慰勞之，眾皆感勵。募廬、壽兵得數百，益鄉兵二千，出奇直抵壽春城下，敵三戰皆北，卻走度淮。其後麟復增兵來寇，悆復壽春，俘馘甚眾，獲旗械數千，焚糧船百餘艘，降渤海首領二人。

初，金人圍濠州，旬日未下，屬天寒，馬多僵死，乃悉眾向淮東。樞密使張浚方視師金陵，悆以策說之曰：「金重兵在淮東，師老食匱，若以精兵二萬一自壽陽，一自漢上，徑趨舊京，當不戰而退，繼以大軍尾擊，蔑有不濟者。昔人謂『一日縱敵，數世之患』，願無失時之悔。」浚不能用。

麟復以步騎數千至合肥，諜言兀朮為之殿，人心怖駭，不知所為。會京西制置使遣牛皋統兵適至，悆顧左右曰：「召牛觀察來擊賊。」皋既至，以忠義撼之，皋素勇甚，以二千餘騎馳出，短兵相接，所向披靡，敵稍懾，散而復集者三。其副徐慶忽墜馬，敵競赴之，皋掖以上，手刜數人，因免胄大呼曰：「我牛皋也，嘗四敗兀朮，可來決死。」寇畏其名，遂自潰。以悆克復守禦功，加徽猷閣待制。

明年，宣撫司始遣大將王德來，時寇已去，德謂其伍曰：「當事急時，吾屬無一人渡江擊賊，今事平方至，何面目見仇公耶？」德麾下多女真、渤海歸附者，見悆像，不覺以手加額。

初，宣撫司既不以一卒援諸郡，但令焚積聚，棄城退保，文移不絕於道，又請浚督行之。浚檄悆度其宜處之，悆謂：「殘破之餘，兵食不給，誠不能支敵。然帥臣任一路之責，誓當死守。今若委城，使金人有淮西，治兵艦於巢湖，必貽朝廷憂。」力陳不可，浚韙其言，而卒全活數州之眾。尋詔詣闕，軍民號送之。

改浙東宣撫使、知明州，以挫豪強、獎善良為理。吏受賕，雖一錢不貸，姦猾斂跡。州罹兵火既燬，悆斥廚錢助其費，買田行鄉飲酒禮。歲饑，發官儲損其直，民無死徙。朝廷聞之，進秩一等。

再召，進對，帝親加褒諭，欲留置近密。言者以悆在郡多黥胥吏為慘酷，請授外藩。時峒獠未息，乃進直學士，為湖南安撫使，禁盜鑄錢者，趣使為農，物價既平，商賈遂通。數月，召還，加寶文閣學士、陝西都轉運使。時金人無故歸侵疆，詭計叵測，悆力陳非策，固辭不行。秦檜方主和議，以為異己，落職，以左朝奉郎、少府少監分司西京，全州居住。

起知河南府，未行，金人果復陷所歸郡邑，如悆言。乃復待制，再知明州，改知平江府，陛辭，言：「我軍已習戰，非復前日，故劉錡能以少擊眾，敵大挫衄，若乘已振之勢，鼓行而前，中原可傳檄而定。」上嘉之。以言罷，提舉太平觀。積官至左朝議大夫，爵益都縣伯。卒，贈左通議大夫。

悆性至孝，母沒時，方崎嶇轉徙，居喪盡禮。沿海制置使陳彥文薦於朝，起復之，悆不就。悆端方挺特，自初官訖通顯，無所附麗。令鄧城時，丞相范宗尹方為邑子，以文謁悆。悆他日語其父：「是子公輔器也。」宗尹既當國，未嘗以私見。悆在明州，嘗欲薦一幕官，問曰：「君日費幾何？」對以「十口之家，日用二千」。悆驚曰：「吾為郡守費不及此，屬僚所費倍之，安得不貪。」遂止。

高登
高登，字彥先，漳浦人。少孤，力學，持身以法度。宣和間，為太學生。金人犯京師，登與陳東等上書乞斬六賊。廷臣復建和議，奪种師道、李綱兵柄，登與東再抱書詣闕，軍民不期而會者數萬。王時雍縱兵欲盡殲之，登與十人屹立不動。

欽宗即位，擢吳敏、張邦昌為相，敏又雪前相李邦彥無辜，乞加恩禮起復之。登上書曰：

「陛下自東宮即位，意必能為民興除大利害。踐阼之始，兵革擾攘，朝廷政事一切未暇，人人翹足以待事息而睹惟新之政，奈何相吳敏、張邦昌？又納敏黨與之言，播告中外，將復用李邦彥，道路之人無不飲恨而去。是陛下大失天下之望，臣恐人心自此離矣。太上皇久處邦彥等於政府，紀綱紊亂，民庶愁怨，方且日以治安之言誘誤上皇，以致大禍，倉皇南幸，不獲寧居。主辱臣死，此曹當盡伏誅，今乃偃然自恣，朋比為姦，蒙蔽天日。陛下從敏所請，天下之人將以陛下為不明之君，人心自此離矣。」
再上書曰：「臣以布衣之微賤，臣言繫宗社之存亡，未可忽也。」於是凡五上書，皆不報。因謀南歸，忽聞邦昌各與遠郡，一時小人相繼罷斥，與所言偶合者十七八，登喜曰：「是可以盡言矣。」復為書論敏未罷，不報。

初，金人至，六館諸生將遁去，登曰：「君在可乎？」與林邁等請隨駕，隸聶山帳中，而帝不果出。金人退師，敏遂諷學官起羅織，屏斥還鄉。

紹興二年，廷對，極意盡言，無所顧避，有司惡其直，授富川主簿。憲董弅聞其名，檄讞六郡獄，復命兼賀州學事。學故有田舍，法罷歸買馬司，登請復其舊。守曰：「買馬、養士孰急？」登曰：「買馬固急矣，然學校禮義由出，一日廢，衣冠之士與堂下卒何異？」守曰：「抗長吏耶！」曰：「天下所恃以治者，禮義與法度 爾，既兩棄之，尚何言！」守不能奪，卒從之。攝獄事，有囚殺人，守欲奏裁曰：「陰德可為。」登曰：「陰德豈可有心為之，殺人者死，而可幸免，則被死之冤何時而銷？」

滿秩，士民丐留不獲，相率饋金五十萬，不告姓名，白於守曰：「高君貧無以養，願太守勸其咸受。」登辭之，不可，復無所歸，請置於學，買書以謝士民。歸至廣，會新興大饑，帥連南夫檄發廩振濟，復為糜於野以食之，願貸者聽，所全活萬計。歲適大稔，而償亦及數。民投牒願留者數百輩，因奏辟終其任。

召赴都堂審察，遂上疏萬言及《時議》六篇，帝覽而善之，下六議中書。秦檜惡其譏己，不復以聞。

授靜江府古縣令，道湖州，守汪藻館之。藻留與修《徽宗實錄》，固辭，或曰：「是可以階改秩。」登曰：「但意未欲爾。」遂行。廣西帥沈晦問登何以治縣，登條十餘事告之。晦曰：「此古人之政，今人詐，疑不可行。」對曰：「忠信可行蠻貊，謂不能行，誠不至爾。」豪民秦琥武斷鄉曲，持吏短長，號「秦大蟲」，邑大夫以下為其所屈。登至，頗革，而登喜其遷善，補處學職。它日，琥有請屬，登謝卻之，琥怒，謀中以危法。會有訴琥侵貸學錢者，登呼至，面數琥，聲氣俱厲，叱下，白郡及諸司置之法，忿而死，一郡快之。

帥胡舜陟謂登曰：「古縣，秦太師父舊治，實生太師於此，盍祠祀之？」登曰：「檜為相亡狀，祠不可立。」舜陟大怒，摭秦琥事，移荔浦丞康寧以代登，登以母病去。舜陟遂創檜祠而自為記，且誣以專殺之罪，詔送靜江府獄。舜陟遣健卒捕登，屬登母死舟中，藁葬水次，航海詣闕上書，求納官贖罪，帝閔之。故人有為右司者，謂曰：「丞相云嘗識君於太學，能一見，終身事且無憂，上書徒爾為也。」登曰：「某知有君父，不知有權臣。」既而中書奏故事無納官贖罪，仍送靜江獄。登歸葬其母，訖事詣獄，而舜陟先以事下獄死矣，事卒昭白。

廣漕鄭鬲、趙不棄辟攝歸善令，遂差考試，摘經史中要語命題，策閩、浙水災所致之由。郡守李仲文即馳以達檜，檜聞震怒，坐以前事，取旨編管容州。漳州遣使臣謝大作持省符示登，登讀畢，即投大作上馬，大作曰：「少入告家人，無害也。」登曰：「君命不敢稽。」大作愕然。比夜，巡檢領百卒復至，登曰：「若朝廷賜我死，亦當拜敕而後就法。」大作感登忠義，為泣下，奮劍叱巡檢曰：「省符在我手中，無它語也。汝欲何為，吾當以死捍之。」鬲、不棄亦坐鐫一官。

登謫居，授徒以給，家事一不介意，惟聞朝廷所行事小失，則顰蹙不樂，大失則慟哭隨之，臨卒，所言皆天下大計。後二十年，丞相梁克家疏其事以聞。何萬守漳，言諸朝，追復迪功郎。後五十年，朱熹為守，奏乞褒錄，贈承務郎。

登事其母至孝，舟行至封、康間，阻風，方念無以奉晨膳，忽有白魚躍於前。其學以慎獨為本，所著《家論》、《忠辨》等編，有《東溪集》行世。

婁寅亮
婁寅亮，字陟明，永嘉人。政和二年進士，為上虞丞。建炎四年，高宗至越，寅亮上疏云：

「先正有言：『太祖舍其子而立弟，此天下之大公；周王薨，章聖取宗室育之宮中，此天下之大慮也。』仁宗感悟其說，詔英祖入繼大統。文子文孫，宜君宜王，遭罹變故，不斷如帶。今有天下者，獨陛下一人而已。屬者椒寢未繁，前星不耀，孤立無助，有識寒心。天其或者深戒陛下，追念祖宗公心長慮之所及乎？崇寧以來，諛臣進說，獨推濮王子孫以為近屬，餘皆謂之同姓，遂使昌陵之後，寂寥無聞，奔迸藍縷，僅同民庶。恐祀豐於昵，仰違天監，太祖在天莫肯顧歆，是以二聖未有回鑾之期，金人未有悔禍之意，中原未有息肩之日。臣愚不識忌諱，欲乞陛下於子行中遴選太祖諸孫有賢德者，視秩親王，俾牧九州，以待皇嗣之生，退處藩服，並選宣祖、太宗之裔，材武可稱之人，升為南班，以備環衛。庶幾上慰在天之靈，下係人心之望。」
帝讀之感悟，樞密富直柔薦之。

紹興元年，召赴行在，以其言宗社大計也。既入見，復上疏曰：

「陛下轍迹所環，六年於外，險阻艱難，備嘗之矣。然而二聖未還，金人未滅，四方未靖者，何哉？天意若曰：天祚宋德，太祖不私其子而保之，不幸姦邪誤國而壞之，將使嗣聖念祖，思危而後獲之，乃所以申其永命也。臣誠狂妄，去歲上章，請陛下取太祖諸孫之賢者，視秩親王，使牧九州，誤蒙采聽，赦而不誅。茲蓋在天之靈發悟聖心，為社稷計，非愚臣之所及也。伏望宣告大臣行之，它日皇子之生，使之退處清暇，不過增一節度使爾。陛下以太祖之心，行章聖之慮，自然孝弟感通，兩宮回蹕，澤流萬世。」
改令入官，擢監察御史。時相秦檜以其直柔所薦，惡之，諷言者論寅亮匿父喪不舉，下大理鞫問，無實，猶坐為族父冒占官戶罷職，送吏部，由是坐廢。

宋汝為
宋汝為，字師禹，豐縣人。靖康元年，金人犯京師，闔門遇害。汝為思報國家及父兄之仇，建炎三年，金人再至，謁部使者陳邊事，遣對行在。高宗嘉納，特補修武郎，假武功大夫、開州刺史，奉國書副京東運判杜時亮使金。

時劉豫節制東平，丞相呂頤浩因致書豫。汝為行次壽春，遇完顏宗弼軍，不克與時亮會，獨馳入其壁，將上國書。宗弼盛怒，劫而縛之，欲加僇辱。汝為一無懼色，曰：「死固不辭，然銜命出疆，願達書吐一辭，死未晚。」宗弼顧汝為不屈，遂解縛延之曰：「此山東忠義之士也。」命往見豫，汝為曰：「願伏劍為南朝鬼，豈忍背主不忠於所事。」力拒不行，乃至京師，瀕死者數四。

豫僭號，汝為持頤浩書與之，開陳禍福，勉以忠義，使歸朝廷。豫悚而立曰：「使人！使人！使豫自新南歸，人誰直我，獨不見張邦昌之事乎？業已至此，夫復何言。」即拘留汝為。然以汝為儒士，乃授通直郎、同知曹州以誘之，固辭。遂連結先陷於北者淩唐佐、李亙、李儔為腹心，以機密歸報朝廷。唐佐等所遣僧及卒為邏者所獲，汝為所遣王現、邵邦光善達，朝廷皆官之。

紹興十三年，汝為亡歸，作《恢復方略》獻於朝，且曰：「今和好雖定，計必背盟，不可遽馳。」時秦檜當國，置不復問。獨禮部尚書蘇符憐之，為言於朝，換宣教郎，添差通判處州。高宗憶其忠，特轉通直郎。

汝為遂上丞相書，言：「用兵之道，取勝在於得勢，成功在乎投機。女真乘襲取契丹之銳，梟視狼顧，以窺中原，一旦長驅直搗京闕，升平既久，人不知兵，故彼得投其機而速發，由是猖獗兩河，以成盜據之功。既而關右、河朔豪傑士民避地轉鬥，從歸聖朝，將士戮力，削平群盜，破逐英雄，百戰之餘，勇氣萬倍。回思曩昔，痛自慚悔，人人扼腕切齒，願當一戰。加以金人兵老氣衰，思歸益切，是以去歲順昌孤壘，力挫其鋒。方其狼狽逃遁之際，此國家乘勝進戰之時也。惜乎王師遽旋，撫其機而不發，遂未能殄滅醜類，以成恢復之功。今聞其力圖大舉，轉輸淮北，其設意豈小哉！所慮秋冬復肆猖獗，兀朮不死，兵革不休，雖欲各保邊陲，安可得也？今當乘去歲淮上破賊之勢，特降哀痛之詔，聲言親征，約諸帥長驅直搗，某月日各到東京，協謀並力，以俘馘兀術為急。」

又言：「兀朮好勇妄作，再起兵端，所共謀者，叛亡群盜而已。去夏諸帥各舉，金人奔命敗北之不暇，兀朮深以為慮，故為先發制人之動，所恃者不過自能聚兵合勢，料王師以諸帥分軍爾。今計其步騎不過十萬，王師雲集，其眾數倍，合勢刻期，並進戮力，何憂乎不勝？若以諸帥難相統屬，宜除川、陝一路，專當撒離喝，權合諸帥為兩節制，公選大臣任觀軍容為宣慰之職，往來調和諸帥，使之上下同心，左右戮力，則勢既合不為賊所料矣。不然，分軍出陳、蔡，直搗東都，賊必首尾勢分，復以重兵急擊，然後以舟師自淮繇新河入鉅野澤，以步兵自洛渡懷、衛入太行山，以襲其內。舟師入鉅野，則齊魯搖，步兵入太行，則三晉應，賊勢雖欲合而不分，亦難乎為計矣。」

久之，有告汝為於金人以蠟書言其機事者，大索不獲，尋知南歸。檜將械送金人，汝為變姓名為趙復，徒步入蜀。汝為身長七尺，疏眉秀目，望之如神仙。楊企道者，遇之溪上，企道曰：「必奇士也。」款留之，見其議論英發，洞貫古今，靖康間離亂事歷言之，企道益驚，遂定交，假僧舍居之。

檜死，汝為曰：「朝廷除此巨蠹，中原恢復有日矣。」企道勸其理前事，汝為慨然太息曰：「吾結髮讀書，奮身一出，志在為國復仇，收還土宇，頗為諸公所知，命繆數奇，軋於權臣，今老矣，新進貴人，無知我者。」汝為能知死期，嘗祭其先，終日大慟，將終，神氣不亂。

汝為俶儻尚氣節，博物洽聞，飲酒至斗餘，未嘗見其醉，或歌或哭，涕淚俱下。其客蜀也，史載之、邵博、宇文亮、臣李燾相得甚歡，趙沂、王京魯、關民先、楊寀、惠疇經紀其喪事。

三十二年，其妻錢莫知汝為死，詣登聞鼓院以狀進，詔索之不得。隆興二年，其子南強以汝為之死哀訴於朝，參知政事虞允文，錢端禮以聞，特官一子。有《忠嘉集》行世。


論曰：高宗播遷，復有苗、劉之變，此何時也，鄭𣪝、王庭秀正色立朝，以爭君臣之義，顧不韙哉！仇悆愷悌君子，遺澤在民。《易》曰「王臣蹇蹇」，高登有焉。婁寅亮請立太祖後為太子，能言人臣之所難言，而高宗亦慨然從之，君仁而臣直乎！宋汝為歸自金國，論事切直，與寅亮俱迕秦檜，一則誣以罪譴，一則逃遁以死，於乎悕矣！


Chinese text: This work was published before January 1, 1923, and is in the
public domain worldwide because the author died at least 100 years ago.
