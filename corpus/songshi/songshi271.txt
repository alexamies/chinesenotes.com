馬令琮
馬令琮，本名令威，避周祖名改之，大名人。父全節，《五代史》有傳。全節歷橫海、定遠、昭義、彰德、定武、天雄六節度，皆署令琮為牙校，累授彰德牙內都指揮使、檢校尚書左僕射，領勤州刺史。令琮少善騎射，嘗從其父平安州及與鎮州安重榮戰，皆有功，由是知名。晉開運二年，全節卒，令琮起復，拜隰州刺史。漢祖開國，為西京巡檢使。周祖受命，改陳州刺史。征兗州，為京城四門外巡檢。世宗嗣位，移隨州。顯德二年，入為虎捷左第一軍都指揮使。六年，兼領建州刺史。

太祖即位，出刺懷州。李筠叛，將親征，召三司張美餉兵食，美言河內密邇上黨，令琮日夜儲蓄以俟王師。太祖善之，命授團練使。執政言令琮方供億大軍，不可移他郡，故升懷州為團練，以令琮充使，又充先鋒都指揮使。澤、潞平，為昭義兵馬鈐轄。逾年被疾，詔許歸郡。乾德元年，卒，年三十九。太祖甚憐之，錄其子延恩為殿直。

杜漢徽
杜漢徽，京兆長安人。父阿孫，為太原威勝軍使。漢徽有膂力，善騎射，年十七，仕後唐武皇為廳直隊長。天成中，累遷護聖軍使。晉天福六年，與慕容鄴等討安州李金全，生禽指揮使孫厚，以功遷興順指揮使。八年，從征鎮州安重榮，改護聖指揮使，贈阿孫為左讚善大夫。開運二年，以所部戍深州，破契丹於樂壽，殺獲甚眾。漢初，從高行周討杜重威於鄴，屢為流矢所中，身被重創，猶力戰，觀者壯之。又率所部戍鎮州，破契丹於靈壽，獲車馬甚眾。周世宗征劉崇，漢徽有戰功，補龍捷左第五軍都虞候，移所部屯安平縣，破契丹於縣南，獲器甲車帳，遷本軍左第四軍都虞候。

宋初，補本軍都校，領茂州刺史，改領潮州。從平李筠，又從平李重進，錄功居多。建隆三年，出為天長軍使，移雄武軍使、知屯田事。是冬，被病，即以符印授通判宋鸞，請告歸京。家人勸其求醫藥，漢徽笑曰：「我在戎行四十年，大小百餘戰，不死幸矣，安用藥為？」未幾，卒。

張廷翰
張廷翰，冀州信都人。父慎圖，仕周為兵部郎中。廷翰少慷慨，有智略，善騎射。晉天福中，冀州刺史張建武召補牙校，其後刺史李冲署為本州牢城軍校。契丹入中原，署其黨何行通為刺史，契丹主道殂，州人共殺行通，推廷翰知州事。漢初，就拜刺史，廷翰盡捕殺行通者戮於市。為政寬厚簡易，民甚愛之。周廣順初，召赴闕，周祖見其貌魁偉，謂樞密使王峻曰：「冀州近邊，雖更擇人，亦無踰廷翰者。」即日遣還。在郡八年，契丹將高牟翰數擾邊，皆為廷翰擊走。廷翰家富於財，歲遣人齎金帛北入市善馬，常得數百匹，貢獻外悉遺貴近，甚獲美譽。顯德中，歷棣、海、沂三州團練使，屢率兵敗淮人，移萊州。

宋初，又歷冀、亳二州。乾德二年卒，年四十七。

吳虔裕
吳虔裕，許州許田人。父徽，左屯衛將軍。虔裕少為郡吏，漢祖鎮許，愛其精謹，署以右職。及移鎮太原，以虔裕從。開國，擢為引進使，轉內客省使。時鎮州節度劉在明卒，遣虔裕率兵巡護。隱帝即位，召為宣徽北院使。

周祖討三叛，以虔裕為河中行營都監，率護聖諸軍五千以往。李守貞出兵五千餘，設梯橋，分五路於長連城西北以禦周祖。周祖令虔裕率大軍橫擊之，蒲人敗走，奪其梯橋，殺傷大半。師還，賜襲衣、玉帶。會樞密使楊邠上言求解職，隱帝遣人諭邠曰：「樞機之任，非卿不可，卿何聽間離而為此請耶？」使至而虔裕在坐，即颺言曰：「機要重地，非可久處，俾後來者迭居可也。」使還以白帝，帝怒，出虔裕為鄭州防禦使。乾祐末誅大臣，急詔入朝，命將兵守澶州。及留子陂戰敗，遂降周祖。廣順初，遣還，賜以襲衣、玉帶、鞍勒馬。從周祖討慕容彥超，破之。改汝州防禦使，歷右衛、左金吾衛二大將軍兼街仗使。

太平興國六年，遷右千牛衛上將軍，仍判左街仗事。虔裕掌金吾三十餘年，端拱初卒，年八十八，贈太尉。

虔裕性簡率，言多輕肆。右金吾上將軍王彥超告老，虔裕語人曰：「我縱僵仆殿階下，斷不學王彥超七十致仕。」人傳笑之。每朝會及從遊宴，太宗憐其壽高，常慰撫之。子延彬，至儀鸞副使。延彬子仁美，至內殿崇班。

蔡審廷
蔡審廷，磁州武安人。曾祖凝，邢州別駕。祖綰，武安遠城三冶使。父顒，洺州長史。審廷少能騎射，晉初，應募補護聖散都頭。周顯德初，擢為殿前散員，轉鐵騎副兵馬使。從世宗戰高平有功，遷軍使。太祖為殿前都點檢，從世宗征淮南，審廷隸麾下，預戰紫金山，改副指揮使。

宋初，授殿前散都頭指揮使。從征李筠，攻澤州先登，為飛石傷足，帝賜以良藥、美酒。及車駕還京，幸其官署問之，賜齎甚厚。尋轉內殿直都虞候，俄改伴飯都指揮使。建隆中，領富州刺史兼內外馬步軍副都軍頭。乾德初，授冀州刺史。征太原時，為北面步軍都指揮使，屯兵易州。審廷訓練士卒甚整，太祖過鎮陽，見於行在所，賜名馬、寶劍，命為鎮州兵馬都鈐轄。開寶八年卒，年六十九。

周廣
周廣，字大均，其先應州神武川人。父密，事晉，歷鄜、延、晉三鎮節度使。周廣順初，至太子太師致仕。廣幼從其父為牙校。漢初，授供奉官。未幾，擢左千牛衛將軍。周祖命將討慕容彥超於兗州，以廣為行營都監。賊平，錄功遷右武衛將軍。俄改右神武將軍，充鎮淮軍兵馬都監。從世宗征淮南。既得江北數州，即命廣勞來安集，民甚德之。因領常州刺史兼內外馬步軍都軍頭。淮南平，改眉州刺史。

宋初，授隰州刺史。乾德三年，遷潘州團練使，令訓練雄武諸營。開寶二年，從征太原，為攻城樓櫓戰棹都部署，師還，加內外馬步軍副都軍頭。六年，改右屯衛大將軍，領郡如故。太平興國二年，卒。

張勳
張勳，河南洛陽人。晉開運中，事留守景延廣為典客，延廣表為供奉官。周世宗將征淮南，以勳為申州緣淮巡檢。因採光州機事聞於朝廷，即命勳率兵同討平之，遂監光州軍，充內外巡檢。後攻黃州，敗吳人於麻城，復破柏業山砦，目中流矢。遷內園副使。及征瀛、莫，以為霸州兵馬都監。

初，征李筠，勳從石守信董前軍，拔大會砦，及敗筠眾於太行，破澤州，皆預有功。太祖還京，命權知許州。未幾，李重進叛，又詔與石守信、李處耘先率兵進討。拔揚州，以勳為兵馬都監，遷氈毯使。討朗陵，充前軍兵馬都監。荊湖平，以功就拜衡州刺史。乾德初，克郴州及桂陽監，以勳為刺史兼監使。五年，代歸，至揚州卒，年六十八。太祖甚憐之，錄其子廷敏為殿直。勳性殘忍好殺，每攻破城邑，但揚言曰「且斬」，頗有橫罹鋒刃者。將赴衡州，州民皆涕泣相謂曰：「『張且斬』至矣，吾輩何以安乎！」

石曦
石曦，并州太原人，晉祖弟韓王暉之子。天福中，以曦為右神武將軍。歷漢至周，為右武衛、左神武二將軍。恭帝即位，初為左衛將軍。會高麗王昭加恩，命曦副左驍衛大將軍戴交充使。

建隆三年，再使高麗，遷左驍衛大將軍，護秦州屯兵。西人犯邊，曦率所領擊破之，斬渠帥十三人。太祖征晉，曦領兵二千人自澤、潞除道至太原，壅汾水灌其城，又益兵千人，部攻遼州。俄知雄州，代，為潭州鈐轄。開寶八年，領兵敗南唐軍二千餘於袁州，平梅山、板倉諸洞蠻寇，俘馘數千人。太平興國中，歷右神武、右羽林大將軍，連知孟、襄二州，遷領誠州刺史。雍熙四年，改知霸州兼部署。會陳廷山謀以平戎軍叛入北邊，曦察知之，與侯延濟定計，禽廷山以獻。錄其功，加領本州團練使、同知鎮州。淳化二年，移原州，遷右龍武軍大將軍。被病請告，詔特給全俸。四年，卒，年七十四，賵賻加等。

張藏英
張藏英，涿州范陽人，自言唐相嘉貞之後。唐末，舉族為賊孫居道所害。藏英年十七，僅以身免。後逢居道於豳州市，引佩刀刺之，不死，為吏所執。節帥趙德鈞壯之，釋而不問，以補牙職。藏英後聞居道避地關南，乃求為關南都巡檢使。至則微服攜鐵楇，匿居道舍側，伺其出，擊之仆於地，齧其耳噉之，遂禽歸。設父母位，陳酒肴，縛居道於前，號泣鞭之，臠其肉，經三日，刳其心以祭。即詣官首服，官為上請而釋之。燕、薊間目為「報讐張孝子」。契丹用為盧䑓軍使兼榷鹽制置使，領坊州刺史。周廣順三年，率內外親屬並所部兵千餘人，及煮鹽戶長幼七千餘口，牛馬萬計，舟數百艘，航海歸周。至滄州，刺史李暉以聞。周祖頗疑之，令館於封禪寺，俄賜襲衣、銀帶、錢十萬、絹百匹、銀器、鞍勒馬。數月，世宗即位，授德州刺史。未幾召歸，對便殿，詢以備邊之策。藏英請於深州李晏口置砦，及誘境上亡命者以隸軍，願為主將，得便宜討擊。世宗悉從之。以為緣邊招收都指揮使，賜名馬、金帶。藏英遂築城李晏口，累月，募得勁兵數千人。會遣鳳翔節度王彥超巡邊，為契丹所圍，藏英率新募兵馳往擊之，轉戰十餘里，契丹解去。改濮州刺史，仍領邊任。契丹將高牟翰以精騎數千擾邊，藏英逆擊於胡盧河北，自旦至晡，殺傷甚眾。值暮收兵，契丹遁去。後因領兵巡樂壽，契丹幽州驍將姚內斌偵知藏英兵少，以精騎二千陣於縣之北，藏英率麾下擊之，自辰及申，士皆殊死戰，內斌遂解去。世宗降璽書褒美。征瓦橋關，為先鋒都指揮使，敗契丹騎數百於關北。下固安縣，又改關南排陣使。宋初，遷瀛州團練使，並護關南軍。建隆三年，卒於治所，年六十九。孫鑒，自有傳。

陸萬友
陸萬友，蔚州靈丘人。少隸太原為裨校。漢祖起義，擢為護聖指揮使。隱帝即位，出為天雄軍馬軍都指揮使。周祖之起兵也，萬友預謀。及踐阼，擢為散員都指揮使，領獎州刺史。世宗嗣位，遷龍捷左第三軍都指揮使。轉控鶴右廂都校、領虔州團練使，改虎捷右廂、領閬州防禦使。恭帝嗣位，出為安州防禦使。

宋初，歷沂、蘄二州防禦使。乾德四年，改汝州。開寶中，討南唐，造舟於采石磯以濟師，命萬友守之。江南平，為和州防禦使。太宗嗣位，以為晉、絳等州都巡檢使。帝征太原，克汾、石二州，以萬友為石州都巡檢使，俄兼知石州，移巡警鳳翔、秦、隴。代歸，詔知瀛州，在郡二年，政務苟簡。雍熙二年，改右監門衛大將軍，充河陰兵馬都監，逾年卒，年七十三。萬友始業圬鏝，既貴達，不忘本，以銀為圬鏝器數十事示子孫。性猛暴，以武勇自任，所至無善政。太宗以其勳舊，恩遇不替，聘其次女為許王夫人。

解暉
解暉，洺州臨洺人。父珪，應募為州兵，後唐天成中，西征至劍門，沒於陣。暉少有勇力，以父死戎事，得隸兵籍。戍雁門，與契丹接戰，斬首七級，獲酋長一人。以功遷奉國軍隊長。晉天福中，安重榮反鎮州，因舉兵向闕。至宋城，晉師逆戰，大破之。暉募軍中壯士百餘人夜搗賊壘，殺獲甚眾。暉頻中流失，而督戰自若，顏色不撓，以功遷本軍列校。周廣順初，劉崇與契丹侵晉州，暉從都部署、樞密使王峻等往援之。暉率敢死士三十餘，夜入契丹帳擊之，殺獲甚眾，遷本軍第五指揮使。從世宗征淮南，率所部下黃州，禽刺史高弼，遷虎捷第一軍都虞候。

宋初，步軍都軍頭，從征澤州，力戰，目中流矢。師還，策勳為內外馬步軍副都軍頭。建隆四年，充湖廣道行營前軍戰棹都指揮使。潭州平，降璽書獎諭。偽統軍黃從志據岳州，暉率舟師討平之，生禽從志及將校十四人，俘斬數千，溺死者眾。改控鶴右第二軍都指揮使，領高州刺史。乾德六年，詔領所部軍屯上黨，從李繼勳略太原。開寶九年，破太原軍於境上，斬首千餘級，獲馬三十匹。改均州刺史。

太平興國二年，詔於潞州北亂柳石圍中築城，名威勝軍，以暉為軍使。從征并州，與尚食使石彥贇率所部先下隆州，殺并州三百餘，禽招討使李詢等六人以獻於行在所，賜予有加。復令與彥贇督戰士隸城西行營，分攻太原。劉繼元降，太宗以太原宮女三人賜暉，俄以功遷本州團練使、知霸州。雍熙初，充雲、應、寰、朔、忻、代等州都巡檢使。三年，代歸本郡。淳化二年，被病，上章告老，改右千牛衛上將軍致仕。詔未至而卒，年八十。

暉鷙猛木強，每受詔征伐，常身先之。人所憚者，暉視之若甚易，由是頻立戰功，金創遍體。時稱驍將。子守顒，至內殿崇班、閤門祗候。

李韜
李韜，河朔人。有勇力膽氣，善用槊，為禁軍隊長。周祖征三叛，韜從白文珂攻河中，兵傅其城。文珂夜詣周祖議犒軍，留韜城下。時營柵未備，李守貞乘虛來襲，營中忽見火發，知賊聚至，惶怖失據。客省使閻晉卿率左右數十人，遇韜於月城側，謂韜曰：「事急矣，城中人悉被黃紙甲，為火光所照，色俱白，此殊易辨，奈軍士無鬥志何？”」韜憤怒曰：「豈有食君祿而不為國致死耶！」即援槊而進，軍中死士十餘輩隨韜犯賊鋒。蒲有猛將躍馬持戈擬韜，韜刺之，洞胸而墜。又連殺數十人，蒲軍遂潰，因擊，大破之，守貞自是閉壘不敢出。俄驍將王三鐵降，城遂平，韜由此知名。累遷軍校，出為趙州刺史，移慈州。乾德六年卒。

王晉卿
王晉卿，河朔人。少勇敢，為鄉里所推。周世宗在澶淵，晉卿以武藝求見，得隸帳下。及即位，補東頭供奉官。從戰高平，征淮甸，每遣宣傳密旨，甚親信之。洎北征，為先鋒都監，督戰有功，詔權控鶴都虞候。克關南，授軍器庫使。顯德四年，為龍捷右第一軍都指揮使，領彭州刺史。恭帝即位，出為濱州刺史。

乾德中，為興州刺史。四年，移漢州。時蜀初平，寇盜充斥，晉卿嚴武備，設方略，禽捕剪滅，靡有遺漏，自是雖劇賊無敢窺其境。然以賄聞，太祖惜其才而不問。秩滿歸闕，以疾求頤養，改左監門衛將軍、奉朝請。貢重錦十匹、銀千兩以謝，詔不納，以其黷貨，愧之也。未幾，詔戍北邊，疆場清肅。開寶四年，復授莫州刺史。在郡謹斥候，善撫循，士卒皆樂為之用，邊民安堵。六年八月卒，年六十七。

郭廷謂
郭廷謂，字信臣，徐州彭城人。父全義，仕南唐為濠州觀察使。廷謂幼好學，工書，善騎射。補殿前承旨，改濠州中軍使，李景每令偵中朝機事入奏。全義卒，擢莊宅使、濠州監軍。周世宗攻淮右，南人屢敗，城中甚恐，廷謂與州將黃仁謙為固禦之計。周師遣諜以鐵券及其壘，廷謂拒之。城中負販之輩率不逞，廷謂慮其亡逸，籍置大寺，遣兵守之，給日食，俾製防城具，隨其所習，以故周師卒不得覘城中虛實。

周師為浮梁渦口，命張從恩、焦繼勳守之，廷謂語仁謙曰：「此濠、壽之患也。彼以騎士勝，故利於陸；我以舟師銳，故便於水。今夏久雨，淮流泛溢，願假舟兵二千，斷其橋，屠其城，直抵壽春。」仁謙初沮其議，不得已從之，即輕棹銜枚抵其橋，麾兵斷笮，悉焚之。周師大衄，死者不可計，焚其資糧而還。以功授武殿使。周師退保定遠，又募壯士為負販狀入定遠，偵軍多寡及守將之名。還曰：「武行德、周務勍也。」廷謂曰：「是可圖也。」又籍鄉兵萬餘洎卒五千，日夕訓練，依山銜枚設伏以破之，周師大潰，行德單騎脫走。時有以玉帛子女餉廷謂者，悉拒之，唯取良馬二百匹以獻。以功為滁州刺史、上淮巡檢應援兵馬都監。及紫金山之戰，南唐諸將多歸降者，獨廷謂以全軍還守濠州，追不能及。時濠守欲棄城走，廷謂止之。俄加本州團練使，繕戈甲，治溝壘，常若敵至。是秋，周師復至，表於景請援，且言周兵四臨，乞卑辭請和，以固鄰好。夜出敢死士千餘襲周營，焚頭車洞屋，周師蹂躪死者甚眾。既而援兵不至，周師急擊，廷謂集諸軍壘門之外，南望大慟而降於周。至山陽，見世宗，特加宴勞，賜金帶、襲衣、良馬、器皿，拜亳州防禦使。以其弟本州馬步都校廷讚為和州刺史。命攻天長軍，降其將馬贇。又為樓櫓戰櫂左右廂都監，俄歸譙郡。

宋初，從征上黨，再知亳州。乾德二年，代還，改絳州防禦使。兩川平，馮瓚知梓州，為僕夫所訟，召廷謂為靜江軍節度觀察留後以代之。州承舊政，有莊宅戶、車腳戶，皆隸州將，鷹鷂戶日獻雉兔，田獵戶歲入皮革；又有鄉將、都將、鎮將輩互擾閭里，廷謂悉除之。開寶五年，卒，年五十四。

廷謂性恭謹，事母以孝聞，未嘗不束帶立侍。子延濬。廷謂兄廷諭，仕南唐為太子洗馬致仕，宋初至秘書監。廷諭子延澤。

子 延濬
延濬，字利川。幼謙和。初，廷謂為靜江軍節度使，延濬為桂州牙內都指揮使。廷謂卒，太祖錄延濬為供奉官，屢使西北，宣諭機事。

太平興國初，以內庭宣索及殿前賜齎、移文庫務未有專領之者。乃置合同憑由印，命延濬與內藏庫副使劉蒙正掌之。又領八作司及督治汴河。

雍熙三年，改崇儀使。詔與翟守素、田仁朗、王繼恩往河北，分路按行諸州城壘，發鎮兵葺之。端拱二年，詔建河北方田，命延濬等五人共往規畫，會罷其務而止。淳化四年，李順亂，改西京作坊使，充成都十州都巡檢使。時成都將陷，延濬單騎入城，與郭載議募亡卒退保劍門，賊數千來躡其後，擊破之。王繼恩率兵至，以延濬為先鋒壕砦使，即領兵倍道先進。賊出探騎數十，延濬悉禽之，盡得賊機事。延濬易旗變號，賊不知覺，斬關掩入，斬千餘級。繼恩又請延濬知漢州，州經兵燹，廨舍、橋梁、城砦悉毀。延濬募軍民葺之，又率州帑以應軍須。錄功，改洛苑使。又命率兵屯遂州，劍門鈐轄、轉運使劉錫言其勞，詔書嘉獎。真宗初，改內園使。代還，會河朔用兵，延濬馳往邊城，按視砦壘。咸平二年，疾卒。子有倫，為供奉官、閤門祗候。

從子 延澤
延澤，字德潤，南唐試秘書省正字。乾德中，四遷著作佐郎，轉殿中丞、知建州。淳化二年，太宗聞延澤洎右讚善大夫董元亨皆好學，博通典籍，詔宰相召問經史大義，皆條對稱旨，命為史館檢討。歷國子《周易》博士、國子博士。咸平中求休退，授虞部員外郎致仕。居濠州城南，有小園以自娛，其詠牡丹千餘首。聚圖籍萬餘卷，手自刊校。范杲、韓丕皆與之遊。景德初卒。元亨亦至虞部員外郎，嘗纘《玄門碑志》三十卷。

趙延進
趙延進，澶州頓丘人。父暉，周太子太師。暉為偏將時，趙在禮據鄴。延進頗親學，嘗與軍中少年入民家，競取財賄，延進獨持書數十編以歸，同輩哂之。

漢末，暉領鳳翔節度，未赴鎮，王景崇據城反，命暉為都招討使擊之。延進年十八，屢當軍鋒。景崇平，延進奉捷奏以入，授鳳翔牙內指揮使，領貴州刺史。暉徙宋州，亦從為牙職，改領榮州刺史。睢陽有盜數百，各立酋帥，為民患。延進以父命，領牙兵千餘悉禽戮之，詔書褒美。丁外艱，表求持服。既終喪，周世宗征淮南，延進獻萬縑以助軍，仍請對，世宗召見之。時延進有從兄為虎捷都虞候、帳前橫衝指揮使，世宗指延進語之曰：「爾弟拳勇有謀，將授以禁軍大校。」延進自陳好讀書，不願也。翌日，授右千牛衛將軍、濠州兵馬鈐轄，從征瓦橋關，為隨駕金吾街仗使。

宋初，遷右羽林軍將軍、濠州都監。會伐蜀，以襄州當川路津要，命為鈐轄、同知州務。蜀平，專領郡事。漢江水歲壞堤，害民田，常興工修護，延進累石為岸，遂絕其患。入為兩浙、漳泉國信使。開寶二年，授右龍武將軍、知靈州，以母老願留，得權判右金吾街仗使，歷知河中府、梓、相、青三州。

太平興國中，大軍平并州，討幽薊，皆為攻城八作壕砦使。嘗詔督造炮具八百，期以半月，延進八日成。太宗親試之，大悅。又令主城北諸洞子。及班師，命與孟玄哲、藥可瓊留屯定州。遼人擾邊，命延進與崔翰、李繼隆將兵八萬禦之，賜陣圖，分為八陣，俾以從事。師次滿城，遼騎坌至，延進乘高望之，東西亙野，不見其際。翰等方按圖布陣，陣去各百步，士眾疑懼，略無鬥志。延進謂翰等曰：「主上委吾等以邊事，蓋期於克敵爾。今敵眾若此，而我師星布，其勢懸絕，彼若持我，將何以濟？不如合而擊之，可以決勝。違令而獲利，不猶愈於辱國乎？」翰等曰：「萬一不捷，則若之何？」延進曰：「倘有喪敗，則延進獨當其責。」於是改為二陣，前後相副。士眾皆喜，三戰，大破之，獲人馬、牛羊、鎧甲數十萬。以功遷右監門衛大將軍、知鎮州。及代，吏民數千守闕借留，詔許留一年。俄改右領軍衛大將軍，出為高陽關、平戎軍都監兼緣邊巡檢，改鈐轄。知揚州，召入，授右屯衛大將軍，徙知相州。遷右驍衛大將軍，改知鄧州。淳化初，飛蝗不入境，詔褒之。還，判右金吾街仗事。至道二年，拜右金吾衛大將軍。咸平二年卒，年七十三，贈左武衛上將軍。

延進姿狀秀整，涉獵經史，好作詩什，士流以此多之。延進妻即淑德皇后之妹，故在顯德、興國中，頗任以腹心。子昂，太平興國二年登進士第，至戶部郎中、直昭文館。

輔超
輔超，忻州秀容人，家世業農。超少勇悍有力，晉開運中應募，隸澶州軍籍。漢乾祐中，趙思綰據永興叛，周祖護諸將討之，督兵攻城。超率驍勇十七人升雲梯，斫北門樓，樓壞而入，士卒繼進，城遂陷，以功補小校。顯德中，從太祖征淮南，常執銳前驅，定滁、泗，破淮陰，下揚州，以功轉日騎副兵馬使。

宋初，從平上黨，再遷內直都知，太宗即位，以超為馬軍都軍頭。會親征太原，冒矢石攀堞先登，身被十三創，帝嘉其勇，賜錦袍、銀帶、帛五十段。詰朝，再乘城，中流矢者八，復加厚賜。大舉襲范陽，分兵三路，超隸偏將米信，為田重進先鋒，取飛狐、蔚州。遷馬步軍副都軍頭，俄出補曹州馬步軍都指揮使，領峰州刺史，改欒州。召歸，轉都軍頭。淳化三年，出為德州刺史，坐誣奏使者毆殺驛吏，責授右監門衛將軍，領誠州刺史。五年，復加都軍頭，領澄州刺史。真宗即位，加領獎州團練使，真拜萊州團練使，以年老願留京師，從之。景德元年卒，年七十七。

論曰：太祖有天下，凡五代之臣，無不以恩信結之，既以安其反側，亦借其威力，以鎮撫四方。故一時諸將吳虔裕、蔡審廷之徒，數從征討，咸有勞績焉。若馬令琮守河內，儲兵食以迎王師；解暉擊湖南，冒鋒鏑以禽敵將：此忠藎驍果，尤可稱者。漢徽之疾危辭藥，藏英之為親復仇，亦皆一節之美。惟張勳嗜殺，晉卿冒貨，雖立威著勤，所不取也。


Chinese text: This work was published before January 1, 1923, and is in the
public domain worldwide because the author died at least 100 years ago.
