何㮚 孫傅 陳過庭 張叔夜 聶昌 張閣 張近 鄭僅 宇文昌齡子:常 許幾 程之邵 龔原 崔公度 蒲卣
目录
1	何㮚
2	孫傅
3	陳過庭
4	張叔夜
5	聶昌
6	張閣
7	張近
8	鄭僅
9	宇文昌齡
9.1	子 常
10	許幾
11	程之邵
12	龔原
13	崔公度
14	蒲卣
15	評論
何㮚
維基百科標誌　维基百科條目︰何㮚
　　何㮚，字文緽，仙井人。政和五年進士第一，擢秘書省校書郎。逾年，提舉京畿學事，召為主客員外郎、起居舍人，遷中書舍人兼侍講。

　　徽宗數從咨訪，欲付以言責。或論㮚與蘇軾鄉党，宗其曲學，出知遂寧府。已而留為御史中丞，論王黼奸邪專橫十五罪，黼既抗章請去，而尤豫未決。㮚繼上七章，黼及其党胡松年、胡益等皆罷，㮚亦以徽猷閣待制知泰州。

　　欽宗立，復以中丞召。閱月，為翰林學士，進尚書右丞、中書侍郎。會王雲使金帥斡離不軍還，言金人怒割三鎮緩，卻禮幣弗納曰，兼旬使不至，則再舉兵。於是百官議從其請。㮚曰：「三鎮，國之根本，奈何一旦棄之。況金人變詐罔測，安能保必信？割亦來，不割亦來。」宰相主割議，㮚論辨不已，曰：「河北之民，皆吾赤子。棄地則並其民棄之，豈為父母意哉？」帝頗悟。㮚請建四道總管，使統兵入援，以胡直孺、王襄、趙野、張叔夜領之。兵既回應，而唐恪、耿南仲、聶昌信和議，相與謀曰：「方繼好息民而調發不已，使金人聞之，奈何？」亟檄止之。

　　㮚解政事，俄以資政殿大學士領開封尹。金兵長驅傅城下，帝罷恪相，而拜㮚為尚書右僕射兼中書侍郎，始復三省舊制。時康王在河北，信使不通，㮚建議請以為元帥，密草詔稿上之。乃以康王充天下兵馬大元帥，陳遘充兵馬元帥，宗澤、汪伯彥充副元帥。京城失守，從幸金帥營，遂留不返。既而議立異姓，金人曰：「唯何㮚、李若水毋得預議。」既陷朔庭，㮚仰天大慟，不食而死，年三十九。

　　建炎初，詔以為觀文殿大學士、提舉玉局觀使，祿其家。訃聞，贈開府儀同三司，議者指其誤國，不行。秦檜自北還，具道其死時狀，乃改贈大學士，官其家七人。

孫傅
維基百科標誌　维基百科條目︰孫傅
　　孫傅，字伯野，海州人。登進士第，中詞學兼茂科，為秘書省正字、校書郎、監察御史、禮部員外郎。時蔡翛為尚書，傅為言天下事，勸其亟有所建，不然必敗。翛不能用。遷秘書少監，至中書舍人。

　　宣和末，高麗入貢，使者所過，調夫治舟，騷然煩費。傅言：「索民力以妨農功，而於中國無絲毫之益。」宰相謂其所論同蘇軾，奏貶蘄州安置。給事中許翰以為傅論議雖偶與軾合，意亦亡他，以職論事而責之過矣，翰亦罷去。靖康元年，召為給事中，進兵部尚書。上章乞復祖宗法度，欽宗問之，傅曰：「祖宗法惠民，熙、豐法惠國，崇、觀法惠奸。」時謂名言。十一月，拜尚書右丞，俄改同知樞密院。

　　金人圍都城，傅日夜親當矢石。讀丘浚《感事詩》，有「郭京楊適劉無忌」之語，于市人中訪得無忌，龍衛兵中得京。好事者言京能施六甲法，可以生擒二將而掃蕩無餘，其法用七千七百七十七人。朝廷深信不疑，命以官，賜金帛數萬，使自募兵，無問技藝能否，但擇其年命合六甲者。所得皆市井遊惰，旬日而足。有武臣欲為偏裨，京不許，曰：「君雖材勇，然明年正月當死，恐為吾累。」其誕妄類此。敵攻益急，京談笑自如，云：「擇日出兵三百，可致太平，直襲擊至陰山乃止。」傅與何㮚尤尊信，傾心待之。或上書見傅曰：「自古未聞以此成功者。正或聽之，姑少信以兵，俟有尺寸功，乃稍進任。今委之太過，懼必為國家羞。」傅怒曰：「京殆為時而生，敵中瑣微無不知者。幸君與傅言，若告他人，將坐沮師之罪。」揖使出。又有稱「六丁力士」、「天關大將」、「北斗神兵」者，大率皆效京所為，識者危之。京曰：「非至危急，吾師不出。」㮚數趣之，徙期再三，乃啟宣化門出，戒守陴者悉下城，無得竊覘。京與張叔夜坐城樓上。金兵分四翼噪而前，京兵敗退，墮于護龍河，填屍皆滿，城門急閉。京遽白叔夜曰：「須自下作法。」因下城，引余眾南遁。是日，金人遂登城。

　　二年正月，欽宗詣金帥營，以傅輔太子留守，仍兼少傅。帝兼旬不返，傅屢貽書請之。及廢立檄至，傅大慟曰：「吾惟知吾君可帝中國爾，苟立異姓，吾當死之。」金人來索太上、帝后、諸王、妃主，傅留太子不遣。密謀匿之民間，別求狀類宦者二人殺之，並斬十數死囚，持首送之，紿金人曰：「宦者欲竊太子出，都人爭鬥殺之，誤傷太子。因帥兵討定，斬其為亂者以獻。苟不已，則以死繼之。」越五日，無肯承其事者。傅曰：「吾為太子傅，當同生死。金人雖不吾索，吾當與之俱行，求見二酋面責之，庶或萬一可濟。」傅寓直皇城司，其子來省，叱之曰：「使汝勿來，而竟來邪！吾已分死國，雖汝百輩來何益！」揮使速去。子亦泣曰：「大人以身徇國，兒尚何言。」遂以留守事付王時雍而從太子出。至南薰門，範瓊力止之，金守門者曰：「所欲得太子，留守何預？」傅曰：「我宋之大臣，且太子傅也，當死從。」是夕，宿門下，明日，金人召之去。明年二月，死於朔廷。紹興中，贈開府儀同三司，諡曰忠定。

陳過庭
維基百科標誌　维基百科條目︰陳過庭
　　陳過庭，字賓王，越州山陰人。中進士第，為館陶主簿、澶州教授、知中牟縣，除國子博士。何執中、侯蒙器其才，薦之，擢祠部、吏部、右司員外郎。使契丹，過庭初名揚庭，辭日，徽宗改賜今名。時人或傳契丹主苦風痹，又箭損一目，過庭歸證其妄，且勸帝以邊備為念。適太常少卿、起居舍人。宣和二年，進中書舍人；才七日，遷禮部侍郎；未盡一月，又遷御史中丞兼侍讀。睦寇竊發，過庭言：「致寇者蔡京，養寇者王黼，竄二人，則寇自平。又朱勔父子，本刑餘小人，交結權近，竊取名器，罪惡盈積，宜昭正典刑，以謝天下。」由是大與權貴迕，翻陷以不舉劾之罪，罷知蘄州。未半道，責海州團練副使，黃州安置。三年，得自便。

　　欽宗立，以集英殿修撰起知潭州；未行，以兵部侍郎召，在道除中丞。初入見，帝諭以國家多難，每事當悉意盡言。於是節度使范訥丐歸環衛，過庭因言：「自崇寧以來，建旄鉞者多不由勳績，請除宗室及將帥立功者，餘並如訥例。」又乞辨宣仁後誣謗。姚古擁兵不援太原，陳其可斬之罪七，竄諸嶺表。進禮部尚書，擢右丞、中書侍郎。議遣大臣割兩河與金，耿南仲以老、聶昌以親辭，過庭曰：「主憂臣辱，願效死。」帝為揮涕歎息，固遣南仲、昌。及城陷，過庭亦行，金人拘之軍中，因留不得還。建炎四年，卒于燕山，年六十，贈開府儀同三司，諡曰忠肅。

張叔夜
維基百科標誌　维基百科條目︰張叔夜
　　張叔夜，字嵇仲，侍中耆孫也。少喜言兵，以蔭為蘭州錄事參軍。州本漢金城郡，地最極邊，恃河為固，每歲河冰合，必嚴兵以備，士不釋甲者累月。叔夜曰：「此非計也。不求要地守之，而使敵迫河，則吾既殆矣。」有地曰大都者，介五路間，羌人入寇，必先至彼點集，然後議所向，每一至則五路皆竦。叔夜按其形勢，畫攻取之策，訖得之，建為西安州，自是蘭無羌患。

　　知襄城、陳留縣，蔣之奇薦之，易禮賓副使、通事舍人、知安肅軍，言者謂太優，還故官。獻所為文，知舒、海、泰三州。大觀中，為庫部員外郎、開封少尹。復獻文，召試製誥，賜進士出身，遷右司員外郎。

　　使遼，宴射，首中的。遼人歎詫，求觀所引弓，以無故事，拒不與。還，圖其山川、城郭、服器、儀範為五篇，上之。從弟克公彈蔡京，京遷怒叔夜，摭司存微過，貶監西安草場。久之，召為秘書少監，擢中書舍人、給事中。時吏惰不虔，凡命令之出於門下者，預列銜，使書名而徐填其事，謂之：「空黃」。叔夜極陳革其弊。進禮部侍郎，又為京所忌，以徽猷閣待制再知海州。

　　宋江起河朔，轉略十郡，官軍莫敢嬰其鋒。聲言將至，叔夜使間者覘所向，賊徑趨海瀕，劫钜舟十餘，載鹵獲。於是募死士得千人，設伏近城，而出輕兵距海，誘之戰。先匿壯卒海旁，伺兵合，舉火焚其舟。賊聞之，皆無鬥志，伏兵乘之，擒其副賊，江乃降。加直學士，徙濟南府。山東群盜猝至，叔夜度力不敵，謂僚吏曰：「若束手以俟援兵，民無噍類，當以計緩之。使延三日，吾事濟矣。」乃取舊赦賊文，俾郵卒傳至郡，盜聞，果小懈。叔夜會飲譙門，示以閒暇，遣吏諭以恩旨。盜狐疑相持，至暮未決。叔夜發卒五千人，乘其惰擊之，盜奔潰，追斬數千級。以功進龍圖閣直學士、知青州。

　　靖康改元，金人南下，叔夜再上章乞假騎兵，與諸將並力斷其歸路，不報。徙鄧州。四道置帥，叔夜領南道都總管。金兵再至，欽宗手劄趣入衛。即自將中軍，子伯奮將前軍，仲熊將後軍，合三萬人，翌日上道。至尉氏，與金遊兵遇，轉戰而前。十一月晦，至都，帝御南薰門見之，軍容甚整。入對，言賊鋒方銳，願如唐明皇之避祿山，暫詣襄陽以圖幸雍。帝頷之。加延康殿學士。閏月，帝登城，叔夜陳兵玉津園，鎧甲光明，拜舞城下。帝益喜，進資政殿學士，令以兵入城，俄簽書樞密院。連四日，與金人大戰，斬其金環貴將二人。帝遣使齎蠟書，以褒寵叔夜之事檄告諸道，然迄無赴者。城陷，叔夜被創，猶父子力戰。車駕再出郊，叔夜因起居叩馬而諫，帝曰：「朕為生靈之故，不得不親往。」叔夜號慟再拜，眾皆哭。帝回首字之曰：「嵇仲努力！」

　　金人議立異姓，叔夜謂孫傅曰：「今日之事，有死而已。」移書二帥，請立太子以從民望。二帥怒，追赴軍中，至則抗請如初，遂從以北。道中不食粟，唯時飲湯。既次白溝，馭者曰：「過界河矣。」叔夜乃矍然起，仰天大呼，遂不復語。明日，卒，年六十三。訃聞，贈開府儀同三司，諡曰忠文。

聶昌
維基百科標誌　维基百科條目︰聶昌
　　聶昌，字幸遠，撫州臨川人。始繇太學上舍釋褐，為相州教授。用蔡攸薦，召除秘書郎，擢右司員外郎。時三省大吏階官視卿監者，立都司上，昌以名分未正，極論之。詔自今至朝請大夫止。以直龍圖閣為湖南轉運使，還為太府卿、戶部侍郎，改開封尹，復為戶部。昌本厚王黼，既而從蔡京，為黼所中，罷知德安府。又以鄉人訟，謫崇信軍節度副使，安置衡州。

　　欽宗立，吳敏用事，以昌猛厲徑行為可助己，自散地授顯謨閣直學士、知開德府，道拜兵部侍郎，進戶部尚書，領開封府。昌遇事奮然不顧，敢誅殺。敏度不為用，始憚之，引唐恪、徐處仁共政，獨遺昌。

　　李綱之罷，太學生陳東及士庶十余萬人，撾鼓伏闕下，經日不退，遇內侍輒殺之，府尹王時雍麾之不去。帝顧昌俾出諭旨，即相率聽命。王時雍欲置東等獄，昌力言不可，乃止。

　　昌再尹京，惡少年怙亂，晝為盜，入官民家攘金帛；且去，輒自縛黨中三兩輩，聲言擒盜，持仗部走委巷，乃釋縛，分所掠而去。人不奠居。昌悉彈治正法，而縱博弈不之問，或謂令所禁，昌曰：「姑從所嗜，以懈其謀，是正所以禁其為非爾。」昌舊名山，至是，帝謂其有周昌抗節之義，乃命之曰「昌」。

　　京師復戒嚴，拜同知樞密院。入謝，即陳捍敵之策，曰：「三關四鎮，國家藩籬也，聞欲以畀敵，一朝渝盟，何以制之？願勿輕與，而檄天下兵集都畿，堅城守以遏其沖，簡禁旅以備出擊，壅河流以斷歸路。前有堅城，後有大河，勁兵四面而至，彼或南下，墮吾網中矣。臣願激合勇義之士，設伏開關，出不意掃其營以報。」帝壯之，命提舉守禦，得以便宜行事。

　　會金人再議和，割兩河，須大臣報聘。詔耿南仲及昌往，昌言：「兩河之人忠議勇勁，萬一不從，必為所執，死不瞑目矣。儻和議不遂，臣當分遣官屬，促勤王之師入衛。」許之。行次永安，與金將黏罕遇，其從者稱閤門舍人，止昌徹傘，令用榜子贊名引見，昌不可，爭辨移時，卒以客禮見。昌往河東，至絳，絳人閉壁拒之。昌持詔抵城下，縋而登。州鈐轄趙子清麾眾害昌，抉其目而臠之，年四十九。

　　建炎四年，始贈觀文殿大學士，諡曰忠湣。父用之，年九十，以憂死。

　　昌為人疏雋，喜周人之急，然恩怨太明，睚眥必報。王黼之死，昌實遣客刺之，棄屍道旁。遂附耿南仲取顯位，左右其說以誤國，卒至禍變，而身亦不免焉。

　　

張閣
維基百科標誌　维基百科條目︰張閣
　　張閣，字台卿，河陽人。第進士。崇甯初，由衛尉主簿遷祠部員外郎；資閱淺，為掌制者所議，蔡京主之，乃止。俄徙吏部，遷宗正少卿、起居舍人，屬疾不能朝，改顯謨閣待制、提舉崇福宮。疾愈，拜給事中、殿中監，為翰林學士。

　　河北諸帥以繕城訖役，降獎詔，有中貴人為之地，將繼此策賞。閣言：「此牧伯常職，若獎之，恐開邀功生事之路。」徽宗曰：「卿言是也。」格不下。嘗夜盛寒草制稿進，帝猶坐，賞其警敏，賜詩以為寵。京免相，閣當制，歷數其過，詞語遒拔，人士多傳誦之。

　　京復相，以龍圖閣學士知杭州。浙部和買絹，杭獨居十三，戶有至數百匹者，閣請均之他郡。杭久闕守，閣經理有敘，去惡少年之為人害者，州以理聞。召拜兵部尚書兼侍讀，復為學士，上日特賜敕詔，且有意大用，未幾，卒，年四十六。閣初出守杭，思所以固寵，辭日，乞自領花石綱事，應奉由是滋熾雲。

張近
維基百科標誌　维基百科條目︰張近
　　張近，字幾仲，開封人。第進士，累遷大理正、發運使。呂溫卿以不法聞，近受詔鞫治，哲宗諭之曰：「此出朕命，卿毋畏惠卿。」對曰：「法之所在，雖陛下不能使臣輕重，何惠卿也？」溫卿謾不肯置對，近言：「溫卿所坐明白，儻聽其蔓詞，懼為株連者累。」詔以眾證定其罪。提舉河北東路常平、西路刑獄，入為刑部員外郎、大理少卿，以集賢殿修撰知瀛州。

　　遼使為夏人請命，而宿兵以臨我，近請亦出秦甲戍北道，伐其謀。邊人呂懺兒入瓦橋為盜，吏執之，遼人因略宋民為質。近言：「朝廷方繼好息民，當使曲在彼。一偷之得失，不足為輕重，釋之便。」滄民漁於海，遼卒利其饒，而私舉網取魚。守兵與之鬥，斬級三十二，州將請賞之。或言所殺乃平人，宜論如律，議弗決。近言：「邊人貪利喜功，遂賞之，則為國起怨；然彼挾兵涉吾地，謂之非盜可乎？如罪以擅興，他日將誰使禦敵？願兩置賞刑，略而不問。」從之。

　　出鎮高陽八年，累加顯謨閣待制、直學士，徙知太原府，以疾，提舉洞霄宮。先，承詔買馬三千給牧戶，近悉斂諸民而不予直，為御史所劾，失學士。二年而復之。卒，年六十五。

鄭僅
維基百科標誌　维基百科條目︰鄭僅
　　鄭僅，字彥能，徐州彭城人。第進士，為大名府司戶參軍。留守文彥博以為材，部使者檄往他郡，彥博曰：「如鄭參軍詎可令數出？」奏改司法，遷冠氏令。河決府西，檄夜下調夫急，僅方閱保甲，盡籍即行，先他邑至，決遂塞。使者怒劾之，留守王拱辰爭於朝曰：「微冠氏，城民魚矣。」猶坐罰金。時河朔饑，盜起，獨冠氏無之，且不入境。他邑獲盜，詰治之，盜因言：「鄭冠氏仁，故相戒不犯爾。」知福昌縣，復值歲饑，悉意振貸，民不流亡。當第賞，不肯自列。

　　提舉京東常平，入為戶部員外郎，至太府卿，加直龍圖閣，為陝西都轉運使。論饋餉河湟功，進集賢殿修撰、顯謨閣待制。僅請籍閉田為官莊，是歲，鎮戎、德順收谷十余萬。會西寧高永年戰沒熙河，帥臣歸咎官莊奪屬羌地，致其怨畔，詔罷之，議者以為惜。

　　改知慶州，諸軍多殺老弱，持首要賞。僅下令非強壯而能生致者，賞半之。有內附羌追寇，得老人，不忍殺，擒之，乃其父也，相持哭，一軍感動。時諸路爭進討奏捷，僅獨保境不生事，寇亦不犯。

　　徙秦州，復為都轉運使，召拜戶部侍郎，改吏部侍郎、知徐州。以顯謨閣直學士、通議大夫卒，年六十七，贈光祿大夫，諡曰修敏。子望之，自有傳。

宇文昌齡
維基百科標誌　维基百科條目︰宇文昌齡
　　宇文昌齡，字伯修，成都雙流人。進士甲科，調榮州推官。熊本經制梓夔，辟幹當公事。凡攻討招襲，建南平諸城砦，皆出其畫。遷大理丞。本歸闕，言其功，擢提舉秦鳳路常平，改兩浙。

　　神宗患司農圖籍不肅，選官厘整，昌齡以使夔路入辭，留為寺主簿，遂拜監察御史。鄜延帥奏所部劉紹能與西羌通，將為患。帝察其不然，命昌齡即鄜州鞫之，果妄也。昌齡因請深戒守臣，毋生事徼賞，以靖邊人之心。使還，賜五品服。

　　尚書省建，以為比部員外郎。時官曹更新，統紀未立，昌齡悉力從事，雖抵暮亦程吏不止。具所立綱要，請於朝而行之。三司故吏狃玩弛，多不便，思有以中之。擿邏卒糾其宿直遣小吏取衾服事，大臣欲論以私役，帝以職事修飭，釋不問。改吏部員外郎，出京西轉運副使，召為左司員外郎。

　　送遼使至雄州，當宴，從者不待揖而坐，昌齡誚其使曰：「兩朝聘好百年矣，入境置宴，非但今日，揖而後坐，此禮渠可闕邪？」使者陽若不服，而心悟其非，卒成禮去。

　　遷太常少卿，詔議郊祀合祭，論者不一。昌齡曰：「天地之數，以高卑則異位，以禮制則異宜，以樂舞則異數，至於衣服之章，器用之具，日至之時，皆有辨而不亂。夫祀者自有以感於無，自實以通於虛，必以類應類，以氣合氣，合然後可以得而親，可以冀其格。今祭地於圜丘，以氣則非所合，以類則非所應，而求高厚之來享，不亦難乎。」後竟用其議。改直秘閣、知梓州，曆壽州、河中府、鄧、鄆、青三州。

　　徽宗立，召為刑部侍郎，徙戶部侍郎。陝西饋芻糧于邊，舊制令內郡轉給，為民病。昌齡建言止輸其州，而令量取道裏費助邊糴，從之。歲省糴價五百萬，公私便之。以寶文閣待制知開封府，復為戶部侍郎，知青、杭、越三州。卒，年六十五，詔為封傅護送歸，官給其葬費。子常。

子 常
維基百科標誌　维基百科條目︰宇文常
　　常字權可。政和末，知黎州。有上書乞於大渡河外置城邑以便互市者，詔以訪常。常言：「自孟氏入朝，藝祖取蜀輿地圖觀之，畫大渡為境，曆百五十年無西南夷患。今若於河外建城立邑，虜情攜貳，邊隙寢開，非中國之福也。」尋提舉成都路茶馬。自熙、豐以來，歲入馬蕃多；至崇、觀間，其法始壞。提舉官歲以所入進羨餘，吏緣為奸，市馬裁十一二，且負其直，夷人皆怨。常盡革其弊，馬遂溢額。加直秘閣，改知夔州，進秘閣修撰。官累中大夫。卒。

許幾
維基百科標誌　维基百科條目︰許幾
　　許幾，字先之，信州貴溪人。少以諸生謁韓琦于魏，琦勉入太學。擢第，調高安、樂平主簿，知南陵縣，還民之托僧尼為奸者數百人。

　　提舉京西常平，為開封府推官，進至將作監。吏與匠比為奸欺，凡斫削、塗塈、丹雘之工當以次用，而始役即概給其稟，費亡藝而患不均。幾逆為之程，費省工倍。再遷太僕卿、戶部侍郎，以顯謨閣待制知鄆州。

　　梁山濼多盜，皆漁者窟穴也。幾籍十人為保，使晨出夕歸，否則以告，輒窮治，無脫者。

　　幾有吏幹，善理財，由是四入戶部至尚書。嘗以搖泉布法罷，又以治染院事失實，知婺州。進樞密直學士、河北都轉運使、徙知成德軍、知太原府。張商英裁損吏祿，幾預其議，貶永州團練副使，安置袁州。遇恩，復中大夫，卒。

程之邵
維基百科標誌　维基百科條目︰程之邵
　　程之邵，字懿叔，眉州眉山人。曾祖仁霸，治獄有陰德。之邵以父蔭為新繁主簿。熙寧更募役法，常平使者欲概州縣民力，以羨乏相補。之邵曰：「此法乃成周均力遺意，當各以一邑之力供一邑之役，豈宜以此邑助他邑哉？」使者愧服，辟之邵為屬，聽其所為。熊本察訪蜀道歸，語諸朝曰：「役法初行，成都路為最詳，之邵力也。」詔召見，成都守趙抃奏留之。入為三司磨勘官，得隱匿數十萬緡。從副使蹇周輔計度江、嶺鹽，還，除廣東轉運判官。元祐初，提舉利、梓路常平，周輔得罪，亦罷知祥符縣。俄知泗州，為夔路轉運判官。夔守強狠不奉法，劾正其罪。大寧井鹽為利博，前議者輒儲其半供公上，余鬻於民，使先輸錢，鹽不足給，民以病告。之邵盡發所儲與之，商賈既通，關征增數倍。除主管秦、蜀茶馬公事，革黎州買馬之弊，歲以仲秋為市，市四月止，以羨茶入熙、秦易戰騎，得良馬益多。

　　知鳳翔府，民負債無以償，自焚其居，而紿曰遺火；有主藏吏殺四婢，人無知者。之邵發擿，岐人傳誦。徙鄭州。

　　元符中復主管茶馬，市馬至萬匹，得茶課四百萬緡。童貫用師熙、岷，不俟報，運茶往博糴，發錢二十萬億佐用度。連加直龍圖閣、集賢殿修撰，三進秩，為熙河都轉運使。秦鳳出師，命之經制，即言已備十萬騎可食三百日矣。徽宗喜，擢顯謨閣待制。敵犯熙河，之邵攝帥事，屯兵行邊境，解去。俄得疾卒。方錄功轉太中大夫，不及拜，贈龍圖閣直學士，官護喪歸。子唐，至寶文閣學士。

龔原
維基百科標誌　维基百科條目︰龔原
　　龔原，字深之，處州遂昌人。少與陸佃同師王安石。進士高第，元豐中為國子直講，以虞蕃訟失官。哲宗即位，詣訴理所得直，為國子丞、太常博士。方議祀北郊，原曰：「合祭，非理也。天子父天母地，既不為寒而廢祠，其可為暑而輟行？此漢儒陋說爾，願亟正之。」加秘閣校理，充徐王府記室，出為兩浙轉運判官。

　　紹聖初，召拜國子司業，入對，帝問曰：「卿曆徐邸官，何為補外，得非大臣私意乎？」對曰：「臣出使鄉部，獲知民間事宜，臣素知如是，不知其因也。」旋兼侍講，遷秘書少監、起居舍人，權工部侍郎。為曾布所重，安惇論其直講時事，以集賢殿修撰知潤州。

　　徽宗初，入為秘書監，進給事中。時除郎官五人，皆執政姻戚，悉舉駁之；又論郝隨得罪，不得居京師，鄧洵武不宜再入史院。朝論謂帝為哲宗服，當循開寶故事，為齊衰期。原曰：「三年之喪，自天子達于庶人，一也。」主議者斥其妄，黜知南康軍，改壽州。俄用三年之制，乃復修撰，知揚州。還朝，曆兵、工部二侍郎，除寶文閣待制、知廬州。陳瓘擊蔡京，原與瓘善，或謂原實使之，奪職居和州。起為亳州，命下而卒，年六十七。

　　初，王安石改學校法，引原自助，原亦為盡力。其後，司馬光召與語，譏切王氏，原反覆辨救不少衰。光歎曰：「王氏習氣尚爾邪！」為司業時，請以安石所撰《字說》、《洪範傳》及子雱《論語》、《孟子義》刊板傳學者。故一時學校舉子之文，靡然從之，其敝自原始。

崔公度
維基百科標誌　维基百科條目︰崔公度
　　崔公度，字伯易，高郵人。口吃不能劇談，而內絕敏，書一閱即不忘。劉沆薦茂才異等，辭疾不應命。用父任，補三班差使，非其好也，益閉戶讀書。歐陽修得其所作《感山賦》，以示韓琦，琦上之英宗，即付史館。授和州防禦推官，為國子直講，以母老辭。

　　王安石當國，獻《熙甯稽古一法百利論》，安石解衣握手，延與語。召對延和殿，進光祿丞，知陽武縣。京官謁尹，故事當拜庭下，公度疑尹辱己，徑詣安石訴之，安石使鄧綰薦為御史。未幾，為崇文校書，刪定三司令式，於是誦言京官庭謁尹非宜，安石為下編敕所更其制。加集賢校理，知太常禮院。

　　公度起布衣，無所持守，惟知媚附安石，晝夜造請，雖踞廁見之，不屑也。嘗從後執其帶尾，安石反顧，公度笑曰：「相公帶有垢，敬以袍拭去之爾。」見者皆笑，亦恬不為恥。請知海州。元祐、紹聖之間，曆兵禮部郎中、國子司業，除秘書少監、起居郎，皆辭不受。知潁、潤、宣、通四州，以直龍圖閣卒。

蒲卣
維基百科標誌　维基百科條目︰蒲卣
　　蒲卣，字君錫，閬州人。母任知書，裏中號「任五經」，卣幼以開敏聞。中進士第，曆利州司戶參軍、三泉主簿、知合江金水縣。通判文州，有獻議者欲開文州徑路達陝西，卣言：「洮、岷、積石至文為甚邇，自文出江油，鄧艾取蜀故道也。異時鬼章欲從此窺蜀，為其阻隘而止。夏人志此久矣，可為之通道乎？」議遂塞。

　　為睦親宅教授，提舉湖北、京西常平。崇甯均田，轉運使以用不足，將度費以定稅，卣曰：「詔旨所以嘉惠元元爾，初不在增賦也。」宛、穰地廣沃，國初募民墾田，得為世業，令人毋輒訴，蓋百年矣，好訟者稍以易佃法搖之，卣一切禁止。有持獻於權貴而降中旨給賜者，卣言：「地盈千頃，戶且數百，傳子至孫久，一旦改隸，眾將不安。先朝明詔具在，不可易也。」朝廷是其議。

　　提點湖南刑獄，知鼎、遼、隴、寧四州，復提舉潼川路刑獄。有議榷酤於瀘、敘間，雲歲可得錢二十萬。卣言：「先朝念此地夷漢雜居，故弛其榷禁，以惠安邊人。今之所行，未見其利。」乃止。累官中大夫，卒，年七十二。

評論
論曰：「何㮚、孫傅、聶昌皆疏俊之士，而器質窳薄，使當重任於艱難之秋，宋事蓋可知矣，欽宗之再詣金營，㮚實誤之，一死不足償也。傅匿太子之謀甚疏，昌河東之行尤謬，效死弗當，徒傷勇爾。過庭因方臘之亂，乞誅蔡京、王黼、朱勔以謝天下，庶幾有敢諫之風焉。《傳》曰：「尺有所不逮，寸有所不覃。」觀二張之理郡，鄭僅之守藩，宇文父子之便邊糶、革馬政，許幾、程之邵之經制財運，蒲卣之議稅榷，皆有可稱道。若閣之固寵于花石，而龔原、崔公度主王氏學以諂事安石，則搢紳所不齒也。」


Chinese text: This work was published before January 1, 1923, and is in the
public domain worldwide because the author died at least 100 years ago.
