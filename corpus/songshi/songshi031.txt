　　二十三年春正月癸卯，進韋淵太傅。己酉，復以李顯忠為甯國軍節度使。

　　二月癸亥，幸玉津園，遂幸延祥觀。庚午，臠虔州軍賊黃明等八人於都市。辛未，改虔州為贛州。壬申，申嚴冒貫請舉法。癸未，賞平贛盜功，以李耕為金州觀察使，將士進秩、給賞有差。

　　三月丙午，齊安郡王士㒟薨於建州，追封循王。詔凡民認復軍莊營田者，償開耕錢。丁未，禁州縣都監、巡尉擅置刑獄。戊申，以前太府丞範彥輝謗訕，除名、荊門軍編管。是春，金主亮徙都燕京。

　　夏四月辛巳，詔諸州編管、羈管人，遵舊法，長吏月一驗視，不許囚禁。乙酉，減利州歲鑄錢為九萬緡。

　　五月庚寅，禁州縣以私意籍罪人貲產。乙巳，復以蕭振為四川制置使。辛亥，金遣紇石烈大雅等來賀天申節。乙卯，立淮南諸州舉人解額。

　　六月乙卯，潼川大水。

　　秋七月壬辰，寬理平江府、湖、秀二州被水民夏稅。戊戌，從秦檜所請，命台州取綦崇禮草檜罷相制所受墨敕。庚戌，禁諸軍瀕太湖擅作壩田。

　　八月乙丑，士撙薨，追封韶王。丙寅，左宣教郎王孝廉謀據成都叛，事覺，伏誅。己卯，賜秦檜建康府永豐圩田。乙酉，命敕令所編輯中興以後寬恤詔令。

　　九月甲午，振潼川被水州縣，仍蠲其賦。庚子，禁采鹿胎。

　　冬十月丁巳，詔郡守年七十者聽自陳，命主宮觀。戊午，遣吳㮚使金賀正旦，施鉅賀金主生辰。戊辰，宋樸罷。壬申，以右諫議大夫史才簽書樞密院事兼權參知政事。丁丑，遣戶部郎官鐘世明修築宣州、太平州圩田。是月，命大理鞫妖人孫士道獄。

　　十一月壬寅，詔立張叔夜廟于信州。甲辰，班《大宗正司條令》。乙丑，以經筵終帙，賜宰執、講讀等官宴于秘書省，為故事。十二月丁巳，詔州縣稅額少者，罷其監官。癸亥，韋淵薨。癸未，禁民車服逾制。

　　閏月丙申，命檢正都司官詳定郡守所上利病以聞。辛丑，命諸軍保任統制官在職十年無過者進秩。庚戌，金遣蔡松年等來賀明年正旦。是歲，減池州青陽縣田租萬七千石。

　　二十四年春正月辛未，幸延祥觀。癸酉，初詔郡國同以八月十五日試舉人。丙子，封婉容劉氏為貴妃。戊寅，地震。

　　二月丁亥，前左從政郎楊炬坐其弟煒嘗上書誹謗，送邕州編管。丙午，加吳益太尉。

　　三月壬申，楊再興復寇邊，前軍統制李道討平之，禽再興及其子正修、正拱，檻送行在。乙亥，賜禮部進士張孝祥以下三百五十六人及第、出身。庚辰，秦檜以私憾捃摭知建康府王循友，詔大理鞫之。是春，始榷夔州路茶。

　　夏四月丙戌，詔諸路招補三衙諸軍，期三年課其殿最。辛丑，西南小張蕃貢方物。己酉，羅殿國貢名馬。

　　五月癸丑朔，日有食之。衢州民俞八作亂，圍州城，通判州事汪召錫拒卻之，遂掠嚴州壽昌縣，遣殿前司正將辛立討平之。辛未，金遣耶律安禮等來賀天申節。

　　六月癸巳，史才罷。甲午，以御史中丞魏師遜簽書樞密院事兼權參知政事。辛丑，王循友貸死、藤州安置。癸卯，詔：「嘗命四川州縣減免財物，以寬民力，尚慮未周，令制置司、總領所同共措置，務在不妨軍食，可以裕民。」尋遣鐘世明如四川同議。以主管侍衛馬軍司成閔為慶遠軍節度使。

　　秋七月癸丑，張俊薨。勒停人王趯坐交通李光，下大理獄。乙卯，臠徭人楊正修、正拱於市。乙未，復置邛、雅二州博易場三所。壬戌，詔捐四川茶馬司羨餘錢給軍費，以寬民力。甲子，復落蕭振職、池州居住。乙丑，以總領財賦符行中為四川制置使。乙亥，南丹州莫公晟及宜州界外諸蠻納土內附。戊寅，幸張俊第臨奠。

　　八月壬辰，禁百官避免輪對。甲午，罷溫州市黃柑、福州貢荔枝。丙午，追封張俊為循王。以湘潭縣丞鄭杞、主簿賈子展嘲毀朝政，除名，杞容州、子展德慶府編管。

　　九月辛亥朔，李道如衡州措置盜賊。丁巳，賞平衢賊功，升辛立領忠州團練使，將士遷職、給錢有差。

　　冬十月壬午，蠲旱傷州縣租賦。戊子，遣沈虛中使金賀正旦，張士襄賀金主生辰。

　　十一月乙丑，魏師遜罷。丁卯，以權吏部侍郎施钜參知政事，鄭仲熊簽書樞密院事。戊辰，進秦熺少傅，封嘉國公。是月，以通判武岡軍方疇通書胡銓及他罪，除名、永州編管。

　　十二月丙戌，以故龍圖閣學士程瑀有《論語講解》，秦檜疑其譏己，知饒州洪興祖嘗為序，京西轉運副使魏安行鏤版，至是命毀之。興祖昭州、安行欽州編管，瑀子孫亦論罪。丁亥，王趯除名、辰州編管。丁酉，知鄞縣程緯為其丞王肇所告，慢上無人臣禮，除名、貴州編管，籍其貲。壬寅，刺諸路編管人充廂軍。乙巳，金遣白彥恭等來賀明年正旦。

　　二十五年春正月辛未，賞討楊再興功，保甯軍承宣使李道落階官，加龍神衛四廂都指揮使，將士進官、賜錢有差。

　　二月乙酉，以鎮江都統制劉寶為安慶軍節度使，建康都統制王權為清遠軍節度使。壬寅，以通判常州沈長卿、仁和縣尉芮燁作詩譏訕，除名，長卿化州、燁武岡軍編管。

　　三月己酉，右司郎中張士襄自金國使還，坐奉使不肅罷官。壬申，地震。

　　夏四月乙酉，施鉅罷，以鄭仲熊兼權參知政事。戊子，命四川制置司許就類省試院校試刑法。己亥，減廣西路折米錢。

　　五月丁未朔，日有食之。太廟仁宗室柱生芝九莖。戊申，罷諸路免行錢歲百八萬緡。癸丑，以前知泉州宗室令衿譏訕秦檜，遂坐交結罪人、汀州居住。乙丑，金遣李通等來賀天申節。壬申，賜劉錡湖南田百頃。

　　六月庚辰，鄭仲熊罷。辛巳，以禮部侍郎湯思退簽書樞密院事兼權參知政事。癸卯，以言者追譖岳飛，改岳州為純州，岳陽軍為華容軍。是月，安南入貢。

　　秋七月丙辰，減四川絹估、稅斛、鹽酒等錢歲百六十余萬緡，蠲州縣積欠二百九十余萬緡。詔四川營田有占民田者，常平司按驗給還。甲戌，封李天祚為南平王。

　　八月丁丑，申嚴誣告加等法。辛巳，命大理鞫趙汾及令衿交通獄。丙戌，以吏部侍郎董德元參知政事。蠲諸路身丁、免丁錢一年。壬辰，建執政府。

　　九月丁巳，秦檜上《紹興寬恤詔令》。

　　冬十月庚辰，復置鴻臚寺。壬午，遣王岷使金賀正旦，鄭柟賀金主生辰。乙酉，命大理鞫張祁附麗胡寅獄。乙未，幸秦檜第問疾。夜，檜諷右司員外郎林一飛、台諫徐嘉張扶等請拜熺為相。丙申，進封檜建康郡王，熺為少師，並致仕。命湯思退兼權參知政事。是夕，檜薨。丁酉，檜姻党戶部侍郎兼知臨安府曹泳停官、新州安置。朱敦儒、薛仲邕、王彥傅、杜思旦皆罷。命有司具上執政、侍從官居外任及主宮觀與在謫籍者職位、姓名。辛丑，徙殿中侍御史徐嚞、右正言張扶皆出為他官。

　　十一月乙巳朔，追封檜申王，諡忠獻，賜神道碑，額為「決策元功，精忠全德」。戊申，奪趙汾二官。壬子，以敷文閣直學士魏良臣參知政事。癸亥，合祀天地於圜丘，大赦。甲子，幸秦檜第臨奠。乙丑，復洪皓官，釋張祁獄。丁卯，罷大理寺官旬白。庚午，詔監司、郡守，事無巨細，皆須奏聞裁決，毋得止上尚書省。臣僚薦舉人才，必三人以上同薦。封叔和州防禦使、右監門衛大將軍士俴為崇慶軍節度使、嗣濮王，福建路提刑令詪為利州觀察使、安定郡王。辛未，知建康府王會及列郡守臣王晌、王鑄、鄭僑年、鄭震、方滋俱以諂附貪冒罷。真臘、羅斛國貢馴象。十二月甲戌朔，詔曰：「台諫風憲之地，比用非其人，党于大臣，濟其喜怒，殊非耳目之寄。朕今親除公正之士，以革前弊。繼此者宜盡心乃職，毋合黨締交，敗亂成法，當謹茲戒，毋自貽咎。」詔張浚、折彥質、万俟禼、段拂聽自便。量移李光郴州安置。乙亥，復以禼為資政殿學士，提舉萬壽觀兼侍讀。戊寅，鄭億年責建武軍節度副使、南安軍安置。壬午，詔監司、守臣禁羨余，罷權攝，戢苞苴，節宴飲。詔前後告訐者莫汲、汪召錫、陸升之等九人除名，廣南諸州編管。甲申，召孟忠厚奉朝請。命胡寅、張九成等二十八人並令自便，仍復其官。乙酉，董德元罷。丙戌，以劉錡知潭州。辛卯，命三省、六部條具續降敕旨來上，審詳施行。甲午，以敷文閣待制沈該參知政事。乙未，以王會恃權貪橫，停官、循州編管。丙申，復以蕭振為四川制置使。復張浚、折彥質、趙汾、葉三省、王ＡＺ、劉岑官。移胡銓衡州。丁酉，禁閩、浙、川、廣貢真珠、文犀。戒州縣加收耗糧。己亥，金遣耶律歸一等來賀明年正旦。

　　二十六年春正月壬子，省諸州稅場，以寬商賈。甲子，追復趙鼎、孫近、鄭剛中、汪藻舊職。乙丑，詔選擇監司，須七品以上清望官，或經朝擢及治郡著績者。丙寅，曹泳吉陽軍編管。封伯令衿明州觀察使、安定郡王，以其從弟令詪讓也。戊辰，除民事律。蠲諸路積負及黃河竹索錢。

　　二月乙亥，命四川州縣，凡預借民賦稅分限理析。己卯，定諸州流寓士人解額。庚辰，罷進奏院定本朝報。乙酉，進士林東追諂秦檜，上書狂妄，英州編管。右朝奉郎林一飛坐指使林東，責監高州鹽稅。庚寅，三佛齊國入貢。辛卯，魏良臣罷。庚子，以左朝散大夫王曮為秦檜親黨，直徽猷閣呂願中貪虐附檜，曮建昌軍居住，願中責果州團練副使、封州安置。

　　三月甲寅，以邊事已定，罷宰相兼領樞密使。丁巳，詔兩淮邊民未復業者，復其租十年。己未，以万俟禼參知政事。癸亥，加吳璘開府儀同三司。乙丑，以東平府進士梁勳伏闕上書言北事，送千里外州軍編管。丙寅，詔曰：「講和之策，斷自朕志，秦檜但能贊朕而已，豈以其存亡而渝定議耶？近者無知之輩，鼓倡浮言，以惑眾聽，至有偽撰詔命，召用舊臣，抗章公車，妄議邊事，朕甚駭之。自今有此，當重置典憲。」丁卯，蠲閩、浙諸州歲供軍器所物料三之一，減諸州工匠千人。己巳，募四川民佃淮南、京西閒田，並邊復租稅十年，次邊五年。

　　夏四月戊子，增溫、台等十六州解額。命湖北路以增戶、墾田為守令殿最。庚寅，遣陳誠之等賀金主尊號禮成。癸巳，置武學官及弟子員百人。甲午，禁州郡進祥瑞。戊戌，立六科以舉士。加韋謙太尉。詔大辟情犯無可矜憫者，禁刑、寺妄引例奏裁貸減。罷鄉飲酒舉士法。詔淮南、京西占射官田逾二年未盡墾者，募人更佃。

　　五月壬寅，以沈該為尚書左僕射，万俟禼為右僕射，並同中書門下平章事。湯思退知樞密院事。丁未，詔州軍教授毋兼他職。丙辰，蠲楚州、盱眙軍民租十年。己未，金遣敬嗣暉等來賀天申節。

　　六月辛未朔，罷諸路鬻戶絕田。丁丑，以端明殿學士程克俊參知政事。戊寅，復權要親族中第覆試法。乙酉，詔取士毋拘程頤、王安石一家之說。丁亥，流星晝隕。辛卯，以秦檜既死，命史館重修日曆。

　　秋七月辛丑，詔三衙主帥舉武臣堪知州者。壬寅，蠲諸路丁絹一年為二十四萬匹。丙午，右奉議郎薛仲邕連州編管。丁未，彗出井，避殿減膳。辛亥，詔諸州守貳考各縣丁籍，依年格收除。民間市物，官戶、勢家與編氓均科。丙辰，彗滅。詔進士因事送諸州軍聽讀，特放逐便，仍許取應。辛酉，雨水銀。

　　八月戊寅，班元豐、崇甯學制于諸路。革正前舉登第奏塤、曹冠等九人出身，以淮南提舉常平朱冠卿言，秦檜挾私廢法，塤等皆其子孫、親戚、門下憸人，於是有官應試者，所授階官易左為右，白身者駁放。佔用省額，復還後科。庚辰，裁州縣吏額。己丑，蠲建康府積欠內帑錢帛。庚寅，安南國遣使入貢。辛卯，程克俊罷。甲子，以吏部侍郎張綱參知政事。

　　九月乙巳，以翰林學士陳誠之同知樞密院事。丙午，立互易薦舉坐罪法。壬子，詔成都、潼川兩路漕臣同制置、總領、茶馬司審度四川財賦利害，其實惠得以及民、調度可以經久者，條具以聞。甲寅，以天聖、紹興真決贓吏指揮班示諸路。丙寅，增大理寺吏祿。戊辰，命吏、刑二部修條例為成法。

　　冬十月己巳朔，詔許秦檜在位之日，無辜被罪者自陳厘正。罷浙東常平司平准務。乙亥，詔四川監司、帥臣、制置、總領、茶馬司，各舉可守郡者。甲午，蠲郴、道、永三州、桂陽軍民身丁米。乙未，王會移瓊州編管。以宋貺党附秦檜，責梅州安置。丁酉，以張浚上書論用兵，依舊永州居住。辛丑。遣李琳使金賀正旦，葛立方賀金主生辰。

　　閏月丙午，罷廉州貢珠，縱蛋丁自便。己酉，命離軍人願歸農者，人給江、淮、湖、廣荒田百畝，復其租稅十年。乙卯，初置臨安府左、右廂官，分掌訟牒。

　　十一月甲戌，命吏部侍郎陳康伯、戶部侍郎王俁稽考國用歲中出納之數。丙戌，裁定六曹、寺監百司吏額。十二月辛丑，命三省錄台諫所言事報樞密院。癸丑，万俟禼上《重修貢舉敕令格式》。甲寅，罷諸路鑄錢司。庚申，賞應詔論事切當者。壬戌，三佛齊國入貢。甲子，金遣梁𥆿等來加明年正旦。

　　二十七年春正月乙酉，幸延祥觀。戊子，命侍從各薦宗室京朝官才識、治行者二人。

　　二月丁酉朔，復兼習經義、詩賦法。庚子，楊政卒。壬寅，太廟仁宗、英宗兩室柱芝草生。戊午，以御史中丞湯鵬舉參知政事。庚申，更定福建路鹽法。癸亥，加劉錡太尉。

　　三月己巳，命京局改官人先除知縣。乙酉，赤氣出紫微垣。丙戌，賜禮部進士王十朋以下四百二十六人及第、出身。丁亥，詔焚交阯所貢翠羽於通衢，仍禁宮人服用銷金翠羽。己丑，減三川對糴米歲十六萬九千石，夔路激賞絹五萬匹，兩川絹估錢二十八萬緡及茶司引息虛額錢歲九十五萬緡。辛卯，万俟禼卒。壬辰，以符行中前在蜀恣橫，南雄州安置。甲午，除耕牛稅。

　　五月癸未，金遣耶律守素等來賀天申節。辛卯，復以五帝、神州地祇等十三祭為大祀。

　　六月甲辰，命臣僚轉對，盡忠開陳，毋摭細微以應故事。戊申，以湯思退為尚書右僕射、同中中書門下平章事。庚戌，復余深、黃潛善並觀文殿大學士。乙卯，裁定離軍將士諸州添差數。戊午，初命太廟冬饗祭功臣，臘饗祭七祀，祫饗兼之。己未，進錢忱少傅。增命官捕獲私茶鹽賞典。

　　秋七月己巳，復饒、贛、韶三州鑄錢監。癸酉，戒監司、郡守舉劾守令觀望徇私。乙亥，以龍圖閣學士李文會為四川安撫制置使。丙子，詔凡出命，令先經兩省書讀，如舊制。

　　八月乙未，以湯鵬舉知樞密院事。庚申，復置提領諸路鑄錢司於行在，以戶部侍郎榮薿領之。

　　九月癸酉，張綱罷。戊寅，以吏部尚書陳康伯參知政事。蠲淮南、京西、湖北積欠內藏錢帛。丁亥，校書郎葉謙亨言：「祀典散逸，隆殺不當，名稱或舛，請敕禮官、秘書酌景德故事，取祭祀之式，定為一書，名曰《紹興正祠錄》，以為恒制。」詔從之。

　　冬十月壬寅，有赤氣隨日入。癸卯，築通、泰、楚三州捍海堰。辛酉、詔四川諸司察旱傷州縣，捐其稅，振其饑民。

　　十一月癸亥朔，減福建鹽鈔錢歲八萬緡。乙丑，遣孫道夫使金賀正旦。辛巳，遣劉章賀金主生辰，丁亥，湯鵬舉罷。戊子，蠲廬州二稅及上供錢米一年。十二月甲午，詔廣南經略、市舶司察蕃商假託入貢。丙辰，初命州縣置禁曆。戊午，金遣高思廉等來賀明年正旦。

　　二十八年春正月己巳，申禁三衙強刺平民為兵。己卯，幸延祥觀，遂幸玉津園。壬午，禁諸路二稅折納增價。癸未，遣戶部郎中莫濛等檢視淮南、浙西、江東沙田蘆場。甲申，命台諫、侍從三人以上公薦監司治狀。

　　二月癸巳，命史館重修徽宗大觀以前實錄。丙申，以陳誠之知樞密院。戊戌，禁沿海州軍博買。乙巳，以工部侍郎王綸同知樞密院事。乙酉，命六曹長貳詳定差役舊法。癸丑，加楊存中少師，諡張俊曰忠烈。

　　三月辛酉朔，日有食之。丙寅，雪。丁丑，加田師中開府儀同三司。戊寅，詔：「自今用人，選帥臣、監司曾任郎官已上者為侍從，監司、郡守有政績者為卿監、郎官，朝官二年乃遷，卿監、郎官未曆監司者更迭補外。」戊子，責秦檜党宋樸徽州居住，沈虛中筠州居住。

　　夏四月丙申，復詔文武官非犯贓罪，並許以致仕恩任子。辛亥，雨雹。嚴州遂安賊江大明寇衢州，官軍捕斬之。

　　五月，金遣蕭恭等來賀天申節。

　　六月壬辰，太白晝見。癸巳，流星晝隕。甲寅，增浙西、江東、淮東沙田蘆場租課，置提領官田所掌之。

　　秋七月庚申，立江西上供米綱賞格。戊辰，詔：「監司按發官吏，不得送置司州軍推鞫。所犯涉重，即以奏聞，命鄰路監司選官就鞫。」己卯，命取公私銅器悉付鑄錢司，民間不輸者罪之。庚辰，親制郊廟樂章。乙酉，復鬻沒官田。

　　八月戊子朔，置國史院，修神、哲、徽三朝正史。己丑，檢放風水災傷州縣苗稅，仍振貸饑民。乙未，增四川十七州舉人解額。戊戌，湯思退等上《徽宗實錄》。壬寅，命戶部侍郎令詪提領諸路鑄錢。甲寅，地震。

　　九月辛未，定銅錢出界罪賞。甲戌，詔以吏部七司舊制與續降參訂異同，立為定法。丁丑，置殿前司虎翼水軍千人。庚辰，以中書舍人王剛中為四川安撫制置使。辛巳，封叔建州觀察使士輵為昭化軍節度使、嗣濮王。癸未，蠲平江、紹興、湖州被水民逋賦。

　　冬十月丁亥朔，遣沈介使金賀正旦，黃中賀金主生辰。辛丑，禁監司、帥、守私役軍匠。

　　十一月己卯，合祀天地於圜丘，大赦。壬午，復命檢舉諸人因赦移放者，告訐得罪者不預。十二月庚寅，安定郡王令衿薨。辛丑，修睦親宅，建宮學。丁未，復李光官，放自便。戊申，蠲楚州歸附民賦役五年。壬子，金遣蘇保衡等來賀明年正旦。是歲，興元都統制姚仲復籍興元府等五州義士，得二萬餘人。

　　二十九年春正月丙辰朔，以皇太后年八十，詣慈甯殿行慶壽禮。庚申，浚平江三十六浦以泄水。庚午，振湖、秀諸州饑民。癸酉，幸延祥觀，遂幸玉津園。庚辰，禁諸州科賣倉鹽。癸未，蠲沙田蘆場為風水所侵者租之半。是月，金國罷沿邊榷場，惟泗州如舊。

　　二月丙戌朔，亦罷沿邊榷場，存其在盱眙者。加吳璘少保。己丑，禁海商假託風潮私往北界。壬辰，除臨安府歲供修內司錢三萬六千緡。丁酉，蠲四川折估糴本積欠錢三百四十萬緡。戊戌，大雪，雨雹。己亥，禁貿易廣南羈縻州物貨。命廣西教閱峒丁。庚戌，罷諸路斥侯遞卒。甲寅，取具貶死臣僚姓名，議加恩典。

　　三月丙子，除州縣積欠錢三百九十七萬緡有奇，及中下戶所欠入宮錢物。丁丑，詔侍從、台諫、帥臣、監司歲舉可任將帥者二人。限命官子孫制田減父祖之半，並其詭名寄產者，格外田畝同編戶科役。己卯，除湖州、平江、紹興流民公私逋負。

　　夏四月壬辰，國子司業黃中自金國使還，言金人將徙居汴京以見逼，望早飭邊備。宰相怒，不聽。己亥，修三省法。庚子，增置帶禦器械四員。丙午，禁內外將佐營造、回易，掊斂軍士。辛亥，命縣令有政績者諸司同薦，不次升擢，以風厲之。

　　五月甲寅朔，罷鬻福建閃生沙田。丁巳，詔殿前司選統制官部兵千人戍江州，彈壓盜賊，每歲一易。己未，樁頓江、浙四路折帛錢於三總領所及浙西提刑司，以備軍用。辛酉，禁權要、豪民舉錢軍中取息。丁卯，命印給三總領所見錢公據、關子，許商人入納。己巳，立監司、守臣舉劾八條。金遣王可道等來賀天申節。

　　六月甲辰朔，遣王綸等為金國奉表稱謝使。丁亥，禁江、淮私渡北人。丙申，陳誠之罷。禁積錢民戶過萬緡，官戶過二萬緡，滿二年不易他物者沒入之。丁酉，申禁包苴請托。己亥，以陳康伯兼權樞密院事。辛丑，李光卒。壬寅，以主管步軍司趙密為太尉。己酉，沈該以貪冒罷。

　　閏月甲寅，益荊南戍卒千人，守臣劉錡亦募效用三千人。丁巳，命江、湖、浙西五漕司增價糴米二百二十萬石赴沿江十郡，自荊至常州，以備振貸。戊午，罷成都府路隔槽酒務監官七十一員，令民承買。己未，罷江、浙、淮東沙田蘆場所增租課。甲子，落沈該觀文殿大學士，致仕。罷福建安撫司官賣鹽。戊辰，大省淮西冗官。辛未，復置江、淮、荊、浙、福建、廣南路提點坑冶鑄錢官。

　　秋七月丁亥，以權吏部尚書賀允中參知政事。癸巳，封權戶部侍郎令詪為安定郡王。戊戌，福州大水。己酉，禁諸路抑買官田。庚戌，以四川經、總制及田晟錢糧錢共百三十四萬緡充增招軍校費。

　　八月甲子，募商人輸米行在諸倉，願以茶、鹽、礬鈔等償直者聽。丁卯，除南雄、英、連三州經界，復丁米舊額。甲戌，並史館歸秘書省，玉牒所歸宗正寺。

　　九月甲申，詔建炎以來使未還而後嗣無祿者，與一子官。乙酉，王綸使還入見，言金國和好無他。丙戌，湯思退等稱賀。甲午，以湯思退為尚書左僕射，陳康伯為右僕射，並同中書門下平章事。乙未，以皇太后不豫，大赦，不視朝。丙申，為太后祈福。蠲中下戶所欠稅賦及江、浙蝗潦州縣租。丁酉，減僧道免丁錢。己亥，蠲見監贓罰賞錢。庚子，皇太后韋氏崩。癸卯，遣周麟之等為金國奉表哀謝使。

　　冬十月甲寅，以群臣五上表，始聽政。命保康軍節度使吳益為欑宮總護使。乙亥，立諸路和糴募民妄運米賞格。戊寅，冊諡皇太后曰顯仁。

　　十一月丁亥，遣賀允中等為金國遺留國信使。丙午，權欑顯仁皇后于永祐陵。十二月甲寅，諜言北界禁民傳起兵，帝諭大臣常自治，為安邊息民之計。甲子，祔顯仁皇后神主于太廟。辛未，以王綸知樞密院事。壬申，減三省、樞密院激賞庫及諸書局歲用錢二十萬緡，鼎州程昌寓所增蔡州官兵衣糧錢四之一，西和州官賣鹽直之半，蔣州上供經、總制司無額錢如之。丙子，金遣施宜生等來賀明年正旦。

　　三十年春正月戊子，給劉錡軍費錢六十萬緡。丙申，以吏部侍郎葉義問同知樞密院事。廢禦書院。丁酉，罷鈞容班樂工及甲庫酒局。壬寅，募人墾淮南荒田。甲辰，定禦輦院三營兵額為九百人。

　　二月甲寅，罷夔州路榷茶。乙卯，金遣大懷忠等來弔祭。戊午，遣葉義問為金國報謝使。癸酉，詔立普安郡王瑗為皇子，更名瑋。丙子，進封建王。

　　三月辛巳，復館職召試，然後除擢。免湖北、京西宣撫司諸庫未輸錢八十九萬緡。癸未，以淮東茶鹽司錢十萬緡充募民墾田費。乙酉，加吳益少保，趙密開府儀同三司，以賞欑宮之勞。丁酉，初置金州御前諸軍都統制，以知金州王彥為之。癸卯，賜禮部進士梁克家以下四百一十二人及第、出身。甲辰，置牧馬監于潮、惠二州。丙午，加恩平郡王璩開府儀同三司、判大宗正事，始稱皇侄。夏四月己酉朔，以孫愭為蘄州防禦使，愷貴州團練使，惇榮州刺史。丙辰，以賀允中兼權同知樞密院事。

　　五月辛巳，刺海賊罪不至死者為龍猛、龍騎軍。初置荊南府御前諸軍都統制，以劉錡兼領之。乙酉，初置江州御前諸軍都統制，以步軍司前軍都統制戚方為之。詔諸路刺強盜貸死少壯者為兵。丙戌，定鑄錢司歲鑄五十萬緡。辛卯，臨安、于潛、安吉三縣大水。海賊陳演添作亂，掠高、雷二州境上，南恩州民林觀禽殺之，命觀以官。丙申，金遣蕭榮等來賀天申節。壬寅，落沈該致仕，復觀文殿大學士、知明州。丙午，加吳益太尉。

　　六月庚戌，復出諸軍見錢關子三百萬緡，聽商賈以錢銀請買。庚午，王倫罷。辛未，以江西廣東湖南折帛、經總製錢合六十萬緡，江西米六萬石充江州軍費。後益以四川利路經總制、江西茶引合二十萬緡。

　　秋七月戊寅，遣明州水軍三百戍昆山黃魚垛，巡捕槽船之為盜者。甲申，詔諸路帥司，春秋教閱禁兵弓弩手。戊戌，以葉義問知樞密院，翰林學士周麟之同知院事，御史中丞朱倬參知政事。

　　八月丙午朔，日有食之。壬子，賀允中使還，言金人必叛盟，宜為之備。癸丑，允中致仕。甲寅，復以四川經、總製錢五十萬緡給總領所，增招兵士。壬申，淮東總管許世安奏，金主亮至汴京，起重兵五十余萬，屯宿、泗州，謀來攻。

　　九月庚寅，以帶禦器械李寶為浙西副總管，提督海船，駐平江。丙申，命劉寶招制勝軍千人。丁酉，罷內侍省。

　　冬十月丙午，罷內侍官承受諸軍奏報文字。丁未，遣虞允文使金賀正旦，徐度賀金主生辰。庚戌，雷。辛酉，鎮江都統制劉寶以專悍貪橫罷。壬戌，以劉錡為鎮江都統制，荊南右軍統制李道為都統制。癸亥，日中無雲而雷。癸酉，蠲舒、和、蘄、黃四州民附種田租。

　　十一月庚辰，禁諸路折輸職田錢。癸已夜，有白氣出入危、昴間。十二月乙巳朔，湯思退罷。初行會子于東南。戊申夜，白氣亙天。海南黎賊王文滿平。己酉，罷招刺三衙及江上諸軍。庚戌，禁掠賣生口入溪峒。癸丑，命戶部立經、總製錢十年中數為定額。丁卯，金遣僕散權等來賀明年正旦。


Chinese text: This work was published before January 1, 1923, and is in the
public domain worldwide because the author died at least 100 years ago.
