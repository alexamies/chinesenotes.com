劉保勳
劉保勳，字修業，河南人。父處讓，仕後唐，入晉拜樞密使，出為彰德軍節度。保勳少好騎射。後唐清泰中，裁十許歲，攝潞州左司馬，隨父署彰德軍衙內都校。父卒，補供奉官。習刑名之學，頗工詩。因獻詩，宰相桑維翰奇之，奏擢為太常丞。歷漢為秘書丞。周廣順初，有薦其詳練法律，兼大理正，遷工部員外郎。歷掌鄆、宋、楚三州鹽、麴、商稅。

宋初，拜戶部。遭母喪，起復，出掌蘄口榷茶。徙雲安監鹽制置使，歲滿，出羨餘百萬，轉運使欲以狀聞，保勳曰：「貪官物為己功，可乎？」乃止。開寶初，遷司封員外郎、監左藏庫。六年，知宋州。太平興國初，遷祠部郎中、通判晉州。二年，選為江南西路轉運使，賜錢百萬。三年，徙兩浙東北路。太宗征晉陽，改戶部郎中，為隨軍轉運使兼勾當北面轉運事。又與侯陟同勾當軍前諸事。會陝西北路轉運使雷德驤調發沁州軍糧後期，詔劾德驤，以保勳代之。太原平，命知幷州。逾年召入，判大理寺，出知昇州。是冬，召歸，點檢三司開拆司，會鹽鐵使闕，又命權領其事。遷兵部郎中兼判三司勾院。八年，拜右諫議大夫，俄知開封府。寡婦劉詣府訴夫主前妻子元吉置堇食中，毒己將死。按驗獄成，元吉妻撾登聞鼓訴冤，事下御史臺。其實劉有姦狀，元吉知之，劉慙悸成疾，故誣告之。保勳坐奪奉三月，俄以辛仲甫代之。未幾，復判大理寺。

雍熙二年，權御史中丞兼勾當差遣院。是秋，罷權中丞。三年春，命曹彬等征幽州，保勳以本官知幽州行府事。子利涉以開封府兵曹督芻粟隨軍，常從其父。會王師不利，濟拒馬河，更相蹂躪，多死。保勳馬陷淖中，利涉自後掀出之，力不勝，人馬相擠壓，遂俱死。時年六十二。上命恤其後。保勳三子，二子先保勳死，季子隨沒。以其孫巨川為嗣，授秘書正字。端拱初，特召贈工部侍郎。

保勳性純謹，少寐，未嘗忤物，精於吏事，不憚繁劇。嘗語人曰：「吾受君命未嘗辭避，接同僚未嘗失意，居家積貲未嘗至千錢。」及死，聞者皆痛惜之。至道三年，又錄其次孫世長為正字。咸平初，保勳妻卒，詔賜錢十萬。巨川，累為比部郎中。

滕中正
滕中正，字普光，青州北海人。曾祖瑤，高郵令。祖煦，即墨令。父保裔，興平令。中正弱冠，舉進士不第。周顯德中，滑帥向拱奏辟為掌書記。拱移鎮彭門，會中正丁外艱，復表奪情，仍署舊職，加朝散大夫。拱鎮襄陽，以中正為襄、均、房、復觀察判官。及留守西洛，又奏署河南府判官、檢校戶部員外郎。

乾德五年，度支員外郎侯陟表中正有材幹，入為殿中侍御史。兩川平，選知興元府，判西京留臺，俄通判河南府留守司事。太祖雩祀西洛，以祗事之勤，轉倉部員外郎。

太宗即位，遷考功員外郎，授四川東路轉運使。太平興國五年，召為膳部郎中兼侍御史知雜事。六年，命與中書舍人郭贄、戶部郎中雷德驤同知京朝官考課。中正嘗薦舉監察御史張白知蔡州，假貸官錢二百貫糴粟麥以射利，坐棄市。中正降為本曹員外郎，依舊知雜。未幾，又擢拜右諫議大夫，權御史中丞。

雍熙元年春，大宴，上歡甚，以虛盞示群臣。宰相言飲酒過度，恐有失儀之責。上顧謂中正曰：「今君臣相遇，有失者勿彈劾也。」因是伶官盛言宴會之樂，上曰：「朕樂在時平民安。」是冬乾明節，群臣上壽酒，既三行，上目中正曰：「三爵之飲，實惟常禮，朕欲與群臣更舉一卮，可乎？」中正曰：「陛下聖恩甚厚，臣敢不奉詔。」殿上皆稱萬歲。

二年，以年老辭，出知河南府。未幾，被病罷，分司西京。淳化初，判留司御史臺，命其子玄錫權河南司錄以便養。二年，卒，年八十四。

中正性峻刻，連鞫大獄，時議以為深文。權中丞日，振舉綱憲，人以稱職許之。二子並舉進士，玄錫至刑部郎中，玄晏後名世寧，至工部郎中。

劉蟠
劉蟠，字士龍，濱州渤海人。漢乾祐二年舉進士，解褐益都主簿。宋初，歷安遠軍及河陽節度推官、保義軍掌書記。乾德五年，召拜監察御史，典染院事。初，蘇曉掌京城市征，頗幹集，及卒，選蟠代之。冬，命為太宗生辰使。開寶七年，與殿中丞劉德言同知淮南諸州轉運事。太平興國初，就遷倉部員外郎，改轉運使，歲漕江東米四百萬斛以給京師，頗為稱職。秩滿，部內僧道乞留，詔許再任，賜金紫，改駕部員外郎。八年，丁內艱，時以諸州綱運留滯，起復，知京城陸路發運司事。會河決韓村，大發丁夫塞之，命蟠調給其餉，未幾河塞。朝廷方議封禪，以蟠為東封水陸計度轉運使，會詔罷其禮。俄遷工部郎中，充河北水路轉運使。改刑部郎中，就充水陸轉運使，入判本部事。籍田畢，遷左諫議大夫。淳化初，兼同考京朝官差遣。二年，暴中風眩，上遣太醫視之，賜以金丹。卒，年七十三。賜錢十萬，給其喪事。

蟠性清介寡合，能攻苦食淡，專事苛刻，好設奇詐，以售知人主。典染作日，太祖多臨視之，蟠偵車駕至，輒衣短後衣，芒屩持梃以督役，頭蓬不治，遽出迎謁。太祖以為勤事，賜錢二十萬。嘗受詔巡茶淮南，部民私販者眾。蟠乘羸馬，偽稱商人，抵民家求市茶，民家不疑，出與之，即擒置於法。

子鍇，初以父蔭為大理評事，咸平二年，擢進士第。嘗獻《幸太學頌》。真宗中夜觀書，得鍇頌，頗嘉賞之，出以示輔臣，且言鍇幼孤，能自立，召試，命直史館。累遷至戶部郎中、鹽鐵副使。

孔承恭
孔承恭，字光祖，京兆萬年人。唐昭宗東遷，舉族隨之，遂占籍河南。五世祖戡，《唐書》有傳。戡孫迥，萊州刺史。迥子昌庶，虞部郎中。昌庶子莊，仕晉為右諫議大夫。由戡至莊，皆登進士第。承恭，莊之子也。以門蔭授秘書省正字，歷溫、安豐二縣主簿。時王審琦節制壽春，以承恭名家子，奏攝節度推官。府罷，調補鄭州錄事參軍，入為大理寺丞。獻宮詞，託意求進。太祖怒其引喻非宜，免所居官，放歸田里。

太宗即位，以赦復授舊官。時初榷酒，以承恭監西京酒麴，歲增課六千萬。遷大理正，議獄平允，擢庫部員外郎，判大理少卿事。遷屯田、兵部二郎中，同考校京朝官課第。端拱三年，下詔曰：「九寺三監，國之羽儀，制度聲名，往往而在。各有副貳，率其司存，品秩素高，職任尤重。郎吏遷授，斯為舊章。比聞縉紳之流，頗以臺閣自許，目為散地，甚無謂焉。朕將振之，自我而始。其以兵部郎中孔承恭為太常少卿，魏羽為秘書少監，戶部郎中柴成務為光祿少卿，魏庠為衛尉少卿，張洎為太僕少卿，呂端為大理少卿，臧丙為司農少卿，袁廓為鴻臚少卿，工部郎中張雍為太府少卿。」又以屯田郎中雷有終為少府少監，虞部郎中索湘為將作少監。時裴祚、慎從吉、宋雄先為少卿，皆改授東宮官。又詔承恭與左散騎常侍徐鉉刊正道書，俄以疾求解官，且言早遊嵩、少間，樂其風土，願卜居焉。上召見，哀其羸瘠，出御藥賜之，授將作監致仕。以其子玢同學究出身，為登封縣尉，俾就祿養。未果行而卒，年六十二。

承恭少疏縱，及長，能折節自勵。嘗上疏請令州縣長吏詢訪耆老，求知民間疾苦、吏治得失，及舉令文「賤避貴，少避長，輕避重，去避來」，請詔京兆並諸州於要害處設木牌刻其字，違者論如律。上皆為行之。尤奉佛，多蔬食，所得奉祿，大半以飯僧。嘗勸上不殺人，又請於征戰地修寺及普度僧尼，人多言其迂闊云。

宋璫
宋璫，字寶臣，華州渭南人。父鸞，監察御史。璫，乾德中進士及第，拔萃登科，解褐青城主簿。好寫書，秩滿，載數千卷以歸。吳廷祚鎮永興，辟掌書奏。廷祚卒，復調下邽主簿，擢著作佐郎、知綿州。太宗即位，改右贊善大夫，為峽路轉運副使。代還，召對，賜緋魚。復出知秦州，有善政，就拜監察御史，充陝西轉運使，以韋亶代知秦州，璫去州未百日，亶坐事繫獄。上以璫前有治績，賜錢五十萬，再命知秦州，安集諸戎，部內清肅。

雍熙初，轉比部員外郎。在任凡六年，召歸，面賜金紫，授度支判官。俄遷屯田郎中、知益州，屬歲饑多盜，璫始至，以方略擒捕招輯，盜皆首伏屏息，下詔嘉獎。端拱初，就拜右諫議大夫。時兩川轉運使副皆坐事免，以璫為西川轉運使，加左諫議大夫，改知陝州。

淳化中，三吳歲饑、疾病，民多死，擇長吏養治之，命璫知蘇州。璫體豐碩，素病足，至州，地卑濕，疾益甚。人或勸其謝疾北歸，璫曰：「天子以民病俾我綏撫，我以身病而辭焉，非臣子之義也。」既而太白犯南斗，曰：「斗為吳分，民方饑，天象如此，長吏得無咎乎！」四年，卒，年六十一。上聞之嗟悼，錄其子明遠為蒲城主簿，俾護其喪歸葬焉。

璫性清簡，歷官三十年，未嘗問家事，唯聚書以貽子孫。且曰：「使不忘本也。」明遠，淳化三年進士，後為都官員外郎。次子柔遠，亦舉進士及第。垂遠，閤門祗候。

袁廓
袁廓，劍州梓潼人。在蜀舉進士及第。入宋，補雙流縣主簿。又為西平縣主簿，勾稽漏籍，得民丁萬餘，州將薦其勤職，就遷上蔡令，又以課最，擢太子右贊善大夫，令於御史府分領推事，掌榷貨務。廓性誇誕，敢大言，好詆訐，太祖以奇士待之。

太宗即位，遷殿中丞，出知楚州。歸，掌京師市征，歲中增課數萬緡，上嘉之，賜緋魚，齎錢百萬。會錢俶盡籍土宇以獻，命廓按籍浙中，諸州軍倉庫之物悉輸京師，得以便宜從事。仍詔每公宴別席而坐，以寵異之。復命知鄆州，會河決，溢入城，浸居人廬舍，至冬月結為冰。廓大發民鑿取，以竹輿舁出城，散積之。使者至，謂其有略，致水不入城，乃以狀聞，拜監察御史。至春凍解，州地下，流澌溢入為民患。

會秦王廷美遷置房州，以崇儀副使閻彥進知州事，廓通判州事，並賜白金三百兩。廓俄轉殿中侍御史，召為戶部判官，命與陳恕、李惟清專計度芻糧事。改戶部員外郎，又為度支判官。籍田，轉本曹郎中，判戶部勾院。

廓強項好爭，數與判使等較曲直於上前，聲氣俱厲，上每優容之。然勾稽精密，由是部領擁積，為郡吏所訴，詔御史辨問，廓謁見宰相趙普自理。屬鄭州團練使侯莫陳利用得罪，廓嘗與利用書劄往還稔昵。普謂之曰：「職司常事，此不足云，與利用交結款密，於理可乎？」廓驚慚泣下，不能對。數日，出知溫州。就遷鴻臚少卿。

同郡袁仁甫掌州之關征，素以宗盟之分，頗相親善，一旦不協，互有論奏。上遣光祿寺丞牛韶往按驗，韶至，並攝繫獄置對。上疑廓被誣，驛召赴闕。廓性剛褊，被詰治峻急，詔書未至，以憤死。上聞，甚追悼之。復驗仁甫所訴，多無實狀，免韶官，貶仁甫商州長史，贈廓右諫議大夫。錄其子丘賀為奉禮郎，始十歲。上猶念廓不已，又詔削仁甫名籍，配隸商州。

樊知古
樊知古，字仲師，其先京兆長安人。曾祖偁，濮州司戶參軍。祖知諭，事吳為金壇令。父潛，事李景，任漢陽、石埭二縣令，因家池州。知古嘗舉進士不第，遂謀北歸，乃漁釣采石江上數月，乘小舟載絲繩，維南岸，疾棹抵北岸，以度江之廣狹。開寶三年，詣闕上書，言江南可取狀，以求進用。太祖令送學士院試，賜本科及第，解褐舒州軍事推官。嘗啟於上，言老母親屬數十口在江南，恐為李煜所害，願迎至治所。即詔煜令遣之。煜方聞命，即厚給齎裝，護送至境上。

七年，召拜太子右贊善大夫。會王師征江表，知古為鄉導，下池州。八年，以知古領州事。先是，州民保險為寇，知古擊之，連拔三砦，擒其魁以獻，餘皆潰散。方議南征，命高品石全振往湖南造黃黑龍船，以大艦載巨竹縆，自荊南而下，遣八作使郝守濬等率丁匠營之。議者以謂江濤險壯，恐不能就，乃於石碑口試造之，移至采石，三日橋成，不差尺寸，從知古之請也。

金陵平，擢拜侍御史，令乘傳按行江南諸州，詢訪利民，復命知江南東路轉運事。數日，改授江南轉運使，賜錢一百萬。先是，江南諸州官市茶十分之八，復徵其餘分，然後給符聽其所往，商人苦之。知古請蠲其稅，仍差增所市之直，以便於民。江南舊用鐵錢，十當銅錢之一，物價翔踴，民不便，知古亦奏罷之。先是，李煜用兵，權宜調斂，知古悉奏為常額。豫章洪氏嘗掌昇州榷酤，逋鐵錢數百萬。至是，知古挾微時嘗辱於洪氏，責償銅錢以快意。

太宗即位，授庫部員外郎。召歸，換金紫，賜錢百萬，命為京西北路轉運使。太平興國六年，加虞部郎中，就改知邠州，移鳳翔府。入為鹽鐵判官，出領荊湖轉運使。雍熙初，遷比部郎中。會河朔用兵，分諸郡為兩路，以給漕輓。遷知古為東路轉運使，遷駕部郎中，賜錢五十萬。知古本名若水，字叔清，因召見，上問之曰：「卿名出何書？」對曰：「唐尚書右丞倪若水亮直，臣竊慕之。」上笑曰：「可改名『知古』」。知古頓首奉詔。倪若水實名「若冰」，知古學淺，妄引以對，人皆笑之。

端拱初，遷右諫議大夫、河北東西路都轉運使，賜白金千兩。兩路各置轉運副使，都轉運使之名自知古始。二年，詔加河北西路招置營田使。奏請修城木五百餘萬、牛革三百萬。上曰：「萬里長城豈在於此？自古匈奴、黃河，互為中國之患。朕自即位以來，或疆埸無事，則有修築圩堤之役。近者邊烽稍警，則黃河安流無害，此蓋天意更迭垂戒，常令惕厲。然而預備不虞，古之善教，深溝高壘，亦王公設險之義也。所請過當，不亦重困吾民乎？」乃詔有司量以官物給之。

會度支使李惟清上言河北軍儲無備，請發河南十七軍州轉粟以赴。太宗曰：「農事方殷，豈可更興此役？」惟清固以為請，上遣左正言馮拯乘傳與知古計之。知古即言：「河北軍儲可以均濟足，俟農隙令民轉餉。」拯復命，太宗曰：「不細籌之，則民果受弊矣。」未幾，入朝奏事稱旨，拜給事中。俄為戶部使。

知古有才力，累任轉運使，甚得時譽。及在戶部，頻以職事不治，詔書切責，名益減。素與陳恕親善，恕時參知政事，太宗言及計司事有乖違者，恕具以告。後因奏事，知古遂自解。上問：「從何得知？」 曰：「陳恕告臣。」上怒恕泄禁中語，且嫉知古輕侻，故兩罷之。出知古知梓州，未至，改西川轉運使。

知古自以嘗任三司使，一旦掌漕運劍外，鬱鬱不得志，常稱足疾，未嘗按行郡縣。

蜀中富饒，羅紈錦綺等物甲天下，言事者競商榷功利。又土狹民稠，耕種不足給，由是兼並者益糴賤販貴以規利。淳化中，青城縣民王小波聚眾為亂，謂其眾曰：「吾疾貧富不均，今為汝輩均之。」附者益眾，遂攻陷青城縣，掠彭山，殺其令齊元振。巡檢使張玘與鬥於江源縣，射小波，中其額，旋病創死，玘亦被殺。眾遂推小波妻弟李順為帥。初，小波黨與裁百人，州縣失於備禦，故所在蜂起，至萬餘人。攻蜀州，殺監軍王亮及官吏十餘人。陷邛州，害知州桑保紳、通判王從式及諸僚吏，逐都巡檢使郭允能。允能率麾下與戰新津江口，為賊所殺，同巡檢、殿直毛儼徒步以身免。賊勢益張，眾至數萬人，陷永康軍、雙流、新津、溫江、郫縣，縱火大掠，留其黨守之。往攻成都，燒西郭門，不利，引去。陷漢州、彭州，旋陷成都。

時已詔知梓州、右諫議大夫張雍代知古為轉運使。雍未至，知古與知府郭載及屬官走東川。詔復令掌兩川漕運。知古具伏擅離所部，制置無狀，上特宥之，以本官出知均州。視事旬日，憂悸卒，年五十二。上猶嗟憫，賜其子漢公同學究出身。

知古明俊有吏幹，辭辨捷給，及任西川，不能弭盜而逃，雖獲宥，終以慙死云。

郭載 〈附〉
郭載，字咸熙，開封浚儀人。父暉，右監門衛將軍、義州刺史。載蔭為右班殿直，累遷供奉官、閤門祗候。雍熙初，提舉西川兵馬捕盜事，太宗賜鞍馬、器械、銀錢以遣之。四年，以積勞加崇儀副使。召還，上言：「川、峽富人俗多贅婿，死則與其子均分其財，故貧者多。」詔禁之。端拱二年，擢引進副使、知天雄軍，入同勾當三班，出知秦州兼沿邊都巡檢使。先是，巡邊者多領兵騎以威戎人，所至頗煩苦之。載悉減去，戎人感悅。遷西上閤門使，改知成都府。

載在天雄軍，屢奏市糴朝臣段獻可、馮侃等所市粗惡，軍人皆曰：「此物安可充食？」太宗頗疑，使覆驗之，及報，與戴奏同。獻可等皆坐削官，仍令填償。及載受代，獻可等所市皆支畢，復有羨數。三司判勾馮拯以聞，太宗召度支使魏羽詰之。羽曰：「獻可等所市不至粗惡，亦無欠數。臣與侃親舊，是以未敢白。」太宗曰：「此公事爾，何用畏避？」因詔宰相謂曰：「此乃郭載力奏，朕累與卿等議，皆云有實。今支畢，頗有羨餘，軍士復無詞訴。郭載，朕向以純誠待之，何為矯誣及此？然已委西川，俟還日別當詰責。」 於是獻可等悉復官。

載行至梓州，時李順已構亂，有日者潛告載曰：「益州必陷，公往當受禍，少留數日可免。」載怒曰：「吾受詔領方面，阽危之際，豈敢遷延邪？」即日入成都。順兵攻城益急，不能拒守，乃與樊知古率僚屬斬關出，以餘眾由梓州趨劍門，隨招安使王繼恩統兵討順，平之，復入成都。月餘，憂患成病，卒，年四十。

載前在蜀，頗能為民除害，故蜀民悅之。再至成都，即值兵亂，及隨繼恩平賊，亦有所全濟。故其死也，成都人多歎惜之。

臧丙
臧丙，字夢壽，大名人。弱冠好學。太平興國初舉進士，解褐大理評事，通判大寧監，官課民煮井為鹽，丙職兼總其事。先是，官給錢市薪，吏多侵牟，至歲課不充，坐械繫者常數十百人。丙至，召井戶面付以錢，既而市薪山積，歲鹽致有羨數。

太宗平晉陽，以丙為右贊善大夫、知遼州。丙素剛果，有吏幹。會同年生馮汝士以秘書丞知石州，與監軍不協，一夕剚刃於腹而死，事可疑。丙上疏言汝士死非自殺，乞按治。上覽奏驚駭，即遣使鞫之，召丙問狀。丙曰：「汝士居牧守之任，不聞有私罪，而言自殺，若使冤死不明，不加宿直者以罪，今後書生不能治邊郡矣。」上嘉其直，改著作郎，俄遷右拾遺、直史館。加工部員外郎，充河東轉運使，俄兼本路營田使。代歸，授戶部郎中、同知審官院。

朝廷方以九寺亞列為重，改司農少卿。淳化二年，拜右諫議大夫，出知江陵府。歲餘，疾。上聞之，遣中使及尚醫馳往視之，逾月卒，年五十三。上軫悼之，以其子待用為四門助教。

丙舊名愚，字仲回。既孤，常夢其父召丙偶立於庭，向空指曰：「老人星見矣。」丙仰視之，黃明潤大，因望而拜。既寤，私喜曰：「吉祥也。」以壽星出丙入丁，乃改名焉，至是無驗。丙於禮不當更名，古人戒數占夢，無妄喜也。

待用歷金部郎中、東染院使、賀州刺史。次子列進士及第，至太常丞。

徐休復
徐休復，字廣初，濮州鄄城人。太平興國初舉進士，解褐大理評事、通判。轉運使薦其材，代歸，授太子右贊善大夫，改著作郎、直史館，賜緋魚，遷左拾遺。六年，加右補闕，充兩浙東北路轉運副使，移知明州。七年秋，被召赴闕，明年，授庫部員外郎、知制誥。九年，出知廣州，是歲，加水部郎中。雍熙二年，就遷比部郎中，充樞密直學士，賜金紫，依舊知州事。

休復與轉運使王延範不協，乃奏延範私養術士，厚待過客，撫部下吏有恩，發書與故人韋務昇作隱語，偵朝廷事，反狀已具。詔遣內侍閻承翰與休復同按劾之，遂抵於法。

端拱初，加左諫議大夫，召為戶部使。淳化元年，罷使，遷給事中，連知青、潞二州。休復先上言，以父母槁葬青社，願得領州事，因營丘壟。至青州逾年，但聚財殖貨，終不言葬事。至潞州數月，瘍生於腦。既而疾甚，若見王延範，休復但號呼稱死罪，後數日卒，年五十三。

休復無他能，掌誥命甚不稱職，履行不見稱於搢紳云。

張觀
張觀，字仲賓，常州毗陵人。在江南登進士第。歸宋，為彭原主簿。太平興國初，移興元府掾，復舉進士不第，調雞澤主簿。再求試，特授忠武掌書記，就改觀察判官。上請復刺史及不遣武德卒詣外州偵事，頗稱旨，召拜監察御史，充桂陽監使。獻所業文，賜進士及第。

會三司言劍外賦稅輕，詔觀乘傳按行諸州，因令稍增之。觀上疏言：「遠民不宜輕動撓，因而撫之，猶慮其失所，況增賦以擾之乎？設使積粟流衍，用輸京師，愈煩漕輓，固不可也。或以分兵就食，亦非安存之策，徒斂怨於民，未見國家之利。」太宗深以為然，因留不遣。其後，復上疏曰：

「臣憑借光寵，備位風憲，每遇百官起居日，分立於庭，司察不如儀者舉之。因見陛下天慈優容，多與近臣論政，德音往復，頗亦煩勞。至於有司職官，承意將順，簿書叢脞，咸以上聞，豈徒褻黷至尊，實亦輕紊國體。況帝王之道，言則左史書之，動則右史書之，列於緗素，垂為軌範，不可不慎也。若夫方今之急者，遠人未服，邊鄙不寧。陰陽未序，倉廩猶虛。淳樸未還，奢風尚熾。縣道未治，逋逃尚多。刑法未措，禁令猶密。墜典未復，封祀猶闕。凡此數者，皆朝廷之急務也。誠願陛下聽斷之暇，宴息之餘，體貌大臣，以之揚榷，使沃心造膝，極意論思，則治體化源，何所不至？
臣又嘗讀唐史，見貞觀初始置崇文館，命學士、耆儒更直互進，聽朝之際，則入內殿講論文義，商榷時政。或日旰忘倦，或宵分始罷，書諸信史，垂為不朽。況陛下左右前後，皆端士偉人，伏望釋循常之務，養浩然之氣，深詔近臣，闡揚玄風，上為祖宗播無疆之休，下為子孫建不拔之業。與夫較量金穀，剖析毫厘，以有限之光陰，役無涯之細務者，安可同年而語哉！」
上覽而稱之，召賜緋魚，以為度支判官。

歲餘，遷左司，改鹽鐵判官。嘗因奏事白上曰：「陛下務敦淳化，殿宇采飾，皆徹去之，惟尚樸素，天下幸甚。然於服御器用，臣願亦從純儉。」上曰：「朕庶事簡約，至於所服，多用絁絹，皆經浣濯爾，卿言甚善。」觀頓首謝。觀數在省署及長春殿次中，諮事於其使李惟清，辨說牴牾，失禮容，惟清不能甘，因奏解其任。觀抗章論列，上亦察其無失，故未幾復授舊職。又諫罷治佛寺，不報。俄出為諸路茶鹽制置副使，上疏言更茶鹽之制，於理非便，不合旨，改知黃州，遷揚州，皆有善政。

會三司改舊貫，均州縣之籍以分其職，召為三司河東道判官。有詔計司官屬不得越局言他事，觀自以任諫官，乃上書指陳拾遺補闕之職，言事固當然，不奉詔。上怒，謂宰相曰：「朕俾警三司僚屬各率其職，非令諫官不言時務，觀乃妄有援引，以諷刺朕，姑為容忍，不欲深責。」乃令出知道州，移廣南西路轉運使。坐奏交州黎桓為亂兵所殺、丁濬復位事不實，被劾。獄未具，卒於桂州，年五十三。

觀廣覽《漢》、《史》，雅好論事，辭理切直，有古人之風焉。


論曰：保勳從其子以死事，宋璫忘其身以恤民，臧丙信友誼以明枉，其所履歷，皆有足觀。中正粗振風紀而峻深寡恕，袁廓剛狷誇誕以徼寵任，承恭平恕知止而好佞佛，固皆未盡於善。知古首獻征南之謀，遂階試用，而其攬轡舊都，猶尋宿怨，與昔人所謂不以私怨惡廢鄉黨之好者異矣。郭載肆為矯誣，而懷恚以死；休復虧慎終之孝，而樂致人於禍，庸何議焉？若觀之獻納忠讜，識達體要，則又可嘉者也。

陳從信
陳從信，字思齊，亳州永城人。恭謹強力，心計精敏。太宗在晉邸，令典財用，王宮事無大小悉委焉。累官右知客押衙。

開寶三年秋，三司言倉儲月給，止及明年二月，請分屯諸軍盡率民船，以資江、淮漕運。太祖大怒，責之曰：「國無九年之蓄曰不足，爾不素計而使倉儲垂盡，乃請屯兵括民船以運，是可卒致乎？今設汝安用？苟有所闕，當罪汝以謝眾！」三司使楚昭輔懼，詣太宗求寬釋，使得盡力。太宗既許，召從信問之，對曰：「從信嘗遊楚、泗，知糧運之患。良以舟人之食，日歷郡縣勘給，是以凝滯。若自發舟計日往復並支，可以責其程限。又楚、泗運米於舟，至京復輦入倉，宜宿備運卒，令即時出納，如此，每運可減數十日。楚、泗至京千里，舊八十日一運，一歲三運。若去淹留之虛日，則歲可增一運焉。今三司欲籍民舟，若不許，則無以責辦，許之，則冬中京師薪炭殆絕矣。不若募舟之堅者漕糧，其損敗者任載薪炭，則公私俱濟。今市米騰貴，官價斗錢七十，賈者失利，無敢致於京師，雖居商厚儲亦匿而不糶，是以米益貴，民將餓殍。若聽民自便，即四方奔湊，米多而價自賤矣。」太宗明日具奏，太祖可之，其事果集焉。

太宗即位，遷東上閤門使，充樞密都承旨。會八作副使綦廷珪，因疾假滿不落籍，愈日不朝參，即入班中，宣徽使潘美、王仁贍並坐奪奉一季，從信與閤門使商鳳責授閑廄使、閤門祗候，餘抵罪有差。太平興國三年，改左衛將軍，復為樞密都承旨。太宗征幷、汾，以為大內副部署。七年，坐秦王廷美事，以本官罷。明年，分使三部，以從信為度支使，賜第於浚儀寶積坊，加右衛大將軍。九年，卒，年七十三，贈太尉。

從信好方術，有李八百者，自言八百歲，從信事之甚謹，冀傳其術，竟無所得。又侯莫陳利用者，所為多不法，始因從信推薦，人以是少之。

張平
張平，青州臨朐人。弱冠寓單州，依刺史羅金山。金山移滁州，署平馬步都虞候。太宗尹京兆，置其邸。及秦王廷美領貴州，復署為親吏。後數年，有譖平匿府中錢物，秦王白太宗鞫之，無狀，秦王益不喜，遂遣去。太宗憐其非罪，以屬徐帥高繼冲，繼冲署為鎮將。平歎曰：「吾命雖蹇，後未必不為福也。」

太宗即位，召補右班殿直，監市木秦、隴，平悉更新制，建都務，計水陸之費，以春秋二時聯巨筏，自渭達河，歷砥柱以集於京。期歲之間，良材山積。太宗嘉其功，遷供奉官、監陽平都木務兼造船場。舊官造舟既成，以河流湍悍，備其漂失，凡一舟調三戶守之，歲役戶數千。平遂穿池引水，繫舟其中，不復調民。有寇陽拔華者，往來關輔間，為患積年，朝廷命內侍督數州兵討之，不克。平以好辭遣人說之，遂來歸。改崇儀副使，仍領其務。凡九年，計省官錢八十萬緡。

雍熙初，召還，同知三班事，遷如京使。三年，改西上閤門使。才三月，又改客省使。四年，代王明為鹽鐵使。平掌陽平署積年，是秋，聞陝西轉運使李安發其舊為陽平姦利，憂恚成疾而卒，年六十三。廢朝，贈右千牛衛上將軍，官給葬具。

平好史傳，微時遇異書，盡日耽玩，或解衣易之。及貴，聚書數千卷。在彭門日，郡吏有侮平者數輩，後悉被罪配京窯務。平子從式適董其役，見之，以語平。平召至第，為設酒饌勞之，曰：「公等不幸，偶罹斯患，慎勿以前為念。」給以緡錢，且戒從式善視之。未幾，遇赦得原，時人稱其寬厚。從式事太宗藩邸，累官文思使。

子 從吉
次子從吉，以蔭補殿直，轉供奉官、知宜州，屢破溪蠻。轉運使堯叟上其狀，累遷內殿崇班、閤門祗候。在任凡八年，代還，為如京副使。咸平中，知環州，嘗與宋沆率兵襲西夏，小衄，部署張凝表其專，責授內殿崇班。俄知澧州，復舊秩。景德四年，宜州軍校陳進叛，命副曹利用為廣南東、西路安撫使，將兵討之。次象州大鳥砦，與賊戰，進為先鋒郭志言所刺，遂入城，斬首六十級。以平賊功，改莊宅副使。未還，卒，年四十九。

王繼升
王繼升，冀州阜城人。性純質謹願。事太宗於藩邸，太宗信任之。即位，補供奉官，累遷軍器庫副使。陳洪進來獻漳、泉之地，以繼升為泉州兵馬都監。會遊洋洞民萬餘叛，攻泉，繼升潛率精騎二百夜擊破之，擒其魁，械送闕下，餘黨悉平。召還，遷軍器庫使，領順州刺史，知諸道陸路發運事。

雍熙四年，以諸道水陸發運併為一司，命繼升與刑部員外郎董儼同掌其事，號為稱職。俄遷右神武軍將軍。端拱初，改領本州團練使，三月，卒，年六十四。太宗頗嗟悼，贈洋州觀察使，葬事官給。子昭遠。

子 昭遠
昭遠，形質魁偉，色黑，繼升名之「鐵山」。有膂力，善騎射。少時入山捕鷹鶻，值澗水暴漲十餘丈，昭遠升大樹，經宿得免。嘗涉河，冰陷，二人傍共援出之，昭遠神色自若。喜與里中惡少遊處，一日，眾祀里神，昭遠適至，有以博投授之，謂曰：「汝他日儻有節鉞，試擲以卜之。」昭遠一擲，六齒皆赤。

南遊京師，事太宗於晉邸，特被親遇，常呼其小字。及即位，補殿前指揮使，稍遷都知。從征太原，先登，為流矢所中，血漬甲縷，戰益急。會劉繼元降，命守城門，籍兵仗。又從征范陽，多所擒獲，超散員指揮使。

涪王之遷房陵也，禁衛諸校楊均、王榮等以依附被譴，獨昭遠無所預，太宗以為忠。再遷東西班都虞候，轉殿前班都指揮使，領寰州刺史。改馬步軍都軍頭，命乘傳鎮、定、高陽關，募兵以備契丹。又為冀州駐泊都監，俄授澤州團練使、洺州都部署。太宗屢稱其能，可備急使。

端拱初，召為殿前都虞候，領勤州防禦使。命有司治綾錦院為公署，掘地得鐵若山形，或言此地即鐵山故營，又與昭遠幼名合，聞者異之。太宗嘗草書紈扇，作古詩賜諸將，意多比諷，其賜昭遠，尤加賞遇。二年，領沙州觀察使，再為幷、代副都部署。至道中，李繼遷擾西鄙，絕靈武糧道，命昭遠為靈州路都部署，護二十五州芻粟，竟達靈武，繼遷不敢犯。

真宗即位，徙定州行營都部署。未幾，拜保靜軍節度使，充天雄軍都部署、知府事。咸平二年，移知河陽，數月卒，年五十六。時車駕在大名，為廢朝。贈太尉，諡惠和，中使護葬。

昭遠頗知書，性吝嗇，所至無善政。母弟昭懿亦事晉邸，至捧日都虞候。弟昭遜，西京作坊使。初，祖母郭氏嘗對昭遠母指昭遠曰：「此兒有貴相，他日必至公侯。」指昭懿曰：「此兒奉錢過二萬，不能勝矣。」果皆如其言。

昭遠子懷普，九歲事太宗左右，至西京左藏庫使、平州刺史。懷一，供備庫副使。懷正，內殿承制。懷英，內殿崇班。

尹憲
尹憲，幷州晉陽人。開寶中，事太宗於藩邸。太宗即位，擢為殿直，充延州保安軍使，改供奉官。太平興國四年，護府州屯兵，與鄜州三族會攻嵐州，破敵千餘眾，擒偽知嵐州事馬延忠，拔緣河諸砦。以功轉西京作坊副使。入朔州界，破寧武軍，殺其軍使，獲人馬、器甲甚眾。改護夏州兵，轉供備庫使。殺戮三氵義、醜奴莊、岌伽羅膩葉十四族，及誘其渠帥。屢降詔書褒美。雍熙初，詔就知夏州，攻破李繼遷之眾於地斤澤，繼遷遁走，俘獲四百餘帳。奏請於所部抽移諸帳，別置騎兵，號曰平砦，以備其用，詔從之。俄殺蘆關及南山野狸數族，諸族遂擾。代還，為洪州巡檢。未幾，命護莫州屯兵。

三年，詔知瀛州兼兵馬鈐轄，領富州刺史，遷東上閤門使。端拱二年，知滄州，移邢州，皆兼鈐轄。淳化初，與王文寶並命為四方館使，連護鎮、定州屯兵。改知貝州，移高陽關兵馬鈐轄。五年，知定州，與兵馬部署王榮不協。榮素粗暴，因忿毆憲仆地，憲怏怏致疾，數日卒，年六十三。

王賓
王賓，許州許田人。小心謹願。年十餘，事宣祖左右，及長，善騎射。太宗領兗海節制，太祖以署府中右職。太平興國初，補東頭供奉官、亳州監軍。賓妻妒悍，賓不能制，時監軍不許挈家至任所，妻擅至亳，賓具白上。太宗召其妻，俾衛士捽之，杖百，以妻忠靖卒，一夕死。遷賓儀鸞副使，領內酒坊。

從征太原，又從征范陽，與彰信節度劉遇攻城東面。五年，車駕北巡，副王仁贍為大內都部署。七年，改洛苑使。會汴漕壅滯，軍食不給，詔別置水陸發運兩司，以賓有心計會，領演州刺史，與儒州刺史許昌裔同掌其事。凡四年，儲積增羨，號為稱職，俄改右神武將軍。

黎陽當舟車交會，禁兵常屯萬餘，以度支使張遜薦，命賓護黎陽軍，兼領黃、御兩河發運事，俄領本州團練使。以賓請黎陽建通利軍，命就知軍事。賓規起公署、郵館，供帳之器咸具。加本軍大將軍，歲別給錢二百萬，俄兼河北水陸路轉運使。

貝州兵屯無壁壘，分寓邸肆，賓選隙地築舍千二百餘以處之，優詔褒美。召為右羽林大將軍、判左金吾兼六軍諸衛儀仗司事。淳化四年，出知揚州兼淮南發運使，徙為通許鎮都監。至道元年，卒，年七十三，賻贈加等。

賓事宣祖、太祖、太宗殆六十年，最為勤舊，故恩寵尤異，前後賜賚數千萬，俱奉釋氏。在黎陽日，按見古寺基，即以奉錢修之，掘地丈餘，得數石佛及石碣，有賓姓名，賓異其事以聞。詔名寺為淳化，賜新印經一藏、錢三百萬以助之。

安忠
安忠，河南洛陽人。祖叔千，仕晉累任方鎮，以太子太師致仕。父延韜，左清道率府率。忠形質魁岸，不知書，才通姓名而已。事太宗藩邸殆二十年，太宗即位，授東頭供奉官，掌弓箭庫。遷內弓箭庫副使、西京作坊使，掌翰林司、內衣庫，提點醫官院，掌屯兵於雄州。

會曹彬敗於拒馬河，忠分砦兵布列緣邊，以備遊騎，又鑿河葺城壁。俄徙威虜軍，又隸鎮定路大陣之左廂，就擢東上閤門使。與大將李繼隆、田重進、崔翰追契丹兵祁州北，詔書獎飭。端拱元年，移護高陽關屯兵。契丹侵鎮、定，又與崔翰拒之。傅潛陣於瀛州，忠當城之西面。二年，徙知壽州，逾月，移貝州。有劇賊十二人久為民患，忠捕之，悉獲。

淳化四年，判左金吾街仗。王賓出知揚州，以忠代為左龍武軍大將軍。忠泣請：「諸衛將軍列在朝外，不得迎左右，願復舊職。」上笑曰：「環列之官，古官也。大將軍三品，汝終不知朝廷表著之位。」因從其請。俄復東上閤門使，充淮南諸州兵馬鈐轄。至道三年，以病求歸，至泗州卒，年六十四。天禧元年，錄其孫惟慶為殿直。

論曰：太宗居潛，左右必求忠厚強幹之士。及即位，修舊邸之功，陳從信、張平、王繼升、尹憲、王賓、安忠六人者，咸備任使，又皆畀以兵食之重寄，而各振舉其職焉，有足稱者矣。然平不修舊怨，庶幾進於士夫之度。從信所進邪佞以術蠱惑上心，猶不免於近侍之常態歟！


Chinese text: This work was published before January 1, 1923, and is in the
public domain worldwide because the author died at least 100 years ago.
