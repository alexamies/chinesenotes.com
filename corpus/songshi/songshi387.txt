黃洽
黃洽，字德潤，福州候官人。隆興元年，以太學生試春官第二，詔循故事，未臨軒，賜第二人及第。授紹興府觀察判官。秩滿，就銓選，不用前名例謁廟堂。宰相陳俊卿白於上，改宣義郎，除國子博士。

適有旨職事官無待次，改差浙東安撫司主管機宜文字。繼為太學國子博士，樞密院編修官，通判福州。奉祠，召為太常丞。請外，孝宗方厲精求治，曰：「黃洽厚德，方任以事。」不許。當對，奏三事：備事莫若儲才，士卒當練其心，軍政必預為謀。上矍然，洽徐奏：「願戒飭州郡，毋煩擾以致寇，毋輕易以玩寇。寇擾而後定，傷根本多矣。」繇秘書郎遷著作郎。上諭詞臣：「秘閣儲英俊為異時公卿用，行黃洽詞，可及之。」

除右正言，首奏：「諫臣非具員，職在諫爭，朝政有闕，所當盡言。」上亦以為端士，許其盡言無隱。除侍御史。會水旱頻仍，因祠祭上言：「此事全在一念，陛下夙興默想，專精在民，身雖法宮，心則壇壝，洋洋左右，理非漠然。洊歲荒歉之由，必有未盡契神示之心者。」一日特詔：「諸路奉行荒政不虔，差官按視安集。」洽亟奏：「使者一出，官吏必須知畏。其常平一司，所職何事？淮、浙、江東見有使，以五使分五路，尚慮不周知。今遣一人兼二三路，不過閱圖帳戶口多寡，地裡遼邈，安能遍歷乎？若專責常平，名正而職舉，事分而察精。」又奏：「藝祖懲藩鎮偏重之失，不欲兵民之權聚於一夫之手。今使主兵官兼郡寄，是合兵民權為一，且屬邊徼，偏重尤甚。」上皆嘉納。洽所論列，未嘗捃摭細故他慝以累其終身。

除右諫議大夫。上方銳志肄武，洽因風諫，言：「《頤》之大象：『君子以慎言語，節飲食。』言語飲食猶謹節之，況其他乎？凡筋力喘息之間，一有過差，皆非所以養其身也。」上曰：「卿言無非仁義忠孝，可為萬世臣子之法，朕常念之。」洽在經筵，言：「宰相代天理物，要在為國得人。人主之命相，任則勿疑。宰相重則朝廷尊，朝廷尊則廟社安。宰相掄才任職，當盡公心。君子進則庶職舉，庶職舉則天下治。」上首肯再三，乃曰：「卿如良金美玉，渾厚無瑕，天其以卿為朕弼耶？」

除御史中丞，奏：「薦舉請託，必競於宰執、臺諫之門，若宰執、臺諫不為人覓舉，使士大夫咸自率厲，以公道得之，豈不甚善。或果知其人，露章以薦，亦何不可。」潭州奏強盜罪不至死應配者坐加役流，有旨具議。洽曰：「強盜異他盜，以其故為也。若止髡役，三年之後，圈檻一弛，豨突四出，善良受害，可勝數耶？況役時必去防閑之具，走逸結合，患尤甚焉。」上深然之。

除參知政事。上曰：「卿每告朕用人，今卿居用人之地，不可不勉。」上因商榷除目，洽罄謁無所顧避，上大喜曰：「五十年無此差除。」除知樞密院事。洽累章求去，許之，除資政殿大學士、知隆興府。

光宗受禪，特詔言事，洽奏：「用人為萬世不易之論，臣前以此納忠壽皇，今復告于陛下。」屢乞歸田，尋畀提舉洞霄宮。方未得請也，人勸之治第，洽曰：「吾書生，蒙拔擢至此，未有以報國，而先營私乎？使吾一旦罪去，猶有先人敝廬可庇風雨，夫復何憂。」慶元二年致仕。

洽常言：「居家不欺親，仕不欺君，仰不欺天，俯不欺人，幽不欺鬼神，何用求福報哉！」六年七月，薨，年七十九。贈金紫光祿大夫。洽質直端重，有大臣體，兩朝推為名臣。有文集、奏議八十五卷。

汪應辰
汪應辰，字聖錫，信州玉山人。幼凝重異常童，五歲知讀書，屬對應聲語驚人，多識奇字。家貧無膏油，每拾薪蘇以繼晷。從人借書，一經目不忘。十歲能詩，遊鄉校，郡博士戲之曰：「韓愈十三而能文，今子奚若？」應辰答曰：「仲尼三千而論道，惟公其然？」

未冠，首貢鄉舉，試禮部，居高選。時趙鼎為相，延之館塾，奇之。紹興五年，進士第一人，年甫十八。御策以吏道、民力、兵勢為問，應辰答以為治之要，以至誠為本，在人主反求而已。上覽其對，意其為老成之士，及唱第，乃年少子，引見者掖而前，上甚異之。鼎出班特謝。舊進士第一人賜以御詩，及是，特書《中庸篇》以賜。初名洋，與姓字若有語病，特改賜應辰。上欲即除館職，趙鼎言：「且令歷外任，養成其材。」乃授鎮東軍簽判。故事，殿試第一人無待次者，至是，取一年半闕以歸。舍人胡寅行詞曰：「屬者延見多士，問以治道，爾年未及冠，而能推明帝王躬行之本，無曲學阿世之態。」

應辰少受知于喻樗，既擢第，知張九成賢，問之於樗，往從之遊，所學益進。初任，趙鼎為帥，幕府事悉諮焉。歲小旱，命應辰禱雨名山即應，越人語之曰：「此相公雨。」鼎曰：「不然，乃狀元雨也。」

召為秘書省正字。時秦檜力主和議，王倫使還，金人欲以河南地歸我。應辰上疏，謂：「和議不諧非所患，和議諧矣，而因循無備之可畏。異議不息非所患，異議息矣，而上下相蒙之可畏。金雖通和，疆場之上宜各戒嚴，以備他盜。今方且肆赦中外，褒寵將帥，以為休兵息民自此而始。縱忘積年之恥，獨不思異時意外之患乎？此因循無備之所以可畏也。方朝廷力排群議之初，大則竄逐，小則罷黜，至有一言迎合，則不次擢用。是以小人窺見間隙，輕躁者阿諛以希寵，畏懦者循默以備位，而忠臣正士乃無以自立於群小之間，此上下相蒙之所以可畏也。臣願勿以和好之可無虞，而思患預防，常若敵人之至。」疏奏，秦檜大不悅，出通判建州，遂請祠以歸。寓居常山之永年院，蓬蒿滿逕，一室蕭然，饘粥不繼，人不堪其憂，處之裕如也，益以修身講學為事。自是凡三主管崇道觀，在隱約時，胸中浩然之氣凜然不可屈。

張九成謫邵州，交遊皆絕，應辰時通問。及其喪父，言者猶攻之，而應辰不遠千里往吊，人皆危之。通判袁州，凡所予奪，人無異詞。始至，或以其書生易之，已乃知吏師所不能及。丞相趙鼎死朱崖，扶喪過郡，應辰為文祭之曰：「惟公兩登上宰，皆直艱危之時；一斥南荒，遂為死生之別。事已定于蓋棺，恩特容於歸骨。」吏付之火。其子借三兵以歸，道出衢州，章傑為守，希檜意，指應辰為阿附，為死黨，符移訊鞫，偏搜行橐，求祭文不可得。時胡寅遺檜書，謂此事不足竟，事乃寢。

通判靜江府，逾期不得代，乃沿檄歸省其母。繼差通判廣州。時檜所深忌者趙鼎、張浚，鼎既死而浚獨存，未快其意。江西運判張常先箋注前帥張宗元與浚詩，言於朝，其詞連逮者數十家，將誣以不軌而盡去之。獄既具，檜死，應辰幸而免。

明年，召為吏部郎官，遷右司。母老乞外，丞相苦留之曰：「方進用，未應爾。」應辰曰：「親老矣，不可緩。」乃出知婺州。郡積欠上供十三萬緡，朝廷命憲漕究治，應辰謂急則擾民，乃與諸邑蠲宿逋，去苛斂，定期會，窒滲漏，悉為補發。尋丁內艱去，廬於墓側。

服闋，除秘書少監，遷權吏部尚書。李顯忠冒具安豐軍功賞五千餘人，應辰奏駁之。權戶部侍郎兼侍講。應辰獨員當劇務，節冗費，常奏：「班直轉官三日，而堂吏增給食錢萬餘緡；工匠洗澤器皿僅給百餘千，而堂吏食錢六百千；塑顯仁神御，半年功未及半，而堂吏食錢已支三萬、銀絹六百匹兩。他皆類此。」上驚其費冗，命吏部裁之。

金渝盟，詔求足食足兵之策，應辰奏曰：「陸贄有云：『將非其人，兵雖多不足恃；操失其柄，將雖才不為用』。臣之所憂，不在兵之不足，在乎軍政之不修。自講和以來，將士驕惰，兵不閱習，敵未至則望風逃遁，敵既退則謾列戰功，不惟佚罰，且或受賞。方時無事，詔令有所不行，一旦有急，誰能聽命以赴國家之難。望發英斷，賞善罰惡，使人人洗心易慮，以聽上命，然後號令必行矣。」

三十二年建儲，以孝宗名與唐廬江王、晉楚王同，詔改為「曄」，應辰以為與唐昭宗同，白左相陳康伯，遂改今名。集議秀王封爵，應辰定其稱曰「太子本生之親」。議入，內降曰：「皇太子所生父，可封秀王。」暨內禪，擬於傳位日降赦，應辰言：「唐太宗受禪于高祖，明年正月始改元。」乃從其說。又議改元「重熙」，應辰謂契丹嘗以紀年，遂改隆興。一朝大典禮，多應辰所定。

議太上尊號，李燾、陳康伯密議以「光堯壽聖」為稱。及集議，或謂：「尊號始自開元，罷于元豐，今不當復，況太上視天下如棄敝屣，豈復顧此？」應辰主之尤力。或又言：「主上奉親，烏得援元豐自卻為比？」於是議狀書者半，不書者半。明日，應辰復與金安節等十二人各陳所見，大概謂「光堯」近乎「神堯」，「壽聖」乃英宗誕節，嘗以名寺。御史周必大亦以為問，應辰答以「堯」豈可「光」。是語有聞之德壽者，高宗因上過宮，云：「汪應辰素不樂吾。」於是有詔：「尊號之議，已嘗奏知，不容但已。」安節等遂奉詔。

應辰連乞補外，遂知福州。未幾，升敷文閣待制，舉朱熹自代。在鎮二年，會朝廷謀蜀帥，乃以敷文閣直學士為四川制置使、知成都府。陛辭，特降詔撫諭。入境，以書與宣撫使吳璘，令以撫諭詔申嚴號令。既至，免利路民餉運，徙沿邊戍兵就糧內郡，縱保勝義士復業，存左藏所解白契二百萬以備不虞，悉奏行之。有謂蜀中綱馬驛程由梁、洋、金、房，山路峻險，宜浮江而下，詔吳璘措置。執政、大將皆主其說，應辰與夔帥王十朋力言其不便，遂得中止。二稅勘合，每貫取二十錢，乾道詔旨嘗減三之一，有欲增之者，應辰與兩漕臣列奏，言：「勘合不以鈔計，而以貫石匹兩計，是陽為減而陰實增之也。以成都一路計之，歲入三十萬，今以所增為六十萬，計以四路，不知幾倍。雖非興利者所便，而民受其賜多矣。」

璘時駐蜀口武興，精兵為天下冠，既老且病，應辰密奏以關陝大將係國安危，所當預圖。於是執政傳旨，若璘不起，令制司暫領其任。暨璘死，應辰遂攝宣撫之職，蜀道晏然。

虞允文尋以知樞密院事宣撫四川，應辰援張浚例，乞罷制司，不許。總所牒委官覈四川匿契稅，應辰奏：「其不便者四，曰妨農廢業，曰縱吏擾民，曰違法害教，曰長姦起訟。比戶部已令人自首，州縣收併已不少，其未盡者，有見行法令，不宜為此煩擾。」上曰：「論極有理，速罷止之。」

蜀大旱，詔問救荒之策，應辰奏：「利、閬、綿、梓軍馬糧料，隨民力均敷，官雖支糴錢，民不得半價，若選官就歲熟處糴之，可以寬民力，第無錢束手，乞給度牒。」上曰：「汪應辰治蜀甚有聲，且留意民事如此。」給度牒四百，永為糴本振濟，遂移書諸路漕臣，亟救荒，且以綿、劍和糴告之，而全蜀蒙惠。

劉珙拜同知樞密院事，進言曰：「汪應辰、陳良翰、張栻學行才能，臣所不及。」已，得旨召還。邛之安仁年饑，挻起為盜，害及旁郡，即具奏，且檄茶馬使招捕。旬月間，誅其渠魁，餘悉撫定。或白之虞允文曰：「汪帥得無掩盜事不上聞乎？」宣司乃密奏，使人紿應辰曰：「邛寇事未敢奏，不審制司如何？」應辰以奏檢報之，允文內愧。將行，代納成都一府激賞絹估三萬三千九百八十四匹。

冬，入覲，陛對，以畏天愛民為言。上曰：「卿久在蜀，寬朕西顧憂，軍政民事革弊殆盡，蜀中除虛額，民間當被實惠。」應辰奏：「虛額去則州縣寬，尚有兩事，曰預借，曰對糴。預借乃州縣累歲相仍，對糴則以補州縣闕乏，民輸米一石，即就糴一石，或半價，或不支，且多取贏。陛下近捐百萬除預借之弊，對糴患止數州，願並除之，則弊革無餘矣。」

除吏部尚書，尋兼翰林學士並侍讀。論愛民六事，廟堂議不合，不悅者眾。一日，陳良祐登對，上告以「汪應辰言卿在蜀多誕謾。」良祐奏：「臣與應辰昨同從班，應辰請外，得衢州，臣惜其去，同奏留之。時邊奏方急，臣不知應辰將為便私計也。奏既上，應辰以此大憾，乃為是說以中臣耳。」上曰：「乃爾邪！」

應辰在朝多革弊事，中貴人皆側目。德壽宮方甃石池，以水銀浮金鳧魚於上，上過之，高宗指示曰：「水銀正乏，此買之汪尚書家。」上怒曰：「汪應辰力言朕置房廓與民爭利，乃自販水銀邪？」應辰知之，力求去。會復出發運均輸之旨，歎曰：「吾不可留矣，但力辨群枉，則補外之請自得。」乃力論其事有害無利，遂以端明殿學士知平江府。

韓玉被旨揀馬，過郡，應辰簡其禮。玉歸，譖之於上曰：「臣所過州縣，未有若平江之不治者。」上怪之。平江米綱至，有折閱，事上，連貶秩。力疾請祠，自是臥家不起矣，以淳熙三年二月卒於家。

應辰接物溫遜，遇事特立不回，流落嶺嶠十有七年。檜死，始還朝，剛方正直，敢言不避。少從呂居仁、胡安國游，張栻、呂祖謙深器許之，告以造道之方。嘗釋克己之私如用兵克敵，「《易》懲忿窒欲，《書》剛制於酒，懲窒、剛制皆克勝義，可不常省察乎？」其義理之精如此。好賢樂善，出於天性，尤篤友愛，嘗以先疇遜其兄衢，雖無屋可居不顧也。子達，繼登進士第，仕至吏部尚書、端明殿學士。

王十朋
王十朋，字龜齡，溫州樂清人。資穎悟，日誦數千言。及長，有文行，聚徒梅溪，受業者以百數。入太學，主司異其文。

秦檜死，上親政，策士，諭考官曰：「對策中有陳朝政切直者，並置上列。」十朋以「權」為對，大略曰：「攬權者，非欲衡石程書如秦皇，傳餐聽政如隋文，強明自任、不任宰相如唐德宗，精於吏事、以察為明如唐宣宗，蓋欲陛下懲既往而戒未然，威福一出於上而已。嘗有鋪翠之禁，而以翠羽為首飾者自若，是豈法令不可禁乎？抑宮中服澣濯之化，衣不曳地之風未形於外乎？法之至公者莫如選士，名器之至重者莫如科第。往歲權臣子孫、門客類竊巍科，有司以國家名器為媚權臣之具，而欲得人可乎？願陛下正身以為本，任賢以為助，博采兼聽以收其效。」幾萬餘言。上嘉其經學淹通，議論醇正，遂擢為第一。學者爭傳誦其策，以擬古晁、董。

上用其言，嚴銷金鋪翠之令，取交阯所貢翠物焚之。謂「十朋乃朕親擢」。授紹興府簽判。既至，或以書生易之，十朋裁決如神，吏姦不行。時以四科求士，帥王師心謂十朋身兼四者，獨以應詔。召為秘書郎兼建王府小學教授。先是，教授入講堂居賓位，十朋不可，皇孫特加禮而位教授中坐。

金將渝盟，十朋輪對，言：「自建炎至今，金未嘗不內相殘賊，然一主斃，一主生，曷嘗為中國利？要在自備如何。禦敵莫急於用人，今有天資忠義、材兼文武可為將相者，有長於用兵、士卒樂為之用可為大帥者，或投閒置散，或老於藩郡，願起而用之，以寢敵謀，以圖恢復。」蓋指張浚、劉錡也。又言：「今權雖歸於陛下，政復出於多門，是一檜死百檜生也。楊存中以三衙而交結北司，以盜大權。漢之禍起於恭、顯，王氏之相為終始；唐之禍起於北軍，藩鎮之相為表裏。今以管軍位三公，利源皆入其門，陰結諸將，相為黨援。樞密本兵之地，立班甘居其後。子弟親戚，佈滿清要。臺諫論列，委曲庇護，風憲獨不行于管軍之門，何以為國！至若清資加於噲五；高爵濫於醫門；諸軍承受，威福自恣，甚于唐之監軍；皇城邏卒，旁午察事，甚于周之監謗；將帥剝下賂上，結怨三軍；道路捕人為卒，結怨百姓；皆非治世事。」上嘉納，戢邏卒，罷諸軍承受，更定樞密、管軍班次，解楊存中兵權，其言大略施行。秦檜久塞言路，至是十朋與馮方、胡憲、查籥、李浩相繼論事，太學生為《五賢詩》述其事。除著作郎。

三十一年正月，風雷雨雪交作，十朋以為陽不勝陰之驗，遣陳康伯書，冀以《春秋》災異之說力陳於上，崇陽抑陰，以弭天變。遷大宗正丞，亟請祠歸。金犯邊，起劉錡為江、淮、浙西制置，張浚帥金陵，悉如其言。

孝宗受禪，起知嚴州。召對，首言：「太皇非倦勤時，而以大器付陛下，賢于堯、舜，陛下當思以副太上者。今社稷之安危，生民之休戚，人才之進退，朝廷之刑賞，宜若舜之協堯，斷然行之，以盡繼述之道。」拜司封郎中，累遷國子司業。言：「今居位者往往職之不舉，宜有以革之。人主有大職三，任賢、納諫、賞罰是也。」上嘉之。除起居舍人，升侍講。時左右史失職久，十朋除起居郎，胡銓奏四事，語在《胡銓傳》。除侍御史，上謂胡銓曰：「比除臺官，外議如何？」銓曰：「皆謂得人。」上曰：「卿與十朋皆朕親擢。」

十朋見上英銳，每見必陳恢復之計。及將北伐，上疏曰：

「天子之孝莫大於光祖宗、安社稷，因前王盈成而守者，周成康、漢文景是也；承前世衰微而興者，商高宗、周宣王是也；先君有恥而雪之，漢宣帝臣單于、唐太宗俘頡利是也；先君有仇而復之，夏少康滅澆、漢光武誅莽是也。跡雖不同，其為孝一也。靖康之禍，亙古未有，陛下英武，慨然志在興復。竊聞每對群臣奏事，則曰：『當如創業時。』又曰：『當以馬上治之。』又曰：『某事當俟恢復後為之』。比因宣召，語及陵寢，聖容惻然，曰：『四十年矣。』陛下之心真少康、高宗、宣王、光武之心，奈何大臣不能仰副聖心？願戒在位者，去附和之私心，贊國家之大計，則中興日月可冀矣。」
因論史浩八罪，曰懷奸、誤國、植黨、盜權、忌言、蔽賢、欺君、訕上，上為出浩知紹興府。十朋再疏，謂：「陛下雖能如舜之去邪，未能如舜之正名定罪。紹興密邇行都，浩嘗為屬吏，姦賍彰聞，亦何顏復見其吏民。」遂改與祠。

史正志與浩族異，拜浩而父事之，十朋論正志傾險奸姦，觀時求進，宜黜正志以正典刑。林安宅出入史浩、龍大淵門，盜弄威福，至是詐病求致仕，十朋並疏其罪。皆罷去。

張浚出師復靈壁、虹縣，歸附者萬計，又復宿州。十朋奏：「王師以吊民為主，先之以招納，不獲已而戰伐隨之，乞以此指戒浚。金將既降，宜速加爵賞，以勸來者。」上皆嘉納。

會李顯忠、邵宏淵不協，王師失律，張浚上表自劾，主和者乘此唱異議。十朋上疏言：「臣素不識浚，聞其誓不與敵俱生，心實慕之。前因輪對，言金必敗盟，乞用浚。陛下嗣位，命督師江、淮，今浚遣將取二縣，一月三捷，皆服陛下任浚之難。及王師一不利，橫議蜂起。臣謂今日之師，為祖宗陵寢，為二帝復仇，為二百年境土，為中原弔民伐罪，非前代好大生事者比。益當內修，俟時而動。陛下恢復志立，固不以一衄為群議所搖，然異論紛紛，浚既待罪，臣其可尚居風憲之職！乞賜竄殛。」因言：「臣聞近日欲遣龍大淵撫諭淮南，信否？」上曰：「無之。」又言：「聞欲以楊存中充御營使。」上嘿然。

改除吏部侍郎，力辭，出知饒州。饒並湖，盜出沒其間，聞十朋至，一夕遁去。丞相洪适請故學基益其圃，十朋曰：「先聖所居，十朋何敢予人。」移知夔州，饒民走諸司乞留不得，至斷其橋，乃以車從間道去，眾葺斷橋，以「王公」名之。

移知湖州，召對，劉珙請留之，上曰：「朕豈不知王十朋，顧湖州被水，非十朋莫能鎮撫。」至郡，戶部責虛逋三十四萬，命吏持券往辨，不聽，即請祠去。起知泉州，十朋前在湖割奉錢創貢闈，又為泉建之，尤宏壯。

凡歷四郡，布上恩，恤民隱，士之賢者詣門，以禮致之。朔望會諸生學宮，講經詢政，僚屬間有不善，反復告戒，俾之自新。民輸租俾自概量，聞者相告，宿逋亦願償。訟至庭，溫詞曉以理義，多退聽者。所至人繪而祠之，去之日，老稚攀留涕泣，越境以送，思之如父母。饒久旱，入境雨至；湖積霖，入境即霽。凡禱必應，其至誠不獨感人，而亦動天地鬼神。

東宮建，除太子詹事，力辭，詔州郡禮致，遂力疾造朝，以足疾不能趨，詔給扶減拜。謁東宮，太子以其舊學，待遇有加。又詔免朝參，遣中使以告及襲衣、金帶就其家賜之。疾革，累章告老，以龍圖閣學士致仕，命下而卒，年六十。紹熙三年，諡曰「忠文」。

十朋事親孝，終喪不處內，友愛二弟，郊恩先奏其名，沒而二子猶布衣。書室扁曰「不欺」，每以諸葛亮、顏真卿、寇準、范仲淹、韓琦、唐介自比，朱熹、張栻雅敬之。

子聞詩、聞禮，皆篤學自立。聞詩知光州、提點江東刑獄；聞禮知常州、江東轉運判官，為治能守家法，人亦思慕之。

吳芾
吳芾，字明可，台州仙居人。舉進士第，遷秘書正字。與秦檜舊故，至是檜已專政，芾退然如未嘗識。公坐旅進，揖而退，檜疑之，風言者論罷。通判處、婺、越三郡。知處州。處舊苦丁絹重，芾損之，以新丁補其額。

何溥薦芾材中御史，除監察御史。時金將敗盟，芾勸高宗「專務修德，痛自悔咎，延見群臣，俾陳闕失，求合乎天地，無愧乎祖宗，則人心悅服，天亦助順矣。」上韙其言。遷殿中侍御史。

兩淮戰不利，廷臣爭陳退避計，芾言：「今日之事，有進無退，進為上策，退為無策。」既而金主亮斃，上疏勸親征。車駕至建康，芾請遂駐蹕，以係中原之望，高宗納其說。會有密啟還東者，下侍從、臺諫議，芾言：「今欲控帶襄、漢，引輸湖、廣，則臨安不如建康便；經理淮甸，應接梁、宋，則臨安不如建康近。議者徒悅一時扈從思歸之人，非為國計。臣恐回鑾之後，西師之聲援不接，北土之謳吟絕望矣。」又言：「去歲兩淮諸城望風奔潰，無一城能拒守者，此秦檜壅塞言路、挫折士氣之餘毒也。能反其道，則士氣日振，而見危授命者有人矣。」

知婺州。孝宗初即位，陛辭，陳裴垍對唐憲宗「為治先正其心」，以為臨御之初，出治大原，無越於此。上嘉納。至郡，勸民義役。金華長仙鄉民十有一家，自以甲乙第其產，相次執役，幾二十年。芾輿致十一人者，與合宴，更其鄉曰「循理」，里曰「信義」，以褒異之。

知紹興府。會稽賦重而折色尤甚，芾以攢宮在，奏免支移折變。鑒湖久廢，會歲大饑，出常平米募饑民浚治。芾去，大姓利於田，湖復廢。

權刑部侍郎，遷給事中，改吏部侍郎。以敷文閣直學士知臨安府。內侍家僮毆傷酒家保，芾捕治之，徇于市，權豪側目。執政議以芾使金，復除吏部侍郎，且議以龍大淵為副，芾曰：「是可與言行事者邪？」語聞，得罷不行。下遷禮部侍郎，力求去，提舉太平興國宮。

時芾與陳俊卿俱以剛直見忌，未幾，俊卿亦引去。中書舍人閻安中為孝宗言二臣之去，非國之福。起知太平州。造舟以梁姑溪。歷陽築者久役潰歸，聲言欲趨郡境，芾呼至城下，厚犒遣之，而密捕倡亂者繫獄以聞，詔褒諭。知隆興府。

芾前後守六郡，各因其俗為寬猛，吏莫容姦，民懷惠利。再奉太平祠，屢告老，以龍圖閣直學士致仕。後十年卒，年八十。嘗曰：「視官物當如己物，視公事當如私事。與其得罪于百姓，寧得罪于上官。」立朝不偶，晚退閑者十有四年，自號「湖山居士」。為文豪健俊整，有表奏五卷、詩文三十卷。

陳良翰
陳良翰，字邦彥，台州臨海人。蚤孤，事母孝。資莊重，為文恢博有氣。中紹興五年進士第。知溫州瑞安縣。俗號強梗，吏治尚嚴，良翰獨撫以寬，催租不下文符，但揭示名物，民競樂輸，聽訟咸得其情。或問何術，良翰曰：「無術，第公此心如虛堂懸鏡耳。」殿中侍御史吳芾薦為檢法官，遷監察御史。

孝宗初元，金主褒新立，求和，而中原舊人多求歸，詔問何以處此，良翰言：「議和，復納降，皆非是。必定計自治，而和不和，任之乃可。」張浚軍淮、泗以規進取，而議者爭獻防江策，良翰言：「當固藩籬，專委任。今舍淮防江，卻地奪便，朝廷過聽，使督府不得專閫外事，誤矣。」除右正言。

金再移書求故疆，良翰言：「中原皆吾故土，況唐、鄧、海、泗又金渝盟後以兵取之，安得以故疆為言而歸之？」湯思退主遣小使盧仲賢、李栻，良翰言：「仲賢輕儇無恥，栻自北來難信。」又言：「廟堂督府論議不同，邊奏上聞，皆陽唯諾而陰沮敗之。萬一失事機，督府安得獨任其責？」上矍然稱善。

朝廷遣史正志至建康，與張浚議事乖牾，良翰劾之，上曰：「正志亦無罪。」良翰言：「陛下使浚守淮，則任浚為重，一郎官為輕，且正志居中，浚必為去就。」上悟，出正志為福建漕運。楊存中為御營使，總殿前軍，良翰言：「存中久擅兵柄，太上皇罷就第，奈何復假使名？宜慎履霜之戒」疏三上，存中竟罷。

李栻不敢涉淮，良翰奏奪其官。仲賢至汴，輒許金人以疆土、歲幣而還，上大怒，下仲賢吏，欲誅之，宰相叩頭懇請得免。復遣王之望、龍大淵，良翰言：「前遣使已辱命，大臣不悔前失，不謂秦檜復見今日！且金要我罷四郡屯兵以歸之，是不折一兵，而坐收四千里要害之地，決不可許。若歲幣，則俟得陵寢然後與，庶猶有名。今議未決而之望遂行，恐其辱國不止于仲賢，願先馳一介往，俟議決，行未晚也。」詔侍從、臺諫議，多是良翰，遂以胡昉、楊由義為審議官，與敵議四郡不合，困辱而歸。

思退尚執前論，正言尹穡附思退以撼督府。良翰為左司諫，疏論：「思退姦邪誤國，宜早罷黜，張浚精忠老謀，不宜以小人言搖之。」孝宗曰：「思退前議固失，然朕愛其警敏，冀可效，卿其置之。若魏公則今日孰出其右，朕豈容有此意？縱有之，亦豈不謀卿等？此殆言者有異意，卿為朕諭之。」良翰頓首謝曰：「陛下言及此，天下幸甚。宰相縱無全才，寧取樸實，緩急猶可倚賴。思退庸狡，小黠大癡，將誤國，且「警敏」二字，恐非明主卜相之法。」既退，以上語諭同列，穡勃然變色，明日亦請對，遂罷良翰言職。

兩淮既撤備，金大入，孝宗始深悔。太學生數百人伏闕，乞召用良翰、胡銓、王十朋而斬思退等，思退由是始敗。

良翰在諫省，成恭皇后受冊，官內外親屬二十五人，良翰論其冗，詔減七人。知建寧府、福建轉運副使，提點江東刑獄，移浙西，召為宗正少卿、兵部侍郎，除右諫議大夫。良翰言：「以蜀漢之師下關陝，以荊、襄、韓、魏，江、淮搗青、徐，此今日大計。四川既命大臣，而荊、淮未有任責者，亦當擇重臣臨之。」上稱善。

進給事中。大將成閔冒請真奉，有司坐獲譴，閤門王抃矯詔遣妄人謝顯出境，顯既抵罪，置閔與抃不問，良翰皆駁議，請正典刑。遂改禮部侍郎，不拜，以敷文閣待制提舉江州太平興國宮。

召為太子詹事，既見，上屬以調護之責。一日，召對選德殿，出手書唐太宗與魏征論仁德功利之說，俾極陳今日所未至者。良翰退，上疏，略曰：「仁德治之本，功利治之效，務本而效自至。今承天意，結民心，任賢能，退小人，擇將帥，收軍情，擇監司，吏久任，皆行之有未至，誠能革此八弊，則仁德無累，功利自致矣。」上為之嘉歎，詔兼侍講。

未幾，以疾告老，除敷文閣直學士、提舉太平宮。卒，年六十五。光宗立，特諡「獻肅」。

杜莘老
杜莘老，字起莘，眉州青神人，唐工部甫十三世孫也。幼歲時，方禁蘇氏文，獨喜誦習。紹興間，第進士，以親老不赴廷對，賜同進士出身。授梁山軍教授，從游者眾。

秦檜死，魏良臣參大政，莘老疏天下利害以聞。良臣薦之，主管禮、兵部架閣文字。彗星見東方，高宗下詔求言，莘老上書，論：「彗，盩氣所生，多為兵兆。國家為民息兵，而將驕卒惰，軍政不肅。今因天戒以修人事，思患預防，莫大於此。」因陳時弊十事。時應詔者眾，上命擇其議論切當推恩以勸之，後省以莘老為首，進一階，遷敕令刪定官、太常寺主簿，升博士。輪對，論：「金將敗盟，宜飭邊備，勿恃其不來，恃吾有以待之。」上稱善再三。

南渡後，典秩散失，多有司所記省，至凶禮又諱不錄。顯仁皇后崩，議禮有疑，吏皆拱手，莘老以古義裁定。大斂前一日，宰相傳旨問含玉之制，莘老曰：「禮院故實所不載，請以《周禮》典瑞鄭玄《注》製之，其可。」因立具奏，上覽之曰：「真禮官也。」及虞祭，或謂上哀勞，欲以宰相行事。莘老曰：「古今無是。」卒正之。

遷秘書丞，論江、淮守備，上曰：「卿言及此，憂國深矣。」擢監察御史。遷殿中侍御史，入對，上曰：「知卿不畏強禦，故有此授，自是用卿矣。」陳俊卿既解言職，力求去，莘老因奏事，從容曰：「多事之際，令俊卿輩在論思之地，必有補益。」上以為然，俊卿乃復留。

金遣使致嫚書，傳欽宗凶問，請淮、漢地，指索大臣。上決策親征，莘老疏奏贊上，且謂：「敵欺天背盟，當待以不懼，勿以小利鈍為異議所搖，諛言所惰，則人心有恃而士氣振矣。宜不限早暮，延見大臣、侍從，謀議國事；申敕侍從、臺諫、監司、守臣，亟舉可用之才。」又言：「親征有期，而禁衛才五千餘，羸老居半，至不能介胄者，願亟留聖慮。」事皆施行。

帶御器械劉炎筦禁中市易，通北賈，大為姦利。一日，見莘老，輒及朝政，語狂悖，莘老以聞，斥監嘉州稅。知樞密院事周麟之初請使金，及嫚書至，聞金將盛兵犯邊，乃大恐，建言不必遣使。莘老劾麟之：「挾姦罔上，避事辭難，恐懼至於掩泣，眾有『哭殺富鄭公』之誚。」尋與宮觀。疏再上，乃責瑞州。

幸醫承宣使王繼先怙寵干法，富浮公室，子弟直延閣，居第僭擬，別業、外帑遍畿甸，數十年無敢搖之者，聞邊警，亟輦重寶歸吳興為避敵計。莘老疏其十罪，上曰：「初以太后餌其藥，稍假恩寵，不謂小人驕橫乃爾。」莘老曰：「繼先罪擢髮不足數，臣所奏，其大概耳。」 上作色曰：「有恩無威，有賞無罰，雖堯舜不能治天下。」詔繼先福州居住，子孫皆勒停。籍其貲以千萬計，詔鬻錢入御前激賞庫，專以賞將士，天下稱快。

內侍張去為取御馬院西兵二百髡其頂，都人異之，口語籍籍。莘老彈治，上疑其未審，不樂。莘老執奏不已，竟罷去為御馬院，致仕，而莘老亦以直顯謨閣知遂寧府。給事中金安節、中書舍人劉珙封還制書，改司農少卿，尋請外，仍與遂寧。

始莘老自蜀造朝，不以家行。高宗聞其清修獨處，甚重之，一日因對，褒諭曰：「聞卿出蜀，即蒲團、紙帳如僧然，難及也。」未幾，遂擢用。莘老官中都久，知公論所予奪，姦蠹者皆得其根本脈絡，嘗歎曰：「臺諫當論天下第一事，若有所畏，姑言其次，是欺其心不敬其君者也。」及任言責，極言無隱，取眾所指目者悉擊去，聲振一時，都人稱骨鯁敢言者必曰杜殿院云。治郡，課績為諸州最。

孝宗受禪，莘老進三議，曰：定國是、修內政、養根本。尋卒，年五十八。


論曰：黃洽渾厚有守，應辰學術精醇，尤稱骨鯁。十朋、吳芾、良翰、莘老相繼在臺府，歷詆姦幸，直言無隱，皆事上忠而自信篤，足以當大任者，惜不盡其用焉。


Chinese text: This work was published before January 1, 1923, and is in the
public domain worldwide because the author died at least 100 years ago.
