趙方
趙方，字彥直，衡山人。父棠，少從胡宏學，慷慨有大志。嘗見張浚於督府，浚雅敬其才，欲以右選官之，棠不為屈。累以策言兵事，浚奇之，命子栻與棠交，方遂從栻學。

淳熙八年舉進士，調蒲圻尉，疑獄多所委決。授大寧監教授，俗陋甚，方擇可教者親訓誘之，人皆感勵，自是始有進士。知青陽縣，告其守史彌遠曰：「催科不擾，是催科中撫字；刑罰無差，是刑罰中教化。」人以為名言。

主管江西安撫司機宜文字，京湖帥李大性辟知隨州。南北初講和，旱蝗相仍，方親走四郊以禱，一夕大雨，蝗盡死，歲大熟。適和議成，諸郡寖弛備，方獨招兵擇將，拔土豪孟宗政等補以官。提舉京西常平兼轉運判官、提點刑獄。時劉光祖以耆德為帥，方事以師禮，自言：「吾性太剛，每見劉公，使人更和緩。」嘗請光祖書 「勤謹和緩」四字，揭坐隅以為戒。以金部員外郎召，尋加直秘閣，改湖北轉運判官兼知鄂州。升直煥章閣兼權江陵府，增修三海八匱，以壯形勢。進秘閣修撰、知江陵府、主管湖北安撫司事兼權荊湖置司。

時金偪於兵，計其必南徙，日夜為備。荊門有東西兩山險要，方築堡其上，增戍兵以遏其衝。進右文殿修撰。金樊快明謀歸宋，追兵至襄陽，方遣孟宗政、扈再興以百騎邀之，殺千餘人，金人遁去。權工部侍郎、寶謨閣待制、京湖制置使兼知襄陽府。諜知金人決意犯境，乃下防夏之令。金相高琪及其樞密烏古倫慶壽犯陳、光化、隨、棗理、信陽、均州，方夜半呼其子范、葵曰：「朝廷和戰之說未定，觀此益亂人意，吾策決矣，惟有提兵臨邊決戰以報國耳。」遂抗疏主戰，親往襄陽。

金人圍棗陽急，方遣宗政、再興等援棗陽，仍增戍光化、信陽、均州，以聯聲勢。已而棗陽守趙觀敗金人於城外，再興、宗政至，與觀夾擊，又敗之，棗陽圍解。方申飭諸將，當遏於境上，不可使之入而後拒之於城下。時麥正熟，方遣兵護民刈之，令清野以俟。再疏力陳不可和者七，戰議遂定。

金將完顏賽不入境，兵號十萬。方部分諸將，金人犯棗陽者，宗政敗之於尚家川；犯隨州者，劉世興敗之於磨子平。相持逾年，方調世興移師，與許國、再興援棗陽；張興、李雄韜援隨州。隨州圍解，再興等轉戰入棗陽。時宗政守城，伏兵城東，金人遇伏敗走。未幾再至，再興又敗之，自是無日不戰。金人三面來攻，宗政出東門，再興出南門，世興出北門，大合戰敗之。金人朝進莫退，力不能捍；諸將表裏合謀，國自南山進，張威自瀼河進，世興、李琪出城與國會，再興出城與威會，掎角追擊，金人遂潰。光化守潘景伯亦設伏敗金人於趙家橋，孟宗德又破之於隨州鴨兒山，擒賽不妻弟王醜漢，金人遂誅賽不。方以功遷龍圖閣待制，封長沙縣男，賜食邑。

金人復大舉，命訛可圍棗陽，塹其外，繞以土城。方計其空巢穴而來，若搗其虛，則棗陽之圍自解。乃命國東向唐州，再興西向鄧州，又命子范監軍，葵後殿。時宗政在城中，日夜鏖戰，焚其攻具，金人不敢近城。西師由光化境出，砦於三尖山，拔順陽縣，金人率眾仰攻，大敗。再興與國兩道並進，掠唐、鄧境，焚其城柵糧儲。棗陽城堅，金頓兵八十餘日，方知其氣已竭，乃召國、再興還，併東師隸於再興，尅期合戰。再興敗金人於瀼河，又敗之城南，宗政自城中出夾擊，殺其眾三萬，金人大潰，訛可單騎遁，獲其貲糧、器甲不可勝計。進方煥章閣直學士。奏乞均官軍民兵廩給，自備馬者倍之。又奏：「使民兵夏歸，以省月給，秋復詣屯守禦。」從之。

方料金人數不得志於棗陽，必將同時並攻諸城，當先發以制之。命國、宗政出師向唐，再興向鄧，戒之曰：「毋深入，毋攻城，第潰其保甲，燬其城砦，空其貲糧而已。」宗政進破湖陽縣，擒其千戶趙興兒；國遣部將耶律均與金人戰於北陽，戮其將李提控；再興破高頭城，大敗金兵，遂薄鄧州。唐州兵來援，迎敗之，降者踵至。已而金兵至樊城，方命再興陣以待之，方視其師；金人三日不敢動，遂遁。

金將駙馬阿海犯淮西，樞密完顏小驢屯唐州為後繼。方先攻唐伐其謀，及使再興發棗陽兵擊其西，國發桐栢兵擊其東。再興敗金人於唐城，斬小驢，圍其城五匝，垂下。會蘄、黃繼陷，詔趣方遣救，方亟命國保鄂，再興援淮西。國還鄂州保江；再興軍至蘄之靈山，伺金人歸而擊之，土豪祝文蔚橫突入陣，金人大敗，國遣張寶將兵來會，李全等兵亦至，金人遂潰，再興追逐六十里，擒其監軍合答。進方顯謨閣直學士、太中大夫、權刑部尚書。

俄得疾，進徽猷閣學士、京湖制置大使。歸還，力疾犒師，第其功上之。病革，曰：「未死一日，當立一日紀綱。」引再興臥內，勉以協心報國。貽書宰相，論疆場大計。尋卒。是夕有大星隕於襄陽。以端明殿學士、正議大夫致仕，贈銀青光祿大夫，累贈太師，諡「忠肅」。

方起自儒生，帥邊十年，以戰為守，合官民兵為一體，通制總司為一家。持軍嚴，每令諸將飲酒勿醉，當使日日可戰。淮、蜀沿邊屢遭金人之禍，而京西一境獨全。嘗問相業於劉清之，清之以留意人才對。故知名士如陳晐、游九功輩皆拔為大吏，諸名將多在其麾下。若扈再興、孟宗政皆起自土豪，推誠擢任，致其死力，藩屏一方，使朝廷無北顧之憂。故其沒也，人皆惜之。子：董、薿、范、葵。范、葵有傳。

賈涉
賈涉，字濟川，天台人。幼好讀古書，慷慨有大志。以父任高郵尉，改萬安丞。寶應擇令，堂差涉至邑，請城之。役興，以憂去。金人犯光州，起涉竟前役。通判真州，改大理司直、知盱眙軍。

淮人季先、沈鐸說楚州守應純之以招山東人，純之令鐸遣周用和說楊友、劉全、李全等以其眾至，先招石珪、葛平、楊德廣，通號「忠義軍」。珪等反，斃鐸於漣水，純之罷，通判梁丙行守事，欲省其糧使自潰。珪、德廣等以漣水諸軍度淮屯南渡門，焚掠幾盡。謂：「朝廷欲和殘金，置我軍何地？」丙遣李全、季先拒之，不止，事甚危。涉時在寶應，上書曰：「降附踵至，而金乃請和，此正用高澄間侯景遺策，恐山東之禍必移於兩淮。況金人所乏惟財與糧，若舉數年歲幣還之，是以肉㗖餒虎，㗖盡將反噬。至若忠義之人源源而來，不立定額，自為一軍，處之北岸，則安能以有限之財應無窮之須？饑則噬人，飽則用命，其勢然也。」授淮東提點刑獄兼楚州節制本路京東忠義人兵。涉亟遣傅翼諭珪等逆順禍福，自以輕車抵山陽，德廣等郊迎，伏地請死，誓以自新。

金太子及僕散萬忠、盧國瑞等數十萬大入，且以計誘珪等。涉慮珪等為金用，亟遣陳孝忠向滁州，珪與夏全、時青向濠州，先、平、德廣趨滁、濠，李全、李福要其歸路，以傅翼監軍。數日，孝忠捷至，珪屢破金人，遂與先及李全趨安豐。時金人環百餘砦，攻具甫畢，珪等解其圍，李全挾僕散萬忠以歸，見《李全傳》。金人不敢窺淮東者六七年。

南渡門之變，平、德廣等實預，涉既受降，置弗問。平等尚懷異志，涉密使先以計殺之，而先之勢亦孤。忠義諸軍在漣水、山陽者既眾，涉慮其思亂，因滁、濠之役，分珪、孝忠、夏全為兩屯，李全軍為五砦，又用陝西義勇法涅其手，合諸軍汰者三萬有奇，涅者不滿六萬人，正軍常屯七萬餘，使主勝客，朝廷歲省費十三四。

涉又遣李全以萬人取海州，復取密、濰。王琳以寧海州歸，遂收登、萊二州。青州守張林以濱、棣、淄州降，又取濟、沂等州。自是恩、博、景、德至邢、洺十餘州相繼請降。涉傳檄中原：「以地來歸及反戈自效者，朝廷裂地封爵無所吝。」仍厲諸將，圖未下州郡。擢太府少卿、制置副使兼京東、河北節制。

金十餘萬眾犯黃州，淮西帥趙善湘請援於朝，涉遣李全等赴之，翟朝宗等為後繼。丞相史彌遠擬升全留後，涉曰：「始全貧窶無聊，能輕財與眾同甘苦，故下樂為之用。逮為主帥，所為反是，積怨既多，眾皆不平。近棄西城，免死為幸，若無故升遷以驕其誌，非全之福，亦豈國家之福。曷若待事定，與諸將同升可也。」金人破黃陷蘄，安慶甚危，全馳至，遂定。全至久長鎮，與京湖制置使趙方二子范、葵遇，掎角連戰俱勝，遣彭義斌等進至下灣渡，盡掩金人於淮。遷權吏部侍郎。金人再犯淮西。先是，蘄州受圍，徐暉往援，乃鼓眾宵遁，金乘間登城，一郡為血，前帥不敢問。涉斬暉以徇，諸將畏懼，無不用命，淮西之勢大振。

初，翟朝宗得玉璽獻諸朝，至是趙拱還，又得玉印，文與璽同而加大。朝廷喜璧之歸，行慶賞。涉遺書彌遠謂：「天意隱而難明，人事切而易見，當思今日人事尚未有可答天意者。昔之患不過亡金，今之患又有山東忠義與北邊，宜亟圖之。」彌遠不懌，李全卒以璽賞為節度使。涉又言：「盜賊血氣正盛，官職過分，將有後憂。」彌遠不以為然。涉曰：「朝廷但知官爵可以得其心，寧知驕則將至於不可勸邪？」

涉時已疾，力辭事任。值金人大入，強起視事。金將時全、合連、孛術魯答哥率細軍及眾軍三道渡淮，涉以合連善戰，乃命張惠當之。惠，金驍將，所謂「賽張飛」者，既歸宋，金人殺其妻，所部花帽軍，有紀律，它軍不及也。惠率諸軍出戰，自辰至酉，金人大敗，答哥溺死，陷失太半，細軍喪者幾二千。涉既病，乃以所獲京、河版籍及金銀牌銅印之屬上於朝。卒，超贈龍圖閣學士、光祿大夫。

涉父偉，嘗守開江，貽書丞相趙雄，極論武興守吳挺之橫，它日陛對，又乞裁抑郭棣、郭杲兵權，孝宗嘉納，後反為所擠以沒。涉弱冠直父冤，不避寒暑，泣訴十年，至伏書闕下。子：似道，有傳。

扈再興
扈再興，字叔起，淮人也。有膂力，善機變。每戰，被髮肉袒徒跣，揮雙刃奮呼入陣，人馬辟易。金人犯襄陽、棗陽，京西制置使趙方檄再興等禦之。金人來自團山，勢如風雨。再興同孟宗政、陳祥分三陳，設伏以待。既至，再興中出一陳，復卻，金人逐之，宗政與祥合左右兩翼掩擊之，金人三面受敵，大敗，血肉枕藉山谷間。授神勁統制。又犯棗陽，再興率師赴援，金人聞風夜潰。既而益兵數萬復圍城，相持九十日。再興夜以鐵蒺藜密布地，黎明佯遁，金人馳中蒺藜者十踣七八。敵卻走，追至十五里岡。已而金兵攻城東隅，薄南門北角，再興與宗政、劉世興各當一面，大戰數十合，大敗金兵。金帥完顏訛可擁步騎數萬傅城，再興與宗政縱之涉濠，半渡擊之；又令守壩者佯走，金人爭壩，急擊之，多墮水中。金人創對樓、鵝車、革洞，決濠水，運土石填城下。再興募死士著鐵面具，披氈，列陳以待之。金人計無所施而去，棄旗甲輜重滿野。大戰於范家莊，金人敗，追之至泊湖，禽其巡檢亢師禮酒、都監納蘭福昌，降其壯丁，獲牛馬甚眾。

自是與宗政、世興無日不戰。再興又破順昌縣，奪甲馬三千，破淅川鎮，殺金人三百，追至馬磴砦，焚其城柵。又敗其護駕騎軍於瀼河。入鄧州，破高頭，敗其步軍五千、騎軍五百，焚其積聚。遂營於高頭，進攻唐州，至三家河，金騎軍二千、步軍七千出城迎戰，又敗之，死者十七八，追及城下。金將從義者收殘騎三百奔城，再興據門拒戰，斬從義。遂圍唐州，分兵焚蕩州境，截其歸路，砦於久長，嚴陳以待之。搜剿殘兵，獲其副統軍廣威將軍衲撻達。金兵殲，乃斂髑髏立人頭堠。

尋以病卒。子世達，亦以名將稱，官至都統制。

孟宗政
孟宗政，字德夫，絳州人。父林，從岳飛至隨州，因家焉。宗政自幼豪偉，有膽略，常出沒疆場間。開禧二年，金將完顏董犯襄、郢，宗政率義士據險遊擊，奪其輜重。宣撫使吳獵奇之，補承節郎、棗陽令。京西路分趙方、吳柔勝皆薦其才，轉秉義郎、京西鈐轄，駐劄襄陽。

嘉定十年，金人犯襄陽、棗陽，方檄宗政節制神勁、報捷、忠義三軍。宗政與統製扈再興、陳祥分為三軍，設伏三所，蹀血以戰，金兵敗走。尋報棗陽圍急，宗政午發峴首，遲明抵棗陽，馳突如神。金人大駭，宵遁。方時移帥京西，聞捷大喜，差權棗陽軍。初眡事，一愛僕犯新令，立斬之，軍民股栗。於是築隄積水，修治城堞，簡閱軍士。

十一年，金帥完顏賽不擁步騎圍城，宗政與再興合兵角敵，歷三月，大小七十餘戰，宗政身先士卒。金人戰輒敗，忿甚，周城開濠，四面控兵列濠外，飛鋒鏑，以鈴自警，鈴響則犬吠。宗政厚募壯士，乘間突擊，金人不能支，盛兵薄城，宗政隨方力拒。隨守許國援師至白水，鼓聲相聞。宗政率諸將出戰，金人奔潰。賜金帶，轉武德郎。

十二年，金帥完顏訛可擁步騎傅城，宗政囊糠盛沙以覆樓棚，列甕瀦水以隄火，募砲手擊之，一砲輒殺數人。金人選精騎二千，號弩子手，擁雲梯、天橋先登，又募鑿銀礦石工晝夜塪城，運茅葦直抵圜樓下，欲焚樓。宗政先毀樓，掘深坑，防地道；創戰棚，防城損；穿穽才透，即施毒煙烈火，鼓韝以熏之。金人窒以濕氈，析路以刳士，城頹樓陷。宗政撤樓益薪，架火山以絕其路，列勇士，以長槍勁弩備其衝。距樓陷所數丈築偃月城，袤百餘尺，翼傅正城，深坑倍仞，躬督役，五日成。金人摘強兵披厚鎧、氈衫、鐵面而前，又濕氈濡革蒙火山，覆以冰雪，擁雲梯徑抵西北圜樓登城。城中軍以長戈舂其喉，殺之；敢勇軍自下夾擊金兵，兵墜死燎焰。金將於後截其軍，拒馬揮刀迫前，自昕至昃，死傷踵接，梯橋盡燬。金人連不得志，俄乘順風渡濠，飛脂革燒戰棚，宗政激將士血戰，凡十五陣，矢石交，金兵死者千餘，弩子手十七八，射其都統殪。天反風，金人愈忿，炮愈急。會王大任領銳卒一千冒重圍轉鬥入城，內外合勢，士氣大振，賈勇入金營，自晡至三更，金人橫屍遍地，奪其銅印十有六，訛可棄帳走，獲輜重牛馬萬計。捷至，朝廷方錄前戰守功，升武功大夫兼閤門宣贊舍人，重賜金帶。

制置司以湖陽縣迫境金兵，檄宗政圖之。宗政一鼓而拔，燔燒積聚，夷蕩營砦，俘掠以歸。金人自是不敢窺襄、漢、棗陽。許國移金陵，宗政代為荊鄂都統制，仍知棗陽。宗政以迫濠而陳，乃於西北濠外瀦水為濘以限騎。中原遺民來歸者以萬數。宗政發廩贍之，為給田、創屋與居，籍其勇壯號「忠順軍」，俾出沒唐、鄧間，威振境外。金人呼為「孟爺爺」。俄病疽卒。轉右武大夫、團練使、防禦使。

宗政於有功者怨必賞，有罪者親必罰。好賢樂善，出於天性。未嘗學兵法，而暗與之合。死之日，邊城為罷市慟哭。子：珙，有傳。

張威
張威，字德遠，成州人。策選鋒軍騎兵也。軍中馬料多，匹馬給米五石，騎軍利其餘以自給。總領覈實裁抑，威逃去。帥郭杲使其父招之歸，送隆慶府後軍效用。威貧甚，賣藥自給。或言其才勇，乃令戍邊。開禧用兵，威與金人戰輒捷，屢以功補本軍將領。

吳曦既誅，遣將收復。李貴復西和州，威率眾先登，敗金人，戰於板橋，遂取西和，升統制。由是威名大振。天水縣當金人西入路，乃升縣為軍，命威為守，屢立奇功，擢充利州副都統制。丁父憂，服除，帶御器械。久之，調荊鄂都統制、襄陽府駐劄，改沔州都統制。

嘉定十二年，金人分道入蜀，犯湫池堡，又犯白環堡。威部將石宣、董炤連卻之。既而金人犯成州，威自西和退保仙人原。時興元都統制吳政戰死黃牛堡，李貴代政，亟走武休，金人已破武休，遂陷興元，又陷大安軍。

先是，利州路安撫使丁焴聞金人深入，亟遣書招威東入救蜀，又檄忠義總管李好古北上捍禦。好古出魚關與統領張彪遇，以彪棄迷竹關故，斬之。彪，威弟也。威聞彪死，按兵不進。焴聞之，謂僚佐曰：「吳政身死，李貴復以兵敗，金人所憚惟威。今好古擅殺其弟，失威心，奈何？且金人在東，非威地分，今可無好古，不可無威。」遂因好古入見，數其擅殺彪罪，斬之。遣書速威進救蜀，且使進士田遂往說之。威感激，夜半調發，鼓行而前，破金人於金斗鎮。金人雖敗未退，威頓兵不動，潛遣石宣等襲於大安軍，大破之。金人之來也，擇兩齒馬及精兵凡三千人，至是殲焉，俘其將巴土魯，大將包長壽聞之宵遁。

興元叛兵張福、莫簡作亂，以紅帕蒙首，號「紅巾隊」，焚利州，殺總領楊九鼎，破閬、果，入遂寧，遊騎在潼、漢界，將窺成都。制置司謂賊勢欲西，非威不可禦。乃遣威提精兵六千人，自劍、綿至廣漢，盛夏暑劇，休士三日。俄安丙檄威東進，時賊自遂寧入普州茗山，威進兵重圍，絕其糧道，晝夜迫之。未幾禽福等十七人戮之，簡自殺，賊遂平。

西夏來約夾攻金人，丙許之。遣王仕信會夏人於鞏，又命威與利帥程信、興帥陳立等分道並進。威向秦州。議初起，威謂：「金人尚強，夏人反覆，未可輕動。」丙不聽，卒遣威，威黽勉而行，令所部毋得輕發，諸將至城下，無功而還。丙怒，奏罷其兵柄。是歲，卒於利州，終揚州觀察使。

威初在行伍，以勇見稱，進充偏裨，每戰輒克，金人聞其名畏憚之。臨陳戰酣，則精采愈奮，兩眼皆赤，時號「張紅眼」，又號「張鶻眼」，威立「淨天鶻」旗以自表。每戰不操它兵，有木棓號「紫大蟲」，圜而不刃，長不六尺，揮之掠陣，敵皆靡。荊、鄂多平川廣野，威曰：「是彼騎兵之利也，鐵騎一衝，吾步技窮矣，蜀中戰法不可用。」乃意創法，名「撒星陳」，分合不常，聞鼓則聚，聞金則散。騎兵至則聲金，一軍分為數十簇；金人隨而分兵，則又鼓而聚之。倏忽之間，分合數變，金人失措，然後縱擊之，以此輒勝。威御軍紀律嚴整，兵行常若銜枚，罕聞其聲。每與百姓避路，買食物則賈倍於市，迄無敢喧。晚以嗜欲多疾，故不壽云。


論曰：宋之南渡，邊將之才何其鮮哉！或曰「江南非用武之地」，然古之善兵者，若孫武子，亦吳人也。抑先王之世，文武無二道，文武既分，宜其才之各有所偏勝也。趙方少從張栻學、許國之忠，應變之略，隱然有尊俎折衝之風。其部曲如扈再興、孟宗政後皆為名將，亦方之能獎率也。方之子范、葵，宗政子珙，後皆以功名自見，不愧其父，有足稱者。賈涉居方面，亦號有才，及其庶孽，竟至亡國，為可歎也。張威者善於御眾，故所至立功云。


Chinese text: This work was published before January 1, 1923, and is in the
public domain worldwide because the author died at least 100 years ago.
