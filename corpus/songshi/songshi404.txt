汪若海
汪若海，字東叟，歙人。未弱冠，遊京師，入太學。靖康元年，金人侵擾，朝廷下詔求知兵者，若海應詔，未三刻而文成，擢高等。時已割河北地。其年冬，再犯京師，若海謂：「河北國家重地，當用河北以攬天下之權，不可怯懦以自守，閉關養敵，坐受其敝。」屬康王起兵相州，乃上書樞密曹輔，請立王為大元帥，擁兵鎮撫河北，以掎金人之後，則京城之圍自解。輔大喜，即以其書進欽宗，用為參謀，遣如康王所。宰相何㮚執異議，以道梗為辭，不果遣。

京城失守，若海述麟為書以獻。及二帝北行，袖書抗粘罕，請存趙氏。縋而出，謁康王於濟州，謂神器久虛，異姓僭竊，宜蚤即位，以圖中興。一日間三被顧問，補修職郎，充帳前差使。高宗既即位，推恩改承奉郎，遷江南經制使，轉承事郎，監登聞檢院。五府交辟，改屬右府。

朝廷以張浚宣撫川、陝，議未決。若海曰：「天下者，常山蛇勢也，秦、蜀為首，東南為尾，中原為脊。今以東南為首，安能起天下之脊哉？將圖恢復，必在川、陝。」乃往見浚，極談終日，浚大驚，辟以自隨，以親老辭。繼論軍食，迕執政，通判沅州，以讒奪籍，謫英州。道出臨川，時節制江夏軍馬李允文擁眾數十萬，跋扈不用朝命，朝廷命招討使張俊屯江西，參謀官湯東野與若海故，得若海道中，喜甚。謂曰：「李允文懷反側，非君莫能開其自新。」若海即馳往，諭以成敗逆順，示以朝廷威德，復談三策以動之，辭旨明暢。允文大感悟，即舉軍東下。

若海復為書招其徒張用、曹成、李宏、馬友同歸朝廷。用一見，以其眾二十萬解甲效順，惟成疑貳有他志，若海移書責之。成怒，將殺若海，若海夜宿王林軍帳，以計得林軍印，遂奪其眾五千人。翼日，成遂遁。若海遺宏書，使刺成以自歸；宏得書圖成而力不勝，復走長沙刺友，群盜解散。若海遂以林五千人歸招討使張俊，俊乃班師凱旋，軍容愈盛。

時朝廷方出師，若海以為為國家者，當化盜賊為我用，不可失英雄為國患。因獻平寇策，朝廷悉用之。其後李宏為劉忠所並，死長沙；劉忠為韓世忠所破，走劉豫；曹成走廣而復降，湖湘遂安。尋復承務郎、監潭州南岳廟、通判辰州。

紹興九年，復三京，祗謁陵寢，事還，以前功，旬月四遷至承議郎、通判順昌府。金人奄至，太尉劉錡甫至，眾不滿三萬，遣人丐援於朝，無敢往者。若海毅然請行，具述錡明方略，善用兵，以偏師濟之，必有成功，朝廷從之，金兵果敗去。辟淮北宣撫司主管機宜文字。拓皐之役，復以勞兩轉至朝散郎、通判洪州，未上，丁內艱。服除，添差通判信州。秩滿，遷湖北帥司參議。知道州，陛辭得對，上曰：「久不見卿，卿向安在？」授直秘閣、知江州，丁父憂。時方經略中原，朝廷議起若海，而若海死矣。

若海豁達高亮，深沈有度，恥為世俗章句學，為文操紙筆立就，蹈厲風發。高宗嘗以片紙書若海名諭張浚曰：「似此人材，卿宜收拾。」會浚去國，不果召。

張運
張運，字南仲，信之貴溪人，唐宰相文瓘之後。父貫，右通直郎，累贈太中大夫。運年二十五，以太學生登宣和三年進士第，賜同上舍出身，調桂陽監藍山縣丞。縣闕令，運攝縣事。縣與諸獠接壤，因俗為治，吏民安之。臨武寇與諸獠合，大剽掠，運親帥兵禽之。遷潭州攸縣尉。高宗南渡，劇賊王在據岐山，潭帥徴兵戍岳，運將二千人先至岳。賊平，改臨江新淦丞。縣新被兵，令不能支，沿江撫諭使張匯劾罷之，以運攝縣事。運撥煨燼，考版籍，正租賦，數月之間，弊除而民定。

紹興五年，通判鼎州。賊楊么、黃誠擁眾數萬，殘破城邑，跳梁湖北。高宗遣張浚以都督董師，岳飛以招討舉兵擊之，賊率輕銳徑趨武溪南興，以臨鼎州，城中大震。運與太守程昌宇勒兵登城，控扼上下，以張其勢，賊宵潰。澧賊雷德進柵險稱亂，帥檄運討之。運將都統梁吉等率兵直搗其巢，破四十二柵，降其眾。

移貳濡須。金人犯廬、壽等州，大將駐兵淮壖以拒之，運給餉未嘗乏絕。歲餘，以親老還江東，寓居鄱。既而丁母及父憂，服除，起知桂陽監。五月而境內稱治，與部使者奏升監為軍。大修庠序之教，祠漢以來守令有功德於桂陽者衛颯、唐羌等七人於學，刻《續顏氏家訓》、《四時纂要》等書，散之民間，使之修德而務本。召入對，除知達州。方大旱，入境而雨。奏除病民五事。

召為度支郎中。臨安樓店務錢歲三十餘萬緡，請以十萬歸省額。戶部所儲三佛齊國所貢乳香九萬一千五百斤，直可百二十餘萬緡，請分送江、浙、荊湖漕司賣之，以糴軍餉。及陳諸路綱運七弊，懲革十術，遠近遞輸以均勞逸。事皆施行。兼樞密院檢詳，遷軍器監。尋改大理少卿，請正兩浙鹽法，以寬私鬻之禁。紹興永裕、昭慈二陵官地與民犬牙相入，請縣重價聽民持券獻納，以免誤犯之罪。尤明於治獄，獄為之空。

拜刑部侍郎，言：「諸斥逐累赦未還者，宜從湔洗。諸申請條製，多重復牴牾，失於太煩。諸編置不以赦原、不以蔭論之類，失於太重。外路刑獄三經翻異，移送大理，刀鋸數施，非所以示遠。」及諸不便，皆從之。又請廣儲蓄，興鼓鑄，修屯田，作鄉兵。亦皆聽納。兼權戶部侍郎。時久雨傷蠶麥，及邊報有警，詔侍從臺諫陳弭災禦侮之策。運言：「天災人事，有甚可畏而不足畏者，視吾政之修不修；有甚可憂而不足憂者，視吾自治之善不善。」及宜邊淮建三大鎮以守之。

會金人渝盟，特遷戶部侍郎，以專饋餉。丞相陳康伯議遣李寶自四明控制海道，眾論紛紜，運直入贊決，以為上策，金人果敗走。因上疏：「乞降詔撫將士，蠲租賦，遣信使，結豪傑，堅城守，督漢中將士趨關陝以制其後。置四鎮三帥於兩淮、襄漢之間以為內固，以圖進取。」以御營隨軍都轉運使從上勞師江上。及駕還，因入對，固請補外。乃授集英殿修撰，出知太平州。當兵饑疾癘之餘，殫勞徠安輯之方，嚴斥堠攻守之備。理財賦，造戰艦，繕甲兵，申禁令，民賴以安。

孝宗既受禪，運亦請老，以敷文閣待制提舉江州太平興國宮，尋授廣東經略，不赴，乃復祠祿。乾道七年，鄱大饑，運首發粟二千石以振之，自是民爭出粟以濟。連上章致政，不許，以疾卒。贈少師、左光祿大夫，官其後三人。嘉定六年，贈開府儀同三司。

柳約
柳約，字元禮，秀州華亭人。大觀三年上舍進士，試中學官，為霸州教授。徙睦州，入為辟雍正。遷博士，改宣議郎，充廣親宅宗子博士。約深於經學，屬辭粹微，大為學者師慕。提舉福建鹽事，召對，論內外學政，次乞罷內外官到堂日投牒求官，以厚風俗。授秘書省校書郎，進著作佐郎、徽州司錄，改通判宿州，召拜監察御史。靖康初，兼權殿中侍御史，論三鎮不可棄。改尚書工部員外郎，進左司員外郎。父憂去官，服除，以直顯謨閣充御營司參謀官，遷太常少卿。

高宗將幸平江，約疏言兵可進，毋退以示怯於敵。乃以直龍圖閣知台州，未赴，徙嚴州，兼浙西兵馬都監、節制管內軍馬。當是時，金人大入，杜充擁眾北去，列郡震恐，莫有奔問官守者。約於橫潰中屹保孤城，悉力捍禦。境內按堵，則慨然上書，請糾合諸郡克復吳會。上嘉其忠，進右文殿修撰，守郡如故。詔以軍興費出無藝，吏慢弗虔，柳約獨謹賦輸，率先程督，進秩一等。又詔：「約郡當兵衝，而能不辭難、不避事，益嚴列柵，保綏一方，朕甚嘉之。其以約充集英殿修撰。」召入對，獎勞再三，擢權戶部侍郎。

約於是感激盡言，凡例外宣索，皆執奏不進。論吳幵等罪未正，非所以厲臣節；諸大將提兵入覲，各名其家，將有尾大不掉之患，皆人不敢言者。又言：「軍興科需百出，望官戶名田過制者，與編戶均一科敷。請增諸路酒錢，其半令提刑司樁管，以備軍費。」皆從之。會高麗請修貢，議遣使報聘，上顧廷臣無出約右，加試戶部侍郎充其選，且將大用。當路忌之，諷言者誣以事，罷為提舉太平觀。居七年，復秘閣修撰。

金人歸侵疆，起知蔡州，被命而往，一無顧避。既而金人渝平，傳檄河南，守臣皆舉城降，約獨遣使數輩於武昌，得報而後返。未幾，以敷文閣待制食祠祿。十有五年，卒。贈四官。

約天性至孝，母病甚，泣禱於天，願損壽以益親壽。母尋愈，約竟先母兩月卒。

李舜臣
李舜臣，字子思，隆州井研人。生四年知讀書，八歲能屬文，少長通古今，推迹興廢，洞見根本，慨然有志於天下。

紹興末，張浚視師江、淮，舜臣應詔上書，言：「乘輿不出，無以定大計，宜徙幸武昌。」又謂：「江東六朝皆嘗取勝北方，不肯乘機爭天下，宜為今日監。」著《江東勝後之鑒》十篇上之。中乾道二年進士第。時朝廷既罷兵，而為相者益不厭天下望。舜臣對策，論金人世仇，無可和之義，宰輔大臣不當以奉行文字為職業。考官惡焉，絀下第，調邛州安仁縣主簿。歲大祲，饑民千百持鉏棘大呼，響震邑市，令懼閉門。舜臣曰：「此非盜也，何懼為？」亟出慰勞遣之。

教授成都府。時虞允文撫師關上，辟置幕府，用舉者改宣教郎、知饒州德興縣，專尚風化。民有母子昆弟之訟連年不決，為陳慈孝友恭之道，遂為母子兄弟如初。間詣學講說，邑士皆稱「蜀先生」。罷百姓預貸，償前官積逋逾三萬緡。民病差役，舜臣勸糾諸鄉，以稅數低昂定役期久近為義役。期年役成，民大便利。銀坑罷雖久，小戶猶敷銀本錢，官為償之。天申大禮助賞及軍器所需，皆不以煩民。

幹辦諸司審計司，遷宗正寺主簿，重修《裕陵玉牒》。當曾布、呂惠卿初用，必謹書，或謂非執政除免，格不應書。舜臣曰：「治忽所關，何可拘常法。」他所筆削類此。尤邃於《易》，嘗曰：「《易》起於畫，理事象數，皆因畫以見，舍畫而論，非《易》也。畫從中起，乾坤中畫為誠敬，坎離中畫為誠明。」著《本傳》三十三篇。朱熹晚歲，每為學者稱之。所著書《群經義》八卷、《書小傳》四卷、文集三十卷、《家塾編次論語》五卷、《鏤玉餘功錄》二卷。子心傳、道傳、性傳。以性傳官二府，贈太師、追封崇國公。

孫逢吉
孫逢吉，字從之，吉州龍泉人也。隆興元年進士第，授郴州司戶。乾道七年，太常黃鈞薦於丞相虞允文、梁克家，將處以學官，逢吉竟就常德教授以歸。李燾、劉珙、鄭伯熊、劉焞相繼薦之，知萍鄉縣，以治最聞。除諸軍審計司、國子博士。遷司農寺丞兼實錄院檢討官。紹熙元年，遷秘書郎兼皇子嘉王府直講。

二年春二月，雷雪之沴交作，詔求直言，疏八事：去蔽諛、親講讀、伸論駁、崇氣節、省用度、惜名器、拔材武、飭戎備。擢為右正言，建言：「都城之民，安居憚徙。宗戚營繕寖廣，每建一第，撤民居數百，咨怨者多。」時親王方更造樓觀未已，聞之，亟令罷役。浙漕沈詵見逢吉，謝曰：「非正言，漕計殆不可支。」初，工部侍郎兼知臨安府潘景珪結貴幸以進，司諫鄧馹屢疏其罪，景珪反以計傾之，除馹匠監。逢吉曰：「優遷其官而罷言職，後來者且以言為戒。」兩疏乞收馹新命，不報；並劾景珪脅持臺諫，蔑視朝綱，景珪遂罷。在諫垣七十日，章二十上，詞旨剴切，皆人所難言者。改國子司業，求去，為湖南提刑。以秘書監召，兼吏部侍郎。俄為孝宗攢宮按行使。

朱熹在經筵持論切直，小人共不便，潛激上怒，中批與祠。劉光祖與逢吉同在講筵，吏請曰：「今日某侍郎輪講，以疾告，孫侍郎居次，請代之。」逢吉曰：「常所講《論語》，今安得即有講義？」已而問某侍郎講義安在，取觀之，則講《詩·權輿篇》，刺康公與賢者有始而無終，與逐朱熹事相類，逢吉欣然代之講。因於上前爭論甚苦。上曰：「朱熹言多不可用用。」逢吉曰：「熹議祧廟與臣不合，他所言皆正，未見其不可用。」寖失上意。

會彭龜年論韓侂胄專僭，出補郡。逢吉入疏曰：「道德崇重，陛下所敬禮者無若朱熹，志節端亮，陛下所委信者無若彭龜年。熹既以論侂胄去，龜年復以論侂胄絀，臣恐賢者皆無固志。陛下所用皆庸鄙憸薄之徒，何以立國？」侂胄見而惡之。丞相趙汝愚既罷，侂胄專國。一日從臣扈從重華宮，上行禮畢，駕興，扈從者出宮門上馬，忽傳呼侂胄至，扈從者卻入，斂板甚恭。逢吉曰：「既出復入揖，臣子事君父之禮當如是耶？」不揖而去。

會部中會食，吏密報優人王喜除閤職，逢吉即言：「於上前效朱侍講進趨，以儒為戲者，豈可令汙閤職？」即抗疏力爭之。同列密以告侂胄。時王喜之命實未出，遂以誣詆，出知太平州。丐祠，提舉江州太平興國宮。起知贛州，已屬疾，卒，諡「獻簡」。弟逢年、逢辰，皆有文學行義，時稱「孫氏三龍」。

章穎
章穎，字茂獻，臨江軍人。以兼經中鄉薦。孝宗嗣服，下詔求言，穎為萬言書附驛以聞，禮部奏名第一，孝宗稱其文似陸贄。調道州教授，作周敦頤祠。會宜章寇為亂，郡僚相繼引去，穎獨留。寇平，郡守以功入為郎，奏穎有協贊之功，可大用。乃召對，除太學錄。禮部正奏第一人，初任即召對者自穎始。時樞密都承旨王抃以言者奉外祠。穎復言其風金使過求，欲己任調護以為功。孝宗謂其言太訐，久之不遷。及奏考試官，孝宗曰：「章穎可。」乃知上猶記其讜論也。頃之，遷太學博士。丁內艱，服闋，添差通判贛州，除太常博士。

御史中丞何澹聞繼母訃，引不逮事之文，穎定議解官，澹猶未決去，乞下侍從朝列集議。太學諸生攻之曰：「朝廷專設奉常，議禮之所由出也。今不從議禮所由出之地，反以議禮不公，而欲侍從朝列集議，豈將啟逢迎希合，而為苟留進身之計乎？」除左司諫，時左相留正去，右相葛邲當國，穎論邲不足任大事，凡二十餘疏。從官議欲超除穎，俾去言職，庶可兩留。光宗曰：「是好諫官，何以遷之？」邲始出。穎屢疏請上問安重華宮，悉焚其稿。

寧宗即位，除侍御史兼侍講，尋權兵部侍郎。韓侂胄用事，穎侍經幃。上曰：「諫官有言及趙汝愚者，卿等謂何？」同列謾無可否，穎奏言：「天地變遷，人情危疑，加以敵人嫚侮，國勢未安，未可容易進退大臣，願降詔宣諭汝愚，無聽其去。」不報。奏請待罪，與郡；御史劾穎阿黨，罷。太學生周端朝等六人伏闕，辨汝愚被誣，且謂章穎言發於忠，首遭斥逐。端朝等皆被罪，自是黨論遂起矣。

穎家居久之，起知衢州，侍御史林行可劾罷之。尋知贛州，御史王益祥復劾，寢其命，再祠，需次知建寧府。侂胄誅，除集英殿修撰。累遷刑部侍郎兼侍講，對延和殿，上歎曰：「卿為權臣沮抑甚久。」穎乞修改《甲寅龍飛事跡》誣筆。除吏部侍郎，尋遷禮部尚書，升侍讀。詔穎以紹熙、慶元譙令憲《玉牒辨誣》，余端禮、趙彥逾《甲寅龍飛記》及趙汝愚當時所記事，考訂削誣，從實上之。丐去，奉祠。以嘉定十一年卒，年七十八。

穎操履端直，生平風節不為窮達所移。雖仕多偃蹇，而清議與之。方黨論之興，朱熹遺以書，略曰：「世道反覆，已足流涕；而握其事者怒猶未已，未知終安所至極耶？然宗社有靈，公論未泯，異日必有任是責者，非公吾誰望耶？」贈光祿大夫，諡「文肅」。

商飛卿
商飛卿，字翬仲，台州臨海人。淳熙初，由太學登進士第，任無為軍教授，累官至工部郎官。時韓侂胄柄國，氣焰薰灼，飛卿既至，未嚐輒一造請，踰月即丐去，提舉福建路常平茶鹽事。擢監察御史，以言事迕侂胄，罷為奉常。請外，以秘閣修撰為荊湖南路轉運判官。後改司農卿，總領江東、淮西軍馬錢糧。金陵故有帥、漕治所，合戎騎二帥、留鑰、內侍，號六司，宴飲饋遺，費動萬計。飛卿以身率儉，節縮浮苛，糧餉時斂散，稍稍以裕聞。開禧中，就擢戶部侍郎。侂胄將舉師，嘗問餉計豐約，飛卿以實告。比調遣浩繁，不克支，屬有旨俾飛卿軍前傳宣撫勞，值金兵大至，幾不免，以憂卒。

劉穎
劉穎，字公實，衢州西安人。紹興二十七年進士，調溧陽主簿。時張浚留守建康，金師初退，府索民租未入者，穎白浚言：「師旅之後，宜先撫摩，當盡蠲逋賦。」浚喜，即奏閣免，由是知之，遣其子栻與遊。教授全州，改官知鉛山縣，以外艱去。再知常熟縣，簽判潭州。王佐為帥，負其能，盛氣以臨僚吏，穎約以中道，多屈而改為。及陳峒反，所擒賊多穎計策，帥上其功，曰：「簽判宜居臣上。」召監進奏院，進太常寺主簿，遷丞，兼兵部郎官。

提舉浙西常平茶鹽，還澱山湖，以泄吳松江一水，禁民侵築，毋使逼塞大流，民田賴之。就遷提刑，以洗冤澤物為任，間詣獄，察不應繫者縱遣之。御史以介僻劾罷。除江西運判。江州德化縣田逃徙太半，守乞蠲稅，不報。穎以見種之稅均於荒萊，民願耕者第減之，上供自若，而逃田盡復。

除直秘閣、淮東轉運副使。初，水敗楚州城，修補未竟，劉超欲移築，穎因接伴金國使，入對言：「國家何苦捐百萬緡為軍帥幸賞地邪？」光宗從之。除戶部郎中、淮東總領。務場以額鈔抵賞，陰耗餉計，二十年無知此弊者，穎究覈得之，以所賣數論賞而總餉增羨，遷司農少卿、淮西總領。前主計者請自為都釀，抱淨息而利贏餘，其後稍虧，反以大軍錢佐之，邀糴江、淮，回易如負販狀。穎以為失王人之體，遂罷之。內府宣限既迫，每移供軍錢以應歲輸。穎蒐吏弊，汰冗員，分月綱解，自是不復那移。

尋除直寶謨閣、江東運副、知平江府，皆未行。除宗正少卿，遷起居郎兼實錄院檢討官，權戶部侍郎，升同修撰。以疾丐祠，提舉興國宮。除集英殿修撰、知寧國府，改知紹興府。未幾，知平江府，徑歸，提舉興國宮。起知泉州，升華文閣待制，請興國祠以歸。興國祠滿，除敷文閣待制致仕。嘉定改元，召赴行在，落致仕，除刑部侍郎，辭，進龍圖閣待制、知婺州。請老，以寶謨閣直學士致仕。六年，卒於家，年七十八。贈光祿大夫。

在孝宗朝，人臣爭承意自獻。穎奏：「今日之失在輕聽人言，昔之施為，今復棄置，大損盛德。」孝宗嘉納之。光宗時，論人主難克而易流者四，曰：逸豫無節、賜予無度、儒臣易疏、近幸易昵。寧宗時，學禁初起，黨論日興。穎奏：「願陛下御之以道，容之以德，不然，元祐、崇、觀之事可鑒也。」其言皆切中於時。

自浙西請外，凡徙麾節十餘年，有以淹速玄訊之，穎笑曰：「吾所欲也。」其在從班日，韓侂胄舊與周旋無間，方居中用事，而穎謝絕之。常言：「士以不辱身為重。」其為少宗正，而丞相趙汝愚適歸，相遇於廢寺，泥雨不能伸足，但僧床立語曰：「寄謝余參政，某雖去而人才猶在朝遷，幸善待之。」穎曰：「相公人才即參政人才也，使果賢，參政之責，非宰相之憂也。」余參政，端禮也。余繼相，卒於善類多所全佑，穎之助云。

徐邦憲
徐邦憲，字文子，婺州義烏人。幼穎悟，從陳傅良究名物義理，以通史傳百家之書。紹熙四年，試禮部，第一人登進士第。三遷為秘書郎。

韓侂胄開兵端，同惡附和，無敢先發一語議其非者，邦憲獨首言之。丐外，知處州，陛辭，力諫用兵不可太驟。再歲召還，言：「求名義以息兵，莫若因建儲而肆赦，借殊常之恩，為弭兵之名，因行赦宥，大霈德澤。東委宣諭，西委宣撫，洗弄兵之咎，省戍邊之師；發倉粟以賑餓殍，及農時而復民業。如此則建儲之義，正與息兵相為表裏也。」

又上侂胄書，侂胄惡其言，嗾御史徐柟擊之，鐫秩罷祠。未幾復官，除江西憲，改江東漕，以戶部郎為淮西總領。侂胄已誅，尚書倪思舉邦憲自代。召對，上言：「今日更化，未可與紹興乙亥同論。秦檜專權，天下猶可以緝理，今侂胄專權，天下敗壞盡矣。」除尚右郎兼太子侍講，除左司，為金賀正使接伴。除宗正少卿，回權工部侍郎、知臨安府。丐祠，知江州，奏乞郡，得節制屯戍兵，至郡疾，以寶謨閣待制致仕，卒於官，年五十七，諡「文肅」。


論曰：汪若海、柳約仕於南渡播遷之時，其志將以尊君父，故讀其《麟書》而悲之。張運、李舜臣職舉事修，遺愛在民。孫逢吉、章穎辨正人之非邪，正學之非偽，君子哉！商飛卿、劉穎、徐邦憲皆有立於權臣柄國之日，卓乎不為勢利所移，故能爾耶！


Chinese text: This work was published before January 1, 1923, and is in the
public domain worldwide because the author died at least 100 years ago.
