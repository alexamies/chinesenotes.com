劉珙
劉珙，字共父，子羽長子也。生有奇質，從季父子翬學。以蔭補承務郎，登進士乙科，監紹興府都稅務。請祠歸，杜門力學，不急仕進。主管西外敦宗院，召除諸王宮大小學教授，遷禮部郎官。

秦檜欲追諡其父，召禮官會問，珙不至，檜怒，風言者逐之。檜死，召為大宗正丞，遷吏部員外郎。置令式庭中，使選集者得自翻閱，與吏辨，吏無得藏其巧。兼權秘書少監，兼權中書舍人。金犯邊，王師北向，詔檄多出其手，詞氣激烈，聞者泣下。御史杜莘老劾宦者張去為，忤旨左遷，珙不草制，莘老得不去。從幸建康，兼直學士院。車駕將還，軍務未有所付，時張浚留守建康，眾望屬之。及詔出，以楊存中為江淮宣撫使，珙不書錄黃，仍論其不可。上怒，謂宰相曰：「劉珙父為浚所知，此特為浚地耳！」命再下，宰相召珙諭旨，且曰：「再繳則累張公。」珙曰：「某為國家計，豈暇為張公謀。」執奏如初，存中命乃寢。真除中書舍人、直學士院。田師中死，其家請以沒入王繼先第為賜，李珂關通近習，求為督府掾，詔從中下，珙皆論罷之。出知泉州，改衢州。

湖南旱，郴州宜章縣李金為亂，朝廷憂之，以珙知潭州、湖南安撫使。入境，聲言發郡縣兵討擊，而移書制使沈介，請以便宜出師，曰：「擅興之罪，吾自當之。」介即遣田寶、楊欽以兵至，珙知其暑行疲怠，發夫數程外迎之，代其負任，至則犒賜過望，軍士感奮。珙知欽可用，檄諸軍皆受節制，下令募賊徒相捕斬詣吏者，除罪受賞。欽與寶連戰破賊，追至莽山，賊黨曹彥，黃拱執李金以降。支黨竄匿者尚眾，珙諭欽等卻兵，聽其自降，賊相率納兵，給據歸田里。第上諸將功狀有差，上賜璽書曰：「近世書生但務清談，經綸實才蓋未之見，朕以是每有東晉之憂。今卿既誅群盜，而功狀詳實，諸將優劣，破賊先後，歷歷可觀，宜益勉副朕意。」

除翰林學士、知制誥兼侍讀，言於上曰：「世儒多病漢高帝不悅學，輕儒生，臣以為高帝所不悅，特腐儒俗學耳。使當時有以二帝三王之學告之，知其必敬信，功烈不止此。」因陳聖王之學所以明理正心，為萬事之綱，上亟稱善。

拜中大夫、同知樞密院事，辭不獲，因進言曰：「汪應辰、陳良翰、張栻學行才能，皆臣所不逮，而栻窮探聖微，曉暢軍務，曩幸破賊，栻謀為多，願亟召用。」上可其奏。兼參知政事。奏除福建鈔鹽歲額二萬萬，罷江西和糴及廣西折米鹽錢，及蠲諸路累年逋負金錢穀帛巨億計。上嘗以久旱齋居禱雨，一夕而應，珙進言曰：「陛下誠心感格，其應如響，天人相與之際，真不容發，隱微纖芥之失，其應豈不亦猶是乎？臣願益謹其獨。」上竦然稱善。

龍大淵、曾覿既被逐，未幾，大淵死，上憐覿欲還之。珙言：「二人之去，天下方仰威斷。此曹奴隸耳，厚賜之可也，若引以自近，使與聞機事，進退人才，非所以光德業、振紀綱。」命遂止。

殿前指揮使王琪被旨，按視兩淮城壁，還，密薦和州教授劉甄夫。上諭執政召之，珙請曰：「此人名位微，何自知之？」上以琪告。珙退坐堂上，追琪至，詰其故，授牘使對。珙恐，請後不敢，乃叱使責戒勵狀而去。會揚州奏琪檄郡增築新城，珙遂奏罷琪，語在《陳俊卿傳》。珙時爭之尤力，殿中皆驚，以故獨罷為端明殿學士，奉外祠。陳俊卿言：「珙正直有才，肯任怨，臣所不及，願留之。」詔改知隆興府、江西安撫使。入辭，猶以六事為獻，上曰：「卿雖去國，不忘忠言，材美非他人所及，行召卿矣。」至鎮，首蠲稅務新額，及罷苗倉大斛。屬邑奉新有復出租稅，窮民不能輸，相率逃去，反失正稅，並奏除之。

除資政殿學士、知荊南府、湖北安撫使，以繼母憂去。起復同知樞密院事、荊襄安撫使。珙六上奏懇辭，引經據禮，詞甚切，最後言曰：「三年通喪，三代未之有改，漢儒乃有 『金革無避』之說，已為先王罪人。今邊陲幸無犬吠之驚，臣乃欲冒金革之名，以私利祿之實，不亦又為漢儒之罪人乎？」

服闋，再除知潭州、湖南安撫使。過闕入見，極論時事，言甚切至，上再三加勞，進資政殿大學士以行。安南貢象，所過發夫除道，毀屋廬，數十州騷然。珙奏曰：「象之用於郊祀，不見於經，驅而遠之，則有若周公之典。且使吾中國之疲民，困於遠夷之野獸，豈仁聖之所為哉！」湖北茶盜數千人入境，疆吏以告，珙曰：「此非必死之寇，緩之則散而求生，急之則聚而致死。」揭榜諭以自新，聲言兵且至，令屬州縣具數千人食，盜果散去，其存者無幾。珙乃遣兵，戒曰：「來毋亟戰，去毋窮追，不去者擊之耳。」盜意益緩，於是一戰敗之，盡擒以歸，誅首惡數十，餘隸軍籍。

淳熙二年，移知建康府、江東安撫使、行宮留守。會水且旱，首奏蠲夏稅錢六十萬緡、秋苗米十六萬六千斛。禁止上流稅米遏糴，得商人米三百萬斛。貸諸司錢合三萬，遣官糴米上江，得十四萬九千斛。籍主客戶高下，給米有差。又運米村落，置場平價振糶，貸者不取償。起是年九月，盡明年四月，闔境數十萬人，無一人捐瘠流徙者。

進觀文殿學士，屬疾，請致仕。孝宗遣中使以醫來，疾革，草遣奏言：「恭、顯、伾、文，近習用事之戒，今以腹心耳目寄之此曹，朝綱以紊，士氣以索，民心以離，咎皆在此。陳俊卿忠良確實，可以任重致遠，張栻學問醇正，可以拾遺補闕，願亟召用之。」既又手書訣栻與朱熹，其言皆以未能為國報雪仇恥為恨。薨，年五十七。贈光祿大夫，諡「忠肅」。

珙精明果斷，居家孝，喪繼母卓氏，年已逾五十，盡哀致毀，內外功緦之戚，必素服以終月數。喜受盡言，事有小失，下吏言之立改。臨數鎮，民愛之若父母，聞訃，有罷市巷哭相與祠之者。

王藺
王藺，字謙仲、廬江人。乾道五年，擢進士第。為信州上饒簿、鄂州教授、四川宣撫司幹辦公事，除武學諭。孝宗幸學，藺迎法駕，立道周，上目而異之，命小黃門問知姓名，由是簡記。

遷樞密院編修官，輪對，奏五事，讀未竟，上喜見顏色。明日，諭輔臣曰：「王藺敢言，宜加獎擢。」除宗正丞，尋出守舒州。陛辭，奏疏數條，皆極言時事之未得其正者，上曰：「卿議論峭直。」尋出手詔：「王藺鯁直敢言，除監察御史。」一日，上袖出幅紙賜之，曰：「比覽陸贄《奏議》，所陳深切，今日之政恐有如德宗之弊者，可思朕之闕失，條陳來上。」藺即對曰：「德宗之失，在於自用遂非，疑天下士。」退即上疏，陳德宗之弊，並及時政闕失，上嘉納之。

遷起居舍人，言：「朝廷除授失當，臺諫不悉舉職，給、舍始廢繳駁，內官、醫官、藥官賜予之多，遷轉之易，可不思警懼而正之乎？」上竦然曰：「非卿言，朕皆不聞。磊磊落落，惟卿一人。」除禮部侍郎兼吏部。嘗因手詔「謀選監司，欲得剛正如卿者，可舉數人。」即奏舉潘時、鄭矯、林大中等八人，乞擢用。會以母憂去。服除，召還為禮部尚書，進參知政事。

光宗即位，遷知樞密院事兼參政，拜樞密使。光宗精厲初政，藺亦不存形跡，除目或自中出，未愜人心者，輒留之，納諸御坐。或議建皇后家廟，力爭以為不可，因應詔上疏「願陛下先定聖志」，條列八事，疏入，不報。中丞何澹論之，以罷去。起帥閫，易鎮蜀，皆不就。後領祠，帥江陵。寧宗即位，改帥湖南。臺臣論罷，歸里奉祠。七年薨。

藺盡言無隱，然嫉惡太甚，同列多忌之，竟以不合去。有《奏議》傳於世。

黃祖舜
黃祖舜，福州福清人。登進士第，累任至軍器監丞。入對，言：「縣令付銓曹，專用資格，曷若委郡守，汰其尤無良者。」上然之。

權守尚書屯田員外郎，徙吏部員外郎，出通判泉州。將行，言：「抱道懷德之士，不應試干祿，老于韋布。乞自科舉外，有學行修明、孝友純篤者，縣薦之州，州延之庠序，以表率多士；其卓行尤異者，州以名聞，是亦鄉舉里選之意。」下其奏禮部，遂留為倉部郎中，遷右司郎中、權刑部侍郎兼詳定敕令司兼侍講。進《論語講義》，上命金安節校勘，安節言其書詞義明粹，乃令國子監板行。薦李寶勇足以冠軍，智足以料敵，詔以寶為帶御器械。

兼權給事中。張浚薨，其家奏留使臣五十餘人理資任，祖舜言：「武臣守闕者數年，今素食無代，坐進崇秩，曷以勸功？乞為之限制。」遂詔勳臣家兵校留五之一。戶部奏以官田授汰去使臣，祖舜言：「使臣汰者一千六百餘人，臨安官田僅為畝一千一百，計其請而給田，則不過數十人。」事不行。保義郎梁舜弼、漢弼，邦彥養孫也，並閤門祗候，祖舜言：「閤門不可以恩澤補遷。」知池州劉堯仁升右文殿修撰，知新州韓彥直升秘閣修撰，祖舜言：「修撰本以待文學，不可幸得。」故資政殿學士楊愿家乞遺表恩，祖舜言：「愿陰濟秦檜，中傷善類。」皆寢其命。秦熺卒，贈太傅，祖舜言：「熺預其父檜謀議，今不宜贈帝傅之秩。」追奪之。

遷同知樞密院事。金主亮犯淮，劉汜敗，王權走，上將誅權以厲其餘，祖舜言：「權罪當誅，汜不容貸。劉錡有大功，聞其病已殆，權、汜誅，錡必媿忿以死，是國家一敗兵而殺三將，得無快於敵乎？」上嘉納。薨于官，諡「莊定」。

王大寶
王大寶，字元龜，其先繇溫陵徙潮州。政和間，貢辟雍。建炎初，廷試第二，授南雄州教授。以祿不逮養，移病而歸。閱數年，差監登聞鼓院、主管台州崇道觀，復累年。

趙鼎謫潮，大寶日從講《論語》，鼎歎曰：「吾居此，平時所薦無一至者，君獨肯從吾遊，過人遠矣。」知連州。張浚亦謫居，命其子栻與講學。時趙、張客貶斥無虛日，人為累息，大寶獨泰然。浚奉不時得，大寶以經制錢給之，浚曰：「如累君何？」大寶不為變。

代還，言連、英、循、惠、新、恩六州，居民才數百，非懋遷之地，月輸免行錢宜蠲減。高宗謂大臣曰：「守臣上殿，令陳民事，遂得知田里疾苦，所陳五六，得一可行，其利亦不細矣。」乃命廣西諸司具減數聞。

知袁州，進《詩》、《書》、《易解》，上謂執政曰：「大寶留意經術，其書甚可采，可與內除。」執政擬國子司業，上喜曰：「適合朕意。」時經筵闕官，遂除國子司業兼崇政殿說書。奏：「江南諸州有月樁錢，無定名數，吏緣為姦，刻剝民。又有折帛錢，方南渡兵興，物價翔貴，令下戶折納，務以優之，今市帛匹四千，而令輸六千。盍委監司覈月樁為定制，減折帛惠小民。」詔戶部詳其奏。

直敷文閣、知溫州、提點福建刑獄。道臨漳，有峻嶺曰蔡岡，藂薄蔽翳，山石犖确，盜乘間剽劫。大寶以囊金三十萬，募民抉藪甃道十餘里，行者便之。提點廣東刑獄。

孝宗即位，除禮部侍郎。大寶言：「古致治之君，先明國是，而行之以果斷。自軍興以來，曰征曰和，浮議靡定。太上傳丕基於陛下，四方日徯恢復，國論未定，眾志未孚。願陛下果斷，則無不濟。」擢右諫議大夫，首論朱倬、沈該之罪，皆行其言。汪澈督師荊、襄，大寶劾其不能節制，坐視方城之敗，疏再上，澈落職謫台州。大寶嘗論及移蹕，上曰：「吾欲亟行。」大寶奏：「今日之勢殆未可，願少寬歲月。」

張浚復起為都督，大寶力贊其議，符離失律，群言洶洶。大寶言：「危疑之際，非果斷持重，何以息橫議。」未幾，湯思退議罷督府，力請講和，大寶奏謂：「今國事莫大于恢復，莫仇于金敵，莫難於攻守，莫審於用人。宰相以財計乏，軍儲虛，符離師潰，名額不除，意在覈軍籍，減月給。臣恐不惟邊鄙之憂，而患起蕭牆矣。」章三上，除兵部侍郎。

胡銓為起居郎，奏曰：「近日王十朋、王大寶相繼引去，非國之福。」上曰：「十朋力自引去，朕留之不能得。大寶論湯思退太早，令為兵部侍郎，豈容復聽其去。」未幾，以敷文閣直學士提舉太平興國宮。他日，銓奏事，上復諭之曰：「大寶留之經筵，亦固求去，勢不兩立。」銓奏：「自古臺諫論宰相多矣，若謂勢不兩立，則論宰相者皆當去。」大寶尋請致仕。督府既罷，撤邊防，棄四州，金復犯邊，詔思退都督軍馬，辭不行。上震怒，竄思退，中外以大寶前言不用為恨。

乾道元年，落致仕，召為禮部尚書。入對，言理財之道，當務本抑末。右正言程叔達奏大寶乞復免行錢非是，以舊職提舉太平興國宮。中書舍人閻安中欲留其行，叔達並劾之。詔大寶致仕。尋卒，年七十七。

金安節
金安節，字彥亨，歙州休寧人。資穎悟，日記千言，博洽經史，尤精于《易》。宣和六年，由太學擢進士第，調洪州新建縣主簿。紹興初，范宗尹引為刪定官。入對，言：「司馬光以財用乏，請用宰相領總計使，宜以為法。」

除司農丞，又遷殿中侍御史。韓世忠子彥直直秘閣，安節言：「崇、觀以來，因父兄秉政而得貼職近制，皆在討論。今彥直復因父任而授，是自廢法也。」不報。任申先除待制致仕，安節劾其忿戾，乞追奪。秦檜兄梓知台州，安節劾其附麗梁師成，梓遂罷，檜銜之。未幾，丁母憂去，遂不出。

檜死，起知嚴州，除浙西提刑。入為大理卿，首言：「治民之道，先德後刑，今守令慮不及遠，簿書期會，賦稅輸納，窮日力辦之，而無卓然以教化為務者。願申飭守令，俾無專事法律，苟可以贊教化，必力行之。」時獲偽造鹽引者，大臣欲置之死，安節力爭，以為事已十餘年，且自首無死法，因得減等。兩浙漕屬王悅道鞫仁和令楊績獄不實，事下大理，安節並逮悅道。悅道，幸醫王繼先子也，屢因人求免，安節不從。

遷宗正少卿。為金使施宜生賀正，安節館伴。屬顯仁皇后喪，服黑帶，宜生曰：「使人以賀禮來，迓使安得服黑帶？」安節辭難再四，宜生屈服。遷禮部侍郎。明年，再充送伴使。至楚州，副使耶律翼奪巡檢王松馬不得，鞭笞之。安節遣人責翼，詞色俱厲，朝廷恐生事，坐削兩秩。葉義問使金，金主因言：「前日奪馬事，曲在翼，已笞二百，回日可詳奏。」乃復元官。

遷禮部侍郎。將祠明堂，時已聞欽宗升遐，安節言：「宮廟行禮，皆當以大臣攝事。」從之。遷侍講、給事中。殿院杜莘老論張去為補外，安節言：「不可因內侍而去言官。」上遂留莘老。

金主亮犯淮，從幸建康。亮死，安節陳進取、招納、備守三策，而以備守為進取、招納之本。上將還臨安，命楊存中宣撫江、淮、荊、襄，安節言：「存中頃以權太盛，人言籍籍，方解軍政，復授茲職，非所以全之。」又言：「方今正當大明賞罰，乃首用劉寶、王權刻剝庸懦之人，何以激勸將士。」上皆納之。

楊存中議省江、淮州縣，安節言：「廬之合肥，和之濡須，皆昔人控扼孔道。魏明帝云：『先帝東置合肥，南守襄陽，西固祁山，賊來輒破於三城之下』。孫權築濡須塢，魏軍累攻不克，守將如甘寧等，常以寡制眾。蓋形勢之地，攻守百倍，豈有昔人得之成功，今日有之而反棄之耶？且濡須、巢湖之水，上接店步，下接江口，可通漕舟，乞擇將經理。」存中議遂格。

孝宗嗣位，給廷臣筆劄陳當世事，安節請：「嚴內降之科，凡內侍省、御藥院、內東門司冗費，一切罷去。堂除省歸吏部，長官聽辟僚屬，以清中書之務。文武蔭補，各有定制，毋令易文資。臣僚致仕遺表恩澤，不宜奏異姓，使得高貲為市。」上嘗對大臣稱其誠實。一日，因奏事面勞之曰：「近不見繳駁，有所見，但繳駁，朕無不聽。」

龍大淵、曾覿以潛邸舊恩，大淵除樞密都承旨，覿帶御器械，諫議大夫劉度仍累疏論之。隆興改元，大淵、覿並除知閤門事，宰相知安節必以為言，使人諷之曰：「若書行，即坐政府矣。」安節拒不納，封還錄黃。時臺諫相繼論列，奏入不出，上意未回，安節與給事中周必大奏：「陛下即位，臺諫有所彈劾，雖兩府大將，欲罷則罷，欲貶則貶，獨於二臣乃為遷就諱避。臣等若奉明詔，則臣等負中外之謗；大臣若不開陳，則大臣負中外之責；陛下若不俯從，則中外紛紛未止也。」上怒，安節即自劾乞竄，上意解，命遂寢。潛邸舊人李珂擢編修官，安節又奏罷之，上諭之曰：「朕知卿孤立無黨。」張浚聞之，語人曰：「金給事真金石人也。」

拜兵部侍郎。金將僕散忠義遺三省、樞密院書，論和議，乃畫定四事，詔群臣議。安節謂：「世稱侄國，國號不加「大」字及用「再拜」二字，皆不可從。海、泗、唐、鄧為淮、襄屏蔽，不可與。必不得已，寧少增歲幣。欽宗梓宮當迎奉。陵寢地必不肯歸我，宜每因遣使恭謁。但講好之後，當益選將厲兵，以為後圖。」已而請祠，得請。中書舍人胡銓繳奏，謂：「安節太上之舊人，而陛下之老成也。漢張蒼、唐張柬之、國朝富弼、文彥博皆年八旬尚不聽其去，安節膂力未愆，有憂國心，豈宜從其引去。」上遂留之。

逾年，權吏部尚書兼侍讀。自是力請謝事，詔以敷文閣學士致仕。陛辭，上曰：「卿且暫歸，旦夕召卿矣。」去之日，縉紳相與歎羨，以為中興以來全名高節，鮮有其比。乾道六年卒，年七十七。遺表聞，贈通奉大夫，累贈開府儀同三司、少保。

安節至孝，居喪有禮。與兄相友愛，田業悉推與之，又以恩奏其孤子㒜。初筮仕，未嘗求薦於人，及貴，有舉薦不令人知。其除司農丞，或語之曰：「公是命，張侍郎致遠為中司時所薦，盍往謝之？」安節曰：「彼為朝廷薦人，豈私我耶！」竟不往。薦晁公武、龔茂良可臺諫，皆稱職，二人弗知也。與秦檜忤，不出者十八年，及再起，論事終不屈，人以此服之。有文集三十卷、《奏議表疏》、《周易解》。

王剛中
王剛中，字時亨，饒州樂平人。剛中博覽強記。紹興十五年，進士第二人。任某州推官，改左宣義郎。故事當召試，秦檜怒其不詣己，授洪州教授。檜死，召見，擢秘書省校書郎，遷著作佐郎。

孝宗為普安郡王，剛中兼王府教授，每侍講，極陳古今治亂之故，君子小人忠佞之辨。遷中書舍人，言：「禦敵今日先務，敵強則犯邊，弱則請盟。今勿計敵人之強弱，必先自治，擇將帥，搜戰士，實邊儲，備器械，國勢富強，將良士勇，請盟則為漢文帝，犯邊則為唐太宗。」上韙其言。會西蜀謀帥，上曰：「無以逾王剛中矣。」以龍圖閣待制知成都府、制置四川。御便殿，臨遣錫金帶、象笏。進敷文閣直學士。

時吳璘累官閥至大帥，其下姚仲、王彥等亦建節雄一方。守帥以文治則玩於柔，而號令不行；以武競則窒於暴，而下情不通。惟剛中檢身以法，示人以禮，不立崖塹，馭吏恩威並行，羽檄紛遝，從容裁決，皆中機會。

敵騎度大散關，人情洶洶。剛中跨一馬，夜馳二百里，起吳璘於帳中，責之曰：「大將與國義同休戚，臨敵安得高枕而臥？」璘大驚。又以蠟書抵張正彥濟師。西師大集，金兵敗走。方議奏捷，剛中倍道馳還，謂其屬李燾曰：「將帥之功，吾何有焉。」燾唶曰：「身督戰而功成不居，過人遠矣。」已乃差擇將士，眾所推者上之朝，備統帥選。又疏蜀名勝士與幕府之賢，備部使者、州刺史之佐。目使頤指，內外響應。諸汰遣使臣困絕不能自存，剛中以為冒刃於少壯之年，不可斥棄於既老之後，悉召詣府，有善射者復其祿秩，以禁軍闕額糧給之，其罷癃不堪事，則給以義倉米。

成都萬歲池廣袤十里，溉三鄉田，歲久淤澱，剛中集三鄉夫共疏之，累土為防，上植榆柳，表以石柱，州人指曰：「王公之甘棠也。」府學禮殿，東漢興平中建，後又建新學，遭時多故，日就傾圮，屬九縣繕完，悉復其舊。葺諸葛武侯祠、張文定公廟，夷黃巢墓，表賢癉惡以示民。有女巫蓄蛇為妖，殺蛇，黥之。

孝宗受禪，以宮僚進左朝奉大夫，召赴闕，以足疾請祠，提舉太平興國宮。歸次番陽，營圃植竹，號「竹塢」。

金犯淮，有旨趣剛中入見，陳戰守之策。除禮部尚書、直學士院兼給事中，為鹵簿使，除端明殿學士、簽書樞密院事，進同知院事。剛中曰：「戰守者實事，和議者虛名，不可恃虛名害實事。」又奏四事：開屯田、省浮費、選將帥、汰冗兵。居政府，屬疾卒，年六十三，贈資政殿大學士、光祿大夫，諡「恭簡」。

建炎間，詔階、成、岷、鳳四州刺壯丁為兵，眾以為憂。剛中建言五害罷之，免符下，民歡呼，聲震山谷。比去，蜀父老遮道，有追送數百里者。繇布衣至公卿，無他嗜好，公退惟讀書著文為樂。有《易說》、《春秋通義》、《仙源聖紀》、《經史辨》、《漢唐史要覽》、《天人修應錄》、《東溪集》、《應齋筆錄》，凡百餘卷。

李彥穎
李彥穎，字秀叔，湖州德清人。少端重，強記覽。金犯浙西，父挾家人逃避，彥穎方十歲，追不及，敵已迫其後，能趨支徑，亂流獲濟。

紹興十八年，擢進士第，主餘杭簿。守曹泳豪敚酒家業為官監，利其貲具，彥穎爭之。泳怒，戒吏煆煉，不得毫髮罪。調建德丞，改秩。時宰知其才，將處之學官，或勸使一見，彥穎恥自獻。調富陽丞。御史周操薦為御史臺主簿。

金敗盟，張浚督師進討。上方向浚，執政堅主和，陳良翰、周操不以為然。右正言尹穡陰符執政，薦引同己者，轉言和於上前。上惑之，罷督府，良翰、操相繼黜，而穡進殿中，遷諫議大夫。一日，穡以和、戰、守叩彥穎，彥穎曰：「人所見固不同。公既以和議為是，曷不明陳於上前，以身任之，事成功歸於公，不成奉身而退。若欲享其利而不及其害，國事將誰倚？」穡大怒曰：「自為諫官，前後百餘奏，曷嘗及一『和』字，而臺簿有是言！」自是銜彥穎，陰排之。

改國子博士，權吏部郎中，以父喪去。免喪，復為吏部兼皇子恭王府直講，權右史兼兵部侍郎。經筵，張栻講《葛覃》，言先王正家之道，因及時事，語激切，上意不懌。彥穎曰：「人臣事君，豈不能阿諛取容？栻所以敢直言，正為聖明在上，得盡愛君之誠耳。《書》曰：『有言逆於汝心，必求諸道。』」上意遽解，曰：「使臣下皆若此，人主應無過。」

立皇太子，兼左諭德。首論建置宮僚，以為詹事於東宮內外無所不當省，事須白詹事而後行。司馬光論皇太子講讀官有奏疏，錄以進。上大喜，行之。皇太子尹臨安，兼判官兼中書舍人。張說再登樞筦，彥穎論：「說無寸長，去年驟躋宥府，物議沸騰。今此命復出，中外駭然。臣恐六軍解體，人心不服。」未幾，權禮部侍郎兼侍講，因言：「士習委靡，不然則矯激，宜擇篤實鯁亮者用之。」升詹事，見上，言：「皇太子尹臨安已久，雖欲更嘗民事，然非便，宜一意講學。」他日以言於上者告太子，趣草奏辭尹事，三辭乃免。

兼吏部侍郎，權尚書兼侍讀。月食淫雨，言：「甲申歲以淫雨求言，今十年矣，中間非無水旱，而不聞求言之詔，豈以言多沽激，厭之耶？比欺蔽成風，侍從、臺諫猶慎嘿，況其他乎？陰沴之興，未必不由此。」時廷臣多以中批斥去，彥穎又言：「臣下有過，宜顯逐之，使中外知獲罪之由以為戒。今譖毀潛行，斥命中出，在廷莫測其故，將恐陰邪得伸，善類喪氣，非盛世事也。」除吏部尚書。接送金賀正使，言兩淮兵備城築及裁減接送浮費甚悉，上嘉納焉。

十二月，除端明殿學士、簽書樞密院事。二年閏九月，參知政事。金使至，上遣王抃諭金使稍變受書舊禮，議久不決。彥穎曰：「須於國體無損而事可濟，乃善，若如去年張子顏之行，不但無益。」時左司諫湯邦彥新進，冀僥倖集事，自許立節。彥穎言邦彥輕脫，必誤國。他日，對便殿，上復語及之。顏穎欲進說，上色動，宰相亟引退。遂以邦彥為申議國信使，且命福建造海船，起兩淮民兵赴合肥訓練，並詔諸軍飭戎備，中外騷然。彥穎復言：「兩淮州縣去合肥，遠者千餘里，近亦二三百里。令民戶三丁起其二，限三月而罷，事未集，民先失業矣。」上作色曰：「卿欲盡撤邊備耶？」彥穎曰：「今不得已，令三百里內，家起一丁詣合肥，三百里外，就州縣訓習，日增給錢米，限一月罷，庶不大擾。」翌日，復執奏，從之。洎邦彥辱命而還，彥穎論其罪，貶新州。

彥穎在東府三歲，實攝相事，內降繳回甚多。內侍白劄籍名造器械並犒師，降旨發左藏、封樁諸庫錢，動億萬計。彥穎疏歲中經費以進，因言：「虞允文建此庫以備邊，故曰『封樁』，陛下方有意恢復，苟用之不節，徒啟他日妄費，失封樁初意。」上矍然曰：「卿言是，朕失之矣。」自是絕不支。

墜馬在告，力求去，以資政殿學士知紹興府，勤約有惠政。提舉洞霄宮，復參知政事，病羸，艱拜起，力辭，上曰：「老者不以筋力為禮，孟享禮繁，特免卿。」諫官論其子毆人至死，奉祠鐫秩。起知婺州，禁民屠牛，捐屬縣稅十三萬三千緡。復知紹興府，進資政殿大學士，再奉祠，進觀文殿學士。

紹熙元年，致仕。家居凡十載，自奉澹約，食才米數合。室無姬媵，蕭然永日，與州縣了不相聞。薨，年八十一，贈少保，諡「忠文」。子沐，慶元中，與一時臺諫排趙汝愚，善類一空，公論醜之。

范成大
范成大，字致能，吳郡人。紹興二十四年，擢進士第。授戶曹，監和劑局。隆興元年，遷正字。累遷著作佐郎，除吏部郎官。言者論其超躐，罷，奉祠。

起知處州。陛對，論力之所及者三，曰日力，曰國力，曰人力，今盡以虛文耗之，上嘉納。處民以爭役囂訟，成大為創義役，隨家貧富輸金買田，助當役者，甲乙輪第至二十年，民便之。其後入奏，言及此，詔頒其法于諸路。處多山田，梁天監中，詹、南二司馬作通濟堰在松陽、遂昌之間，激溪水四十里，溉田二十萬畝。堰歲久壞，成大訪故跡，疊石築防，置堤閘四十九所，立水則，上中下溉灌有序，民食其利。

除禮部員外郎兼崇政殿說書。乾道《令》以絹計贓，估價輕而論罪重，成大奏：「承平時絹匹不及千錢，而估價過倍。紹興初年遞增五分，為錢三千足。今絹實貴，當倍時直。」上驚曰：「是陷民深文。」遂增為四千，而刑輕矣。

隆興再講和，失定受書之禮，上嘗悔之。遷成大起居郎，假資政殿大學士，充金祈請國信使。國書專求陵寢，蓋泛使也。上面諭受書事，成大乞併載書中，不從。金迎使者慕成大名，至求巾幘效之。至燕山，密草奏，具言受書式，懷之入。初進國書，詞氣慷慨，金君臣方傾聽，成大忽奏曰：「兩朝既為叔侄，而受書禮未稱，臣有疏。」搢笏出之。金主大駭，曰：「此豈獻書處耶？」左右以笏標起之，成大屹不動，必欲書達。既而歸館所，金主遣伴使宣旨取奏。成大之未起也，金庭紛然，太子欲殺成大，越王止之，竟得全節而歸。

除中書舍人。初，上書崔寔《政論》賜輔臣，成大奏曰：「御書《政論》，意在飭綱紀，振積敝。而近日大理議刑，遞加一等，此非以嚴致平，乃酷也。」上稱為知言。張說除簽書樞密院事，成大當制，留詞頭七日不下，又上疏言之，說命竟寢。

知靜江府。廣西窘匱，專藉鹽利，漕臣盡取之，於是屬邑有增價抑配之敝，詔復行鈔鹽，漕司拘鈔錢均給所部，而錢不時至。成大入境，曰：「利害有大於此乎？」奏疏謂：「能裁抑漕司強取之數，以寬郡縣，則科抑可禁。」上從之。數年，廣州鹽商上書，乞復令客販，宰相可其說，大出銀錢助之。人多以為非，下有司議，卒不易成大說。舊法馬以四尺三寸為限，詔加至四寸以上，成大謂互市四十年，不宜驟改。

除敷文閣待制、四川制置使，疏言：「吐蕃、青羌兩犯黎州，而奴兒結、蕃列等尤桀黠，輕視中國。臣當教閱將兵，外修堡砦，仍講明教閱團結之法，使人自為戰，三者非財不可。」上賜度牒錢四十萬緡。成大謂西南諸邊，黎為要地，增戰兵五千，奏置路分都監。吐蕃入寇之路十有八，悉築柵分戍。奴兒結擾安靜砦，發飛山軍千人赴之，料其三日必遁，已而果然。白水砦將王文才私娶蠻女，常導之寇邊，成大重賞檄群蠻使相疑貳，俄禽文才以獻，即斬之。蜀北邊舊有義士三萬，本民兵也，監司、郡守雜役之，都統司又俾與大軍更戍，成大力言其不可，詔遵舊法。蜀知名士孫松壽年六十餘，樊漢廣甫五十九，皆掛冠不仕，表其節，詔召之，皆不起，蜀士由是歸心。凡人才可用者，悉致幕下，用所長，不拘小節，其傑然者露章薦之，往往顯於朝，位至二府。

召對，除權吏部尚書，拜參知政事。兩月，為言者所論，奉祠。起知明州，奏罷海物之獻。除端明殿學士，尋帥金陵。會歲旱，奏移軍儲米二十萬振饑民，減租米五萬。水賊徐五竊發，號「靜江大將軍」，捕而戮之。以病請閑，進資政殿學士，再領洞霄宮。紹熙三年，加大學士。四年薨。

成大素有文名，尤工於詩。上嘗命陳俊卿擇文士掌內制，俊卿以成大及張震對。自號「石湖」，有《石湖集》、《攬轡錄》、《桂海虞衡集》行於世。


論曰：劉珙忠義世家，迨屬纊，以未雪讐恥為深恨。王藺犯顏忠諫，剛腸嫉惡。方趙鼎、張浚非罪遠謫，朋交絕蹤，大寶獨從之遊，逮斥權姦，了無顧忌。安節拒秦檜，排淵、覿，堅如金石，孤立無黨，死生禍福，曾不一動其心。當金兵犯大散關，剛中單騎星馳，夜起吳璘，一戰卻敵。成大致書北庭，幾於見殺，卒不辱命。俱有古大臣風烈，孔子所謂「歲寒然後知松柏之後凋」者歟？若祖舜奪楊愿恩，褫秦熺秩，誅檜惡於既死，彥穎論事激烈，披露忠藎，直氣亦可尚已。


Chinese text: This work was published before January 1, 1923, and is in the
public domain worldwide because the author died at least 100 years ago.
