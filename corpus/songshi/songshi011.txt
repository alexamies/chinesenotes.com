　　慶曆元年春正月辛亥朔，禦大慶殿受朝。己未，加唃廝囉河西節度使。壬申，詔歲以春分祠高禖。是月，元昊請和。

　　二月己亥，壽國公昕薨。辛亥，罷大宴。京東西、淮、浙、江南、荊湖置宣毅軍。甲辰，詔臣僚受外任者，毋得因臨遣祈恩。丙午，京師雨藥。是月，元昊寇渭州，環慶路馬步軍副總管任福敗于好水川，福及將佐軍士死者六千余人。

　　三月庚戌朔，修金堤。乙卯，詔止郡國舉人，勿以邊機為名希求恩澤。

　　夏四月甲申，以資政殿學士陳執中同陝西馬步軍都總管兼經略安撫沿邊招討等使、知永興軍。詔夏竦仍判永興軍。乙巳，下德音：降陝西囚死罪一等，流以下釋之。特支軍士緡錢，振撫邊民被鈔略者親屬。

　　五月丁巳，錄系囚。甲子，出內藏緡錢一百萬助軍費。乙丑，追封皇長子為褒王，賜名昉。丁卯，罷陝西經略安撫沿邊招討都監。辛未，宋庠、鄭戩罷，以王舉正參知政事，任中師、任布為樞密副使。詔夏竦屯軍鄜州，陳執中屯軍涇州。癸酉，閱試衛士。

　　六月壬辰，詔陝西諸路總管司嚴邊備，毋輒入賊界，賊至則禦之。乙巳，詔近臣舉河北、陝西、河東知州、通判、縣令。

　　秋七月丙辰，月掩心後星。戊午，月掩南斗。壬戌，置萬勝軍凡二十指揮。是月，元昊寇麟、府州。

　　八月戊寅，詔鄜延部署以兵援麟、府。甲申，河北置場括市戰馬，緣邊七州軍免括。乙未，毀潼關新置樓櫓。庚子，月掩歲星。乙巳，募民間材勇者補神捷指揮。是月，元昊寇金明砦，破寧遠砦，砦主王世亶、兵馬監押王顯死之。陷豐州，知州王余慶、兵馬監押孫吉死之。

　　九月壬子，命河東鑄大鐵錢。乙亥，復置義倉。

　　冬十月甲午，詔罷陝西都部署，分四路置使。置陝西營田務。己亥，罷銅符、木契。是月，修河北城池。

　　十一月壬子，置涇原路強壯弓箭手。丙辰，發廩粟，減價以濟京城民。甲子，朝饗景靈宮。乙丑，饗太廟、奉慈廟。丙寅，祀天地於圜丘，大赦，改元。蠲陝西來年夏稅十之二，及麟、府民二年賦租。臣僚許立家廟。功臣不限品數賜戟。增天下解額。弛京東八州鹽禁。是月，令江、饒、池三州鑄鐵錢。十二月丙子，加恩百官。丁丑，司天監上《崇天萬年曆》。戊寅，詔陝西四路總管及轉運使兼營田。甲午，置陝西護塞軍。是歲，湖南洞蠻知徽州楊通漢貢方物。

　　二年春正月丁巳，復京師榷鹽法。壬戌，詔以京西閒田處內附蕃族無親屬者。遣使河北募兵，及萬人者賞之。癸亥，詔磨勘院考提點刑獄功罪為三等，以待黜陟。

　　二月乙未，詔河北強壯刺手背為義勇軍。

　　三月甲辰朔，詔殿前指揮使、兩省都知舉武臣才堪為將者。丁巳，杜衍宣撫河東。辛酉，晁宗愨罷。己巳，契丹遣蕭英、劉六符來致書求割地。是月，賜禮部奏名進士、諸科及第出身八百三十九人。

　　夏四月戊寅，命御史中丞、諫官同較三司用度，罷其不急者。庚辰，知制誥富弼報使契丹。五月辛亥，錄系囚。壬子，減皇后及宗室婦郊賜之半。甲寅，詔三館臣僚上封事及聽請對。丙辰，詔醫官毋得換右職。戊午，建大名府為北京。降河北州軍系囚罪一等，杖、笞以下釋之。乙酉，罷左藏庫月進錢。戊辰，禁銷金為服飾。是月，契丹集兵幽州，聲言來侵，河北、京東皆為邊備。

　　六月甲戌，出內藏銀、紬、絹三百萬助邊費。癸未，以特奏名武藝人補三班。丙戌，置北平軍。丙申，閱蕃落將士騎射。戊戌，詔減省南郊臣僚賜與。

　　秋七月丙午，任布罷。丁未，詔軍校戰沒無子孫者，賜其家緡錢。戊午，大雨雹。以呂夷簡兼判樞密院事，章得象兼樞密使，晏殊加平章事。癸亥，富弼再使契丹。詔京官告病者，一年方聽朝參。

　　八月丁丑，策制舉人。戊寅，策武舉人試騎射。甲申，白氣貫北斗。戊子，出內藏庫緡錢十萬修北京行宮。己亥，遣使安撫京東，督捕盜賊。

　　九月丙午，呂夷簡改兼樞密使。乙丑，契丹遣耶律仁先、劉六符持誓書來。

　　閏月戊戌，罷河北民間科徭。是月，元昊寇定川砦，涇原路馬步軍副都總管葛懷敏戰沒，諸將死者十四人，元昊大掠渭州而去。

　　冬十月庚戌，刺陝西保捷軍。甲寅，遣使安撫涇原路。丙辰，知制誥梁適報使契丹。戊午，發定州禁軍二萬二千人屯涇原。庚申，詔恤將校陣亡，其妻女無依者養之宮中。丙寅，契丹遣使來再致誓書，報徹兵。

　　十一月壬申，黑氣貫北斗柄。辛巳，復都部署兼招討等使，命韓琦、范仲淹、龐籍分領之。甲申，以泰山處士孫復為國子監直講。是歲，占城獻馴象三。

　　三年春正月庚午朔，封皇子曦為鄂王。辛未，曦薨。丙子，減陝西歲市木三之一。辛巳，詔輔臣議蠲減天下賦役。戊子，詔錄將校死王事而無子孫者親屬。辛卯，置德順軍。壬辰，錄唐狄仁傑後。癸巳，元昊自名曩霄，遣人來納款，稱夏國。

　　二月丙午，賜陝西招討韓琦、范仲淹、龐籍錢各百萬。辛酉，立四門學。

　　三月壬申，閱衛士武技。戊子，呂夷簡罷為司徒、監修國史，與議軍國大事。以章得象為昭文館大學士，晏殊為集賢殿大學士並兼樞密使，夏竦為樞密使，賈昌朝參知政事。

　　夏四月戊戌朔，幸瓊林苑閱騎士。癸卯，遣保安軍判官邵良佐使元昊，許封冊為夏國主，歲賜絹十萬匹、茶三萬斤。甲辰，以韓琦、范仲淹為樞密副使。乙巳，詔夏竦還本鎮，以杜衍為樞密使。丙辰，以春夏不雨，遣使祠禱于嶽瀆。甲子，呂夷簡罷議軍國大事。

　　五月丁卯朔，日有食之。庚午，錄系囚。戊寅，詔諸路轉運使並兼按察使，歲具官吏能否以聞。庚辰，祈雨于相國寺、會靈觀。癸未，置御史六員，罷推直官。丁亥，置武學。戊子，雨。己丑，謝雨。辛卯，築欽天壇於禁中。乙未，近臣薦試方略者六人，授官有差。是月，忻州地大震。虎翼卒王倫叛於沂州。

　　六月甲辰，詔諸路漕臣令所部官吏條茶、鹽、礬及坑冶利害以聞。

　　秋七月辛未，詔許二府不限奏事常制，得敷陳留對。丙子，王舉正罷。壬午，罷陝西管內營田。甲申，命任中師宣撫河東，范仲淹宣撫陝西。乙酉，獲王倫。

　　八月乙未朔，命官詳定編敕。戊戌，詔諫官日赴內朝。丁未，以范仲淹參知政事，富弼為樞密副使。壬子，白氣貫北斗魁。癸丑，韓琦代范仲淹宣撫陝西。甲寅，太白晝見。戊午，罷武學。

　　九月丁卯，詔輔臣對天章閣。戊辰，呂夷簡以太尉致仕。乙亥，任中師罷。丁丑，詔執政大臣非假休不許私第受謁。是月，桂陽洞蠻寇邊，湖南提刑募兵討平之。

　　冬十月丙午，詔中書、樞密同選諸路轉運使。丁未，詔縣令佐能根括編戶隱偽以增賦入者，量其數賞之。戊申，詔二府同選諸路提刑。甲寅，復諸路轉運判官。乙卯，詔修兵書。壬戌，詔二府頒新定磨勘式。甲子，築水洛城。是月，光化軍亂，討平之。

　　十一月丙寅，上清宮火。癸未，詔館職有闕，以兩府、兩省保舉，然後召試補用。丁亥，更蔭補法。壬辰，限職田。是月，五星皆在東方。十二月乙巳，桂陽監徭賊復寇邊。丁巳，大雨雪，木冰。河北雨赤雪。交阯獻馴象五。安化州蠻來貢。

　　四年春正月庚午，京城雪寒，詔三司減價出薪米以濟之。壬申，西蕃磨氈角入貢。乙亥，荊王元儼薨。辛卯，太常禮儀院上新修《禮書》及《慶曆祀儀》。

　　二月丙申，出奉宸庫銀三萬兩振陝西饑民。己酉，白虹貫日。甲寅，罷陝西四路馬步軍都總管、經略安撫招討使，復置隨路都總管、經略安撫招討使。

　　三月癸亥朔，以旱遣內侍祈雨。辛未，省廣濟河歲漕軍儲二十萬石。乙亥，詔天下州縣立學，更定科舉法，語在《選舉志》。己卯，出禦書治道三十五事賜講讀官。庚辰，錄唐郭子儀後。甲申，免衡、道州、桂陽監民經徭賊劫略者賦役一年。

　　夏四月丙申，詔湖南民誤為征徭軍所殺者，賜帛存撫其家。丁酉，宜州蠻區希範叛，詔廣西轉運鈐轄司發兵討捕。壬子，以錫慶院為太學。

　　五月庚午，錄系囚。壬申，幸國子監謁孔子，有司言舊儀止肅揖，帝特再拜。賜直講孫復五品服。遂幸武成王廟，又幸玉津園觀種稻。乙亥，撫州獻生金山。丙子，詔西川知州軍監，罷任未出界而卒者，錄其子孫一人。戊寅，詔募人納粟振淮南饑。乙酉，忻州言地震，有聲如雷。丙戌，曩霄遣人來，復稱臣。

　　六月壬子，降天下系囚流、徒罪一等，杖、笞釋之。范仲淹宣撫陝西、河東。癸丑，詔諸軍因戰傷廢停不能自存及死事之家孤老，月給米，人三斗。

　　秋七月戊寅，封宗室德文等十人為郡王、國公。壬午，月犯熒惑。癸未，契丹遣使來告伐夏國。甲申，夷人寇三江砦，淯井監官兵擊走之。丙戌，詔諸路轉運、提刑察舉守令有治狀者。

　　八月辛卯，命賈昌朝領天下農田，范仲淹領刑法事。甲午，富弼宣撫河北。戊戌，命右正言余靖報使契丹。保州雲翼軍殺官吏、據城叛。庚子，命右正言田況度視保州，仍聽便宜行事。丙午，進宗室官有差。戊午，詔輔臣所薦官毋以為諫官、御史。

　　九月辛酉，保州平。壬戌，詔保州官吏死亂兵而無親屬者，官為殯斂，兵官被害及戰沒，並優賜其家。民田遭蹂踐者，蠲其租。癸亥，以真宗賢妃沈氏為德妃，婉儀杜氏為賢妃。戊辰，呂夷簡薨。庚午，晏殊罷。乙亥，遣使安撫湖南。甲申，以杜衍同中書門下平章事兼樞密使、集賢殿大學士，賈昌朝為樞密使，陳執中參知政事。丁亥，宴宗室太清樓，射于苑中。

　　冬十月庚寅，賜曩霄誓詔，歲賜銀、絹、茶、彩凡二十五萬五千。陳堯佐薨。丙申，命范仲淹提舉三館秘閣繕校書籍。癸丑，桂陽蠻降，授蠻酋三人奉職。

　　十一月壬戌，以西界內附香布為團練使。己巳，詔戒朋黨相訐，及按察恣為苛刻、文人肆言行怪者。己卯，改上莊穆皇后諡曰章穆，莊獻明肅皇太后曰章獻明肅，莊懿皇太后曰章懿，莊懷皇后曰章懷，莊惠皇太后曰章惠。庚辰，朝饗景靈宮。辛巳，饗太廟、奉慈廟。壬午，冬至，祀天地於圜丘，大赦。十二月壬辰，加恩百官。乙未，封曩霄為夏國主。丁酉，詔州縣以先帝所賜七條相誨敕。辛亥，置保安、鎮戎軍榷場。是歲，黎州邛部川山前、山后百蠻都鬼主牟黑來貢。

　　五年春正月甲戌，罷河東、陝西諸路招討使。乙亥，復置言事御史。丙子，契丹遣使來告伐夏國還。庚辰，命知制誥余靖報使契丹。癸未，詔京朝官因被彈奏，雖不曾責罰，但有改移差遣，並四周年磨勘。乙酉，范仲淹、富弼罷。丙戌，杜衍罷，以賈昌朝同中書門下平章事兼樞密使、集賢殿大學士，王貽永為樞密使，宋庠參知政事，吳育、龐籍並為樞密副使。

　　二月辛卯，詔罷京朝官用保任敘遷法，又罷蔭補限年法。壬辰，曩霄初遣人來賀正旦。癸卯，以久旱，詔州縣毋得淹系刑獄。辛亥，祈雨于相國天清寺、會靈祥源觀。癸丑，桂陽監言唐和等復內寇。乙卯，謝雨。

　　三月己未，詔大宗正勵諸宗子授經務學。辛酉，韓琦罷。癸亥，詔禮部貢舉。甲子，宜州蠻賊區希范平。庚午，東方有黃氣如虹貫月。甲戌，詔監司按察屬吏，毋得差官體量。甲申，詔陝西以曩霄稱臣，降系囚罪一等，笞釋之，邊兵第賜緡錢。民去年逋負皆勿責，蠲其租稅之半，麟、府州嘗為羌所掠，除逋負租稅如之。丙戌，罷入粟補官。

　　夏四月丁亥朔，司天言日當食，陰晦不見。錄系囚，遣官錄三京囚。辛卯，曩霄初遣人來賀乾元節。戊申，章得象罷，以賈昌朝為昭文館大學士，陳執中同中書門下平章事、集賢殿大學士兼樞密使。庚戌，以吳育參知政事，丁度為樞密副使。

　　五月己巳，罷諸路轉運判官。

　　閏月丙午，曩霄遣人來謝冊命。

　　六月丁卯，減益、梓州上供絹歲三之一，紅錦、鹿胎半之。

　　秋七月戊申，以廣州地震。

　　八月庚午，荊南府、岳州地震。

　　九月庚寅，詔文武官己致仕而舉官犯罪當連坐者，除之。辛卯，以重陽，曲宴近臣、宗室于太清樓，遂射苑中。

　　冬十月乙卯，契丹遣使來獻九龍車及所獲夏國羊馬。辛酉，祔章獻明肅皇后、章懿皇后神主于太廟，大赦。罷轉運使兼按察。庚午，幸瓊林苑，遂畋楊村，遣使以所獲馳薦太廟，召父老，賜以飲食、茶帛。辛未，頒曆于夏國。庚辰，罷宰臣兼樞密使。

　　十一月丁亥，冬至，宴宗室於崇政殿。己酉，詔河北長吏舉殿直、供奉官有武才者。是歲，施州溪洞蠻、西南夷龍以特來貢。

　　六年春正月戊申，徙廣南戍兵善地，以避瘴毒。

　　二月戊寅，青州地震。詔陝西經略安撫及轉運司議裁節諸費及所置官員無用者以聞。

　　三月辛巳朔，日有食之。錄系囚。庚寅，登州地震，岠嵎山摧，自是屢震，輒海底有聲如雷。甲午，月犯歲星。是月，賜禮部奏名進士、諸科及第出身八百五十三人。

　　夏四月甲寅，遣使賜湖南戍兵方藥。

　　五月甲申，京師雨雹，地震。丙戌，錄系囚。戊子，減邛州鹽井歲課緡錢一百萬。丙申，詔陝西市蕃部馬。丁酉，京東人劉巹、劉沔、胡信謀反，伏誅。

　　六月庚戌朔，詔夏竦與河北監司察帥臣、長吏之不職者。丁巳，有流星出營室南，其光燭地，隱然有聲。丙寅，以久旱，民多暍死，命京城增鑿井三百九十。丁丑，詔制科隨禮部貢舉。

　　秋七月丁亥，月犯南斗。庚寅，河東經略司言雨壞忻、代等州城壁。

　　八月癸亥，策試賢良方正能直言極諫，並試武舉人。癸酉，以吳育為樞密副使，丁度參知政事。

　　九月甲辰，登州言有巨木三千餘浮海而出。

　　冬十月辛未，詔發兵討湖南徭賊。

　　十一月己卯，遣官議夏國公封界。癸未，湖南徭賊寇英、韶州界。辛丑，畋東韓村，乘輿所過及圍內田，蠲其租一年。是歲，邈川首領唃廝囉、西蕃瞎氈、磨氈角、安化州蠻蒙光速等來貢。交阯獻馴象十。道州部瀧酋李石壁等降。

　　七年春正月丙子朔，禦大慶殿受朝。丁亥，詔河北所括馬死者，限二年償之。己亥，頒《慶曆編敕》。壬寅，詔減連州民被徭害者來年夏租。

　　二月己酉，詔取益州交子三十萬，于秦州募人入中糧。丙辰，令內侍二人提舉月給軍糧。

　　三月壬午，錄系囚。癸未，詔天下有能言寬恤民力之事者，有司驛置以聞，以其副上之轉運司，詳其可行者輒行之。毀後苑龍船。丁亥，以旱，罷大宴。癸巳，詔避正殿，減常膳。許中外臣僚實封條上三事。乙未，賈昌朝罷，以陳執中為昭文館大學士，夏竦同中書門下平章事、集賢殿大學士，吳育為給事中歸班，文彥博為樞密副使。罷出獵。丁酉，以夏竦為樞密使，文彥博參知政事，高若訥為樞密副使。辛丑，祈雨於西太一宮，及還，遂雨。壬寅，陳執中、宋庠、丁度以旱，降官一等。

　　夏四月丁未，謝雨。己酉，詔：「前京東轉運使薛紳專任文吏伺察郡縣細過，江東轉運使楊弦、判官王綽、提點刑獄王鼎苛刻相尚，並削職知州，自今毋復用為部使者。」壬子，禦正殿，復常膳。乙卯，復執中、庠、度官。己巳，詔諫官非公事毋得私謁。

　　五月戊寅，詔武臣非曆知州、軍無過者，毋授同提點刑獄。己丑，補降徭唐和等為峒主。己亥，命翰林學士楊察蠲放天下逋負。辛丑，詔西北二邊有大事，二府與兩制以上雜議之。

　　六月乙巳，詔禁畜猛獸害人者。辛酉，詔天下知縣非鞫獄毋得差遣。壬戌，詔臣僚朝見者，留京毋過十日。

　　秋七月癸未，奉安太祖、太宗、真宗御容于南京鴻慶宮。甲申，德音：降南京畿內囚罪一等，徒以下釋之。賜民夏稅之半。除災傷倚閣稅及欠折官物非侵盜者。辛丑，禁貢餘物饋近臣。

　　八月乙丑，析河北為四路，各置都總管。

　　九月丁酉，詔刪定《一州一縣敕》。

　　冬十月壬子，李迪薨。甲子，幸廣親宅，謁太祖、太宗神禦殿，宴宗室，賜器幣有差。乙丑，河陽、許州地震。

　　十一月乙未，加上真宗諡。丙申，朝饗景靈宮。丁酉，饗太廟、奉慈廟。戊戌，冬至，祀天地於圜丘，大赦。貝州宣毅卒王則據城反。十二月戊申，加恩百官。庚戌，樞密直學士明鎬體量安撫河北。癸丑，詔貝州有能引致官兵獲賊者，授諸衛上將軍。甲寅，遣內侍以敕榜招安貝賊。是歲，西蕃磨氈角來貢。

　　八年春正月丁丑，文彥博宣撫河北，明鎬副之。壬午，江寧府火。乙未，日赤無光。

　　閏月辛丑，貝州平。甲辰，曲赦河北，賜平貝州將士緡錢，戰沒者官為葬祭，兵所踐民田蠲其稅，改貝州為恩州。戊申，文彥博同中書門下平章事、集賢殿大學士，官吏將士有功者遷擢有差。辛酉，親從官顏秀等四人夜入禁中謀為變，宿衛兵捕殺之。丙寅，磔王則於都市。丁卯，知貝州張得一坐降賊伏誅。

　　二月癸酉，頒《慶曆善救方》。夏國來告曩霄卒。己卯，賜瀛、莫、恩、冀州緡錢二萬，贖還饑民鬻子。丁酉，奉安宣祖、太祖、太宗御容於睦親宅。

　　三月甲辰，詔禮部貢舉。辛亥，遣使體量安撫陝西。甲寅，幸龍圖、天章閣，詔輔臣曰：「西陲備禦，兵冗賞濫，罔知所從，卿等各以所見條奏。」又詔翰林學士、三司使、知開封府、御史中丞曰：「朕躬闕失，左右朋邪，中外險詐，州郡暴虐，法令有不便於民者，朕欲聞之，其悉以陳。」壬戌，以霖雨，錄系囚。癸亥，以朝政得失、兵農要務、邊防備豫、將帥能否、財賦利害、錢法是非與夫讒人害政、奸盜亂俗及防微杜漸之策，召知制誥、諫官、御史等諭之，使悉對於篇。

　　夏四月己巳朔，封曩霄子諒祚為夏國主。壬申，丁度罷，明鎬參知政事。

　　五月辛酉，夏竦罷，宋庠為樞密使，龐籍參知政事。

　　六月戊辰朔，詔近臣舉文武官材堪將帥者。丙子，河決澶州商胡埽。壬辰，以久雨齋禱。甲午，明鎬卒。乙未，詔館閣官須親民一任，方許入省、府及轉運、提點刑獄差遣。丙申，章得象薨。

　　秋七月戊戌，以河北水，令州縣募饑民為軍。辛丑，罷鑄鐵錢。

　　八月己丑，以河北、京東西水災，罷秋宴。

　　九月戊午，詔三司以今年江、淮漕米轉給河北州軍。冬十一月己亥，作「皇帝欽崇國祀之寶」。壬戌，出廩米，減價以濟畿內貧民。

　　十二月乙丑朔，以霖雨為災，頒德音，改明年元，減天下囚罪一等，徒以下釋之。出內藏錢帛賜三司，貿粟以濟河北，流民所過，官為舍止之，所齎物毋收算。丁卯，冊美人張氏為貴妃。戊子，遣使體量安撫利州路。是歲，廬州合肥縣稻再實。交州來貢。

　　皇祐元年春正月甲戌朔，日有食之。以河北水災，罷上元張燈，停作樂。庚戌，張士遜薨。己未，詔以緡錢二十萬市穀種，分給河北貧民。辛酉，詔台諫非朝廷得失、民間利病，毋風聞彈奏。

　　二月戊辰，以河北疫，遣使頒藥。辛未，發禁軍十指揮赴京東、西路備盜。

　　三月丁巳，錄系囚。己未，契丹遣使來告伐夏國。庚申，翰林院學士錢明逸報使契丹。是月，賜禮部奏名進士、諸科及第出身千三百九人。

　　四月癸未，梓州轉運司言淯井監夷人平。

　　六月甲子，蠲河北復業民租賦二年。甲戌，始置觀文殿大學士。戊寅，詔中書、樞密非聚議毋通賓客。戊子，詔轉運使、提點刑獄，所部官吏受贓失覺察者，降黜。

　　秋七月丁酉，詔臣僚毋得保薦要近內臣。己未，詔諸州歲市藥以療民疾。

　　八月壬戌，陳執中罷。以文彥博為昭文館大學士，宋庠同中書門下平章事、集賢殿大學士，龐籍為樞密使，高若訥參知政事，梁適為樞密副使。甲申，策制舉、武舉人。

　　九月乙巳，廣源州蠻儂智高寇邕州，詔江南、福建等路發兵以備。戊午，太白犯南斗。己未，罷武舉。冬十一月丙申，詔河北被災民八十以上及篤疾不能自存者，人賜米一石、酒一斗。辛丑，詔民有冤、貧不能詣闕者，聽訴于監司以聞。

　　十二月甲子，遣入內供奉高懷政督捕邕州盜賊。是歲，大留國來貢。


Chinese text: This work was published before January 1, 1923, and is in the
public domain worldwide because the author died at least 100 years ago.
