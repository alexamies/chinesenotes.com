選舉四〈（銓法上）〉

太祖設官分職，多襲五代之製，稍損益之。凡入仕，有貢舉、奏蔭、攝署、流外、從軍五等。吏部銓惟注擬州縣官、幕職，兩京諸司六品以下官皆無選；文臣少卿、監以上中書主之，京朝官則審官院主之；武臣刺史、副率以上內職，樞密院主之，使臣則三班院主之。其後，典選之職分為四：文選曰審官東院，曰流內銓，武選曰審官西院，曰三班院。元豐定制而後，銓注之法，悉歸選部：以審官東院為尚書左選，流內銓為侍郎左選，審官西院為尚書右選，三班院為侍郎右選，於是吏部有四選之法。文臣寄祿官自朝議大夫、職事官自大理正以下，非中書省敕授者，歸尚書左選；武臣升朝官自皇城使、職事官自金吾階衛仗司以下，非樞密院宣授者，歸尚書右選；自初仕至州縣幕職官，歸侍郎左選；自借差、監當至供奉官、軍使，歸侍郎右選。凡應注擬、升移、敘復、蔭補、封贈、酬賞，隨所分隸校勘合格，團甲以上尚書省，若中散大夫、閣門使以上，則列選敘之狀上中書省、樞密院，得畫旨，給告身。

凡選人階官為七等：其一曰三京府判官，留守判官，節度、觀察判官；〈（即後來承直郎。）〉其二曰節度掌書記，觀察支使，防禦、團練判官；〈（即後來儒林郎。）〉其三曰軍事判官，京府、留守、節度、觀察推官；〈（即後來文林郎。）〉其四曰防禦、團練、軍事推官，軍、監判官；〈（即後來從事郎。）〉其五曰縣令、錄事參軍；〈（即後來從政郎。）〉其六曰試銜縣令、知錄事；〈（即後來修職郎。）〉其七曰三京軍巡判官，司理、戶曹、司戶、法曹、司法參軍，主簿，縣尉。〈（即後來迪功郎。）〉七階選人須三任六考，用奏薦及功賞，乃得升改。

凡改官，留守、兩府、兩使判官，進士授太常丞，〈（舊亦授正言、監察或太常博士，後多不除。）〉餘人太子中允；〈（舊亦授殿中丞。）〉支使，掌書記，防禦、團練判官，進士授太子中允，〈（或秘書郎。）〉餘人著作佐郎；兩使推官、軍事判官、令、錄事參軍，進士授著作佐郎，餘人大理寺丞；初等職官知縣，知錄事參軍，防禦、團練、軍事推官，軍、監判官，進士授大理寺丞，餘人衛尉寺丞；惟判、司、主簿、縣尉七考，進士授大理寺丞，餘人衛尉寺丞。自節、察判官至簿、尉，考不及格者遞降等。

凡非登科及特旨者，年二十五方注官。凡三班院，二十以上聽差使，初任皆監當，次任為監押、巡檢、知縣。凡流外人，三任七考，有舉者六員，移縣今、通判；有班行舉者三員，與磨勘。凡進納人，六考，有職官或縣令舉者四員，移注；四任十考，有改官者五人舉之，與磨勘。

初定四時參選之製：凡本屬發選解，並以四孟月十五日前達省，自千里至五千里外，為五等日期離本處；若違限及不如式，本判官罰五十直，錄事參軍、本曹官各殿一選；諸州四時具員闕報吏部，逾期及漏誤，判官罰七十直，錄事參軍以下殿一選；在京百司發選解及送闕，違期亦有罰；諸歸司官奏年滿，俟敕下，準格取本司文解赴集，流外銓則據其人自投狀申奏，亦依四時取解參選；凡州縣老疾不任事者，許判官、錄事參軍糾舉以聞，判官、錄事參軍則州長吏糾之。藩郡監牧，每遣朝臣攝守，往往專恣。太祖始削外權，命文臣往蒞之；由是內外所授官，多非本職，惟以差遣為資曆。

建隆四年，詔選朝士分治劇邑，以重其事。大理正奚嶼知館陶，監察御史王祐知魏，楊應夢知永濟，屯田員外郎於繼徽知臨清，常參官宰縣自此始。舊制，畿內縣赤，次赤，畿外三千戶以上為望，二千戶以上為緊，一千戶以上為上，五百戶以上為中，不滿五百戶為中下。有司請據諸道所具板圖之數，升降天下縣，以四千戶以上為望，三千戶以上為緊，二千戶以上為上，千戶以上為中，不滿千戶為中下。自是，注擬以為資敘。又詔：“周廣順中應出選門州縣官，於南曹投狀，準格敕考校無礙，與除官；其敘復者，刑部檢勘送銓。”

先是，選格未備。乾德二年，命陶穀等議：

凡拔萃、製舉及進士、《九經》判中者，並入初等職官，判下者依常選。初入防禦團練軍事推官、軍事判官者，並授將仕郎，試校書郎。周三年得資，即入留守兩府節度推官、軍事判官，並授承奉郎，試大理評事。又周三年得資，即入掌書記、防禦團練判官，並授宣德郎，試大理評事兼監察御史。周二年得資，即入留守、兩府、節度、觀察判官，並授朝散大夫，試大理司直兼監察御史。周一年，入同類職事、諸府少尹。又周一年，送名中書門下，仍依官階，分為四等。已至兩使判官以上、次任入同類職事者，加檢校官或轉憲銜。凡觀察判官以上，緋十五年乃賜紫。每任以周三年為限，閏月不預，每周一年，校成一考。其常考，依令錄例，書“中”、“上”；公事闕遺、曾經殿罰者，即降考一等；若校成殊考，則南曹具功績，請行酬獎；或考滿末代，更一周年與成第四考，隨有罷者不赴集；其奏授職事，書校考第，並準新格參選。

自是銓法漸有倫矣。帝又慮銓曹惟用資曆，而才傑或湛滯，乃詔吏部取赴集選人曆任課績多而無闕失、其材可副升擢者，送中書引驗以聞。時仕者愈眾，頗委積不可遣。

開寶初，令選人應格者，到京即赴集，不必限四時；及成甲次，又給限：南曹八日，銓司旬有五日，門下省七日，自磨勘、注擬及點檢謝詞，總毋逾一月。若別論課績，或負過名須考驗，行遣如法；及資考未合注擬者，不在此限。

三年，詔曰：“吏多難以求其治，祿薄末可責其廉，與其冗員重費，不若省官益奉。州縣官宜以戶口為率，差減其員，舊奉月增給五千。西川管內諸州，凡二萬戶，依舊設曹官三員；戶不滿二萬，置錄事參軍、司法參軍各一員，司法兼司戶；不滿萬戶，止置司法、司戶，司戶兼錄事參軍；戶不滿五千，止置司戶，兼司法及錄事參軍。縣千戶以上，依舊置令、尉、主簿凡三員；戶不滿千，置令、尉，縣令兼主簿事；戶不滿四百，止置主簿、尉，以主簿兼知縣事；戶不滿二百，止置主簿，兼令、尉。”諸道減員亦仿此製。西川官考滿得代，更不守選。

嶺表初平，上以其民久困苛政，思惠養之。令吏部銓自襄、荊以南州縣，選見任年未五十者，移為嶺南諸州通判，得攜族之官。以廣南偽署官送學士院試書判，稍優則授上佐、令、錄、簿、尉。初，州縣有闕員，差前資官承攝；帝以其紊常製，令所在即上闕員，有司除注。又謂：“諸道攝官或著吏能，悉令罷去，良可惜也。有司按其曆任，三攝無曠敗者以名聞。”

六年，從流內銓之請，復四時選，而引對者每季一時引對之。時國家取荊、衡，克梁、益，下交、廣，辟土既遠，吏多闕，是以歲常放選。選人南曹投狀，判成送銓，依次注擬。其後選部闕官，即特詔免解，非時赴集，謂之“放選”，習以為常，而取解季集之製漸廢。是冬，乃命參知政事盧多遜等，以見行《長定》、《循資格》及泛降制書，乃正違異，削去重復，補其闕漏，參校詳議，取悠久可用者，為書上之，頒為永式，而銓綜之職益有敘矣。

先是，選人試判三道，其二全通而文翰俱優為上，一道全通而文翰稍堪為中，三道俱不通為下。判上者職事官加一階，州縣官超一資，判中依資，判下入同類，惟黃衣人降一資。至是，增為四等，三道全次、文翰無取者為中下，用舊判下格；全不通而文翰又紕繆為下，殿一選。

太平興國六年，詔京朝官除兩省、御史台，自少卿、監以下，奉使從政於外受代而歸者，令中書舍人郭贄、膳部郎中兼侍御史知雜事滕中正、戶部郎中雷德驤同考校勞績，論量器材，以中書所下闕員擬定，引對以遣，謂之差遣院。蓋前代朝官，自一品以下皆曰常參官，其未常參者曰未常參官；宋目常參者曰朝官，秘書郎而下未常參者曰京官。舊制，京朝官有員數，除授皆云替某官，或云填見闕。京官皆屬吏部，每任滿三十月，罷任，則歲校其考第，取解赴集。太祖以來，凡權知諸州，若通判，若監臨物務官，無定員。月限既滿，有司住給奉料，而見厘務者牒有司復文，所厘務罷則已。但不常參，注授皆出中書，不復由吏部。至是，與朝官悉差遣院主之。凡吏部黃衣選人，始許改為白衣選人。

太宗選用庶僚，皆得引對，觀其敷納可采者超擢之。復慮因緣矯飾，徼幸冒進，乃詔：“ 應臨軒所選官吏，並送中書門下，考其履曆，審取進止。”舊制，州縣官南曹判成，流內銓注擬，其職事官中書除授。然而曆任功過，須經南曹考驗，遂令幕府官罷任，並歸銓曹，其特除拜者聽朝旨。又詔：“獄官關係尤重，新及第人為司理參軍，固未精習，令長吏察視，不勝任者，奏，判、司、簿、尉對易其官。”

淳化四年，選人以南郊赦免選，悉集京師。帝曰：“並放選，則負罪者幸矣，無罪者何以勸？”乃令經停殿者守常選。又詔：“司理、司法參軍在任有犯，遇赦及書下考者，止與免選，更勿超資。”工部郎中張知白上言：“唐李嶠嚐云：‘安人之方，須擇郡守。朝廷重內官，輕外任，望於台閣選賢良分典大州，共康庶績。’鳳閣待郎韋嗣立因而請行，遂以本官出領郡。今江、浙州郡，方切擇人，臣雖不肖，願繼前脩。”帝曰：“知白請重親民之官，良可嘉也。”然不允其請。

淳化以前，資敘未一，及是始定遷秩之製：凡製舉、進士、《九經》出身者，校書郎、正字、寺監主簿、助教並轉大理評事，評事轉本寺丞，任太祝、奉禮郎者轉諸寺監丞，諸寺監丞轉著作佐郎，或特遷太子中允、秘書郎；由大理寺丞轉殿中丞，由著作佐郎轉秘書監丞，資淺者或著作郎，優遷者為太常丞；由太子中允、秘書郎轉太常丞，三丞、著作皆遷太常博士，轉屯田員外郎，優者為禮部、工部、祠部、主客；由屯田轉都官，優者為戶部、刑部、度支、金部；由都官轉職方，優者為吏部、兵部、司封、司勳；其轉郎中亦如之。左右司員外郎，太平興國中有之，後罕除者。左右司郎中，惟待制以上當為少卿者即為之。由前行郎中轉太常少卿、秘書少監，由此二官轉右諫議大夫或秘書監、光祿卿；諫議轉給事中，資淺者或右轉左；給事中轉工部、禮部侍郎，至兵部、吏部轉左右丞，由左右丞轉尚書。自侍郎以上，或曆曹，或超曹，皆係特旨。

諸科及無出身者，校書郎、正字、寺監主簿、助教並轉太祝、奉禮郎，太祝、奉禮郎轉大理評事，評事轉諸寺監丞，諸寺監丞轉大理寺丞，大理寺丞轉中舍，優者為左右讚善，資淺者為洗馬。由幕職為著作佐郎者轉太子中允。由中允、讚善、中舍、洗馬皆轉殿中丞，殿中丞轉國子博士，〈（舊除《五經》者，至《春秋》博士則轉國子博士，後罕除。）〉由國子博士轉虞部員外郎，優者為膳部；由虞部轉比部，優者為倉部；由比部轉駕部，優者為考功；或由水部轉司門，司門轉庫部；為郎中亦如之。至前行郎中轉少卿、監，或一轉，或二三轉，即為諸寺大卿、監，自大卿、監特恩獎擢，或入給諫焉。

其為台省官，則正言、監察比太常博士，殿中、司諫比後行員外郎，起居、侍御史比中行員外郎；起居轉兵部、吏部員外郎，侍御史轉職方員外郎，優者為兵部、司封、知制誥；由正言以上至郎中，皆敘遷兩資，中行郎中為左右司郎中，若非次酬勞，有遷三資或止一資者；至左右司郎中為知制誥若翰林學士者，遷中書舍人，〈（舊亦有自前行郎中除者，後兵、吏部止遷諫議。）〉由中書舍人轉禮部以上侍郎，入丞、郎即越一資以上。〈（內職、學士、待制亦如之。）〉御史中丞由諫議轉者遷工部侍郎，由給事轉者遷禮部侍郎，由丞、郎改者約本資焉。

其學官，司業視少卿，祭酒視大卿。其法官，大理正視中允、讚善。凡正言、監察以上，皆特恩或被舉方除。其任館閣、三司、王府職事，開封府判官、推官，江淮發運、諸路轉運使、提點刑獄，皆得優遷，或以勤效特獎者亦如之。兩製、龍圖閣、三館皆不帶御史台官，樞密直學士、三司副使皆不帶御史台官及兩省官，待制以上不帶少卿、監。

其內職，自借職以上皆循資而遷，至東頭供奉官者轉閣門祗候，閣門祗候轉內殿崇班，崇班轉承製，承製轉諸司副使，自副使以上，或一資，或五資、七資，或直為正使者，至正使亦如之。至皇城使者轉昭宣使，昭宣使轉宣慶使，宣慶使轉景福殿使。其閣門祗候，特恩轉通事舍人，通事舍人轉西上閣門副使，亦有加諸司副使兼通事者；西上閣門副使轉東上，東上轉引進，引進轉客省，客省轉西上閣門使；自此以上，亦如副使之遷，惟至東上者又轉四方館使。客省使轉內客省使，內客省使轉宣徽使，或出為觀察使。自內客省使以上，非特恩不授。

武班副率以上至上將軍，其遷曆軍衛如諸司使副焉。由牧伯內職改授，則觀察使以上為上將軍，團練使、閣門使以上為大將軍，刺史、諸司使至崇班為將軍，閣門祗候、供奉官為率，殿直以上為副率。

內侍省、入內內侍省，自小黃門至內供奉官，皆曆級而轉，至內東頭供奉官轉內殿崇班，有轉內侍、常侍者，內常侍亦正轉崇班。

其銓選之製：兩府司錄，次赤令，留守、兩府、節度、觀察判官，少尹，一選；兩府判、司，兩畿令，掌書記，支使，防禦、團練判官，二選；諸府司、錄，次畿令，四赤簿、尉，軍事判官，留守、兩府、節度、觀察、防禦、團練軍事推官，軍、監判官，進士、製舉，三選；諸府司理、判、司，望縣令，《九經》，四選；輔州、大都督府司理、判、司，緊上州錄事參軍，緊上縣令，次赤兩畿簿、尉，《五經》、《三禮》、《三傳》、《三史》、《通禮》、明法，五選；雄望州司理、判、司，中州錄事參軍，中縣令，次畿簿、尉，六選；緊上州司理、判、司，下州、中下州錄事參軍，中下縣、下縣令，緊望縣簿、尉，學究，七選；中州中下州司理、判、司，上縣簿、尉，八選；下州司理、判、司，中縣簿、尉，九選；中下縣下縣簿、尉，十選。太廟齋郎、室長通理九年，郊社齋郎、掌坐通理十一年。

凡入官，則進士入望州判司、次畿簿尉，《九經》入緊州判司、望縣簿尉，《五經》、《三禮》、《通禮》、《三傳》、《三史》、明法入上州判司、緊縣簿尉，學究有出身人入中州判司、上縣簿尉，太廟齋郎入中下州判司、中縣簿尉，郊社齋郎、試銜無出身人入下州判司、中下縣簿尉，諸司入流人入下州判司、下縣簿尉。

仁宗初，吏員猶簡，吏部奏天下幕職、州縣官期滿無代者八百餘員，而川、廣尤多未代。帝曰：“此豈人情之所樂耶？其亟代之。”帝御後殿視事，或至旰食。中書請如天禧舊制，審官、三班院、流內銓日引見毋得過兩人，詔弗許。自真宗朝，試身、言、書、判者第推恩，乃特詔曰：“國家詳核吏治，念其或淹常選，而以四事程其能。朕承統緒，循用舊典，爰命從臣，精加詳考。其令翰林學士李諮與吏部流內銓以成資闕為差擬。”於是鹹得遷官，率以為常。後議者以身、言、書、判為無益，乃罷。

凡磨勘遷京官，始增四考為六考，舉者四人為五人，曾犯過又加一考。舉吏各有等數，得被舉者須有本部監司、長吏按察官，乃得磨勘；須到官一考，方許薦任。凡選人年二十五以上，遇郊，限半年赴銓試，命兩製三員鎖試於尚書省，糊名謄錄。習辭業者試論、試詩賦，詞理可采、不違程式為中格，習經業者人專一經，兼試律，十而通五為中格，聽預選。七選以上經三試至選滿，京朝官保任者三人，補遠地判、司、簿、尉，無舉主者補司士參軍，或不赴試、亦無舉者，永不預選。京官年二十五以上，歲首赴試於國子監，考法如選人，中格者調官。兩任無私罪而有部使、州守倅舉者五人，入親民；舉者三人，惟與下等厘物務官。

初，州郡多闕官，縣令選尤猥下，多為清流所鄙薄，每不得調。乃詔吏部選幕職官為知縣，又立舉任法以重令選，敕諸路察縣之不治者。然被舉者日益眾，有司無闕以待之，中書奏罷舉縣令法。未幾，有言親民之任輕，則有害於治，法不宜廢。復令指劇縣奏舉，舉者二人，必一人本部使，既居任，復有舉者，始得遷，否則如常選，毋輒升補。常參官已授外任，勿奏舉。然銓格煩密，府史奸弊尤多，而磨勘者待次外州，或經三二歲乃得改官，往往因緣薄勞，求截甲引見。有詔自是弗許。

神宗欲更制度，建議之臣以為唐銓與今選殊異，雜用其製，則有留礙煩紊之弊。始刊削舊條，務從簡便，因廢南曹而並歸之於銓。初，審官西院與東院對掌文武，尋改從吏部，而左、右選分焉。祖宗以來，中書有堂選，百司、郡縣有奏舉，雖小大殊科，然皆不隸於有司。暨元豐罷奏舉闕，屬之銓曹，而堂選亦不領於中書，一時更製，必欲公天下而詒永久。於是除免選之恩，重出官之試，定賞罰之則，酌資蔭之宜。凡設試以待命士而入之銓注者，自蔭補、銓試之外，有進士律義、武臣呈試及試刑法官等，而銓試所受為特廣。中書言：“選人守選，有及三年方遇恩放選者，或適歸選而遽遇恩，既為不均，且蔭補免試注官，以不習事多失職，試者又止試詩，豈足甄才？已受任而無勞績，舉薦及免試恩法，須再試書判三道，然亦虛文。”

熙寧四年，遂定銓試之製：凡守選者，歲以二月、八月試斷按二，或律令大義五，或議三道，後增試經義。差官同銓曹撰式考試，第為三等，上等免選注官，優等升資如判超格，無出身者賜之出身。自是不復試判，仍去免選恩格，若曆任有舉者五人，自與免試注官。任子年及二十，聽赴銓試。其試不中或不能試，選人滿三歲許注官，惟不得入縣令、司理、司法。任子年及三十方許參注，若年及三十授官，已及三年，出官亦不用試。若秩入京朝，即展任監當三年，在任有二人薦之，免展。選人應改官，必對便殿。舊制，五日一引，不過二人。至是，待次者多，有逾二年乃得引。帝閔其留滯，詔每甲引四人以便之。

帝因論郡守，謂宰臣曰：“朕每思祖宗百戰得天下，今州郡付之庸人，常切痛心。卿輩謂何如而得選任之要？”文彥博請擇監司而按察之。陳升之曰：“取難治劇郡，擇審官近臣而責以選才，宜可得也。”

初置審官西院，磨勘武臣，並如審官院格，而舊審官曰東院。御史中丞呂公著言：“英宗時，文臣磨勘，例展一年，至少卿、監止。武臣橫行以上及使臣，猶循舊制，固未嚐如文臣有所節抑也。又仁宗時，嚐著令，正任防禦、團練以上，非邊功不遷。今及十年嚐曆外任，即許轉，亦未如少卿、監之有限止也。”詔兩製詳定。王珪等言：“文武兩選磨勘，已皆均用四年。請今自正任刺史以上，轉官未滿十年，若有顯效者自許特轉，其非次恩惟許改易州鎮，以示旌寵。有過，則比文臣展年。”從之。知審官西院李壽朋言：“皇城使占籍者三十餘員，多領遙郡，而尚得從磨勘，遷刺史、團練防禦使。每進一級，增奉錢五萬，廩粟雜給如之，實為無名。請於皇城使上別置二使名，視前行郎中，量給奉祿。其遙郡刺史、團練防禦使，並從朝廷賞功擢用，更不序遷。”詔：“遙郡刺史、團練防禦使，並以十年磨勘，至觀察留後止。應官止而有功若特恩遷者，不以法。”

諸司使副，每磨勘皆用常製，雖軍功亦無別異，而閣門內侍輩，轉皆七資。帝謂：“左右近習，非勳勞而得超躐，至嚐立功者乃無優遷，非製也。”使副嚐有軍功應轉，許特超七資，閣門通事舍人、帶禦器械、兩省都知押班、管幹禦藥院使臣七資超轉法，皆除之。後客省、引進、四方館各置使二員，東、西上閣門共置使六員，客省、引進、閣門副使共八員。副使磨勘如諸司使法。使有闕，改官及五期者，樞密院檢舉。曆閣門職事有犯事理重者，當遷日除他官；閣門、四方館使七年無私過，未有闕可遷者，加遙郡；特旨與正任者，引進四年轉團練使，客省四年轉防禦使：皆著為定制焉。

先是，御史乞罷堂選，曾公亮執不可。王安石曰：“中書總庶務，今通判亦該堂選，徒留滯，不能精擇，宜歸之有司。”帝曰：“唐陸贄謂：‘宰相當擇百官之長，而百官之長擇百官。’今之審官，苟得其人，安有不能精擇百官者哉？”元豐四年，堂選、堂占悉罷。

初，有司屬職卑者不在吏銓，率命長吏舉奏。都水監主簿李士良言：“沿河干集使臣，凡百六十餘員，悉從水監奏舉，往往不諳水事，幹請得之。”乃詔東、西審官及三班院選差。於是悉罷內外長吏舉官法。明年，令吏部始立定選格，其法：各隨所任職事，以入仕功狀，循格以俟擬注。如選巡檢、捕盜官，則必因武舉、武學，或緣舉薦，或從獻策得出身之人。他皆仿此。

自官制行，以舊少卿、監為朝議大夫，諸卿、監為中散大夫，秘書監為中大夫。故事，兩製不轉卿、監官，每至前行郎中，即超轉諫議大夫。前行郎中，於階官為朝請大夫；諫議大夫，於階官為太中大夫。帝謂：“磨勘者，古考績之法，所與百執事共之，而禁近獨超轉，非法也。”於是詔待制以下，並三年一遷，仍轉朝議、中散、中大夫三官。自是遷敘平允。凡開府儀同三司至通議大夫，無磨勘法；太中大夫至承務郎，皆應磨勘。待制以上六年遷兩官，至太中大夫止；承務郎以上四年遷一官，至朝請大夫止。朝議大夫以七十員為額，有闕，以次補之。選人磨勘用吏部法，遷京朝官則依新定之製。除授職事官，並以寄祿官品高下為法：凡高一品以上者為行，下一品者為守，二品以下者為試，品同者不用行、守、試。

哲宗時，御史上官均言：“今仕籍，合文武二萬八千餘員，吏部逆用兩任闕次，而仕者七年乃成一任。當清其源，宜加裁抑。”朝廷下其章議之，司諫蘇轍議曰：“祖宗舊法，凡任子，年及二十五方許出官，進士、諸科，初命及已任而應守選者，非逢恩不得放選。先朝患官吏不習律令，欲誘之讀法，乃減任子出官年數，去守選之格，概令試法，通者隨得注官。自是天下爭誦律令，於事不為無補。然人人習法，則試無不中，故蔭補者例減五年，而選人無復選限。吏部員今年已用後四年夏秋闕，官冗至此亦極矣。宜追復祖宗守選舊法，而選滿之日，兼行試法之科，此亦今日之便也。”事報聞。

三省言：“舊經堂除選人，惟嚐曆省府推官、台諫、寺監長貳、郎官、監司外，悉付吏部銓注，凡格所應入，遞升一等以優之。被邊州軍，其城砦巡檢、都監、監押、砦主、防巡、諸路捕盜官，及三萬緡以上課息場務，凡舊應舉官，員闕，許仍奏舉。”時通議大夫以上，有以特恩、磨勘轉官，而比之舊格，或實轉兩官至三四官者。右正言王覿謂非所以愛惜名器，請官至太中大夫以上，毋用磨勘遷轉。詔：“待制、太中大夫應磨勘者，止於通議大夫，餘官止中散大夫。中散以上勞績酬獎，合進官者，止許回授子孫。特命特遷，不拘此製。”

初，武臣戰功得賞，凡一資，則從所居官遞遷一級。於是以皇城使驟上遙刺，或入橫行；且閣門使以上，等級相比而輕重絕遠。因樞密院言，乃詔“閣門、左藏庫副使得兩資，客省、皇城使得三資，止許一轉，減年者許回授親屬。”又小使臣磨勘轉崇班者，歲毋過八十人。內臣昭宣使以上無磨勘法，惟押班以上則取裁，餘理五年磨勘。

紹聖初，改定《銓試格》，凡攝官初歸選，散官、權官歸司，若新賜第，皆免試。每試者百人，惟取一人入優等，中書奏裁，二人為上等，五人為中等。崇寧以後，又復元豐製，而蔭補者須隸國學一年無過罰，乃試銓，若在學試嚐再入等，即免試；其公、私試嚐居第一，得比銓試推恩。政和間著為令。既而臣僚言：“進士中銓格者，每二百人，得優恩不過五七人，又或闕上等不取。而朝廷取隸國子試格，用之銓注，及今五年，而得上等優恩者二百四十人，免試者尚在其外。是蔭補隸學者，優於累試得第之人矣。”於是詔在學嚐魁一試者，許如舊恩，餘止令免試注官。吏部侍郎彭汝礪乞稍責吏部甄別能否，凡京朝官才能事效苟有可錄，尚書暨郎官銓擇以聞。三省分三年考察之，高則引對，次即試用，下者還之本選；若資曆、舉薦應入高而才行不副，許奏而降其等。凡皆略許出法而加升黜，歲各毋過三人。

初，選人改官，歲以百人為額。元祐變法，三人為甲，月三引見，積累至紹聖初，待次者二百八十餘人。詔依元豐五日而引一甲，甲以三人，歲毋過一百四十人，俟待次不及百人，別奏定。又令曆任通及三考，而資序已入幕職、令錄，方許舉之改官。吏部言：“元豐選格，經元祐多所紛更，於是選集後先，路分遠近，資曆功過，悉無區別，逾等超資，惟其所欲。詔旨既復元豐舊制，而辟舉一路尚存，請盡復舊法，以息僥幸。”乃罷辟舉。

崇寧元年，詔吏部講求元豐本製，酌以時宜，刪成彝格，使才能、閥閱兩當其實。吏部言：“堂選窠名及舉官員闕，內外共約三千餘目。元祐法，選人得升資以上賞，及參選射闕，不許遣人代注，今皆罷從元豐法。所當損益者，其知邊近蠻夷州如威、茂、黎、瓊等，及開封府曹掾，平準務，諸路屬官，在京重課場務，京城內外廂官，戶部幹官，麹院，榷貨務，將作監管幹公事，黃河都大，內外榷茶官，凡幹刑獄及管庫繁劇，皆不可罷舉。若御史台主簿、檢法官、協律郎，豈可泛以格授？諸如此類，仍舊辟舉。”從之。惟諸路毋得直牒差待闕得替官權攝。

初，未改官制，大率以職為階官。如以吏部尚書為階官，而同中書門下平章事則其職也。至於選人，則幕職、令錄之屬為階官，而以差遣為職，名實混淆甚矣。元豐未及革正。崇寧二年，刑部尚書鄧洵武極言之，遂定選人七階：曰承直郎，曰儒林郎，曰文林郎，曰從事郎，曰通仕郎，曰登仕郎，曰將仕郎。政和間，改通仕為從政，登仕為修職，將仕為迪功，而專用通仕、登仕、將仕三階奏補未出官人，承直至修職須六考，迪功七考，有官保任而職司居其一，乃得磨勘。坐愆犯，則隨輕重加考及舉官有差。

時權奸柄國，僥幸並進，官員益濫，銓法留礙。臣僚言：“吏員增多，蓋因入流日眾。熙寧郊禮，文武奏補總六百一十一員；元豐六年，選人磨勘改京朝官總一百三十有五員。考之吏部，政和六年，郊恩奏補約一千四百六十有畸，選人改官約三百七十有畸。欲節其濫，惟嚴守磨勘舊法。而今之磨勘，有局務減考第，有川遠減舉官，有用酬賞比類，有因大人特舉，有托事到闕不用滿任，有約法違礙許先次而改。凡皆棄法用例，法不能束而例日益繁，苟不裁之，將又倍蓰而未可計也。請詔三省若吏部，舊有止法，自當如故，餘皆毋得用例。”乃詔：“惟川、廣水土惡地，許減舉如製，餘悉用元豐法。”既而又言：“元豐進納官法，多所裁抑。應入令錄及因賞得職官，止與監當，該磨勘者換授降等使臣，仍不免科率，法意深矣。邇者用兵東南，民入金穀皆得補文武官，理選如官戶，與士大夫涇、渭並流，復其戶不受科輸。是得數千緡於一日，而失數萬斛於無窮也。況大戶得復，則移其科於下戶，下戶重貧，州縣緩急，責辦何人？此又弊之大者。”不聽。

初，宗室無參選法，祖宗時，間選注一二，不為常製。徽宗欲優宗室，多得出官，一日參選，即在合選名次之上。而膏粱之習，往往貪恣，出任州縣，黷貨虐民，議者頗陳其害。飲宗即位，臣僚復以為言，始令不注郡守、縣令，仍與在部人通理名次。

高宗建炎初，行都置吏部。時四選散亡，名籍莫考。始下諸道州、府、軍、監，條具屬吏寓官之爵裏、年甲、出身、曆仕功過、舉主、到罷月日，編而籍之。然自兵難以來，典籍散失，吏緣為私，申明繁苛，承用踳駮，保任滋眾，阻會無期，參選者苦之。乃令凡文字有不應於今，而桉牘參照明白，從郎官審覆，長貳予決，小不完者聽行，有狥私挾情，則令御史糾之。又詔京畿、京東、河北、京西、河東士夫在部注授，雖銓未中而年及者，皆聽注官。二年，命京官赴行在者，令吏部審量，非政和以後進書頌及直赴殿試之人，乃聽參選。在部知州軍、通判、僉判及京朝官知縣、監當以三年為任者，權改為二年。以赴調者萃東南，選法留滯故也。又詔州縣久無正官者，聽在選人申部，審度榜闕差注。

紹興元年，起居郎胡寅言：“今典章文物，廢墜無幾，百司庶府不可闕者，莫如吏部。姑置侍郎一員，郎官二員，胥吏三十人，則所謂磨勘、封敘、奏薦常程之事，可按而舉矣。”

詔曰：“六官之長，佐王理邦國者，其惟銓衡乎。亂離以來，士大夫流徙，有徒跣而赴行在者。注授榜闕，奸弊日滋，寒士困苦，甚可憫焉。宜令三省議除其弊，嚴立賞禁，仍選能吏以主之，御史台常加糾察。”於是三省立八事，曰注擬藏闕，申請徼幸，去失問難，刷闕滅裂，關會淹延，審量疑似，給付邀求，保明退難。令長貳機柅之。又詔館職選人到任及一年，通理四考，並自陳，改京官。

二年，呂頤浩言：“近世堂除，多侵部注，士人失職。宜仿祖宗故事，外自監司、郡守及舊格堂除通判，內自察官省郎以上、館職、書局編修官外，餘闕並寺監丞、法寺官、六院等，武臣自準備將領、正副將以上，其部將、巡尉、指使以下，並歸部注。”從之。又復文臣銓試，以經義、詩賦、時議、斷案、律義為五場，願試一場者聽，榜首循一資。武臣呈試合格者並聽參選。

三年，右仆射朱勝非等上《吏部七司敕令格式》。自渡江後，文籍散佚，會廣東轉運司以所錄元豐、元祐吏部法來上，乃以省記舊法及續降指揮，詳定而成此書。先是，侍御史沈與求言：“今日矯枉太過，賢愚同滯。”帝曰：“果有豪傑之士，雖自布衣擢為輔相可也；苟未能考其實，不若姑守資格。”乃命吏部注授縣令，惟用合格之人。

五年，詔：“凡注擬，並選擇非老疾及未嚐犯贓與非緣民事被罪之人。”時建議者云：“親民莫如縣令，今率限以資格，雖貪懦之人，一或應格，則大官大邑得以自擇。請詔監司、郡守，條上劇邑，遴選清平廉察之人為之。”既而又詔：“知縣依舊法，止用兩任關升通判資序。”明年，侍御史周祕言：“今有無舉員考第，因近臣薦對，即改官升擢，實長奔競。望詔大臣，自今惟賢德才能之人，餘並依格注擬。”廷臣或請以前宰執所舉改官，易以司馬光十科之目，歲薦五員，中書難之。詔“前宰執所舉京削，不理職司”而已。

三十二年，吏部侍郎淩景夏言：“國家設銓選以聽群吏之治，其掌於七司，著在令甲，所守者法也。今升降於胥吏之手，有所謂例焉。長貳有遷改，郎曹有替移，來者不可復知，去者不能盡告。索例而不獲，雖有強明健敏之才，不復致議；引例而不當，雖有至公盡理之事，不復可伸。貨賄公行，奸弊滋甚。嚐睹漢之公府有辭訟比，尚書有決事比，比之為言，猶今之例。今吏部七司宜置例冊，凡換給之期限，戰功之定處，去失之保任，書填之審實，奏薦之限隔，酬賞之用否，凡經申請，或堂白、或取旨者，每一事已，命郎官以次擬定，而長貳書之於冊，永以為例，每半歲上於尚書省，仍關御史台。如是，則巧吏無所施，而銓敘平允矣。”

有議減任子者，孝宗以祖宗法令難於遽改，令吏部嚴選試之法。自是，初官毋以恩例免試，雖宰執亦不許自陳回授。舊制，任子降等補文學及恩科人皆免，至是悉試焉。凡未經銓中及呈試者，勿堂除；雖墨敕，亦許執奏。舊制，宗室文資與外官文臣參注窠闕，武資則不得與武臣參注，但注添差。至是，始聽注厘務闕。七年，始命銓試不中、年四十，呈試不中、年三十者，令寫家狀，讀律注官。陳師正言：“請令宗室恩任子弟出官日量行銓試，如士夫子弟之法，多立其額而優為之製。”遂詔：“自今宗室曾經應舉得解者，許參選，餘並行銓試，三人取二。其三試終場不中人，聽不拘年限調官。”

淳熙元年，參知政事龔茂良言：“官人之道，在朝廷則當量人才，在銓部則宜守成法。法本無弊，例實敗之。法者，公天下而為之者也；例者，因人而立以壞天下之公者也。昔之患在於用例破法，今之患在於因例立法。諺稱吏部為‘例部’。今《七司法》自晏敦復裁定，不無疏略，然守之亦可以無弊。而徇情廢法，相師成風，蓋用例破法其害小，因例立法其害大。法常靳，例常寬，今法令繁多，官曹冗濫，蓋繇此也。望令裒集參附法及乾道續降申明，重行考定，非大有牴牾者弗去，凡涉寬縱者悉刊正之。庶幾國家成法，簡易明白，賕謝之奸絕，冒濫之門塞矣。”於是重修焉。既而吏部尚書蔡洸以改官、奏薦、磨勘、差注等條法分門編類，名《吏部條法總類》。十一月，《七司敕令格式申明》成書。

淳熙三年，中書舍人程大昌言：“舊制，選人改秩後兩任關升通判，通判兩任關升知州，知州兩任即理提刑資序。除授之際，則又有別以知縣資序隔兩等而作州者，謂之‘權發遣’，以通判資序隔一等而作州者，謂之‘權知’，上而提刑、轉運亦然。隔等而授，是擇材能也；結銜有差，是參用資格也。今得材能、資格俱應選者為上，其次，則擇第二任知縣以上有課績者許作郡，初任通判以上許作監司，第二任通判以上許作職司，庶幾人法並用。”從之。

寧宗慶元中，重定《武臣關升格》。先是，初改官人必作令，謂之“須入”。至是，復命除殿試上三名、南省元外，並作邑；後又命大理評事已改官未曆縣人，並令親民一次，著為令。

紹定元年，臣僚上言：“銓曹之患，員多闕少，注擬甚難。自乾道、嘉定以來，嚐命選部職官窠闕，各於元出闕年限之上，與展半年用闕。曆年浸久，入仕者多，即今吏部參注之籍，文臣選人、武臣小使臣校尉以下，不下二萬七千餘員，大率三四人共注一闕，宜其膠滯壅積而不可行。乞命吏部錄參、司理、司法、令、丞、監當酒官，於元展限之上更展半年。”從之。

七年，監察御史陳垓建言，乞申戒飭銓法十弊：一曰添差數多，破法耗財；〈（謂倅貳、幕職、參議、機宜、總戎、鈐轄、監押之類。）〉二曰抽差員眾，州縣廢職；〈（謂監司、帥守幕屬多差見任州縣他官權攝。）〉三曰攝局違法，蠹政害民；〈（謂監司、師守徇私差權幕屬等職。）〉四曰“須入”不行，僥幸撓法；〈（謂初改官人必作知縣，今多規免，苟圖京局，躐求倅貳，遂使不曾曆縣之人冒當郡寄。）〉五曰奏辟不應，奔競日甚；〈（謂在法未經任人不許奏辟，今或以初任或以闕次遠而改辟見次者。）〉六曰改任巧捷，紊亂官常；〈（謂在法已授差遣人，不得幹求換易。今既授是官，復謀他職，辭卑居尊，棄彼就此。）〉七曰薦舉不公，多歸請托；八曰借補繁多，官資泛濫；九曰瘝曠職守，役心外求；十曰匿過居官，玩視國法。〈（謂曾經罪犯，必俟赦宥。今則既遭彈劾，初未經赦者，經營差遣。）〉

舊制，軍功補授之人，自合從軍，非老疾當汰，無參部及就辟之法。比年諸路奏功不實，寅緣竄名，許令到部，及諸司紛然奏辟，實礙銓法。建炎兵興，雜流補授者眾，有曰上書獻策，曰勤王，曰守禦，曰捕盜，曰奉使，其名不一，皆閫帥假便宜承製之權以擅除擢。有進士徑補京官者，有素身冒名即為郎、大夫者。乃詔：“從軍應賞者，第補右選，以清流品。”又有民間願習射者，籍其姓名。守令月一試，取藝優者，如三路保甲法區用。

紹興初，嚐以兵革經用不足，有司請募民入貲補官，帝難之。參知政事張守曰：“祖宗時，授以齋郎，今之將仕郎是也。”知樞密院李回曰：“此猶愈科率於民。”乃許補承節郎、承信郎、諸州文學至進義副尉六等，後又給通直郎、修武郎、秉義郎、承直至迪功郎。其注擬、資考、磨勘、改轉、蔭補、封敘，並依奏補出身法，毋得注令錄及親民官。和議之後，立格購求遺書，亦命以官。凡歿於王事，無遺表致仕格法者，聽奏補本宗異姓親子孫弟侄，文臣將仕郎，武臣承信郎；餘親，上州文學或進武校尉，所以褒恤忠義也。又以兩淮、荊襄，其土廣袤，募民力田。凡白身勸民墾田及七十五頃者與副尉，五百頃補承信郎。

孝宗即位，命帥臣、監司、郡守、嚐任兩府及朝官等遣親屬進貢，等第補授登仕郎、將仕郎，推恩理為選限。淳熙三年，詔罷鬻爵，除歉歲民願入粟賑饑、有裕於眾，聽補官，餘皆停。自是，進納軍功，不理選限，登仕郎、諸州助教不許出官，止於贖罪及就轉運司請解而已。


Chinese text: This work was published before January 1, 1923, and is in the
public domain worldwide because the author died at least 100 years ago.
