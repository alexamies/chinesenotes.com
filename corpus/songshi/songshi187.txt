禁軍上
　　宋之兵制，大概有三：天子之衛兵，以守京師，備征戍，曰禁軍；諸州之鎮兵，以分給役使，曰廂軍；選於戶籍或應募，使之團結訓練，以爲在所防守，則曰鄉兵。又有蕃兵，其法始于國初，具籍塞下，團結以爲藩籬之兵；其後分隊伍，給旗幟，繕營堡，備器械，一律以鄉兵之制。今因舊史纂修《兵志》，特置於熙寧保甲之前，而附之鄉兵焉。

　　其軍政，則有召募、揀選、廩給、訓練、屯戍、遷補、器甲、馬政八者之目，條分而著之，以見歷朝因革損益之不同，而世道之盛衰亦具是矣。

　　嗟乎！三代遠矣。秦、漢而下得寓兵于農之遺意者，惟唐府衛爲近之。府衛變而召募，因循姑息，至於藩鎮盛而唐以亡。更曆五代，亂亡相踵，未有不由於兵者。太祖起戎行，有天下，收四方勁兵，列營京畿，以備宿衛，分番屯戍，以捍邊圉。于時將帥之臣入奉朝請，獷暴之民收隸尺籍，雖有桀驁恣肆，而無所施於其間。凡其制，爲什長之法，階級之辨，使之內外相維，上下相制，截然而不可犯者，是雖以矯累朝藩鎮之弊，而其所懲者深矣。

　　咸平以後，承平既久，武備漸寬。仁宗之世，西兵招刺太多，將驕士惰，徒耗國用，憂世之士屢以爲言，竟莫之改。神宗奮然更制，於是聯比其民以爲保甲，部分諸路以隸將兵，雖不能盡拯其弊，而亦足以作一時之氣。時其所任者，王安石也。元祐、紹聖遵守成憲。迨崇甯、大觀間，增額日廣而乏精銳，故無益于靖康之變。時其所任者，童貫也。建炎南渡，收潰卒，招群盜，以開元帥府。其初兵不滿萬，用張、韓、劉、岳爲將，而軍聲以振。及秦檜主和議，士氣遂沮。孝宗有志興復而未能。光、寧以後，募兵雖衆，土宇日蹙，況上無馭將之術，而將有中制之嫌。然沿邊諸壘，尚能戮力效忠，相與維持至百五十年而後亡。雖其祖宗深仁厚澤有以固結人心，而制兵之有道，綜理之周密，於此亦可見矣。

　　禁兵者，天子之衛兵也，殿前、侍衛二司總之。其最親近扈從者，號諸班直，其次總於御前忠佐軍頭司、皇城司、騏驥院。余皆以守京師、備征伐。其在外者，非屯駐、屯泊，則就糧軍也。太祖鑒前代之失，萃精銳于京師，雖曰增損舊制，而規模巨集遠矣。

　　建隆元年，詔殿前、侍衛二司各閱所掌兵，揀其驍勇升爲上軍，老弱怯懦置剩員以處之。詔諸州長吏選所部兵送都下，以補禁旅之闕。又選強壯卒定爲兵樣，分送諸道。其後代以木梃，爲高下之等，散給諸州軍。委長吏、都監等召募教習，俟其精練，即送闕下。二年，改左右雄捷、左右驍武軍並爲驍捷，左右備征爲雲騎，左右平遠爲廣捷，左右懷德爲懷順。四年，賜河東樂平縣歸降卒元威以下二百六十六人衣服、錢絹有差，立爲效順指揮。

　　乾德二年，詔遼州降軍宜以效順、懷恩爲名。三年四月，詔改西川感化、耀武等軍並爲虎捷。九月，上御講武殿閱諸道兵，得萬餘人，以騎兵爲驍雄，步軍爲雄武，並隸侍衛司，且命王繼勳主之，給緡錢俾娶妻。繼勳縱之白日掠人妻女，街使不能禁。帝聞大怒，捕斬者百人，小黃門閻承翰見而不奏，亦杖數十。

　　開寶七年，泰甯軍節度使李從善部下及江南水軍凡千三十九人，並黥面隸籍，以歸化、歸聖爲額。

　　太平興國二年，詔改簇御馬直曰簇御龍直，鐵騎曰日騎，龍捷曰龍衛，控鶴曰天武，虎捷曰神衛，骨钅朵子直曰御龍骨朵子直，寬衣控鶴曰寬衣天武，雄威曰雄勇，龍騎曰雄猛。八年，改濮州平海指揮爲崇武。

　　雍熙四年，改殿前司日騎钅屈直指揮爲捧日钅屈直，日騎改爲捧日，驍猛改爲拱辰，雄勇改爲神勇，上鐵林改爲殿前司虎翼，腰弩改爲神射，侍衛步軍司鐵林改爲侍衛司虎翼。

　　至道元年，帝閱禁兵有挽強弩至一石五鬥，連二十發而有餘力者，顧謂左右曰：「今宇內阜安，材武間出，弧矢之妙，亦近代罕有也。」又令騎步兵各數百，東西列陣，挽強彀弩，視其進退發矢如一，容止中節，因曰：「此殿庭間數百人爾，猶兵威可觀，況堂堂之陣數萬成列者乎！」

　　咸平三年，詔定州等處本城廳子、無敵、忠銳、定塞指揮，已並升充禁軍馬軍雲翼指揮，依逐州軍就糧，令侍衛馬軍司管轄。定州揀中廳子第一充雲翼第一，第二充雲翼第二；相州廳子第一充雲翼第三，第二充雲翼第四；保州無敵第一充雲翼第五，第二充雲翼第六，忠銳充雲翼第七；威勇軍無敵第一充雲翼第八，第二充雲翼第九，忠銳充雲翼第十；靜戎軍無敵充雲翼第十一；甯邊軍無敵充雲翼第十二；北平塞無敵充雲翼第十三；深州無敵充雲翼第十四。北面諸處應管本城、定塞指揮已下鎮定州、高陽關路都總管，並充禁軍馬軍雲翼指揮，才候升立訖，分析逐指揮員兵士人數、就糧州府、本指揮見在去處以聞。

　　四年，詔陝西沿邊州軍兵士先選中者，並升爲禁軍，名保捷。五年正月，置廣捷兵士五指揮。五月，命使臣分往邠、寧、環、慶、涇、原、儀、渭、隴、鄜、延等州，於保安、保毅軍內，與逐處官吏選取有力者共二萬人，各於本州置營，升爲禁軍，號曰振武指揮。既而帝曰：「邊防闕兵，朝廷須爲制置，蓋不得已也。候邊鄙乂寧，即可銷弭。」六月，以河東州兵爲神銳二十四指揮、神虎十指揮，又升石州廳子軍爲禁軍，又以威虎十指揮隸虎翼。

　　景德四年，詔河東廣銳、神銳、神虎軍以見存爲定額，缺則補之。

　　大中祥符元年，詔侍衛步軍司閱保甯軍士，分爲四等，其第一等徙營亳州永城縣，余聽歸農；無家可還者，隸諸州爲剩員。四年，宣示永安縣永安指揮兵八千餘人以奉諸陵，其軍額猶隸西京本城廂軍，可賜名奉先指揮，升爲禁軍，在清塞之下。八年，置禁軍左右清衛二指揮，在雄武弩手之上，散卒月給鐵錢五百，以奉宮觀。

　　仁宗即位，海內承平，而留神武備，始幸安肅教場觀飛山雄武發炮，命捧日、天武、神衛、虎翼四軍爲戰陣法，拔其擊刺騎射之精者，稍遷補之。由天聖至寶元間，增募諸軍：陝西蕃落、廣銳，河北雲翼，京畿廣捷、虎翼、效忠，陝西、河東清邊弩手，京西、江、淮、荊湖歸遠，總百余營。

　　康定初，趙元昊反，西邊用兵，詔募神捷兵，易名萬勝，爲營二十。所募多市井選忄耎，不足以備戰守。是時禁兵多戍陝西，並邊土兵雖不及等，然驍勇善戰。京師所遣戍者，雖稱魁頭，大率不能辛苦，而摧鋒陷陣非其所長。又北兵戍及川峽、荊湘、嶺嶠間，多不便習水土，故議者欲益募土兵爲就糧。於是增置陝西蕃落、保捷、定功，河北雲翼、有馬勁勇，陝西、河北振武，河北、京東武衛，陝西、京西壯勇，延州青澗，登州澄海弩手，京畿近郡亦增募龍騎、廣勇、廣捷、虎翼、步鬥、步武，復升河北招收、無敵、廳子馬，陝西制勝，并州克戎、騎射，麟州飛騎，府州威遠，秦州建威，慶州有馬安塞，保州威邊，安肅軍忠銳，嵐、府州建安，登州平海，皆爲禁兵，增內外馬步凡數百營。又京東西、河北、河東、江、淮、荊湖、兩浙、福建路各募宣毅，大州二營，小州一營，凡二百八十八。岢嵐軍別置床子弩炮手。時吏以所募多寡爲賞罰格，諸軍子弟悉聽隸籍，禁軍闕額多選本城補填，故慶曆中外禁、廂軍總一百二十五萬，視國初爲最多。西師既罷，上患兵冗，帑庾不能給，乃詔省兵數萬人。

　　皇祐二年，川峽增置寧遠。五年，江、淮、荊湖置教閱忠節，州一營，大州五百人，小州三百人。於是宣毅浸廢不復補，而荊湖、廣南益募雄略。至和二年，廣、桂、邕州置有馬雄略。明年，並萬勝爲十營。其後，議者謂東南雖無事，不宜馳備。嘉祐四年，乃詔荊南、江寧府、揚、廬、洪、潭、福、越州募就糧軍，號威果，各營於本州。又益遣禁軍駐泊，長吏兼本路兵馬鈐轄，選武臣爲都監，專主訓練。於是東南稍有備矣。

　　七年，宰相韓琦言：

　　祖宗以兵定天下，凡有征戍則募置，事已則並，故兵日精而用不廣。今二邊雖號通好，而西北屯邊之兵，常若待敵之至，故竭天下之力而不能給。不於此時先慮而豫備之，一旦邊陲用兵，水旱相繼，卒起而圖之，不可及矣。

　　又三路就糧之兵雖勇勁服習，然邊儲貴踴，常苦難贍。若其數過多，復有尾大不掉之患。京師之兵雖雜且少精，然漕于東南，廣而易供設，其數多，得強幹弱枝之勢。祖宗時，就糧之兵不甚多，邊陲有事，則以京師兵益之，其慮深而其費鮮。願詔樞密院同三司量河北、陝西、河東及三司榷貨務歲入金帛之數，約可贍京師及三路兵馬幾何，然後以可贍之數立爲定額。額外罷募，闕即增補。額外數已盡而營畸零，則省並之。既見定額，則可以定其路馬步軍一營，以若干爲額。仍請核見開寶、至道、天禧、慶曆中外兵馬之數。蓋開寶、至道之兵，太祖、太宗以之定天下、服四方也。天禧之兵，真宗所以守成備豫也。慶曆之兵，西師後增置之數也。以祖宗之兵，視今數之多少，則精冗易判，裁制無疑矣。

　　於是詔中書、樞密院同議。樞密院奏：開寶之籍總三十七萬八千，而禁軍馬步十九萬三千；至道之籍總六十六萬六千，而禁軍馬步三十五萬八千；天禧之籍總九十一萬二千，而禁軍馬步四十三萬二千；慶曆之籍總一百二十五萬九千，而禁軍馬步八十二萬六千。視前所募後浸多，自是稍加裁制，以爲定額。

　　英宗即位，詔諸道選軍士能引弓二石、弩四石五鬥送京師閱試，第升軍額。明年，並萬勝爲神衛。三年，京師置雄武第三軍。時宣毅僅有存者，然數詔諸路選廂軍壯勇者補禁衛，而退其老弱焉。蓋治平之兵一百十六萬二千，而禁軍馬步六十六萬三千雲。

　　熙甯元年十二月，詔：「京東武衛四十二指揮並分隸河北都總管司六指揮，隸大名府路三十六指揮，均隸定州、高陽關兩路更戍；其休番者，選差兵官三人依河北教閱新法訓練，仍差使臣押教。」又詔京東路募河北流民，招置教閱廂軍二十指揮，以忠果爲額。青、鄆、淄、齊州各三指揮，濟、兗、曹、濮州各兩指揮。

　　三年十二月，樞密使文彥博等上在京、開封府界及京東等路禁軍數，帝亦參以治平中兵數而討論焉。遂詔：殿前虎翼除水軍一指揮外，存六十指揮，各以五百人爲率，總三萬四百人；在京增廣勇五指揮，共二千人；開封府界定六萬二千人，京東五萬一千二百人，兩浙四千人，江東五千二百人，江西六千八百人，湖南八千三百人，湖北萬二千人，福建四千五百人，廣南東、西千二百人，川峽三路四千四百人爲額。在京其餘指揮並河東、陝西、京西、淮南路既皆撥並，唯河北人數尚多，乃詔禁軍以七萬爲額。初，河北兵籍比諸路爲多，其緣邊者且仰給三司，至是而撥並畸零，立爲定額焉。是時，京東增置武衛軍，分隸河北四路，後又以三千人戍揚、杭州、江寧府，其後又團結軍士置將分領，則謂之將兵雲。

　　七年正月，詔頒諸班直禁軍名額：

　　殿前司諸班：殿前指揮使、內殿直、散員、散指揮、散都頭、散祗候、金槍、東西、招箭、散直、鈞容直。諸直：御龍、御龍骨朵、御龍弓箭、御龍弩直。諸軍：捧日钅屈直、捧日左射、捧日、寬衣天武、钅屈直天武、左射天武、歸明渤海、拱聖、神勇、吐渾、驍騎、驍勝、宣武、虎翼水軍、甯朔、龍猛、捧日第五軍、捧日第七軍、天武第五軍、天武第七軍、契丹直第一、契丹直第二、神騎、廣勇、步鬥、龍騎、驍猛、雄勇、太原府就糧吐渾、潞州就糧吐渾、左射清朔、擒戎、廣捷、廣德、、驍雄、雄威。

　　侍衛馬軍司龍衛钅屈直、龍衛左射、龍衛、恩冀州員僚直、忠猛、定州散員、驍捷、雲騎、武騎、龍衛第十軍、揀中龍衛、新立驍捷、飛捷、驍武、廣銳、雲翼、禁軍有馬勁勇、廳子馬、無敵、克勝、飛騎、威遠、克戎、萬捷、雲捷、橫塞、慶州有馬安塞、蕃落、有馬雄略、員僚剩員直。

　　侍衛步軍司神衛、虎翼水軍、神衛第十軍、步武、武衛、床子弩雄武、飛山雄武、神衛、振武、來化、雄武弩手、上威猛、招收、雄勝、澄海水軍弩手、神虎、保捷、捉生、清邊弩手、制勝、定功、青澗、平海、雄武、效忠、宣毅、建安、威果、川效忠、揀中雄勇、懷順、懷恩、勇捷、威武、靜戎弩手、忠遠、寧遠、忠節、教閱忠節、川忠節、神威、歸遠、雄略、下威猛、強猛、壯勇、橋道、清塞、武嚴、宣效、神衛剩員、奉先園、揀中六軍、左龍武、右龍武、左羽林、右羽林、左神武、右神武。

　　御營喝探、新團立揀中剩員。

　　諸班直資次相壓殿前指揮使、御龍直、御龍骨朵子直、內殿直、散員、散指揮使、散都頭、散祗候、金槍、東西班、御龍弓箭直、御龍弩直、招箭班、散直、鈞容直。

　　諸軍資次相壓捧日钅屈直、捧日左射、捧日、寬衣天武、天武钅屈直、天武左射、天武、龍衛钅屈直、龍衛左射、龍衛、神衛、歸明渤海、拱聖、神勇、恩冀州員僚直、忠猛、定州散員、吐渾、驍騎、驍捷、雲騎、驍勝、宣武、武騎、殿前司虎翼、殿前司虎翼水軍、甯朔、龍猛、步軍司虎翼、步軍司虎翼水軍、捧日第五軍、捧日第七軍、天武第五軍、天武第七軍、龍衛第十軍、揀中龍衛、神衛第十軍、契丹直第一、契丹直第二、神騎、廣勇、步鬥、龍騎、驍猛、雄勇、太原府就糧吐渾、潞州就糧吐渾、清朔、擒戎、新立驍捷、飛捷、驍武、廣銳、雲翼、禁軍有馬勁勇、步武、武衛、床子弩雄武、飛山雄武、神銳、振武、來化、雄武弩手、上威猛、廳子馬、無敵、招收、雄勝、廣捷、廣德、克勝、飛騎、威遠、澄海水軍弩手、克戎、驍雄、雄威、萬捷、雲捷、橫塞、神虎、保捷、慶州有馬安塞、蕃落、捉生、清邊弩手、制勝、定功、有馬雄略、青澗、平海、雄武、效忠、宣毅、建安、威果、川效忠、揀中雄勇、懷順、懷恩、勇捷、威武、下威武、靜戎弩手、忠勇、寧遠、忠節、教閱忠順、川忠節、神威、歸遠、雄略、下威猛、強猛、壯勇、員僚剩員直、橋道、川橋道、步軍司清塞、武嚴、宣效、神衛剩員、奉先園、揀中六軍、御營喝探、新團立揀中剩員。

　　諸禁軍名額系捧日、天武、龍衛、神衛爲上軍，五百文已上料錢見錢爲中軍，不滿五百文料錢見錢並捧日天武第五第七軍、龍衛神衛第十軍、驍猛、雄勇、驍雄、雄威爲下軍。元豐五年十月，詔諸路教閱廂軍，於下禁軍內增入指揮名額，排連並同禁軍。蓋熙寧之籍，天下禁軍凡五十六萬八千六百八十八人；元豐之籍，六十一萬二千二百四十三人。

　　哲宗即位，四方用兵，增戍益廣。元祐元年三月，寄招河北路保甲，充填在京禁軍闕額。龍、神衛以年二十以下，中軍以下以年二十五以下者，雖短小一指並招刺焉。二年，詔西關堡防拓禁軍和雇入役。復置河北、河東、陝西、府界馬步軍。七年，河東、陝西路諸帥府敢勇以一百人爲額，專隸經略司。

　　紹聖四年，陝西路增置蕃落馬軍。是年，蘭州金城置步軍保捷、馬軍蕃落。

　　元符元年，利州路興元府、閬州各增置就糧武寧；又湖北、江東各增置有馬雄略。涇原路新築南牟會，賜名西安州，戍守共以七千人爲額，仍招置馬軍蕃落、步軍保捷。天都、臨羌砦戍守各以三千人爲額，仍各置馬軍蕃落、步軍保捷。永興軍等路創置蕃落；河北大名府等二十二州共創置馬軍廣威、步軍保捷，以河北大水，招刺流民故也。

　　二年正月，環慶增置敢勇二百人。四月，環慶路都總管司言：「本路新展定邊城，比之橫山、興平等處城砦尤深，乞增置住營馬軍蕃落、步軍保捷。」六月，環慶路都總管司言：「展築慶州白豹城，合增置住營馬步軍。」又鄜延路都總管司言：「本路新築米脂等八堡砦，合增置土兵、馬步軍。」皆從之。三年，樞密院奏：「河北增置馬軍廣威、步軍保捷二萬餘人，欲令揀選升換在京闕額軍分。」從之。自紹聖以來，陝西、河東連用兵六年，進築未已，覆軍殺將，供給不可勝紀。

　　徽宗崇甯元年九月，荊湖北路增置禁軍，以靖安名。十月，川陝置安遠軍。三年三月，隴右都護奏：乞于鄯州置水軍，守河浮橋。又樞密院乞增置府界、京東西等路步軍，荊湖南路雄略，皆從之。十月，京東西、河東北、開封府界創置馬步軍五萬人，馬軍以崇捷、崇銳名，步軍以崇武、崇威名，合用緡錢二百八十萬有奇，以常平、封樁等錢支，用蔡京之請也。京又言：今拓地廣，戍兵少，當議添置兵額，以爲邊備。」從之。

　　四年十一月，廣西路置刀牌手三千人，於切要州軍更戌，以寧海名。十二月，詔：「四輔屏翰京師，兵力不可偏重，可各以二萬人爲額。」五年，環慶路進築徐丁台城，賜名安邊，置馬軍蕃落、步軍保捷。

　　大觀元年五月，延安置錢監兵。閏十月，靖州置宣節。十一月，兩浙東、西路各增置禁軍。宣和三年，內侍、制置使譚奏，以方臘既平，乞節鎮增添禁軍兩指揮，余州軍一指揮；又乞除溫、處、衢、婺外，將禁軍更招置成十指揮。又乞增置嚴州威果禁軍。並從之。五年二月，尚書省言：「古者，六軍爲王之爪牙，羽林則禁衛之總名也。今臣僚使令兵卒所居營分曰六軍，而復有左、右羽林之名，稱謂失當。若將揀中六軍並六軍指揮並改爲廣效，內揀中六軍作第一指揮，左龍武第二，左羽林第三，左神武第四，右龍武第五，右羽林第六，右神武第七。」從之。

　　靖康元年，詔；「廣西宜、融二州實爲極邊，舊置馬軍難議減省，且依元降指揮招置。」

　　自元豐而後，民兵日盛，募兵日衰，其募兵闕額，則收其廩給，以爲民兵教閱之費。元祐以降，民兵亦衰。崇甯、大觀以來，蔡京用事，兵弊日滋，至於受逃亡，收配隸，猶恐不足。政和之後，久廢蒐補，軍士死亡之余，老疾者徒費廩給，少健者又多冗占，階級既壞，紀律遂亡。童貫握兵，勢傾內外，凡遇陣敗，恥於人言，第申逃竄。河北將兵，十無二三，往往多住招闕額，以其封樁爲上供之用。陝右諸路兵亦無幾，種師道將兵入援，止得萬五千人。故靖康之變，雖畫一之詔，哀痛激切，而事已無及矣。

　　高宗南渡，始建御營司，未幾，復並御營歸樞密院。建炎四年，改御前五軍爲神武軍，御營五軍爲神武副軍，並隸樞密院。五年，上以祖宗故事，兵皆隸三衙，乃廢神武中軍隸殿前司，於是殿司兵柄始一。乾道元年，詔殿前兵馬權以七萬三千人爲額。

　　諸屯駐大軍則皆諸將之部曲，高宗開元帥府，諸將兵悉隸焉。建炎後，諸大將兵浸盛，因時制變，屯無常所。如劉光世軍或在鎮江、池州、太平，韓世忠軍或屯江州、江陰，岳飛一軍或屯宜興、蔣山，王彥八字軍隨張浚入蜀，吳玠兵多屯鳳州、大散關、和尚原。是時合內外大軍十九萬四千餘，川、陝不與焉。及楊沂中將中軍總宿衛，江東劉光世、淮東韓世忠、湖北岳飛、湖南王𤫉四軍共十九萬一千六百，亦未嘗有屯。

　　紹興十一年，范同以諸將握兵難制，獻謀秦檜，且以柘皋之捷言於上，召張俊、韓世忠、岳飛入覲，張俊首納所部兵。分命三大帥副校各統所部，自爲一軍，更銜曰統制御前軍馬。罷宣撫司，遇出師取旨，兵皆隸樞密院，屯駐仍舊。而四川大將兵曰興、成、階、鳳、文、龍、利、閬、金、洋、綿、房、西和州、大安軍、興元、隆慶、潼川府凡十七郡，亦分屯就糧焉。

　　乾道之末，各州有都統司領兵：建康五萬，池州一萬二千，鎮江四萬七千，楚州武鋒軍一萬一千，鄂州四萬九千，荊南二萬，興元一萬七千，金州一萬一千。其後分屯列戍，增損靡常。所可考者，統制、統領、正將、副將、準備將之目也。

　　至於水軍之制，則有加于前者，南渡以後，江、淮皆爲邊境故也。建炎初，李綱請於沿江、淮、河帥府置水兵二軍，要郡別置水兵一軍，次要郡別置中軍，招善舟楫者充，立軍號曰淩波、樓船軍。其戰艦則有海鰍、水哨馬、雙車、得勝、十棹、大飛、旗捷、防沙、平底、水飛馬之名。隆興以後至於寶祐、景定間，江、淮沿流堡隘相望，守禦益繁，民勞益甚。迨鹹淳末，廣東籍蜑丁，閩海拘舶船民船，公私俱弊矣。

　　其禁軍將校，則有殿前司都指揮使、副都指揮使、都虞候各一人；諸班有都虞候、指揮使、都知、副都知、押班；御龍諸直有四直都虞候，本直各有都虞候、指揮使、副指揮使、都頭、副都頭、十將、將虞候；馬步軍有捧日、天武左右四廂都指揮使，捧日、天武左右各有都指揮使，每軍有都指揮使、都虞候，每指揮有指揮使、副指揮使，每都有軍使、步軍謂之都頭。

　　副兵馬使、步軍謂之副都頭。

　　十將、將虞候、承局、押官。

　　所領諸班直、指揮，騎兵、步兵之額敘列如左。以其前後之異同者分爲建隆以來之制、熙寧以後之制，而將兵、水兵之制可考者，因附著於後雲。

　　建隆以來之制

　　騎軍

　　殿前指揮使左右班二。宋初，以舊府親從帶甲之士及諸班軍騎中選武藝絕倫者充。

　　內殿直左右班四。周制，簡軍校暨武臣子弟有材勇者立。又有川班內殿直，乾德三年平蜀得奇兵，簡閱材貌魁偉便習騎射者凡百二十人立，開寶四年廢。

　　散員左右班四。周制，招置諸州豪傑立，散指揮、散都頭、散祗候凡十二班。又於北面驍捷員僚直及諸軍內簡閱填補。咸平五年，定州路都部署王超言；「緣邊有強梁輩常居四界，擾動邊境，請厚給金帛募充散員。」從之。

　　散指揮左右班四。

　　散都頭左右班二。

　　金槍班左右班二，舊名內直。太平興國初，改選諸軍中善用槍槊者補之。

　　東西班弩手、龍旗直、招箭班共十二，舊號東西班承旨。淳化二年，改爲殿前侍，東西各第一第二弩手、龍旗直班六，並帶甲，選諸班及不帶甲班增補。其東第二茶酒及第三、西第四班不帶甲，並以諸軍員、使臣及沒王事者子弟爲之。又擇善弓箭者爲招箭班。

　　散直左右班四。雍熙四年，以諸道募置藩鎮廳頭軍將及詣登聞院求試武藝者立。咸平元年，選諸節度使從人、騎御馬小底增補。

　　鈞容直班二。太平興國三年，選諸軍諳曉音樂、騎御馬小底立。淳化二年，改之。

　　外殿直班一。諸班衛士中年多者號看班外殿直，後削看班之號。或詣諸道攝軍校之職部分州兵，謂之權管。國初又有內員僚直，開寶中廢。太平興國四年，征太原，得上軍。天禧四年，併入此班。

　　捧日並左射、钅屈直、弩手、左第五軍，總指揮三十五。京師三十三，雍丘、鄭各一。舊號小底，周改爲鐵騎，太平興國二年改爲日騎，雍熙四年改今名。分左、右廂，各四軍。雍熙三年，選善槍槊者充钅屈直。淳化三年，選善左射者爲左射。咸平五年，選天武、拱聖、驍騎善弩射者爲弩手。

　　契丹直三。咸平、許、壽各一。後唐置，旋廢。開寶三年，以遼人內附之衆復置。太平興國中，因事復置，旋廢。

　　歸明渤海指揮二。京師。太平興國四年，征幽州，以渤海降兵立。

　　拱聖指揮二十一。京師。乾德中，選諸州騎兵送闕下，立爲驍雄，後改驍猛。雍熙四年，又改拱辰。未幾改今名。

　　吐渾小底舊指揮五，治平中並爲二。京師。太平興國四年，平太原，獲吐渾子弟，又選監牧諸軍中所有者充。

　　驍騎指揮二十三。京師。太平興國四年置，後又選掉搨索兵及左右教駿兵增置。雍熙四年，改殿前司步鬥弩手爲驍騎弩手。淳化四年，選壯勇超絕者爲上驍騎，在本軍之上。咸平五年，分左、右廂。舊又有殿前小底。至道二年，選驍騎馬直及善射者充，後廢。

　　驍勝左右指揮各五。京師。咸平三年，選教駿、驍騎諸軍備征子弟材勇者立。

　　甯朔指揮十。京師、尉氏各三，雍丘、渭、河陽、河陰各一。咸平三年，選教駿諸軍備征及外州兵立。

　　龍猛指揮八。京師。太平興國中，揀閱龍騎及諸州部送招獲群盜，取其材勇者立。淳化四年，又擇精悍者爲教閱龍猛以備禽盜，在本軍之上。景德四年，又選龍騎、驍騎兵增之。

　　飛猛指揮二。咸平二年，選龍猛、驍騎兵子弟之材勇者立。

　　驍猛指揮四。尉氏三、太康一。舊號驍雄，太平興國中改。雍熙四年，以拱聖年多者爲拱辰軍，其次等者如故。景德四年，以拱聖年多者隸之。

　　神騎指揮十八。雍丘十三，咸平五。端拱二年，選驍雄新配人及教駿、借事等兵立。淳化二年，廢掉搨索軍隸之。咸平二年，又擇教駿、備征及外州增之。

　　驍雄指揮四。咸平、陳留各二。太平興國八年，遷驍猛中次等者立。景德中，以驍騎、驍勝、寧朔軍年多者隸之。

　　吐渾直指揮三。太原二，潞一。太平興國八年，太原遷雲州及河界吐渾立，屯並、代州。雍熙三年，又得雲、朔歸明吐渾增立，屯潞州。

　　安慶直四。太原一，潞三。太平興國四年，遷雲、朔及河東歸明安慶民分屯並、潞等州，給以土田。雍熙四年立。

　　三部落指揮一。太原。太平興國四年，親征幽州，遷雲、朔、應等州部落於并州，因立。

　　清朔指揮四。西京二，許、汝各一。太平興國四年，遷雲、朔州民於內地，得自置馬以爲騎兵，謂之家戶馬。雍熙四年立。

　　擒戎指揮五。西京、許各二，汝一。太平興國四年，遷雲、朔州民於西京、許汝等州，給以土田，充家戶馬。端拱二年立。

　　新安內員僚直五。端拱二年，成德軍節度使田重進言；「易州靜砦兵先屯鎮州，賊陷勇陷穀，盡俘其家，請以其軍備宿衛。」因而立此直。後廢，天聖後無。

　　散祗候左右班二。天聖前無。

　　步鬥指揮六。尉氏、太康各一，蔡四。慶曆中增置，天聖前無。

　　步軍

　　御龍直左右二。舊號簇御馬直，太平興國二年改爲簇御龍直，後改今名。

　　御龍骨朵子直左右二。舊號骨䤪子直，太平興國二年改爲御龍散手直，後改今名。

　　御龍弓箭直五。選天武諸軍材貌魁傑者充。

　　御龍弩直五。

　　天武並寬衣、钅屈直、左射，總指揮三十四。京師三十三，咸平一。

　　神勇上下共二十一指揮。乾德中，揀閱諸軍壯實而大體者立爲雄威。太平興國二年，改爲雄勇。雍熙四年改今名。淳化四年，選武藝超絕者立爲上神勇，以備擒盜。

　　宣武上下共二十指揮。京師。太平興國二年，並效節、忠猛二軍立，又選諸軍及鄉兵增之。至道二年，又選軍頭司步直善用槍槊掉刀者立殿前步直，後廢。

　　虎翼太平興國中，揀雄武弩手立爲上鐵林，又于雄武、定遠、寧勝床子弩手、飛山雄武等軍選勁兵以增其數。雍熙四年，改分左右四軍。淳化四年，選本軍精銳者爲上虎翼，以備禽盜。咸平二年，並廣勇軍隸之。大中祥符六年，詔在京諸軍選江、淮士卒善水者習戰于金明池，立爲虎翼水軍。舊指揮六十二，景德中增六。京師。

　　雄勇舊號雄威，太平興國二年改今名。雍熙四年，改神勇，復於本軍選退入次等者爲之。舊指揮五，至和五年增爲八。咸平三，鄆二，許、鄭、滑各一。

　　廣德開寶四年，平廣南，以其兵隸殿前司，次等隸八作司，闕則選廣南諸州兵補之。雍熙三年，選八作司之強壯者爲揀中。總指揮十。咸平、尉氏、陽武、河陽、滄、鞏、白波各一，西京三。

　　廣勇淳化二年，選神射、鞭箭、雄武、效忠等軍強壯善射者立爲廣武，大中祥符二年改今名。舊指揮二十三，慶曆中增爲四十三，每指揮十爲一軍。京師五，陳留二十二，咸平、東明、太原、胙城、南京各二，襄邑、陽武、鄆各一，滑三。

　　廣捷舊名左右平遠，建隆二年改。咸平五年，又選廣德、神威等軍教以標槍旁牌補之。舊指揮五，景祐中增五，明道中增十，慶曆增三十六，總五十六。陳留八，咸平六，雍丘四，襄邑、尉氏、許各三，太康、扶溝、南京、亳、河陰、潁、寧陵各二，陳六，滑、曹、鄧、蔡、廣濟、穀熟、永城、襄城、葉各一。

　　雄威雍熙四年，選神勇兵退入第二等立爲神威，後改今名。指揮十。考城、襄邑、陳留各一，南京四，陳二。

　　宣威雍熙四年，選神勇、宣武兵退入次等者立。上下指揮二。咸平、襄邑各一。

　　龍騎建隆間以諸道招致及捕獲群寇立，號有馬步人，見陣即步鬥。淳化三年，選本軍年多者爲帶甲剩員。咸平以後，又以本軍及龍猛退兵增之。舊指揮八，康定中，取配隸充軍者增置爲指揮二十，分三軍。京師四，尉氏、雍丘、咸平、鄭各二，南京、陳、蔡、河陽、潁、單、四波各一。

　　神射兩浙州兵，舊號腰弩。雍熙四年改今名。淳化元年，部送闕下，選其強者爲廣武，次等復爲本軍。指揮五。陳留三，雍丘二。

　　步鬥雍熙三年，選諸州廂軍之壯勇者立，後廢。此下二軍，天聖後無。

　　鞭箭雍熙三年，選兩浙兵爲鞭箭，次等者爲忠節鞭箭。端拱二年並爲一。至道元年，發此兵援靈州芻粟，喪車重兵器於浦洛河，詔免死，後廢。

　　侍衛司侍衛親軍馬步軍都指揮使、副都指揮使、都虞候各一人。馬軍都指揮使、副都指揮使、都虞候各一人，步軍亦如之。自馬步軍都虞候已上，其員全闕，即馬、步軍都指揮使等各領其務，與殿前號爲三司。馬步軍有龍衛神衛左右四廂都指揮使、都虞候。每指揮有指揮使、副指揮使。余如殿前司之制。所領騎兵步兵之額敘列如左：

　　騎軍

　　員僚直顯德中，周平三關，召募強人及選高陽關馳捷兵爲北面兩直。建隆初，選諸州騎兵及蕃鎮廳頭召募人等爲左三直。太平興國四年，平太原，選其騎兵爲右三直。北面兩直，營貝、冀隸高陽關都部署。大中祥符中，改爲貝州左直、冀州右直，後改四直。京師二，恩、冀各一。

　　龍衛舊號護聖。周廣順中，改龍捷。建隆二年，揀去衰老，以諸州所募精勁者補之。太平興國二年，改分左、右廂。四年，平太原，選其降兵爲揀中龍衛。雍熙二年，又揀善槍槊者爲钅屈直。淳化三年，選剩員堪披甲者爲帶甲剩員。五年，又揀善左射者爲左射。指揮四十四。京師三十八，雍丘、尉氏、河陽各一，澶三。

　　忠猛咸平一年置。指揮一。定州。

　　散員咸平五年置。指揮一。定州。

　　驍捷周顯德中，平三關，揀諸州士卒壯勇者爲河北驍捷。宋初，隸高陽關都部署。建隆二年，廢左右驍武，以其兵來隸。乾德中，又選備征及嵐州歸附之兵爲河南驍捷，其後止以驍捷爲名。太平興國四年，平太原，揀閱降兵爲揀中驍捷。淳化四年，又置新立驍捷。至道三年，分驍捷爲左、右廂。咸平五年，以其年多者爲帶甲剩員。指揮二十六。尉氏新立、陳揀中各一，恩十四，冀十。

　　雲騎舊號左右備征，建隆二年改。開寶以後，募子弟爲雲騎，以其次爲武騎，又選騎兵之次等爲武騎，又選本軍年多者爲帶甲剩員。指揮十五。京師十一，陳留、西京各一，鞏二。

　　歸明神武太平興國四年，親征幽州，以其降兵立此軍。初指揮一，後增爲四。雍丘。

　　克勝本潞州騎兵，端拱初升。指揮二。潞。


　　驍銳舊名散員指揮，咸平四年改。指揮四。莫三，冀一。

　　驍武本河北諸州忠烈、威邊、騎射等兵。淳化四年，揀閱其材，與雲騎、武騎等立，得自置馬，分左、右廂。指揮二十。北京七，真定三，定六，相、懷、洺、邢各一。

　　廣銳本河州忠烈、宣勇能結社買馬者，馬死則市補，官助其直。至道元年立。咸平以後選振武兵增之，老疾者以親屬代。景德二年詔：非親屬願代者聽。大中祥符五年，以其退兵爲帶甲剩員。舊河東指揮三十一，陝西七。景祐、康定中，增爲四十二。太原、代、並各三，汾五，嵐、石、岢嵐各二，晉、熙、慈、絳、澤、隰、憲、寧化、威勝、平定、火山各一，涇、原、鄜各二，秦、渭、環、邠、寧各一。

　　武清晉州騎兵。端拱二年，以其久在北鄙，有屯戍之勞，選勇悍者就升。指揮一。晉。

　　有馬勁勇咸平四年，選江東諸州兵立。慶曆中，分置第六、第七。總指揮七。太原二，代、嵐各一，磁三。

　　雲翼舊指揮三十三，景祐以後，增置二十三，分左、右廂，總五十六。真定、雄、瀛、深、趙、永寧各三，定、冀各六，保五，滄、北平、永靜、順安、保定各二，莫、邢、霸各一，廣信、安肅各四。

　　廳子本石州城立。景德元年，改徙營相州。慶曆初，升禁軍。指揮六。定一，相五。

　　萬捷開寶中，募趙、相、滄、冀州民立。大中祥符中，以驍武、雲騎退兵隸之。指揮七。相、冀、遼各二，滄一。

　　雲捷太平興國四年，選諸軍中應募子弟及教駿、借事、備征等有武幹者立。大中祥符五年，以寧朔退兵隸之。指揮十二。尉氏、咸平、西京、北京、澶各二，汝、懷各一。

　　橫塞咸平三年，選諸軍威邊、騎射及在京借事立。指揮七。雍丘、咸平、考城、襄邑、寧陵各一，衛二。

　　員僚剩員直禁軍員僚以罪責降者充。此下至騎捷凡六軍，天聖後無。

　　清塞周立，指揮二。其一北蕃歸附之衆，營壽州；其一破淮南紫金山砦所得騎軍，營延州。宋初，選本軍子弟補其缺。太平興國三年，又得泉州、兩浙兵以益之。

　　飛捷本威虜軍、保州、易州靜塞兵、定州廳子軍立。淳化元年，詔赴闕揀閱，以靜塞爲三等，廳子爲一等，改今名。指揮四。

　　驍駿本壽州鹹聖軍，咸平三年改。指揮一。

　　揀中夏州廳子本夏州家戶。淳化五年，河西行營都部署李繼隆遣部送京師立，指揮一。

　　騎捷本雍州強人指揮，咸平三年改。分營瀛、莫。指揮四。

　　武騎指揮一十一。京師、雍丘各一，尉氏三，陳留、考城、咸平、鄭各一，西京二。此下至有馬雄略凡十二軍。《三朝志》無。

　　驍騎指揮一，太原。

　　無敵河北沿邊廂兵，慶曆二年升禁軍。總指揮六。定、北平各二，安肅、廣信各一。

　　忠銳廣信廂兵有馬者，慶曆二年升禁軍。指揮一。

　　威邊諸州廂兵，惟保州教戰射，隸巡檢司。慶曆初，升禁軍。指揮二。定、保各一。

　　飛騎麟州廂兵，慶曆初，升禁軍。指揮二。

　　威遠府州廂兵，本胡騎之精銳，慶曆初，升禁軍。指揮二。

　　克戎并州廂軍有馬者，康定中，升禁軍。指揮一。

　　有馬安塞慶州廂軍，慶曆中，升禁軍。指揮一。

　　蕃落陝西沿邊廂兵有馬者，天禧後，升禁軍，極邊城砦悉置。至慶曆中，總指揮八十三。環五，延、慶各四，秦並外砦十七，原、渭並外砦各十二，德順並外砦十二，鳳翔、涇並外砦、儀、保安各二，隴外一。

　　并州騎射諸道廂軍惟并州路有馬備征役，慶曆五年升禁軍。指揮一。

　　有馬雄略至和二年置，指揮三。廣、桂、邕各一。

　　步軍

　　神衛晉曰奉國軍，周改虎捷。建隆二年，揀閱諸州所募禁軍增補。乾德三年，西川行營都部署王全斌偽署感化、耀武等軍平寇者功，請備禁旅，詔並爲虎捷。太平興國二年改。舊水虎翼即軍中習水戰者，是歲改爲神衛水軍，又於剩員中選可備征役者立爲揀中神衛。大中祥符後，剩員又有帶甲、看倉草場、看船之名，凡四等，皆選本軍年多者補。宋初，指揮四十六，仁宗後，止存指揮三十一。京師。

　　步武本鄉軍選充神勇、宣武，雍熙三年，揀其次等者立。慶曆中，增指揮六。陳。

　　虎翼宋初，號雄武弩手。太平興國二年，選壯勇者爲上鐵林，其次爲下鐵林。雍熙四年，改爲左、右廂，各三軍。咸平五年，以威虎軍來隸。景德三年，選效順兵補其缺。大中祥符五年，擇本軍善水戰者爲上虎翼，六，年又選江、淮習水卒于金明池按試戰棹，立爲虎翼軍。江、浙、淮南諸州，亦准此選置。七年，改爲虎翼水軍。舊指揮七十五，慶曆中，增置二十一，總九十六。京師九十並水軍一，襄邑、東明、單各一，長葛一。

　　奉節乾德三年平蜀，得其兵立爲奉議，後改今名。景德三年，又選立上奉節。指揮五，京師。

　　武衛太平興國中，募河北諸州兵立。舊指揮十六，慶曆中，河北增置爲指揮六十七。南京、真定、淄各四，北京、澶、相、邢、懷、趙、棣、洺、德、祁、通利、乾寧、廣濟各一，青五，鄆、徐、兗、曹、濮、沂、濟、單、萊、濰、登、淮陽、瀛、博各二，齊、密、滄各三。

　　雄武並雄武弩手、床子弩雄武、揀中雄武、飛山雄武、揀中歸明雄武，總指揮三十四。京師十三，太原、尉氏、南京、鄭、汝、寧陵各二，咸平、東明、雍丘、襄邑、許、曹、廣濟、穀熟、長葛各一。

　　川效忠太平興四三年，選諸州廂兵歸京師者立。淳化四年，又選川峽威棹、克寧兵部送京師者產爲川效忠。景德元年，以德清廂軍及威遠兵增之。舊指揮二十八，後減爲七。南京六，寧陵一。

　　效順宋初，征潞州，以降卒立。指揮一。襄邑。

　　雄勝開寶中，以剩員立。太平興國中，選入上鐵林，餘如故。又有雄勝剩員。指揮三。峽、冀、濟各一。

　　揀中雄勇開寶中立，以常寧雄勇、效順等軍剩員中選其強者立爲揀中。大中祥符二年，又選歸遠軍爲新立。舊指揮四，後損爲一。襄邑。

　　懷勇開寶四年，揀蜀兵之在京師者立，指揮三。雍丘二，陳一。

　　威寧淳化中，部送西川賊帥五小波脅從之兵歸京師立。咸平元年，又以散員直增補。指揮一。許。

　　飛虎本虎翼、廣武兵屯西川無家屬者，太平興國中，歸京師。指揮三。陳留二，咸平一。

　　懷順本淮南兵，舊號懷德。建隆二年改。指揮一。霸。

　　歸聖開寶七年，以李從善所領兵及水軍立。八年，平江南，又以其降兵增補，指揮一。雍丘。

　　順聖太平興國中，部送兩浙兵歸京師立。指揮一。鞏。

　　懷恩乾德三年，平蜀，得其軍立。指揮三。荊南二，鄂一。

　　揀中懷愛本蜀兵，與懷恩同立，又拔精銳者爲揀中。淳化四年，又選川峽威棹、克寧兵次等者立爲牽船，以給河漕之役。舊指揮三，後損爲一。寧陵。

　　勇捷太平興國四年，征太原立，分左、右廂，以諸州庫兵補左廂，廣濟、開山兵補右廂。指揮二十六。襄邑、北京、澶、陳、壽、汝、曹、宿各二，咸平、西京、南京、亳、甯、洪、河陰、鞏、長葛、韋城各一。

　　威武太平興國四年，征太原立，分左、右廂，以江南歸化兵補左廂，兩浙順化兵補右廂。大中祥符五年，又立下威武。共指揮十三。西京、河陽、鄭、鄆、澶、滑、濮、通利、鞏、河陰、永城各一，曹二。

　　靜戎弩手選江南歸化兵及諸州廂兵壯實者立。指揮四。河陽、澶、衛、通利各一。

　　平塞弩手本兩浙順化軍，揀其強壯立爲弩手，又以江、浙逋負官物隸窯務徒役者爲揀中平塞。指揮四。咸平、亳、河陽、白波各一。

　　新立弩手本勁勇兵，太平興國中，選其善弩者立。指揮一。廣濟。

　　忠勇咸平五年，以易州兵能禽賊者立。指揮一。成都。

　　甯遠大中祥符六年，選西川克寧、威棹兵立。舊指揮五，皇祐及至和中，增置爲八。戎三，遂、梓、嘉、雅、江安各一。

　　忠節太平興國三年，選諸州廂軍之強壯者立。淳化四年，又選川峽威棹、克寧兵立爲川忠節。舊指揮二十四，後增教閱忠節總爲六十。雍丘、襄邑、寧陵各三，陳留、咸平、東明、亳、河陰、永城各二，南京五，太康、陽武、許、江寧、揚、廬、宿、壽、楚、真、泗、泰、滁、岳、澧、池、歙、信、太平、饒、宣、洪、虔、吉、臨江、興國、廣濟、南康、廣德、長葛各一，合流四。

　　神威咸平三年，選京師諸司庫務兵立。上下指揮十三。陳留三，許、鞏各二，雍丘、考城、咸平、河陽、廣濟、白波各一。

　　歸遠雍熙三年，王師北征，拔飛狐、靈丘，得其降卒立，咸平二年，選諸州雜犯兵增之。舊指揮三，天聖中，增置爲十六。陳、許、亳、壽、宿、鄧、襄、鼎各一，荊南、澧、潭、洪各二。

　　雄略咸平六年，選諸州廂兵及香藥遞鋪兵立。舊指揮十五，皇祐五年，增置爲二十五。荊南五，潭四，鼎、澧各二，廣、辰、桂各二，許、全、邵、容各一。

　　威猛咸平三年，選諸州廂兵及召募者立。上下指揮十。襄邑四，咸平、許、長葛各二。

　　神銳咸平六年，料簡河東兵立。大中祥符五年，以本軍及神虎兵年多者爲帶甲剩員。指揮二十六。太原六，潞、晉各三，澤、汾、隰、平定各二，代、絳、忻、遼、邢、威勝各一。

　　神虎咸平五年，選陝西州兵馬立。六年，又料簡河東州兵立，以西路河東兵之。指揮二十六。永興六，鳳翔、河中、忻、晉、威勝各二，太原、秦、延、鄜、華各一，潞州三。

　　保捷咸平四年，詔陝西沿邊選鄉丁保毅升充。舊指揮四十五，慶曆中，揀鄉弓手增置，總一百三十五。永興十二，同九，秦八，河中、汾、涇各七，渭、寧、耀各六，鳳翔、延、儀、華、隴、解、乾各五，陝、原、鄜各四，成三，慶、鳳、坊、晉、鎮戎各二，環、丹、商、虢、階、慶成、德順各一。

　　振武舊指揮四十，慶曆後，河北增置爲指揮四十二，陝西增置爲指揮三十九，總八十一。北京、澶、相、懷、衛、霸、莫、祁、棣、趙、濱、洺、保安、永寧、通利、安肅、儀各一，真定、定、瀛、保、恩、邢、深、博、永靜、乾、寧陵、涇各二，延六，邠、隴各七，鄜、寧各五，磁四，滄、原各三。

　　橋道太平興國三年，選諸州廂兵次等者立。淳化四年，又選川峽威棹、克寧爲川橋道。總指揮十八。襄邑、咸平、陽武各二，陳留、東明、尉氏、太康、西京、河陽、濮、鄆、鞏、河陰、白波、寧陵各一。

　　清塞太平興國初立。左、右廂，舊指揮二十三，嘉祐中並爲十三。曹二，鄭、鄆、滑、通利、鞏、河陰、白波、汜水、長葛各一。

　　招收端拱中，獲通州大沙洲賊衆立，缺則以江、浙招致海賊補之。又收端拱中逃軍來復者，原其罪爲德壽軍，後改今名，隸保州巡檢司，慶曆初，升禁軍，爲指揮十七。保四，霸、信安各三，定、軍城砦各二，廣信、安肅、順安各一。

　　壯勇本招獲群盜配近京徒役者揀拔立，咸平三年，選諸雜犯兵增之。至道三年，江、浙發運使楊允恭禽海賊送闕下增補，旋廢。舊指揮三，慶曆中，增置爲七。耀、解、滑各二，許一。

　　宣效咸平三年，選六軍、窯務、軍營務、天駟監效役、店宅務、州兵立。景德元年，又揀本軍材勇者爲揀中宣效。舊指揮五，後損爲二。京師。

　　來化雍熙中，以飛狐、靈丘歸附之衆立，又以朔州內附牽擺兵立，後廢。舊指揮三，後損爲二。寧陵。

　　歸恩雍熙中，平塞陷邊之民黥面放還立，分有家屬者隸左廂，無者隸右廂。指揮二。亳。

　　順化太平興國三年，以兩浙兵之次等者立。指揮二。河陽、鄆各一。

　　左右清衛大中祥符八年立，以奉諸宮觀灑掃之役。指揮二。此下至強壯軍員凡八軍，天聖後無。

　　川員僚直本西蜀賊全師雄所署將領，乾德中立。

　　造船務乾德初，平荊湖，選其軍善治舟楫者立。

　　歸明羽林太平興國四年，征幽州，獲其兵立。

　　新立清河緣河舊置鋪兵以備河決，後揀閱立。指揮二。

　　保甯大中祥符元年，馬步軍都虞候王超請以病軍經行陣者立。

　　新立歸化開寶七年，以江南李從善所領部曲水軍立，八年，平江南，又以降兵增之。指揮一。

　　強壯軍員咸平六年置，指揮一。

　　澄海弩手慶曆二年置，隸海州都巡檢司。指揮二。登。此下至武嚴凡十三軍。

　　捉生延州廂兵，天聖五年升禁軍，指揮二。

　　清邊弩手寶元初，選陝西、河東廂軍之伉健者置，以弩手名。指揮四十三。太原九，秦五，涇四，河中、隴各三，永興、代、潞、晉各二，慶、環、滑、同、坊、鎮戎、慈、丹、隰、汾、憲各一。

　　制勝陝西廂兵，慶曆中，升禁軍。指揮九。永興、華各二，鳳翔、耀、同、解、乾各一。

　　定功陝西廂軍，慶曆四年，升禁軍增置，爲指揮十。永興、秦、慶、原、渭、涇、儀、鄜、延、鎮戎各一。

　　清澗慶曆初，募土人精悍者充，因其地名。指揮二。

　　建威秦州廂兵，慶曆八年升禁軍。指揮一。

　　效勇景祐中，募川峽流民增置，爲指揮二十七。陳留三，太康、尉氏、襄邑、河陽、曹、合流各二，咸平、鄭、亳、衛、許、單、澶、磁、廣濟、河陰、甯陵、白波各一。

　　宣毅慶曆中，京東、京西、河北、河東、淮南、江南、兩浙、荊湖、福建九路募健勇或選廂軍爲之。指揮二百八十八，至治平中，管一百七十四。京東路：南京、鄆、徐、曹、齊各二，青、兗、密、濮、沂、單、濟、淄、萊、濰、登、淮陽、廣濟各一；京西路：西京、滑、許、河陽、陳、襄、鄭、潁、蔡、汝、隨、信陽各一，鄧二。河北路：真定、德、棣、博、邢、祁、恩、磁、深、定、濱、通利、永靜、乾寧各一。河東路：太原、汾各六，晉四，澤、絳、石、代各三，潞、嵐、忻、遼、威勝、平定各二，慈、隰、寧化各一。淮南路：揚、亳各二，廬、宿、壽、楚、真、泗、蘄海、舒、泰、濠、和、光、黃、通、無爲、高郵、漣水各一。江南路：江甯、洪、虔、吉、撫、袁、筠、建昌、南安各一。兩浙路：杭二，越、蘇、明、湖、婺、潤、溫、衢、常、秀、處各一。荊湖路：潭、全、鼎各三，荊南、邵、衡、永、郴、道、安、鄂、岳、澧、復、峽、歸、辰、荊門、漢陽、桂陽各一。福建路：建二，泉、南劍、漳、汀、邵武、興化各一。

　　宣毅床子弩炮手慶曆中置。指揮一。岢嵐。

　　建安府州廂兵，慶曆二年升禁軍。指揮二。府、嵐各一。

　　威果嘉祐四年置，指揮二十五。荊南、江甯、杭、揚、廬、潭各三，洪、越、福各二，虔一。

　　武嚴指揮一。京師。

　　御前忠佐軍頭司馬步軍都軍頭、副都軍頭，馬軍都軍頭、副都軍頭，步軍都軍頭、副都軍頭。其所轄散員，有副指揮使、軍使、副兵馬使、十將。馬步直自指揮使而下，皆如殿前司之制。

　　御前忠佐散員本許州員僚剩員，淳化中，立爲軍頭司散員一班。又五代以來，軍校立功無可門署者，第令與諸校同其飲膳，名健飯都指揮使，後唯被譴者居此。大中祥符二年，改爲散指揮使。班一。

　　馬直雍熙四年置，指揮一。

　　步直端拱元年置，指揮一。

　　備軍一千九百六十人。

　　皇城司親從官太平興國四年，分親事官之有材勇者爲之，給諸殿灑掃及契勘巡察之事。指揮三。

　　入內院子天聖元年，揀親事官年高者爲之。九年，選輦官六十以上者充。治平二年，詔以五百人爲額。

　　騏驥院騎御馬直太平興國二年置，分左右番。八年，分爲二直。其後增置八直。

　　左右教駿舊名左右備征，建隆二年改。指揮四。


Chinese text: This work was published before January 1, 1923, and is in the
public domain worldwide because the author died at least 100 years ago.
