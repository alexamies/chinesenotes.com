馬政
國馬之牧，歷五代浸廢，至宋而規制備具。自建隆而後，其官司之規，廄牧之政，與夫收市之利，牧地之數，支配之等，曰券馬，曰省馬，曰馬社，曰括買，沿革盛衰，皆可得而考焉。

凡御馬之等三，〈（入殿祗候十五匹，引駕十四匹，從駕二十匹。）〉給用之等十有五，〈（曰揀中，曰不得支使，曰添價，曰明信，曰臣僚，曰諸班，曰御龍直，曰捧日、龍衛，曰拱聖，曰驍騎，曰雲、武騎，曰天武、龍猛，曰配軍，曰雜使，曰馬鋪。）〉群號之字十有七，〈（曰「左」，曰「右」，曰「千」，曰「立」，曰「水」，曰「官」，曰「吉」，曰「天」，曰「主」，曰「王」，曰「方」，曰「與」，曰「來」，曰「萬」，曰「小」，曰「囗官」，曰「退」。）〉毛物之種九十有二，〈（叱撥之別八，青之別二，白之別一，烏之別五，赤之別五，紫之別六，駿之別十一，赭白之別六，騮之別八，騧之別六，駱之別五，騅之別五，騟之別八，駁胯之別六，駁之別三，驃之別七。）〉

其官司之規，則太祖承前代之制，初置左、右飛龍二院，以左、右飛龍二使領之。太平興國五年，改飛龍為天廄坊。雍熙四年，改天廄為左、右騏驥院，左右天駟監四、左右天廄坊二皆隸焉。

真宗咸平元年，創置估馬司。凡市馬，掌辨其良駑，平其直，以分給諸監。三年，置群牧使，以內臣勾當制置群牧司，京朝官為判官。

景德二年，改諸州牧龍坊悉為監，賜名，鑄印以給之。在外之監十有四：大名曰大名，洺州曰廣平，衛州曰淇水，並分第一、第二。河南曰洛陽，鄭州曰原武，同州曰沙苑，相州曰安陽，澶州曰鎮寧，邢州曰安國，中牟曰淳澤，許州曰單鎮。

四年，以知樞密院陳堯叟為群牧制置使，又別置群牧使副、都監，增判官為二員。凡廄牧之政，皆出於群牧司，自騏驥院而下，皆聽命焉。諸州有牧監，知州、通判兼領之，諸監各置勾當官二員。又置左右廂提點。又置牧養上下監，以養療京城諸坊、監病馬。又詔左右騏驥院諸坊、監官，並以三年為滿；如習知馬事願留者，群牧司以聞，而徙蒞他監焉。

其廄牧之政，則自太祖置養馬務一，葺舊務四，以為牧放之地始。

太平興國四年，太宗觀兵於幽，得汾、晉、燕、薊之馬四萬二千餘匹，內皂充刃，始分置諸州牧養之。時殿直李諤坐贓，監牧許州，盜官菽，馬多死，並主吏斬於市。又詔擇豐曠地置牧龍坊八，以便牧養。

淳化二年十二月，詔圉人取善馬數十匹，於便殿設皂棧，教以秣飼，且以其法諭宰執，仍頒於諸軍。復以醫馬良方賜近臣。嘗從趙守倫之請，於諸州牧龍坊畜牝馬萬五千匹，逐水草牧放，不費芻秣，生駒蕃息，足資軍用。至是，守倫復言：「諸坊牧馬萬匹，歲當生駒四千，今歲止二千五百，典司失職，當嚴責罰。若馬百匹歲得駒七十，則加遷擢。諸坊產駒，即籍以聞。牧放軍人，當募少壯充役。」並從之。

真宗大中祥符元年，立牧監賞罰之令，外監息馬，一歲終以十分為率，死一分以上勾當官罰一月奉，餘等第決杖。牧倍多而死少者，給賞緡有差。凡生駒一匹，兵校而下賞絹一匹。當是時，凡內外坊、監及諸軍馬凡二十餘萬匹，飼馬兵校一萬六千三十八人。每歲京城草六十六萬六千圍，麩料六萬二千二百四石，鹽、油、藥、糖九萬五千餘斤、石，諸州軍不預焉。左右騏驥六坊、監止留馬二千餘匹，皆春季出就牧，孟冬則別其羸病，就棧皂養飼。其尚乘之馬，唯備用者在焉。

凡牧監之在河南、北，天禧後，靈昌監為河決所衝。至乾興、天聖間，兵久不試，言者多以為牧馬費廣而亡補，乃廢東平監，以其地賦民。五年，廢單鎮監。六年，廢洛陽監。於是河南諸監皆廢，悉以馬送河北。既而詔取原武監馬赴京師，移河北孳生馬牧於原武。

八年，群牧司上言：原武地廣而馬少，請增牧數。詔以淇水第二監四歲馬屬原武，歲取河北孳生四歲馬分屬淇水第二並原武監，移原武下等馬牧於靈昌鎮廢監，仍隸原武。

九年，詔諸監孳生駁馬，四時遊牧，勿復登廄。

明道元年，議者謂：「自河南六監廢，京師須馬，取之河北，道遠非便。」詔遣左廂提點王舜臣往度利害。舜臣言：「鎮寧、靈昌、東平、淳澤四監雖廢，然其地猶牧本監並騏驥院馬，洛陽、單鎮去京師近，罷之非便。」乃詔復二監，以牧河北孳生馬。

景祐二年，揀河北諸監馬一千九百牧於趙州界，隸安陽監。既而詔廣平廢監留其一，以趙州界牧馬復隸焉，所餘一監，毋毀廄舍。

四年，復以原武第二監為單鎮，移於長葛縣，以縣令、都監兼領之。三年，詔院坊、監馬歲留備用外，餘為兩群，牧於咸豐門外牟駝岡。

凡收養病馬，估馬司、騏驥院取病淺者送上監，深者送下監，分十槽醫療之。天聖六年，詔月以都監、判官一人提舉。八年，言者謂上監去京城遠，送病馬非便。詔廢之，以病淺馬分屬左右騏驥院六坊、監，季較拋死數，歲終第賞罰。更以騏驥院官迭往提舉。

明道二年，復置上監，易名天，養無病馬，病馬並屬下監。

景祐二年，詔以牧養監馬團群牧於陳、許州界鳳凰陂，免耗芻菽，歲以為常。

治平二年，詔院坊、監馬之病不堪估賣者，送淇水第一監，別為一群以牧養之。

凡馬之孳生，則大名府、洺、衛、相州七監多擇善種，合牝牡為群，判官歲以十二月巡行坊、監，閱二歲駒點印，第賞牧兵。諸軍收駒及二歲，即送官。

天聖七年，群牧司言：「舊制，知州軍、通判領同群牧事，歲終較馬死數及分已上，並生駒不及四分，並罰奉。死數少，生駒多，即奏第賞。三歲都比，以該賞者聞。今請申明舊制，通判始到官，書所轄馬數，歲一考之，官滿，較總數為賞罰。」詔從之。

嘉祐八年，群牧司言：「孳生七監，每監歲定牝馬二千，牡馬四百，歲約生駒四百，以為定數。」

治平二年，詔：「諸監生駒滿三十月已上，每歲點印，選牡之良者送淇水第二監，餘雜大馬悉送河南三監，其淇水第二監馬，候滿六十月，給配諸監。諸監牝馬滿三十月，本監別立群牧放，候滿五十月，乃撥配他監。」

凡收市馬，戎人驅馬至邊，總數十、百為一券，一馬預給錢千，官給芻粟，續食至京師，有司售之，分隸諸監，曰券馬。邊州置場，市蕃漢馬團綱，遣殿侍部送赴闕，或就配諸軍，曰省馬。陝西廣銳、勁勇等軍，相與為社，每市馬，官給直外，社眾復裒金益之，曰馬社。軍興，籍民馬而市之以給軍，曰括買。

宋初，市馬唯河東、陝西、川峽三路，招馬唯吐蕃、回紇、党項、藏牙族，白馬、鼻家、保家、名市族諸蕃。至雍熙、端拱間，河東則麟、府、豐、嵐州、岢嵐、火山軍、唐龍鎮、濁輪砦，陝西則秦、渭、涇、原、儀、延、環、慶、階州、鎮戎、保安軍、制勝關、浩府，河西則靈、綏、銀、夏州，川峽則益、文、黎、雅、戎、茂、夔州、永康軍，京東則登州。自趙德明據有河南，其收市唯麟、府、涇、原、儀、渭、秦、階、環州、岢嵐、火山、保安、保德軍。其後置場，則又止環、慶、延、渭、原、秦、階、文州、鎮戎軍而已。

太祖時，歲遣中使詣邊州市馬。先是，兩河之民入蕃界盜馬入中國。官給其直。時方留意撫綏，詔禁之。

太平興國四年，詔市吏民馬十七萬匹。六年，詔內屬戎人驅馬詣闕下者，首領縣次續食，且禁富民無得私市。十二月，詔：「蕃部鬻馬，官取良而棄弩，又禁其私市，歲入數既不充，且無以懷遠人。自今委長吏謹視馬之良駑，駑即印識之，許民私市焉。」先是，以銅錢給諸蕃馬直。八年，有司言戎人得錢，銷鑄為器，乃以布帛茶及他物易之。

天禧中，宰相向敏中言國馬倍於先朝，廣費芻粟。乃詔以十三歲以上配軍馬估直出賣。先是市馬以三歲已上、十三歲已下為率。天聖中，詔市四歲已上、十歲已下。既而所市不足，群牧司以為言，乃詔入券並省馬市三歲已上、十二歲已下。明年，詔府州、岢嵐軍自今省馬三歲、四歲者不以等第，五歲已上十二歲已下、骨格良善行者，悉許綱送估馬司，餘非上京省馬並送并州揀馬司。

景祐元年，御史中丞韓億言：「蕃都以馬抵永康軍中賣，所得至少，徒使羌人知蜀山川道路，非計之得。」乃詔罷之。

四年，群牧司奏河北諸軍闕馬，請製等杖六，付天雄軍、真定府、定、瀛、貝、滄州，市上生馬十二歲以下，視等第給直。馬自四尺七寸至四尺二寸，凡六等。其直自二萬五千四百五十至萬六千五百五十，課自萬三千四百五十至八千九百五十九，六等，取備邊兵戶絕錢充直。以第一等送京師，餘就配諸軍。

康定初，陝西用兵，馬不足。詔京畿、京東西、淮南、陝西路括市戰馬，馬四尺六寸至四尺二寸，其直自五十千至二十千，凡五等。宰臣、樞密使聽畜馬七，參知政事、樞密副使五，尚書、學士至知雜、閣門使已上三，升朝官閣門祗候已上一，餘命官至諸司職員、寺觀主首皆一。節度使至刺史，殿前馬步軍都指揮至軍頭司散員、副兵馬使皆勿括。並邊七州軍免。出內庫珠償民馬直。又禁邊臣私市，闕者官給。二年，詔：「河北州軍置場市馬，雖除等樣，如聞所得不廣，宜加增直。第一等二萬八千，第二等二萬六千，第三等二萬四千，第四等以下及牝馬即依舊直。仍自第二等以下遞減一寸。」

慶曆四年，詔：「河北點印民間馬，凡收市外，見餘二萬七百，除坊郭戶三等、鄉村三等已上養飼如舊，餘點印者悉集揀市。」五年，出內藏庫絹二十萬，市馬於秦州、岢嵐軍。六年，詔陝西、河東社馬死者，本營鬻錢以助馬直。

至和元年，詔；「蜀馬送京師，道遠多病瘠。自今以春、秋、冬部送陝西四路總管司。」二年，修陝西蕃馬驛，群牧司每季檄沿路郡縣察視之。邊州巡檢兵校，聽自市馬，官償其直。又詔陝西轉運使司以銀十萬兩市馬於秦州，歲以為常。

嘉祐元年，詔三司出絹三萬，市馬於秦州以給河東軍。五年，薛向言：「秦州券馬至京師，給直並路費，一馬計錢數萬。請於原、渭州、德順軍置場收市，給以解鹽交引，即不耗度支縑錢。其券馬姑存，以來遠人。歲可別得良馬八千，以三千給沿邊軍騎，五千入群牧司。」七年，陝西提舉買馬監牧司奏：「舊制，秦州蕃漢人月募得良馬二百至京師，給彩絹、銀碗、腰帶、錦襖子，蕃官、回紇隱藏不引至者，並以漢法論罪。歲募及二千，給賞物外，蕃都補蕃官，蕃官轉資，回紇百姓加等給賞。今原、渭、德順軍置場市馬，請如秦州例施行。」詔從之。先是，詔議買馬利害。吳奎等議於秦州古渭、永寧砦及原州、德順軍各令置場，京師歲支銀四萬兩、絹七萬五千匹充馬直，不足，以解鹽鈔並雜支錢給之。詔行之。八年，宰臣韓琦言：「秦州永寧砦舊以鈔市馬，自修古渭砦，在永寧之西，而蕃漢多互市其間，因置買馬場，凡歲用緡錢十餘萬，蕩然流入虜中，實耗國用。」詔復置場永寧，罷古渭砦中場。蕃都馬至，徑鬻於秦州。

治平元年，薛向請原、渭州、德順軍買馬官，永興軍養馬務，如原州、德順軍並渭州同判，三年為任，悉以所市馬多少為殿最。又言：「秦州山外蕃部至原、渭州、德順軍、鎮戎軍鬻馬，充豪商錢，至秦州，所償止得六百。今請於原、渭州、德順軍，官以鹽鈔博易，使得輕齎至秦州，易蜀貨以歸。蜀商以所博鹽引至岐、雍，換監銀入蜀，兩獲其便。」群牧司請如向言施行。是歲，詔河東陝西廣銳、蕃落闕馬，復置社買，一馬官給錢三十千。久之，馬不至，乃增直如慶曆詔書，第三等三十五千，第四等二十八千。四年，以成都府路歲輸絹三萬給陝西監牧司。自是蕃都馬至者眾，官軍仰給焉。先是，以陝西轉運使兼本路監牧買馬事，後又以制置陝西解鹽官同主之。

大抵國初市馬，歲僅得五千餘匹。天聖中，蕃部省馬至三萬四千九百餘匹。嘉祐以前，原、渭、德順凡三歲市馬至萬七千一百匹，秦州券馬歲至萬五千匹。

凡牧地，自畿甸及近郡，使擇水草善地而標占之。淳化、景德間，內外坊、監總六萬八千頃，諸軍班又三萬九百頃不預焉。歲久官失其籍，界堠不明，廢置不常，而淪於侵冒者多矣。

淳化二年十二月，通利軍上《十牧草地圖》，上慮侵民田，遣中使檢視疆理。

嘉祐中，韓琦請括諸監牧地，留牧外，聽下戶耕佃。遣都官員外郎高訪等括河北，得閑田三千三百五十頃募佃，歲約得穀十一萬七千八百石，絹三千二百五十匹，草十六萬一千二百束。群牧司言：「諸監牧地間有水旱，每監牧放外，歲刈白草數萬束，以備冬飼。今悉賦民，異時監馬增多，及有水旱，無以轉徙牧放。」詔遣左右廂提點官相度，除先被侵冒已根括出地權給租佃，餘委群牧司審度存留，有閑土即募耕佃。五年，群牧司言：「凡牧一馬，往來踐食，占地五十畝。諸監既無餘地，難以募耕，請存留如故。廣平廢監先賦民者，亦乞取還。」乃詔：「河北、京東牧監帳管草地，自今毋得縱人請射，犯者論以違制。」

群牧使歐陽修言：「唐之牧地，西起隴右金城、平涼、天水，外暨河曲之野，內則岐、幽、涇、寧，東接銀、夏，又東至於樓煩。今則沒入蕃界，淪於侵佃，不可復得。惟河東嵐、石之間，山荒甚多，汾河之側，草地亦廣，其間水草最宜牧養，此唐樓煩監地。跡此推之，則樓煩、元池、天池三監舊地，尚冀可得。臣往年出使，嘗行威勝以東及遼州、平定軍，其地率多閑曠。河東一路，水草甚佳，地勢高寒，必宜馬性。又京西唐、汝之間，荒地亦廣。請下河東、京西轉運司遣官審度，若可興置監牧，則河北諸監，尋可廢罷。」

治平末，牧地總五萬五千，河南六監三萬二千，而河北六監則二萬三千。

凡支配，騏驥院、估馬司以當配軍及新收馬閱於便殿，數毋過二百。凡配軍，視其奉錢之數，馬自四尺六寸至四尺三寸，奉錢自一千至三百，為四等，差次給之，至五月權止。外州軍士闕馬，先奏稟乃給。荊湖路歸遠、雄武軍士，配以在所土產馬。凡闕馬軍士，以分數配填。

慶曆四年，詔陝西、河北、河東填五分，餘路填四分。他州軍、府界巡檢兵校聽自市，官償其直，毋過三十千。是歲，詔諸路以馬給軍士，比試武技，優者先給，比試兩給；闕馬十匹以下全給，十匹以上如舊數支。

至和元年，詔軍士戍陝西、河東、河北填七分，餘路填六分。凡主兵官當借馬者，至罷兵權。殿前馬步軍都指揮使賜所借馬三，都虞候、捧日、天武、龍、神衛四廂都指揮使二，軍都指揮使一。外州在官當借馬者，經畧使三，總管、鈐轄二，路分都監、承受、極邊砦至監押、都巡檢、把截、保丁指使一，毋得乘之他州並以假人，犯者論以違制。

寶元元年，詔群臣例賜馬者，宰相至樞密直學士，使相至正任刺史，並皇族緣姻事當賜者，如舊制；餘給以馬直，少卿監已上三十五千，內殿承制已下二十三千。凡群臣假官馬進奉者，置籍報左藏庫，償直四十千，其後多負不償。乃詔借馬者先輸直，久逋不償者克其奉料。

熙寧以來，有保馬、戶馬，其後又變為給地牧馬。

神宗嘗患馬政不善，謂樞密使文彥博曰：「群牧官非人，無以責成效。其令中書擇使，卿舉判官，冀國馬蕃息，以給戰騎。」於是以比部員外郎崔台符權群牧判官，又命群牧判官劉航及台符刪定《群牧敕令》，以唐制參本朝故事而奏決焉。

熙寧元年，又手詔彥博等曰：「今諸州守貳雖同領群牧，而未嘗親蒞職事，其議更制，應監牧、郡守貳並朝廷選授，與坊、監使臣皆第其能否，制賞罰而升黜之，宜立法以聞。」又手詔曰：「方今馬政不修，官吏無著效，豈任不久而才不盡歟？是何監牧之多，官吏之眾，而乏才之甚也！昔唐用張萬歲三世典群牧，恩信行乎下，故馬政修舉，後世稱為能吏。今上自提總官屬，下至坊、監使臣，既非銓擇，而遷徙迅速，謂之『假道』，欲使官宿其業而盡其能，不可得也。為今之計者，當簡其勞能，進之以序。自坊、監而上至於群牧都監，皆課其功而第進之，以為任事者勸焉。」於是，樞密副使邵亢請以牧馬餘田修稼政，以資牧養之利。而群牧司言：「馬監草地四萬八千餘頃，今以五萬馬為率，一馬占地五十畝，大名、廣平四監餘田無幾，宜且仍舊。而原武、單鎮、洛陽、沙苑、淇水、安陽、東平等監，餘良田萬七千頃，可賦民以收芻粟。」從之。

已而樞密院又言：「舊制，以左、右騏驥院總司國馬。景德中，始增置群牧使副、都監、判官，以領廄牧之政。使領雖重，未嘗躬自巡察，不能周知牧畜利病，以故馬不蕃息。今宜分置官局，專任責成。」乃詔河南、北分置監牧使，以劉航、崔台符為之，又置都監各一員。其在河陽者，為孳生監。凡外諸監並分屬兩使，各條上所當行者。諸官吏若牧田縣令佐，並委監牧使舉劾，專隸樞密院，不領於群牧制置。先是，群牧司請於河北、河東、陝西都總管治所各置一監，以便給軍，乃遣官下諸路詳度。既又以知太原唐介之請，發沙苑馬五百，置監於交城。又分置河南、河北兩使。時上方留意牧監地，然諸監牧田皆寬衍，為人所冒占，故議者爭請收其餘資以佐芻粟。言利者乘之，始以增賦入為務。

二年，詔括河南北監牧司總牧地。舊籍六萬八千頃，而今籍五萬五千，餘數皆隱於民。自是，請以牧地賦民者紛然，而諸監尋廢。是歲，天下應在馬凡十五萬三千六百有奇。

初，內外班直、諸軍馬以四月下槽出牧，迄八月上槽，風雨勞逸之不齊，故多病斃。圉人歲被榜罰，吏緣牧事害民，棚井科率無寧歲。四年十月，乃命同修起居注曾孝寬較度其利害。孝寬請罷諸班直、諸軍馬出牧，以田募民出租。詔自來年如所請，仍令三司備當牧五月芻粟。

五年，廢太原監。七年，廢東平、原武監，而合淇水兩監為一。八年，遂廢河南北八監，惟存沙苑一監，而兩監司牧亦罷矣。沙苑先以隸陝西提舉監牧，至是，復屬之群牧司。

始議廢監時，群牧制置使文彥博言：「議者欲賦牧地與民而收租課，散國馬於編戶而責孳息，非便。」詔元絳、蔡確較其利害上之。於是中書、樞密院言：「河南北十二監，起熙寧二年至五年，歲出馬一千六百四十匹，可給騎兵者二百六十四，餘僅足配郵傳。而兩監牧吏卒雜費及所占地租，為緡錢五十三萬九千有奇，計所出馬為錢三萬六千四百餘緡而已。今九監見馬三萬，若不更制，則日就損耗。」於是卒廢之，以其善馬分隸諸監，餘馬皆斥賣，收其地租，給市易茶本錢，分寄籍常平、出子錢，以為市馬之直。監兵五千，以為廣固指揮，修治京城焉。後遂廢高陽、真定、太原、大名、定州五監。凡廢監錢歸市易之外，又以給熙河歲計。

諸監既廢，淤田司請廣行淤溉，增課以募耕者，而河北制置牧田所繼言，牧田沒於民者五千七百餘頃。乃嚴侵冒之法，而加告獲之賞，自是利入增多。元豐三年，廢監租錢遂至百一十六萬，自群牧使而下，賜賚有差。乃命太常博士路昌衡、秘書丞王得臣與逐路轉運司、開封府界提點司按租地，約三年中價以定歲額。若催督違滯，以擅支封樁法論。

初，經制熙河邊防財用司奏於岷州𢇲川、荔川、閭川砦、通遠軍熟羊砦置牧養十監，議者繼言蕃馬法，帝欲試之近甸。六年，手詔樞密院：「牧馬重事，經始之際，宜得左右近臣以總其政。今自霧澤陂牧馬所造法，始於畿內置十監，以次推之諸路。宜令樞密院都承旨張誠一、副都承旨張山甫經度制置，權不隸尚書駕部及太僕寺。有當自朝廷處分者，樞密院主之。」已而其說皆不效。八年，同提舉經度制置曹誦言：「自崇儀副使溫從吉建議創孳生監，迨今二年，駒不蕃而死者益眾。」乃命御史臺校核，自置監以來，得駒不及一分四厘，馬死已十分之六。於是責議者及提舉官，而罷畿內十監。

元祐初，議興廢監，以復舊制。於是詔庫部郎中郭茂恂往陝西、河東所當置監，尋又下河北陝西轉運、提點刑獄司按行河、渭、並、晉之間牧田以聞。時已罷保甲，教騎兵，而還戶馬於民。於是右司諫王巖叟言：「兵之所恃在馬，而能蕃息之者，牧監也。昔廢監之初，識者皆知十年之後天下當乏馬。已而不待十年，其弊已見，此甚非國之利也。乞收還戶馬三萬，復置監如故，監牧事委之轉運官，而不專置使。今鄆州之東平，北京之大名、元城，衛州之淇水，相州之安陽，洺州之廣平監，以及瀛、定之間棚塞草地疆畫具存，使臣牧卒大半猶在，稍加招集，則指顧之間措置可定，而人免納錢之害，國收牧馬之利，豈非計之得哉？又況廢監以來，牧地之賦民者，為害多端，若復置監牧而收地入官，則百姓戴恩，如釋重負矣。」自是，洛陽、單鎮、原武、淇水、東平、安陽等監皆復。

初，熙寧中，並天駟四監為二，而左、右天廄坊亦罷。至是，復左、右天廄坊。時又有旨，內外馬事並隸太僕寺，不由駕部而達尚書省。兵部尚書王存、右司諫王覿言：「先帝講求歷代之法，正省、台、寺、監之職，上下相繼，各有統制。其間或濡滯不通，宜量加裁正，不可因而隳紊。」言不果行。又詔舊屬群牧司者專隸太僕寺，直達樞密院，不由尚書省及駕部。至崇寧中，始詔如元豐舊制。

紹聖初，用事者更以其意為廢置，而時議復變。太僕寺言，府界牧田，占佃之外，尚存三千餘頃，議復畿內孳生十監。詔以莊宅副使麥文丙、內殿崇班王景儉充提舉。後二年而給地牧馬之政行矣。

先是，知任縣韓筠等建議，凡授民牧田一頃，為官牧一馬而蠲其租。縣籍其高下、老壯、毛色，歲一閱，亡失者責償，已佃牧田者依上養馬。知邢州張赴上其說，且謂授田一頃為官牧一馬，較陝西沿邊弓箭手既養馬又戍邊者為優，試之一監一縣，當有利而無害。樞密院是其請，且言：「熙寧中，罷諸監以賦民，歲收緡錢至百餘萬。元祐初，未嘗講明利害，惟務罷元豐、熙寧之政，奪已佃之田而復舊監。桑棗井廬多所毀伐，監牧官吏為費不貲，牧卒擾民，棚井抑配，為害非一。蓋自復監以來，臣僚屢陳公私之害。若循元祐倉卒更張之法，久當益弊。且左右廂今歲籍馬萬三千有奇，堪配軍者無幾，惟沙苑六千疋愈於他監。今赴等所陳授田養馬，既蠲其租不責以孳息，而不願者無所抑勒，又限以尺寸，則緩急皆可用之馬矣。」乃具為條畫，下太僕寺，應監牧州縣悉行之。

時殿中侍御史陳次升言：「給地牧馬，其初始於邢州守令之請，未嘗下監司詳度。諸路各有利害，既不可知。民居與田相遠者，難就耕牧。一頃之地所直不多，而亡失責償，為錢四五十千，必非人情所願。」言竟不行。時同知樞密院者，曾布也。

四年，遂廢淇水、單鎮、安陽、洛陽、原武監，罷提點所及左右廂，惟存東平、沙苑二監。曾布自敘其事曰：「元祐中，復置監牧，兩廂所養馬止萬三千匹，而不堪者過半。今既以租錢置蕃落十指揮於陝西，養馬三千五百。又人戶願養者亦數千，而所存兩監各可牧萬馬。馬數多於舊監，而所省官吏之費非一，近世良法，未之能及。」時三省皆稱善。其後，沙苑復隸陝西買馬監牧司，而東平監仍廢。

崇寧元年，有司較諸路田養馬之數，凡一千八百疋有奇，而河北西路占一千四百，他路自二百匹以下，至河東路僅九匹，而開封府界、京西南路、京東東路皆無應募者。蓋法雖已具，而猶未及行也。

大觀元年，尚書省言：「元祐置監，馬不蕃息，而費用不貲。今沙苑最號多馬，然占牧田九千餘頃，芻粟、官曹歲費緡錢四十餘萬，而牧馬止及六千。自元符元年至二年，亡失者三千九百。且素不調習，不中於用。以九千頃之田、四十萬緡之費，養馬而不適於用，又亡失如此，利害灼然可見。今以九千頃之田，計其磽瘠，三分去一，猶得良田六千頃。以直計之，頃為錢五百餘緡，以一頃募一馬，則人得地利，馬得所養，可以紹述先帝隱兵於農之意。請下永興軍路提點刑獄司及同州詳度以聞。俟見實利，則六路新邊閑田，當以次推行。時熙河蘭湟路牧馬司又請兼募願養牝馬者，每收三駒，以其二歸官，一充賞，詔行之。是歲，臣僚言岷州應募養馬者至萬餘匹，於是自守貳而下，遞賞有差。明年，詔熙河路應縣、鎮、城、砦、關、堡官並兼管幹給地牧事。四年，復罷京東西路給地牧馬，復東平監。

政和二年，詔諸路復行給地牧馬，復罷東平監。五年，提舉河東給地牧馬尚中行以奏報稽違，且欲擅更法，詔授遠小監當官。於是人皆趣令，牧守、提舉以率先就緒遷官第賞者甚眾。七年，有司言給地增牧，法成令具，諸路告功。乃下諸路春秋集教，以備選用。令下，奉行之者益力。

蔡京既罷政，新用事者更言其不便。宣和二年，詔罷政和二年以來給地牧馬條令，收見馬以給軍，應牧田及置監處並如舊制。又復東平監。凡諸監興罷不一，而沙苑監獨不廢。自給地牧馬之法罷，三年而復行。時牧田已多所給占，乃詔見管及已拘收，如官司輒復請占者，以違制論。

六年，又詔立賞格，應牧馬通一路及三千匹，州通縣及一千，縣及三百，其提點刑獄、守令各遷一官，倍者更減磨勘年。於是諸路應募牧馬者為戶八萬七千六百有奇，為馬二萬三千五百。既推賞如上詔，而兵部長貳亦以兼總八路馬政遷官。然北方有事，而馬政亦急矣。

靖康元年，左丞李綱言：「祖宗以來，擇陝西、河東、河北美水草高涼之地，置監凡三十六所，比年廢罷殆盡。民間雜養以充役，官吏便文以塞責，而馬無復善者。今諸軍闕馬者太半，宜復舊制，權時之宜，括天下馬，量給其直，不旬日間，則數萬之馬，猶可具也。」然時已不能盡行其說矣。

保甲養馬者，自熙寧五年始。先是，中書省、樞密院議其事於上前，文彥博、吳充言：「國馬宜不可闕。今法，馬死者責償，恐非民願。」安石以為令下而京畿投牒者已千五百戶，決非出於驅迫，持論益堅。五月，詔開封府界諸縣保甲願牧馬者聽，仍以陝西所市馬選給之。

六年，曾布等承詔上其條約：凡五路義勇保甲願養馬者，戶一匹，物力高願養二匹者聽，皆以監牧見馬給之，或官與其直令自市，毋或強與。府界毋過三千匹，五路毋過五千匹。襲逐盜賊外，乘越三百里者有禁。在府界者，免體量草二百五十束，加給以錢布；在五路者，歲免折變緣納錢。三等以上，十戶為一保；四等以下，十戶為一社，以待病斃逋償者。保戶馬斃，保戶獨償之；社戶馬斃，社戶半償之。歲一閱其肥瘠，禁苛留者。凡十四條，先從府界頒焉。五路委監司、經畧司、州縣更度之。於是保甲養馬行於諸路矣。

時河東騎軍馬萬一千餘匹，番戍率十年一周。議欲省費，乃行《五路義勇保甲養馬法》。兵部言：「 河東正軍馬九千五百匹，請權罷官給，以義勇保甲馬五千補之以合額。俟正軍馬不及五千，始行給配。」下中書、樞密院。樞密院以為：「官養一馬，歲為錢二十七千。民養一馬，才免折變緣納錢六千五百，折米而輸其直，為錢十四千四百，餘皆出於民，決非所願。況減軍馬五千匹，邊防事宜何所取備？若存官軍馬如故，漸令民間從便牧馬，不以五千為限，於理為可。」中書謂：「官養一馬，以中價率之，為錢二十七千。募民牧養，可省雜費八萬餘緡。計前二年官馬死，倍於保甲馬。而保甲有馬，可以習戰禦盜，公私兩便。」帝卒從樞密院議。九年，京畿保甲養馬者罷給錢布，止免輸草而增馬數。

元豐六年，取河東路保甲十分之二以教騎戰，且以本路鹽息錢給之。每二十五千令市一馬，仍以五年為限。

七年，詔京東、西路保甲免教閱，每都保養馬五十匹，匹給錢十千，限京東以十年，京西十五年而數足。置提舉保甲馬官，京西以呂公雅，京東以霍翔領之。罷鄉村物力養馬之令，養戶馬者免保甲馬，皆翔所陳也。

翔及公雅既領提舉事，多所建白。請借常平錢，每路五萬緡，付州縣出息，以賞馬之充肥及孳息者。願以私馬印為保馬者聽。養馬至三匹，蠲役外，每疋許次丁一人贖杖罪之非侵損於人者。詔悉從之。公雅又令每都歲市二十匹，限十五年者促為二年半。京西不產馬，民貧乏益不堪，上慮有司責數過多，百姓未喻上意，詔如元令，稍增其數。公雅乃請每都歲市八匹，限以八年，山縣限以十年。翔又奏本路馬已及萬匹，請令諸縣弓手各養一匹，以贖失捕之罪。

哲宗嗣位，言新法之不便者，以保馬為急。乃詔曰：「京東、西保馬，期限極寬。有司不務循守，遂致煩擾。先帝已嘗手詔詰責，今猶未能遵守。其兩路市馬年限並如元詔。」尋又詔以兩路保馬分配諸軍，餘數付太僕寺，不堪支配者斥還民戶而責官直。翔、公雅皆以罪去，而保馬遂罷。

戶馬者，慶曆中，嘗詔河北民戶以物力養馬，以備官買。熙寧二年，河北察訪使曾孝寬以為言，始參考行之。是時，諸監既廢，仰給市馬，而義勇保甲馬復從官給，朝廷以乏馬為憂。

元豐三年春，以王拱辰之請，詔開封府界、京東西、河北、陝西、河東路州縣戶各計資產市馬，坊郭家產及三千緡、鄉村五千緡、若坊郭鄉村通及三千緡以上者，各養一馬，增倍者馬亦如之，至三疋止。馬以四尺三寸以上，齒限八歲以下，及十五歲則更市如初，籍於提舉司。於是諸道各上其數，開封府界四千六百九十四，河北東路六百一十五，西路八百五十四，秦鳳等路六百四十二，永興路一千五百四十六，河東路三百六十六，京東東路七百一十七，西路九百二十二，京西南路五百九十，北路七百一十六。

時初立法，上慮商賈乘時高直以病民，命以群牧司驍騎以上千疋出市，以平其直。熙寧中，嘗令德順軍蕃部養馬，帝問其利害。王安石謂：「今坊、監以五百緡得一馬，若委之熙河蕃部，當不至重費。蕃部地宜馬，且以畜牧為生，誠為便利。」已而得駒庳劣，亡失者責償，蕃部苦之，其法尋廢。至是，環慶路經畧司復言已檄諸蕃部養馬，詔閱實及格者一匹支五縑，鄜延、秦鳳、涇原路準此。

時西方用兵，頗調戶馬以給戰騎，借者給還，死則償直。七年，遂詔河東、鄜延、環慶路各發戶馬二千以給正兵，河東就給本路，鄜延益以永興軍等路及京西坊郭馬，環慶益以秦鳳等路及開封府界馬。

戶馬既配兵，後遂不復補。京東、西既更為保馬，諸路養馬指揮至八年亦罷。其後給地牧馬，則亦本於戶馬之意云。

至於收市，則仍嘉祐之制，置買馬司於原渭州、德順軍，而增為招市之令。後開熙河，則更於熙河置買馬司，而以秦州買馬司隸焉。八年，遂置熙河路買馬場六，而原、渭、德順諸場皆廢。繼又置熙河岷州、通遠軍、永寧砦等場，而德順軍置馬場亦復。先是，麟府路上所市馬三百，以其直增於熙河而又多羸憊，乃罷本路博易，令軍馬司自市。時又以邊臣之議，市岢嵐、火山軍土產馬以增戰騎。既又以邊人盜馬越疆以趣利，尋皆罷之。自是，國馬專仰市於熙河、秦鳳矣。

熙寧七年，熙河用兵，馬道梗絕。乃詔知成都府蔡延慶兼提舉戎、黎州買馬，以經度其事。明年，延慶言：「威、雅、嘉、瀘、文、龍州，地接烏蠻、西羌，皆產善馬。請委知州、砦主，以錦采、茶、絹招市。」未及施行，會威、茂州夷人盜邊，及西邊馬已至，八月，遂詔罷提舉戎、黎買馬。

元豐中，軍興乏馬。六年，復命知成都呂大防同成都府、利州路轉運司，經制邊郡之可市馬者，遂制嘉州中鎮砦、雅州靈關等買馬場，而馬皆不至。元祐初，乃罷之。

元祐中，嘗詔以蜀馬給陝西軍，以陝西馬赴京師。崇寧五年，增黎州市馬至四千疋。然凡雲蜀馬者，惟沈黎所市為多，其他如戎、瀘等州，歲與蠻人為市，第存優恤，數馬以給其直。大觀初，又詔播州夷界巡檢楊榮，許歲市馬五十疋於南平軍，其給賜視戎州之數。

熙寧中，罷券馬而專於招市，歲省三司錢二十萬緡。自馬不下槽出牧，三司復給芻秣之費更相補除，而三司歲償群牧者，為緡錢十萬，以增市馬。券馬之罷已久，紹聖初，提舉買馬陸師閔奏復行之，令蕃漢商人願以馬結券進賣者，先從諸場驗印，各具其直給券，送太僕寺償之。其說以為券馬既盛行，則綱馬可罷。行之三年，樞密院言券馬死不及厘，而綱馬之死十倍。乃賜師閔金帛，加集賢修撰，以賞其功。時議既不以券馬為是，主管買馬閻令亦言其枉費。然曾布力行之。崇寧中，乃詔買馬一遵元豐法。

市馬之官，自嘉祐中，始以陝西轉運使兼本路監牧買馬事，後又以制置陝西解鹽官同主之。熙寧中，始置提舉熙河路買馬，命知熙州王韶為之，而以提點刑獄為同提舉。

八年，提舉茶場李杞言：「賣茶買馬，固為一事。乞同提舉買馬。」詔如其請。十年，又置群牧行司，以往來督市馬者。

元豐三年，復罷為提舉買馬監牧司。四年，群牧判官郭茂恂言：「承詔議專以茶市馬，以物帛市穀，而並茶馬為一司。臣聞頃時以茶易馬，兼用金帛，亦聽其便。近歲事局既分，專用銀絹、錢鈔，非蕃部所欲。且茶馬二者，事實相須。請如詔便。」奏可。仍詔專以雅州名山茶為易馬用。自是蕃馬至者稍眾。六年，買馬司復罷兼茶事。七年，更詔以買馬隸經制熙河財用司。經制司罷，乃復故。

自李杞建議，始於提舉茶事兼買馬，其後二職分合不一。崇寧四年，詔曰：「神宗皇帝厲精庶政，經營熙河路茶馬司以致國馬，法制大備。其後監司欲侵奪其利以助糴買，故茶利不專，而馬不敷額。近雖更立條約，令茶馬司總運茶博馬之職，猶慮有司苟於目前近利，不顧悠久深害。三省其謹守已行，毋輒變亂元豐成法。」自是職任始一。

市馬之數，以時增損。初，原、渭、德順凡三歲共市馬萬七千一百匹，而群牧判官王誨言：「嘉祐六年以前，秦州券馬歲至者萬五千匹。今券馬法壞，請令增市，而優使臣之賞。」熙寧三年，乃詔涇、原、渭、德順歲買萬匹，三年而會之，以十分為率，及六分七厘者進一官，餘分又析為三等，每增一等者更減磨勘年。自是，市馬之賞始優矣。時誨上《馬政條約》，詔頒行之。其後，熙河市馬歲增至萬五千。紹聖中，又增至二萬匹，歲費五十萬緡。後遂以為定額，特詔增市者不在此數。

崇寧四年，提舉程之邵、孫鼇抃以額外市戰馬及二萬匹，各遷一官。鼇抃仍賜三品服。大觀元年，龐寅孫等又以買御前良馬及三萬疋，推恩如之邵例。宣和中，宇文常、何漸等更以遵用元豐成法，省費不貲，各加職遷官。時如此類頗眾。賞典優濫，官屬利於多市馬，取充數而已。

支配。舊制，自御馬而下，次給賜臣僚，次諸軍，而驛馬為下。

熙寧初，樞密院言：「祖宗時，臣僚任邊職者，或賜帶甲馬，示不忘疆埸之事。承平日久，僥幸滋長。請應使臣閤門祗候以上，充三路路分州軍總管、鈐轄之類，賜馬價如故，餘皆罷給。」奏可。十年，群牧司又言：「去歲給安南行營及兩省、宗室、諸班直及諸軍、諸司馬總三千餘匹，未支者猶二千。請裁宗室以下所給馬，諸司停給。」從之。自罷監至此，始闕馬矣。

熙寧初，詔河北騎軍如陝西、河東社馬例立社，更相助錢以市馬，而遞增官直。尋出奉宸庫珠十餘萬以充其費。其後，陝西馬社苦於斂率。元豐中，乃詔本路罷其法，更從買馬司給之。時又諸路置將，馬不能盡給，則給其直，而委諸將自市。其在熙河蘭會路者，即以為買馬之數。

初，內外諸軍給馬，例不及其元額，視其闕之多寡，以分數填配。元豐更立為定制，凡諸軍闕馬應給者，在京、府界、京東西、河東、陝西路無過十之七，河北路十之六。然其後諸軍闕馬者多，紹聖三年，乃詔提舉陸師閔於歲額外市馬三萬匹，給鄜延、環慶路正兵，餘支弓箭手，仍權不限分數。

宣和初，真定、中山、高陽等路乏馬，復給度僧牒，令帥臣就市，以補諸軍之闕。

高宗紹興二年，置馬監於饒州，守卒領之，擇官田為牧地，復置提舉。俄廢。四年，置監臨安之餘杭及南蕩。

十九年，詔：「馬五百匹為一監，牡一而牝四。監為四群。歲產駒三分及斃二分以上，有賞罰。」帝謂輔臣曰：「議者言南地不宜牧馬。昨自牧養，今二三年，已得馬數百。」先是，川路所置馬，歲牧於鎮江。是年春，上以未見蕃息，遂分送江上諸軍。後又置監郢、鄂間，牝牡千，十餘年僅生二十駒，且不可用，乃已。故凡戰馬，悉仰秦、川、廣三邊焉。

秦馬舊二萬，乾道間，秦、川買馬額歲萬一千九百有奇，川司六千，秦司五千九百。益、梓、利三路漕司，歲出易馬絹十萬四千疋。成都、利州路十一州，產茶二千一百二萬斤。茶馬司所收，大較若此。慶元初，合川、秦兩司為萬一千十有六。嘉泰末，合兩司為萬二千九十四。

然累歲市易，多不及額。蓋南渡前，市馬分而為二：其一曰戰馬，生於西郵，良健可備行陣，今宕昌、峰貼峽、文州所產是也；其二曰羈縻馬，產西南諸蠻，短小不及格，今黎、敘等五州所產是也。羈縻馬每綱五十，其間良者不過三五，中等十數，餘皆下等，不可服乘。守貳貪賞格，以多為貴。經涉險遠，且綱卒盜其芻粟，道斃者相望。

成都府馬務，歲發江上諸軍馬凡五十八綱，月券錢米二百緡，歲計萬一千六百緡。興元府馬務，歲發三衙馬百二十綱，其費稱是。率未嘗如數，蓋茶馬司靳錢帛，馬至，價不即償致然也。

舊蕃蠻中馬，良駑有定價。紹興中，張鬆為黎倅，欲馬溢額覬賞，乃高直市之。夷人無厭，邀求滋甚。後邛部川蠻恃功。趙彥博始以細茶、錦與之。而夷人每貿馬，以茶、錦不堪藉口。

慶元中，金人既失冀北地，馬至秦司亦罕。舊川、秦市馬赴密院，多道斃者。紹興二十七年，詔川馬不赴行在，分隸江上諸軍，鎮江、建康、荊、鄂軍各七百五十，江、池軍各五百，殿前司二千五百，馬司、步司各千，川馬良者二百進御。此十九年所定格也。

廣馬者，建炎末，廣西提舉峒丁李棫請市馬赴行在。紹興初，隸經畧司。三年，即邕州置司提舉，市於羅殿、自杞、大理諸蠻。未幾，廢買馬司，帥臣領之。七年，胡舜陟為帥，歲中市馬二千四百，詔賞之。其後馬益精，歲費黃金五鎰，中金二百五十鎰，錦四百，絁四千，廉州鹽二百萬斤，得馬千五百。須四尺二寸已上乃市之。其直為銀四十兩，每高一寸增銀十兩，有至六七十兩者。土人云，尤駔駿者，在其產處，或博黃金二十兩，日行四百里，第官價已定，不能致此。

自杞諸蕃本自無馬，蓋轉市之南詔。南詔，大理國也。乾道九年，大理人李觀音得等二十二人至橫山砦求市馬，知邕州姚恪盛陳金帛誇示之。其人大喜，出一文書，稱「利貞二年十二月」，約來年以馬來。所求《文選》、《五經》、《國語》、《三史》、《初學記》及醫、釋等書，恪厚遺遣之，而不敢上聞也。嶺南自產小駟，匹直十餘千，與淮、湖所出無異。大理連西戎，故多馬，雖互市於廣南，其實猶西馬也。每擇其良赴三衙，餘以付江上諸軍。

寶慶四年，兩淮制府貿易北馬五千餘，而他郡亦往往市馬不輟。咸淳末，有紀智立者獻謀，以為兩淮軍將、武官、巨室皆畜馬，率三借二，二借一，一全起，團結隊伍，借助防江，各令飼馬役夫自乘之官，優給月錢一年，以半年為約，江面寧即放歸。又云，陳巖守招信，團馬至七千，出沒張耀，此其驗也。臣僚言：宜倣祖宗遺意，亟謀和市馬，如出一馬，則免其某色力役。惟是川、秦之馬，遵陸則崇岡復嶺，盤回斗絕；舟行則峽江湍急，灘磧險惡。每綱運，公私經費十倍，而人馬俱疲。上則耗國用，下則困州縣。綱兵所經，甚於寇賊。雖臣僚條奏更迭，終莫得其要領。豈馬政各因風土之宜，而非東南之利歟？


Chinese text: This work was published before January 1, 1923, and is in the
public domain worldwide because the author died at least 100 years ago.
