　　理宗建道備德大功復興烈文仁武聖明安孝皇帝，諱昀，太祖十世孫。父希瓐，追封榮王，家於紹興府山陰縣，母全氏。以開禧元年正月癸亥生於邑中虹橋裏第。前一夕，榮王夢一紫衣金帽人來謁，比寤，夜漏未盡十刻，室中五采爛然，赤光屬天，如日正中。既誕三日，家人聞戶外車馬聲，亟出，無所睹。幼嘗晝寢，人忽見身隱隱如龍鱗。是時，寧宗弟沂靖惠王薨，無嗣，以宗室希瞿子賜名均爲沂王后，尋改賜名貴和。嘉定十三年八月，景獻太子薨，寧宗以國本未立，選太祖十世孫年十五以上者教育，如高宗擇普安、恩平故事，遂以十四年六月丙寅立貴和爲皇子，改賜名竑，而以帝嗣沂王。六月乙亥，補秉義郎。八月甲子，授右監門衛大將軍，賜名貴誠。十五年五月丁巳，以竑爲檢校少保，進封濟國公。己未，以帝爲邵州防禦使。帝性凝重寡言，潔修好學，每朝參待漏，或多笑語，帝獨儼然。出入殿庭，矩度有常，見者斂容。會濟國公竑與丞相史彌遠有違言，彌遠日謀媒蘖其失于寧宗，屬意於帝而未遂。

　　十七年八月丙戌，寧宗違豫，自是不視朝。壬辰，疾篤，彌遠稱詔以貴誠爲皇子，改賜名昀，授武泰軍節度使，封成國公。

　　閏月丙申，寧宗疾甚，丁酉，崩于福寧殿。彌遠使楊谷、楊石入白楊皇后，稱遺旨以皇子竑開府儀同三司，進封濟陽郡王、判寧國府，命子昀嗣皇帝位。大赦。尊楊皇后曰皇太后，同聽政。封竑爲濟王，賜第湖州，以醴泉觀使就第。癸亥，詔宮中自服三年喪。

　　九月乙亥，詔褒表老儒，以傅伯成爲顯謨閣學士，楊簡寶謨閣直學士，並提舉南京鴻慶宮。柴中行敘復元職，授右文殿修撰、主管南京鴻慶宮。戊寅，詔兄濟王妻衛國夫人吳氏封許國夫人。己卯，皇太后、皇帝御便殿垂簾。詔以先聖四十九代孫行可爲迪功郎，授判、司、簿、尉；以禮部侍郎程珌、吏部侍郎朱著、中書舍人真德秀兼侍讀；工部侍郎葛洪、起居郎喬行簡、宗正少卿陳貴誼、軍器監王塈兼侍講。壬午，葛洪權工部尚書，升兼侍讀。辛卯，祀明堂，大赦。

　　冬十月戊戌，詔諸路提點刑獄以十一月按理囚徒。己亥，嗣秀王師嵓薨。壬子，詔百官奉按月給。

　　十一月甲子，右正言麋溧請承順東朝，繼志述事，壹以孝宗爲法，而新政之切者，曰畏天、悅親、講學、仁民。上嘉納焉。癸未，以五月十六日爲皇太后壽慶節。丁亥，詔改明年爲寶慶元年。戊子，以葛洪爲端明殿學士、同簽書樞密院事。己丑，詔以生日爲天基節。十二月甲午，雪寒，免京城官私房賃地、門稅等錢。自是祥慶、災異、寒暑皆免。癸丑，開經筵，詔輔臣觀講。詔太后所居殿號曰慈明。辛酉，請大行皇帝諡號于南郊，諡曰仁文哲武恭孝皇帝，廟號曰寧宗。

　　寶慶元年春正月壬戌朔，詔舉賢良。庚午，湖州盜潘壬、潘丙、潘甫謀立濟王竑，竑聞變，匿水竇中，盜得之，擁至州治，以黃袍加其身，守臣謝周卿率官屬入賀。初，壬等偽稱李全以精兵二十萬助討史彌遠擅廢立之罪，比明視之，皆太湖漁人及巡尉兵卒，竑乃遣王元春告於朝，而率州兵誅賊。彌遠奏遣殿司將彭任討之，至則盜平。又遣其客秦天錫托宣醫治竑疾，諭旨逼竑死，尋詔貶爲巴陵郡公。辛未，詔保寧軍節度使師彌爲檢校少保。詔以皇太后弟奉國軍節度使楊谷、保寧節度楊石並開府儀同三司。丙戌，濟王竑訃聞，特輟視朝。己丑，上寧宗諡冊、寶。

　　二月甲午，詔故太師、武勝定國軍節度使、鄂王岳飛諡忠武。丙申，詔師彌檢校少師、嗣秀王。丙辰，楚州火。戊午，發廩振在京細民，給犒馬步軍、皇城司守衛軍有差。

　　三月癸酉，葬寧宗於會稽永茂陵。

　　夏四月辛卯朔，寧宗祔廟。壬辰，詔皇兄竑贈少師、保靜、鎮潼軍節度使，直舍人院王塈等繳奏命，遂寢。丁酉，皇太后手書：「多病，自今免垂簾聽政。」壬寅，帝兩請皇太后垂簾，不允。辛亥，發廩振在京細民。

　　五月甲子，詔：「內外文武大小之臣，于國政有所見聞，封章來上，毋或有隱。」丙寅，詔不熄爲保康軍承宣使、嗣濮王。

　　六月辛卯，太白晝見。丁未，詔史彌遠爲太師，依前右丞相兼樞密使，進封魏國公。彌遠辭免太師。

　　秋七月丁丑，滁州大水，詔振恤之。乙酉，詔行大宋元寶錢。

　　八月壬寅，以司農丞姚子才封事切直，詔進一秩，授秘書郎。癸卯，詔知袁州趙䈣夫直秘閣、福建提點刑獄，以旌廉吏。丙午，詔侍從、給諫、卿監、郎官，並在外前執政、侍從、帥臣、監司，各舉廉吏三人。戊申，詔侍從、兩省、台諫、三衙、知閣、御帶、環衛官，在外前執政、侍從，帥臣、監司、都副都統制及屯戍主將，其各舉堪充將帥三人。己酉，地震。壬子，張九成贈太師，追封崇國公，諡文忠。甲寅，以程頤四世孫源爲籍田令。乙卯，莫澤言真德秀舛論綱常，簡節上語，曲爲濟王地。詔德秀煥章閣待制、提舉玉隆萬壽宮。丁巳，詔戒貪吏。

　　九月丙寅，著作佐郎陶崇上保業、慎獨、謹微、持久四事，帝嘉納之。

　　冬十月癸巳，有流星大如太白。甲寅，詔會稽欑宮所在，稅賦盡免折科，山陰縣權免三年。十一月癸亥，宣繒兼同知樞密院事，薛極參知政事，葛洪簽書樞密院事。詔邵州潛藩，可升爲寶慶府。筠州與御名音相近，改爲瑞州。壬午，雪寒，在京諸軍給緡錢有差，出戍之家倍之。自是祥慶、災異、霪雨、雪寒鹹給。甲申，朱端常言魏了翁封章謗訕，真德秀奏劄誣詆。詔魏了翁落職，奪三秩、靖州居住；真德秀落職罷祠。

　　十二月甲辰，詔刪修敕令。是歲，兩浙路戶一百九十七萬五千九百九十六，口二百八十二萬二千三十二。福建路戶一百七十萬四千一百八十六，口二百五十五萬三千七十九。

　　二年春正月癸亥，詔贈沈煥、陸九齡官，煥諡端憲，九齡諡文達。錄張九成、呂祖謙、張栻、陸九淵子孫官各有差。癸酉，詔布衣李心傳赴闕。戊寅，熒惑入氐。壬午，太白、歲星、填星合於女。

　　二月辛卯，臨察御史梁成大言真德秀有大惡五，僅褫職罷祠，罰輕。詔削二秩。

　　三月癸酉，以久雨，詔大理寺、三衙、兩浙運司、臨安府諸屬縣榷酒所，凡贓賞等錢，罪已決者，一切勿征，毋錮留妻子。自是霖潦、寒暑皆免。戊寅，詔太常寺建功臣閣，以「昭勳崇德」爲名。己卯，蘄州火。

　　夏四月己丑，詔輔臣奉薄，其以《隆興格》爲制。辛亥，有流星大如太白。

　　六月丙申，御後殿，賜進士王會龍以下九百八十九人及第、出身有差。壬寅，詔以孔子五十二代孫萬春襲封衍聖公。

　　秋七月戊辰，雷電、雨，晝晦，大風。遂安、休寧兩縣界山裂，洪水壞公宇、民居、田疇。八月乙巳，濟王竑追降巴陵縣公。辛亥，衛涇薨。

　　九月庚申，雷。

　　冬十月甲申，詔《寧宗御集》閣以「寶章」爲名，仍置學士、待制員。辛丑，又雷。辛亥，熒惑、歲星、填星合於女，熒惑犯填星。改湖州爲安吉州。

　　十一月甲寅，修祚德廟，以嚴程嬰、公孫杵臼之祀。丙辰，始御紫宸殿。辛酉，熒惑犯歲星。丙子，日南至，上詣慈明殿。十二月癸卯，親享太廟。

　　三年春正月辛亥朔，上壽明皇太后尊號冊、寶於慈明殿。壬子，史彌遠進二秩。辛酉，以楊谷、楊石並爲少傅。知楚州姚翀朝辭，奏淮楚忠義軍事，上曰：「南北皆吾赤子，何分彼此，卿其爲朕撫定之。」己巳，詔：「朕觀朱熹集注《大學》、《論語》、《孟子》、《中庸》，發揮聖賢蘊奧，有補治道，朕勵志講學，緬懷典刑，可特贈熹太師，追封信國公。」三月庚戌朔，詔郡縣長吏勸農桑，抑末作，戒苛擾。工部侍郎朱在進對，奏人主學問之要，上曰：「先卿《中庸序》言之甚詳，朕讀之不釋手，恨不與同時。」辛亥，以皇太后尊號冊、寶禮成，侄孫楊鳳孫以下推恩有差。

　　夏四月戊戌，宣引前丞相謝深甫孫女謝氏詣慈明殿進見。

　　五月壬子，詔岳珂戶部侍郎，依前淮東總領兼制置使。

　　閏月己卯朔，詔：郡縣系囚不實書曆，未經結錄，守臣輒行特判，憲司其詳覆所部獄案，歲月淹延者重置於憲。

　　六月戊申朔，日有食之。

　　秋七月乙酉，太陰犯心。丁酉，詔振贍被水郡縣，其竹木等稅勿征。丙午，史彌遠乞歸田裏，詔不允。

　　八月庚戌，詔謝氏特封通義郡夫人。癸亥，詔凡試邑兩經罷黜，更勿授知縣、縣令。甲戌，太白、熒惑合於翼。丙子，城太平州，詔知州綦奎進中奉大夫，余推恩有差。

　　九月癸未，故觀文殿大學士、魏國公、贈太師留正諡忠宣。丙午，追上寧宗徽號曰法天備道純德茂功仁文哲武聖睿恭孝皇帝。

　　冬十月甲子，右監門衛大將軍與奭改賜名貴謙，授宜州觀察使，繼沂王后。右千牛衛將軍孟杓改賜名乃裕，授和州防禦使，繼景獻太子後。甲戌，趙范江東提刑兼知池州，節制防江水步軍、池州都統司軍馬。

　　十一月戊寅，奉上寧宗徽號冊寶於太廟。辛巳，日南至，郊，大赦。改明年爲紹定元年。十二月己酉，日旁有氣如珥。壬申，發廩振贍京城細民。大元兵破關外諸隘，四川制置鄭損棄三關。

　　紹定元年春正月丙子朔，上壽明慈睿皇太后尊號冊寶於慈明殿。楊谷、楊石並升少師。

　　六月壬寅朔，日有食之。己酉，流星晝隕。

　　秋七月戊戌，熒惑犯南斗。

　　冬十月戊申，熒惑犯壁壘陣星。丁巳，熒惑、填星合于危。甲子，熒惑犯填星。

　　十一月癸酉，熒惑入羽林。庚辰，雷。丁酉，詔申嚴皇城司給符之制，照闌入法。十二月辛亥，以薛極知樞密院事兼參知政事，葛洪參知政事，袁韶同知樞密院事，鄭清之端明殿學士、簽書樞密院事。

　　二年春正月庚辰，大理司直張衍上檢驗、推鞠四事。詔刑獄人命所關，其令有司究行之。丁亥，熒惑、歲星合于婁。

　　二月庚戌，詔歲舉廉吏或犯奸贓，保任同坐，監司、守臣其申嚴覺察。

　　三月辛卯，詔郡縣系囚多瘐死獄中，憲司其具獄官姓名以聞，黜罷之。

　　夏四月庚申，詔郡縣官闕，毋令藝術人、豪民、罷吏借補權攝。

　　五月，詔成都、潼川路歲旱民歉，制司、監司其亟振恤，仍察郡縣奉令勤惰以聞。辛巳，賜進士黃朴以下五百五十七人及第、出身有差。詔戶絕者許立嗣，毋妄籍沒。

　　六月丁巳，詔通義郡夫人謝氏進封美人。

　　九月丁卯，台州大水。壬辰，有流星大如太白。

　　冬十月壬戌，詔台州水災，除民田租及茶、鹽、酒酤諸雜稅，郡縣抑納者監司察之。

　　十一月己丑，熒惑入氐。

　　三年春正月甲申，詔故皇子緝贈保信、奉國軍節度使，開府儀同三司，追封永王，諡沖安。壬辰，知棗陽軍史嵩之創置屯田，以勞賞官兩轉。

　　二月丙申，日有背氣。戊戌，詔汀、贛、吉、建昌蠻獠竊發，經擾郡縣復賦稅一年。庚戌，詔趙範起復，依前知鎮江府、節制防江水步並本州在砦軍馬；趙葵起復，依前知滁州、節制本州屯戍軍馬。壬子，詔故皇子繹賜忠正、保寧軍節度使、開府儀同三司，追封昭王，諡沖純。

　　閏月癸酉，逃卒穆椿夜竊入皇城，燒毀甲仗，衛士捕得之，詔磔於市。乙酉，太白、歲星合于畢。

　　三月丁酉，雨土。戊申，奉國軍節度使不忄冬薨，贈少傅，追封樂平郡王。

　　夏四月己卯，漳州、連城盜起，知龍岩縣莊夢詵、尉鐘自強不能效死守土，詔各削二秩罷。

　　五月甲寅，檢校少保李全授彰、化保康軍節度使，開府儀同三司、京東鎮撫使，依舊京東忠義諸軍都統制。戊午，李全左右金吾衛上將軍，職任仍舊。

　　六月乙酉，歲星入井。

　　秋七月丁酉，汀州寧化縣曾氏寡婦晏給軍糧禦漳寇有功，又全活鄉民數萬人，詔封恭人，賜冠帔，官其子承信郎。

　　九月辛丑，祀明堂，大赦。丙午，美人謝氏進封貴妃。冬十月己巳，熒惑、填星合於室。

　　十一月丁酉，有星孛於天市垣。丁未，流星晝隕。十二月庚申，詔錄用孔子四十九代孫燦補官。李全叛。壬戌，淮東官兵王青力戰，死之，贈右武大夫、蘄州防禦使。甲子，詔：「逆賊李全，反形日著，今乃肆爲不道，已敕江、淮制臣率兵進討，有能擒斬全以降者，加以不次之賞。」乙丑，詔免明年元會禮。以鄭清之參知政事兼簽書樞密院事，喬行簡端明殿學士、同簽書樞密院事。詔：「史彌遠敷奏精敏，氣體向安，朕未欲勞以朝謁，可十日一赴都堂治事。」丁卯，冊命貴妃謝氏爲皇后。己卯，慈明殿出緡錢百五十萬犒諸軍，振贍在京細民。癸未，上壽明仁福慈睿皇太后尊號冊寶。

　　四年春正月戊子，皇太后年七十有五，上詣慈明殿行慶壽禮，大赦，史彌遠以下進秩有差。賜李心傳同進士出身。壬寅，趙范、趙葵等誅李全於新塘，詔各進兩秩，餘推恩有差。

　　二月戊午朔，詔：雄邊軍統制、總轄范勝、穀汝礪等誅逆著勞，各官五轉，將士立功者，趣具等第、姓名來上。丙子，詔起復孟珙從義郎、京西路分，棗陽軍駐紮。

　　夏四月戊辰，趙范、趙葵並進中大夫、右文殿修撰，賜紫章服、金帶。丁丑，以鄭清之兼同知樞密院事；喬行簡簽書樞密院事；趙善湘兵部尚書、江淮制置大使、知建康府，依舊安撫使；趙范權兵部侍郎、淮東安撫副使、知揚州兼江淮制司參謀官；趙葵換福州觀察使、右驍衛大將軍、淮東提刑、知滁州兼大使司參議官。

　　五月丙午，宗室司正檢校少傅、安德軍節度使、天水郡公，加食邑五百戶；貴謙承宣使；乃裕觀察使。

　　六月己未，詔魏了翁、真德秀、尤焴、尤爚并敘復元官職祠祿。

　　七月己丑，日生承氣。丁酉，賈涉女侍後宮，詔封文安郡夫人。庚戌，葛洪資政殿學士、知紹興府。有流星大如太白。

　　八月己未，大元兵破武休，入興元，攻仙人關。辛酉，洪咨夔敘復元官祠祿。辛未，文安郡夫人賈氏封才人。

　　九月丙戌夜，臨安火，延及太廟，統制徐儀、統領馬振遠坐救焚不力，貶削有差。上素服視朝，減膳徹樂。庚子，建昌軍火。甲辰，流星晝隕。

　　冬十月戊午，太常少卿度正、國史院編修官李心傳各疏言：宗廟之制，未合于古，茲緣災異，宜舉行之。詔兩省、侍從、台諫集議以聞。甲子，以餘天錫爲戶部侍郎兼知臨安府、浙西安撫使。癸酉，大元兵破蜀口諸郡，御前中軍統制張宣戰青野原有功，詔授沔州都統。戊寅，以李𡌴爲煥章閣直學士、四川制置使、知成都府，趙彥呐直龍圖閣、四川安撫制置副使、知興元府、利路安撫使，安癸仲戶部郎中、總領四川財賦。

　　十一月乙酉，詔忠義總管田遂力戰而歿，贈武節大夫、忠州刺史，加封立廟。十二月乙亥，以史嵩之爲大理少卿兼京湖制置副使。

　　五年春正月己丑，以孟珙爲京西路兵馬鈐轄、棗陽軍駐紮。庚寅，詔：李全之叛，淮東提刑司檢法吳澄等出泰州城謁賊，各追官勒停。其不出見賊者高夢月、劉賓雲循升二資。罵賊而死者海陵簿吳嚞，特贈朝奉郎，官其一子將仕郎。」壬辰，史嵩之進大理卿、權刑部侍郎、京湖安撫制置使、知襄陽府。壬寅，新作太廟成。

　　二月癸丑，帝謁太廟。

　　三月乙酉，詔京城內外免征商三月。丁酉，日後抱氣、承氣。

　　夏四月癸亥，以寶章閣直學士桂如淵頃帥蜀日，北兵攻城，不能合謀死守而遁，致軍民罹殃，反以捷聞，詔褫職罷祠。丁卯，起魏了翁以集英殿修撰知遂寧府。

　　五月己丑，詔：「昨鬱攸爲災，延及太室，罪在朕躬，而二三執政，引咎去職。今宗廟崇成，神御妥安，薛極、鄭清之、喬行簡並復元官。」辛卯，臣僚言：「積陰霖霪，曆夏徂秋，疑必有致咎之征。比聞蘄州進士馮傑，本儒家，都大坑冶司抑爲爐戶，誅求日增，傑妻以憂死，其女繼之，弟大聲因赴訴，死于道路，傑知不免，毒其二子一妾，舉火自經而死。民冤至此，豈不上幹陰陽之和？」詔都大坑冶魏峴罷職。癸巳，太白經天，晝見。戊戌，詔今後齊民有罪，監司、守臣毋輒籍沒其家，必具聞俟命。

　　六月乙丑，熒惑、填星合于婁，熒惑順行犯填星。丙子，詔諸獄官不理他務。

　　秋七月甲申，詔：「近歲北兵再入利、閬，迫近順慶，承奉郎胡元琰攝郡事，能收散卒，定居民，諭叛將，以全闔郡，以功特轉官三資。」太白入井。丙戌，監楚州大軍倉富起宗軍變死難，詔贈宣教郎，官一子文林郎。張煥同時被創，害及其家，詔轉官一資。丁酉，以吳潛爲太府少卿、總領淮西財賦，陳貴誼端明殿學士、同簽書樞密院事。

　　八月乙卯，起真德秀爲徽猷閣待制、知泉州。丁巳，泗州路分劉虎、副都統董琳焚斷盱泗橋遏金兵。己未，魏了翁以寶章閣待制、潼川安撫使知瀘州。乙丑，賜進士徐元傑等四百九十三人及第、出身有差。壬申，太白、歲星合于張。甲戌，新作玉牒殿，奉安累朝玉牒。

　　九月乙巳，雨雹，雷。

　　閏月己酉，有流星大如太白。庚戌，彗星出於角。戊辰，史彌遠乞歸田裏，詔不允。

　　冬十月戊子，以星變，大赦。金將以盱眙軍來降，赦盱眙，改爲招信軍。

　　十一月己巳，喬行簡累疏乞歸田，詔不允。十二月丙子朔，進封才人賈氏爲貴妃。辛巳，皇太后不豫。壬午，大赦。皇太后崩。癸卯，群臣凡七表請聽政，從之。詔：外朝大典，不敢輕改，宮中自服三年喪。時宋與大元兵合圍汴京，金主奔歸德府，尋奔蔡州，大元再遣使議攻金，史嵩之以鄒伸之報謝。

　　六年春正月己酉，以少傅、保寧軍節度使、嗣秀王師彌判大宗正事，趙善湘光祿大夫、江淮制置大使兼知建康府、行宮留守，加食邑四百戶。戊辰，史彌遠加食邑千戶。

　　二月丁丑，上大行皇太后諡曰恭聖仁烈皇后。以趙范爲工部侍郎兼中書門下省檢正公事，趙葵秘書監兼侍講，餘天錫禮部侍郎兼侍讀。癸卯，熒惑犯東井。

　　三月丙辰，大雨、雹。

　　夏四月壬寅，葬恭聖烈皇后于永茂陵。

　　五月庚戌，太白、熒惑合于柳。鄧州移剌以城來降。

　　六月丁酉，史嵩之刑部侍郎兼京湖安撫制置使兼知襄陽府。

　　秋七月，敗武仙於浙江。

　　八月，拔唐州。

　　九月壬寅朔，日有食之。辛亥，祀明堂，大赦。辛酉，經筵官請以御制敬天、法祖、事親、齊家四十八條及緝熙殿榜、《殿記》宣付史館。

　　冬十月，江海領襄軍從大元兵合圍金主于蔡州。甲申，史宅之太府少卿，史宇之將作少監，並賜同進士出身。丙戌，史彌遠進太師、左丞相兼樞密使、魯國公，加食邑一千戶；鄭清之光祿大夫、右丞相兼樞密使，加食邑一千戶。丁亥，史彌遠保寧、昭信軍節度使，充醴泉觀使，進封會稽郡王，仍奉朝請，加食邑封。以薛極爲樞密使，喬行簡參知政事兼同知樞密院事，陳貴誼參知政事兼簽書樞密院事。詔：「史彌遠有定策大功，勤勞王室，今以疾解政，宜加優禮。長子宅之權戶部侍郎兼崇政殿說書，次子宇之直華文閣、樞密院副都承旨，長孫同卿直寶章閣，次孫紹卿、良卿、會卿、晉卿並承事郎，女夫趙汝禖軍器少監，孫女夫趙崇榟官一轉。」己丑，詔崔與之、李𡌴、鄭性之赴闕。庚寅，以顯謨閣待制、知福州真德秀兼福建安撫使。乙未，史彌遠薨，贈中書令，追封衛王，諡忠獻。詔戒貪吏。

　　十一月乙巳，給事中莫澤等言，差提舉千秋鴻禧觀梁成大暴狠貪婪，苟賤無恥，詔奪成大祠祿。丙午，詔改明年爲端平元年。己未，以魏了翁爲華文閣待制、知瀘州、潼川安撫使，賜金帶。癸亥，進趙葵兵部侍郎、淮東制置使兼知揚州。甲子，台臣劾刑部尚書莫澤貪淫忮害，罷之。丙寅，權工部尚書趙范言：「宣和海上之盟，厥初甚美，迄以取禍，其事不可不鑒。」帝嘉納之。丁卯，詔趙葵任責防禦。戊辰，禮部郎中洪咨夔進對：今日急務，進君子，退小人，如真德秀、魏了翁當聚之於朝。帝是其言，命咨夔洎王遂同爲監察御史。己巳，趙葵入見，帝問以金事，對曰：「今國家兵力未贍，姑從和議。俟根本既壯，雪二帝之恥，以復中原。」十二月戊寅，史宅之繳納賜第，詔給賜本家，仍奉家廟。庚辰，以薛極爲觀文殿大學士、知紹興府兼浙東安撫使。甲申，吳潛太府卿，仍淮西總領財賦，暫兼沿江制置、知建康府。戊申，洪咨夔言：「資政殿學士、提舉洞霄宮袁韶，仇視善類，諂附彌遠，險忮傾危。」詔袁韶奪職、罷祠祿。壬辰，台臣言：「趙善湘、陳晐、鄭損納賂彌遠，怙勢肆奸，失江淮、荊襄、蜀漢人心，罪狀顯著。」詔趙善湘有討李全功，特寢免；陳晐與祠，鄭損落職與祠。

　　端平元年春正月庚子朔，詔求直言。侍從、卿監、郎官，在外執政、從官，舉堪爲監司、守令者各二人。三衙、統帥、知閣、御帶、環衛官，在外總管、軍帥，舉堪爲將帥者各二人。鐘震、陳公益、李性傳、張虙並兼侍讀。徐清叟、黃朴、李大同、葉味道並兼崇政殿說書。辛丑，趙範依前沿江制置副使，權移司知黃州，史嵩之權京湖安撫制置使兼知襄陽府，陳韡華文閣待制，仍知隆興府、江西安撫使。詔德安三關使彭哲，去年十月北兵至，棄關遁，削二秩勒停。乙巳，賜故少傅、權參知政事任希夷諡宣憲。丙午，詔趙範兼淮西制置副使，任責防禦。太白、熒惑合在鬥。戊申，金主完顏守緒傳位於宗室承麟。己酉，城破，守緒自經死，承麟爲亂兵所殺，執其參知政事張天綱。丙寅，詔：「太師、中書令榮王已進王爵，宜封三代，曾祖子奭贈太師、吳國公，祖伯旴贈太師、益國公，父師意贈太師、越國公。」戊辰，以樞密院言，詔：「京西忠順統制江海、棗陽同統制郭勝，向因所部兵行劫，坐不發覺，除名、廣州拘管。遇赦還軍前自效有功，並敘復元受軍職。」史嵩之露佈告金亡，謹遣郭春按循故壤，詣奉先縣汛掃祖宗諸陵。還師屯信陽。命王旻守隨州，王安國守棗陽，蔣成守光化，楊恢守均，並益兵飭備，經理唐、鄧屯田。

　　二月辛未，監察御史洪咨夔言：「上親政之始，斥逐李知孝、梁成大，其諂事權奸，黨私罔上，倡淫黷貨，罪大罰輕。」詔李知孝削一秩，罷祠；梁成大削兩秩。壬申，以趙彥呐爲四川安撫制置使兼知興元府。丁亥，詔端平元年正月以前諸命官貶竄物故者，許令歸葬。

　　三月己酉，以賈涉子似道爲籍田令。辛酉，詔遣太常寺主簿朱揚祖、閣門祗候林拓詣洛陽省謁八陵。

　　四月辛未，詔遣朱復之詣八陵，相度修奉。丁丑，詔：「比年宗親貧窶，或致失所。甚非國家睦族之意。大宗正司、南外西外宗正司，其申嚴州郡，以時贍給，違者有刑。」監察御史王遂言：「史嵩之本不知兵，矜功自侈，謀身詭秘，欺君誤國，留之襄陽一日，則有一日之憂。」不報。戊寅，歲星守太微垣上相星。壬午，監察御史洪咨夔言：「今殘金雖滅，鄰國方強，益嚴守備猶恐不逮，豈可動色相賀，渙然解體，以重方來之憂？」上嘉納。甲申，日生赤暈。丙戌，以滅金獲其主完顏守緒遺骨告太廟，其玉寶、法物並俘囚張天綱、完顏好海等命有司審實以聞。庚寅，詔授孟珙帶御器械，京、襄部押官屬陳一薦、江海官兩轉，餘論功行賞。金降人夾谷奴婢改姓同名鼎，王聞顯、呼延實、來伯友、石大瑞、白華各授官有差。丁酉，臣僚言：「江淮、荊襄諸路都大提點坑冶吳淵，恃才貪虐，籍人家貲以數百萬計，掩爲己有，其弟潛違道幹譽，任用非類。」詔吳淵落右文殿修撰，吳潛落秘閣修撰，並放罷。

　　五月庚子，薛極卒，贈少師。戊申，太平州螟。己酉，太陰入氐。乙卯，詔李知孝瑞州居住，梁成大潮州居住，莫澤南康軍居住，並再降授官，尋盡追爵秩。詔魏了翁赴闕。丙辰，以趙範爲兩淮制置使、節制軍馬兼沿江制置副使。壬戌，以崔與之爲端明殿學士、提舉西京嵩山崇福宮，陳韡權工部尚書、知隆興府、江西安撫使。丙寅，詔：「黃幹、李燔、李道傳、陳宓、樓昉、徐宣、胡夢昱皆厄于權奸，而各行其志，沒齒無怨，其賜諡、復官、優贈、存恤，仍各錄用其子，以旌忠義。戴野，其復元資，以勵士風。」建陽縣盜發，衆數千人，焚劫邵武、麻沙、長平。

　　六月戊辰朔，鄭清之等進奏選德殿柱有金書六字曰：「毋不敬，思無邪。」上曰：「此坐右銘也。」庚午，熒惑、填星合於胃。壬申，詔蠲漳、泉、興化三州丁米錢。丙子，以李鳴復爲侍御史兼侍講。戊寅，以喬行簡知樞密院事，曾從龍參知政事，鄭性之簽書樞密院事，陳貴誼兼同知樞密院事。己卯，詔：「故巴陵縣公竑可盡復本身官爵，有司其檢視墓域，以時致祭。妻吳昨自請爲尼，特賜慧淨法空大師，紹興府月給衣資緡錢。」詔殿司選精銳千人，命統制婁拱、統領楊辛討捕建陽縣盜。幸巳，詔故端明殿學士、開府儀同三司史彌遠贈資政殿大學士，諡忠宣。熒惑犯填星。丙戌，有流星大如太白。戊子，日暈不匝，生格氣。癸巳，史嵩之進兵部尚書。禁毀銅錢作器用並貿易下海。

　　秋七月乙巳，詔嘉興縣王臨年百二歲，補迪功郎致仕。

　　八月癸酉，詔：「河南新復郡縣，久廢播種，民甚艱食，江、淮制司其發米麥百萬石往濟歸附軍民，仍榜諭開封、應天、河南三京。」甲戌，朱揚祖、林拓朝謁八陵回，以圖進，上問諸陵相去幾何及陵前澗水新復，揚祖悉以對，上忍涕太息。乙亥，以趙範爲京河關陝宣撫使、知開封府、東京留守，趙葵京河制置使、知應天府、南京留守，全子才關陝制置使、知河南府、西京留守。甲午，權邵武軍王野以平建陽寇有功，官兩轉，餘推賞有差。

　　九月庚子，趙範依舊京西、湖北安撫制置大使、知襄陽府。辛丑，熒惑入井。壬寅，趙範言：「趙葵、全子才輕遣偏師復西京，趙楷、劉子澄參贊失計，師退無律，致後陣敗覆。」詔趙葵削一秩，措置河南、京東營田邊備；全子才削一秩，措置唐、鄧、息營田邊備；劉子澄、趙楷並削三秩放罷。又言：「楊義一軍之敗，皆由徐敏子、范用吉怠於赴援，致不能支。」詔范用吉降武翼郎，徐敏子削三秩放罷，楊義削四秩，勒停自效。己酉，真德秀言：權臣罔上，講筵官亦傅會其言，今承其弊，有當慮者五事，並及泉、漳寇盜、鹽法之弊。帝嘉納之。詔：進士何霆編類朱熹解注文字，有補經筵，授上文學。

　　冬十月己卯，真德秀進《大學衍義》。辛卯，陳貴誼薨，贈少保。

　　十一月壬子，京、湖制司創鎮北軍，詔以襄陽府駐紮御前忠衛軍爲名。壬戌，太白經天。十二月己卯，大元遣王楫來。戊子，王楫辭於後殿。辛卯，遣鄒伸之、李復禮、喬仕安、劉溥報謝，各進二秩。


Chinese text: This work was published before January 1, 1923, and is in the
public domain worldwide because the author died at least 100 years ago.
