上官正
上官正，字常清，開封人。少舉《三傳》，後為鄜州攝官。雍熙中，召授殿前承旨，屢遣鞫獄，遷供奉官、閤門祗候、天雄監軍。淳化中，轉作坊副使、劍門都監。李順之亂，分其黨趨劍門，時疲兵數百人，正奮勵士氣以禦之。會成都監軍宿翰領兵投劍門，與正兵合，因迎擊，大破賊數千眾，斬馘殆盡。奏至，太宗嘉之，詔書獎飭，並賜襲衣、金帶，超正為六宅使、劍州刺史、充劍門部署，翰自供奉官擢崇儀使、領昭州刺史。數月，正被疾，請尋醫，至闕。疾愈，入對，上勞問久之，復遣還任所，賜以金丹、良藥、衣帶、白金千兩、馬三匹，授以方略，令招撫殘孽，慰勉遣之。

初，川賊甚盛，朝議深以棧路為憂，正以孤軍力戰挫賊鋒，自是閣道無壅，王師得以長驅而入。賊眾三百餘，敗歸成都，順怒其驚眾，盡斬之，然自此沮氣矣。後賊既誅，餘寇匿山谷，恃險結集，剽劫為患。王繼恩百計召誘不至，正諭以朝廷恩信，皆相率出降。未幾，加峰州團練使，與雷有終並為西川招安使，代王繼恩。

正木強好淩人，自謂平賊有勞，受人主知，無所顧忌。數面攻兩川官吏之短而暴揚之，眾積怨怒，多上章訴其不法者。太宗謂近臣曰：「人臣可任用者，朕常欲保全。正婞直而失於謙和，每謗書至，朕雖力與明辯，然眾怒難犯，恐其不能自全。」乃賜手劄戒諭曰：「言者，君子之樞機，樞機之發，榮辱之主，不可不慎也。夫遇事輒發，悔不可及。儻自恃無瑕，而好面攻人之短，豈謂喜怒不形於色耶？當以和輯遠民為念，斯盡善矣。」正上表謝。

真宗即位，改莊宅使。是秋，廣武叛卒劉於嘯聚數千輩，逐都巡檢使韓景祐，略漢蜀邛州、懷安永康軍。正與鈐轄馬知節領兵趨新津，抵方井，擊敗之，斬於，平其黨。遷南作坊使，賜錦袍、金帶。咸平初，召還，擢拜東上閤門使、勾當軍頭引見司，俄權戶部使。二年，出知滄州，徙高陽關副都部署，真拜洺州團練使。車駕北巡，以為行營先鋒鈐轄。

尋知青州，未行，會王均叛蜀，命為峽路都鈐轄，移知梓州。又歷滄、瀛、鎮、貝四州，高陽關部署。以足疾，求知磁州，手詔慰勉。會邢州地震，民居不安，徙正典之。移潞州。景德中，以河北新經兵革，慎擇守臣，以正知貝州，遷洺州防禦使，復知滄州，移同州。再表引年，授左龍武軍大將軍、平州防禦使，分司西京。尋以本官致仕，賜全俸，仍以見緡給之。四年，卒，年七十五。子璨至內殿崇班。

盧斌
盧斌，開封人。以筆劄事晉邸，太宗即位，補殿直。雍熙中，領兵屯霸州。會大舉北伐，令以五千騎隨曹彬抵祁溝。時契丹據河，王師乏水，斌請以千弩斫砦，契丹遁去，遂移軍夾河。既克涿州，令斌以萬人戍守，會食盡，大兵將還，斌因懇言：「涿州深在北境，外無援兵，內無資糧，丁籍殘失，守之無利。今若還師，必須結陣而去，以一陣之役，比於固守，其利百矣。」復慮遼人乘便剽襲，宜為之備。彬以為然，遂令斌擁城中老幼，並狼山南還易州。彬之旋也，無復行伍，果為契丹所乘。諸將皆以失律被譴，斌亦下樞密院問狀，太宗聞其嘗建議棄涿州，遂釋不問。以為霸州破虜軍緣邊巡檢。

端拱中，又為永舉軍、華州巡檢。時大賊侯和尚、劉渥劫興平、櫟陽，殺捕賊官二人。斌率兵掩襲，且追且鬥，薄南山，渡渭水，抵鳳翔，復至耀州，擒斬並盡。以勞，改供奉官。召還，面加獎慰，授閤門祗候，又賜白金、緡錢、衣帶。尋為梓、遂十二州都巡檢使，太宗諭之曰：「川陝人情易搖，設有寇攘，雖他境亦當襲逐，仍許便宜從事，不須中覆。」淳化二年，賊任誘等寇昌、合州。斌率兵頓昌州南牛鬥山，偵知賊在龍水鎮，值大雨，斌馳馬四十里，騎從數十人，遂斬誘等百餘級，賊眾悉平。

三年，富順監蠻掠榮州，斌晨夜倍道以赴，得州兵千人，署隨軍糧料以張其勢。蠻乃遁，追至地頭鎮東南八十里，樹柵，招其酋甫羌一阿奴綱，諭以朝旨，歃血刻石為盟而遣之。俄而榮、戎、資州、富順監賊十五隊鈔鄉邑，斌擒三百人，部送闕下，餘悉臨敵斬戮。

四年，賊王盡復起榮、資，斌擊滅之，盡縛以獻。遷內殿崇班。是冬，李順為亂，斌即率兵六百抵成都，鬥戰連月，殺數萬人。明年，成都不守，斌還梓州，集十州兵赴援，知州張雍委以監護之任。會江水泛溢，毀子城。斌勸諭州民，翌日，畚鍤大集，自城西大濠中掘塹深丈，決西河水，注之以環城。二月，賊渠相里貴眾二十一萬傅城下，城中兵裁三千。斌曰：「軍法倍兵不戰，然狂醜烏合，非訓練之師，以吾仗天子威靈，必可殲蕩。」即感厲士伍，負土塞南北門，為固守之計。又突出與賊戰，擊刺三十餘合，賊稍卻。俄復大設機石、連弩、衝車、雲梯，四面鼓噪乘城，矢石亂下，斌與州將隨機設備。長圍八十日，會王繼恩令石知顒率兵來援，斌出東門迎勞王師，賊不戰而潰。斌乘勝追斬及納降二萬餘。五月，賊數萬圍閬州，斌領千兵赴之，斬首五千，圍遂解。又至蓬州老鴉山，賊眾三千為陣拒斌，斌擊敗之，至城下，賊復大集，斬三千級。蓬州平，斌傳詔安撫蓬、閬、渠、達四州，擢授西京作坊使，領成州刺史。

斌在川峽六年，以孤軍禦寇，累立戰功，表求入奏。太宗遣使諭之曰：「俟妖孽盡殄，當召汝。」既而賊黨集梓、綿、漢三州境上，斌往平之。未幾，代還，太宗親加勞問。拜東上閤門使、檢校左僕射，加食邑三百戶，賜白金千兩、袍笏、金帶。上言：「葭萌路出師討賊，可直入利州。若寇焚棧道，劍門之險不足固也，請置砦柵。」從之。

尋命為銀、夏兵馬鈐轄，遣與李繼隆等五路出師討李繼遷。斌求對，懇言曰：「羌夷之族，馬驕兵悍，往來無定，敗則走他境，疾戰沙漠，非天兵所利。不若堅保靈州，於內地多積芻糧，以師援送。苟其至也，會兵首尾擊之，庶幾無枉費，而不失固圉之策矣。」時業已出師，不從其議。改授靈環路鈐轄，領兵二萬為前鋒，令於烏、白池與諸軍會。斌謂李繼隆曰：「靈州抵烏、白池，月餘方至。若自環州橐駝路，裁十日程。」即不俟詔而往，與諸將失期，不見賊而還。俄徙屯寧州，以疾召歸，勾當軍頭引見司。咸平初，卒，年五十。子文質殿中丞。

周審玉
周審玉，開封人。父勳，以親校事唐明宗，累立戰功，太平興國中，至隰州團練使。周顯德初，審玉蔭補殿直，從世宗平瓦橋關，甚見親信。太祖受禪，為供奉官，未幾，加閤門祗候。累遷崇儀、洛苑副使，西京作坊使。雍熙中，契丹犯塞，潘美屯師定州，審玉為監軍。嘗與敵戰，而先鋒劉緒陷賊，審玉躍馬趣擊，拔緒而還，以勇敢聞。

淳化中，知貝州。有驍捷卒戍州者三十七人，同謀殺審玉，劫庫兵而叛，推虞候趙咸雍為首。審玉覺之，與轉運使王嗣宗率兵悉擒其黨，斬十五級，磔咸雍於市。先是，咸雍父鏻，晉天福中，嘗誘契丹屠州城。至是五十年，而其子戮於都市，舊老猶記其事，咸異之。審玉以功領順州刺史。

至道初，徙幷州鈐轄。咸平初，知鳳翔府。有桑門乘傳而西，以市木為名，威動府縣。審玉曰：「此有所倚而為也。」因按詰之，盡得其奸狀，杖其背，械送闕下。以目疾，代還，奉朝請，俄丁內艱。既而謂親友曰：「僕齒髮遲暮，而未能辭祿仕者，良以慰母心爾，今可行其志矣。」乃拜章請老，得千牛衛大將軍致仕。三年，卒，年七十四。審玉晚年，好讀《神農本草》，留意方術。少長兵間，習知攻守之法。真宗嘗召至便坐，示以攻戰器。方奏對，疾作，詔遣使就第，賜白金慰恤之。子允迪，為虞部員外郎。

裴濟
裴濟，字仲溥，絳州聞喜人。唐相耀卿八世孫，後徙家河中。濟少事晉邸，同輩有忮悍者，濟屢糾其過失，被譖，出補太康鎮將。未幾，譖濟者坐法。太宗知濟可任，會即位，補殿直，為天威軍兵馬監押。及平太原，征幽薊，濟迎謁陪扈，令監軍易州，契丹攻城不能下。以勞，遷西頭供奉官。

太平興國末，江表盜起，命為巡檢，遷崇儀副使。召還，遷崇儀使。監戍兵於威虜軍，塗次鎮州，夜有賊騎扣城門，大呼曰：「官軍至矣。」州將然之，促守吏開關，濟遽止之曰：「此必妄也。」及旦，果有敵兵遁去。太宗嘉之，遷西上閤門使、定州都監，就加行營鈐轄，尋知定州。契丹三萬騎來攻，濟逆擊於徐河，斬數千級，獲牛馬、鎧仗甚眾。

淳化初，與周瑩同判四方館，未幾，為鎮州行營鈐轄。又與李繼隆擊賊於唐河，濟短兵陷陣，賊大敗走，優詔褒美。初，繼隆以濟性剛，不悅之；及是役，撫濟恨相知之晚。改四方館使，復知定州，徙天雄軍鈐轄。遷客省使，復知定州。至道二年，改內客省使、知鎮州。立春日，出土牛以祭，酌奠始畢，有卒挾牛去。濟察其舉止，知欲為變，亟命擒之，果有竊發者數十人，已劫鄽間矣，悉蒐捕腰斬之，軍民肅然。濟在鎮、定凡十五年，威績甚著。召還，知天雄軍。

咸平初，李繼遷叛，以濟領順州團練使、知靈州兼都部署。至州二年，謀緝八鎮，興屯田之利，民甚賴之。其年，清遠軍陷，夏人大集，斷餉道，孤軍絕援，濟刺指血染奏，求救甚急，兵不至，城陷，死之。上聞嗟悼，特贈鎮江軍節度。三子並優進秩。濟在諸使中甚有聲望，及沒，夏人皆惜之。景德中，濟妻永泰郡君景氏卒，特詔追封平陽郡夫人，諸子給奉終喪。

子德谷虞部郎中，德基至如京使，德豐殿中丞。濟兄麗澤、弟麗正，並進士及第。麗澤至右補闕，麗正至金部員外郎。麗正子德輿，為殿中丞。

李繼宣
李繼宣，開封浚儀人。乾德中，補右班殿直，令與御帶更直，裁十七歲。嘗命往陝州捕虎，殺二十餘，生致二虎、一豹以獻。太平興國初，掌南作坊使，改供奉官，出為邠、寧、慶三州巡檢、都監。繼宣本名繼隆，與明德皇后兄同姓名。至是，太宗為改焉。

五年，召還，承受定州路奏事。奉詔修長城口、平塞威虜靜戎軍、保州，又領兵入敵境，獲老幼千餘，牛畜數百。又率兵捍契丹於乾寧泥姑海口。契丹寇靜戎軍，從崔彥進過拒馬河接戰，自午至申，大敗之。又為貝州監軍。

雍熙三年，曹彬北征，繼宣從先鋒李繼隆至方城，力戰三日，大軍繼至，遂克固州。進壁涿州東，又與敵鬥，乘勝攻北門，克之。日領輕騎度涿河，覘敵勢，又將五千騎援米信，因率勁騎追至新城北，大敗之，斬其酋賀恩相公，繼宣亦中流矢。大軍還雄州取芻糧，遇契丹新城，疾戰至暮，繼宣中十創，劍及兜鍪。明日復戰，繼隆為敵所邀，繼宣以所部拔之，且戰且行，奪涿河，數日，乃至涿州。及棄州保歧溝關，又戰拒馬上，追奔至孤山，契丹乃引去。留屯滿城，俄還貝州。召入，以功超授崇儀使，代王繼恩為易州駐泊都監，賜錢五十萬，白金五百兩。又領騎兵五千戍北平，押大陣東偏，受田重進節度，屯長城口。敵至大溝，繼宣進滿城。敵至定州，奪唐河橋，重進召繼宣洎田紹斌赴援，紹斌為敵所敗，繼宣獨按部轉鬥入定州。敵兵北去，重進命將五千騎躡其後，抵拒馬河。及敵據楊疃，繼宣徑掩擊之，遂焚廬舍而遁。

雍熙四年，為高陽關行營都監。端拱初，契丹騎至瀛、鎮，繼宣率步騎萬人入敵境，抵勝務，焚聚落，獲生口，契丹乃引還。時易州候騎不至，繼宣於易州、平塞軍、長城口、威虜靜戎順安軍至高陽，為望櫓七所，舉烽以候警急。二年，為鎮、定、高陽關三路排陣都監，押大陣西偏。與李繼隆部芻糧抵威虜，還度徐河，為敵追襲。繼宣駐軍與鬥，殺獲甚眾。又領騎二千，敗契丹於保州西射城，追薄西山，有詔褒美。

淳化三年，徙知保州，又轉莊宅使。築關城，浚外濠，葺營舍千五百區；造船二百艘，入雞距泉以運糧，人咸便之。數月，徙定州行營都監，戍深州，改高陽關行營都監。課軍中勁弩，為入陣之備。五年，領高州刺史。會契丹泛海劫千乘縣，繼宣請於海口置砦以禦之。

至道三年，遷北作坊使，俄召還，加南作坊使，出為鎮州行營鈐轄。契丹寇定州，命主無地分馬。敵至懷德橋，繼宣領兵三千掩襲之。至則契丹已壞橋，繼宣橫木而度，追奔五十餘里。契丹焚鎮州中渡、常山二橋，繼宣領兵趣之，契丹保豐隆山砦，繼宣伐木治常山橋，契丹聞之，大懼，拔砦遁走。

繼宣銳於追襲，傅潛為部署，繼宣詣潛請行，頗為所抑。及召潛屬吏，詔繼宣與高瓊同主軍事，逐敵越拒馬河，復為鎮州鈐轄。受詔按視緣邊城砦，權知威虜軍，敵騎至城下，屢出兵設伏，斬獲甚眾。俄還鎮州。

咸平四年，拜西上閤門使，領康州刺史，為前陣鈐轄，與秦翰、楊延昭、楊嗣分屯靜戎、威虜。敵至，會師於威虜，延昭、嗣輕騎先赴羊山，繼宣與翰、分左右隊各整所部，翰全軍亦往，繼宣留壁赤虜，止以二騎繼進。至，則延昭、嗣適為敵所乘。繼宣即召赤虜之師，與翰師合勢大戰，敵走上羊山。繼宣逐之，環山麓至其陰。繼宣馬連中矢斃，凡三易騎，進至牟山谷，大克捷。延昭、嗣、翰之師，初頓赤虜，既而退保威虜，繼宣以所部獨與敵角，薄暮，始至威虜。詔書稱獎，特加檢校官及食邑。

明年，徙定州鈐轄，扞契丹於唐河。會緣邊都巡檢使楊延昭、楊嗣禦敵師敗，詔繼宣與內殿崇班王汀代之。望都之敗，敵騎剽郡縣，繼宣壁徐河，契丹數十隊薄威虜，威虜魏能與戰，走之，久而繼宣始至。又寇靜戎，汀請分兵自將襲契丹，繼宣拒之，雖日出遊騎偵敵勢，屢徙砦而未嘗出戰。為能、汀所發，召還，令樞密院問狀，降為如京副使。

景德初，加如京使、鎮州鈐轄。契丹乘秋來攻，時桑贊病足，鄭誠赴定州，繼宣獨主鎮州全師，歷屯邢、趙。及與契丹和，命為高陽關鈐轄。是冬，復為西上閤門使，領康州刺史。三年，兼知瀛州。繼宣罕識字，上以河間郡事繁，慮獄訟有枉，命高繼勳代之，止為鈐轄。

大中祥符初，徙鎮、定兩路鈐轄，進秩東上閤門使。召還，改鄆州部署，加四方館使。以疾，授西京水南都巡檢使，每夕罕巡警，為留司所舉，特詔增巡檢一員，專主夜巡。六年，疾甚，求至京師尋醫，卒，年六十四。子守忠，左侍禁、閤門祗候。

張旦
張旦，趙州人。勇敢善射，以經學中第，至國子博士。淳化中，知陵州。時李順構亂，連下城邑。賊黨數萬攻陵州，州兵不滿三百，舊不設城塹。旦修完戰具，置鹿角砦，驅市人進戰，大敗之，殺五千餘人，獲器械萬計。詔書褒之，特遷水部員外郎，賜緋魚，由是知名。數月，西川招安使上官正言：「雅州密邇蠻蜑，在於鎮撫須得其人，伏見水部員外郎張旦，前守陵州，以孤軍抗群寇，保全壁壘，至今劍外伏其威名。望改授諸司使，令知州事。」上以省郎之重，不欲換他職，乃授刑部員外郎，賜金紫。乘傳之任，寇不敢犯。

真宗即位，遷兵部員外郎，改尚食使、知德清軍。景德中，契丹入寇，陷軍壁。旦與其子利涉率眾奮擊，並戰沒。上聞之驚悼，特贈左衛大將軍、深州團練使，利涉崇儀副使。錄其四子官。時有上封事者，言朝廷宜優加恩典，以勸忠臣。詔以恤旦事告諭天下。

又虎翼都虞候胡福戍軍城，率兵力戰，金創遍體，猶奮劍轉鬥，矢無虛發，麾下已盡，獨挺刃殺數十人。副指揮使尚祚能運大撾，所斬首拉脅者，亦百餘人，眾寡不敵，遂與指揮使張睿、劉福、都頭輔能等四人並死之。真宗嘉歎其忠勇，遣使訪遺骸，唯得福屍，命其子厚葬之。贈福洺州團練使，祚濱州刺史，睿演州刺史，劉福臨州刺史，能等並贈諸衛率府副率。又邯鄲令李晦辭赴任，值道梗，留德清同拒敵；侍禁夏承皓部兵至大名界遇敵，皆戰沒。贈晦辭工部員外郎，承皓崇儀使。時又贈受事河朔而沒者，殿直劉超供備庫使，入內高班內品李知順為六宅副使，奉職胡度等三人為內殿崇班，仍各錄其子，及賜其家金帛。

張煦
張煦，字輔暘，開封人。開寶末，補府中牙職。雍熙二年，自陳太宗尹京嘗事左右，命為殿前承旨，遷殿直、歙州監軍。凶人黃行達弟坐法抵死，行達誣州將故入其罪，詔宣州通判姚鉉與煦鞫之，即日決遣。還擢供奉官、閤門祗候。占謝日，又改內殿崇班、鎮定、邢、趙、山西、土門路都巡檢使。契丹騎兵剽境上，煦以所部斬首數十，走之。葛霸、周瑩、李繼宣稱其幹舉，有詔嘉獎。代還，拜供備庫副使，權知環州。數月，改岢嵐軍使，又知保安軍。

咸平中，王均亂蜀，以煦為綿、漢、劍門路都巡檢使。又與雷有終進攻成都，煦主東砦，焚其郛及樓堞，均突圍而遁。賊平，以功就遷正使，徙益州都監，與知州宋太初同提總本路諸軍事。有戰艦卒將謀擾動，煦即日斬之。

夏人寇邊，改涇原儀渭都鈐轄。又為邠寧環慶路鈐轄兼巡檢、安撫都監，累躡寇入賊中，掩殺甚眾，有詔嘉獎。會遣王超、張凝、秦翰援靈武，命煦為西路行營都監。至鎮戎，聞靈武已陷，復還本任。與張凝入西夏境，出白豹鎮，至柔遠川，夏人七百餘邀戰，煦與慶州監軍張綸擊殺甚眾。清遠故城有酋長，請以甲騎三萬來降。煦與凝曰：「此詐也。」亟嚴兵以待之，果然。凝按部歸環州，道為敵所邀。煦聞之，領所部銳兵自慶州赴之，一昔與凝會，射殺其大將，與凝同還。

景德元年，加領賀州刺史，復為涇原儀渭鎮戎軍鈐轄，再知環州。四年，宜州戍卒陳進反，命副曹利用為廣東西路安撫使。賊眾擁判官宜州盧均，僭號南平王，圍象州，煦以兵會利用斬之。初與利用同署紙，人持百枚，備給立功將士。及破賊，利用在前軍無所給，煦在後而所給過半，真宗謂其太過。賊平，改如京使，知懷州。

東封歲，權河陽鈐轄，遷文思使、知曹州。會江、淮災歉，分命大藩長吏綏撫，以煦為江南西路安撫都監。俄還濟陰，加北作坊使，又徙滄州，就轉宮苑使，領康州刺史。大中祥符九年，加領昭州團練使、知鄜州。未幾，復知滄州。天禧三年，拜西上閤門使，徙幷代鈐轄。以老疾求近郡，得知磁州。四年，卒，年七十三。煦明術數，善相宅，時稱其妙。

張佶
張佶，字仲雅，本燕人，後徙華州渭南。初名志言，後改焉。父昉，殿中少監。佶少有志節，始用蔭補殿前承旨，以習儒業，獻文求試，換國子監丞。遷著作佐郎、監三白渠、知涇陽縣。端拱初，為太子右贊善大夫。曹州民有被誣殺人者，詔往按之，發擿奸伏，冤人得雪。尋通判忻州，遷殿中丞，兼御河督運。

至道中，通判陝州，再部送芻糧赴靈武，就改國子博士。咸平初，擢為陝西轉運副使，賜緋魚。至延安，遇夏人入寇，親督兵擊敗之。三年，徙西川轉運副使。時詔討王均，以饋餉之勞，遷虞部員外郎。賊平，分川峽為四路，以佶為利州路轉運使。有薦其武幹者，召還，授如京使、涇原鈐轄兼知鎮戎軍。徙麟府路鈐轄，夏人來寇，佶率兵與戰，親射殺酋帥，俘獲甚眾，餘黨遁去。詔書褒之，賜錦袍、金帶。景德中，徙益州鈐轄，加宜州刺史，遷文思使。佶御軍撫民，甚有威惠，蜀人久猶懷之。

大中祥符四年，車駕祀汾陰，以為西京舊城巡檢、鈐轄。禮成，加授北作坊使，充趙德明官告使。又為鄜延鈐轄。會秦州李浚暴卒，上語近臣曰：「天水邊要，宜速得人。」馬知節稱佶可任，上然之，遂改左騏驥使，就命知秦州。至州，置四門砦，開拓疆境，邊部頗怨。又臨渭置采木場，戎人不之爭，移帳而去。佶不甚存撫，亦不奏加賚賜，邊人追悔，引眾劫掠，佶深入掩擊，敗走之。議者又欲加恩宗哥、立遵等族，以扼平夏，佶請拒絕之，事具《吐蕃傳》。朝廷始務寧邊，以佶輕信易事，徙邠寧路鈐轄。天禧初，召為契丹國信副使，再任邠寧，兼知邠州，遷宮苑使。未逾月，擢拜西上閤門使，復為涇原鈐轄。四年，卒，年六十九。

佶涉獵書史，好吟詠，勇敢善射，有方略，其總戎護塞，以威名自任。子宗象，兵部員外郎、直史館、度支判官。


論曰：自古盛德之世，未嘗無邊圉之患，要在得果毅之臣以扞禦之。昔人有言「誰能去兵」，漢祖亦云「安得猛士」，蓋為此也。李順叛蜀，攻陷郡邑，正捍劍門，斌守梓潼，其績最多。契丹入寇，審玉、繼宣，拔陷將於重圍之中，固有餘勇，佶、煦宣力西南，勤幹威惠，亦皆可取。濟、旦以孤城捍強寇，援絕戰死，一代死事之表表者，其可泯諸。


Chinese text: This work was published before January 1, 1923, and is in the
public domain worldwide because the author died at least 100 years ago.
