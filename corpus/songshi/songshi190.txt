鄉兵一
　　鄉兵者，選自戶籍，或土民應募，在所團結訓練，以爲防守之兵也。周廣順中，點秦州稅戶充保毅軍，宋因之。自建隆四年，分命使臣往關西道，令調發鄉兵赴慶州。咸平四年，令陝西系稅人戶家出一丁，號曰保毅，官給糧賜，使之分番戍守。五年，陝西緣邊丁壯充保毅者至六萬八千七百七十五人。七月，以募兵離去鄉土，有傷和氣，詔諸州點充強壯戶者，稅賦止令本州輸納，有司不得支移之。先是，河北忠烈、宣勇無人承替者，雖老疾不得停籍。至是，詔自今委無家業代替者，放令自便。自是以至天禧間，並、代廣銳老病之兵，雖非親屬而願代者聽。河北強壯，恐奪其農時，則以十月至正月旬休日召集而教閱之。忠烈、宣勇、廣銳之歸農而闕員者，並自京差補；戍於河上而歲月久遠者，則特爲遷補；貧獨而無力召替者，則令逐處保明放停。

　　當是時，河北、河東有神銳、忠勇、強壯，河北有忠順、強人，陝西有保毅、砦戶、強人、強人弓手，河東、陝西有弓箭手，河北東、陝西有義勇，麟州有義兵，川陝有土丁、壯丁，荊湖南、北有弩手、土丁，廣南東、西有槍手、土丁，邕州有溪洞壯丁、土丁，廣南東、西有壯丁。

　　當仁宗時，神銳、忠勇、強壯久廢，忠順、保毅僅有存者。康定初，詔河北、河東添籍強壯，河北凡二十九萬三千，河東十四萬四千，皆以時訓練。自西師屢衄，正兵不足，乃籍陝西之民，三丁選一，以爲鄉弓手。未幾，刺充保捷，爲指揮一百八十五，分戍邊州。西師罷，多揀放焉。慶曆二年，籍河北強壯，得二十九萬五千，揀十之七爲義勇，且籍民丁以補其不足。河東揀籍如河北法。

　　其後，議者論「義勇爲河北伏兵，以時講習，無待儲廩，得古寓兵于農之意。惜其束於列郡，止以爲城守之備。誠能令河北邢、冀二州分東西兩路，命二郡守分領，以時閱習，寇至，即兩路義勇翔集赴援，使其腹背受敵，則河北三十余所常伏銳兵矣」。朝廷下其議，河北帥臣李昭亮等議曰：「昔唐澤潞留後李抱真籍戶丁男，三選其一，農隙則分曹角射，歲終都試，以示賞罰，三年皆善射，舉部內得勁卒二萬。既無廩費，府庫益實，乃繕甲兵爲戰具，遂雄視山東。是時，天下稱昭義步兵冠于諸軍，此近代之顯效，而或謂民兵只可城守，難備戰陣，非通論也。但當無事時，便分義勇爲兩路，置官統領，以張用兵之勢，外使敵人疑而生謀，內亦搖動衆心，非計之得。姑令在所點集訓練，三二年間，武藝稍精，漸習行陣。遇有警，得將臣如抱真者統馭，制其陣隊，示以賞罰，何敵不可戰哉？至於部分佈列，量敵應機，系于臨時便宜，亦難預圖。況河北、河東皆邊州之地，自置義勇，州縣以時按閱，耳目已熟，行固無疑。」詔如所議。

　　治平元年，宰相韓琦言：「古者籍民爲兵，數雖多而贍至薄。唐置府兵，最爲近之，後廢不能復。今之義勇，河北幾十五萬，河東幾八萬，勇悍純實，出於天性，而有物力資產，父母妻子之所系，若稍加練簡，與唐府兵何異？陝西嘗刺弓手爲保捷，河北、河東、陝西，皆控西北，事當一體。請于陝西諸州亦點義勇，止涅手背，一時不無小擾，終成長利。」天子納其言，乃遣籍陝西義勇，得十三萬八千四百六十五人。

　　是時，諫官司馬光累奏，謂：「陝西頃嘗籍鄉弓手，始諭以不去鄉里。既而涅爲保捷正兵，遣戍邊州，其後不可用，遂汰爲民，徒使一路騷然，而于國無補。且祖宗平一海內，曷嘗有義勇哉？自趙元昊反，諸將覆師相繼，終不能出一旅之衆，涉區脫之地。當是時，三路鄉兵數十萬，何嘗得一人之力？議者必曰：'河北、河東不用衣廩，得勝兵數十萬，閱教精熟，皆可以戰；又兵出民間，合于古制。'臣謂不然。彼數十萬者，虛數也；閱教精熟者，外貌也；兵出民間者，名與古同而實異。蓋州縣承朝廷之意，止求數多。閱教之日，觀者但見其旗號鮮明，鉦鼓備具，行列有序，進退有節，莫不以爲真可以戰。殊不知彼猶聚戲，若遇敵，則瓦解星散，不知所之矣。古者兵出民間，耕桑所得，皆以衣食其家，故處則富足，出則精銳。今既賦斂農民粟帛以給正軍，又籍其身以爲兵，是一家而給二家之事也。如此，民之財力安得不屈？臣愚以爲河北、河東已刺之民，猶當放還，況陝西未刺之民乎？」帝弗聽。於是三路鄉兵，唯義勇爲最盛。

　　熙甯以來，則尤重蕃兵、保甲之法，餘多承舊制。前史沿革，不復具述，取其有損益者著於篇。南渡而後，土宇雖不及前，而兵制多仍其故，凡其鄉兵、砦兵之可改者，皆附見焉。

目录
1	陝西保毅
2	河北忠順
3	河北陝西強人砦戶
4	河北河東強壯
5	河東陝西弓箭手
6	河北等路弓箭社
陝西保毅
　　陝西保毅開寶八年，發渭州平涼、潘原二縣民治城隍，因立爲保毅弓箭手，分戍鎮砦。能自置馬，免役。逃、死，以親屬代，因周廣順舊制也。

　　咸平初，秦州極邊止置千人，分番守戍。上番人月給米六斗，仲冬，賜指揮使至副都頭紫綾綿袍，十將以下皂綾袍。五年，點陝西沿邊丁壯充保毅，凡得六萬八千人。給資糧，與正兵同戍邊郡。

　　慶曆初，詔悉刺爲保捷軍，唯秦州增置及三千人，環、慶、保安亦各籍置。是時，諸州總六千五百十八人，爲指揮三十一。

　　皇祐五年，涇原都總管程戡上言：「陝西保毅，近歲止給役州縣，無復責以武技。自黥刺爲保捷，而家猶不免於保毅之籍，或折賣田產，而得產者以分數助役。今秦州僅三千人，久廢農業，請罷遣。」詔自今敢私役者，計傭坐之。治平初，詔置保毅田承名額者，悉揀刺以爲義勇。熙寧四年，詔廢其軍。

　　環慶砦戶、強人弓手，九年，詔如禁軍法，上其籍，隸于馬軍司，廩給視中禁軍。

河北忠順
　　河北忠順自太宗朝以瀛、莫、雄、霸州、乾甯、順安、保定軍置忠順，凡三千人，分番巡徼，隸沿邊戰棹巡檢司。自十月悉上，人給糧二升，至二月輪半營農。慶曆七年，夏竦建議與正兵參戍。八年，以水沴，多逋亡者，權益正兵代其闕額。皇祐四年，權放業農，後不復補。

河北陝西強人砦戶
　　河北陝西強人、砦戶、強人弓手名號不一。咸平四年，募河北民諳契丹道路、勇銳可爲間伺者充強人，置都頭、指揮使。無事散處田野，寇至追集，給器甲、口糧、食錢，遣出塞偷斫賊壘，能斬首級、奪馬者如賞格。虜獲財畜皆畀之。慶曆二年，環州亦募，涅手背，自備戎械並馬，置押官、甲頭、隊長，戶四等以下免役，上番防守，月給奉廩。三年，涇原路被邊城砦悉置。

　　環、慶二州復有砦戶，康定中，以沿邊弓手涅手背充，有警召集防戍，與保毅弓手同。

　　大順城、西谷砦有強人弓手，天禧、慶曆間募置，番戍爲巡徼斥候，日給糧。人賦田八十畝，能自備馬者益賦四十畝。遇防秋，官給器甲，下番隨軍訓練。爲指揮六。

河北河東強壯
　　河北、河東強壯五代時，瀛、霸諸州已置。咸平三年，詔河北家二丁、三丁籍一，四丁、五丁籍二，六丁、七丁籍三，八丁以上籍四，爲強壯。五百人爲指揮，置指揮使；百人爲都，置正、副都頭二人、節級四人。所在置籍，擇善騎射者第補校長，聽自置馬，勝甲者蠲其戶役。五年，募其勇敢，團結附大軍爲柵，官給鎧甲。景德元年，遣使分詣河北、河東集強壯，借庫兵給糧訓練，非緣邊即分番迭教，寇至悉集守城，寇退營農。

　　至康定初，州縣不復閱習，其籍多亡。乃詔二路選補，增其數，爲伍保，迭糾遊惰及作奸者。二十五人爲團，置押官；四團爲都，置正、副都頭各一人；五都爲指揮，置指揮使，各以階級伏事。年二十系籍，六十免，取家人或他戶代之。歲正月，縣以籍上州，州以籍奏兵部，按舉不如法者。慶曆二年，悉揀以爲義勇，不預者釋之，而存其籍，以備守葺城池。而河東強壯自此浸廢矣。

　　其募于河北者，舊給塘泊河淤之田，力不足以耕，重苦番教，應募者寡。熙寧七年罷之，以其田募民耕，戶兩頃，蠲其賦，以爲保甲。

河東陝西弓箭手
　　河東、陝西弓箭手周廣順初，鎮州諸縣，十戶取材勇者一人爲之，餘九戶資以器甲芻糧。建隆二年，詔釋之，凡一千四百人。

　　景德二年，鎮戎軍曹瑋言：「有邊民應募爲弓箭手者，請給以閒田，蠲其徭賦，有警，可參正兵爲前鋒，而官無資糧戎械之費。」詔：「人給田二頃，出甲士一人，及三頃者出戰馬一匹。設堡戍，列部伍，補指揮使以下，據兵有功勞者，亦補軍都指揮使，置巡檢以統之。」其後，鄜延、環慶、涇原並河東州軍亦各募置。

　　慶曆中，諸路總三萬二千四百七十四人，爲指揮一百九十二。是時，河東都轉運使歐陽修言：「代州、岢嵐、寧化、火山軍被邊地幾二三萬頃，請募人墾種，充弓箭手。」詔宣撫使范仲淹議，以爲便。遂以岢嵐軍北草城川禁地募人拒敵界十里外占耕，得二千餘戶，歲輸租數萬斛，自備弓馬，涅手背爲弓箭手。既以并州明鎬沮議而止。

　　至和二年，韓琦奏訂鎬議非是，曰：「昔潘美患契丹數入寇，遂驅旁邊耕民內徙，苟免一時失備之咎。其後契丹講和，因循不復許人復業，遂名禁地，歲久爲戎人侵耕，漸失疆界。今代州、寧化軍有禁地萬頃，請如草城川募弓箭手，可得四千餘戶。」下并州富弼議。弼請如琦奏。詔具爲條，視山坡川原均給，人二頃；其租秋一輸，川地畝五升，阪原地畝三升，毋折變科徭。仍指揮即山險爲屋，以便居止，備征防，無得擅役。

　　先是，麟、府、豐州亦以閒田募置，人給屋，貸口糧二石，而德順軍靜邊砦壕外弓箭手尤爲勁勇。夏人利其地，數來爭占，朝廷爲築堡戍守。至治平末，河東七州軍弓箭手總七千五百人，陝西十州軍並砦戶總四萬六千三百人。先是，康定元年，詔麟、府州募歸業人增補義軍，俾耕本戶故地而免其稅租。其制與弓箭手略同，而不給田。

　　熙寧二年，兵部上河東七郡舊籍七千五、今籍七千，陝西十郡並砦戶舊籍四萬六千三百，今唯秦鳳有砦戶。

　　三年，秦鳳路經略使李師中言：「前年築熟羊等堡，募蕃部獻地，置弓箭手。迄今三年，所募非良民，初未嘗團結訓練，竭力田事。今當置屯列堡，爲戰守計。置屯之法，百人爲屯，授田於旁塞堡，將校領農事，休即教武技。其牛具、農器、旗鼓之屬並官予。置堡之法，諸屯並力，自近及遠築爲堡以備寇至，寇退則悉出掩擊。」從之。

　　五年，趙禼爲鄜延路，以其地萬五千九百頃，募漢、蕃弓箭手四千九百人。帝嘉其能省募兵之費，褒賞之。六年，禼言新募弓箭手頗習武技，請更番代正兵歸京師。詔審度之。十月，詔熙河路以公田募弓箭手，其旁塞民強勇願自占田，出租賦，聯保伍，或義勇願應募，或民戶願受蕃部地者聽。

　　七年正月，帶禦器械王中正詣熙河路，以土田募弓箭手。所募人毋拘路分遠近，不依常格，差官召募，仍親提舉。三月，王韶言：「河州近城川地招漢弓箭手外，其山坡地招蕃弓箭手，人給地一頃，蕃官兩頃，大蕃官三頃。仍募漢弓箭手等爲甲頭，候招及人數，補節級人員，與蕃官同管勾。自來出軍，多爲漢兵盜殺蕃兵，以爲首功。今蕃兵各願于左耳前刺'蕃兵'字。」從之。十月，中書條例司乞五路弓箭手、砦戶，除防拓、巡警及緩急事許差發外，若修城諸役，即申經略安撫、鈐轄司。其有擅差發及科配、和雇者，並科違制之罪。從之。其夔州路義軍、廣南槍手土丁峒丁、湖南弩手、福建鄉丁槍手，依此法。

　　八年，詔涇原路七駐泊就糧上下番正兵、弓箭手、蕃兵約七萬餘人分爲五將，別置熙河策應將副。十年，知延州呂惠卿言：「自熙寧五年，招到弓箭手，只是權行差補，未曾團定指揮。本司見將本路團結將分團成指揮都分，置立將校統轄，即于臨時易爲勾集。」從之。

　　元豐二年，計議措置邊防所言，以涇原路正兵、漢蕃弓箭手爲十一將，分駐諸州。從之。

　　三年，詔：「凡弓箭手兵騎各以五十人爲隊，置引戰、旗頭、左右傔旗，及以本屬酋首將校爲擁隊，並如正軍法。蕃捉生、蕃敢勇、山河戶亦如之。凡募弓箭手、蕃捉生、強人、山河戶，不以等樣，第募有保任、年十七已上、弓射七斗、任負帶者。鄜延路新舊蕃捉生、環慶路強人、諸路漢弓箭手、鄜延路歸明界保毅蕃戶弓箭手，皆涅於手背。」

　　四年，涇原路經略司言：「本路弓箭手闕地九千七百頃，渭州隴山一帶川原陂地四千餘頃，可募弓箭手二千餘人，或不願應募，乞收其地入官。」熙河路都大經制司言；「乞依熙河舊例，許涇原、秦鳳路、環慶及熙河路弓箭手投換，仍帶舊戶田土，耕種二年，即收入官，別招弓箭手。」皆從之。

　　五年正月，鄜延路經略司乞以新收復米脂、吳堡、義合、細浮圖、塞門五砦地置漢蕃弓箭手，及春耕種，其約束補職，並用舊條。從之。二月，詔提舉熙河等路弓箭手、營田、蕃部共爲一司，隸涇原路制置司。四月，詔：「蕃弓箭手陣亡，依漢弓箭手給賻。弓箭手出戰，因傷及病羸不能自還者，並依軍例賜其家。」七月，提舉熙河路弓箭手營田蕃部司康識、兼提舉舉營田張大寧言：「乞應新收復地差官分畫經界，選知農事廂軍耕佃，頃一人。其部押人員、節級及雇助人工歲入賞罰，並用熙河官莊法。余並招弓箭手營田，每五十頃爲一營，差諳農事官一員幹當。」從之。

　　六年，鄜延路經略司言：「弓箭手於近裏縣置田兩處，立戶及四丁已上，乞取一丁爲保甲，一丁爲弓箭手，有二丁至三丁，即且令充弓箭手。」詔保甲願充弓箭手者聽，其見充弓箭手與當丁役，毋得退就保甲，陝西、河東亦如之。

　　八年，詔罷秦鳳路置場集教弓箭手，令經略司講求土人習教所宜立法。

　　元祐元年，詔罷提舉熙河等路弓箭營田蕃部司。三年，兵部言：「涇原路隴山一帶系官地，例爲人侵冒，略無色役。非自朝廷置局招置摽撥，無以杜絕奸弊。」從之。其後，殿前司副都指揮使劉昌祚奏根括隴山地凡一萬九百九十頃，招置弓箭手人馬凡五千二百六十一，賜敕書獎諭。四年，詔將隴山一帶弓箭手人馬別置一將管幹，仍以涇原路第十二將爲名。五年，詔戶部遣官往熙河蘭岷路代孫路措置弓箭手土田。

　　紹聖元年，樞密院言：「熙河蘭岷路經略司奏，本路弓箭手，自展置以來，累經戰鬥，內有戰功補三班差使已上之人，欲並遣歸所屬差使，仍以其地令親屬承刺，如無，即別召人承之。」三年正月，詔：「自今漢蕃人互投弓箭手者，官司不得收刺，違者杖一百。」五月，詔在京府界、諸路馬軍槍手並改充弓箭手，兼習蕃槍。四年，詔張詢、巴宜專根括安西、金城膏腴地頃畝，可以招置弓箭手若干人，具團結以聞。

　　元符元年二月，樞密院言：「鐘傳奏，近往涇原與章楶講究進築天都山、南牟等處。今相度如展置青南訥心，須置一將。乞權于熙、秦兩路輟那。新城內土田並招弓箭手，仍置提舉官二員。熙、秦兩路弓箭手，每指揮以三百人爲額，乞作二十指揮招置，不一二年間，須得數千民兵，以充武備。」從之。七月，詔：「陝西、河東路新城砦合招弓箭手投換。其元祐八年四月不得招他路弓箭手指揮勿用。」三年，提舉涇原路弓箭手安師文知涇州，罷提舉弓箭手司。

　　崇甯元年九月，樞密院勘會：「陝西五路並河東，自紹聖開斥以來，疆土至廣，遠者數百里，近者不減百里，罷兵以來，未曾措置。田多膏腴，雖累降詔置弓箭手，類多貧乏，或致逃走。州縣鎮砦汙吏豪民冒占沃壤，利不及于平民，且並緣舊疆，侵佔新土。今遣官分往逐路提舉措置，應緣新疆土田，分定腴瘠，招置弓箭手，推行新降條法。舊弓箭手如願出佃新疆，亦仰相度施行。」詔湯景仁河東路，董采秦鳳路，陶節夫環慶路，安師文鄜延路，並提舉弓箭手。元符三年罷提舉司，今復置。

　　

　　崇寧二年十一月，安師文奏：「據權通判德順軍事盧逢原申，根括打量出四將地分管下五砦、新占舊邊壕外地共四萬八千七百三十一頃有奇，乞特賜優賞。」詔安師文特授左朝議大夫，差遣如故；盧逢原特授朝請郎。

　　二年九月，熙河路都轉運使鄭僅奉詔相度措置熙河新疆邊防利害，僅奏：「朝廷給田養漢蕃弓箭手，本以藩扞邊面，使顧慮家產，人自爲力。今拓境益遠，熙、秦漢蕃弓箭手乃在腹裏，理合移出。然人情重遷，乞且家選一丁，官給口糧，團成耕夫使佃官莊。遇成熟日，除糧種外，半入官，半給耕夫，候稍成次第，聽其所便。」從之。

　　五年三月，趙挺之言：「湟、鄯之復，歲費朝廷供億一千五百余萬。鄭僅初建官莊之議，朝廷令會計其歲入，凡五莊之入，乃能支一莊之費。蓋鄯、湟乃西蕃之二小國，湟州謂之邈川，鄯州謂之青唐，與河南本爲三國，其地濱河，多沃壤。昔三國分據時，民之供輸于其國厚，而又每族各有酋長以統領之，皆衣食贍足，取於所屬之民。自朝廷收復以來，名爲使蕃民各占舊地以居，其實屢更戰鬥，殺戮竄逐，所存無幾。今兵將官、帥臣、知州多召閑民以居，貪冒者或受金乃與之地，又私取其羊馬駝畜，然無一毫租賦供官。若以昔輸於三國者百分之一入于縣官，即湟州資費有餘矣。」帝深然之。

　　翌日，知樞密院張康國入見，力言不可使新民出租，恐致擾動衆情；且言蕃民既刺手背爲兵，安可更出租賦。帝因宣諭：「新民不可搖動，兼已令多招弓箭手矣。」廷之奏：「弓箭手，官給以地而不出租，此中國法也。若蕃兵，則其舊俗既輸納供億之物，出戰又人皆爲兵，非弓箭手之比。今朝廷所費不貲，經營數年，得此西蕃之地，若無一毫之入，而官吏、戍卒饋餉之費皆出於朝廷，何計之拙也！」帝曰：「已令姚雄經畫。」時累詔令雄括空閒地，召人耕墾出課，故深以挺之所奏爲然。挺之又云：「鄯、湟之復，羌人屢叛，溪撦羅撒走降夏國，夏國納之，時時寇邊，兵不解嚴而饋運極艱。和糴入粟，鄯州以每石價至七十貫，湟州五十餘貫。蓋倉場利於客人入中乞取，而官吏利於請給斛鬥，中官獲利百倍，人人皆富。是以上下相蒙，而爲朝廷之害。」

　　熙寧三年，熙河運司以歲計不足，乞以官茶博糴，每茶三斤易粟一斛，其利甚博。朝廷謂茶馬司本以博馬，不可以博糴，于茶馬司歲額外，增買川茶兩倍茶，朝廷別出錢二百萬給之，令提刑司封樁。又令茶馬官程之邵兼領轉運使，由是數歲邊用粗足。及挺之再相，熙河漕司屢申以軍糧不足爲急，乃令會去年拋降錢數共一千一百萬馱，一馱價直三千至四十千，二百馱所轉不可勝計，今年已降撥銀、錢、絹等共九百萬，乃令更支兩倍茶一百萬馱。張康國同進呈，得旨，乃密檢元豐以來茶惟用博馬指揮以進。然康國不知兩倍茶自非博馬之數，而何執中、鄧洵武雜然和之。由是兩倍茶更不支給，而鄯、湟兵費不給矣。

　　七年，詔：「邊地廣而耕墾未至，膏腴荒閑，芻粟翔踴，歲糴本不貲。昨累降指揮，令涇原路經略司與提舉弓箭手司措置，召人開墾，以助塞下積粟，爲備邊無窮之利。訪聞提舉弓箭手司與經略司執見不同，措置議論，不務和協。其提舉涇原路弓箭手錢歸善可罷。」

　　大觀三年二月，臣僚言：「自復西寧州，饋給每多，而儲積未廣，買價數增，市物隨踴，地利不辟，兵籍不敷，蓋招置之術失講，勸利之法未興也。乞委帥臣、監司講求，或募或招，何爲而可足弓箭手之數，以期於不闕；或拘或誘，何爲而使蕃部著業而責以耕耘。田既墾則穀自盈，募既充而兵益振，是收班超之功，盡充國之利也。」詔：「熙、河、洮、岷前後收復，歲月深久，得其地而未得其利，得其民而未得其用。地利不辟，兵籍不敷，歲仰朝廷供億，非持久之道。可令詳究本末，條畫來上。」

　　政和三年，秦鳳路經略安撫使何常奏：

　　自古行師用兵，或騎或步，率因地形。兵法曰：「蕃兵惟勁馬奔沖，漢兵惟強弩掎角。」蓋蕃長於馬，漢長於弩也。今則不然。西賊有山間部落謂之「步跋子」者，上下山坡，出入溪潤，最能逾高超遠，輕足善走。有平夏騎兵謂之「鐵鷂子」者，百里而走，千里而期，最能倏往忽來，若電擊雲飛。每于平原馳騁之處遇敵，則多用鐵鷂子以爲沖冒奔突之兵；山谷深險之處遇敵，則多用步跋子以爲擊刺掩襲之用。此西人步騎之長也。我諸路並塞之民，皆是弓箭手地分，平居以田獵騎射爲能，緩急以追逐馳騁相尚。又沿邊土兵，習於山川，慣於馳驟。關東戍卒，多是硬弩手及摽牌手，不惟扞賊勁矢，亦可使賊馬驚潰。此中國步騎之利也。

　　至道中，王超、丁罕等討繼遷，是時馬上用弩，遇賊則萬弩齊發，賊不能措手足而遁。又元豐間，劉昌祚等趨靈州，賊衆守隘，官軍不能進。於是用牌子爲先鋒，賊下馬臨官軍，其勢甚盛，昌祚等乃以牌子踢跳閃爍，振以響環，賊馬驚潰。若遇賊于山林險隘之處，先以牌子賊，次以勁弓強弩與神臂弓射賊先鋒，則矢不虛發，而皆穿心達臆矣。或遇賊于平原廣野之間，則馬上用弩攢射，可以一發而盡殪。兼牌子與馬上用弩，皆已試之效，不可不講。前所謂勁馬奔沖，強弩掎角，其利兩得之，而賊之步跋子與鐵鷂子皆不足破也。又步兵之中，必先擇其魁健材力之卒，皆用斬馬刀，別以一將統之，如唐李嗣業用陌刀法。遇鐵鷂子衝突，或掠我陣腳，或踐踏我步人，則用斬馬刀以進，是取勝之一奇也。

　　詔樞密院劄與諸路經略司。

　　四年，詔：「西羌久爲邊患，乍叛乍服，譎詐不常。頃在先朝，使者在廷，猶或犯境。今植養積歲，屢饑久困，雖誓表已進，羌夷之性不保其往。修備禦於無事之時，戒不虞於萃聚之際，正在今日。可令陝西、河東路帥臣訓練兵伍，除治軍器，繕修樓櫓，收積芻糧，常若寇至。不可謂已進誓表，輒或弛怠，墮其奸謀。所有弓箭手、蕃兵，常令優恤，逃亡者可速招補，貧乏者亦令貸借。將佐偏裨，如或軟懦失職，具名以聞，或寇至失事，並行軍法。」

　　五年二月，詔：「陝西、河東逐路，自紹聖開拓邊疆以來，及西寧、湟、廓、洮州、積石等處新邊，各有包占良田，併合招置弓箭手，以爲邊防籬落。至今累年，曠土尚多，應募人數未廣。蓋緣自罷專置提舉官隸屬經略司，事權不專，頗失措置。根括打量、催督開墾、理斷交侵等職事，盡在極邊，帥臣無由親到。即今夏人通貢，邊鄙安靜。若不乘此委官往來督責，多方招刺弓箭手墾辟閒田，補助邊計，以寬飛輓之勞，竊慮因循浸久，曠土愈多，銷耗民兵人額，有害邊防大計。兼提舉文臣玩習翰墨，多務安養，罕能沖冒寒暑。可令陝西、河東逐路，並復置提舉弓箭手司，仍各選差武臣一員充，理任、請給、恩數等並依提舉保甲條例施行。每路各置幹當公事使臣二員。仍每歲令樞密院取索逐路招到弓箭手並開墾過地土，比較優劣殿最，取旨黜陟。合措置事節，所差官條畫以聞。」

　　八月，樞密院言：「欲將近裏弓箭手地，但有爭訟侵冒之處，並行打量，庶幾杜絕侵冒之弊。」從之。是月，提舉河東路弓箭手司奏：「本司體訪得沿邊州軍逐處招置弓箭手，多將人戶舊用工開耕之地指射剗奪，其舊佃人遂至失業。且所出租，僅比佃戶五分之一，於公私俱不便。今欲將系官莊屯田已有人租佃及五年者，並不在招置弓箭手請射之限。其河東路察訪司初不以邊防民兵爲重，姑息佃戶，致有此弊。欲乞應熙寧八年以前人戶租佃官田，並先取問佃人，如願投刺弓箭手，每出一丁，許依條給見佃田二頃五十畝充人馬地，若不願充弓箭手，及出丁外尚有請占不盡地土，即拘收入官。」從之。

　　十一月，邊防司奏：「據提舉熙河蘭湟路弓箭手何灌申：漢人買田常多，比緣打量，其人亦不自安，首陳已及一千餘頃。若招弓箭手，即可得五百人；若納租稅，每畝三斗五升、草二束，一歲間亦可得米三萬五千石、草二十萬束。今相度欲將漢人置買到蕃部土田願爲弓箭手者，兩頃已上刺一名，四頃已上刺兩名。如願者，依條立定租稅輸納。其巧爲影占者，重爲禁止。」從之。

　　七年三月，詔：「熙、河、鄯、湟自開拓以來，疆土雖廣而地利悉歸屬羌，官兵吏祿仰給縣官，不可爲後計。仰本路帥臣相度，以錢糧茶彩或以羌人所嗜之物，與之貿易田土。田土既多，即招置弓箭手，入耕出戰，以固邊圉。」

　　宣和六年七月，詔：「已降處分，陝西昨因地震摧塌屋宇，因而死傷弓箭手，內合承襲人，速具保明聞奏。」

　　靖康元年二月，臣僚言：「陝西恃弓箭手爲國藩籬，舊隸帥府，比年始置提舉弓箭手官，務取數多，自以爲功。自是選練不精，遂使法制浸壞。欲乞詳酌，罷提舉官，以弓箭手復隸帥司，務求以振邊聲。」詔從之，河東路依此。四月，樞密院奏：「陝西、河東逐路漢弓箭手自來並給肥饒田，近年以來，多將舊人已給田分擘，招刺新人。蓋緣提舉官貪賞欺蔽，務要數多，妄行招刺，無以激勸。朝廷近已罷提舉官，今復隸帥司所轄，況當今邊事全藉民兵，若不早計，深慮誤事。」詔令陝西五路制置使錢蓋及陝西、河東逐路帥臣相度措置，將已分擘弓箭手田土，依舊改正撥還，所有新招到人別行給地，務要均濟。仍仰帥臣嚴切奉行。是月，徐處仁又奏，詔並送詳議司。

　　熙寧五年，涇原路經略司蔡挺言：「涇原勇敢三百四十四人，久不揀練，徒有虛名。臣委二將領季一點閱，校其騎射能否升除，補有功者以爲隊長，募極塞博軍子嘗曆戰陣者補其闕。益募熟戶蕃部以爲蕃勇敢，凡一千三百八十人，騎一千一百九十四匹，挽弓一石，馳逐擊刺如法。其有功者受勇敢下等奉，餘遇調發，則人給奉三百，益以芻糧。」詔諸路如挺言行之。

　　六年，樞密院言：「勇敢效用皆以材武應募從軍，廩食既優，戰馬戎械之具皆出公上，平時又得以家居，以勞效賞者凡四補而至借職，校弓箭手減十資，淹速相遠，甚非朝廷第功均賞之意。請自今河東、鄜延、秦鳳、環慶、熙河路各以三百，涇原路以五百爲額。第一等步射弓一石一斗，馬射九斗，奉錢千；第二等以下遞減一斗，奉七百至五百。季首閱試于經略司，射親及野戰中者有賞，全不中者削其奉，次季又不中者罷之。戰有功者以八等定賞：一、給公據，二、以爲隊長，三、守闕軍將，四、軍將，五、殿侍，六、三班借差，七、差使，八、借職。其弓箭手有功，亦以八等定賞：一、押官，承局；二、將，虞候，十將；三、副兵馬使，軍使；四、副指揮使；五、都虞候；六、都指揮使；七、三班差使；八、借職。即以闕排連者次遷。

　　元豐三年，詔涇原路募勇敢如鄜延路，以百人爲額。自是以後，蕃部益衆，而弓箭手多蕃兵矣。

河北等路弓箭社
　　弓箭社河北舊有之。熙寧三年十二月，知定州滕甫言：「河北州縣近山谷處，民間各有弓箭社及獵射人，習慣便利，與夷人無異。欲乞下本道逐州縣，並令募諸色公人及城郭鄉村百姓有武勇願習弓箭者，自爲之社。每歲之春，長吏就閱試之。北人勁悍，緩急可用。」從之。

　　元祐八年十一月，知定州蘇軾言：

　　北邊久和，河朔無事。沿邊諸郡，軍政少馳，將驕卒惰，緩急恐不可用；武藝軍裝，皆不逮陝西、河東遠甚。雖據即目邊防事勢，三五年間必無警急，然居安慮危，有國之常，備事不素講，難以應變。臣觀祖宗以來，沿邊要害，屯聚重兵，止以壯國威而消敵謀，蓋所謂先聲後實，形格勢禁之道耳。若進取深入，交鋒兩陣，猶當雜用禁旅。至於平日保境，備禦小寇，即須專用極邊土人。此古今不易之論也。

　　晁錯與漢文帝畫備邊策，不過二事：其一曰徙遠方以實空虛，其二曰制邊縣以備敵國。寶元、慶曆中，趙元昊反，屯兵四十余萬，招刺宣毅、保捷二十五萬人，皆不得其用，卒無成功。范仲淹、劉{山成}、種世衡等專務整緝蕃漢熟戶、弓箭手，所以封殖其家、砥礪其人者非一道。藩籬既成，賊來無所得，故元昊復臣。今河朔西路被邊州軍，自澶淵講和以來，百姓自相團結爲弓箭社，不論家業高下，戶出一人。又自相推擇家資武藝衆所服者爲社頭、社副、錄事，謂之頭目。帶弓而鋤，佩劍而樵，出入山阪，飲食長技與敵國同。私立賞罰，嚴於官府，分番巡邏，鋪屋相望，若透漏北賊及本土強盜不獲，其當番人皆有重罰。遇其警急，擊鼓，頃刻可致千人。器甲鞍馬，常若寇至。蓋親戚墳墓所在，人自爲戰，敵深畏之。先朝名臣帥定州者韓琦、龐籍，皆加意拊循其人，以爲爪牙耳目之用，而籍又增損其約束賞罰。

　　熙寧六年，行保甲法，強壯、弓箭社並行廢罷。熙甯七年，應兩地供輸人戶，除元有弓箭社、強壯並義勇之類並依舊存留外，更不編排保甲。看詳上件兩次聖旨，除兩地供輸村分方許依舊置弓箭社，其餘併合廢罷。雖有上件指揮，公私相承，元不廢罷，只是令弓箭社兩丁以上人戶兼充保甲，以至逐捕本界及他盜賊，並皆驅使弓箭社人戶用命捉殺。見今州縣，全藉此等寅夜防拓，灼見弓箭社實爲邊防要用，其勢決不可廢。但以兼充保甲之故，召集追呼，勞費失業，今雖名目俱存，責其實用，不逮往日。

　　臣竊謂陝西、河東弓箭手，官給良田，以備甲馬。今河朔沿邊弓箭社，皆是人戶祖業田產，官無絲毫之損，而捐軀捍邊，器甲鞍馬與陝西、河東無異，苦樂相遠，未盡其用。近日霸州文安縣及真定府北砦，皆有北賊驚劫人戶，捕盜官吏拱手相視，無如之何，以驗禁軍、弓手皆不得力。向使州縣逐處皆有弓箭社，人戶致命盡力，則北賊豈敢輕犯邊砦，如入無人之境？臣已戒飭本路將吏，申嚴賞罰，加意拊循其人，輒復拾用龐籍舊奏約束，稍加增損，別立條目。欲乞朝廷立法，少賜優異，明設賞罰，以示懲勸。今已密切取會到本路極邊定、保兩州、安肅、廣信、順安三軍邊面七縣一砦內管自來團結弓箭社五百八十八社，六百五十一火，共計三萬一千四百一十一人。若朝廷以爲可行，立法之後，更敕將吏常加拊循，使三萬餘人分番晝夜巡邏，盜邊小寇來即擒獲，不至狃忄犬以生戎心。而事皆循舊，無所改作，敵不疑畏，無由生事，有利無害，較然可見。

　　奏凡兩上，皆不報。

　　政和六年，詔：「河北路有弓箭社縣分，已令解發異等。其逐路縣令佐，俟歲終教閱異等，帥司具優劣之最，各取旨賞罰，以爲勸沮。仍具爲令。」又高陽關路安撫司言：「大觀三年弓箭社人依《保甲法》、《政和保甲格》較最優劣，縣令各減展磨勘年有差。」詔依《保甲格》賞罰施行。

　　宣和七年二月，臣僚言：

　　往年西路提刑梁揚祖奏請勸誘民戶充弓箭社，繼下東路令仿西路例招誘。原立法之意，不過使鄉民自願入社者閱習武備，爲禦賊之具爾。奈何邀功生事之人，唯以入社之民衆多爲功，厚誣朝廷而斂怨於民，督責州縣急於星火，取五等之籍甲乙而次之，家至戶到，追胥迫脅。悉驅之入社，更無免者。法始行于西路，西路既已冒受厚賞，於是東路憲司前後論列，誕謾滋甚。近者東路之奏，數至二十四萬一千七百人，武藝優長者一十一萬六千，且雲比之西路僅多一倍。陛下灼知其不然，雖命帥臣與廉訪使者核實，彼安肯以實聞乎？今東路憲司官屬與登、淄兩州當職官，坐增秩者幾二十人，而縣令、佐不及焉。不知出入阡陌間勸誘者誰歟？此其誕謾可知矣。審如所奏，山東之寇，何累月淹時未見殄減哉？則其所奏二十四萬與十一萬，殆虛有名，不足以捍賊明矣！大抵因緣追擾，民不堪其勞，則老弱轉徙道路，強壯起爲盜賊，此亦致寇之一端也。

　　近者仰煩陛下遣將出師，授以方略，又命近臣持詔撫諭，至於發內庫之藏，轉淮甸之粟以振給之，寬免其稅租，蕩宥其罪戾，丁寧纖悉，罔不曲盡。方將歸伏田畝，以爲遷善遠罪之民，詎可以其所甚病擾之邪？且私有兵器，在律之禁甚嚴。三路保伍之法，雖于農隙以講武事，然猶事畢則兵器藏於官府。今弓箭社一切兵器，民皆自藏於家，不幾於借寇哉？望陛下斷自聖心，罷京東弓箭社之名，所藏兵器悉送之官，使民得免非時追呼迫脅之擾，以安其生。應兩路緣弓箭社推恩者並追奪改正，首議之人重賜黜責，後爲奏請誕謾，亦乞特賜施行，庶幾群下悚懼，不敢妄進曲說，以肆其奸，實今日之先務也。

　　詔並依奏，梁揚祖落職，兵器並拘入官，弓箭社人依已降指揮放散。


Chinese text: This work was published before January 1, 1923, and is in the
public domain worldwide because the author died at least 100 years ago.
