輿服二○后妃車輿皇太子王公以下車輿傘扇鞍勒門戟旌節。

皇后之車，唐制六等：一曰重翟，二曰厭翟，三曰翟車，四曰安車，五曰四望車，六曰金根車。宋因之，初用厭翟車。其制：箱上有平盤，四角曲闌，兩壁紗窗，龜文，金鳳翅，前有虛匱、香爐、香寶，緋繡幰衣、絡帶、門簾，三轅鳳首，畫梯，推竿，行馬，緋繒裹索。駕六馬，金銅麵，纓轡，鈴攀，緋屜。駕士三十人，武弁、緋繡衫。常出止用正、副金塗銀裝白藤輿各一，上覆棕櫚屋，飾以鳳，輦官服同乘輿平頭輦之制。

徽宗政和三年，議禮局上皇后車輿之制：重翟車，青質，金飾諸末，間以五采。輪金根朱牙。其箱飾以重翟羽，四面施雲鳳、孔雀，刻鏤龜文。頂輪上施金立鳳、耀葉。青羅幰衣一，紫羅畫雲龍絡帶二，青絲絡網二，紫羅畫帷一，青羅畫雲龍夾幔二。車內設紅褥及坐，橫轅上施立鳳八。香匱設香爐、香寶，香匱飾以螭首。前後施簾，長轅三，飾以鳳頭，青繒裹索。駕青馬六，馬有銅麵，插翟羽，鞶纓，攀胸鈴拂，青屜，青包尾。若受冊、謁景靈宮，則乘之。

厭翟車，赤質，其箱飾以次翟羽；紫幰衣，紅絲絡網，紅羅畫絡帶，夾幔錦帷，餘如重翟車。駕赤騮四。若親蠶則乘之。翟車，黃質，其車側飾以翟羽；黃幰衣，黃絲絡網，錦帷絡帶，餘如重翟車。駕黃騮四。安車，赤質，金飾，間以五采，刻鏤龜文；紫幰衣，錦帷絡帶，紅絲絡網，前後施簾；車內設褥及坐，長轅三，飾以鳳頭，駕赤騮四。凡駕馬鞶纓之飾，並從車質。四望車，朱質，青幰衣，餘同安車。駕牛三。金根車，朱質，紫幰衣，餘同安車。駕牛三。自重翟車以下，備鹵簿則皆以次陳設。藤輿，金塗銀裝。上覆棕櫚屋，以龍飾，常行之儀則用之。

龍肩輿。一名棕簷子，一名龍簷子，舁以二竿，故名簷子，南渡後所製也。東都，皇后備厭翟車，常乘則白藤輿。中興，以太后用龍輿，後惟用簷子，示有所尊也。其制：方質，棕頂，施走脊龍四，走脊雲子六，朱漆紅黃藤織百花龍為障；緋門簾、看窗簾，朱漆藤坐椅，踏子，紅羅裀褥，軟屏，夾幔。

隆興二年正月，皇后受冊畢，擇日朝謁，有司具儀物，乞乘肩輿龍簷。製造所受給使臣尹肇發，納中宮金塗銀葉棕櫚、朱漆紅黃藤織百花龍枰子、碌牙壓貼、鏤金雕木腰花泥版龍簷子一乘。金塗銀頂子，龍頭六，走脊龍四，走脊雲子六，貼絡龍四十，貼絡雲子三十，鐸子八，插拴坐龍四，環索全，鈸遮那一副，檀香龜背紅紗窗四扇，紅羅緣紅篸門簾一，瀝水全，看窗簾二，朱漆藤麵明金雕木龍頭椅一，腳踏一，紅線絛結一，朱漆小幾二，紅羅褥全，紅羅緣肩膊席褥一十六，係帶全，金塗銀鐵胎杆鞫四，魚鉤四，火踏一，朱漆梯盤全，朱漆衣匣二，金塗銅手把葉段拓叉二，金塗銅叉頭拖泥行馬二，金塗銀葉杠子二，紅茸匾絛四，紅羅夾軟屏風、夾幔各一，襯腳席褥、靠背坐褥及踏床各一，紅絹十字帕一，竿袋四，魚鉤帕二，紅油十字帕、竿袋、魚鉤帕數同上，兜地帕一，圍裙一。

大安輦。真宗咸平中，為萬安太后製輿，上設行龍六。乾興元年，詔皇太后御坐簷子，名大安輦。神宗嗣位，尊皇太后為太皇太后，其行幸依治平元年之制。而皇太后、皇后常出，止用副金塗銀裝白藤輿，覆以棕櫚屋，飾以鳳。輦官服同乘輿平頭輦之制。於是詔太皇太后出入所乘，如萬安太后輿，上設行龍六，製飾率有加。金銅車，禮典不載，則如舊制。

哲宗紹聖元年，議造皇太后大安輦，中書具治平、元豐中皇太后輿服儀衛以呈，曰：「元豐中，先帝手詔，皇太后行幸儀衛，並依慈聖光獻太皇太后日例，而宣仁謙恭，不乘大安輦。」哲宗曰：「今皇太后獨尊，非宣仁比。」遂詔行幸進大安輦，已而皇太后嫌避，竟不製造。

龍興。皇太后所乘也。東都，皇太后多垂簾，皆抑損遠嫌，不肯乘輦，止用輿而已。哲宗既嗣位，尊朱貴妃為皇太妃，出入許乘簷子。有司請用牙魚鳳為飾，傘用青。元祐三年，太皇太后詔有司尋繹典故，於是簷子飾以龍鳳，傘用紅。九年，君臣議改簷子為輿，上設行龍五，出入由宣德東偏門。哲宗以皇太后諭旨，令太妃坐六龍輿出入，進黃傘，由宣德正門。於是三省議，皇太妃坐龍鳳輿，傘紅黃兼用，從皇太后出入，止用紅。紹聖元年，禮部太常寺言：「近奉旨：『皇太后欲令皇太妃坐六龍輿，朕常思皇太妃尊奉之禮，既不敢擬隆於皇太后，又不可不逮於中宮。』今參以人情，再加詳定，伏請供進龍鳳輿。」從之。

及徽宗即位，尊太妃為聖瑞皇太妃，詔儀物除六龍輿不用，仍進龍鳳輿外，餘悉增崇焉。紹興奉迎皇太后，詔造龍輿，其制：朱質，正方，金塗銀飾，四竿，竿頭螭首，赭窗紅簾，上覆以棕，加走龍六，內設黃花羅帳、裀褥、朱椅、踏子、紅羅黃羅繡巾二。

皇太子車輅之制。唐制三等：一曰金輅，二曰軺車，三曰四望車。太宗至道初，真宗為皇太子，謁太廟，乘金輅，常朝則乘馬。真宗天禧中，仁宗為皇太子，亦同此制。徽宗政和三年，議禮局上皇太子車輅之制：金輅，赤質，金飾諸末。重較，箱畫苣文鳥獸；黃屋，伏鹿軾，龍輈，金鳳一在軾前。設障塵。朱蓋黃裏。輪畫朱牙。左建旂，九旒，右載闟戟。旂首金龍頭，銜結綬及鈴綏。八鸞在衡，二鈴在軾。駕赤騮四，金鍐方釳，插翟尾，鏤錫，鞶纓九就。從祀、謁太廟、納妃則供之。軺車，金飾諸末，紫油通幰，紫油纁朱裏，駕馬一。四望車，金飾諸末，青油通幰，青油纁朱裏，朱絲絡網，駕馬一。軺車、四望車以次列於鹵簿仗內。皇太子妃，則有厭翟車，駕以三馬。出入亦乘簷子，中興簡儉，惟用藤簷子，頂梁、舁杠皆飾以玄漆，四角刻獸形，素藤織花為麵，如政和之制。

親王群臣車輅之制。唐制有四：一曰象輅，親五及一品乘之；二曰革輅，二品、三品乘之；三曰木輅，四品乘之；四曰軺車，五品乘之。宋親王、一品、二品奉使及葬，並給革輅，製同乘輿之副，惟改龍飾為螭。六引內三品以上乘革車，赤質，製如進賢車，無案，駕四赤馬，駕士二十五人。其緋幰衣、絡帶、旗戟、綢杠繡文：司徒以瑞馬，京牧以隼，御史大夫以獬豸，兵部尚書以虎，太常卿以鳳，駕士衣亦同。縣令乘軺車，黑質，兩壁紗窗，一轅，金銅飾，紫幰衣、絡帶並繡雉銜瑞草，駕二馬，駕士十八人。百官常朝皆乘馬。

真宗大中祥符四年，知樞密院事王欽若言：「王公車輅上並用龍裝，乞下有司檢定制度。」詔下太常禮院詳定。本院言：「按《鹵簿令》，王公已下，象輅以象飾諸末，朱班輪，八鸞在衡，左建旂畫龍，一升一降，右載闟戟。革略以革飾諸末，左建旃，餘同象輅。木輅以漆飾之，餘同革輅。軺車，曲壁，青幰碧裏。諸輅皆朱質，朱蓋，朱旂旃，一品九旒，二品八旒，三品七旒，四品六旒，其鞶纓如之。」

神宗元豐三年，詳定禮文所言：「《鹵簿記》公卿奉引：第一開封令，乘軺車；次開封牧，隼旗；次太常卿，鳳旗；次司徒，瑞馬旗；次御史大夫，獬豸旗；次兵部尚書，虎旗，而乘革車。考之非是。謹按《周禮》巾車職曰：『孤乘夏篆，卿乘夏縵，大夫乘墨車。』司常職曰：『孤、卿建旃，大夫建物。』請公卿已下奉引，先開封令，乘墨車建物；次開封牧，乘墨車建旗；太常卿、御史大夫、兵部尚書乘夏縵，司徒乘夏篆，並建旃。所以參備九旗之制。」詔從之。

政和議禮局上王公以下車製：象輅以象飾諸末，朱班輪，八鸞在衡，左建旗，右載闟戟，駕馬四，親王昏則用之。革車，赤質，載闟戟，緋羅繡輪衣、簾、旗、韜杠、絡帶，駕赤馬四。大駕鹵簿六引，法駕鹵簿三引，開封牧第乘之。王公、一品、二品、三品備鹵簿，皆供革車一乘。其輪衣、簾、旗、韜杠、絡帶繡文：開封牧以隼，大司樂以鳳，少傅以瑞馬，御史大夫以獬豸，兵部尚書以虎。軺車，黑質，紫幰衣、絡帶並繡雉，施紅錦簾，香爐、香寶結帶，駕赤馬二。鹵簿內第一引官縣令乘之，駕馬皆有銅麵，插羽，鞶纓，攀胸鈴拂，緋絹屜，紅錦包尾。

六年，禮制局言：

大觀中，用大司樂代太常卿為第三引，蓋以大司樂掌鼓吹之事。夫禮樂之官，宗伯為長，宜改用禮部尚書。又第四引司徒，即用地官之長，自漢以來為三公。朝廷近改司徒為少傅，然六引司徒乃地官之事，宜改用戶部尚書。其府佐依六引諸卿例，改為僚佐，其鹵簿儀仗，依兵部尚書例給。

古之諸侯出封於外，同姓錫以金輅，異姓錫以象輅。蓋出而製節，則遠君而其道伸；入而謹度，則近君而其勢屈。故其入覲，則不敢乘金輅、象輅，以同於王，當自降而乘墨車也。若公侯采地在天子縣內者，則為都鄙之長，《大司馬》所謂「師都建旃「是矣。今開封牧列職於朝，與御史大夫同謂之卿可也，其在《周官》，則卿大夫之職是矣；又無金輅、象輅之錫，而乃比於古之諸侯入覲而乘墨車，可乎？

成周上公九命，車旗以九為節，故建常九斿；侯、伯七命，車旗以七為節，故建常七斿；子、男五命，車旗以五為節，故建常五斿；其卿六命，其大夫四命，車旗亦各氐其命之數。則卿之建旃當用六斿，大夫建物當用四斿，至於三斿則上士所建也。其開封令，宜乘墨車而建物四斿；開封牧、御史大夫、戶部兵部禮部尚書皆卿也，宜乘夏縵而建旃六斿。

其年，詳定官蔡攸又言：

六引，開封令乘軺車居前，開封牧、大司樂、司徒、御史大夫、兵部尚書乘革車次之。開封牧建繡隼旗，太常卿建繡鳳旗，司徒繡瑞馬旗，御史大夫繡以獬豸，兵部尚書繡以虎，皆副之以闟戟。其先後之序，所乘之車，所建之旗，揆古則不合，驗今則有戾。且大駕之出，自漢光武時始有三引：先河南尹，次執金吾，次洛陽令，先尊而後卑也。後魏亦三引：先平城令，次司隸校尉，次丞相，先卑而後尊也。唐兼用六引，五代減為三，後周復增為六。本朝因之，以開封令居前，終以兵部尚書。然以前為尊，則大司樂不當次令、牧；以後為尊，則兵部尚書不當繼御史大夫，此先後之序未正也。

軺車非縣令宜駕，革車非公卿宜用，是所乘之車未稱也。鳳馬之繡，無所經見，闟戟之設，尤為訛謬，是所建之旗未宜也。司徒，三公論道之官，車徒非其所任，戶部主之可也。奉常掌禮，司樂典樂，皆專於一事，禮樂之容，非其所兼，禮部總之宜也。請改司徒用戶部尚書，改大司樂用禮部尚書，其僚佐儀製視兵部尚書。御史大夫，位亞三少，秩從二品，又尊於六尚書。其行，宜以兵部次令、牧，禮部、戶部又次之，終以御史大夫，則先後之序正矣。

夏篆者，篆其車而五采畫之也，夏縵則五采畫之而不篆，墨車則漆之而不畫。孤宜乘夏篆，象其文質之備；卿宜乘夏縵，象其文采而不足於篆。開封令秩比大夫，開封牧古之諸侯，其乘皆宜墨車。其駕之馬，令以三，牧以四，御史大夫以六，尚書，卿之任也，其駕亦四，則所乘之車稱矣。《司常》曰：「孤、卿建旃，大夫、士建物，師都建旗。」蓋通帛為旃，其色純赤；雜帛為物，其色赤白；物為三斿，旃亦如之。開封令秩視大夫，故宜建以物；開封牧率王畿之眾而衛上，師都之任也，故宜建以旗；尚書、御史大夫，古之卿也，故宜建以旃。

從之。

七年，禮制局言：「昨討論大駕六引，開封牧乘墨車，兵部尚書、禮部尚書、戶部尚書、御史大夫乘夏縵。已經冬祀陳設訖，所有駕士衣服，尚循舊六引之制，宜行改正，況天子五輅，駕士之服，各隨其輅之色，則六引駕士之服，當亦如之。請墨車駕士衣皂，夏縵駕士皂質繡五色團花，於禮為稱。」從之。

肩輿。神宗優待宗室老疾不能騎者，出入聽肩輿。熙寧五年，太宗正司請宗室以病肩輿者，踏引、籠燭不得過兩對。中興後，人臣無乘車之制，從祀則以馬，常朝則以轎。舊制，輿簷有禁。中興東征西伐，以道路阻險，詔許百官乘轎，王公以下通乘之。其制：正方，飾有黃、黑二等，凸蓋無梁，以篾席為障，左右設牖，前施簾，舁以長竿二，名曰竹轎子，亦曰竹輿。

內外命婦之車。唐制有厭翟車、翟車、安車、白銅飾犢車，而幰網有降差。宋制，銀裝白藤輿簷，內命婦皇親所乘；白藤輿簷、金銅犢車、漆犢車，或覆以氈，或覆以棕，內外命婦通乘。

傘。人臣通用，以青絹為之。宋初，京城內獨親王得用。太宗太平興國中，宰相、樞密使始用之。其後，近臣及內命婦出入皆用。真宗大中祥符五年，詔除宗室外，其餘悉禁。明年，復許中書、樞密院用焉。京城外，則庶官通用。神宗熙寧之制，非品官禁用青蓋，京城惟執政官及宗室許用。哲宗紹聖二年，詔在京官不得用涼扇。徽宗政和三年，以燕、越二王出入，百官不避，乃賜三接青羅傘一，紫羅大掌扇二，塗金花鞍韉，茶燎等物皆用塗金，遂為故事。八年，詔民庶享神，不得造紅黃傘、扇及彩繪，以為祀神之物。宣和初，又詔諸路奉天神，許用紅黃傘、扇，餘祠廟並禁。其畫壁、塑像儀仗用龍飾者易之。建炎中，初駐蹕杭州，執政張澂言：「群臣扈從兵間，權免張蓋，俟回鑾仍舊。」詔前宰相到闕，許張蓋。

鞍勒之制。宋以賜群臣，其非賜者皆有令式，而不敢逾越焉。金塗銀鬧裝牡丹花校具八十兩，紫羅繡寶相花雉子方韉，油畫鞍，白銀銜鐙，以賜宰相，親王，樞密使帶使相，曾任宰相觀文殿大學士宮觀使，殿前馬軍步軍都指揮使。金塗銀鬧裝太平花校具七十兩，紫羅繡瑞草方韉，油畫鞍，陷銀銜鐙，以賜使相，樞密副使，參和政事，宣徽使，節度使，宮觀使，殿前馬軍步軍副都指揮使、都虞候。〈（四廂都指揮使，韉以紫羅剜花。）〉若出使，則加紅犛牛纓，金塗銀鈸。使相在外，加紅織成鞍復。〈（步軍都虞候以上賜帶甲馬者，加紅皮鞦轡校具七十兩，青氈圓韉，陷銀銜鐙。）〉金塗銀鬧裝麻葉校具五十兩，紫羅剜花方韉，油畫鞍，陷銀銜鐙，以賜三司使，觀文殿學士，資政殿大學士，翰林學士承旨，翰林學士，資政殿、端明殿、翰林侍讀侍講，龍圖、天章、寶文閣、樞密直學士，御史中丞，兩使留後，觀察、防禦使，軍廂都指揮使。〈（軍廂都指揮使初出授團練使、刺史者，賜亦同。曾任中書、樞密院後為學士、中丞者，七十兩，韉以繡瑞草。）〉見任中書、樞密院、宣徽使、使相、節度使出使，曾任中書、樞密院充諸路都總管、安撫使，朝辭日，賜亦如之。金塗銀三環寶相花校具二十五兩，紫羅圓韉，烏漆鞍，銜鐙，以賜團練使、刺史。金塗銀促結洛州花校具三十兩，紫羅圓韉，以賜諸路承受。白成十五兩，以賜諸王宮僚、翰林侍讀侍書；金塗銀寶相花校具四十兩，蠻雲校具十五兩，以賜諸班押班、殿前指揮使以上；白成窪麵校具十二兩，以賜諸班，皆藍黃絁圓韉。

其皇親婚嫁，皆給藍黃羅繡方韉，金塗銀花鞍，金塗銀校具自八十兩至十二兩，有六等。宗室女婿係親，皆賜紫羅繡瑞草方韉，校具自七十兩至五十兩，有二等。其賜契丹使，則金塗銀太平花校具七十兩，紫羅繡寶相花雉子方韉；副使則槲葉校具五十兩，紫羅繡合子地圓韉，皆油畫鞍。〈（射弓則使銀裝，副使銀棱。）〉賜諸蕃進奉大使，則如刺史而用青絛韉；副使則如宮僚。凡京官三品以上外任者，皆許馬以纓飾。

太宗太平興國七年，翰林學士承旨李昉言：「準詔詳定車服制度，請升朝官許乘銀裝絛子鞍勒，六品以下不得鬧裝，其韉皆不得刺繡、金皮飾。餘官及工商庶人，許並乘烏漆素鞍，不得用狨毛暖坐。其藍黃絛子，非宮禁不得乘。士庶、軍校乘白皮韉勒者，悉禁斷。」從之。八年，詔京朝知錄事參軍及知縣者，所乘馬並不得飾纓，後復許帶纓。端拱二年，詔內職諸班押班、禁軍指揮使、廂軍都虞候，並許乘銀裝絛子鞍勒。京官任知州、通判，許依六品朝官。真宗咸平二年，西京留台上言：「留府群官、使臣乘馬，不得帶纓。」從之。大中祥符五年，詔繡韉及鬧裝校具，除宗室及恩賜外，悉禁。天禧元年，令兩省諫舍、宗室將軍以上，許乘狨毛暖坐，餘悉禁。凡京官，三班已上外任者，皆許馬以纓飾。

仁宗景祐三年，詔官非五品以上，毋得乘鬧裝銀鞍，其乘金塗銀裝絛子促結鞍轡者，自文武升朝官及內職、禁軍指揮使、諸班押班、廂軍都虞候、防團副使以上，聽之；仍毋得以藍黃為絛、白皮為韉轡。民庶止許以氈皮絁為韉。京官為通判以上職任者，許權依升朝例。神宗熙寧間，文武升朝官、禁軍都指揮使以上，塗金銀裝盤絛促結；五品以上，復許銀鞍鬧裝。若開花繡韉，惟恩賜乃得乘。餘官及民庶，仍禁銀飾。舊制，諸王視宰相，用繡鞍韉。政和三年，始賜金花鞍韉，諸王不施狨坐。宣和末始賜，中興因之。乾道九年，重修儀製。權侍郎、太中大夫以上及學士、待制，經恩賜，許乘狨坐。三衙、節度使曾任執政官，亦如之。先是，建炎初，駐蹕杭州，詔扈從臣僚合設狨坐者，權宜撤去。故事，宰執、侍從自八月朔搭坐。紹興元年，以江、浙地燠，改為九月朔，著為例。乾道元年，乃詔三衙乘馬，賜狨坐。

門戟。木為之而無刃，門設架而列之，謂之棨戟。天子宮殿門左右各十二，應天數也。宗廟門亦如之。國學、文宣王廟、武成王廟亦賜焉，惟武成王廟左右各八。臣下則諸州公門設焉，私門則府第恩賜者許之。太宗淳化二年，詔諸道州、府、軍、監奏乞鼓角戟槊，如令文合賜，即下三司指揮。仁宗天聖四年，太常禮院言：「準批狀，詳定知廣安軍範宗古奏，本軍乞降槊。檢會令文，京兆河南太原府、大都督府、都護門十四戟，若中都督、上都護門十二戟，下都督、諸州門各十戟，並官給。所有軍、監門不載，伏請不行。」神宗元豐之制，凡門列戟者，官司則開封、河南、應天、大名、大都督府皆十四，中都督皆十二，下都督皆十。品官恩賜者，正一品十六，二品以上十四。中興仍舊制。

旌節。唐天寶中置，節度使受命日賜之，得以專製軍事，行即建節，府樹六纛。宋凡命節度使，有司給門旗二，龍、虎各一，旌一，節一，麾槍二，豹尾二。旗以紅繒九幅，上設耀篦、鐵鑽、髹杠、緋纛。旌用塗金銅螭頭，髹杠，綢以紅繒，畫白虎，頂設髹木盤，周用塗金飾。節亦用髹杠，飾以金塗銅葉，上設髹圓盤三層，以紅綠裝釘為旄，並綢以紫綾復囊，又加碧油絹袋。麾槍設髹木盤，綢以紫繒復囊，又加碧油絹袋。豹尾，製以赤黃布，畫豹文，並髹杠。

神宗熙寧五年，詔新建節並移鎮，並降敕太常寺排比旌節，下左右金吾街仗司、騏驥院，給執擎人員、鞍馬。中興因之。建炎三年，表韓世忠之旗曰「忠勇」。紹興三年，表岳飛之旗曰「精忠」。孝宗詔以其藩邸旌節，迎置天章閣。淳熙中，光宗亦詔奉東宮旌節。其後，寧宗踐祚，有司言安奉皇帝藩邸旌節，宜有推飾。今用朱漆青地金字牌二：其一題曰「太上皇帝藩邸旌節」，其一曰「今上皇帝藩邸旌節。」蓋襲用元豐延安故事雲。


Chinese text: This work was published before January 1, 1923, and is in the
public domain worldwide because the author died at least 100 years ago.
