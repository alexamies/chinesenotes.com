儀衛三○國初鹵簿

國初鹵簿。太祖建隆四年，將郊祀，大禮使範質與鹵簿使張昭、儀仗使劉溫叟，同詳定大駕鹵簿之制，惟得唐長興《南郊鹵簿字圖》，校以令文，頗有闊略違戾者。禮儀使陶穀建議：「金吾及諸衛將軍導駕及押仗，舊服紫衣，請依《開元禮》各服本色繡袍。金吾以辟邪，左右衛以瑞馬，驍衛以雕虎，威衛以赤豹，武衛以瑞鷹，領軍衛以白澤，監門衛以師子，千牛衛以犀牛，六軍以孔雀為文。舊，執仗軍士悉衣五色畫衣，隨人數給之，無有準式，請以五行相生之色為次，黑衣先之，青衣次之，赤、黃、白又次之。大駕五輅，各有副車，近代浸廢，請依令文增造。又案明宗舊圖，導駕三引而儀仗法物人數多，周太祖鹵簿六引而人數少，請準令文用六引，其鹵簿各依本品以給。」從之。舊清遊隊有甲騎具裝，亡其制度，穀以其所記造之。又作大輦，皆率意定其制。穀又取天文大角、攝提列星之象，作攝提旗及北斗旗、二十八宿旗、十二辰旗、龍墀十三旗、五方神旗、五方鳳旗、四瀆旗。時有貢黃鸚鵡、白兔，及馴象自來，又作金鸚鵡、玉兔、馴象旗。太祖又詔別造大黃龍負圖旗一，大神旗六，日旗一，月旗一，君王萬歲旗一，天下太平旗一，師子旗二，金鸞旗一，金鳳旗一，五龍旗五，凡二十一旗，皆有架，南郊用之。大黃龍負圖旗陳於明德門前，餘二十旗悉立於宿頓宮前，遇朝會冊禮，亦皆陳於殿庭。凡馬步儀仗，共一萬一千二百二十二人，悉用禁軍。大將軍、將軍以軍主、都虞候攝事，中郎將、都尉以指揮使、副指揮使攝事，校尉、主帥以軍使、副兵馬使、都頭、副都頭、十將攝事。

乾德三年，蜀平，命左拾遺孫逢吉收蜀法物，其不中度者悉毀之。是歲，太祖親閱鹵簿。四年，始令改畫衣為繡衣，至開寶三年而成，謂之「繡衣鹵簿」。其後郊祀皆用之。軍衛羽儀，自是浸甚。每大祀，命大禮、禮儀、儀仗、鹵簿、橋道頓遞五使，鹵簿使專掌定字圖排列，儀仗使糾督之，大禮及餘使同按閱，致齋日巡仗。又命殿前大校管勾捧日、奉宸隊，侍衛大校勾當儀仗兵隊，捧日、天武廂主四人，編排捧日、奉宸隊及執仗人，內諸司使、副使三員同押儀仗，別二員編排導引官。六年，詔節度使已下，除在京巡檢及押儀仗外，並令服褲褶衣導引。

太宗至道中，令有司以絹畫為圖，圖凡三幅，中幅車輅、六引及導駕官，外兩幅儀衛，其警場青城，又別為圖，圖成，以藏秘閣。凡仗內自行事官、排列職掌並捧日、奉宸、散手天武外，步騎一萬九千一百九十八人，此極盛也。

真宗咸平五年，詔南郊儀仗引駕官，不得多帶從人。宰臣，親王，樞密、宣徽使，參知政事，樞密副使，三司使，各四人。尚書，節度使，翰林學士、侍讀、侍講學士，各三人。給事，諫議，知制誥，大卿監，金吾大將軍，樞密都承旨、副承旨，客省閣門使、副使，諸司使、副使至內殿崇班，各二人。少卿監，諸行郎中已下，閣門祗候已下，各一人。又詔南郊引駕官，中書、樞密院一行在東，親王一行在西，餘依官次。大中祥符元年，改小駕為鸞駕。

自太祖易繡衣鹵簿後，太宗、真宗皆增益之。仁宗即位，儀典多襲前世，宋綬定鹵簿，為《圖記》十卷上之，詔以付秘閣。凡大駕，用二萬六十一人，大率以太僕寺主車輅，殿中省主輿輦、傘扇、御馬，金吾主纛、槊、十六騎、引駕細仗、牙門，六軍主槍仗，尚書兵部主六引諸隊、大角、五牛旗，門下省主寶案，司天台主鍾漏，太常主鼓吹，朝服法物庫出旗器、名物、衣冠、幰蓋，軍器庫出箙、弩、矢，內弓箭庫出戎裝、雜仗。凡六引導駕、太僕卿、千牛將軍、殿中侍御史、司天監少府監僚佐局官、乘黃令、大將軍、金吾上將軍、將軍、六統軍，皆以京朝官內諸司使、副使以下攝事。仗內用禁軍諸班直：捧日、天武、拱聖、神勇、宣武、驍騎、武勝、寧朔、虎翼兵。大將軍、將軍以軍主、都虞候攝。中郎將、郎將、都尉以指揮使、副指揮使攝。校尉、主帥、旅帥、隊正以軍使、副兵馬使、都頭、副都頭、十將攝。餘法駕、鸞駕、黃麾仗，則遞減其數。

景祐五年，賈昌朝言儀衛三事：

一曰南郊鹵簿，車駕出宮詣郊廟日，執球杖供奉官，於導駕官前分列迎引，至於齋宮。夫球杖非古，蓋唐世尚之，以資玩樂。其執之者皆褻服，錦繡珠玉，過於侈麗，既不足以昭文物，又不可以備軍容。常時豫遊，或宜施用。方今夙夜齋戒，親奉大祀，端冕顒昂，鼓吹不作，而乃陳戲賞之具，參簪紳之列，導迎法駕，入於祠宮。稽諸典儀，未為允稱。況導駕官兩省員數悉備，何煩更有此色供奉官，謂宜徹去球杖，俟禮畢還宮，鼓吹振作，即復使就列。

二曰大駕鹵簿，有羊車前列。臣案羊車本漢、晉之代，乘於後宮。隋大業中，增金寶之飾，駕以小駟，馭以丱童，自是以來，遂為法從。唐制兼有輦車、副車之名，國朝因循，尚未改革。竊以郊祭天地，廟見祖宗，車服所陳，動必由禮。至於四望、耕根之屬，兼包歷代，皆或有因，豈容後宮所乘，參陪五輅。欲望大駕不用羊車，所冀肅恭，稽合典禮。

三曰南郊大駕鹵簿，儀衛甚眾，有司雖依典禮，名物次第，兵杖數目，預先分布，及五使量行案閱。其如被差執掌吏員兵伍，素不閑習，行列先後，多失次序；所持名物，亦或差互。押當官但以行事為名，從便趨進，失其處守。竊謂三載親郊，國之大事，旁陳象物，仰法乾行，四方之人，觀禮於是，宜詳制度，以示光華。請大駕鹵簿前後仗衛次第，於致齋前命儀仗、鹵簿使令有司執簿籍率押當官暨諸衛、諸省執仗士卒將領者，自殿門至郊廟分列之處，詳視先後及器仗名品，無令差忒。

詔禮儀使宋綬與太常禮院同詳定以奏。綬奏：「鹵簿內有諸司供奉，蓋資備物，以奉乘輿。今昌朝言宿齋之時，不可陳玩樂之具。請郊祀前一日，應供奉官等令宿幕次，俟皇帝行禮畢降壇，導至青城，由青城前導歸大內。後漢劉熙《釋名》曰：「騾車、羊車，各以所駕名之也。」隋《禮儀志》曰：「漢氏或以人牽，或駕果下馬。」此乃漢代已有，晉武偶取乘於後宮，非特為掖庭製也。況歷代載於《輿服志》，自唐至今，著之禮令，宜且仍舊。其鹵簿儀仗，遇南郊前，五使預閱素備，願依昌朝所奏，下儀仗、鹵簿使加點閱，使之齊肅。」

皇祐二年，將享明堂，鹵簿使奏：「法駕減大駕三分之一，而兵部亡字圖故本，且文牘散逸，雖粗有名數，較之禮令，未有以裁其中。」詔禮官與兵部加考正，為圖以奏。及上圖，法駕鹵簿用萬有一千八十八人。嘉祐二年祫享，用禮儀使奏：「南郊仗，金吾上將軍、六統軍、左右千牛，皆服紫繡戎服，珂珮，騎而前；節度使亦衣褲褶導駕，如舊例。」是月，禮官奏：「南郊還，在禮當乘金輅，而或詔乘大輦，宜著於令，常以大輦從。」六年，幸睦親宅，內侍抱駕頭墮馬，駕頭壞。御史中丞韓絳奏請嚴儀衛，事下閣門、太常禮院議。遂合奏：「車駕出，請以閣門祗候及內侍各二員，扶駕頭左右，次扇筤，又以皇城親從兵二十人從其後。」

神宗熙寧七年，詔太常看詳兵部大駕鹵簿字圖，遂奏言：「製器尚象，有其數者，必有其義。後世車駕儀仗，多雜秦、漢制度，當革其尤者。《周禮·車仆》：「凡師，共革車，各以其萃。」萃，副車也。諸輅之副，宜次正輅。羊車，前代宮中所乘；五牛旗，蓋古之五時副車也，以木牛載旗，用人輿之，失其本製：宜除去。」從之。

元豐元年，詳定所言：「大駕輿輦、仗衛儀物，兼取歷代所用，其間情文訛舛甚眾。或規摹苟簡而因循已久；或事出一時而不足為法。」詔令更定。於是請去二十八宿、五星、攝提旗所繪人形，及龍、虎、仙童、大神、金鸚鵡、黃鸚鵡、網子、螣蛇、神龜等旗。舊制，親祠南郊，皇帝自大次至版位，內侍二人執翟羽前導，號曰「拂翟」。拂翟不出禮典，乃漢乾祐中宮中導從之物，不宜用諸郊廟。詔可。

又禮文所言：

近製，金輅不以金飾諸末，象輅不以象飾諸末，革輅不鞔，木輅不漆，請改飾四輅。太常則繪三辰，加升龍、降龍，大旂則繪交龍、大赤鳥隼、大白熊虎、大麾龜蛇而去其雲龍，使之應禮。又古者，五輅皆載旗，謂之「道德之車。」《考工記》車戟崇於殳，酋矛崇於戟，各四赤，戟矛皆插車騎，謂之「兵車」。戰國尚武，故增插四戟，謂之闟戟」。則知德車、武車，固異用矣。漢鹵簿，前驅有鳳凰闟戟，猶未施於五輅。江左以來，五輅乃加棨戟於車之右，韜以黼繡之衣。後周司輅，左建旗，右建闟戟，闟戟方六尺，而被之以黼，皆戾於古。請去五輅闟戟，以應「 道德」之稱，而建太常於車後之中央，升輅則由左。

又按《周禮》：「大馭，掌馭玉輅以祀。」則祀乘玉輅也。齋仆掌馭金輅，齋右充金輅之右，則齋乘金輅也。齋祀之車，異用而不相因。國朝親祠太廟，致齋文德殿，翌日即進玉輅，非製。請進金輅，俟太廟祠畢，翌日，禦玉輅詣郊。

又《周禮》戎右職曰：「會同，充革車。」《儀禮》曰：「貳車畢乘。」《禮記》曰：「乘君之乘車，不敢曠左，左必式。」蓋古者後車餘輅，不敢曠空，必使人乘之，所以別曠左之嫌也。自秦兼九國車服，西漢因之，大駕屬車八十一乘。《後漢志》云：「尚書、御史所載。」揚雄曰：「鴟夷國器，托於屬車。」則是漢之屬車，非獨載人，又以載物，亦《儀禮》所謂「畢乘」之義也。國朝鹵簿，車十二乘，虛設於法駕之後，實近曠左之嫌。請令尚書、御史乘之，或以載乘輿服御。

又言：「法駕之行，必有共輿者，蓋以承清問。《周官》有太僕、齋仆、道仆，所以御車，至參乘，則其禮益重。故道德之車則有齋右、道右，武車則有戎右，皆以士大夫為之。國朝之制，乘輿有太僕而無參乘，請增近臣一員，立車右。」

其後，詔增製五輅及參乘，玉輅建太常，金輅建大旂，象輅建大赤，革輅建大白，木輅建大麾。諸輅之副，各次正輅，仍存闟戟焉。時大駕鹵簿，仗下官一百四十六員，執仗、押引從軍員、職掌諸軍諸司二萬二千二百二十一人。初，玉輅自唐顯慶中傳之，號「顯慶輅」。神宗更製新玉輅，六年正月，禦大慶殿受朝，先夕陳諸庭，夜半徹幕屋，壓焉。自是竟乘舊輅。

徽宗建中靖國元年，太常寺狀具南郊儀仗，人兵二萬一千五百七十五人。政和四年，禮制局言：「鹵簿六引儀仗，信幡承以雙龍，大角黑漆畫龍，紫繡龍袋，長鳴、次鳴、大小橫吹、五色衣幡、緋掌畫交龍。按《樂令》，三品以上緋掌畫蹲豹。蓋唯乘輿器用，並飾以龍。今六引內係群臣鹵簿，而旗物通畫交龍，非便，合厘正。」七年，兵部尚書蔣猷請令有司取《天聖鹵簿圖記》，更加考正可否而因革之。詔如其請。宣和元年，蔡攸被旨改修，凡人物器服，盡從古制，飾以丹采，三十有三卷。

高宗初至南京，孟太后以乘輿服御及禦輦儀仗來進。建炎初，詔東京所屬起發祭器、法服、儀仗赴行在所。十一月，帝郊於揚州，儀仗用一千三百五十五人。倉卒渡江，皆為金兵所焚。紹興十二年，有司言：「天子起居，當備法駕，況太母回鑾，將奉郊迎。」遂令工部尚書莫將等檢會本朝文德、大慶殿舊儀，下太常定，用二千二百六十五人，於是始備黃麾仗，慶、冊、親饗皆用焉。是年冬，玉輅成。

明年，郊，準國初大駕之數，一萬一千二百二十二人。內舊用錦襖子者以纈繒代，用銅革帶者以勒帛代。而指揮使、都頭仍舊用錦帽子、錦臂袖者，以方勝練鵲羅代；用絁者以綢代。禁衛班直服色，用錦繡、金銀、真珠、北珠者七百八十人，以頭帽、銀帶、纈羅衫代。旗物用繡者，以錯采代；車路院香鐙案、衣褥、睥睨，禦輦院華蓋、曲蓋及仗內幢角等袋用繡者，以生色代。殿前司仗內金槍、銀槍、旗幹，易以漆飾；而拂扇、坐褥以珠飾者去之。帝曰：「事天貴質，若惟事華麗，非初意矣。」十月，鹵簿器物及金象革木四輅、大安輦皆成。太常又奏，前後六引鼓吹八百八十四人，舊制騎。今路狹擁遏，欲止令步導。從之。十六年，始增捧日、奉宸隊，合一萬五千五十人。鹵簿之制備矣。三十一年九月，行明堂禮，儀物視郊祀省三之一，用一萬一千五人。

孝宗隆興二年正月，以鹵簿勞民，乃令有司條具其可省者。次年郊祀，止用六千八百八十九人，蓋減紹興二十八年人數之半也。乾道六年之郊，雖仍備五輅、大安輦、六象，而人數則如舊焉。自後，終宋之世，雖微有因革，大抵皆如乾道六年之制。若明堂，則四輅、大安輦皆省，止用三千三百十九人。故事，祀前二日詣景靈宮，皆備大駕儀仗、乘輅。中興後，以行都與東都不同，前二日止乘輦。次日，自太廟詣青城，始登輅，設鹵簿。自紹興十三年始也。車駕遇雨，玉輅施障，從駕臣僚賜雨具，中道遇晴則撤。郊壇遇雨，則就青城放禦仗，逍遙子還宮，導駕官免步導。

大駕鹵簿。象六，中道，分左右。次六引，中道。第一，開封令；第二，開封牧；〈（駕從餘州縣出者，所在刺史、縣令導駕，準此。）〉第三，太常卿；第四，司徒；第五，御史大夫；第六，兵部尚書。〈（以上各用本品鹵簿。）〉次纛十二。〈（每纛一人持，一人托，四人扯，騎二人押。）〉次暴槊騎八，〈（押衙四人騎引。）〉左右金吾上將軍四人，將軍四人，大將軍各一人，折衝都尉一人。〈（大將軍、都尉並夾以暴槊二，每槊一人執，二人夾，纛槊皆中道。）〉

次清遊隊。〈（左右道。）〉白澤旗二，〈（一人執，二人引，二人夾，左右金吾折衝都尉各一人領。）〉弩八，弓箭三十二，槊四十。次左右金吾十六騎，〈（左右道，主帥各一人分領。）〉弩八，弓箭十二，槊十二。次夾道佽飛，騎。〈（左右金吾果毅都尉各二人分領。）〉虞候佽飛四十八人，鐵甲佽飛二十四人。

次前隊殳仗。〈（左右道。）〉左右領軍衛將軍各一人，暴槊四人，主帥四人，殳八十，叉八十；〈（相間。）〉左右武衛屯衛主帥各四人，殳各五十人，叉各五十人；左右驍衛主帥四人，殳四十，叉四十。次朱雀旗一，〈（中道，一人持，二人引，二人夾。）〉弩四，弓箭十六。次龍旗十二。〈（中道，並一人執，二人引，二人護後；副竿二，皆騎，左右金吾果毅都尉各一人領。）〉風伯、雨師旗各一，雷公、電母旗各一，木、火、土、金、水星旗各一，左、右攝提旗各一，北斗旗一。次指南、記裏鼓、白鷺、鸞旗、崇德、皮軒車。〈（左右金吾衛果毅都尉各一人，來往檢校。）〉次引駕十二重。〈（中道，並騎。）〉弩八，弓箭八，槊八。

次太常前部鼓吹。令二人，〈（府史四人從。）〉鼓十二在左，〈（主帥四人騎領。）〉金鉦十二在右，〈（主帥四人騎領。）〉大鼓百二十，〈（主帥二十人騎領。）〉長鳴百二十，〈（主帥六人騎領。）〉鐃鼓十二，〈（主帥四人騎領。）〉歌二十四，拱宸管二十四，簫二十四，笳二十四，大橫吹百二十，〈（主帥十人騎領。）〉節鼓二，笛二十四，簫二十四，觱篥二十四，笳二十四，桃皮觱篥二十四；鼓十二在左，〈（主帥二人騎領。）〉金鉦十二在右，〈（主帥二人騎領。）〉小鼓百二十，〈（主帥十人騎領。）〉中鳴百二十，〈（主帥六人騎領。）〉羽葆鼓十二，〈（主帥四人騎領。）〉歌二十四，拱宸管二十四，簫二十四，笳二十四。

次司天監一人，騎，引相風、刻漏，〈（中道。令史一人，排列官二人，騎從。）〉相風烏輿一，〈（匠人一。）〉交龍鉦、鼓各一，〈（司晨、典事各一人騎從。）〉鍾樓、鼓樓各一，行漏輿一，〈（漏刻生四人從。）〉清道二人，十二神輿一。〈（司天官一人押。）〉

次持鈒前隊。〈（中道。）〉左右武衛果毅都尉各一人分領，校尉二人。絳引幡一，金節十二，罕一在左，畢一在右，朱雀幢一，〈（叉一。）〉青龍、白虎幢各一，分左右。〈（叉各一。）〉導蓋一。〈（叉一。）〉稱長一人，鈒戟二百八十人，分左右；左右武衛將軍各一人，校尉四人，分左右。次殿中侍御史二人，黃麾一。〈（騎二夾。）〉

次前部馬隊。〈（左右隊。）〉第一隊，角宿、亢宿、斗宿、牛宿旗各一，〈（執次同龍墀旗，角、亢在左，斗、牛在右，餘隊同此。）〉左右金吾衛折衝都尉各一人分領，弩十，弓箭二十，槊四十；〈（並分左右，餘隊皆同。）〉第二隊，氐宿、房宿、女宿、虛宿旗各一，左右領軍衛果毅都尉各三人分領；〈（兼第三、第四隊。）〉第三隊心宿、危宿旗各一；第四隊尾宿、室宿旗各一；第五隊箕宿、壁宿旗各一，左右領軍衛折衝都尉各一人分領；第六隊奎宿、井宿旗各一，左右屯衛折衝都尉各一人分領；第七隊婁宿、鬼宿旗各一，左右武衛果毅都尉各三人分領；〈（兼第八、第九隊。）〉第八隊胃宿、柳宿旗各一；第九隊昴宿、星宿旗各一；第十隊畢宿、張宿旗各一，左右驍衛折衝都尉各三人分領；〈（兼第十一、十二隊。）〉第十一隊觜宿、翼宿旗各一；第十二隊參宿、軫宿旗各一。

次步甲前隊。〈（左右道。）〉暴槊四，左右領軍衛將軍各一人檢校。第一隊，鶡雞旗二，〈（引、執同馬隊。）〉左右領軍衛折衝都尉各一人分領，赤鍪甲、弓箭六十；第二隊，貔旗二，左右領軍衛果毅都尉各一人分領，赤鍪甲、刀盾六十；第三隊，玉馬旗二，左右領軍衛折衝都尉各一人分領，青鍪甲、弓箭六十；第四隊，三角獸旗二，左右領軍衛果毅都尉各一人分領，青鍪甲、刀盾六十；第五隊，黃鹿旗二，左右屯衛折衝都尉各一人分領，黑鍪甲、弓箭六十；第六隊，飛麟旗二，左右屯衛果毅都尉各一人分領，黑鍪甲、刀盾六十；第七隊，駃騠旗二，左右武衛折衝都尉各一人分領，白鍪甲、弓箭六十；第八隊，鸞旗二，左右武衛果毅都尉各一人分領，白鍪甲、刀盾六十；第九隊，麟旗二，左右驍衛折衝都尉各一人分領，黃鍪甲、弓箭六十；第十隊，馴象旗二，左右驍衛果毅都尉各一人分領，黃鍪甲、刀盾六十；第十一隊，玉兔旗二，左右衛折衝都尉各一人分領，黃鍪甲、弓箭六十；第十二隊，辟邪旗二，左右衛果毅都尉各一人分領，黃鍪甲、刀盾六十。

次前部黃麾仗。〈（左右道。）〉絳引幡二十；第一部，左右領軍衛大將軍各一人檢校，〈（兼檢校第二部。）〉折衝都尉各一人分領，〈（主帥二人。）〉龍頭竿赤氅二十，揭鼓二，儀鍠五色幢二十，龍頭竿小孔雀氅二十，小戟二十，揭鼓二，龍頭竿五色鵝毛氅二十，弓箭二十，龍頭雞毛氅二十，朱縢盾二十，龍頭竿繡氅二十，弓箭二十，槊二十，揭鼓二，綠縢盾二十；第二部，左右領軍衛折衝都尉各一人分領；〈（主帥及氅鍠等並同第一部，餘準此。）〉第三部，左右屯衛大將軍各一人檢校，果毅都尉各一人分領；第四部，左右武衛大將軍各一人檢校，折衝都尉各一人分領；第五部，左右驍衛大將軍各一人檢校；〈（兼檢校第六部，折衝都尉各一人分領。）〉第六部，左右衛果毅都尉各一人分領。

次六軍儀仗。〈（中道，在殿中黃麾後。）〉左右神武軍統軍各一人，本軍旗二，〈（一人執，一人引，二人夾，都頭各一人騎押。）〉吏兵、力士旗各五，白幹槍五十，柯舒十，鐙仗八，〈（相間。）〉排闌旗二十，掩尾天馬旗二。左右羽林軍、左右龍武軍，並同神武軍。〈（惟羽林用赤豹、黃熊旗各五，龍武用龍君、虎君旗各五。）〉

次引駕旗十六，〈（中道，執人同六軍旗。）〉十二辰旗各一，天王旗四。〈（排仗通直官二人騎領。）〉次龍墀旗十三，〈（中道，各一人執，二人引，二人夾，排仗將二人騎領。）〉天下太平旗一，青龍、赤龍、黃龍、白龍、黑龍旗各一，金鸞、金鳳旗各一，獅子旗二，日旗、月旗各一，君王萬歲旗一。

次御馬二十四匹，〈（中道，並以天武官二人執轡。）〉尚乘奉御二人從。次日月合璧旗一，次苣文旗二，次五星連珠旗一，次祥雲旗二。〈（以上並一人執，二人引，二人夾，佩橫刀，執弓箭。）〉次長壽幢一。次青龍、白虎旗各一。〈（左右道。）〉左右衛果毅都尉各一人分領七十騎，弩八，弓箭二十二，槊四十。

次班劍儀刀隊。〈（左右道。）〉左右衛將軍各一人，親衛郎將各二人，班劍二百二十，為第一、第二行；勳衛郎將各二人，班劍二百二十，為第三、第四行；翊衛郎將各三人，儀刀三百七十八，為第五、第六、第七行；左右驍衛翊衛郎將各一人，儀刀一百三十四，為第八行；左右武衛翊衛郎將各一人，儀刀一百三十八，為第九行；左右屯衛翊衛郎將各一人，儀刀一百四十二，為第十行；左右領軍衛翊衛郎將各一人，儀刀一百四十六，為第十一行；左右金吾衛翊衛郎將各一人，儀刀一百五十，為第十二行。

次五仗。〈（左右道。）〉左右衛供奉中郎將各二人，親勳翊衛各二十四人，左右衛郎將各一人，散手翊衛各三十人，左右驍衛郎將各一人，翊衛各二十八人。

次左右驍衛、翊衛三隊。第一隊，花鳳旗二，大將軍各一人，弩十，弓箭二十，槊四十；第二隊，飛黃旗二，將軍各一人，〈（弩、弓箭、槊同第一隊，下準此。）〉第三隊，吉利旗二，郎將各一人。

次金吾細仗。殿中傘扇，千牛。〈（中道。）〉青龍、白虎旗各一，〈（一人執，三人引，騎二人押當。）〉五嶽神旗各一，五方神旗各一，五方龍旗二十五，五方鳳旗二十五，四瀆神旗各一。〈（各一人執，二人引，二人夾，四旗屬兵部，每行次五方鳳旗。）〉援寶三十二人，香案一，符寶郎一人，寶案一，寶輿一。〈（輿士十二人。）〉碧襴二十四人，騎，〈（內十四人，執儀刀。）〉方傘二，雉扇四，四色官六人，押仗二人，金甲天武官二人，進馬四人，千牛將軍一人，千牛八人，中郎將二人，長史二人，引駕官四人，天武官三百人。次球仗供奉官一百人。

次左右衛夾轂隊。〈（左右道。）〉第一、第四隊，朱鍪甲、刀盾各六十，折衝都尉各一人檢校；第二、第五隊，白鍪甲、刀盾各六十，果毅都尉各一人檢校；第三、第六隊，黑鍪甲、刀盾各六十，果毅都尉各一人檢校。

次捧日、奉宸隊。〈（左右道。）〉捧日三十五隊，隊四十人，騎；奉宸二十五隊，隊四十人。〈（並五重相間。）〉

次導駕官。〈（中道。）〉通事舍人八人，分左右；侍御史二人，分左右；御史中丞二人，分左右；正言二人，分左右；司諫二人，分左右；起居郎二人在左，起居舍人二人在右；諫議大夫四人，分左右；給事中四人在左，中書舍人六人在右；散騎四人，分左右；門下侍郎二人在左，中書侍郎二人在右；侍中二人在左，中書令二人在右。次鳴鞭二。〈（中道。）〉次宮苑馬二。〈（中道。）〉

次殿中省仗。大傘二，方雉尾扇四，腰輿一，〈（排列官一人騎領。）〉小雉尾扇四，方雉尾扇十二，華蓋二，香鐙一。

次誕馬二，玉輅。〈（皇帝升輅，則太僕卿禦，千牛大將軍二人夾輅，將軍二人陪乘。前有誕馬二，教馬官二人。）〉次諸司隨駕供奉。次大輦，〈（掌輦四人導，尚輦奉御二人騎從。）〉殿中少監二人，騎。〈（本省供奉二人騎從。）〉次御馬二十四。〈（並以天武官二人執轡，尚輦直長二人騎從。）〉

次持鈒後隊。〈（中道。）〉左右武衛旅帥各一人，大傘二，〈（大雉尾扇二夾。）〉大雉尾扇四，小雉尾扇十二，朱團扇十二，華蓋二，〈（叉二。）〉睥睨十二，禦刀六，玄武幢一，〈（叉一。）〉絳麾二，細槊十二。次大角百二十。〈（左右金吾果毅都尉各一人騎從。）〉

次後部鼓吹。〈（中道。）〉鼓吹丞二人，騎。〈（典事四人騎從。）〉羽葆鼓十二，〈（主帥四人騎從。）〉歌二十四，拱宸管二十四，簫二十四，笳二十四；〈（主帥二人騎領。）〉鐃鼓十二，〈（主帥四人騎領。）〉歌二十四，簫二十四，笳二十四；小橫吹百二十，〈（主帥八人騎領。）〉笛二十四，簫二十四，觱篥二十四，笳二十四，桃皮觱篥二十四。

次黃麾幡二，〈（騎二夾。）〉殿中侍御史二人，騎。〈（令史四人騎從。）〉次芳亭輦一，鳳輦一，小輿一，尚輦直長二人，騎，檢校。〈（書令史四人騎從。）〉次五牛旗輿各一，左右屯衛隊正各一人，騎，檢校。〈（並執銀裝長刀。）〉次乘黃令、丞二人。〈（府史四人騎從。）〉次金、象、革、木輅。次五副輅。次耕根車。次進賢、明遠、羊車。次屬車十二。次中書、門下、秘書、殿中省局官各一，騎。次黃鉞、豹尾車。

次後部黃麾仗。〈（左右道，與殿中黃麾相並。）〉第一部，左右驍衛將軍各一人檢校，折衝都尉各一人分領；〈（主帥氅鍠等並同前部，下皆準此。）〉第二部，左右武衛將軍各一人檢校，折衝都尉各一人分領；第三部，左右屯衛將軍各一人檢校，折衝都尉各一人分領；第四部，左右領軍衛折衝都尉各一人分領；第五部，左右驍衛折衝都尉各一人分領；第六部，左右驍衛折衝都尉各一人分領，絳引幡二十，護後主帥二十人。

次步甲後隊。〈（左右道。）〉第一隊，貔旗二，〈（執、引並同前。）〉左右衛果毅都尉各一人分領；〈（鍪甲、弓盾同前隊第十二。）〉第二隊，鶡雞旗二，左右衛折衝都尉各一人分領；〈（鍪甲、弓箭同前隊第十一。）〉第三隊，仙鹿旗二，左右驍衛果毅都尉各一人分領；〈（鍪甲、刀盾同前隊第十。）〉第四隊，金鸚鵡旗二，左右驍衛折衝都尉各一人分領；〈（鍪甲、弓箭同前隊第九。）〉第五隊，瑞麥旗二，左右武衛果毅都尉各一人分領；〈（鍪甲、刀盾同前隊第八。）〉第六隊，孔雀旗二，左右武衛折衝都尉各一人分領；〈（鍪甲、弓箭同前隊第七。）〉第七隊，野馬旗二，左右屯衛果毅都尉各一人分領；〈（鍪甲、刀盾同前隊第六。）〉第八隊，犛牛旗二，左右屯衛折衝都尉各一人分領；〈（鍪甲、弓箭同前隊第五。）〉第九隊，甘露旗二，左右領軍衛果毅都尉各一人分領；〈（鍪甲、刀盾同前隊第四。）〉第十隊，網子旗二，左右領軍衛折衝都尉各一人分領；〈（鍪甲、弓箭同前隊第三。）〉第十一隊，鶡雞旗二，左右領軍衛果毅都尉各一人分領；〈（鍪甲、刀盾同前隊第二。）〉第十二隊，貔旗二，左右領軍衛折衝都尉各一人分領。〈（鍪甲、弓箭同前隊第一。）〉

次後部馬隊。〈（左右道。）〉第一隊，角端旗二，左右衛折衝都尉各三人分領；〈（兼第二、第三隊。每隊弩、弓箭、槊並同前隊。）〉第二隊，赤熊旗二；第三隊，兕旗二，左右驍衛果毅都尉各三人分領；〈（兼第四隊。）〉第四隊，太常旗二；第五隊，馴象旗二，左右武衛折衝都尉各三人分領；〈（兼第六、第七隊。）〉第六隊，鵕鸃旗二；第七隊，騼蜀旗二；第八隊，騶牙旗二，左右屯衛果毅都尉各二人分領；第九隊，蒼烏旗二；第十隊，白狼旗二；第十一隊，龍馬旗二，左右領軍折衝都尉各二人分領；第十二隊，金牛旗二。

次後隊殳仗。〈（左右道。）〉左右領軍衛主帥四人，殳八千，叉八十；左右武衛主帥四人，殳五十，叉五十；左右屯衛驍衛主帥各四人，殳四十，叉四十。次掩後隊。〈（中道。）〉左右屯衛折衝都尉各一人，大戟五十，刀盾五十，弓箭五十，槊五十。

次真武隊。〈（中道。）〉金吾折衝都尉一人，仙童、螣蛇、真武、神龜旗各一，〈（十人執，二人引，二人夾。）〉槊二十五，弓箭二十，弩五。

車駕至青城，則周衛行宮及壇內外。其青城坐甲布列三百三十六鋪：殿前指揮使二十四鋪，四百七十七人；內殿直一十鋪，一百四十一人；散員一十輔，一百四十二人；散指揮一十鋪，一百四十一人；散都頭一十鋪，一百四十三人；散祗候一十鋪，一百四十人；金槍一十鋪，一百五十人；銀槍一十鋪，一百五十人；東第一班三鋪，五十二人；東第二班三鋪，五十三人；東第三班六鋪，九十一人；東第四班五鋪，八十四人；東第五班二鋪，二十二人；下茶酒班一鋪，三十一人；散直一十鋪，一百四十九人；鈞容直一十鋪，二百人；禦龍直二十二鋪，三百八十五人；禦龍骨朵子直一十二鋪，二百一十二人；禦龍弓箭直一十八鋪，二百九十六人；禦龍弩直二十二鋪，三百五十六人；把天門天武一鋪，八人；駕頭扇筤天武一鋪，三十二人；禁衛天武六鋪，三百一十人；約攔天武三十鋪，三百一十人；方圍子親從三十四鋪，三百六十人；禁衛崇政殿親從四十鋪，並提舉人員共四百六十三人；行宮司親從一十二鋪，一百八十人；快行親從四鋪，八十六人。行宮殿門崇政殿親從四十六人，行宮殿門親從並提舉人員二百四十人，把街約攔親事官貼諸處齪門一十隊及提舉人員一百三人，殿前指揮使已下看守馬火甲隊一千一百七十一人，右禁衛諸班共六千七百二十有四人。

圜壇東門外中道夾立諸班直主首引駕人員九人，禦龍四直門旗六十人，禦龍仗劍六人，天武把門長行八人。

大次前外圍親從四隊三十八人，執燭親從八十六人，行宮殿門一十二人，禦龍直四十人。大次後把街約攔執事官五十一人。大次兩壁快行六十九人，於禁衛外排立壇周圍，守踏道。裏圍親從十將、節級二十二人，壇從裏第二重方圍親從三百二十四人。大次及外壝外諸門行宮司共一百六十人，宮架及壇東幄幕、宰臣百官幕次共六十人。右自大次前外圍至百官幕次，共八百六十二人。凡詣小次行禮，不須隨從。大次前裏圍並攔前一百七十一人，執燭一百二十九人，外圍一百八十人，行宮門及快行二十四人。〈（右自裏圍至行宮快行共五百四人。）〉凡詣小次行禮，隨從祗應。

圓壇從外壝下分作九重：從中第一重，殿前指揮使等七百四十四人；第二重，禦龍直等六百九十五人；第三重，散員等六百四十二人；第四重，散都頭等七百一十人；第五重，天武骨朵大劍約攔五百八十一人；第六重，御營四面巡檢下步軍八百六十七人；第七重，御營四面並青城圓壇巡檢下步軍八百六十七人；第八重，御營四面巡檢下馬軍四百三十三人；第九重，御營四面巡檢及青城圓壇巡檢下馬軍四百三十四人。壇四門殿前指揮使行門三十五人，內人員一十五人，壇東門夾立擎鞭長行一十人。〈（右自青城赴壇諸班親從文武及御營圓壇巡檢下，總七千四百六十七人。）〉

駕至太廟，環衛如郊壇，坐甲布列二百六十三鋪。殿前指揮使二十四鋪，四百七十七人；內殿直、散員、散指揮、散都頭、散祗候、散直各一十鋪，一百二十人，共六十鋪七百二十人；金槍一十鋪，一百五十人；銀槍一十鋪，一百五十人；東第一、第二班各二鋪，三十人，共四鋪，六十人；東第三、第四班各四鋪，六十人，共八鋪，一百二十人；東第五班二鋪，二十二人；下茶酒班一鋪，三十一人；禦龍直八鋪，三百八十五人；禦龍骨朵子直四鋪，二百一十二人，禦龍弓箭直六鋪，二百九十六人；禦龍弩直八鋪，三百五十六人；把行門天武一鋪，八人；駕頭扇筤天武一鋪，三十二人；禁衛天武六鋪，三百一十人；禁衛崇政殿親從四十鋪，並提舉人員共四百六十三人；行宮司親從一十二鋪，一百八十人；快行親從四鋪，八十六人；方圍親從二十四鋪，三百六十人；約攔天武三十鋪，三百一十人。

行宮殿門崇政殿親從及提舉人員二百八十六人，把街約攔親事官貼諸處齪門一十二隊，並提舉人員一百三人，御營四面巡檢六員下步軍九百一十八人，親從四十人。青城內至圜壇巡檢下親從四十人。右禁衛諸班直等御營四面巡檢軍兵，及青城至圜壇巡檢下親從，總六千一百四十五人。〈（左山商氏家藏宋人《青城》、《圜壇》、《太廟》三圖，其布置行列，極為詳備，因附鹵簿之後，庶覽之者可以考一代之制雲。）〉

凡鹵簿內牙門旗，中道四，分二門；左右道各十，分五門。中道一門在金吾細仗前，一門在掩後隊後。左右廂第一門在步甲前隊第六後，第二門在前部黃麾仗前，第三門在後部黃麾仗前，第四門在黃麾仗後，第五門在步甲後隊第六後。每旗二人執，四人夾，並騎，分左右。每門監門校尉六人領。

又大駕，郊祀、籍田、薦獻玉清昭應景靈宮用之。迎奉聖像亦用大駕，惟不設象及六引導駕官。法駕，減太常卿、司徒、兵部尚書，白鷺、崇德車，大輦、五副輅，進賢、明遠車，又減屬車四，餘並三分減一。泰山下、汾陰行禮，明堂、大慶殿恭謝用之，凡一萬一千八十八人。鸞駕，又減縣令、州牧、御史大夫，指南、記裏、鸞旗、皮軒車，象輅、革輅、木輅，耕根車、羊車、黃鉞車、豹尾車、屬車，小輦、小輿，餘並減半。朝陵，迎泰山天書，東封、西祀，朝謁太清宮，奏告玉清昭應宮，奉迎刻玉天書，躬謝太廟，皆用之。鸞駕舊用二千人，大中祥符五年，真宗告太廟，增至七千人。兵部黃麾仗，用太常鼓吹，太僕寺金玉輅，殿中省大輦，其制無定，然皆減於小駕。禦樓、車駕親征或省方還京，迎禁中天書，五嶽上冊，建安軍迎奉聖像，太廟上冊皆用之。


Chinese text: This work was published before January 1, 1923, and is in the
public domain worldwide because the author died at least 100 years ago.
