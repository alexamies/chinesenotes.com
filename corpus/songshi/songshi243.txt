神宗欽聖獻肅向皇后、欽成朱皇后、欽慈陳皇后、林賢妃、武賢妃 哲宗昭慈孟皇后、昭懷劉皇后 徽宗顯恭王皇后、鄭皇后、王貴妃、韋賢妃、喬貴妃、劉貴妃 欽宗朱皇后 高宗憲節邢皇后、憲聖慈烈吳皇后、潘賢妃、張賢妃、劉貴妃、劉婉儀、張貴妃 孝宗成穆郭皇后、成恭夏皇后、成肅謝皇后、蔡貴妃、李賢妃 光宗慈懿李皇后、黃貴妃 甯宗恭淑韓皇后、恭聖仁烈楊皇后 理宗謝皇后 度宗全皇后、楊淑妃

目录
1	神宗
1.1	欽聖獻肅向皇后
1.2	欽成朱皇后
1.3	欽慈陳皇后
1.4	林賢妃
1.5	武賢妃
2	哲宗
2.1	昭慈孟皇后
2.2	昭懷劉皇后
3	徽宗
3.1	顯恭王皇后
3.2	鄭皇后
3.3	王貴妃
3.4	韋賢妃
3.5	喬貴妃
3.6	劉貴妃
4	欽宗 朱皇后
5	高宗
5.1	憲節邢皇后
5.2	憲聖慈烈吳皇后
5.3	潘賢妃
5.4	張賢妃
5.5	劉貴妃
5.6	劉婉儀
5.7	張貴妃
6	孝宗
6.1	成穆郭皇后
6.2	成恭夏皇后
6.3	成肅謝皇后
6.4	蔡貴妃
6.5	李賢妃
7	光宗
7.1	慈懿李皇后
7.2	黃貴妃
8	甯宗
8.1	恭淑韓皇后
8.2	恭聖仁烈楊皇后
9	理宗 謝皇后
10	度宗
10.1	全皇后
10.2	楊淑妃
神宗
欽聖獻肅向皇后
　　神宗欽聖憲肅向皇后，河內人，故宰相敏中曾孫也。治平三年，歸於潁邸，封安國夫人。神宗即位，立為皇后。

　　帝不豫，后贊宣仁。后定建儲之議。哲宗立，尊為皇太后。宣仁命葺慶壽故宮以居后，后辭曰：「安有姑居西而婦處東，瀆上下之分。」不敢徙，遂以慶壽後殿為隆祐宮居之。帝將卜后及諸王納婦，后敕向族勿以女置選中。族黨有欲援例以恩換閤職，及為選人求京秩者，且言有特旨，后曰：「吾族未省用此例，何庸以私情撓公法。」一不與。帝倉卒晏駕，獨決策迎端王。章惇異議，不能沮。

　　徽宗立，請權同處分軍國事，后以長君辭。帝泣拜，移時乃聽。凡紹聖、元符以還，惇所斥逐賢大夫士，稍稍收用之。故事有如禦正殿、避家諱、立誕節之類，皆不用。至聞賓召故老、寬徭息兵、愛民崇儉之舉，則喜見於色。才六月，即還政。

　　明年正月崩，年五十六。帝追念不已，乃數加恩兩舅，宗良、宗回，皆位開府儀同三司，封郡王。而自敏中以上三世，亦追列王爵，非常典也。

欽成朱皇后
　　欽成朱皇后，開封人。父崔傑，早世；母李，更嫁朱士安。后鞠于所親任氏。熙甯初，入宮為禦侍，進才人、婕妤，生哲宗及蔡王似、徐國公主，累進德妃。

　　哲宗即位，尊為皇太妃。時宣仁、欽聖二太后皆居尊，故稱號未極。元祐三年，宣仁詔：《春秋》之義，「母以子貴」，其尋繹故實，務致優隆。於是輿蓋、仗衛、冠服，悉侔皇后。紹聖中，欽聖復命即閤建殿，改乘車為輿，出入由宣德東門，百官上箋稱「殿下」，名所居為聖瑞宮。贈崔、任、朱三父皆至師、保。徽宗立，奉禮尤謹。

　　崇甯元年二月薨，年五十一。追冊為皇后，上尊諡，陪葬永裕陵。

欽慈陳皇后
　　欽慈陳皇后，開封人。幼穎悟莊重，選入掖庭，為禦侍。生徽宗，進美人。帝崩，守陵殿，思顧舊恩，毀瘠骨立。左右進粥、藥，揮使去，曰：「得早侍先帝，願足矣！」未幾薨，年三十二。建中靖國元年，追冊為皇太后，上尊諡，陪葬永裕陵。

林賢妃
　　林賢妃，南劍人，三司使特之孫，司農卿洙之女。幼選入宮，既長，遂得幸，封永嘉郡君，升美人。生燕王俁、越王偲、邢國公主，進婕妤。元祐五年薨。詔用一品禮葬，贈貴儀，又贈賢妃。

武賢妃
　　武賢妃，始以選入宮。元豐五年，進才人。生吳王佖、賢和公主。曆美人、婕妤。徽宗即位，進昭儀、賢妃。大觀元年薨，乘輿臨奠，輟朝三日，諡曰惠穆。

哲宗
昭慈孟皇后
　　哲宗昭慈聖獻孟皇后，洺州人，眉州防禦使、馬軍都虞候、贈太尉元之孫女也。

　　初，哲宗既長，宣仁高太后曆選世家女百余入宮。后年十六，宣仁及欽聖向太后皆愛之，教以女儀。元祐七年，諭宰執：「孟氏子能執婦禮，宜正位中宮。」命學士草制。又以近世禮儀簡略，詔翰林、台諫、給舍與禮官議冊后六禮以進。至是，命尚書左僕射呂大防攝太尉，充奉迎使，同知樞密院韓忠彥攝司徒副之；尚書左丞蘇頌攝太尉，充發策使，簽書樞密院事王岩叟攝司徒副之；尚書右丞蘇轍攝太尉，充告期使，皇叔祖同知大宗正事宗景攝宗正卿副之；皇伯祖判大宗正事高密郡王宗晟攝太尉，充納成使，翰林學士范百祿攝宗正卿副之；吏部尚書王存攝太尉，充納吉使，權戶部尚書劉奉世攝宗正卿副之；翰林學士梁燾攝太尉，充納采、問名使，御史中丞鄭雍攝宗正卿副之。帝親禦文德殿冊為皇后。宣仁太后語帝曰：「得賢內助，非細事也。」進后父閤門祗候在為宗儀使、榮州刺史，母王氏華原郡君。

　　久之，劉婕妤有寵。紹聖三年，后朝景靈宮，訖事，就坐，諸嬪禦立侍，劉獨背立簾下，后閤中陳迎兒呵之，不顧，閤中皆忿。冬至日，會朝欽聖太后于隆祐宮，后御坐未髹金飾，宮中之制，惟后得之。婕妤在他坐，有慍色，從者為易坐，制與后等。眾弗能平，因傳唱曰：「皇太后出！」后起立，劉亦起，尋各復其所，或已撤婕妤坐，遂僕於地。懟不復朝，泣訴於帝。內侍郝隨謂婕妤曰：「毋以此戚戚，願為大家早生子，此坐正當為婕妤有也。」

　　會后女福慶公主疾，后有姊頗知醫，嘗已后危疾，以故出入禁掖。公主藥弗效，持道家治病符水入治。后驚曰：「姊甯知宮中禁嚴，與外間異邪？」令左右藏之；俟帝至，具言其故。帝曰：「此人之常情耳。」后即藝符於帝前。宮禁相汀傳，厭魅之端作矣。未幾，后養母聽宣夫人燕氏、尼法端與供奉官王堅為后禱祠。事聞，詔入內押班梁從政、管當禦藥院蘇珪，即皇城司鞫之，捕逮宦者、宮妾幾三十人，搒掠備至，肢體毀折，至有斷舌者。獄成，命侍御史董敦逸覆錄，罪人過庭下，氣息僅屬，無一人能出聲者。敦逸秉筆疑未下，郝隨等以言脅之。敦逸畏禍及己，乃以奏牘上。詔廢后，出居瑤華宮，號華陽教主、玉清妙靜仙師，法名沖真。

　　初，章惇誣宣仁后有廢立計，以后逮事宣仁，惇又陰附劉賢妃，欲請建為后，遂與郝隨構成是獄，天下冤之。敦逸奏言：「中宮之廢，事有所因，情有可察。詔下之日，天為之陰翳，是天不欲廢后也；人為之流涕，是人不欲廢后也。」且言：「嘗覆錄獄事，恐得罪天下後世。」帝曰：「敦逸不可更在言路。」曾布曰：「陛下本以皇城獄出於近習推治，故命敦逸錄問，今乃貶錄問官，何以取信中外？」乃止。帝久亦悔之，曰：「章惇誤我。」

　　元符末，欽聖太后將復后位，適有布衣上書，以后為言者，即命以官；於是詔后還內，號元祐皇后，時劉號元符皇后故也。崇甯初，郝隨諷蔡京再廢后，昌州判官馮澥上書言后不得復。台臣錢遹、石豫、左膚等連章論韓忠彥等信一布衣狂言，復己廢之後，以掠虛美，望斷以大義。蔡京與執政許將、溫益、趙挺之、張商英皆主其說。徽宗從之，詔依紹聖詔旨，復居瑤華宮，加賜希微元通知和妙靜仙師。

　　靖康初，瑤華宮火，徙居延甯宮；又火，出居相國寺前之私第。金人圍汴，欽宗與近臣議再復后，尊為元祐太后。詔未下而京城陷。時六宮有位號者皆北遷，后以廢獨存。張邦昌僭位尊號為宋太后，迎居延福宮，受百官朝。胡舜陟、馬伸又言，政事當取后旨。邦昌乃復上尊號元祐皇后，迎入禁中，垂簾聽政。

　　后聞康王在濟，遣尚書左右丞馮澥、李回及兄子忠厚持書奉迎。命副都指揮使郭仲荀將所部扈衛，又命禦營前軍統制張俊逆於道。尋降手書，播告天下。王至南京，后遣宗室士㒟及內侍邵成章奉圭寶、乘輿、服禦迎，王即皇帝位，改元，后以是日撤簾，尊后為元祐太后。尚書省言，「元」字犯后祖名，請易以所居宮名，遂稱隆祐太后。

　　上將幸揚州，命仲荀衛太后先行，駐揚州州治。會張浚請先定六宮所居地，遂詔忠厚奉太后幸杭州，以苗傅為扈從統制。逾年，傅與劉正彥作亂，請太后聽政。又請立皇子。太后諭之曰：「自蔡京、王黼更祖宗法，童貫起邊事，致國家禍亂。今皇帝無失德，止為黃潛善、汪伯彥所誤，皆已逐矣。」傅等言必立皇太子，太后曰：「今強敵在外，我以婦人抱三歲小兒聽政，將何以令天下？」傅等泣請，太后力拒之。帝聞事急，詔禪位元子，太后垂簾聽政。朱勝非請令臣僚得獨對論機事，仍日引傅黨一人上殿，以釋其疑。太后從之，每見傅等，曲加慰撫，傅等皆喜。韓世忠妻梁氏在傅軍中，勝非以計脫之，太后召見，勉令世忠速來，以清岩陛。梁氏馳入世忠軍，諭太后意。世忠等遂引兵至，逆黨懼。朱勝非等誘以復辟，命王世修草狀進呈。太后喜曰：「吾責塞矣。」再以手劄趣帝還宮，即欲撤簾。帝令勝非請太后一出禦殿，乃命撤簾。是日，上皇太后尊號。

　　太后聞張浚忠義，欲一見之，帝為召浚至禁中。承議郎馮楫嘗貽書苗傅勸復辟，上未之知，太后白其事，楫得遷秩。

　　帝幸建康，命簽書樞密院事鄭玨衛太后繼發，比至，帝率群臣迎於郊。會防秋迫，命劉寧止制置江、浙，衛太后往洪州，百司非預軍事者悉從。仍命滕康、劉玨權知三省樞密院事從行，凡四方奏讞、吏部差注、舉辟、功賞之類，皆隸焉。復命四廂都指揮使楊惟忠，將兵萬人衛從。帝慮敵人來侵，密諭康、玨緩急取太后旨，便宜以行。過落星寺，舟覆，宮人溺死者十數，惟太后舟無虞。

　　既至洪州，議者言：「金人自蘄、黃渡江，陸行二百餘里，即到洪州。」帝憂之，命劉光世屯江州。光世不為備，金人遂自大冶縣徑趣洪州。康、玨奉太后行，次吉州。金人追急，太后乘舟夜行。質明，至太和縣，舟人景信反，楊惟忠兵潰，失宮人一百六十，康、玨俱遁，兵衛不滿百，遂往虔州。太后及潘妃以農夫肩輿而行。帝慮太后徑入閩、廣，遣使曆詢后所在，及知在虔州，遂命中書舍人李正民來朝謁。

　　時虔州府庫皆空，衛軍所給，惟得沙錢，市買不售，與百姓交鬥，縱火肆掠。土豪陳新率眾圍城，康、玨、惟忠弗能禁。惟忠步將胡友自外引兵破新於城下，新乃去。帝聞，罷康、玨，命盧益、李回代之。諭輔臣曰：「朕初不識太后，自迎至南京，愛朕不啻己出。今在數千里外，兵馬驚擾，當亟奉迎，以愜朕朝夕慕念之意。」遂遣禦營司都統辛企宗、帶禦器械潘永思迎歸。太后至越，帝親迎於行宮門外，遍問所過守臣治狀。

　　入宮禁中，嘗微苦風眩。有宮人自言善符呪，疾良已。太后驚曰：「仁吾豈敢復聞此語耶！」立命出之。太后生辰，置酒宮中，從容謂帝曰：「宣仁太后之賢，古今母后未有其比。昔奸臣肆為謗誣，雖嘗下詔明辨，而國史尚未刪定，豈足傳信？吾意在天之靈，不無望於帝也。」帝聞之悚然。后乃更修《神宗》、《哲宗實錄》，始得其正，而奸臣情狀益著。

　　帝事太后極孝，雖帷帳皆親視；或得時果，必先獻太后，然後敢嘗。宣教郎范燾與忠厚有憾，誣與太后密養欽宗子。帝曰：「朕于太后如母子，安得有此。」即治其罪。紹興五年春，患風疾，帝旦暮不離左右，衣弗解帶者連夕。

　　四月，崩於行宮之西殿，年五十九。遺命擇地攢殯，俟軍事寧，歸葬園陵。帝詔曰：「朕以繼體之重，當從重服，凡喪祭用母后臨朝禮。」上尊號曰昭慈獻烈皇太后，推恩外家凡五十人。殯於會稽上皇村，附神主於哲宗室，位在昭懷皇后上。三年，改諡昭慈聖獻。

　　后性節儉謙謹，有司月供千緡而止。幸南昌，斥賣私絹三千匹充費。尋詔文書應奏者避后父名，不許；群臣請上太皇太后號，亦不許。忠厚直顯謨閣，台諫、給舍交章論列，后聞，即令易武，命學士院降詔，戒敕忠厚等不得預聞朝政、通貴近、至私第謁見宰執。以恩澤當得官者近八十員，后未嘗陳請。

　　初，后受冊日，宣仁太后歎曰：「斯人賢淑，惜福薄耳！異日國有事變，必此人當之。」后皆如所云。

昭懷劉皇后
　　昭懷劉皇后，初為禦侍，明豔冠後庭，且多才藝。由美人、婕妤進賢妃。生一子二女。有盛寵，能順意奉兩宮。時孟后位中宮，后不循列妾禮，且陰造奇語以售謗，內侍郝隨、劉友端為之用。孟后既廢，后竟代焉。右正言鄒浩上疏極諫，坐竄。徽宗立，冊為元符皇后。明年，尊為太后，名宮崇恩。帝緣哲宗故，曲加恩禮，后以是頗干預外事，且以不謹聞。帝與輔臣議，將廢之，而后已為左右所逼，即簾鉤自縊而崩，年三十五。

徽宗
顯恭王皇后
　　徽宗顯恭王皇后，開封人，德州刺史藻之女也。元符二年六月，歸於端邸，封順國夫人。徽宗即位，冊為皇后。生欽宗及崇國公主。后性恭儉，鄭、王二妃方亢寵，后待之均平。巨閹妄意迎合，誣以暗昧。帝命刑部侍郎周鼎即秘獄參驗，略無一跡，獄止。后見帝，未嘗一語輒及，帝幡然憐之。大觀二年崩，年二十五。諡曰靜和，葬裕陵之次。紹興中，始附徽宗廟室，改上今諡云。

鄭皇后
　　鄭皇后，開封人也。父紳，始為直省官，以后貴，累封太師、樂平郡王。

　　后本欽聖殿押班，徽宗為端王，每日朝慈德宮，欽聖命鄭、王二押班供侍。及即位，遂以二人賜之。后自入宮，好觀書，章奏能自製，帝愛其才。崇甯初，封賢妃，迂貴妃有異寵。徽宗多賚以詞章，天下歌之。

　　王皇后崩，政和元年，立為皇后。將受冊，有司創制冠服，后言國用未足，冠珠費多，請命工改制妃時舊冠。又乞罷黃麾仗、小駕鹵簿等儀，從之。恩澤皆弗陳請。時族子居中在樞府，后奏：「外戚不當預國政，必欲用之，且令充妃職。」帝為罷居中。居中復用，后歸寧還言：「居中與父紳相往還，人皆言其招權市賄，乞禁絕，許御史奏劾。」后性端謹，善順承帝意。劉貴妃薨，帝思之不已，將追冊為后。后即奏妃乃其養子，乞別議褒崇之禮，帝大喜。

　　欽宗受禪，尊為太上皇后，遷居甯德宮，稱甯德太后。從上皇幸南京，金師退，先歸。時用事者言，上皇將復辟於鎮江，人情危駭。或謂后將由端門直入禁中，內侍輩頗勸欽宗嚴備。帝不從，出郊迎后，於是兩宮歡甚洽。上皇聞之，即罷如洛之議。

　　汴京破，從上皇幸青城。北遷，留五年，崩于五國城，年五十二。紹興七年，何蘇等使還，始知上皇及后崩，高宗大慟。詔立重成服，諡顯肅。后親族各遷官有差。祔主徽宗室，以聞哀日為大忌。梓宮歸，入境，承之以槨，納翬衣其中，與徽宗各攢於會稽永佑陵。

　　先是，后至金營，訴於粘罕曰：「妾得罪當行，但妾家屬不預朝政，乞留不遣。」粘罕許之，故紳得歸。后既行，紳亦以是年薨，諡僖靖。家屬流寓江南，高宗憐之，詔所在尋訪賜官。有鄭藻者，后近屬也。紹興中帶禦器械用后祔廟恩，拜隴州防禦使；凡四使金，曆官至保信軍節度使，加太尉。卒，追封榮國公，諡端靖。

王貴妃
　　王貴妃，與鄭后俱為押班。徽宗立，封平昌郡君，進位至貴妃。生鄆王楷、莘王植、陳王機、惠淑康淑順德柔福沖懿帝姬。政和七年九月薨，諡曰懿肅。

韋賢妃
　　韋賢妃，開封人，高宗母也。初入宮，為侍禦。崇甯末，封平昌郡君。大觀初，進婕妤，累遷婉容。高宗在康邸出使，進封龍德宮賢妃。從上皇北遷。建炎改元，遙尊為宣和皇后。封其父安道為郡王，官親屬三十人。由是遣使不絕。

　　紹興七年，徽宗及鄭皇后崩聞至，帝號慟，諭輔臣曰：「宣和皇后春秋高，朕思之不遑甯處，屈己請和，正為此耳。」翰林學士朱震引唐建中故事，請遙尊為皇太后，從之。已而太常少卿吳表臣請依嘉祐、治平故事，俟三年喪畢，然後舉行。乃先降禦劄，播告天下。后三代俱追封王。

　　帝以后久未歸，每顰蹙曰：「金人若從朕請，餘皆非所問也。」王倫使回，言金人許歸后。未幾，金人遣蕭哲來，亦言后將歸狀。遂豫作慈甯宮，命莫將、韓恕為奉迎使。十年，以金人猶未歸后，乃遙上皇太后冊寶于慈寧殿。是後，生辰、至、朔，皆遙行賀禮。

　　洪皓在燕，求得后書，遣李微持歸。帝大喜曰：「遣使百輩，不如一書。」遂加微官。金人遣蕭毅、邢具瞻來議和，帝曰：「朕有天下，而養不及親。徽宗無及矣！今立誓信，當明言歸我太后，朕不恥和，不然，朕不憚用兵。」毅等還，帝又語之曰：「太后果還，自當謹守誓約；如其未也，雖有誓約，徒為虛文。」

　　命何鑄、曹勳報謝，召至內殿，諭之曰：「朕北望庭闈，無淚可揮。卿見金主，當曰：'慈親之在上國，一老人耳；在本國，則所系甚重。'以至誠說之，庶彼有感動。」鑄等至金國，首以后歸為請。金主曰：「先朝業已如此，豈可輒改？」勳再三懇請，金主始允。鑄等就館，館伴耶律紹文來信，金主許從所請。洪皓聞之，先遣人來報。鑄等還，具言其實。遂命參政王次翁為奉迎使。金人遣其臣高居安、完顏宗賢等扈從以行。

　　十二年四月，次燕山，自東平舟行，由清河至楚州。既渡淮，命太后弟安樂郡王韋淵、秦魯國大長公主、吳國長公主迎于道。帝親至臨平奉迎，普安郡王、宰執、兩省、三衙管軍皆從。帝初見太后，喜極而泣。八月，至臨安，入居慈甯宮。

　　先是，以梓宮未還，詔中外輟樂。至是，慶太后壽節，始用樂。謁家廟，親屬遷官幾二千人。

　　太后聰明有智慮。初，金人許還三梓宮，太后恐其反覆，呼役者畢集，然后起攢。時方暑，金人憚行，太后慮有他變，乃陽稱疾，須秋涼進發。已而稱貸于金使，得黃金三千兩以犒其眾，由是途中無間言。太后在北方，聞韓世忠名，次臨平，呼世忠至簾前慰勞。還宮，帝侍太后，或至夜分未去，太后曰：「且休矣，聽朝宜早，恐妨萬幾。」又嘗謂：「兩宮給使，宜令通用；不然，則有彼我之分，而佞人間言易以入也。」

　　時皇后未立，太后屢為帝言，帝請降手書，太后曰：「我但知家事，外庭非所當預。」將行冊命，承平典禮，悉能記之。帝先意承志，惟恐不及，或一食稍減，輒不勝憂懼。常戒宮人曰：「太后年已六十，惟優遊無事，起居適意，即壽考康寧；事有所闕，懼母令太后知，第來白朕。」

　　十九年，太后年七十，正月朔，即宮中行慶壽禮，親屬各遷官一等。太后微恙，累月不出殿門，會牡丹盛開，帝入白，太后欣然步至花所，因留宴，竟日盡歡。忌日，以諭宰執。后苦目疾，募得醫皇甫坦，治即愈。

　　二十九年，太后壽登八十，復行慶禮。親屬進官一等；庶人等九十、宗子女若貢士已上父母年八十者，悉官封之。九月，得疾，上不視朝，敕輔臣祈禱天地、宗廟、社稷，赦天下，減租稅。俄崩于慈甯宮，諡曰顯仁。攢於永佑陵之西，祔神主太廟徽宗室。親屬進秩者十四人，授官者三人。

　　太后性節儉，有司進金唾壺，太后易，令用塗金。宮中賜予不過三數千，所得供進財帛，多積於庫。至是，喪葬之費，皆仰給焉。然好佛、老。初，高宗出使，有小妾言，見四金甲人執刀劍以衛。太后曰：「我祠四聖謹甚，必其陰助。」既北遷，常設祭；及歸，立祠西湖上。

喬貴妃
　　喬貴妃，初與高宗母韋妃俱侍鄭皇后，結為姊妹，約先貴者毋相忘。既而貴妃得幸徽宗，遂引韋氏，二人愈相得。二帝北遷，貴妃與韋氏俱。至是，韋妃將還，貴妃以金五十兩贈高居安，曰：「薄物不足為禮，願好護送姊還江南。」復舉酒酌韋氏曰：「姊善重保護，歸即為皇太后；妹無還期，終死於朔漠矣！」遂大慟以別。

劉貴妃
　　劉貴妃，其出單微。入宮，即大幸，由才人七遷至貴妃。生濟陽郡王棫、祁王模、信王榛。政和三年秋，薨。

　　先是，妃手植芭蕉於庭曰：「是物長，吾不及見矣！」已而果然。左右奔千告帝，帝初以其微疾，不經意，趣幸之，已薨矣，始大悲惻。特加緊四字諡曰明達懿文。敘其平生，弦諸樂府。又欲踵溫成故事追崇，使皇后表請，因冊贈為后，而以明達諡焉。

　　時又有安妃劉氏者，本酒保家女。初事崇轉宮，宮罷，出居宦者何聽家。內侍楊戩譽其美，復召入。妃以同姓養為女，遂有寵，為才人，進至淑妃。生建安郡王楧、嘉國公椅、英國公楒、和福帝姬。政和四年，加貴妃。朝夕得侍上，擅愛顓席，嬪禦為之稀進。擢其父劉宗元節度使。

　　妃天資警司，解迎意合旨，雅善塗飾，每制一服，外間即傚之。林靈素以技進，目為九華玉真安妃，省其像於神霄帝君之左。宣和三年薨，年三十四。初諡明節和文，旋用明達近比，加冊贈為皇后，葬其園之北隅。帝悼之甚，後宮皆往唁，帝相與啜泣。崔妃獨左視無戚容，帝悲怒，疑其為厭蠱。卜者劉康孫緣妃以進，喜妄談休咎，捕送開封獄。醫曹孝忠竺疾無狀，閣內待王堯臣坐盜金珠及出金明池遊宴事，亻並鞫治。獄成，同日誅死。遂廢崔妃為庶人。崔生王椿及帝姬五人云。

欽宗 朱皇后
　　欽宗朱皇后，開封祥符人。父伯材，武康軍節度使。欽宗在東宮，徽宗臨軒備禮，冊為皇太子妃。欽宗即位，立為皇后。追封伯材為恩平郡王。后既北遷，不知崩聞。慶元三年上尊號，諡仁懷，祔於太廟欽宗室，推恩后家十五人。五年，奉安神禦于景靈宮。

　　兄二人：孝孫，靖康中以節鉞換授右金吾衛上將軍，卒贈開府含義同三同；孝章，一日孝莊，官至永慶軍承宣使，卒贈昭化軍節度使。

高宗
憲節邢皇后
　　高宗憲節邢皇后，開封祥符人。父煥，朝請郎。高宗居康邸，以歸聘之，封嘉國夫人。王出使，無人留居蕃衍宅。金人犯京師，夫人從三宮北遷。上皇遣曹勳歸，夫人脫所禦金環，使內侍持付勳曰：「幸為吾白大王，願如此環，得早相見也。」王憐之。及即位，遙冊為皇后，宮后親屬二十五人。

　　紹興九年，后崩于五國城，年三十四。金人秘之，高宗虛中宮以待者十六年。顯仁太后回鑾，始得崩聞。上為輟朝，行釋服之祭，諡懿節，祔主於別廟。

　　紹興十二年八月，后梓宮至，攢于聖獻太后梓宮之西北。帝思后，殊慘不樂，皇后吳氏知帝意，乃請為其侄珣、琚婚邢氏二女，以慰帝心。淳熙末，改諡憲節，祔高宗廟。

憲聖慈烈吳皇后
　　憲聖慈烈吳皇后，開封人。父近，以后貴，累官武翼郎，贈太師，追封吳王，諡宣靖。

　　近嘗夢至一亭，扁曰「侍康」；傍植芍藥，獨放一花，殊妍麗可愛，花下白羊一，近寤而異之。后以乙未歲生，方產時，紅光徹戶外。年十四，高宗為康王，被選入宮，人謂「侍康」之徵。

　　王即帝位，后常以戎服侍左右。后頗知書，從幸四明，衛士謀為變，入問帝所在，后紿之以免。未幾，帝航海，有魚躍入禦舟，后曰：「此周人白魚之祥也。」帝大悅，封和義郡夫人。還越，進封才人。后益博習書史，又善翰墨，由是寵遇日至，與張氏並為婉儀，尋進貴妃。

　　顯仁太后回鑾，亦愛后。憲節皇后崩聞至，秦檜等累表請立中宮，太后亦為言。紹興十三年，詔立貴妃為皇后。帝御文德殿授冊，后即穆清殿廷受之。追王三代，親屬由後官者三十五人。

　　顯仁太后性嚴肅，后身承起居，順適其意。嘗繪《古列女圖》，置坐中為鑒；又取《詩序》之義，扁其堂曰「賢志」。

　　初，伯琮以宗子召入宮，命張氏育之。后時為才人，亦請得育一子，於是得伯玖，更名璩。中外議頗籍籍。張氏卒，並育於后，后視之無間。伯琮性恭儉，喜讀書，帝與后皆愛之，封普安郡王。后嘗語帝曰：「普安，其天日之表也。」帝意決，立為皇子，封建王。出璩居紹興。

　　高宗內禪，手詔后稱太上皇后，遷居德壽宮。孝宗即位，上尊號曰壽聖太上皇后。月朔，朝上皇畢，入見后如宮中儀。乾道七年，加號壽聖明慈。淳熙二年，以上皇行慶壽禮，復加壽聖齊明廣慈之號。十年，以后年七十，親屬推恩有差。十二年，加尊號曰備德。上皇崩，遺詔改稱皇太后。帝欲迎還大內，太后以上皇几筵在德壽宮，不忍舍去，因名所禦殿曰慈福，居焉。光宗即位，更號壽聖皇太后，以壽皇故，不稱太皇太后也。帝嘗言及用人，后「宜崇尚舊臣。」紹熙四年，后壽八十，帝乃覲后，奉冊禮，加尊號曰隆慈備福。五年正月，帝率群臣行慶壽禮，嘉王侍側，后勉以讀書辨邪正、立綱常為先。夏，孝宗崩，始正太皇太后之號。

　　時光宗疾未平，不能執喪，宰臣請垂簾主喪事，后不可。已而宰執請如唐肅宗故事，群臣發喪太極殿，成服禁中，許之。后代行祭尊禮。尋用樞密趙汝愚請，于梓宮前垂簾，宣光宗手詔，立皇子嘉王為皇帝。翌日，冊夫人韓氏為皇后，撤簾。慶元元年，加號光祐，遷居重華宮。汝愚後以謫死，中書舍人汪義端目汝愚為李林甫，欲並逐其党，太后聞而非之。

　　三年十月，后寢疾，詔禱天地、宗廟、社稷，大赦天下，逾月而崩，年八十三。遺誥：「太上皇帝疾未痊癒，宜於宮中承重；皇帝服齊衰五月，以日易月。」詔服期年喪。諡曰憲聖慈烈，攢祔於永思陵。

潘賢妃
　　潘賢妃，開封人，元懿太子母也。父永壽，直翰林醫局官。高宗居康邸時納之，邢后北遷，妃未有位號，帝即位，將立為后，呂好問諫止之，立為賢妃。太子薨，從隆祐太后于江西，逾年還。紹興十八年薨。永壽，贈太子少師。

張賢妃
　　張賢妃，開封人。建炎初，為才人，有寵，進婕妤。帝欲擇宗室子養禁中，輔臣問帝以宮中可付託者誰耶？帝曰：「已得之矣。」意在婕妤。已而伯琮入宮，年尚幼，婕妤與潘賢妃、吳才人方環坐，以觀其所向。時賢妃新失皇子，意忽忽不樂，婕妤手招之，遂向婕妤。帝因命婕妤母之，是為孝宗。尋遷婉儀，十二年卒，上為輟朝二日，贈賢妃。弟萃，閣門宣贊舍人，妃薨，遷秩二階。

劉貴妃
　　劉賢妃，臨安人。入宮為紅霞帔，遷才人，累遷婕妤、婉容，紹興二十四年進賢妃。頗恃寵驕侈，嘗因盛夏以水晶飾腳踏，帝見之，命取為枕，妃懼，撤去之。淳熙十四年薨。

　　父懋，累官昭慶軍節度使。金人南侵，獻錢二萬緡以助軍興費。懋子允升，紹興末為和州防禦使、知閣門事。奉使還，遷蘄州防物使、福州觀察使。

劉婉儀
　　劉婉儀，初入宮，封宜春郡夫人。尋進才人，與劉婉容俱被寵，進婉儀。婉儀頗恃恩招，嘗遣人諷廣州蕃商獻明珠香藥，許以官爵。舶官林孝澤言於朝，詔止其獻。金人將叛盟，劉錡主戰，幸醫王繼先從中沮之，因謀誅錡，帝不懌。一日，在婉儀位，有憂色。婉儀陰訪得其言，以寬譬帝意。帝怪與繼先言合，詰之，婉儀急，具以實對。帝大怒，托以他過廢之。兄伉，累官和州防禦使、知閣門事，婉儀既廢，乃與祠罷歸。

張貴妃
　　張貴妃，開封祥符人。初入宮，封永嘉郡夫人。乾道六年，進婉容。淳熙七年，封太上皇淑妃。十六年，進貴妃。紹熙元年薨。

　　美人馮氏，才人韓氏、吳氏、李氏、王氏俱被寵倖，后皆廢。吳氏，中宮近屬也，紹興三十年，復故封。李氏、王氏俱明豔，淳熙末，上皇愛之。及崩，憲聖后見二才人，每感憤，孝宗即追告命，許自便。蓋非常制云。

孝宗
成穆郭皇后
　　孝宗成穆郭皇后，開封祥符人。奉直大夫直卿之女孫，其六世祖為章穆皇后外家。孝宗為普安郡王時納郭氏，封咸甯郡夫人。生光守及莊文太子、魏惠憲王愷、邵悼肅王恪。紹興二十六年薨，年三十一，追封淑國夫人。三十一年，用明堂恩，贈福國夫人。既建太子，追封皇太子妃。及受禪，追冊為皇后，諡恭懷，尋改安穆。及營阜陵，又改成穆，祔孝宗廟。

　　父瑊，累官昭慶軍承宣使，追封榮王。孝宗待郭氏恩禮彌厚，然不假外戚以官爵。后弟師禹、師元，官不過承宣使，師元不及建節而卒。將內禪，師禹始除節度使。光宗朝，官至太保，封永甯郡王。

成恭夏皇后
　　成恭夏皇后，袁州宜春人。曾祖令吉，為吉水簿。夏氏初入宮，為憲聖太后閣中侍禦。普安郡王夫人郭氏薨，太后以夏氏賜王，封齊安郡夫人。即位，進賢妃。逾年，奉上皇命，立為皇后。乾道二年，謁家廟，親屬推恩十一人。三年崩，諡安恭。甯宗時，改諡成恭。

　　初，后之生也，有異光穿室，父協奇之，及長，以姿納宮中。久之，父居益困，及歸，客袁之僧舍，號夏翁。翁亡，后始貴。訪得其弟執中，補承信郎、閣門祗候。未幾，遷右武郎、閣門宣贊舍人，累遷奉國軍節度使，提舉萬壽觀。甯宗即位，加少保。逾年，卒於家。

　　初，執中與其微時妻至京，宮人諷使出之，擇配貴族，欲以媚后，執中弗為動。他日，后親為言，執中誦宋弘語以對，后不能奪。既貴，始從師學，作大字頗工，復善騎射。高宗行慶壽禮，近戚爭獻珍環，執中獨大書「一人有慶，萬壽無疆」以獻。高宗喜，錫賚甚渥。嘗為館伴副使，連射皆命中，金人駭服。孝宗聞其才，將召用之，謝曰：「他日無累陛下，保全足矣。」人以此益賢之。

成肅謝皇后
　　成肅謝皇后，丹陽人。幼孤，鞠于翟氏，因冒姓焉。及長，被選入宮。憲聖太后以賜普安郡王，封咸安郡夫人。王即位，進婉容。逾年，進貴妃。

　　成恭皇后崩，中宮虛位。淳熙三年，妃侍帝，過德壽宮，上皇諭以立后意。尋遣張去為傳旨，立貴妃為皇后，復姓謝氏。親屬推恩者十人。光宗受禪，上尊號壽成皇后。孝宗崩，尊為皇太后。慶元初，加號惠慈。嘉泰二年，加慈佑太皇太后。三年崩，諡成肅，攢錡於永阜陵。

　　后性儉慈，減膳羊，每食必先以進禦。服汗濯衣，有數年不易者。弟淵，以后貴，授武翼郎。后嘗戒之曰：「主上化行恭儉，吾亦躬服汗濯，爾宜崇謙抑，遠驕侈。」后曆閣門宣贊舍人、帶禦器械。光宗朝，遷果州團練使。甯宗立，轉萊州防禦使，擢知閣門事，仍幹辦皇城司。三遷至保信軍節度使，尋加太尉、開府儀同三司。成肅皇后崩，遺誥賜淵錢十萬緡、金二千兩、田十頃，僦緡日十千。后累升三少，封和國公。嘉定四年薨，贈太保。

蔡貴妃
　　蔡貴妃，初入宮，為紅霞帔，封和義郡夫人，進婉容。淳熙十年冬，拜貴妃。十二年秋薨。父滂，宜春觀察使。

李賢妃
　　李賢妃，初入宮，為典字，轉通義郡夫人，進婕妤。淳熙十年卒，贈賢妃。時李燾在經筵，嘗諫省後宮費。帝曰：「朕老矣，安有是？近葬李妃用三萬緡耳。」帝雖在位久，後宮寵倖，無著聞者。

光宗
慈懿李皇后
　　光宗慈懿李皇后，安陽人，慶遠軍節度使、贈太尉道之中女。初，后生，有黑鳳集道營前石上，道心異之，遂字后曰鳳娘。道帥湖北，聞道士皇甫坦善相人，乃出諸女拜坦。坦見后，驚不敢受拜，曰：「此女當母天下。」坦言于高宗，遂聘為恭王妃，封榮國夫人，進定國夫人。乾道四年，生嘉王。七年，立為皇太子妃。

　　性妒悍，嘗訴太子左右于高、孝二宮，高宗不懌，謂吳后曰：「是婦將種，吾為皇甫坦所誤。」孝宗亦屢訓后：「宜以皇太后為法，不然，行當廢汝。」后疑其說出於太后。

　　及太子即位，冊為皇后。光宗欲誅宦者，近習皆懼，遂謀離間三宮。會帝得習疾，孝宗購得良藥，欲因帝至宮授之。宦者遂訴於后曰：「太上合藥一大丸，俟宮車過即投藥。萬一有不虞，其奈宗社何？」后覘藥實有。心銜之。頃之，內宴，后請立嘉王為太子，孝宗不許。后曰：「妾六禮所聘，嘉王，妾親生也，何為不可？」孝宗大怒。后退，持嘉王泣訴於帝，謂壽皇有廢立意。帝惑之，遂不朝太上。

　　帝嘗宮中浣手，睹宮人手白，悅之。他日，后遣人送食合於帝，啟之，則宮人兩手也。又黃妃有寵，因帝親郊，宿齋宮，后殺之，以暴卒聞。是夕風雨大作，黃壇燭盡滅，不能成禮。帝疾由是益增劇，不視朝，政事多決於后矣。后益驕奢，封三代為王，家廟逾制，衛兵多於太廟。后歸謁家廟，推恩親屬二十六人、使臣一百七十二人，下至李氏門客，亦奏補官。中興以來未有也。

　　是時，帝久不朝太上，中外疑駭。紹熙四年九月重明節，宰執、侍從，台諫連章請帝過宮。給事中謝深甫言：「父子至親，天理昭然。太上之愛陛下，亦猶陛下之愛嘉王。太上春秋高，千秋萬歲後，陛下何以見天下？」帝感悟，趣命駕朝重華宮。是日，百官班列俟帝出，至禦屏，后挽留帝入，曰：「天寒，官家且飲酒。」百僚、侍衛相顧莫敢言。中書舍人陳傅良引帝裾請毋入，因至屏後，后叱曰：「此何地，爾秀才欲所頭邪？」傅良下殿慟哭，后復使人問曰：「此何理也。」傅良曰：「子諫父不聽，則號泣而隨之。」后益怒，遂傳旨罷還宮。其後孝宗崩，帝不能親執喪。

　　宰相趙汝愚謀內禪，立甯宗，尊后曰太上皇后，上尊號曰壽仁。慶元六年崩，年五十六，諡慈懿。

黃貴妃
　　黃貴妃，淳熙末在德壽宮，封和義郡夫人。光宗為皇太子，傍無侍姬，上皇以夫人賜之，遂專寵。即位，拜貴妃。紹熙二年冬十一月，為皇后李氏所殺。帝聞而成疾。又有張貴妃，亦舊侍東宮，次婕妤符氏，后出嫁於民間。

甯宗
恭淑韓皇后
　　甯宗恭淑韓皇后，相州人，其六世祖為忠獻王琦。初，后與姊俱被選入宮，后能順適兩宮意，遂歸平陽郡邸，封新安郡夫人，進崇國夫人。王受禪，冊夫人為皇后。后父同卿，由知泰州升揚州觀察使；母莊氏，封安國夫人。

　　慶元六年崩，諡恭淑。同卿累遷慶遠軍節度使，加太尉。慶元五年卒，贈太師，諡恭靖。

　　同卿季父侂胄，自以有定策功，聲勢熏灼。同卿每懼滿盈，不敢幹政。時天下皆知侂胄為后族，不知同卿乃后父也。同卿沒一年而后崩，侂胄竟敗，人始服其善遠權熱去。同卿子竢，后兄也，官至承宣使。

恭聖仁烈楊皇后
　　恭聖仁烈楊皇后，少以姿容選入宮，忘其姓氏，或云會稽人。慶元元年三月，封平樂郡夫人。三年四月，進封婕妤。有楊次山者，亦會稽人，后自謂其兄也，遂姓楊氏。

　　五年，進婉儀。六年，進貴妃。恭淑皇后崩，中宮未有所屬，貴妃與曹美人俱有寵。韓侂胄見妃任權術，而曹美人性柔順，勸帝立曹。而貴妃頗涉書史，知古今，性復機警，帝竟立之。

　　次山客王夢龍知其謀，密以告后，后深銜之，與次山欲因事誅侂胄。會侂胄議用兵中原，俾皇子曮入奏：「侂胄再起兵端，將不利於社稷。」帝不答。后從傍贊之甚力，亦不答。恐事泄，俾次山擇廷臣可任者，與共圖之。禮部侍郎史彌遠，素與侂胄有隙，遂欣然奉命。參知政事錢象祖，嘗諫用兵貶信州，彌遠乃先告之。禮部尚書衛涇、著作郎王居安、前右司郎官張鎡皆預其謀。開禧三年十一月三日，侂胄方早朝，彌遠密遣中軍統制夏震伏兵六部橋側，率健卒擁侂胄至玉津園，槌殺之。復命彌遠。象祖等俱赴延和殿，以殛侂胄聞，帝不之信，越三日，帝猶謂其未死。蓋是謀悉出中宮及次山等，帝初不知也。

　　后既誅侂胄，彌遠日益貴用事。嘉定十四年，帝以國嗣未定，養宗室子貴和，立為皇子，賜名竑。彌遠為丞相，既信任於后，遂專國政，竑漸不能平。初，竑好琴，彌遠買美人善琴者納之，而私厚美人家，令伺皇子動靜。竑嬖之，一日，竑指輿地圖示美人曰：「此瓊崖州也，他日必置史彌遠於此地。」美人以告彌遠。竑又書字於幾曰：「彌遠當決配八千里。」竑左右皆彌遠腹心，走白彌遠。彌遠大懼，陰蓄異志，欲立他宗室子昀為皇子，遂陰與昀通。

　　十七年閏八月丁酉，帝大漸，彌遠夜召昀入宮，后尚未知也。彌遠遣后兄子谷及石以廢立事白后，后不可曰：「皇子先帝所立，豈敢擅變？」是夜，凡七往反，后終不聽。穀等乃拜泣曰：「內外軍民皆已歸心，苟不立之，禍變必生，則楊氏無唯類矣。」后默然良久，曰：「其人安在？」彌遠等召昀入，后拊其背曰：「汝今為吾子矣！」遂矯詔廢竑為濟王，立昀為皇子，即帝位，尊皇后曰皇太后，同聽政。

　　寶慶二年十一月戊寅，加尊號壽明。紹定元年正月丙子，復加慈睿。四年正月，后壽七十，帝率百官朝慈明殿，加尊號壽明仁福慈睿皇太后。十二月辛巳，后不豫，詔禱祠天地、宗廟、社稷、宮觀，赦天下。五年十二月壬午，崩於慈明殿。壽七十有一，諡恭聖仁烈。

　　次山官至少保，封永陽郡王。次山二子：谷封新安郡王，石永甯郡王。自有傳。侄孫鎮，尚理宗女周漢公主，官至左領軍衛將軍、附馬都統。宗族鳳孫等，皆任通顯云。

理宗 謝皇后
　　理宗謝皇后，諱道清，天臺人。父渠伯，祖深甫。后生而黧黑，ＳＬ一目。渠伯早卒，家產益破壞。后嘗躬親汲飪。

　　初，深甫為相，有援立楊太后功，太后德之。理宗即位，議擇中宮，太后命選謝氏諸女。后獨在室，兄弟欲納入宮，諸父攑伯不可，曰：「即奉詔納女，當厚奉資裝，異時不過一老宮婢，事奚益？」會元夕，縣有鵲來巢燈山，眾以為后妃之祥。攑伯不能止，乃供送后就道。后旋病疹，良已，膚蛻，瑩白如玉；醫又藥去目瞖。時賈涉女有殊色，同在選中。及入宮，理宗意欲立賈。太后曰：「謝女端重有福，宜正中宮。」左右亦皆竊語曰：「不立真皇后，乃立假皇后邪！」帝不能奪，遂定立后。初封通義郡夫人，寶慶三年九月，進貴妃，十二月，冊為皇后。

　　后既立，賈貴妃專寵；貴妃薨，閻貴妃又以色進。后處之裕如，略不介懷。太后深賢之，而帝禮遇益加焉。開慶初，大元兵渡江，理宗議遷都平江、慶元，后諫不可，恐搖動民心，乃止。

　　理宗崩，度宗立。鹹淳三年，尊為皇太后，號壽和聖福。進封三代：父渠伯，魏王；祖深甫、曾祖景之，皆魯王。宗族男女各進秩賜封賞賚有差。度宗崩，瀛國公即位，尊為太皇太后。太后年老且疾，大臣屢請垂簾同聽政，強之乃許。加封五代。

　　太后以兵興費繁，痛自裁節，汰慈元殿提舉已下官，省泛索錢緡月萬。平章賈似道兵潰，陳宜中上疏請正其罪。太后曰：「似道勤勞三朝，豈宜以一旦罪而失遇大臣禮？」先削其官，后乃置法貶死。

　　京朝官聞難，往往避匿遁去。太后命揭榜朝堂曰：「我國家三百年，待士大夫不薄。吾與嗣君遭家多難，爾小大臣不能出一策以救時艱，內則畔官離次，外則委印棄城，避難偷生，尚何人為？亦何以見先帝於地下乎？天命未改，國法尚存。凡在官守者，尚書省即與轉一次；負國逃者，御史覺察以聞。」

　　德祐元年六月朔，日食既，太后削「聖福」以應天變。丞相王爚老病，陳宜中、留夢炎庸懦無所長，日坐朝堂相爭戾。而張世傑兵敗于焦山，宜中棄官去。太后累召不至，遺書宜中母，使勉之。十月，始還朝。太后又親為書召夏貴等兵，曰：「吾母子不足念，獨不報先帝德乎？」貴等亦罕有至者。

　　是月，大元兵破常州，太后遣陸秀夫等請和，不從。宜中即率公卿請遷都，太后不許，宜中痛哭固請，不得已從之。明日當啟行，而宜中倉卒失奏，於是宮車已駕，日且暮而宜中不至，太后怒而止。明年正月，更命宜中使軍中，約用臣禮。宜中難之，太后涕泣曰：「苟存社稷，臣，非所較也。」未幾，大元兵薄皋亭山，宜中宵遁，文武百官亦潛相引去。

　　二月辛丑，大軍駐錢塘，宋亡。瀛國公與全后入朝，太后以疾留杭。是年八月，至京師，降封壽眷郡夫人。越七年終，年七十四，無子。

　　兄奕，宋時封郡王。侄堂，兩浙鎮撫大使，尚榮郡公主；暨、𡌴並節度使，端平初，頗干國政云。

度宗
全皇后
　　度宗全皇后，會稽人，理宗母慈憲夫人侄孫女也。略涉書史，幼從父昭孫知岳州。開慶初，秩滿歸，道潭州。時大元兵自羅鬼入破全、衡、永、桂，圍潭州，人有見神人衛城者，已而潭獨不下。逾年事平，至臨安。

　　會忠王議納妃。初，丁大全請選知臨安府顧嵓女，已致聘矣；大全敗，嵓亦罷去。台臣論嵓大全黨，宜別選名族以配太子。臣僚遂言全氏侍其父昭孫，往返江湖，備嘗艱險；其處貴富，必能盡警戒相成之道。理宗以母慈憲故，乃詔后入宮，問曰：「爾父昭孫，昔在寶祐間沒于王事，每念之，令人可哀。」后對曰：「妾父可念，淮、湖之民尤可念也。」帝深異之，詔大臣曰：「全氏女言辭甚令，宜配塚嫡，以承祭祀。」

　　景定二年十一月，詔封永嘉郡夫人。十二月，冊為皇太子妃。弟永堅等補承信郎、直秘閣。

　　度宗立，鹹淳三年正月，冊為皇后。追贈三代，賜家廟、第宅。弟清夫、庭輝等一十五人，各轉一官。五年三月，后歸寧，推恩姻族五十六人，進一秩。咸平郡夫人全氏三十二人，各特封有差。

　　后生子不育，次生瀛國公。十年，度宗崩，瀛國公立，冊為皇太后。宋亡，從瀛國公入朝於燕京。后為尼正智寺而終。

楊淑妃
　　楊淑妃，初選入宮為美人。咸淳三年，進封淑妃。推恩親屬幼節等三十四人進秩有差。生建國公昰。宋亡，是走溫州，又走福州。眾推為主，冊妃為太后；封弟昺衛王。昺，修容俞氏所生也。

　　至元十四年，大軍圍昰於海上。明年四月，昰卒，昺代立。十六年春二月，昺投海死，妃聞之大慟，曰：「我艱關忍死者，正為趙氏祭祀尚有可望爾，今天命至此，夫復何言！」遂赴海死。其將張世傑葬之海濱。




Chinese text: This work was published before January 1, 1923, and is in the
public domain worldwide because the author died at least 100 years ago.
