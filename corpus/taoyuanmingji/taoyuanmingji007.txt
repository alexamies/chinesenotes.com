卷七

與子儼等疏

告儼、俟、份、佚、佟：

天地賦命，生必有死。自古賢聖，誰能獨免？子夏有言：“死生有命，富貴在天。”四友之人，親受音旨。發斯談者，將非窮達不可妄求，壽夭永無外請故耶？

吾年過五十，少而窮苦。每以家弊，東西遊走。性剛才拙，與物多忤。自量為己，必貽俗患，僶俛辭世，使汝等幼而饑寒。余嘗感孺仲賢妻之言，敗絮自擁，何慚兒子。此既一事矣。但恨鄰靡二仲，室無萊婦，抱茲苦心，良獨內愧。少學琴書，偶愛閑靜，開卷有得，便欣然忘食。見樹木交蔭，時鳥變聲，亦復歡然有喜。常言五六月中，北窗下臥，遇涼風暫至，自謂是羲皇上人。意淺識罕，謂斯言可保，日月遂往，機巧好疏，緬求在昔，眇然如何。

疾患以來，漸就衰損。親舊不遺，每以藥石見救，自恐大分將有限也。汝輩稚小家貧，每役柴水之勞，何時可免？念之在心，若何可言。然汝等雖不同生，當思四海皆兄弟之義。鮑叔、管仲，分財無猜；歸生、伍舉，班荊道舊，遂能以敗為成，因喪立功。他人尚爾，況同父之人哉！潁川韓元長，漢末名士，身處卿佐，七十而終，兄弟同居，至於沒齒。濟北汜稚春，晉時操行人也，七世同財，家人無怨色。《詩》曰：“高山仰止，景行行止。”雖不能爾，至心尚之。汝其慎哉！吾復何言。

祭程氏妹文

維晉義熙三年，五月甲辰，程氏妹服制再周。淵明以少牢之奠，俯而酹之。嗚呼哀哉！

寒往暑來，日月浸疏；梁塵委積，庭草荒蕪。寥寥空室，哀哀遺孤；肴觴虛奠，人逝焉如！誰無兄弟，人亦同生，嗟我與爾，特百常情。慈妣早世，時尚孺嬰；我年二六，爾才九齡。爰從靡識，撫髫相成。咨爾令妹，有德有操。靖恭鮮言，聞善則樂。能正能和，惟友惟孝。行止中閨，可象可效。我聞為善，慶自己蹈；彼蒼何偏，而不斯報！昔在江陵，重罹天罰，兄弟索居，乖隔楚越，伊我與爾，百哀是切。黯黯高雲，蕭蕭冬月，白雲掩晨，長風悲節。感惟崩號，興言泣血。

尋念平昔，觸事未遠，書疏猶存，遺孤滿眼。如何一往，終天不返！寂寂高堂，何時復踐？藐藐孤女，曷依曷恃？煢煢遊魂，誰主誰祀？奈何程妹，於此永已！死如有知，相見蒿裏。嗚呼哀哉！

祭從弟敬遠文

歲在辛亥，月惟仲秋，旬有九日，從弟敬遠，卜辰雲窆，永寧後土。感平生之遊處，悲一往之不返。情惻惻以摧心，淚湣湣而盈眼。乃以園果時醪，祖其將行。嗚呼哀哉！

於鑠吾弟，有操有概；孝發幼齡，友自天愛。少思寡欲，靡執靡介；後己先人，臨財思惠。心遺得失，情不依世；其色能溫，其言則厲；樂勝朋高，好是文藝。遙遙帝鄉，爰感奇心；絕粒委務，考槃山陰。淙淙懸溜，曖曖荒林，晨采上藥，夕閑素琴。曰仁者壽，竊獨信之；如何斯言，徒能見欺！年甫過立，奄與世辭，長歸蒿裏，邈無還期。惟我與爾，匪但親友，父則同生，母則從母。相及齠齒，並罹偏咎，斯情實深，斯愛實厚。念疇昔日，同房之歡，冬無缊褐，夏渴瓢簞；相將以道，相開以顏。豈不多乏，忽忘饑寒。余嘗學仕，纏綿人事，流浪無成，懼負素誌。斂策歸來，爾知我意，常願攜手，置彼眾議。每憶有秋，我將其刈，與汝偕行，舫舟同濟。三宿水濱，樂飲川界，靜月澄高，溫風始逝。撫杯而言，物久人脆，奈何吾弟，先我離世！

事不可尋，思亦何極，日徂月流，寒暑代息。死生異方，存亡有域，候晨永歸，指途載陟。呱呱遺稚，未能正言；哀哀嫠人，禮儀孔閑。庭樹如故，齋宇廓然。孰雲敬遠，何時復還！

余惟人斯，昧茲近情，蓍龜有吉，制我祖行。望旐翩翩，執筆涕盈，神其有知，昭余中誠。嗚呼哀哉！

自祭文

歲惟丁卯，律中無射。天寒夜長，風氣蕭索。鴻雁於征，草木黃落。陶子將辭逆旅之館，永歸於本宅。故人淒其相悲，同祖行於今夕。羞以嘉蔬，薦以清酌，候顏已冥，聆音愈漠。嗚呼哀哉！

茫茫大塊，悠悠高旻。是生萬物，余得為人。自余為人，逢運之貧。簞瓢屢罄，絺绤冬陳。含歡谷汲，行歌負薪。翳翳柴門，事我宵晨。春秋代謝，有務中園。載耘載耔，乃育乃繁。欣以素牘，和以七弦。冬曝其日，夏濯其泉。勤靡余勞，心有常閑。樂天委分，以至百年。

惟此百年，夫人愛之。懼彼無成，愒日惜時。存為世珍，沒亦見思。嗟我獨邁，曾是異茲。寵非己榮，涅豈吾緇。捽兀窮廬，酣飲賦詩。識運知命，疇能罔眷。余今斯化，可以無恨。壽涉百齡，身慕肥遁，從老得終，奚所復戀！寒暑逾邁，亡既異存。外姻晨來，良友宵奔。葬之中野，以安其魂。

窅窅我行，蕭蕭墓門。奢侈宋臣，儉笑王孫。廓兮已滅，慨焉已遐，不封不樹，日月遂過。匪貴前譽，孰重後歌。人生實難，死如之何！嗚呼哀哉！
---------------------
本作品在全世界都属于公有领域，因为作者逝世已经超过100年，并且于1923年1月1日之前出版。