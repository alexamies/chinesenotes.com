陶淵明集
作者：陶淵明　晉 	
晉陶潛撰。案北齊陽休之序錄潛集行世凡三本。一本八卷，無序。一本六卷，有序目，而編比顛亂，兼復闕少。一本為蕭統所撰〈【案古人編錄之書亦謂之撰，故《文選》舊本皆題梁昭明太子撰，而徐陵《玉臺新詠·序》亦稱撰錄艷歌凡為十捲。休之稱潛集為統撰，蓋沿當日之稱，今亦仍其舊文】〉，亦八卷，而少《五孝傳》及《四八目》。《四八目》即《聖賢群輔錄》也。休之參合三本，定為十捲，已非昭明之舊。又宋庠《私記》稱《隋·經籍誌》潛集九卷，又雲梁有五卷，錄一卷。《唐誌》作五卷。庠時所行，一為蕭統八卷本，以文列詩前。一為陽休之十捲本。其他又數十本，終不知何者為是。晚乃得江左舊本，次第最為倫貫。 今世所行，即庠稱江左本也。然昭明太子去潛世近，已不見《五孝傳》、《四八目》，不以入集，陽休之何出續得？且《五孝傳》及《四八目》所引《尚書》自相矛盾，決不出於一手，當必依託之文，休之誤信而增之。以後諸本，雖卷帙多少，次第先後，各有不同，其竄入偽作，則同一轍，實自休之所編始。庠《私記》但疑《八儒》、《三墨》二條之誤，亦考之不審矣。今《四八目》巳經睿鑒指示，灼知其贗，別著錄於子部類書而詳辯之。其《五孝傳》文義庸淺，決非潛作。既與《四八目》一時同出，其贗亦不待言。今並刪除。惟編潛詩文仍從昭明太子為八卷。雖梁時舊第今不可考，而黜偽存真，庶幾猶為近古焉。