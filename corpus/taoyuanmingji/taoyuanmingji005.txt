卷五

感士不遇賦（並序）

咨大塊之受氣，何斯人之獨靈；稟神智以藏照，秉三五而垂名。或擊壤以自 歡，或大濟於蒼生，靡潛躍之非分，常傲然以稱情。世流浪而遂徂，物群分以相形，密網裁而魚駭，宏羅制而鳥驚。彼達人之善覺，乃逃祿而歸耕。山嶷嶷而懷 影，川汪汪而藏聲；望軒唐而永嘆，甘貧賤以辭榮。淳源汩以長分，美惡作以異途，原百行之攸貴，莫為善之可娛。奉上天之成命，師聖人之遺書，發忠孝於君 親，生信義於鄉閭。推誠心而獲顯，不矯然而祈譽。

嗟乎！雷同毀異，物惡其上，妙算者謂迷，直道者云妄。坦至公而無猜，卒蒙恥以受謗；雖懷瓊而握蘭，徒芳潔而誰亮？哀哉，士之不遇，已不在炎帝帝魁 之世。獨祗修以自勤，豈三省之或廢；庶進德以及時，時既至而不惠。無爰生之晤言，念張季之終蔽；湣馮叟於郎署，賴魏守以納計。雖僅然於必知，亦苦心而 曠歲。審夫市之無虎，眩三夫之獻說。悼賈傅之秀朗，紆遠轡於促界。悲董相之淵致，屢乘危而幸濟。感哲人之無偶，淚淋浪以灑袂。承前王之清誨，曰天道之 無親；澄得一以作鑒，恒輔善而佑仁。夷投老以長饑，回早夭而又貧；傷請車以備槨，悲茹薇而殞身。雖好學與行義，何死生之苦辛！疑報德之若茲，懼斯言之 虛陳。何曠世之無才，罕無路之不澀；伊古人之慷慨，病奇名之不立。廣結發以從政，不愧賞於萬邑；屈雄誌於戚豎，竟尺土之莫及！留誠信於身後，慟眾人之 悲泣。商盡規以拯弊，言始順而患入。奚良辰之易傾，胡害勝其乃急！

蒼旻遐緬，人事無已；有感有昧，疇測其理。寧固窮以濟意，不委曲而累己。 既軒冕之非榮，豈缊袍之為恥。誠謬會以取拙，且欣然而歸止。擁孤襟以畢歲， 謝良價於朝市。
閑情賦并序（並序）

初，張衡作《定情賦》，蔡邕作《靜情賦》，檢逸辭而宗淡泊。始則蕩以思慮，而終歸閑正。將以抑流宕之邪心，諒有助於諷諫。綴文之士，弈代繼作。並因觸類，廣其辭義。余園閭多暇，復染翰為之。雖文妙不足，庶不謬作者之意乎？

夫何瓌逸之令姿，獨曠世以秀羣。表傾城之艷色，期有德於傳聞。佩鳴玉以比潔，齊幽蘭以爭芬；淡柔情於俗內，負雅誌於高雲。悲晨曦之易夕，感人生之長勤。同一盡於百年，何歡寡而愁殷？褰朱幃而正坐，泛清瑟以自欣。送纖指之餘好，攘皓袖之繽紛。瞬美目以流眄，含言笑而不分。曲調將半，景落西軒。悲商叩林，白雲依山。仰睇天路，俯促鳴弦。神儀嫵媚，舉止詳妍。激清音以感余，願接膝以交言。欲自往以結誓，懼冒禮之為諐。待鳳鳥以致辭，恐他人之我先。意惶惑而靡寧，魂須臾而九遷。

願在衣而為領，承華首之餘芳；悲羅襟之宵離，怨秋夜之未央。願在裳而為帶，束窈窕之纖身；嗟溫涼之異氣，或脫故而服新。願在髮而為澤，刷玄鬢於頹肩；悲佳人之屢沐，從白水以枯煎。願在眉而為黛，隨瞻視以閑揚；悲脂粉之尚鮮，或取毀於華粧。願在莞而為席，安弱體於三秋；悲文茵之代禦，方經年而見求。願在絲而為履，附素足以周旋；悲行止之有節，空委棄於牀前。願在晝而為影，常依形而西東；悲高樹之多蔭，慨有時而不同。願在夜而為燭，照玉容於兩楹；悲扶桑之舒光，奄滅景而藏明。願在竹而為扇，含淒飇於柔握；悲白露之晨零，顧襟袖以緬邈。願在木而為桐，作膝上之鳴琴；悲樂極以哀來，終推我而輟音。

考所願而必違，徒契闊以苦心。擁勞情而罔訴，步容與於南林。棲木蘭之遺露，翳青松之餘陰。儻行行之有覿，交欣懼於中襟。竟寂寞而無見，獨悁想以空尋。斂輕裾以復路，瞻夕陽而流歎。步徙倚以忘趣，色慘淒而矜顏。葉燮燮以去條，氣淒淒而就寒。日負影以偕沒，月媚景於雲端。鳥淒聲以孤歸，獸索偶而不還。悼當年之晚暮，恨茲歲之欲殫。思宵夢以從之，神飄颻而不安。若憑舟之失棹，譬緣崖而無攀。

於時畢昴盈軒，北風淒淒。㤯㤯不寐，衆念徘徊。起攝帶以伺晨，繁霜粲於素階。雞斂翅而未鳴，笛流遠以清哀。始妙密以閑和，終寥亮而藏摧。意夫人之在茲，托行雲以送懷。行雲逝而無語，時奄冉而就過。徒勤思以自悲，終阻山而滯河。迎清風以祛累，寄弱誌於歸波。尤《蔓草》之為會，誦《邵南》之餘歌。坦萬慮以存誠，憩遙情於八遐。 
