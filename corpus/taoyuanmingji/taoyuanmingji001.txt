卷一

停雲

停雲，思親友也。罇湛新醪，園列初榮，願言不從，歎息彌襟。

靄靄停雲，濛濛時雨。八表同昏，平路伊阻。
靜寄東軒，春醪獨撫。良朋悠邈，搔首延佇。

停雲靄靄，時雨濛濛。八表同昏，平陸成江。
有酒有酒，閒飲東窗。願言懷人，舟車靡從。

東園之樹，枝條載榮。競用新好，以怡余情。
人亦有言，日月于征。安得促席，說彼平生。

翩翩飛鳥，息我庭柯。斂翮閒止，好聲相和。
豈無他人，念子實多。願言不獲，抱恨如何！
時運

時運，游暮春也。春服既成，景物斯和，偶影獨游，欣慨交心。

邁邁時運，穆穆良朝。襲我春服，薄言東郊。
山滌餘靄，宇曖微霄。有風自南，翼彼新苗。

洋洋平澤，乃漱乃濯。邈邈遐景，載欣載矚。
稱心而言，人亦易足。揮茲一觴，陶然自樂。

延目中流，悠悠清沂。童冠齊業，閒詠以歸。
我愛其靜，寤寐交揮。但恨殊世，邈不可追。

斯晨斯夕，言息其廬。花藥分列，林竹翳如。
清琴橫床，濁酒半壺。黃唐莫逮，慨獨在余。
榮木

榮木，念將老也。日月推遷，已復九夏，總角聞道，白首無成。

采采榮木，結根于兹。晨耀其華，夕已喪之。
人生若寄，顦顇有時。靜言孔念，中心悵而。

采采榮木，于兹託根。繁華朝起，慨暮不存。
貞脆由人，禍福無門。匪道曷依，匪善奚敦！

嗟予小子，禀兹固陋。徂年既流，業不增舊。
志彼不舍，安此日富。我之懷矣，怛焉內疚。

先師遺訓，余豈之墜。四十無聞，斯不足畏！
脂我名車，策我名驥，千里雖遙，孰敢不至！
贈長沙公族祖

余於長沙公爲族，祖同出大司馬。昭穆既遠，以爲路人。經過潯陽，臨別贈此。

同源分流，人易世疏。慨然寤歎，念茲厥初。
禮服遂悠，歲月眇徂。感彼行路，眷然躊躇。

於穆令族，允構斯堂。諧氣冬暄，映懷圭璋。
爰采春花，載警秋霜。我曰欽哉，實宗之光。

伊余云遘，在長忘同。笑言未久，逝焉西東。
遙遙三湘，滔滔九江，山川阻遠，行李時通！

何以寫心，貽此話言。進簣雖微，終焉爲山。
敬哉離人，臨路悽然。款襟或遼，音問其先！
酬丁柴桑

有客有客，爰來宦止。秉直司聰，惠于百里。
飡勝如歸，聆善若始。

匪惟也諧，屢有良游。載言載眺，以寫我憂。
放歡一遇，既醉還休。實欣心期，方從我遊。
答龐參軍

龐爲衛軍參軍，從江陵使上都，過潯陽見贈。

衡門之下，有琴有書，載彈載詠，爰得我娛。
豈無他好，樂是幽居。朝為灌園，夕偃蓬廬。

人之所寶，尚或未珍。不有同愛，云胡以親？
我求良友，實覯懷人。歡心孔洽，棟宇惟鄰。

伊余懷人，欣德孜孜。我有旨酒，與汝樂之。
乃陳好言，乃著新詩。一日不見，如何不思。

嘉遊未斁，誓將離分，送爾于路，銜觴無欣。
依依舊楚，邈邈西雲，之子之遠，良話曷聞。

昔我云別，倉庚載鳴；今也遇之，霰雪飄零。
大藩有命，作使上京，豈忘宴安，王事靡寧。

慘慘寒日，肅肅其風。翩彼方舟，容裔江中。
勗哉征人，在始思終。敬茲良辰，以保爾躬。
勸農

悠悠上古，厥初生民，傲然自足，抱朴含真。
智巧既萌，資待靡因。誰其贍之？實賴哲人。

哲人伊何？時惟后稷；贍之伊何？實曰播植。
舜既躬耕，禹亦稼穡，遠若周典，八政始食。

熙熙令音，猗猗原陸。卉木繁榮，和風清穆。
紛紛士女，趨時競逐，桑婦宵興，農夫野宿。

氣節易過，和澤難久。冀缺攜儷，沮溺結耦。
相彼賢達，猶勤壟畝，矧伊衆庶，曳裾拱手！

民生在勤，勤則不匱。宴安自逸，歲暮奚冀？
擔石不儲，飢寒交至。顧余儔列，能不懷愧。

孔耽道德，樊須是鄙；董樂琴書，田園弗履。
若能超然，投迹高軌，敢不斂衽，敬讚德美。
命子

〈册府元龜作訓子〉
悠悠我祖，爰自陶唐。邈為虞賓，歷世重光。
御龍勤夏，豕韋翼商。穆穆司徒，厥族以昌。

紛紛戰國，漠漠衰周，鳳隱於林，幽人在丘。
逸虬遶雲，奔鯨駭流。天集有漢，眷予愍侯。
於赫愍候，運當攀龍。撫劍風邁，顯茲武功。
書誓山河，啟土開封。亹亹丞相，允迪前蹤。

渾渾長源，鬱鬱洪柯。羣川載導，衆條載羅。
時有語默，運因隆窊，在我中晉，業融長沙。

桓桓長沙，伊勛伊德。天子疇我，專征南國。
功遂辭歸，臨寵不忒。孰謂斯心，而近可得。

肅矣我祖，慎終如始。直方二臺，惠和千里。
於穆仁考，淡焉虛止。寄迹風雲，冥茲慍喜。

嗟余寡陋，瞻望弗及。顧慚華鬢，負影隻立。
三千之罪，無後為急。我誠念哉，呱聞爾泣。

卜云嘉日，占亦良時。名汝曰儼，字汝求思。
溫恭朝夕，念茲在茲。尚想孔伋，庶其企而。

厲夜生子，遽而求火。凡百有心，奚特於我。
既見其生，實欲其可。人亦有言，斯情無假。

日居月諸，漸免於孩。福不虛至，禍亦易來。
夙興夜寐，願爾斯才；爾之不才，亦已焉哉！
歸鳥

翼翼歸鳥，晨去于林。遠之八表，近憩雲岑。
和風不洽，翻翮求心。顧儔相鳴，景庇清陰。

翼翼歸鳥，載翔載飛。雖不懷遊，見林情依。
遇雲頡頏，相鳴而歸。遐路誠悠，性愛無遺。

翼翼歸鳥，馴林徘徊。豈思天路，欣及舊棲。
雖無昔侶，衆聲每諧。日夕氣清，悠然其懷。

翼翼歸鳥，戢羽寒條。遊不曠林，宿則森標。
晨風清興，好音時交。矰繳奚施，已卷安勞？

本作品在全世界都属于公有领域，因为作者逝世已经超过100年，并且于1923年1月1日之前出版
