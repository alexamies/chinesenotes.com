卷三

始作鎮軍參軍經曲阿

弱齡寄事外，委懷在琴書。
被褐欣自得，屢空常晏如。
時來茍冥會，宛轡憩通衢。
投策命晨裝，暫與園田疏。
眇眇孤舟逝，綿綿歸思紆。
我行豈不遙，登降千里餘。
目倦川途異，心念山澤居。
望雲慚高鳥，臨水愧遊魚。
真想初在襟，誰謂形跡拘？
聊且憑化遷，終返班生廬。
庚子歲五月中從都還阻風於規林

行行循歸路，計日望舊居。
一欣侍溫顏，再喜見友於。
鼓棹路崎曲，指景限西隅。
江山豈不險？歸子念前途。
凱風負我心，戢枻守窮湖。
高莽眇無界，夏木獨森疏。
誰言客舟遠？近瞻百里餘。
延目識南嶺，空嘆將焉如。

自古嘆行役，我今始知之。
山川一何曠，巽坎難與期。
崩浪聒天響，長風無息時。
久遊戀所生，如何淹在茲。
靜念園林好，人間良可辭。
當年詎有幾，縱心復何疑！
辛丑歲七月赴假還江陵夜行塗口

閒居三十載，遂與塵事冥。
詩書敦宿好，林園無世情。
如何捨此去，遙遙至西荊。
叩枻新秋月，臨流別友生。
涼風起將夕，夜景湛虛明。
昭昭天宇闊，皛皛川上平。
懷役不遑寐，中宵尚孤征。
商歌非吾事，依依在耦耕。
投冠旋舊墟，不為好爵榮。
養真衡茅下，庶以善自名。


癸卯歲始春懷古田舍
其一

在昔聞南畝，當年竟未踐。
屢空既有人，春興豈自免？
夙晨裝吾駕，啟塗情已緬。
鳥哢歡新節，泠風送餘善。
寒竹被荒蹊，地為罕人遠。
是以植杖翁，悠然不復返。
即理愧通識，所保詎乃淺？
其二

先師有遺訓，憂道不憂貧。
瞻望邈難逮，轉欲志長勤。
秉耒歡時務，解顏勸農人。
平疇交遠風，良苗亦懷新。
雖未量歲功，即事多所欣。
耕種有時息，行者無問津。
日入相與歸，壺漿勞近隣。
長吟掩柴門，聊為隴畝民。


癸卯歲十二月中作與從弟敬遠

寢迹衡門下，邈與世相絕。 顧目莫誰知，荊扉晝常閇。 淒淒歲暮風，翳翳經日雪。 傾耳無希聲，在目皓已潔。 勁氣侵襟袖，箄瓢謝屢設。 蕭索空宇中，了無一可悅。 歷覽千載書，時時見遺烈。 高操非所攀，謬得固窮節。 平津苟不由，栖遲詎為拙？ 寄意一言外，茲契誰能別？
乙巳歲三月為建威參軍使都經錢溪

我不踐斯境，歲月好已積。
晨夕看山川，事事悉如昔。
微雨洗高林，清颷矯雲翮。
眷彼品物存，義風都未隔。
伊余何為者，勉勵從茲役。
一形似有制，素襟不可易。
園田日夢想，安得久離析？
終懷在歸舟，諒哉宜霜柏。
戊申歲六月中遇火

草廬寄窮巷，甘以辭華軒。
正夏長風急，林室頓燒燔。
一宅無遺宇，舫舟蔭門前。
迢迢新秋夕，亭亭月將圓。
果菜始復生，驚鳥尚未還。
中宵竚遙念，一盼周九天。
總髮抱孤介，奄出四十年。
形迹憑化往，靈府長獨閑。
貞剛自有質，玉石乃非堅。
仰想東戶時，餘糧宿中田。
鼓腹無所思，朝起暮歸眠。
既已不遇茲，且遂灌我園。
示周續之祖企謝景夷三郎

負屙頹檐下，終日無一欣。
藥石有時閑，念我意中人。
相去不尋常，道路邈何因？
周生述孔業，祖謝響然臻。
道喪向千載，今朝復斯聞。
馬隊非講肆，校書亦已勤。
老夫有所愛，思與爾為鄰；
願言誨諸子，從我穎水濱。
還舊居

疇昔家上京，六載去還歸。
今日始復來，惻愴多所悲。
阡陌不移舊，邑屋或時非。
履歷週故居，鄰老罕复遺。
步步尋往跡，有處特依依。
流幻百年中，寒暑日相推。
常恐大化盡，氣力不及衰。
撥置且莫念，一觴聊可揮。
己酉歲九月九日

靡靡秋已夕，淒淒風露交。
蔓草不復榮，園木空自凋。
清氣澄餘滓，杳然天界高。
哀蟬無留響，叢雁鳴雲霄。
萬化相尋繹，人生豈不勞。
從古皆有沒，念之中心焦。
何以稱我情，濁酒且自陶。
千載非所知，聊以永今朝。
庚戌歲九月中於西田穫早稻

人生歸有道，衣食固其端。
孰是都不營，而以求自安。
開春理常業，歲功聊可觀。
晨出肆微勤，日入負耒還。
山中饒霜露，風氣亦先寒。
田家豈不苦，弗獲辭此難。
四體誠乃疲，庶無異患干。
盥濯息簷下，斗酒散襟顏。
遙遙沮溺心，千載乃相關。
但願常如此，躬耕非所歎。
丙辰歲八月中於下潠田舍穫

貧居依稼穡，戮力東林隈。
不言春作苦，常恐負所懷。
司田眷有秋，寄聲與我諧。
饑者歡初飽，束帶候鳴雞。
揚楫越平湖，汎隨清壑迴。
鬱鬱荒山裡，猿聲閒且哀。
悲風愛靜夜，林鳥喜晨開。
日余作此來，三四星火頹。
姿年逝已老，其事未云乖。
遙謝荷蓧翁，聊得從君栖。


飲酒二十首
其一

衰榮無定在。彼此更共之。
邵生瓜田中。寧似東陵時。
寒暑有代謝。人道每如茲。
達人解其會。逝將不復疑。
忽與一觴酒。日夕歡相持。
其二

積善云有報，夷叔在西山。
善惡苟不應，何事空立言？
九十行帶索，飢寒況當年。
不賴固窮節，百世當誰傳。
其三

道喪向千載。人人惜其情。
有酒不肯飲。但顧世間名。
所以貴我身。豈不在一生。
一生複能幾。倏如流電驚。
鼎鼎百年內。持此欲何成。
其四

棲棲失群鳥。日暮猶獨飛。
徘徊無定止。夜夜聲轉悲。
厲響思清晨。遠去何所依。
因值孤生松。斂翮遙來歸。
勁風無榮木。此蔭獨不衰。
托身已得所。千載不相違。
其五

結廬在人境。而無車馬喧。
問君何能爾。心遠地自偏。
采菊東籬下。悠然見南山。
山氣日夕佳。飛鳥相與還。
此中有真意。欲辨已忘言。
其六

行止千萬端。誰知非與是。
是非苟相形。雷同共譽毀。
三季多此事。達士似不爾。
咄咄俗中愚。且當從黃綺。
其七

秋菊有佳色。裛露掇其英。
泛此忘憂物。遠我遺世情。
一觴雖獨進。杯盡壺自傾。
日入群動息。歸鳥趨林鳴。
嘯傲東軒下。聊複得此生。
其八

青松在東園。眾草沒其姿。
凝霜殄異類。卓然見高枝。
連林人不覺。獨樹眾乃奇。
提壺撫寒柯。遠望時複為。
吾生夢幻間。何事紲塵羈。
其九

清晨聞叩門。倒裳往自開。
問子為誰歟。田父有好懷。
壺漿遠見候。疑我與時乖。
襤縷茅簷下。未足為高棲。
一世皆尚同。願君汨其泥。
深感父老言。稟氣寡所諧。
紆轡誠可學。違己詎非迷。
且共歡此飲。吾駕不可回。
其十

在昔曾遠遊。直至東海隅。
道路迥且長。風波阻中塗。
此行誰使然。似為飢所驅。
傾身營一飽。少許便有餘。
恐此非名計。息駕歸閑居。
其十一

顏生稱為仁。榮公言有道。
屢空不獲年。長飢至於老。
雖留身後名。一生亦枯槁。
死去何所知。稱心固為好。
客養千金軀。臨化消其寶。
裸葬何必惡。人當解意表。
其十二

長公曾一仕。壯節忽失時。
杜門不復出。終身與世辭。
仲理歸大澤。高風始在茲。
一往便當已。何為複狐疑。
去去當奚道。世俗久相欺。
擺落悠悠談。請從餘所之。
其十三

有客常同止。趣舍邈異境。
一士長獨醉。一夫終年醒。
醒醉還相笑。發言各不領。
規規一何愚。兀傲差若穎。
寄言酣中客。日沒燭當炳。
其十四

故人賞我趣。挈壺相與至。
班荊坐松下。數斟已複醉。
父老雜亂言。觴酌失行次。
不覺知有我。安知物為貴。
悠悠迷所留。酒中有深味。
其十五

貧居乏人工。灌木荒餘宅。
班班有翔鳥。寂寂無行跡。
宇宙一何悠。人生少至百。
歲月相催逼。鬢邊早已白。
若不委窮達。素抱深可惜。
其十六

少年罕人事。遊好在六經。
行行向不惑。淹留遂無成。
竟抱固窮節。飢寒飽所更。
弊廬交悲風。荒草沒前庭。
披褐守長夜。晨雞不肯鳴。
孟公不在茲。終以翳吾情。
其十七

幽蘭生前庭。含薰待清風。
清風脫然至。見別蕭艾中。
行行失故路。任道或能通。
覺悟當念還。鳥盡廢良弓。
其十八

子雲性嗜酒。家貧無由得。
時賴好事人。載醪袪所惑。
觴來為之盡。是諮無不塞。
有時不肯言。豈不在伐國。
仁者用其心。何嘗失顯默。
其十九

疇昔苦長飢。投耒去學仕。
將養不得節。凍餒固纏己。
是時向立年。志意多所恥。
遂盡介然分。終死歸田裏。
冉冉星氣流。亭亭複一紀。
世路廓悠悠。楊朱所以止。
雖無揮金事。濁酒聊可恃。
其二十

羲農去我久。舉世少複真。
汲汲魯中叟。彌縫使其淳。
鳳鳥雖不至。禮樂暫得新。
洙泗輟微響。漂流逮狂秦。
詩書複何罪。一朝成灰塵。
區區諸老翁。為事誠殷勤。
如何絕世下。六籍無一親。
終日馳車走。不見所問津。
若複不快飲。空負頭上巾。
但恨多謬誤。君當恕醉人。


止酒

居止次城邑，逍遙自閒止。坐止高蔭下，步止蓽門裡。好味止園葵，大歡止稚子。平生不止酒，止酒情無喜。暮止不安寢，晨止不能起。日日欲止之，營衛止不理。徒知止不樂，未知止利己。始覺止為善，今朝真止矣。從此一止去，將止扶桑涘。清顏止宿容，奚止千萬祀。
述酒

重離照南陸，鳴鳥聲相聞。
秋草雖未黃，融風久已分。
素礫皛修渚，南嶽無餘雲。
豫章抗高門，重華固靈墳。
流淚抱中歎，傾耳聽司晨。
神州獻嘉粟，西靈為我馴。
諸梁董師旅，羋勝喪其身。
山陽歸下國，成名猶不勤。
卜生善斯牧，安樂不為君。
平王去舊京，峽中納遺薰。
雙陽甫云育，三趾顯奇文。
王子愛清吹，日中翔河汾。
朱公練九齒，閒居離世紛。
峨峨西嶺內，偃息得所親。
天容自永固，彭殤非等倫。
責子

白髮被兩鬢，肌膚不復實。
雖有五男兒，總不好紙筆。
阿舒已二八，懶惰故無匹。
阿宣行志學，而不愛文術。
雍端年十三，不識六與七。
通子垂九齡，但覓梨與栗。
天運苟如此，且進杯中物。
有會而作

弱年逄家乏，年至更長飢。
菽麥實所羨，孰敢慕甘肥。
惄如亞九飯，當暑厭寒衣。
歲月將欲暮，如何辛苦悲？
常善粥者心，深念蒙袂非。
嗟來何足吝，徒沒空自遺。
斯濫豈攸志，固窮夙所歸。
餒也已矣夫，在昔余多師。
蜡日

風雪送餘運，無妨時已和。
梅柳夾門植，一條有佳花。
我唱爾言得，酒中適何多！
未能明多少，章山有奇歌。

本作品在全世界都属于公有领域，因为作者逝世已经超过100年，并且于1923年1月1日之前出版。
