卷二

形影神

貴賤賢愚，莫不營營以惜生，斯甚惑焉。故极陈形影之苦，言神辨自然以釋之。好事君子，共取其心焉。

形贈影

天地長不沒，山川無改時；
草木得常理，霜露榮悴之。
謂人最靈智，獨復不如茲！
適見在世中，奄去靡歸期。
奚覺無一人，親識豈相思！
但餘平生物，舉目情淒洏。
我無騰化術，必爾不復疑。
願君取吾言，得酒莫茍辭。

影答形

存生不可言，衛生每苦拙。
誠願遊昆華，邈然茲道絕。
與子相遇來，未嘗異悲悅；
憩蔭若暫乖，止日終不別。
此同既難常，黯爾俱時滅；
身沒名亦盡，念之五情熱。
立善有遺愛，胡為不自竭？
酒雲能消憂，方此詎不劣！

神釋

大釣無私力，萬理自森著。
人為三才中，豈不以我故！
與君雖異物，生而相依附，
結托善惡同，安得不相語！
三皇大聖人，今復在何處？
彭祖壽永年，欲留不得住。
老少同一死，賢愚無復數。
日醉或能忘，將非促齡具？
立善常所欣，誰當為汝譽？
甚念傷吾生，正宜委運去。
縱浪大化中，不喜亦不懼，
應盡便須盡，無復獨多慮。

九日閑居

世短意常多，斯人樂久生。
日月依辰至，舉俗愛其名。
露淒暄風息，氣澈天象明。
往燕無遺影，來雁有餘聲。
酒能祛百慮，菊為制頹齡。
如何蓬廬士，空視時運傾！
塵爵恥虛罍，寒華徒自榮。
斂襟獨閑謠，緬焉起深情。
棲遲固多娛，淹留豈無成？

歸園田居

其一

少無適俗韻，性本愛丘山。
誤落塵網中，一去三十年。
羈鳥戀舊林，池魚思故淵。
開荒南野際，守拙歸園田。
方宅十餘畝，草屋八九間，
榆柳蔭後簷，桃李羅堂前。
曖曖遠人村，依依墟里煙；
狗吠深巷中，雞鳴桑樹顛。[1]
戶庭無塵雜，虛室有餘閑。
久在樊籠裡，復得返自然。

其二

野外罕人事，窮巷寡輪鞅；
白日掩荊扉，虛室絕塵想。
時復墟曲中，披草共來往；
相見無雜言，但道桑麻長。
桑麻日已長，我土日已廣，
常恐霜霰至，零落同草莽。

其三

種豆南山下，草盛豆苗稀，
晨興理荒穢，帶月荷鋤歸。
道狹草木長，夕露沾我衣，
衣沾不足惜，但使願無違。

其四

久去山澤遊，浪莽林野娛。
試攜子侄輩，披榛步荒墟。
徘徊丘壟間，依依昔人居；
井竈有遺處，桑竹殘朽株。
借問采薪者：「此人皆焉如？」
薪者向我言：「死殁無復餘。」
一世異朝市，此語真不虛。
人生似幻化，終當歸空無。

其五

悵恨獨策還，崎嶇歷榛曲。
山澗清且淺，遇以濯吾足。
漉我新熟酒，隻雞招近局。
日入室中暗，荊薪代明燭。
歡來苦夕短，已復至天旭。

遊斜川

開歲倏五日，吾生行歸休。
念之動中懷，及辰爲茲遊。
氣和天惟澄，班坐依遠流；
弱湍馳文魴，閑谷矯鳴鷗。
迥澤散遊目，緬然睇曾丘。
雖微九重秀，顧瞻無匹儔。
提壺接賓侶，引滿更獻酬。
未知從今去，當復如此不？
中觴縱遙情，忘彼千載憂。
且極今朝樂，明日非所求。
示周續之祖企謝景夷三郎

負屙頹檐下，終日無一欣。
藥石有時閑，念我意中人。
相去不尋常，道路邈何因？
周生述孔業，祖謝響然臻。
道喪向千載，今朝復斯聞。
馬隊非講肆，校書亦已勤。
老夫有所愛，思與爾為鄰；
願言誨諸子，從我穎水濱。

乞食

饑來驅我去，不知竟何之！
行行至斯裏，叩門拙言辭。
主人解余意，遺贈豈虛來？
談諧終日夕，觴至輒傾杯；
情欣新知歡，言詠遂賦詩。
感子漂母惠，愧我非韓才。
銜戢知何謝，冥報以相貽。

諸人共遊周家墓柏下

今日天氣佳，清吹與鳴彈。
感彼柏下人，安得不為歡！
清歌散新聲，綠酒開芳顏。
未知明日事，余襟良已殫。
怨詩楚調示龐主簿鄧治中

天道幽且遠，鬼神茫昧然。
結發念善事，黽勉六九年。
弱冠逢世阻，始室喪其偏。
炎火屢焚如，螟蜮恣中田。
風雨縱橫至，收斂不盈廛。
夏日長抱饑，寒夜無被眠；
造夕思雞鳴，及晨願烏遷。
在己何怨天，離憂淒目前。
籲嗟身後名，於我若浮煙。
慷慨獨悲歌，鐘期信為賢。

答龐參軍

相知何必舊，傾蓋定前言。
有客賞我趣，每每顧林園。
談諧無俗調，所說聖人篇。
或有數斗酒，閑飲自歡然。
我實幽居士，無復東西緣。
物新人唯舊，弱毫多所宣。
情通萬里外，形跡滯江山。
君其愛體素，來會在何年？

五月旦作和戴主簿

虛舟縱逸棹，回復遂無窮。
發歲始俯仰，星紀奄將中。
南窗罕悴物，北林榮且豐。
神淵寫時雨，晨色奏景風。
既來孰不去，人理固有終。
居常待其盡，曲肱豈傷沖？
遷化或夷險，肆誌無窊隆。
即事如已高，何必升華嵩！

連雨獨飲

運生會歸盡，終古謂之然。
世間有松喬，於今定何間？
故老贈余酒，乃言飲得仙；
試酌百情遠，重觴忽忘天。
天豈去此哉！任真無所先。
雲鶴有奇翼，八表須臾還。
自我抱茲獨，僶俛四十年。
形骸久已化，心在復何言。

移居
其一

昔欲居南村，非為卜其宅。
聞多素心人，樂與數晨夕。
懷此頗有年，今日從茲役。
敞廬何必廣，取足蔽床席。
鄰曲時時來，抗言談在昔。
奇文共欣賞，疑義相與析。
其二

春秋多佳日，登高賦新詩。
過門更相呼，有酒斟酌之。
農務各自歸，閑暇輒相思。
相思則披衣，言笑無厭時。
此理將不勝，無為忽去茲。
衣食當須紀，力耕不吾欺。

和劉柴桑

山澤久見招，胡事乃躊躇？
直為親舊故，未忍言索居。
良辰入奇懷，挈杖還西廬。
荒途無歸人，時時見廢墟。
茅茨已就治，新疇復應畬。
谷風轉淒薄，春醪解饑劬。
弱女雖非男，慰情良勝無。
棲棲世中事，歲月共相疏。
耕織稱其用，過此奚所須。
去去百年外，身名同翳如。

酬劉柴桑

窮居寡人用，時忘四運周。
櫚庭多落葉，慨然已知秋。
新葵郁北牖，嘉穗養南疇。
今我不為樂，知有來歲不？
命室攜童弱，良日登遠遊。

和郭主簿
其一

藹藹堂前林，中夏貯清陰；
凱風因時來，回飆開我襟。
息交遊閑業，臥起弄書琴。
園蔬有余滋，舊穀猶儲今。
營己良有極，過足非所欽。
舂秫作美酒，酒熟吾自斟，
弱子戲我側，學語未成音。
此事真復樂，聊用忘華簪。
遙遙望白雲，懷古一何深。

其二

和澤周三春，清涼素秋節。
露凝無遊氛，天高風景澈。
陵岑聳逸峰，遙瞻皆奇絕。
芳菊開林耀，青松冠巖列。
懷此貞秀姿，卓為霜下傑。
銜觴念幽人，千載撫爾訣。
檢素不獲展，厭厭竟良月。

於王撫軍座送客

秋日淒且厲，百卉具已腓。
爰以履霜節，登高餞將歸。
寒氣冒山澤，遊雲倏無依。
洲渚四緬邈，風水互乖違。
瞻夕欣良宴，離言聿雲悲。
晨鳥暮來還，懸車斂餘輝。
逝止判殊路，旋駕悵遲遲。
目送回舟遠，情隨萬化遺。

與殷晉安別

遊好非久長，一遇盡殷勤。
信宿酬清話，益復知為親。
去歲家南裏，薄作少時鄰。
負杖肆遊從，淹留忘宵晨。
語默自殊勢，亦知當乖分，
未謂事已及，興言在茲春。
飄飄西來風，悠悠東去雲。
山川千里外，言笑難為因。
良才不隱世，江湖多賤貧。
脫有經過便，念來存故人。

贈羊長史

愚生三季後，慨然念黃虞。
得知千載外，正賴古人書。
賢聖留餘跡，事事在中都。
豈忘遊心目，關河不可逾。
九域甫已一，逝將理舟輿。
聞君當先邁，負屙不獲俱。
路若經商山，為我少躊躇，
多謝綺與角，精爽今何如？
紫芝誰復采，深谷久應蕪，
駟馬無貰患，貧賤有交娛。
清謠結心曲，人乖運見疏。
擁懷累代下，言盡意不舒。

歲暮和張常侍

市朝淒舊人，驟驥感悲泉。
明旦非今日，歲暮余何言。
素顏斂光潤，白髮一已繁。
闊哉秦穆談，旅力豈未愆！
向夕長風起，寒雲沒西山；
厲厲氣遂嚴，紛紛飛鳥還。
民生鮮常在，矧伊愁苦纏。
屢闕清酤至，無以樂當年。
窮通靡攸慮，憔悴由化遷。
撫己有深懷，履運增慨然。

和胡西曹示顧賊曹

蕤賓五月中，清朝起南䴙，
不駛亦不遲，飄飄吹我衣。
重雲蔽白目，閑雨紛微微。
流目視西園，曄曄榮紫葵。
於今甚可愛，奈何當復衰！
感物願及時，每恨靡所揮。
悠悠待秋稼，寥落將賒遲。
逸想不可淹，猖狂獨長悲。

悲從弟仲德

銜哀過舊宅，悲淚應心零。
借問為誰悲？懷人在九冥。
禮服名群從，恩愛若同生。
門前執手時，何意爾先傾！
在數竟未免，為山不及成。
慈母沉哀疚，二胤才數齡。
雙位委空館，朝夕無哭聲。
流塵集虛坐，宿草旅前庭。
階除曠遊跡，園林獨餘情。
翳然乘化去，終天不復形。
遲遲將回步，惻惻悲襟盈。

本作品在全世界都属于公有领域，因为作者逝世已经超过100年，并且于1923年1月1日之前出版。
