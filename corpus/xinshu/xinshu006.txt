禮

昔周文王使太公望傅太子發，太子嗜鮑魚，而太公弗與，太公曰：「禮，鮑魚不登於俎，豈有非禮而可以養太子哉？」尋常之室無奧剽之位，則父子不別；六尺之輿無左右之義，則君臣不明。尋常之室、六尺之輿，處無禮，即上下踳逆，父子悖亂，而況其大者乎！故道德仁義，非禮不成；教訓正俗，非禮不備；分爭辯訟，非禮不決；君臣、上下、父子、兄弟，非禮不定；宦學事師，非禮不親；班朝治軍、莅官行法，非禮威嚴不行；禱祠祭祀，供給鬼神，非禮不誠不莊。是以君子恭敬、撙節、退讓以明禮。

禮者，所以固國家，定社稷，使君無失其民者也。主主臣臣，禮之正也；威德在君，禮之分也；尊卑大小，彊弱有位，禮之數也。禮，天子愛天下，諸侯愛境內，大夫愛官屬，士庶各愛其家，失愛不仁，過愛不義。故禮者，所以守尊卑之經、彊弱之稱者也。禮，天子適諸侯之宮，諸侯不敢自阼階。阼階者，主之階也。天子適諸侯，諸侯不敢有宮，不敢爲主人禮也。君惠臣忠，父慈子孝，兄愛弟敬，夫和妻柔，姑慈婦聽，禮之至也。君惠則不厲，臣忠則不貳，父慈則教，子孝則協，兄愛則友，弟敬則順，夫和則義，妻柔則正，姑慈則從，婦聽則婉，禮之質也。

禮者，臣下所以承其上也。故詩云：「一發五豝，吁嗟乎騶虞。」騶者，天子之囿也。虞者，囿之司獸者也。天子佐輿十乘，以明貴也。二牲而食，以優飽也。虞人翼五豝以待一發，所以復中也。人臣於是所尊敬，不敢以節待，敬之至也。甚尊其主，敬慎其所掌職，而志厚盡矣。作此詩者，以其事深見良臣順上之志也。良臣順上之志者，可謂義矣。故其歎之也長，曰「吁嗟乎」。雖古之善爲人臣者，亦若此而已。

禮者，所以節義而沒不遝，故饗飲之禮，先爵於卑賤，而後貴者始羞，殽膳下浹而樂人始奏。觴不下徧，君不嘗羞；殽不下浹，上不舉樂。故禮者，所以恤下也。由余曰：「乾肉不腐，則左右親；苞苴時有，筐篚時至，則羣臣附；官無蔚藏，腌陳時發，則載其上」詩曰：「投我以木瓜，報之以瓊琚；匪報也，永以爲好也。」上少投之，則下以軀償矣；弗敢謂報，願長以爲好。古之蓄其下者，其施報如此。

國無九年之蓄，謂之不足；無六年之蓄，謂之急；無三年之蓄，國非其國也。民三年耕，必餘一年之食；九年而餘三年之食；三十歲相通，而有十年之積。雖有凶旱水溢，民無饑饉。然後天子備味而食，日舉以樂。諸侯食珍不失，鍾鼓之縣可使樂也。樂也者，上下同之。故禮，國有饑人，人主不飧；國有凍人，人主不裘；報囚之日，人主不舉樂。歲凶穀不登，臺扉不塗，榭徹干侯，馬不食穀，馳道不除，食減膳，饗祭有闕。故禮者，自行之義，養民之道也。受計之禮，主所親拜者二：聞生民之數則拜之，聞登穀則拜之。詩曰：「君子樂胥，受天之祜。」胥者，相也。祜，大福也。夫憂民之憂者，民必憂其憂；樂民之樂者，民亦樂其樂。與士民若此者，受天之福矣。

禮，聖王之於禽獸也，見其生不忍見其死，聞其聲不嘗其肉，隱弗忍也。故遠庖廚，仁之至也。不合圍，不掩羣，不射宿，不涸澤。豺不祭獸，不田獵；獺不祭魚，不設網罟；鷹隼不鷙，眭而不逮，不出植羅；草木不零落，斧斤不入山林；昆蟲不蟄，不以火田。不麛，不卵，不刳胎，不殀夭，魚肉不入廟門，鳥獸不成毫毛不登庖廚。取之有時，用之有節，則物蕃多。湯曰：「昔蛛蝥作罟，不高順、不用命者，寧丁我網。」其憚害物也如是。詩曰：「王在靈囿，麀鹿攸伏，麀鹿濯濯，白鳥高皜。王在靈沼，於仞魚躍。」言德至也。聖主所在，魚鱉禽獸猶得其所，況於人民乎？

故仁人行其禮，則天下安而萬理得矣。逮至德渥澤洽，調和大暢，則天清澈，地富煴，物時熟；民心不挾詐賊，氣脈淳化；攫齧搏拏之獸鮮，毒蠚猛虭之蟲密，毒山不蕃，草木少薄矣。鑠乎大仁之化也。
容經〈連語〉

志有四興：朝遷之志，淵然清以嚴；祭祀之志，諭然思以和；軍旅之志，怫然慍然精以厲；喪紀之志，漻然㵞然憂以湫。四志形中，四色發外，維如□□□□□□。志色之經。

容有四起：朝廷之容，師師然翼翼然整以敬；祭禮之容，遂遂然粥粥然敬以婉；軍旅之容，湢然肅然固以猛；喪紀之容，怮然懾然若不還。容經。

視有四則：朝廷之視，端㳅平衡；祭祀之視，視如有將；軍旅之視，固植虎張；喪紀之視，下㳅垂綱。視經。

言有四術：言敬以和，朝廷之言也；文言有序，祭祀之言也；屏氣折聲，軍旅之言也；言若不足，喪紀之言也。言經。

固頤正視，平肩正背，臂如抱鼓，足間二寸，端面攝纓，端股整足。體不搖肘曰經立，因以微磬曰共立，因以磬折曰肅立，因以垂佩曰卑立。立容。

坐以經立之容，胻不差而足不跌。視平衡曰經坐，微俯視尊者之膝曰共坐，俯首視不出尋常之內曰肅坐，廢首低肘曰卑坐。坐容。

行以微磬之容，臂不搖掉，肩不上下，身似不則，從然而任。行容。

趨以微磬之容，飄然翼然，肩狀若㳅，足如射箭。趨容。

旋以微磬之容，其始動也，穆如驚倐；其固復也，旄如濯絲。跘旋之容。

跪以微磬之容，揄右而下，進左而起，手有抑揚，各尊其紀。跪容。

拜以磬折之容，吉事上左，凶事上右，隨前以舉。項衡以下，寧速無遲，背項之狀如屋之氐。拜容。

拜而未起。伏容。

坐乘以經坐之容，手撫式，視五旅，欲無顧，顧不過轂。小禮動，中禮式，大禮下。坐車之容。

立乘以經立之容，右持綏而左臂詘，存劍之緯，欲顧，顧不過轂，小禮據，中禮式，大禮下。立車之容。

禮，介者不拜，兵車不式，不顧，不言，反抑式以應武容也。兵車之容。

若夫立而技，坐而蹁，禮怠懈，志驕傲，䟃視數顧，容色不比，動靜不以度，妄咳唾，疾言嗟，氣不順，皆禁也。

古者年九歲入就小學，蹍小節焉，業小道焉；束髮就大學，蹍大節焉，業大道焉。是以邪放非辟，無因入之焉。諺曰：「君子重襲，小人無由入；正人十倍，邪辟無由來。」古之人其謹於所近乎！詩曰：「芃芃棫樸，薪之槱之；濟濟辟王，左右趨之。」此言左右日以善趨也。

古者聖王居有法則，動有文章，位執戒輔，鳴玉以行。鳴玉者，佩玉也。上有雙珩，下有雙璜，衝牙蠙珠以納其間，琚瑀以雜之。行以采薺，趨以肆夏，步中規，折中矩。登車則馬行而鸞鳴，鸞鳴而和應，聲曰和，和則敬。故詩曰：「和鸞噰噰，萬福攸同。」言動以紀度，則萬福之所聚也。故曰：明君在位可畏，施舍可愛，進退可度，周旋可則，容貌可觀，作事可法，德行可象，聲氣可樂，動作有文，言語有章，以承其上，以接其等，以臨其下，以畜其民。故爲之上者敬而信之，等者親而重之，下者畏而愛之，民者肅而樂之，是以上下和協而土民順一。故能宗揖其國以藩衛天子，而行義足法。夫有威而可畏謂之威，有儀而可象謂之文。富不可爲量，多不可爲數。故詩曰：「威儀棣棣，不可選也。」棣棣，富也。不可選，衆也。言接君臣、上下、父子、兄弟、內外、大小品事之各有容志也。

子贛由其家來，謁於孔子。孔子正顏，舉杖磬折而立，曰：「子之大親毋乃不寧乎？」放杖而立，曰：「子之兄弟亦得無恙乎？」曳杖倍下而行，曰：「妻子家中得毋病乎？」故身之倨佝，手之高下，顏色聲氣，各有宜稱，所以明尊卑，別疏戚也。

子路見孔子之背，磬折舉褎，曰：「唯由也見。」孔子聞之，曰：「由也，何以遺亡也？」故過猶不及，有餘猶不足也。

語曰：「沉乎明王，執中履衡。」言秉中適而據乎宜，故威勝德則淳，德勝威則施。威之與德，文若繆纆，且畏且懷，君道正矣。「質勝文則野，文勝質則史，文質彬彬，然後君子。」

龍也者，人主之辟也。亢龍往而不返，故易曰「有悔」。悔者，凶也。潛龍入而不能出，故曰「勿用」。勿用者，不可也。龍之神也，其惟茲龍乎。能與細細，能與巨巨，能與高高，能與下下。吾故曰：龍變無常，能幽能章。故聖人者，在小不寶，在大不宨；狎而不能作，習而不能順；姚不惽，卒不妄；饒裕不贏，迫不自喪；明是審非，察中居宜。此之謂有威儀。

古之爲路輿也，蓋圜以象天，二十八橑以象列宿，軫方以象地，三十輻以象月。故仰則觀天文，俯則察地理，前視則覩鸞和之聲，側視則聽四時之運。此輿教之道也。

人主大淺則知闇，太博則業厭，二者異失同敗，其傷必至。故師傅之道，既美其施，又慎其齊；適疾徐，任多少；造而勿趣，稍而勿苦；省其所省，而堪其所堪。故力不勞而身大盛，此聖人之化也。
春秋〈連語〉

楚惠王食寒葅而得蛭，因遂吞之，腹有疾而不能食。令尹入問，曰：「王安得此疾？」王曰：「我食寒葅而得蛭，念譴之而不行其罪乎，是法廢而威不立也，非所聞也；譴而行其誅，則庖宰、監食者，法皆當死，心又弗忍也。故吾恐蛭之見也，遂吞之。」令尹避席，再拜而賀曰：「臣聞：『皇天無親，惟德是輔。』王有仁德，天之所奉也，病不爲傷。」是昔也，惠王之後而蛭出，故其久病心腹之積皆愈。故天之視聽，不可謂不察。

衛懿公喜鶴，鶴有飾以文繡者，賦斂繁多而不顧其民，貴優而輕大臣。羣臣或諫，則面叱之。及翟伐衛，寇挾城堞矣，衛君垂淚而拜其臣民曰：「寇迫矣，士民其勉之！」士民曰：「君亦使君之貴優，將君之愛鶴，以爲君戰矣。我儕棄人也，安能守戰？」乃潰門而出走。翟寇遂入，衛君奔死，遂喪其國。故賢主者，不以草木禽獸妨害人民，進忠正而遠邪偽，故民順附而臣下爲用。今釋人民而愛鳥獸，遠忠道而貴優笑，反甚矣。人主之爲人主也，舉錯而不僨者，杖賢也。今倍其所主而棄其所杖，其僨仆也，不亦宜乎？語曰：「禍出者禍反，惡人者人亦惡之。」管子曰：「不行其野，不違其馬。」此違其馬者也。

鄒穆公有令，食鳧鴈者必以粃，毋敢以粟。於是，倉毋粃而求易於民，二石粟而一石粃。吏以請曰：「以粃食鴈，爲無費也。今求粃於民，二石粟而易一石粃，以粃食鴈，則費甚矣。請以粟食之。」公曰：「去！非而所知也。夫百姓煦牛而耕，曝背而耘，苦勤而不敢墮者，豈爲鳥獸也哉？粟米，人之上食也，奈何其以養鳥也？且汝知小計而不知大會。周諺曰：『囊漏貯中』，而獨弗聞與？夫君者，民之父母也，取倉之粟，移之與民，此非吾粟乎？鳥苟食鄒之粃，不害鄒之粟而已。粟之在倉與其在民，於吾何擇？」鄒民聞之，皆知其私積之與公家爲一體也。

楚王欲淫鄒君，乃遺之技樂美女四人。穆公朝觀，而夕畢以妻死事之孤，故婦人年弗稱者弗蓄，節於身而弗衆也。王輿不衣皮帛，御馬不食禾菽，無淫僻之事，無驕燕之行，食不衆味，衣不雜采，自刻以廣民，親賢以定國，親民如子。鄒國之治，路不拾遺，臣下順從，若手之投心。是故以鄒子之細，魯衛不敢經，齊楚不能脅。鄒穆公死，鄒之百姓若失慈父，行哭三月，四境之鄰於鄒者，士民鄉方而道哭，抱手而憂行。酤家不讎其酒，屠者罷列而歸，傲童不謳歌，舂築者不相杵，婦女抉珠瑱，丈夫釋玦靬，琴瑟無音，朞年而後始復。故愛出者愛反，福往者福來。易曰：「鳴鶴在陰，其子和之。」其此之謂乎！故曰：「天子有道，守在四夷；諸侯有道，守在四鄰。」

宋康王時，有爵生鸇於城之陬，使史占之，曰：「小而生大，必伯於天下。」康王大喜，於是滅滕，伐諸侯，取淮之城，乃愈自信，欲霸之亟成。故射天笞地，伐社稷而焚之，曰威服天地鬼神；罵國老之諫者爲無頭之棺，以視有勇；剖傴者之背，斮朝涉之脛，國人大駭。齊王聞而伐之，民散城不守，王乃逃於郳侯之館，遂得而死。故見祥而爲不可，祥反爲禍。

晉文公出畋，前驅還白，前有大蛇，高若堤，橫道而處。文公曰：「還車而歸。」其御曰：「臣聞：『祥則迎之，見嬌則淩之。』今前有妖，請以從吾者攻之。」文公曰：「不可。吾聞之曰：『天子夢惡則脩道，諸侯夢惡則脩政，大夫夢惡則脩官，庶人夢惡則脩身。若是，則禍不至。』今我有失行，而天招以夭，我若攻之，是逆天命也。」乃歸。齊宿而請於廟曰：「孤實不佞，不能尊道，吾罪一。執政不賢，左右不良，吾罪二。飭政不謹，民人不信，吾罪三。本務不脩，以咎百姓，吾罪四。齊肅不莊，粢盛不潔，吾罪五。請興賢遂能而章德行善，以道百姓，毋復前過。」乃退而脩政。居三月，而夢天誅大蛇，曰：「爾何敢當明君之路！」文公覺，使人視之，蛇已魚爛矣。文公大說，信其道而行之不解，遂至於伯。故曰：見妖而迎以德，妖反爲福也。

楚懷王心矜好高人，無道而欲有伯王之號，鑄金以象諸侯人君，令大國之王編而先馬，梁王御，宋王驂乘，周召畢陳滕薛衛中山之君，皆象使隨而趨。諸侯聞之，以爲不宜，故興師而伐之。楚王見士民爲用之不勸也，乃徵役萬人，且掘國人之墓。國人聞之振動，晝旅而夜亂。齊人襲之，楚師乃潰。懷王逃適秦，克尹殺之西河，爲天下笑。此好矜不讓之罪也，不亦羞乎？

齊桓公之始伯也，翟人伐燕，桓公爲燕北伐翟，乃至於孤竹，反，而使燕君復召公之職。桓公歸，燕君送桓公入齊地百六十六裏。桓公問於管仲曰：「禮，諸侯相送，固出境乎？」管仲曰：「非天子不出境。」桓公曰：「然則燕君畏而失禮也，寡人恐後世之以寡人能存燕而朝之也。」乃下車，而令燕君還車，乃剖燕君所至而與之，遂溝以爲境而後去。諸侯聞桓公之義，口不言而心皆服矣。故九合諸侯，莫不樂聽；扶興天子，莫不勸從。誠退讓人，人孰弗戴也。

二世胡亥之爲公子，昆弟數人，詔置酒饗羣臣，召諸子賜食先罷。胡亥下陛，視羣臣陳履狀善者，因行殘敗而去。諸侯聞之，莫不大息。及二世即位，皆知天下之棄之也。

孫叔敖之爲嬰兒也，出遊而還，憂而不食，其母問其故。泣而對曰：「今日吾見兩頭蛇，恐去死無日矣。」其母曰：「今蛇安在？」曰：「吾聞見兩頭蛇者死，吾恐他人又見，吾已埋之也。」其母曰：「無憂，汝不死。吾聞之，有陰德者，天報以福。」人聞之，皆諭其能仁也。及爲令尹，未治而國人信之。 