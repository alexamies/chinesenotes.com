傅職〈連語〉

或稱春秋，而爲之聳善而抑惡，以革勸其心。教之禮，使知上下之則宜。或稱詩，而爲之廣道顯德，以馴明其志。教之樂，以疏其穢，而填其浮氣。教之語，使明於上世而知先王之務明德於民也。教之故志，使知廢興者，而戒懼焉。教之任術，使能紀萬官之職任，而知治化之儀。教之訓典，使知族類疏戚，而隱比馴焉。此所謂學太子以聖人之德者也。

或明惠施以道之忠，明長復以道之信，明度量以道之義，明等級以道之禮，明恭儉以道之孝，明敬戒以道之事，明慈愛以道之仁，明僩雅以道之文，明除害以道之武，明精直以道之伐，明正德以道之賞，明齊肅以道之敬，此所謂教太子也。

左右前後，莫非賢人以輔相之，摠威儀以先後之，攝體貌以左右之，制義行以宣翼之，章恭敬以監行之，勤勞以勸之，孝順以內之，敦篤以固之，忠信以發之，德言以揚之，此所謂順者也。

此傅人之道也，非賢者不能行。

天子不諭於先聖人之德，不知君國畜民之道，不見禮義之正，不察應事之理，不博古人之典傳，不僩於威儀之數，詩書禮樂無經，天子學業之不法，凡此其屬，太師之任也。古者齊太公職之。

天子不恩於親戚，不惠於庶民，無禮於大臣，不中於刑獄，無經於百官，不哀於喪，不敬於祭，不直於戎事，不信於諸侯，不誠於賞罰，不厚於德，不彊於行，賜予侈於左右近臣，𠫤授於疏遠卑賤，不能懲忿忘欲，大行、大禮、大義、大道，不從太師之教，凡此其屬，太傅之任也。古者魯周公職之。

天子處位不端，受業不敬，教誨諷誦詩書禮樂之不經不法不古，言語不序，音聲不中律；將學趨讓，進退即席不以禮，登降揖讓無容，視瞻俯仰周旋無節，咳唾數顧，趨行不得，色不比順，隱琴肆瑟，凡此其屬，太保之任也。古者燕召公職之。

天子燕業反其學，左右之習詭其師；答遠方諸侯，遇貴大人，不知大雅之辭；答左右近臣，不知已諾之適；僩問小誦之不博不習，凡此其屬，少師之任也，古者史佚職之。

天子居處，出入不以禮，衣服冠帶不以制，御器在側不以度，雜綵從美不以彰德，忿怒說喜不以義，賦與噍讓不以節，小行、小禮、小義、小道，不從少師之教，凡此其屬，少傅之任也。

天子居處燕私，安而易，樂而湛，夜漏屏人而數，飲酒而醉，食肉而飽，飽而彊食，饑而餒，暑而暍，寒而懦，寢而莫宥，坐而莫恃，行而莫先莫後，帝自爲開戶，自取玩好，自執器皿，亟顧還面，而器御之不舉不臧，折毀喪傷，凡此其屬，少保之任也。

干戚戈羽之舞，管籥琴瑟之會，號呼歌謠聲音不中律，燕樂雅頌逆樂序，凡此其屬，詔工之任也。

不知日月之不時節，不知先王之諱與國之大忌，不知風雨雷電之眚，凡此其屬，太史之任也。
保傅〈連語〉

殷爲天子三十餘世而周受之，周爲天子三十餘世而秦受之，秦爲天子二世而亡。人性非甚相遠也，何殷周之君有道而長也，而秦無道之暴也？其故可知也。

古之王者，太子初生，固舉以禮，使士負之，有司齋肅端冕，見之南郊，見於天也。過闕則下，過廟則趨，孝子之道也。故自爲赤子而教固以行矣。昔者周成王幼在繈褓之中，召公爲太保，周公爲太傅，太公爲太師。保，保其身體；傅，傅之德義；師，道之教訓；三公之職也。於是爲置三少，皆上大夫也，曰少保、少傅、少師，是與太子燕者也。故咳㖷，三公三少固明孝仁禮義，以道習之，逐去邪人，不使見惡行。於是皆選天下之端士，孝弟博聞有道術者，以衛翼之，使與太子居處出入。故太子初生而見正事，聞正言，行正道，左右前後皆正人也。習與正人居之，不能無正也，猶生長於楚，不能不楚言也。故擇其所嗜，必先受業，乃得嘗之；擇其所樂，必先有習，乃得爲之。孔子曰：「少成若天性，習貫如自然。」是殷周之所以長有道也。

及太子少長，知好色，則入於學。學者，所學之官也。學禮曰：「帝入東學，上親而貴仁，則親疏有序而恩相及矣。帝入南學，上齒而貴信，則長幼有差而民不誣矣。帝入西學，上賢而貴德，則賢智在位而功不遺矣。帝入北學，上貴而尊爵，則貴賤有等而下不踰矣。帝入太學，承師問道，退習而考於太傅，太傅罰其不則而匡其不及，則德智長而理道得矣。此五學既成於上，則百姓黎民化輯於下矣。」學成治就，是殷周所以長有道也。

及太子既冠成人，免於保傅之嚴，則有司直之史，有徹膳之宰。太子有過，史必書之，史之義，不得書過則死；過書而宰收其膳，宰之義，不得收膳即死。於是有進善之旌，有誹謗之木，有敢諫之鼓，瞽史誦詩，工誦箴諫，大夫進謀，士傅民語。習與智長，故切而不愧；化與心成，故中道若性。是殷周之所以長有道也。

三代之禮：天子春朝朝日，秋幕夕月，所以明有敬也；春秋入學，坐國老，執醬而親饋之，所以明有孝也；行以鸞和，步中采薺，趨中肆夏，所以明有度也；其於禽獸也，見其生不忍其死，聞其聲不嘗其肉，故遠庖廚，所以長恩，且明有仁也。食以禮，收以樂。失度，則史書之，工誦之，三公進而讀之，宰夫減其膳，是天子不得爲非也。

明堂之位曰：「篤仁而好學，多聞而道順。天子疑則問，應而不窮者謂之道。道者，道天子以道者也，常立於前，是周公也。誠立而敦斷，輔善而相義者謂之輔。輔者，輔天子之意者也，常立於左，是太公也。潔廉而切直，匡過而諫邪者謂之拂。拂者，拂天子之過者也，常立於右，是召公也。博聞彊記，捷給而善對者謂之承。承者，承天子之遺忘者也，常立於後，是史佚也。故成王中立聽朝，則四聖維之，是以慮無失計而舉無過事。」殷周之所以長久者，其輔翼天子有此具也。

及秦而不然，其俗固非貴辭讓也，所上者告訏也；固非貴禮義也，所上者刑罰也。使趙高傅胡亥而教之獄，所習者非斬劓人，則夷人之三族也。故今日即位，明日射人，忠諫者謂之誹謗，深爲之計者謂之妖言，其視殺人若艾草菅然。豈胡亥之性惡哉？其所以集道之者非理故也。

鄙諺曰：「不習爲吏，而視已事。」又曰：「前車覆而後車戒。」夫殷周之所以長久者，其已事可知也；然而不能從，是不法聖智也。秦之亟絕者，其軌迹可見也，然而不避，是後車又覆也。夫存亡之反，治亂之機，其要在是矣。天下之命，縣於太子；太子之善，在於蚤諭教與選左右。心未濫而先諭教，則化易成也；夫開於道術，知義理之指，則教之功也。若其服習積貫，則左右而已矣。夫胡越之人，生而同聲，嗜慾不異，及其長而成俗也，累數譯而不能相通，行有雖死而不相爲者，則教習然也。臣故曰：「選左右、蚤諭教最急。」夫教得而左右正，則太子正矣，太子正而天下定矣。書曰：「一人有慶，兆民賴之。」此時務也。
連語〈連語〉

紂，天子之後也，有天下而宜然。苟背道棄義，釋敬慎而行驕肆，則天下之人，其離之若崩，其背之也不約而若期。夫爲人主者，誠奈何而不慎哉？紂將與武王戰，紂陳其卒，左臆右臆，鼓之不進；皆還其刃，顧以鄉紂也。紂走還於寢廟之上，身鬬而死，左右弗肯助也。紂之官衛輿紂之軀，棄之玉門之外。民觀之者皆進蹴之，蹈其腹，蹶其腎，踐其肺，履其肝。周武王乃使人帷而守之，民之觀者搴帷而入，提石之者猶未肯止。可悲也！夫埶爲民主，直與民爲仇，殃忿若此。夫民尚踐盤其軀，而況有其民政教乎？羞甚！臣竊聞之曰：「善不可謂小而無益，不善不可謂小而無傷。」夫牛之爲胎也，細若鼷鼠，紂損天下，自象箸始。故小惡大惡一類也，過敗雖小，皆紂之罪也。周諺曰：「前車覆而後車戒。」今前車已覆矣，而後車不知戒，不可不察也。

梁嘗有疑獄，羣臣半以爲當罪，半以爲不當，雖梁王亦疑。梁王曰：「陶之朱叟，以布衣而富侔國，是必有奇智。」乃召朱公而問之，曰：「梁有疑獄，吏半以爲當罪，半以爲不當，雖寡人亦疑焉，爲吾決是奈何？」朱公曰：「臣鄙人也，不知當獄，然臣家有二白璧，其色相如也，其徑相如也，其澤相如也。然其價也，一者千金，一者五百金。」王曰：「徑與色澤皆相如也，一者千金，一者五百金。何也？」朱公曰：「側而視之，其一者厚倍之，是以千金。」王曰：「善。」故獄疑則從去，賞疑則從予，梁國說。以臣誼竊觀之，墻薄咫亟壞，繒薄咫亟裂，器薄咫亟毀，酒薄咫亟酸。夫薄而可以曠日持久者，殆未有也。故有國畜民施政教者，臣竊以爲厚之而可耳。

抑臣又竊聞之曰，有上主者，有中主者，有下主者。上主者，可引而上，不可引而下；下主者，可以引而下，不可引而上；中主者，可引而上，可引而下。故上主者，堯舜是也，夏禹、契、后稷與之爲善則行，鯀、驩兜欲引而爲惡則誅。故可與爲善，而不可與爲惡。下主者，桀紂是也，雖侈、惡來進與爲惡則行，比干、龍逢欲引而爲善則誅。故可與爲惡，而不可與爲善。所謂中主者，齊桓公是也。得管仲、隰朋則九合諸侯，任竪貂、易牙則餓死胡宮，蟲流而不得葬。故材性乃上主也，賢人必合，而不肖人必離，國家必治，無可憂者也。若材性下主也，邪人必合，賢正必遠，坐而須亡耳，又不可勝憂矣。故其可憂者，唯中主爾，又似練絲，染之藍則青，染之緇則黑，得善佐則存，無善佐則亡，此其不可不憂者耳。詩云：「芃芃棫樸，薪之槱之；濟濟辟王，左右趨之。」此言左右日以善趨也，故臣竊以爲練左右急也。
輔佐〈連語〉

大相上承大義而啓治道，總百官之要，以調天下之宜，正身行，廣教化，修禮樂，以美風俗；兼領而和一之，以合治安。故天下失宜，國家不治，則大相之任也。上執政職。

大拂秉義立誠，以翼上志；直議正辭，以持上行；批天下之患，匡諸侯之過。令或鬱而不通，臣或盭而不義，大拂之任也。中執政職。

大輔聞善則以獻，知善則以獻，明號令，正法則，頒度量，論賢良，次官職，以時巡循，使百吏敬率其業。故經義不衷，賢不肖失序，大輔之任也。下執事職。

道行典知變化，以爲規是非，明利害，掌僕及輿馬之度，羽旄旌旗之制，步驟徐疾之節，春夏秋冬馬之倫色；居車之容，登降之禮，見規宜諭，見過則𧬘。故職不率義，則道行之任也。

調訊典博聞，以掌駟乘，領時從，比賢能，天子出則爲車右，坐立則爲位，承聖帝之德，畜民之道，禮義之正，應事之理，則職以箴；刑獄之衷，賞罰之誠，已諾之信，百官之經，喪祭之共，戎事之誡，身行之彊，則職以諗；遇大臣之敬，遇小臣之惠，坐立之端，言默之序，音聲之適，揖讓之容，俯仰之節，立事之色，則職以証；出入不從禮，衣服不從制，御器不以度，迎送非其章，忿說忘其義，取予失其節，安易而樂湛，則職以諫。故善不徹，過不聞，侍從不諫，則調訊之任也。

典方典容儀，以掌諸侯、遠方之君，譔之班爵、列位、軌伍之約，朝覲、宗遇、會同、享聘、貢職之數；辨其民人之衆寡，政之治亂。率德道順、僻淫犯禁之差第；天子巡狩，則先循於其方。故或有功德而弗舉，或有淫僻犯禁而不知，典方之任也。

奉常典天，以掌宗廟社稷之祀，天神地祗人鬼，凡山川四望國之諸祭，吉凶妖祥占相之事；序禮樂喪紀，國之禮儀，畢居其宜，以識宗室；觀民風俗，審詩商，修憲命，禁邪言，息淫聲；於四時之交，有事於南郊，以報祈天明。故歷天事不得，事鬼神不序，經禮儀人倫不正，奉常之任也。

祧師典春，以掌國之衆庶、四民之序，以禮義倫理教訓人民。方春三月，緩施生遂，動作百物，是時有事於皇考祖考□□□□□□。
問孝
原闕