禮容語上〈原闕〉
禮容語下〈雜事〉

魯叔孫昭子聘於宋，宋元公與之燕，飲酒，樂。昭子右坐，歌終而語，因相泣也。樂祁曰：「過哉，君！非哀所也。」已而告人曰：「今茲，君與叔孫其皆死乎？吾聞之，哀樂而樂哀，皆喪心也。心之精爽是謂魂魄，魂魄已失，何以能久？且吾聞之，主民者不可以媮，媮必死。今君與叔孫其語皆媮，死日不遠矣。」居六月，宋元公薨。間一月，叔孫婼卒。

晉叔向聘於周，發幣大夫。及單靖公，靖公享之儉而敬，賓禮贈賄同，是禮而從，享燕無私，送不過郊，語說昊天有成命。

既而叔向告人曰：「吾聞之曰，一姓不再興，今周有單子以為臣，周其復興乎？昔史佚有言曰：『動莫若敬，居莫若儉，德莫若讓，事莫若資。』今單子皆有焉。夫宮室不崇，器無蟲鏤，儉也；身恭除潔，外內肅給，敬也；燕好享賜，雖歡不喻等，讓也；賓之禮事，稱上而差，資也；若是而加之以無私，重之以不侈，能辟怨矣。居儉動敬，德讓事資，而能辟怨，以為卿佐，其有不興乎？夫昊天有成命，頌之盛德也。其詩曰：『昊天有成命，二后受之，成王不敢康，夙夜基命宥謐。』謐者，寧也，億也。命者，制令也。基者，經也，勢也。夙，早也。康，安也。后，王也；二后，文王、武王。成王者，武王之子，文王之孫也。文王有大德而功未就，武王有大功而治未成，及成王承嗣，仁以臨民，故稱『昊天』焉。不敢怠安，蚤興夜寐，以繼文王之業。布文陳紀，經制度，設犧牲，使四海之內，懿然葆德，各遵基道，故曰『有成』。承順武王之功，奉揚文王之德，九州之民，四荒之國，歌謠文武之烈，累九譯而請朝，致貢職以供祀，故曰『二后受之』。方是時也，天地調和，神民順億，鬼不厲祟，民不謗怨，故曰『宥謐』。成王質仁聖哲，能明其先，能承其親，不敢惰懈，以安天下，以敬民人。今單子美說其志也，以佐王室，吾故曰『周其復興乎』。」故周平王既崩以後，周室稍稍衰弱不墜，當單子之佐政也，天子加尊，周室加興。

晉之三卿郄錡郄犨郄至，從晉厲公會晉諸侯於加陵，周單襄公在會。晉厲公視遠步高。郄錡見單子，其語犯；郄犨見，其語訏；郄至見，其語伐；齊國佐見，其語盡。

單襄公告魯成公曰：「晉將有亂，其君與三郄其當之乎？」魯侯曰：「寡人固晉而彊其君，今君曰『將有亂』，敢問天道乎？意人故也？」對曰：「吾非諸史也，焉知天道？吾見晉君之容，而聽三郄之語矣，殆必有禍矣。君子目以正體，足以從之，是以觀容而知其心。今晉侯視遠而足高，目不在體，而足不步目，其心必異矣。體目不相從，何以能久？夫合諸侯，國之大事也，於是觀存亡之徵焉。故國將有福，其君步言視聽，必皆得適順善，則可以知德矣。視遠曰絕其義，足高曰棄其德，言爽曰反其信，聽淫曰離其名。夫目以處義，足以踐德，口以庇信，耳以聽名者矣，故不可不慎也。偏亡者有咎，既亡則國從之。今晉侯無一可焉，吾是以云。夫郄氏，晉之寵人也。是族在晉有三卿五大夫，貴矣，亦可以戒懼矣。今郄伯之語犯，郄叔訏，郄季伐；犯則凌人，訐則誣人，伐則揜人。有是寵也，而益之以三怨，其誰能忍之？齊國武子亦將有禍。齊，亂國也。立於淫亂之朝，而好盡言以暴人過，怨之本也。惟善人能受盡言，今齊既亂，其能善乎？」居二年，晉殺三卿。明年，厲公弑於東門。是歲也，齊人果殺國武子。

詩曰：「敬之敬之，天惟顯思，命不易哉！毋曰高高在上，陟降厥士，日監在茲。惟予小子，不聰敬止。日就月將，學有緝熙于光明。佛時仔肩，視我顯德行。」故弗順弗敬，天下不定；忘敬而怠，人必乘之。嗚呼，戒之哉！
胎教〈雜事〉

易曰：「正其本，而萬物理。失之毫釐，差以千里。」故君子慎始。春秋之元，詩之關雎，禮之冠婚，易之乾坤，皆慎始敬云爾。

素成，謹為子孫婚妻嫁女，必擇孝悌世世有行義者。如是，則子孫慈孝，不敢淫暴，黨無不善，三族輔之。故鳳凰生而有仁義之意，虎狼生而有貪戾之心，兩者不等，各以其母。嗚呼，戒之哉！無養乳虎，將傷天下。故素成，胎教之道，書之玉版，藏之金櫃，置之宗廟，以為後世戒。

青史氏之記曰：「古者胎教之道，王后有身，七月而就蔞室，太師持銅而御戶左，太宰持斗而御戶右，太卜持蓍龜而御堂下，諸官皆以其職御於門內。比三月者，王后所求聲音非禮樂，則太師撫樂而稱不習；所求滋味者非正味，則太宰荷斗而不敢煎調，而曰不敢以侍王太子。太子生而立，太師吹銅曰聲中某律，太宰曰滋味上某，太卜曰命云某。

然後，為王太子懸弧之禮義。東方之弧以梧，梧者，東方之草，春木也；其牲以雞，雞者，東方之牲也。南方之弧以柳，柳者，南方之草，夏木也；其牲以狗，狗者，南方之牲也。中央之弧以桑，桑者，中央之木也；其牲以牛，牛者，中央之牲也。西方之弧以棘，棘者，西方之草也，秋木也；其牲以羊，羊者，西方之牲也。北方之弧以棗，棗者，北方之草，冬木也；其牲以彘，彘者，北方之牲也。五弧五分矢，東方射東方，南方射南方，中央射中央，西方射西方，北方射北方，皆三射。其四弧具，其餘各二分矢，懸諸國四通門之左；中央之弧亦具，餘二分矢，懸諸社稷門之左。

然後卜王太子名，上毋取於天，下毋取於土，毋取於名山通谷，毋悖於鄉俗。是故君子名難知而易諱也，此所以養隱之道也。」

正之禮者，王太子無羞臣，領臣之子也，故謂領臣之子也。身朝王者，妻朝后，之子朝王太子，是謂臣之子也。此正禮胎教也。周妃后姙成王於身，立而不跛，坐而不𧪘，獨處不倨，雖怒不罵，胎教之謂也。成王生，仁者養之，孝者繈之，四賢傍之。成王有知，而選太公為師，周公為傅，前有與計而後有與慮也。是以封於泰山而禪梁父，朝諸侯，一天下。由此觀之，主左右不可不練也。

昔禹以夏王，而桀以夏亡；湯以殷王，而紂以殷亡；闔閭以吳戰勝無敵，而夫差以之見禽於越；文公以晉伯，而厲公以見殺於匠麗之宮；威王以齊彊於天下，而簡公以殺於檀臺；穆公以秦顯名尊號，而二世以劫於望夷之宮。其所以君王同而功迹不等者，所任異也。故成王處繈褓之中朝諸侯，周公用事也；武靈王五十而弑於沙丘，任李兌也。齊桓公得管仲九合諸侯，一匡天下，稱為義主；失管仲，任竪刁，而身死不葬，為天下笑。一人之身榮辱具施焉者，在所任也。故魏有公子無忌而削地復，趙任藺相如而秦兵不敢出，安陵任周瞻而國獨立，楚有申包胥而昭王反復，齊有陳單而襄王得其國。由此觀之，無賢佐俊士，能成功立名、安危繼絕者，未之有也。是以國不務大而務得民心，佐不務多而務得賢者；得民心而民往之，得賢者而賢者歸之。

文王請除炮烙之刑而殷民徙，湯去張網者之三面而二垂至，越王不頹舊冢而吳人服，以其所為順於人也。故同聲則處異而相應，意和則未見而相親，賢者立於本朝，而天下之士相率而趨之。何以知其然也？管仲者，桓公之讐也。鮑叔以為賢於己而進之桓公，七十言說乃聽，遂使桓公除仇讐之心，而委之國政焉。桓公垂拱無事而朝諸侯，鮑叔之力也。管仲之所以走桓公而無自危之心者，同聲於鮑叔也。

衛靈公時，蘧伯玉賢而不用，彌子瑕不肖而任事。史鰌患之，數言蘧伯玉賢，而不聽。病且死，謂其子曰：「我即死，治喪於北堂，吾生不能進蘧伯玉而退彌子瑕，是不能正君也。生不能正君者，死不當成禮，死而置屍於北堂，於我足矣。」靈公往弔，問其故，其子以父言聞。靈公戚然易容而寤，曰：「吾失矣！」立召蘧伯玉而進之，召彌子瑕而退之，徙喪於堂，成禮而後去。衛國以治，史鰌之力也。夫生進賢而退不肖，死且未止，又以屍諫，可謂忠不衰矣。

紂殺王子比干，而箕子被發而佯狂；陳靈公殺泄冶，而鄧元去陳以族徙。自是之後，殷并於周，陳亡於楚，以其殺比干與泄冶，而失箕子與鄧元也。燕昭王得郭隗，而鄒衍樂毅自齊魏至，於是舉兵而攻齊，棲閔王於莒。燕度地計眾，不與齊均也。然而，所以能信意至於此者，由得士故也。故無常安之國，無宜治之民；得賢者顯昌，失賢者危亡。自古及今，未有不然者也。鑑所以照形也，往古所以知今也。未知惡古之所以危亡，不務襲迹於其所以安存，則未有異於卻走而求及前人也。太公知之，故國微子後，而封比干之墓。夫聖人之於聖者之死，尚如此其厚也，況當世存者乎？其弗可失矣。
立後義〈雜事〉

古之聖帝將立世子，則帝自朝服升自阼階上，西鄉於妃。妃抱世子自房出，東鄉。太史奉書西上堂，當兩階之間，北面立，曰世子名曰某者參。帝執禮稱辭，命世子曰度大祖大宗與社稷於子者參。其命也，妃曰不敢者再；於三命，曰謹受命，拜而退。太史以告太祝，太祝以告太祖太宗與社稷。太史出，以告太宰，太宰以告州伯，州伯命藏之州府。凡諸貴已下至於百姓男女，無敢與世子同名者，以此防民百姓猶有爭為君者。

夫勢明則民定而出於一道，故人皆爭為宰相而不姦為世子，非宰相尊而世子卑也，不可以智求，不可以力爭也。今以為知子莫如父，故疾死置後者，恣父之所以。比使親戚不相親，兄弟不相愛，亂天下之紀，使天下之俗失所尊敬而不讓，其道莫經於此。疾死致後復以嫡長子，如此則親戚相愛也，兄弟不爭，此天下之至義也。民之不爭，亦惟學王宮國君室也。

殷湯放桀，武王弑紂，此天下之所同聞也。為人臣而放其君，為人下而弑其上，天下之至逆也；而所以有天下者，以為天下開利除害，以義繼之也。故聲名稱於天下而傳於後世，隱其惡而揚其德美，立其功烈而傳之於久遠，故天下皆稱聖帝至治。其道之下，當天下之散亂，以強凌弱，眾暴寡，智治愚，士卒罷弊，死於甲兵，老弱騷動，不得治產業，以天下之無天子也。

高皇帝起於布衣而兼有天下，臣萬方諸侯，為天下辟，興利除害，寢天下之兵，天下之至德也。而天下莫能明高皇帝之德美，定功烈而施之於後世也。故天下猶行弊世德與時其功烈風俗也。夫帝王者，莫不相時而立儀，度務而制事，以馴其時也。欲變古易常者，不死必亡。此聖人之所製也。惡民更之，故拘為書，使結之也，所以聞於後世也。 