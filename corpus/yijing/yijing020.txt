坤下巽上

觀，盥而不荐，有孚顒若。

彖曰：大觀在上，順而巽，中正以觀天下。觀，盥而不荐，有孚顒若，下觀而化也。觀天之神道，而四時不忒，聖人以神道設教，而天下服矣。
象曰：風行地上，觀；先王以省方，觀民設教。
初六：童觀，小人无咎，君子吝。

象曰：初六童觀，小人道也。
六二：窺觀，利女貞。

象曰：窺觀女貞，亦可丑也。
六三：觀我生，進退。

象曰：觀我生，進退；未失道也。
六四：觀國之光，利用賓于王。

象曰：觀國之光，尚賓也。
九五：觀我生，君子无咎。

象曰：觀我生，觀民也。
上九：觀其生，君子无咎。

象曰：觀其生，志未平也。


本作品在全世界都属于公有领域，因为作者逝世已经超过100年，并且于1923年1月1日之前出版。