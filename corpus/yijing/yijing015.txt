艮下坤上

謙，亨，君子有終。

彖曰：謙，亨，天道下濟而光明，地道卑而上行。天道虧盈而益謙，地道變盈而流謙，鬼神害盈而福謙，人道惡盈而好謙。謙尊而光，卑而不可逾，君子之終也。
象曰：地中有山，謙；君子以裒多益寡，稱物平施。
初六：謙謙君子，用涉大川，吉。

象曰：謙謙君子，卑以自牧也。
六二：鳴謙，貞吉。

象曰：鳴謙貞吉，中心得也。
九三：勞謙君子，有終吉。

象曰：勞謙君子，萬民服也。
六四：无不利，撝謙。

象曰：无不利撝謙；不違則也。
六五：不富，以其鄰，利用侵伐，无不利。

象曰：利用侵伐，征不服也。
上六：鳴謙，利用行師，征邑國。

象曰：鳴謙，志未得也。可用行師，征邑國也。


本作品在全世界都属于公有领域，因为作者逝世已经超过100年，并且于1923年1月1日之前出版。