震下艮上

頤，貞吉。觀頤，自求口實。

彖曰：頤貞吉，養正則吉也。觀頤，觀其所養也；自求口實，觀其自養也。天地養萬物，聖人養賢，以及萬民；頤之時義大矣哉！
象曰：山下有雷，頤；君子以慎言語，節飲食。
初九：舍爾靈龜，觀我朵頤，凶。

象曰：觀我朵頤，亦不足貴也。
六二：顛頤，拂經，于丘頤，征凶。

象曰：六二征凶，行失類也。
六三：拂頤，貞凶，十年勿用，无攸利。

象曰：十年勿用，道大悖也。
六四：顛頤吉，虎視眈眈，其欲逐逐，无咎。

象曰：顛頤之吉，上施光也。
六五：拂經，居貞吉，不可涉大川。

象曰：居貞之吉，順以從上也。
上九：由頤，厲吉，利涉大川。

象曰：由頤厲吉，大有慶也。


本作品在全世界都属于公有领域，因为作者逝世已经超过100年，并且于1923年1月1日之前出版。