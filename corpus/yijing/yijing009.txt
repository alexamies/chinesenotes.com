乾下巽上

小畜，亨。密雲不雨，自我西郊。

彖曰：小畜，柔得位而上下應之，曰小畜。健而巽，剛中而志行，乃亨。密雲不雨，尚往也。自我西郊，施未行也。
象曰：風行天上，小畜，君子以懿文德。
初九，復自道，何其咎，吉。

象曰：復自道，其義吉也。
九二，牽復，吉。

象曰：牽復在中，亦不自失也。
九三，輿說輻，夫妻反目。

象曰：夫妻反目，不能正室也。
六四，有孚，血去惕出，无咎。

象曰：有孚。惕出。上合志也。
九五，有孚攣如，富以其鄰。

象曰：有孚攣如，不獨富也。
上九，既雨既處，尚德載，婦貞厲，月幾望，君子征凶。

象曰：既雨既處，德積載也。君子征凶，有所疑也。


本作品在全世界都属于公有领域，因为作者逝世已经超过100年，并且于1923年1月1日之前出版。