艮下兌上

咸，亨，利貞，取女吉。

彖曰：咸，感也。柔上而剛下，二氣感應以相與，止而說，男下女，是以亨利貞，取女吉也。天地感而萬物化生，聖人感人心而天下和平；觀其所感，而天地萬物之情可見矣！
象曰：山上有澤，咸；君子以虛受人。
初六：咸其拇。

象曰：咸其拇，志在外也。
六二：咸其腓，凶，居吉。

象曰：雖凶，居吉，順不害也。
九三：咸其股，執其隨，往吝。

象曰：咸其股，亦不處也。志在隨人，所執下也。
九四：貞吉悔亡，憧憧往來，朋從爾思。

象曰：貞吉悔亡，未感害也。憧憧往來，未光大也。
九五：咸其脢，无悔。

象曰：咸其脢，志末也。
上六：咸其輔，頰，舌。

象曰：咸其輔，頰，舌，滕口說也。


本作品在全世界都属于公有领域，因为作者逝世已经超过100年，并且于1923年1月1日之前出版。