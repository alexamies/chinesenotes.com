離下艮上

賁，亨。小利有攸往。

彖曰：賁，亨；柔來而文剛，故亨。分剛上而文柔，故小利有攸往。剛柔交錯，天文也；文明以止，人文也。觀乎天文，以察時變；觀乎人文，以化成天下。
象曰：山下有火，賁；君子以明庶政，无敢折獄。
初九：賁其趾，舍車而徒。

象曰：舍車而徒，義弗乘也。
六二：賁其須。

象曰：賁其須，與上興也。
九三：賁如濡如，永貞吉。

象曰：永貞之吉，終莫之陵也。
六四：賁如皤如，白馬翰如，匪寇婚媾。

象曰：六四，當位疑也。匪寇婚媾，終无尤也。
六五：賁於丘園，束帛戔戔，吝，終吉。

象曰：六五之吉，有喜也。
上九：白賁，无咎。

象曰：白賁无咎，上得志也。


本作品在全世界都属于公有领域，因为作者逝世已经超过100年，并且于1923年1月1日之前出版。