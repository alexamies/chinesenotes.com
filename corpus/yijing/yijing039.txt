艮下坎上

蹇，利西南，不利東北；利見大人，貞吉。

彖曰：蹇，難也，險在前也。見險而能止，知矣哉！蹇利西南，往得中也；不利東北，其道窮也。利見大人，往有功也。當位貞吉，以正邦也。蹇之時用大矣哉！
象曰：山上有水，蹇；君子以反身修德。
初六：往蹇，來譽。

象曰：往蹇來譽，宜待也。
六二：王臣蹇蹇，匪躬之故。

象曰：王臣蹇蹇，終无尤也。
九三：往蹇來反。

象曰：往蹇來反，內喜之也。
六四：往蹇來連。

象曰：往蹇來連，當位實也。
九五：大蹇朋來。

象曰：大蹇朋來，以中節也。
上六：往蹇來碩，吉；利見大人。

象曰：往蹇來碩，志在內也。利見大人，以從貴也。


本作品在全世界都属于公有领域，因为作者逝世已经超过100年，并且于1923年1月1日之前出版。