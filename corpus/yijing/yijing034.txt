乾下震上

大壯，利貞。

彖曰：大壯，大者壯也。剛以動，故壯。大壯利貞；大者正也。正大而天地之情可見矣！
象曰：雷在天上，大壯；君子以非禮勿履。
初九：壯于趾，征凶，有孚。

象曰：壯于趾，其孚窮也。
九二：貞吉。

象曰：九二貞吉，以中也。
九三：小人用壯，君子用罔，貞厲。羝羊觸藩，羸其角。

象曰：小人用壯，君子罔也。
九四：貞吉悔亡，藩決不羸，壯于大輿之輹。

象曰：藩決不羸，尚往也。
六五：喪羊于易，无悔。

象曰：喪羊于易，位不當也。
上六：羝羊觸藩，不能退，不能遂，无攸利，艱則吉。

象曰：不能退，不能遂，不祥也。艱則吉，咎不長也。


本作品在全世界都属于公有领域，因为作者逝世已经超过100年，并且于1923年1月1日之前出版。