巽下坎上

井，改邑不改井，无喪无得，往來井井。汔至，亦未繘井，羸其瓶，凶。

彖曰：巽乎水而上水，井；井養而不窮也。改邑不改井，乃以剛中也。汔至亦未繘井，未有功也。羸其瓶，是以凶也。
象曰：木上有水，井；君子以勞民勸相。
初六：井泥不食，舊井无禽。

象曰：井泥不食，下也。舊井无禽，時舍也。
九二：井谷射鮒，瓮敝漏。

象曰：井谷射鮒，无與也。
九三：井渫不食，為我民惻，可用汲，王明，并受其福。

象曰：井渫不食，行惻也。求王明，受福也。
六四：井甃，无咎。

象曰：井甃无咎，修井也。
九五：井冽，寒泉食。

象曰：寒泉之食，中正也。
上六：井收勿幕，有孚无吉。

象曰：元吉在上，大成也。


本作品在全世界都属于公有领域，因为作者逝世已经超过100年，并且于1923年1月1日之前出版。