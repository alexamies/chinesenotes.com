震下兌上

隨，元亨，利貞，无咎。

彖曰：隨，剛來而下柔，動而說，隨。大亨貞，无咎，而天下隨時，隨之時義大矣哉！
象曰：澤中有雷，隨；君子以嚮晦入宴息。
初九：官有渝，貞吉。出門交有功。

象曰：官有渝，從正吉也。出門交有功，不失也。
六二：系小子，失丈夫。

象曰：系小子，弗兼與也。
六三：系丈夫，失小子。隨有求得，利居貞。

象曰：系丈夫，志舍下也。
九四：隨有獲，貞凶。有孚在道，以明，何咎。

象曰：隨有獲，其義凶也。有孚在道，明功也。
九五：孚于嘉，吉。

象曰：孚于嘉，吉；位正中也。
上六：拘系之，乃從維之。王用亨于西山。

象曰：拘系之，上窮也。


本作品在全世界都属于公有领域，因为作者逝世已经超过100年，并且于1923年1月1日之前出版。