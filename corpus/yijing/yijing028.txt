巽下兌上

大過，棟橈，利有攸往，亨。

彖曰：大過，大者過也。棟橈，本末弱也。剛過而中，巽而說行，利有攸往，乃亨。大過之時義大矣哉！
象曰：澤滅木，大過。君子以獨立不懼，遯世无悶。
初六：藉用白茅，无咎。

象曰：藉用白茅，柔在下也。
九二：枯楊生稊，老夫得其女妻，无不利。

象曰：老夫女妻，過以相與也。
九三：棟橈，凶。

象曰：棟橈之凶，不可以有輔也。
九四：棟隆，吉。有它吝。

象曰：棟隆之吉，不橈乎下也。
九五：枯楊生華，老婦得士夫，无咎无譽。

象曰：枯楊生華，何可久也。老婦士夫，亦可丑也。
上六：過涉滅頂，凶，无咎。

象曰：過涉之凶，不可咎也。


本作品在全世界都属于公有领域，因为作者逝世已经超过100年，并且于1923年1月1日之前出版。