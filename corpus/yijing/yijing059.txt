坎下巽上

渙，亨。王假有廟，利涉大川，利貞。

彖曰：渙，亨。剛來而不窮，柔得位乎外而上同。王假有廟，王乃在中也。利涉大川，乘木有功也。
象曰：風行水上，渙；先王以享于帝立廟。
初六：用拯馬壯，吉。

象曰：初六之吉，順也。
九二：渙奔其机，悔亡。

象曰：渙奔其机，得愿也。
六三：渙其躬，无悔。

象曰：渙其躬，志在外也。
六四：渙其群，元吉。渙有丘，匪夷所思。

象曰：渙其群，元吉；光大也。
九五：渙汗其大號，渙王居，无咎。

象曰：王居无咎，正位也。
上九：渙其血，去逖出，无咎。

象曰：渙其血，遠害也。


本作品在全世界都属于公有领域，因为作者逝世已经超过100年，并且于1923年1月1日之前出版。