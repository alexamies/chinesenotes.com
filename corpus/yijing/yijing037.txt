離下巽上

家人，利女貞。

彖曰：家人，女正位乎內，男正位乎外，男女正，天地之大義也。家人有嚴君焉，父母之謂也。父父，子子，兄兄，弟弟，夫夫，婦婦，而家道正；正家而天下定矣。
象曰：風自火出，家人；君子以言有物，而行有恆。
初九：閑有家，悔亡。

象曰：閑有家，志未變也。
六二：无攸遂，在中饋，貞吉。

象曰：六二之吉，順以巽也。
九三：家人嗃嗃，悔厲吉；婦子嘻嘻，終吝。

象曰：家人嗃嗃，未失也；婦子嘻嘻，失家節也。
六四：富家，大吉。

象曰：富家大吉，順在位也。
九五：王假有家，勿恤。吉。

象曰：王假有家，交相愛也。
上九：有孚威如，終吉。

象曰：威如之吉，反身之謂也。


本作品在全世界都属于公有领域，因为作者逝世已经超过100年，并且于1923年1月1日之前出版。