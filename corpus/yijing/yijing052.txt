艮下艮上

艮，艮其背，不獲其身，行其庭，不見其人，无咎。

彖曰：艮，止也。時止則止，時行則行，動靜不失其時，其道光明。艮其止，止其所也。上下敵應，不相與也。是以不獲其身，行其庭不見其人，无咎也。
象曰：兼山，艮；君子以思不出其位。
初六：艮其趾，无咎，利永貞。

象曰：艮其趾，未失正也。
六二：艮其腓，不拯其隨，其心不快。

象曰：不拯其隨，未退聽也。
九三：艮其限，列其夤，厲薰心。

象曰：艮其限，危薰心也。
六四：艮其身，无咎。

象曰：艮其身，止諸躬也。
六五：艮其輔，言有序，悔亡。

象曰：艮其輔，以中正也。
上九：敦艮，吉。

象曰：敦艮之吉，以厚終也。


本作品在全世界都属于公有领域，因为作者逝世已经超过100年，并且于1923年1月1日之前出版。