兌下離上

睽，小事吉。

彖曰：睽，火動而上，澤動而下；二女同居，其志不同行；說而麗乎明，柔進而上行，得中而應乎剛；是以小事吉。天地睽，而其事同也；男女睽，而其志通也；萬物睽，而其事類也；睽之時用大矣哉！
象曰：上火下澤，睽；君子以同而異。
初九：悔亡，喪馬勿逐，自復；見惡人无咎。

象曰：見惡人，以辟咎也。
九二：遇主于巷，无咎。

象曰：遇主于巷，未失道也。
六三：見輿曳，其牛掣，其人天且劓，无初有終。

象曰：見輿曳，位不當也。无初有終，遇剛也。
九四：睽孤，遇元夫，交孚，厲无咎。

象曰：交孚无咎，志行也。
六五：悔亡，厥宗噬膚，往何咎。

象曰：厥宗噬膚，往有慶也。
上九：睽孤， 見豕負涂，載鬼一車， 先張之弧，后說之弧，匪寇婚媾，往遇雨則吉。

象曰：遇雨之吉，群疑亡也。


本作品在全世界都属于公有领域，因为作者逝世已经超过100年，并且于1923年1月1日之前出版。