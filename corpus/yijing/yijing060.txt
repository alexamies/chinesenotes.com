兌下坎上

節，亨。苦節不可貞。

彖曰：節，亨，剛柔分，而剛得中。苦節不可貞，其道窮也。說以行險，當位以節，中正以通。天地節而四時成，節以制度，不傷財，不害民。
象曰：澤上有水，節；君子以制數度，議德行。
初九：不出戶庭，无咎。

象曰：不出戶庭，知通塞也。
九二：不出門庭，凶。

象曰：不出門庭，失時極也。
六三：不節若，則嗟若，无咎。

象曰：不節之嗟，又誰咎也。
六四：安節，亨。

象曰：安節之亨，承上道也。
九五：甘節，吉；往有尚。

象曰：甘節之吉，居位中也。
上六：苦節，貞凶，悔亡。

象曰：苦節貞凶，其道窮也。


本作品在全世界都属于公有领域，因为作者逝世已经超过100年，并且于1923年1月1日之前出版。