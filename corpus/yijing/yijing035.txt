坤下離上

晉，康侯用錫馬蕃庶，晝日三接。

彖曰：晉，進也。明出地上，順而麗乎大明，柔進而上行。是以康侯用錫馬蕃庶，晝日三接也。
象曰：明出地上，晉；君子以自昭明德。
初六：晉如，摧如，貞吉。罔孚，裕无咎。

象曰：晉如，摧如；獨行正也。裕无咎；未受命也。
六二：晉如，愁如，貞吉。受茲介福，于其王母。

象曰：受之介福，以中正也。
六三：眾允，悔亡。

象曰：眾允之，志上行也。
九四：晉如碩鼠，貞厲。

象曰：碩鼠貞厲，位不當也。
六五：悔亡，失得勿恤，往吉无不利。

象曰：失得勿恤，往有慶也。
上九：晉其角，維用伐邑，厲吉无咎，貞吝。

象曰：維用伐邑，道未光也。


本作品在全世界都属于公有领域，因为作者逝世已经超过100年，并且于1923年1月1日之前出版。