震下坎上
屯，元亨，利貞。勿用有攸往，利建侯。

彖曰：屯，剛柔始交而難生，動乎險中，大亨貞。雷雨之動滿盈，天造草昧，宜建侯而不寧。
象曰：雲雷，屯；君子以經綸。
初九，磐桓，利居貞，利建侯。

象曰：雖磐桓，志行正也。以貴下賤，大得民也。
六二，屯如邅如，乘馬班如，匪寇婚媾，女子貞不字，十年乃字。

象曰：六二之難，乘剛也。十年乃字，反常也。
六三，即鹿无虞，惟入于林中，君子幾不如舍，往吝。

象曰：即鹿无虞，以從禽也。君子舍之，往吝窮也。
六四，乘馬班如，求婚媾，往，吉无不利。

象曰：求而往，明也。
九五，屯其膏；小貞吉，大貞凶。

象曰：屯其膏，施未光也。
上六，乘馬班如，泣血漣如。

象曰：泣血漣如，何可長也。


本作品在全世界都属于公有领域，因为作者逝世已经超过100年，并且于1923年1月1日之前出版。