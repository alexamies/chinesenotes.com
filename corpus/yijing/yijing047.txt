坎下兌上

困，亨，貞大人吉，无咎，有言不信。

彖曰：困，剛掩也。險以說，困而不失其所，亨；其唯君子乎？ 貞大人吉，以剛中也。有言不信，尚口乃窮也。
象曰：澤无水，困；君子以致命遂志。
初六：臀困于株木，入于幽谷，三歲不見。

象曰：入于幽谷，幽不明也。
九二：困于酒食，朱紱方來，利用亨祀，征凶，无咎。

象曰：困于酒食，中有慶也。
六三：困于石，據于蒺藜，入于其宮，不見其妻，凶。

象曰：據于蒺藜，乘剛也。入于其宮，不見其妻，不祥也。
九四：來徐徐，困于金車，吝，有終。

象曰：來徐徐，志在下也。雖不當位，有與也。
九五：劓刖，困于赤紱，乃徐有說，利用祭祀。

象曰：劓刖，志未得也。乃徐有說，以中直也。利用祭祀，受福也。
上六：困于葛藟，于臲甈，曰動悔。有悔，征吉。

象曰：困于葛藟，未當也。動悔，有悔吉，行也。


本作品在全世界都属于公有领域，因为作者逝世已经超过100年，并且于1923年1月1日之前出版。