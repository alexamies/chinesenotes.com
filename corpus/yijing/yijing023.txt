坤下艮上

剝，不利有攸往。

彖曰：剝，剝也，柔變剛也。不利有攸往，小人長也。順而止之，觀象也。君子尚消息盈虛，天行也。
象曰：山附地上，剝；上以厚下，安宅。
初六：剝牀以足，蔑貞凶。

象曰：剝牀以足，以滅下也。
六二：剝牀以辨，蔑貞凶。

象曰：剝牀以辨，未有與也。
六三：剝之，无咎。

象曰：剝之无咎，失上下也。
六四：剝牀以膚，凶。

象曰：剝牀以膚，切近災也。
六五：貫魚，以宮人寵，无不利。

象曰：以宮人寵，終无尤也。
上九：碩果不食，君子得輿，小人剝廬。

象曰：君子得輿，民所載也。小人剝廬，終不可用也。


本作品在全世界都属于公有领域，因为作者逝世已经超过100年，并且于1923年1月1日之前出版。