兌下震上

歸妹，征凶，无攸利。

彖曰：歸妹，天地之大義也。天地不交，而萬物不興，歸妹人之終始也。說以動，所歸妹也。征凶，位不當也。无攸利，柔乘剛也。
象曰：澤上有雷，歸妹；君子以永終知敝。
初九：歸妹以娣，跛能履，征吉。

象曰：歸妹以娣，以恆也。跛能履吉，相承也。
九二：眇能視，利幽人之貞。

象曰：利幽人之貞，未變常也。
六三：歸妹以須，反歸以娣。

象曰：歸妹以須，未當也。
九四：歸妹愆期，遲歸有時。

象曰：愆期之志，有待而行也。
六五：帝乙歸妹，其君之袂，不如其娣之袂良，月几望，吉。

象曰：帝乙歸妹，不如其娣之袂良也。其位在中，以貴行也。
上六：女承筐无實，士刲羊无血，无攸利。

象曰：上六无實，承虛筐也。


本作品在全世界都属于公有领域，因为作者逝世已经超过100年，并且于1923年1月1日之前出版。