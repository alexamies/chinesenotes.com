兌下坤上

臨，元亨，利貞。至于八月有凶。

彖曰：臨，剛浸而長。說而順，剛中而應，大亨以正，天之道也。至于八月有凶，消不久也。
象曰：澤上有地，臨；君子以教思无窮，容保民无疆。
初九：咸臨，貞吉。

象曰：咸臨貞吉，志行正也。
九二：咸臨，吉无不利。

象曰：咸臨，吉无不利；未順命也。
六三：甘臨，无攸利。既憂之，无咎。

象曰：甘臨，位不當也。既憂之，咎不長也。
六四：至臨，无咎。

象曰：至臨无咎，位當也。
六五：知臨，大君之宜，吉。

象曰：大君之宜，行中之謂也。
上六：敦臨，吉无咎。

象曰：敦臨之吉，志在內也。


本作品在全世界都属于公有领域，因为作者逝世已经超过100年，并且于1923年1月1日之前出版。