巽下坤上

升，元亨，用見大人，勿恤，南征吉。

彖曰：柔以時升，巽而順，剛中而應，是以大亨。用見大人，勿恤；有慶也。南征吉，志行也。
象曰：地中生木，升；君子以順德，積小以高大。
初六：允升，大吉。

象曰：允升大吉，上合志也。
九二：孚乃利用禴，无咎。

象曰：九二之孚，有喜也。
九三：升虛邑。

象曰：升虛邑，无所疑也。
六四：王用亨于岐山，吉无咎。

象曰：王用亨于岐山，順事也。
六五：貞吉，升階。

象曰：貞吉升階，大得志也。
上六：冥升，利于不息之貞。

象曰：冥升在上，消不富也。


本作品在全世界都属于公有领域，因为作者逝世已经超过100年，并且于1923年1月1日之前出版。