巽下震上

恆，亨，无咎，利貞，利有攸往。

彖曰：恆，久也。剛上而柔下，雷風相與，巽而動，剛柔皆應，恆。恆亨无咎，利貞；久於其道也，天地之道，恆久而不已也。利有攸往，終則有始也。日月得天，而能久照，四時變化，而能久成，聖人久於其道，而天下化成；觀其所恆，而天地萬物之情可見矣！
象曰：雷風，恆；君子以立不易方。
初六：浚恆，貞凶，无攸利。

象曰：浚恆之凶，始求深也。
九二：悔亡。

象曰：九二悔亡，能久中也。
九三：不恆其德，或承之羞，貞吝。

象曰：不恆其德，无所容也。
九四：田无禽。

象曰：久非其位，安得禽也。
六五：恆其德，貞，婦人吉，夫子凶。

象曰：婦人貞吉，從一而終也。夫子制義，從婦凶也。
上六：振恆，凶。

象曰：振恆在上，大无功也。


本作品在全世界都属于公有领域，因为作者逝世已经超过100年，并且于1923年1月1日之前出版。