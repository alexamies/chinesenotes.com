震下乾上

无妄，元亨，利貞。其匪正有眚，不利有攸往。

彖曰：无妄，剛自外來，而為主於內。動而健，剛中而應，大亨以正，天之命也。其匪正有眚，不利有攸往。无妄之往，何之矣？ 天命不佑，行矣哉？
象曰：天下雷行，物與无妄；先王以茂對時，育萬物。
初九：无妄，往吉。

象曰：无妄之往，得志也。
六二：不耕獲，不菑畬，則利有攸往。

象曰：不耕獲，未富也。
六三：无妄之災，或系之牛，行人之得，邑人之災。

象曰：行人得牛，邑人災也。
九四：可貞，无咎。

象曰：可貞无咎，固有之也。
九五：无妄之疾，勿藥有喜。

象曰：无妄之藥，不可試也。
上九：无妄，行有眚，无攸利。

象曰：无妄之行，窮之災也。


本作品在全世界都属于公有领域，因为作者逝世已经超过100年，并且于1923年1月1日之前出版。