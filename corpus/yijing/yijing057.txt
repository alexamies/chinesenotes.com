巽下巽上

巽，小亨，利攸往，利見大人。

彖曰：重巽以申命，剛巽乎中正而志行。柔皆順乎剛，是以小亨，利有攸往，利見大人。
象曰：隨風，巽；君子以申命行事。
初六：進退，利武人之貞。

象曰：進退，志疑也。利武人之貞，志治也。
九二：巽在牀下，用史巫紛若，吉无咎。

象曰：紛若之吉，得中也。
九三：頻巽，吝。

象曰：頻巽之吝，志窮也。
六四：悔亡，田獲三品。

象曰：田獲三品，有功也。
九五：貞吉悔亡，无不利。无初有終，先庚三日，后庚三日，吉。

象曰：九五之吉，位正中也。
上九：巽在牀下，喪其資斧，貞凶。

象曰：巽在牀下，上窮也。喪其資斧，正乎凶也。


本作品在全世界都属于公有领域，因为作者逝世已经超过100年，并且于1923年1月1日之前出版。