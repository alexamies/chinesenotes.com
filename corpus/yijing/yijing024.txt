震下坤上

復，亨。出入无疾，朋來无咎。反復其道，七日來復，利有攸往。

彖曰：復亨；剛反，動而以順行，是以出入无疾，朋來无咎。反復其道，七日來復，天行也。利有攸往，剛長也。復其見天地之心乎？
象曰：雷在地中，復；先王以至日閉關，商旅不行，后不省方。
初九：不復遠，无只悔，元吉。

象曰：不遠之復，以修身也。
六二：休復，吉。

象曰：休復之吉，以下仁也。
六三：頻復，厲无咎。

象曰：頻復之厲，義无咎也。
六四：中行獨復。

象曰：中行獨復，以從道也。
六五：敦復，无悔。

象曰：敦復无悔，中以自考也。
上六：迷復，凶，有災眚。用行師，終有大敗，以其國君，凶；至于十年，不克征。

象曰：迷復之凶，反君道也。


本作品在全世界都属于公有领域，因为作者逝世已经超过100年，并且于1923年1月1日之前出版。