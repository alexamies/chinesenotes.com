艮下離上

旅，小亨，旅貞吉。

彖曰：旅，小亨，柔得中乎外，而順乎剛，止而麗乎明，是以小亨，旅貞吉也。旅之時義大矣哉！
象曰：山上有火，旅；君子以明慎用刑，而不留獄。
初六：旅瑣瑣，斯其所取災。

象曰：旅瑣瑣，志窮災也。
六二：旅即次，懷其資，得童僕貞。

象曰：得童僕貞，終无尤也。
九三：旅焚其次，喪其童僕，貞厲。

象曰：旅焚其次，亦以傷矣。以旅與下，其義喪也。
九四：旅于處，得其資斧，我心不快。

象曰：旅于處，未得位也。得其資斧，心未快也。
六五：射雉一矢亡，終以譽命。

象曰：終以譽命，上逮也。
上九：鳥焚其巢，旅人先笑后號啕。喪牛于易，凶。

象曰：以旅在上，其義焚也。喪牛于易，終莫之聞也。


本作品在全世界都属于公有领域，因为作者逝世已经超过100年，并且于1923年1月1日之前出版。