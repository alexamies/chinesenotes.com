離下坤上

明夷，利艱貞。

彖曰：明入地中，明夷。內文明而外柔順，以蒙大難，文王以之。利艱貞，晦其明也，內難而能正其志，箕子以之。
象曰：明入地中，明夷；君子以蒞眾，用晦而明。
初九：明夷于飛，垂其翼。君子于行，三日不食，有攸往，主人有言。

象曰：君子于行，義不食也。
六二：明夷，夷于左股，用拯馬壯，吉。

象曰：六二之吉，順以則也。
九三：明夷于南狩，得其大首，不可疾貞。

象曰：南狩之志，乃大得也。
六四：入于左腹，獲明夷之心，出于門庭。

象曰：入于左腹，獲心意也。
六五：箕子之明夷，利貞。

象曰：箕子之貞，明不可息也。
上六：不明晦，初登于天，后入于地。

象曰：初登于天，照四國也。后入于地，失則也。


本作品在全世界都属于公有领域，因为作者逝世已经超过100年，并且于1923年1月1日之前出版。