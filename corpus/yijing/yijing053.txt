艮下巽上

漸，女歸吉，利貞。

彖曰：漸之進也，女歸吉也。進得位，往有功也。進以正，可以正邦也。其位剛，得中也。止而巽，動不窮也。
象曰：山上有木，漸；君子以居賢德，善俗。
初六：鴻漸于干，小子厲，有言，无咎。

象曰：小子之厲，義无咎也。
六二：鴻漸于磐，飲食衎衎，吉。

象曰：飲食衎衎，不素飽也。
九三：鴻漸于陸，夫征不復，婦孕不育，凶；利御寇。

象曰：夫征不復，離群丑也。婦孕不育，失其道也。利用御寇，順相保也。
六四：鴻漸于木，或得其桷，无咎。

象曰：或得其桷，順以巽也。
九五：鴻漸于陵，婦三歲不孕，終莫之勝，吉。

象曰：終莫之勝，吉；得所愿也。
上九：鴻漸于逵，其羽可用為儀，吉。

象曰：其羽可用為儀，吉；不可亂也。


本作品在全世界都属于公有领域，因为作者逝世已经超过100年，并且于1923年1月1日之前出版。