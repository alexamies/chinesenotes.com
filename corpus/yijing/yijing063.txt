離下坎上

既濟，亨，小利貞，初吉終亂。

彖曰：既濟，亨，小者亨也。利貞，剛柔正而位當也。初吉，柔得中也。終止則亂，其道窮也。
象曰：水在火上，既濟；君子以思患而預防之。
初九：曳其輪，濡其尾，无咎。

象曰：曳其輪， 義无咎也。
六二：婦喪其茀，勿逐，七日得。

象曰：七日得，以中道也。
九三：高宗伐鬼方，三年克之，小人勿用。

象曰：三年克之，憊也。
六四：繻有衣袽，終日戒。

象曰：終日戒，有所疑也。
九五：東鄰殺牛，不如西鄰之禴祭，實受其福。

象曰：東鄰殺牛，不如西鄰之時也；實受其福，吉大來也。
上六：濡其首，厲。

象曰：濡其首厲，何可久也。


本作品在全世界都属于公有领域，因为作者逝世已经超过100年，并且于1923年1月1日之前出版。