乾下艮上

大畜，利貞，不家食吉，利涉大川。

彖曰：大畜，剛健篤實輝光，日新其德，剛上而尚賢。能止健，大正也。不家食吉，養賢也。利涉大川，應乎天也。
象曰：天在山中，大畜；君子以多識前言往行，以畜其德。
初九：有厲利已。

象曰：有厲利已，不犯災也。
九二：輿說輻。

象曰：輿說輻，中无尤也。
九三：良馬逐，利艱貞。曰閑輿衛，利有攸往。

象曰：利有攸往，上合志也。
六四：童豕之牿，元吉。

象曰：六四元吉，有喜也。
六五：豶豕之牙，吉。

象曰：六五之吉，有慶也。
上九：何天之衢，亨。

象曰：何天之衢，道大行也。


本作品在全世界都属于公有领域，因为作者逝世已经超过100年，并且于1923年1月1日之前出版。