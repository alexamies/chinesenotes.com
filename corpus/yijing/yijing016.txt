坤下震上

豫，利建侯行師。

彖曰：豫，剛應而志行，順以動，豫。豫，順以動，故天地如之，而況建侯行師乎？天地以順動，故日月不過，而四時不忒；聖人以順動，則刑罰清而民服。豫之時義大矣哉！
象曰：雷出地奮，豫。先王以作樂崇德，殷荐之上帝，以配祖考。
初六：鳴豫，凶。

象曰：初六鳴豫，志窮凶也。
六二：介于石，不終日，貞吉。

象曰：不終日，貞吉；以中正也。
六三：盱豫，悔。遲有悔。

象曰：盱豫有悔，位不當也。
九四：由豫，大有得。勿疑。朋盍簪。

象曰：由豫，大有得；志大行也。
六五：貞疾，恆不死。

象曰：六五貞疾，乘剛也。恆不死，中未亡也。
上六：冥豫，成有渝，无咎。

象曰：冥豫在上，何可長也。


本作品在全世界都属于公有领域，因为作者逝世已经超过100年，并且于1923年1月1日之前出版。