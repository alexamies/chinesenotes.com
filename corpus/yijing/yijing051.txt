震下震上

震，亨。震來虩虩，笑言啞啞。震驚百里，不喪匕鬯。

彖曰：震，亨。震來虩虩，恐致福也。笑言啞啞，后有則也。震驚百里，驚遠而懼邇也。出可以守宗廟社稷，以為祭主也。
象曰：洊雷，震；君子以恐懼修身。
初九：震來虩虩，后笑言啞啞，吉。

象曰：震來虩虩，恐致福也。笑言啞啞，后有則也。
六二：震來厲，億喪貝，躋于九陵，勿逐，七日得。

象曰：震來厲，乘剛也。
六三：震蘇蘇，震行无眚。

象曰：震蘇蘇，位不當也。
九四：震遂泥。

象曰：震遂泥，未光也。
六五：震往來厲，億无喪，有事。

象曰：震往來厲，危行也。其事在中，大无喪也。
上六：震索索，視矍矍，征凶。震不于其躬，于其鄰，无咎。婚媾有言。

象曰：震索索，未得中也。雖凶无咎，畏鄰戒也。


本作品在全世界都属于公有领域，因为作者逝世已经超过100年，并且于1923年1月1日之前出版。