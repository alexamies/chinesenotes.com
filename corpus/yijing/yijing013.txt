離下乾上

同人于野，亨。 利涉大川，利君子貞。

彖曰：同人，柔得位得中，而應乎乾，曰同人。同人曰，同人于野，亨。利涉大川，乾行也。文明以健，中正而應，君子正也。唯君子為能通天下之志。
象曰：天與火，同人；君子以類族辨物。
初九：同人于門，無咎。

象曰：出門同人，又誰咎也。
六二：同人于宗，吝。

象曰：同人于宗，吝道也。
九三：伏戎于莽，升其高陵，三歲不興。

象曰：伏戎于莽，敵剛也。三歲不興，安行也。
九四：乘其墉，弗克，攻吉。

象曰：乘其墉，義弗克也，其吉，則困而反則也。
九五：同人，先號啕而后笑。大師克相遇。

象曰：同人之先，以中直也。大師相遇，言相克也。
上九：同人于郊，無悔。

象曰：同人于郊，志未得也。


本作品在全世界都属于公有领域，因为作者逝世已经超过100年，并且于1923年1月1日之前出版。