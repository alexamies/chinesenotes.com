坤下乾上

否之匪人，不利君子貞，大往小來。

彖曰：否之匪人，不利君子貞，大往小來。則是天地不交而萬物不通也，上下不交而天下无邦也。內陰而外陽，內柔而外剛，內小人而外君子，小人道長，君子道消也。
象曰：天地不交，否；君子以儉德辟難，不可榮以祿。
初六，拔茅茹以其彙，貞吉。亨。

象曰：拔茅貞吉，志在君也。
六二，包承，小人吉，大人否。亨。

象曰：大人否，亨。不亂羣也。
六三，包羞。

象曰：包羞，位不當也。
九四，有命，无咎，疇離祉。

象曰：有命无咎，志行也。
九五，休否，大人吉。其亡其亡，繫于苞桑。

象曰：大人之吉，位正當也。
上九，傾否，先否後喜。

象曰：否終則傾，何可長也。


本作品在全世界都属于公有领域，因为作者逝世已经超过100年，并且于1923年1月1日之前出版。