巽下離上

鼎，元吉，亨。

彖曰：鼎，象也。以木巽火，亨飪也。聖人亨以享上帝，而大亨以養聖賢。巽而耳目聰明，柔進而上行，得中而應乎剛，是以元亨。
象曰：木上有火，鼎；君子以正位凝命。
初六：鼎顛趾，利出否，得妾以其子，无咎。

象曰：鼎顛趾，未悖也。利出否，以從貴也。
九二：鼎有實，我仇有疾，不我能即，吉。

象曰：鼎有實，慎所之也。我仇有疾，終无尤也。
九三：鼎耳革，其行塞，雉膏不食，方雨虧悔，終吉。

象曰：鼎耳革，失其義也。
九四：鼎折足，覆公餗，其形渥，凶。

象曰：覆公餗，信如何也。
六五：鼎黃耳金鉉，利貞。

象曰：鼎黃耳，中以為實也。
上九：鼎玉鉉，大吉，无不利。

象曰：玉鉉在上，剛柔節也。


本作品在全世界都属于公有领域，因为作者逝世已经超过100年，并且于1923年1月1日之前出版。