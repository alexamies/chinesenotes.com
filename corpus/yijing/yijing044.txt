巽下乾上

姤，女壯，勿用取女。

彖曰：姤，遇也，柔遇剛也。勿用取女，不可與長也。天地相遇，品物咸章也。剛遇中正，天下大行也。姤之時義大矣哉！
象曰：天下有風，姤；后以施命誥四方。
初六：系于金柅，貞吉，有攸往，見凶，羸豕踟躅。

象曰：系于金柅，柔道牽也。
九二：包有魚，无咎，不利賓。

象曰：包有魚，義不及賓也。
九三：臀无膚，其行次且，厲，无大咎。

象曰：其行次且，行未牽也。
九四：包无魚，起凶。

象曰：无魚之凶，遠民也。
九五：以杞包瓜，含章，有隕自天。

象曰：九五含章，中正也。有隕自天，志不舍命也。
上九：姤其角，吝，无咎。

象曰：姤其角，上窮吝也。


本作品在全世界都属于公有领域，因为作者逝世已经超过100年，并且于1923年1月1日之前出版。