兌下巽上

中孚，豚魚吉，利涉大川，利貞。

彖曰：中孚，柔在內而剛得中。說而巽，孚，乃化邦也。豚魚吉，信及豚魚也。利涉大川，乘木舟虛也。中孚以利貞，乃應乎天也。
象曰：澤上有風，中孚；君子以議獄緩死。
初九：虞吉，有他不燕。

象曰：初九虞吉，志未變也。
九二：鳴鶴在陰，其子和之，我有好爵，吾與爾靡之。

象曰：其子和之，中心愿也。
六三：得敵，或鼓或罷，或泣或歌。

象曰：可鼓或罷，位不當也。
六四：月几望，馬匹亡，无咎。

象曰：馬匹亡，絕類上也。
九五：有孚攣如，无咎。

象曰：有孚攣如，位正當也。
上九：翰音登于天，貞凶。

象曰：翰音登于天，何可長也。


本作品在全世界都属于公有领域，因为作者逝世已经超过100年，并且于1923年1月1日之前出版。