坎下坎上

坎，習坎，有孚維心，亨。行有尚。

彖曰：習坎，重險也。水流而不盈，行險而不失其信。維心亨，乃以剛中也。行有尚，往有功也。天險不可升也，地險山川丘陵也，王公設險以守其國，坎之時用大矣哉！
象曰：水洊至，習坎；君子以常德行，習教事。
初六：習坎，入于坎窞，凶。

象曰：習坎入坎，失道凶也。
九二：坎有險，求小得。

象曰：求小得，未出中也。
六三：來之坎坎，險且枕，入于坎窞，勿用。

象曰：來之坎坎，終无功也。
六四：樽酒簋貳，用缶，納約自牖，終无咎。

象曰：樽酒簋貳，剛柔際也。
九五：坎不盈，只既平，无咎。

象曰：坎不盈，中未大也。
上六：用徽纆，置于叢棘，三歲不得，凶。

象曰：上六失道，凶三歲也。


本作品在全世界都属于公有领域，因为作者逝世已经超过100年，并且于1923年1月1日之前出版。