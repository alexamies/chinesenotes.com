坎下震上

解，利西南，无所往，其來復吉。有攸往，夙吉。

彖曰：解，險以動，動而免乎險，解。解利西南，往得眾也。其來復吉，乃得中也。有攸往夙吉，往有功也。天地解，而雷雨作，雷雨作，而百果草木皆甲坼，解之時義大矣哉！
象曰：雷雨作，解；君子以赦過宥罪。
初六：无咎。

象曰：剛柔之際，義无咎也。
九二：田獲三狐，得黃矢，貞吉。

象曰：九二貞吉，得中道也。
六三：負且乘，致寇至，貞吝。

象曰：負且乘，亦可丑也，自我致戎，又誰咎也。
九四：解而拇，朋至斯孚。

象曰：解而拇，未當位也。
六五：君子維有解，吉；有孚于小人。

象曰：君子有解，小人退也。
上六：公用射隼，于高墉之上，獲之，无不利。

象曰：公用射隼，以解悖也。


本作品在全世界都属于公有领域，因为作者逝世已经超过100年，并且于1923年1月1日之前出版。