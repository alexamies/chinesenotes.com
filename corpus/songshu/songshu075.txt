列傳第三十五　　王僧達 顏竣

　　王僧達，琅邪臨沂人，太保弘少子。兄錫，質訥乏風采。太祖聞僧達蚤慧，召見於德陽殿，問其書學及家事，應對閑敏，上甚知之，妻以臨川王義慶女。

　　少好學，善屬文。年未二十，以為始興王濬後軍參軍，遷太子舍人。坐屬疾，於楊列橋觀鬥鴨，為有司所糾，原不問。性好鷹犬，與閭里少年相馳逐，又躬自屠牛。義慶聞如此，令周旋沙門慧觀造而觀之。僧達陳書滿席，與論文義，慧觀酬答不暇，深相稱美。與錫不協，訴家貧，求郡，太祖欲以為秦郡，吏部郎庾炳之曰：「王弘子既不宜作秦郡，僧達亦不堪蒞民。」乃止。尋遷太子洗馬，母憂去職。兄錫罷臨海郡還，送故及奉祿百萬以上，僧達一夕令奴輦取，無復所餘。服闋，為宣城太守。性好遊獵，而山郡無事，僧達肆意馳騁，或三五日不歸，受辭訟多在獵所。民或相逢不識，問府君所在，僧達曰：「近在後。」元嘉二十八年春，索虜寇逼，都邑危懼，僧達求入衛京師，見許。賊退，又除宣城太守，頃之，徙任義興。

　　三十年，元兇弑立，世祖入討，普檄諸州郡；又符郡發兵，僧達未知所從。客說之曰：「方今釁逆滔天，古今未有，為君計，莫若承義師之檄，移告傍郡，使工言之士，明示禍福，苟在有心，誰不回應，此策上也。如其不能，可躬率向義之徒，詳擇水陸之便，致身南歸，亦其次也。」僧達乃自候道南奔，逢世祖於鵲頭，即命為長史，加征虜將軍。初，世祖發尋陽，沈慶之謂人曰：「王僧達必來赴義。」人問其所以，慶之曰：「虜馬飲江，王出赴難，見在先帝前，議論開張，執意明決，以此言之，其至必也。」

　　上即位，以為尚書右僕射，尋出為使持節、南蠻校尉，加征虜將軍。時南郡王義宣求留江陵，南蠻不解，不成行。仍補護軍將軍。僧達自負才地，謂當時莫及。上初踐阼，即居端右，一二年間，便望宰相。及為護軍，不得志，乃啟求徐州，曰：

　　臣衰索餘生，逢辰藉業，先帝追念功臣，眷及遺賤，飾短捐陋，布策稠采，從官委褐，十有一載。早憑慶泰，脫親盛明，而有志於學，無獨見之敏，有務在身，無偏鑒之識，固不足建言世治，備辨時宜。竊以天恩不可終報，尸素難可久處，故倡狂蕪謬，每陳所懷。

　　陛下孝誠發衷，義順動物，自龍飛以來，實應九服同歡，三光再朗。而臣假視巷裏，借聽民謠，黎氓囗囗，未締其感，遠近風議，不獲稍進，臣所用夙宵疾首，寤寐疚心者也。臣取之前載，譬之於今。當漢文之時，可謂藉已成之業，據既安之運，重以布衣菲食，憂勤治道，而賈誼披露乃誠，猶有歎哭之諫。況今承顛沛，萬機惟始，恩未及普，信未遑周。臣又聞前達有言，天下，重器也，一安不可卒危，一危亦不可卒安。陛下神思淵通，亦當鑒之聖慮。

　　竊謂當今之務，惟在萬有為己，家國同憂，允彼庶心，從民之欲。民有咨瘼之聲，君表納隍之志。下有愆弊之苦，上無侈豫之情。又應官酌其才，爵疇其望，與失不賞，甯失不刑。至若樞任重司，籓捍要鎮，治亂攸寄，動靜所歸，百度惟新，或可因而弗革，事在適宜，無或定其出處。天下多才，在所用之。

　　臣非惟寄觀世路，謬識其難，即之於身，詳見其弊。何者？臣雖得免牆面，書不入於學伍，行無愆戾，自無近於才能，直以廕托門世，夙列榮齒。且近雖奔迸江路，歸命南闕，竟何功效，可以書賞。而頻出內寵，陛下綢繆數旬之中，累發明詔。自非才略有素，聲實相任，豈可聞而弗驚，履而無懼。固宜退省身分，識恩之厚，不知報答，當在何期。夫見危致命，死而後已，皆殷勤前誥，重其忘生。臣感先聖格言，思在必效之地，使生獲其志，死得其所。如使臣享厚祿，居重榮，衣狐坐熊，而無事於世者，固所不能安也。

　　今四夷猶警，國未忘戰，辮發凶詭，尤宜裁防。間者天兵未獲，已肆其輕漢之心，恐戎狄貪惏，猶懷匪遜。脫以神州暫擾，中夏兵饑，容或遊魂塞內，重窺邊壘。且高秋在節，胡馬興威，宜圖其易，蚤為之所。臣每一日三省，志在報效，遠近小大，顧其所安，受效偏方，得司者則慮之所辦，情有不疑。若首統軍政，董勒天兵，既才所不周，實誠亦非願。陛下矜諒已厚，願復曲體此心。護軍之任，臣不敢處，彭城軍府，即時過立。且臣本在驅馳，非希崇顯，輕智小號，足以自安。願垂鑒恕，特賜申獎，則內外榮荷，存沒銘分。

　　上不許。僧達三啟固陳，上甚不說。以為征虜將軍、吳郡太守。朞歲五遷，僧達彌不得意。吳郭西臺寺多富沙門，僧達求須不稱意，乃遣主簿顧曠率門義劫寺內沙門竺法瑤，得數百萬。荊、江反叛，加僧達置佐領兵，臺符聽置千人，而輒立三十隊，隊八十人。又立宅於吳，多役公力。坐免官。

　　初，僧達為太子洗馬，在東宮，愛念軍人朱靈寶，及出為宣城，靈寶已長，僧達詐列死亡，寄宣城左永之籍，注以為己子，改名元序，啟太祖以為武陵國典衛令，又以補竟陵國典書令，建平國中軍將軍。孝建元年春，事發，又加禁錮。上表陳謝云：「不能因依左右，傾意權貴。」上愈怒。僧達族子確年少，美姿容，僧達與之私款。確叔父休為永嘉太守，當將確之郡，僧達欲逼留之，確知其意，避不復往。僧達大怒，潛於所住屋後作大坑，欲誘確來別，因殺而埋之。從弟僧虔知其謀，禁呵乃止。御史中丞劉瑀奏請收治，上不許。

　　孝建三年，除太常，意尤不悅。頃之，上表解職，曰：

　　臣自審庸短，少闕宦情，兼宿抱重疾，年月稍甚，生平素念，願閑衡廬。先朝追遠之恩，早見榮齒。曩者以親貧須養，僶俛從祿，解褐後府，十有餘旬。俄遷舍人，殆不朝直。實無緣坐閱宸寵，尸爵家庭，情計二三，屢經聞啟，終獲允亮，賜反初服。還私未用，又擢為洗馬，意旨優隆，其令且拜，許有郡缺，當務處置。會琅邪遷改，即蒙敕往反神翰，慈誘殷勤，令裝成即自隨。靈寶往年淪覆長溪，因彼散失，仰感沉恩，俯銘浮寵。臣釁積禍升，仍丁艱罰，聊及視息，即蒙逮問，具啟以奉營情事，負舉猥多。賜蒞宣城，極其窮躓。仲春移任，方冬便值虜南侵。臣忝同肺腑，情為義動，苦求還都，侍衛輦轂。至止之日，戎旗已搴。在郡雖淺，而貪得分了，方拂農衣，還事耕牧，宣城民庶，詣闕見請。爾時敕亡從兄僧綽宣見留之旨。暗疾寡任，野心素積，仍附啟苦乞且旋任。還務未期，亡兄臣錫奄見棄背，啟解奔赴，賜帶郡還都，曾未淹積，復除義興。

　　臣自天飛海泳，豈假鱗翼，徒思橫施，與日而深。自處官以來，未嘗有涓毫之積，羸疾暗疚，又無人一諾。而性狎林水，偏愛禽魚，議其所托，動乖治要。故收崖斂分，無忘俄頃，實由有待難供，上裝未立，東郡奉輕，西陝祿重。具陳蘄懇，備執初願，氣置江、湘遠郡，一二年中，庶反耕之日，糧藥有寄。即蒙亮許，當賜矜擢。

　　遭逢厄運，天地崩離，世蒙聖朝門情之顧，及在臣身，復荷殊識，義雖君臣，恩猶父子。臣誠庸蔽，心過草木，奉諱之日，不覺捐身。單軀弱嗣，千里共氣，繼罹凶塗，動臨危盡，生微朝露，不察如絲，信順所扶，得獲全濟，再見天地，重睹三光。於時兄子僧亮等幽窘醜逆，盡室獄戶，山川險阻，吉凶路塞，悠遠之思，誰能勿勞。嘗膽濡足，是其公願，分心掛腹，實亦私苦。

　　幸屬聖武，克復大業，宇宙廓清，四表靖晏。臣父子叔侄，同獲泰辰，造情追尋，歸骨之本，欲以死明心，誤有餘辰；情願已展，避逆向順，終古常節，智力無效，有何勳庸，而頻煩恩榮，動逾分次。但忽病之日，不敢固辭，故吞訴於鵲渚，飲愧於新亭。及元兇既殄，人神獲乂，端右之授，即具陳請。天慈優渥，每越常倫，南蠻、護軍，旬月私授。臣三省非分，必致孤負，居常輕任，尚懼網墨，況參要內職，承寵外畿，其取覆折，不假識見。故披誠啟訴，表疏相屬，或乞輕高就卑，或願以閑易要，言誓致苦，播於辭牘，誠知固陋，當觸明科。去歲往年，累犯刑禁，理無申可，罪有恆典，虛穢朝序，慚累家業，臣甘其終，物議其盡。陛下棄其身瑕，矜其貴戚，迂略法憲，曲相全養。臣一至之感，口此何忘。利伊恩升，加以今位，當時震驚，收足失所，本忘閒情，不敢聞命。內慮於己，外訪於親，以為天地之仁，施不期報，再造之恩，不可妄屬。故洗拂灰壤，登沐膏露，上處聖澤，下更生辰，合芳離蛻，遐邇改觀。但偷榮托幸，忽移此歲，自見妨長，轉不可寧，宜其沈放，志事俱盡。

　　伏願陛下承太始之德，加成物之恩，及臣狂蔽未至，得於榮次自引，聖朝厚終始之惠，孤臣保不泯之澤。夫讓功為高，臣無功而讓；專素為美，臣榮采已積。以是求退，誠亦可湣。又妻子為居，更無餘累，婢僕十餘，粗有田入，歲時是課，足繼朝昏。兼比日眩瞀更甚，風虛漸劇，湊理合閉，榮衛惛底，心氣忡弱，神志衰散，念此根疵，不支歲月。公私誠願，宜蒙諒許，乞徇餘辰，以終瑣運。白水皎日，不足為譬，願垂矜鑒，哀申此請。

　　僧達文旨抑揚，詔付門下。侍中何偃以其詞不遜，啟付南臺，又坐免官。頃之，除江夏王義恭太傅長史、臨淮太守，又徙太宰長史，太守如故。大明元年，遷左衛將軍，領太子中庶子。以歸順功，封寧陵縣五等侯。二年，遷中書令。

　　先是，南彭城蕃縣民高闍、沙門釋曇摽、道方等共相誑惑，自言有鬼神龍鳳之瑞，常聞簫鼓音，與秣陵民藍宏期等謀為亂。又要結殿中將軍苗允、員外散騎侍郎嚴欣之、司空參軍闞千纂、太宰府將程農、王恬等，謀克二年八月一日夜起兵攻宮門，晨掩太宰江夏王義恭，分兵襲殺諸大臣，以闍為天子。事發覺，凡党與死者數十人。

　　僧達屢經狂逆，上以其終無悛心，因高闍事陷之，下詔曰：「王僧達餘慶所鍾，早登榮觀，輕險無行，暴於世談。值國道中艱，盡室願效，甄其薄誠，貰其鴻慝，爵遍外內，身窮榮寵。曾無在泮，食椹懷音，乃協規西楚，志擾東區，公行剽掠，顯奪凶黨，倚結群惡，誣亂視聽。朕每容隱，思加蕩雪，曾無犬馬感恩之志，而炎火成燎原之勢，涓流兆江河之形，遂脣齒高闍，契規蘇寶，搜詳妖圖，覘察象緯。逮賊長臨梟，餘黨就鞫，鹹布辭獄牒，宣言虛市，猶欲隱忍，法為情屈。小醜紛紜，人扇方甚，矯構風塵，志希非覬，固已達諸公卿，彰於朝野。朕焉得輕宗社之重，行匹夫之仁。殛山誅邪，聖典所同，戮諷翦律，漢法攸尚。便可收付延尉，肅正刑書。故太保華容文昭公弘契闊歷朝，綢繆眷遇，豈容忘茲勳德，忽其世祀，門爵國姻，一不貶絕。」於獄賜死，時年三十六。

　　子道琰，徙新安郡。前廢帝即位，得還京邑。後廢帝元徽中，為廬陵國內史，未至郡，卒。蘇寶者，名寶生，本寒門，有文義之美。元嘉中立國子學，為《毛詩》助教，為太祖所知，官至南台侍御史，江甯令。坐知高闍反不即啟聞，與闍共伏誅。

　　顏竣，字士遜，琅邪臨沂人，光祿大夫延之子也。太祖問延之：「卿諸子誰有卿風？」對曰：「竣得臣筆，測得臣文，{大}得臣義，躍得臣酒。」

　　竣初為太學博士，太子舍人，出為世祖撫軍主簿，甚被愛遇，竣亦盡心補益。元嘉中，上不欲諸王各立朋黨，將召竣補尚書郎。吏部尚書江湛以為竣在府有稱，不宜回改，上乃止。遂隨府轉安北、鎮軍、北中郎府主簿。二十八年，虜自彭城北歸，復求互市，竣議曰：「愚以為與虜和親無益，已然之明效。何以言其然？夷狄之欲侵暴，正苦力之不足耳。未嘗拘制信義，用輟其謀。昔年江上之役，乃是和親之所招。曆稔交聘，遂求國婚，朝廷羈縻之義，依違不絕，既積歲月，漸不可誣，獸心無厭，重以忿怒，故至於深入。幸今因兵交之後，華、戎隔判，若言互市，則復開曩敝之萌。議者不過言互市之利在得馬，今棄此所重，得彼下駟，千匹以上，尚不足言，況所得之數，裁不十百邪。一相交關，卒難閉絕。寇負力玩勝，驕黠已甚，雖云互市，實覘國情，多贍其求，則桀慠罔已，通而為節，則必生邊虞。不如塞其端漸，杜其觖望，內修德化，外經邊事，保境以觀其釁，於是為長。」

　　初，沙門釋僧含粗有學義，謂竣曰：「貧道粗見讖記，當有真人應符，名稱次第，屬在殿下。」竣在彭城嘗向親人敘之，言遂宣佈，聞於太祖。時元兇巫蠱事已發，故上不加推治。世祖鎮尋陽，遷南中郎記室參軍。三十年春，以父延之致仕，固求解職，不許。賜假未發，而太祖崩問至，世祖舉兵入討。轉諮議參軍，領錄事，任總外內，並造檄書。世祖發尋陽，便有疾，領錄事自沈慶之以下，並不堪相見，唯竣出入臥內，斷決軍機。時世祖屢經危篤，不任咨稟，凡厥眾事，竣皆專斷施行。世祖踐阼，以為侍中，俄遷左衛將軍，加散騎常侍，辭常侍，見許。封建城縣侯，食邑二千戶。

　　孝建元年，轉吏部尚書，領驍騎將軍。留心選舉，自強不息，任遇既隆，奏無不可。其後謝莊代竣領選，意多不行。竣容貌嚴毅，莊風姿甚美，賓客喧訴，常歡笑答之。時人為之語曰：「顏竣嗔而與人官，謝莊笑而不與人官。」

　　南郡王義宣、臧質等反，以竣普領軍。義宣、質諸子藏匿建康、秣陵、湖熟、江寧縣界，世祖大怒，免丹陽尹褚湛之官，收四縣官長，以竣為丹陽尹，加散騎常侍。先是，竣未有子，而大司馬江夏王義恭諸子為元兇所殺，至是竝各產男，上自為制名，名義恭子為伯禽，以比魯公伯禽，周公旦之子也；名竣子為辟彊，以比漢侍中張良之子。

　　先是，元嘉中，鑄四銖錢，輪郭形制，與五銖同，用費損，無利，故百姓不盜鑄。及世祖即位，又鑄孝建四銖。三年，尚書右丞徐爰議曰：「貴貨利民，載自五政，開鑄流圜，法成九府，民富國實，教立化光。及時移俗易，則通變適用，是以周、漢俶遷，隨世輕重。降及後代，財豐用足，因條前寶，無復改創。年曆既遠，喪亂屢經，堙焚剪毀，日月銷減，貨薄民貧，公私俱困，不有革造，將至大乏。謂應式遵古典，收銅繕鑄，納贖刊刑，著在往策，今宜以銅贖刑，隨罰為品。」詔可。鑄錢形式薄小，輪廓不成。於是民間盜鑄者雲起，雜以鉛錫，並不牢固。又剪鑿古錢，以取其銅，錢轉薄小，稍違官式。雖重制嚴刑，民吏官長坐死免者相系，而盜鑄彌甚，百物踴貴，民人患苦之。乃立品格，薄小無輪郭者，悉加禁斷。

　　始興郡公沈慶之立議曰：「昔秦幣過重，高祖是患，普令民鑄，改造榆莢，而貨輕物重，又復乖時。太宗放鑄，賈誼致譏，誠以采山術存，銅多利重，耕戰之器，曩時所用，四民競造，為害或多。而孝文弗納，民鑄遂行，故能朽貫盈府，天下殷富。況今耕戰不用，采鑄廢久，熔冶所資，多因成器，功艱利薄，絕吳、鄧之資，農民不習，無釋耒之患。方今中興開運，聖化惟新，雖復偃甲銷戈，而倉庫未實，公私所乏，唯錢而已。愚謂宜聽民鑄錢，郡縣開置錢署，樂鑄之家，皆居署內，平其雜式，去其雜偽，官斂輪郭，藏之以為永寶。去春所禁新品，一時施用，今鑄悉依此格。萬稅三千，嚴檢盜鑄，並禁剪鑿。數年之間，公私豐贍，銅盡事息，姦偽自止。且禁鑄則銅轉成器，開鑄則器化為財，翦華利用，於事為益。」

　　上下其事公卿，太宰江夏王義恭議曰：「伏見沈慶之議，『聽民私鑄，樂鑄之室，皆入署居。平其准式，去其雜偽』。愚謂百姓不樂與官相關，由來甚久。又多是人士，蓋不願入署。凡盜鑄為利，利在偽雜，偽雜既禁，樂入必寡。云『斂取輪郭，藏為永寶』。愚謂上之所貴，下必從之，百姓聞官斂輪郭，輪郭之價百倍，大小對易，誰肯為之。強制使換，則狀似逼奪。又『去春所禁新品，一時施用』。愚謂此條在可開許。又云'今鑄宜依此格，萬稅三千'。又云『嚴檢盜鑄，不得更造』。愚謂禁制之設，非惟一旦，昧利犯憲，群庶常情，不患制輕，患在冒犯。今入署必萬輸三千，私鑄無十三之稅，逐利犯禁，居然不斷。又云『銅盡事息，姦偽自禁』。愚謂赤縣內銅，非可卒盡，比及銅盡，姦偽已積。又云『禁鑄則銅轉成器，開鑄則器化為財』。然頃所患，患於形式不均，加以剪鑿，囗鉛錫眾訴越耳。若止於盜鑄銅者，亦無須苦禁。」

　　竣議曰：「泉貨利用，近古所同，輕重之議，定於漢世，魏、晉以降，未之能改。誠以物貨既均，改之偽生故也。世代漸久，弊運頓至，因革之道，宜有其術。今云開署放鑄，誠所欣同。但慮采山事絕，器用日耗，銅既轉少，器亦彌貴。設器直一千，則鑄之減半，為之無利，雖令不行。又云『去春所禁，一時施用』。是欲使天下豐財。若細物必行，而不從公鑄，利己既深，情偽無極，私鑄剪鑿，盡不可禁。五銖半兩之屬，不盈一年，必至於盡。財貨未贍，大錢已竭，數歲之間，悉為塵土，豈可令取弊之道，基於皇代。今百姓之貨，雖為轉少，而市井之民，未有嗟怨，此新禁初行，品式未一，須臾自止，不足以垂聖慮。唯府藏空匱，實為重憂。今縱行細錢，官無益賦之理，百姓雖贍，無解官乏。唯簡費去華，設在節儉，求贍之道，莫此為貴。然錢有定限，而消失無方；剪鑄雖息，終致窮盡者。亡應官開取銅之署，絕器用之塗，定其品式，日月漸鑄，歲久之後，不為世益耳。」

　　時議者又以銅轉難得，欲鑄二銖錢。竣又議曰：「議者將為官藏空虛，宜更改鑄，天下銅少，宜減錢式，以救交弊，賑國紓民。愚以為不然。今鑄二銖，恣行新細，於官無解於乏，而民姦巧大興，天下之貨，將靡碎至盡。空立嚴禁，而利深難絕，不過一二年間，其弊不可復救。其甚不可一也。今熔鑄有頓得一二億理，縱復得此，必待彌年。歲暮稅登，財幣暫革，日用之費，不贍數月。雖權征助，何解乏邪？徒使姦民意騁，而貽厥愆謀。此又甚不可二也。民征大錢之改，兼畏近日新禁，市井之間，必生喧擾。遠利未聞，切患猥及，富商得志，貧民困窘。此又甚不可三也。若使交益深重，尚不可行，況又未見其利，而眾弊如此，失算當時，取誚百代乎！」

　　前廢帝即位，鑄二銖錢，形式轉細。官錢每出，民間即模效之，而大小厚薄，皆不及也。無輪郭，不磨鑢，如今之剪鑿者，謂之耒子。景和元年，沈慶之啟通私鑄，由是錢貨亂敗，一千錢長不盈三寸，大小稱此，謂之鵝眼錢。劣於此者，謂之綖環錢。入水不沉，隨手破碎，市井不復料數，十萬錢不盈一掬，斗米一萬，商貨不行。太宗初，唯禁鵝眼、綖環，其餘皆通用。復禁民鑄，官署亦廢工，尋復並斷，唯用古錢。

　　竣自散騎常侍、丹陽尹，加中書令，丹陽尹如故。表讓中書令曰：「虛竊國靈，坐招禁要，聞命慚惶，形魂震越。臣東州凡鄙，生微於時，長自閭閻，不窺官轍，門無富貴，志絕華伍。直以委身壟畝，饑寒交切，先朝陶均庶品，不遺愚賤，得免耕稅之勤，廁仕進之末。陛下盛德居蕃，總攬英異，越以不才，超塵清軌，奉躬曆稔，勞效莫書，仰恃曲成之仁，畢願守宰之秩。豈期天地中闋，殷憂啟聖，倚附興運，擢景神塗，雲飛海泳，冠絕倫等，曾未三期，殊命八萃。詳料賞典，則臣不應科；瞻言勤良，則臣與侔貴。方欲訴款皇朝，降階盛序，微已國言，少徹身謗，而制書猥下，爵樹彌隆。臣小人也，不及遠謀，寵利之來，何能居約，徒以上瀆天明，下汨彝議，災謫之興，懼必在邇。今之過授，以先微身，苟曰非據，危辱將及，十手所指，諭等膏肓，所以寤寐兢遽，維縈苦疾者也。伏願陛下察其丹誠，矜其疾願，絕會收恩，以全愚分，則造化之施，方茲為薄。」見許。時歲旱民饑，竣上言禁餳一月，息米近萬斛。復代謝莊為吏部尚書，領太子左衛率，未拜，丁憂。起為右將軍，丹陽尹如故。

　　竣藉蕃朝之舊，極陳得失。上自即吉之後，多所興造，竣諫爭懇切，無所回避，上意甚不說，多不見從。竣自謂才足幹時，恩舊莫比，當贊務居中，永執朝政，而所陳多不被納，疑上欲疏之，乃求外出，以占時旨。大明元年，以為東揚州刺史，將軍如故。所求既許，便憂懼無計。至州，又丁母艱，不許去職，聽送喪還都，恩待猶厚，竣彌不自安。每對親故，頗懷怨憤，又言朝事違謬，人主得失。及王僧達被誅，謂為竣所讒構，臨死陳竣前後忿懟，每恨言不見從。僧達所言，頗有相符據。上乃使御史中丞庾徽之奏之曰：

　　臣聞人臣之奉主，毀家光國，竭情無私；若乃無禮陵人，怙富卑上，是以王叔作戒，子晰為戮。未有背本塞原，好利忘義，而得自容盛世，溷亂清流者也。右將軍、東揚州刺史建城縣開國侯顏竣，因附風雲，謬蒙翼長，天地更造，拔以非次。聖朝親攬，萬務一歸，而窺覘國柄，潛圖秉執。受任選曹，驅扇滋甚；出尹京輦，形勢彌放。傳詔犯憲，舊須啟聞，而竣以通訴忤己，輒加鞭辱，罔顧威靈，莫此為甚。嚴詔屢發，當官責效，竣權恣不行，怨懟彌起，懷挾姦數，苞藏陰慝。預聞中旨，罔不宣露，罰則委上，恩必歸己，荷遇之門，即加謗辱，受譴之室，曲相哀撫。翻戾朝紀，狡惑視聽，肋懼上宰，激動閭閻。末上慮聞，內懷猜懼，偽請東牧，以卜天旨。既獲出蕃，怨詈方肆，反脣腹誹，方之已輕。且時有啟奏，必協姦私，宣示親朋，動作群小。

　　前冬母亡，詔賜還葬，事畢不去，盤桓經時。方構間勳貴，造立同異。又表示危懼，深營身觀，曲訪大臣，慮不全立，遂以己被斥外，國道將顛，釁積懷抱，惡窮辭色。兼行闕於家，早負世議，逮身居崇寵，奉兼萬金，榮以誇親，祿不充養。宿憾母弟，恃貴輒戮，天倫怨毒，親交震駭。凡所蒞任，皆闕政刑，輒開丹陽庫物，貸借吏下。多假資禮，解為門生，充朝滿野，殆將千計。驕放自下，妨公害私，取監解見錢，以供帳下。賓旅酣歌，不異平日，街談道說，非復風聲。

　　竣代都文吏，特荷天私，棄瑕錄用，豫參要重，勞無汗馬，賞班河、山，出內寵靈，逾越倫伍。山川之性，日月彌滋，溪壑之心，在盈彌奢，虎冠狼貪，未足為譬。今皇明開耀，品物鹹亨，傷俗點化，實唯害焉，宜加顯戮，以彰盛化。請以見事免竣所居官，下太常削爵土，須事御收付廷尉法獄罪。

　　上未欲便加大戮，且止免官。竣頻啟謝罪，并乞性命。上愈怒，詔答曰：「憲司所奏，非宿昔所以相期。卿受榮遇，故當極此，訕訐怨憤，已孤本望，乃復過煩思慮，懼不自全，豈為下事上誠節之至邪！」及竟陵王誕為逆，因此陷之。召御史中丞庾徽之於前為奏，奏成，詔曰：「竣孤負恩養，乃可至此。於獄賜死，妻息宥之以遠。」子辟彊徙送交州，又於道殺之。竣文集行於世。

　　史臣曰：世祖弱歲監蕃，涵道未廣，披胸解帶，義止賓僚。及運鍾傾陂，身危慮切，擢膽抽肝，猶患言未盡也。至於馮玉負扆，威行萬物，欲有必從，事無暫失。既而憂歡異日，甘苦變心，主挾今情，臣追昔款，宋昌之報，上賞已行；同舟之慮，下望愈結。嫌怨既萌，誅責自起。竣之取釁於世，蓋由此乎？為人臣者，若能事主而捐其私，立功而忘其報，雖求顛陷，不可得也。


Chinese text: This work was published before January 1, 1923, and is in the
public domain worldwide because the author died at least 100 years ago.
