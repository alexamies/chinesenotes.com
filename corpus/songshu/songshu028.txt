志第十八　　符瑞中

　　麒麟者，仁獸也。牡曰麒，牝曰麟。不刳胎剖卵則至。麕身而牛尾，狼項而一角，黃色而馬足。含仁而戴義，音中鐘呂，步中規矩，不踐生蟲，不折生草，不食不義，不飲洿池，不入坑阱，不行羅網。明王動靜有儀則見。牡鳴曰「逝聖」，牝鳴曰「歸和」，春鳴曰「扶幼」，夏鳴曰「養綏」。

　　漢武帝元狩元年十月，行幸雍，祠五畤，獲白麟。漢武帝太始二年三月，獲白麟。漢章帝元和二年以來，至章和元年，凡三年，麒麟五十一見郡國。漢安帝延光三年七月，麒麟見潁川陽翟。延光三年八月戊子，麒麟見潁川陽翟。延光四年正月壬午，麒麟見東郡濮陽。漢獻帝延康元年，麒麟十見郡國。

　　吳孫權赤烏元年八月，武昌言麒麟見。又白麟見建業。晉武帝泰始元年十二月，麒麟見南郡枝江。晉武帝咸寧五年二月甲午，白麟見平原鬲縣。咸寧五年九月甲午，麒麟見河南陽城。晉武帝太康元年四月，白麟見頓丘。晉湣帝建興二年九月丙戌，麒麟見襄平，州刺史崔毖以聞。晉元帝太興元年正月戊子，麒麟見豫章。晉成帝咸和八年五月己巳，麒麟見遼東。

　　鳳凰者，仁鳥也。不刳胎剖卵則至。或翔或集。雄曰鳳，雌曰凰。蛇頭燕頷，龜背鱉腹，鶴頸雞喙，鴻前魚尾，青首駢翼，鷺立而鴛鴦思。首戴德而背負仁，項荷義而膺抱信，足履正而尾系武。小音中鐘，大音中鼓。延頸奮翼，五光備舉。興八風，降時雨，食有節，飲有儀，往有文，來有嘉，遊必擇地，飲不妄下。其鳴，雄曰「節節」，雌曰「足足」。晨鳴曰「發明」，晝鳴曰「上朔」，夕鳴曰「歸昌」，昏鳴曰「固常」，夜鳴曰「保長」。其樂也，徘徘徊徊，雍雍喈喈。唯鳳皇為能究萬物，通天祉，象百狀，達王道，率五音，成九德，備文武，正下國。故得鳳之象，一則過之，二則翔之，三則集之，四則春秋居之，五則終身居之。

　　漢昭帝始元三年十月，鳳皇集東海，遣使祠其處。漢宣帝本始元年五月，鳳皇集膠東。本始四年五月，鳳皇集北海。漢宣帝地節二年四月，鳳皇集魯，群鳥從之。漢宣帝元康元年三月，鳳皇集泰山、陳留。元康四年，南郡獲威鳳。漢宣帝神雀二年二月，鳳皇集京師，群鳥從之以萬數。神雀四年春，鳳皇集京師。神雀四年十月，鳳皇十一集杜陵。神雀四年十二月，鳳皇集上林。

　　漢宣帝甘露三年二月，鳳皇集新蔡，群鳥四面行列，皆向鳳皇立，以萬數。

　　漢光武建武十七年十月，鳳皇五，高八九尺，毛羽五采，集潁川郡，群鳥並從行列，蓋地數頃，留十七日乃去。

　　漢章帝元和二年以來，至章和元年，凡三年，鳳皇百三十九見郡國。

　　漢安帝延光三年二月，車駕東巡。其月戊子，鳳皇集濟南台縣丞霍收舍樹上，賜台長嶷帛十五匹，收二十匹，尉半之，吏卒人三匹；鳳皇所過亭部，無出今年田租；賜男子爵人二級。延光三年十月壬午，鳳皇集京兆新豐西界槐樹。漢桓帝建和元年十一月，鳳皇見濟陰己氏。漢靈帝光和四年秋，五色大鳥見新城，群鳥隨之。民皆謂之鳳皇。漢獻帝延康元年八月，石邑縣言鳳皇集。又郡國十三言鳳皇見。

　　吳孫權黃武五年七月，蒼梧言鳳皇見。孫權黃龍元年四月，夏口、武昌並言鳳皇見。吳孫亮建興二年十一月，大鳥五見於春申。吳孫皓建衡四年正月，西苑言鳳皇集。

　　晉武帝泰始元年十二月，鳳皇見上党高都。泰始元年十二月，鳳皇二見河南山陽。泰始元年十二月，鳳皇三見馮翊下邽。晉穆帝升平四年二月辛亥，鳳皇將九子見鄖鄉之豐城。十二月甲子，又見豐城，眾鳥隨從。升平五年四月己未，鳳皇集沔北，至於辛酉。百姓聚觀之。

　　宋武帝永初元年七月戊戌，鳳皇見會稽山陰。文帝元嘉十四年三月丙申，大鳥二集秣陵民王顗園中李樹上，大如孔雀，頭足小高，毛羽鮮明，文采五色，聲音諧從，眾鳥如山雞者隨之，如行三十步頃，東南飛去。揚州刺史彭城王義康以聞。改鳥所集永昌裏曰鳳皇裏。孝武帝孝建元年正月庚申，鳳皇見丹徒篸賢亭，雙鵠為引，眾鳥陪從。征虜將軍武昌王渾以聞。

　　神鳥者，赤神之精也，知音聲清濁和調者也。雖赤色而備五采，雞身，鳴中五音，肅肅雍雍。喜則鳴舞，樂處幽隱。風俗從則至。

　　漢宣帝五鳳三年三月辛丑，神鳥集長樂宮東闕樹上，又飛下地，五采炳發，留十餘刻。漢章帝元和中，神鳥見郡國。

　　黃龍者，四龍之長也。不漉池而漁，德至淵泉，則黃龍游于池。能高能下，能細能大，能幽能冥，能短能長，乍存乍亡。赤龍、《河圖》者，地之符也。王者德至淵泉，則河出《龍圖》。

　　漢惠帝二年正月癸酉，兩龍見蘭陵人家井中。漢文帝十五年春，黃龍見成紀。漢宣帝甘露元年四月，黃龍見新豐。

　　漢成帝鴻嘉元年冬，黃龍見真定。漢成帝永始二年二月癸未，黃龍見東萊。漢光武建武十二年六月，黃龍見東阿。

　　漢章帝元和二年以來，至章和元年，凡三年，黃龍四十四見郡國。元和中，青龍見郡國。元和中，白龍見郡國。

　　漢安帝延光元年八月辛卯，黃龍見九真。延光三年九月辛亥，黃龍見濟南曆城。延光三年十二月乙未，黃龍見琅邪諸縣。延光四年正月壬午，黃龍二見東郡濮陽。

　　漢桓帝建和元年二月，黃龍見沛國譙。漢桓帝元嘉二年八月，黃龍見濟陰句陽，又見金城允街。漢桓帝永光元年八月，黃龍見巴郡。漢獻帝延康元年三月，黃龍見譙。又郡國十三言黃龍見。魏明帝青龍元年正月甲申，青龍見郟之摩陂井。帝親與群臣共觀之，既而詔書工圖寫，龍潛而不見。魏明帝景初元年二月壬辰，山茌縣言黃龍見。

　　魏少帝正元元年十月戊戌，黃龍見鄴井中。魏少帝甘露元年正月辛丑，青龍見軹縣井中凡二。甘露元年六月，青龍見元城縣界井中。甘露二年二月，青龍見溫縣井中。甘露三年八月甲戌，黃龍、青龍仍見頓丘、冠軍、陽夏縣井中。甘露四年正月，黃龍二見甯陵縣井中。

　　魏元帝景元元年十二月甲申，黃龍見莘縣井中。景元三年二月，青龍見軹縣井中。

　　劉備未即位前，黃龍見武陽赤水，九日乃去。

　　吳孫權黃武元年三月，鄱陽言黃龍見。吳孫權黃龍元年四月，夏口、武昌並言黃龍見；權因此改元。作黃龍牙，常在軍中，進退視其所向，命胡綜為賦。

　　吳孫權赤烏五年三月，海鹽縣言黃龍見縣井中二。赤烏十一年，雲陽言黃龍見。黃龍二又見武陵吳壽，光色炫耀。

　　吳孫休永安四年九月，布山言白龍見。永安五年七月，始新言黃龍見。永安六年四月，泉陵言黃龍見。

　　晉武帝泰始元年十二月，青龍二見濟陰定陶。泰始元年十二月，青龍見魏郡湯陰。泰始元年十二月，黃龍見河南洛陽洛濱。泰始元年十二月，白龍二見太原祁。泰始二年七月壬午，黃龍見巴西閬中。泰始三年四月戊午，有司奏：「張掖太守焦勝言，氐池縣大柳穀口青龍見。」

　　晉武帝咸寧二年六月丙申，白龍二見於新興九原居民井中。咸寧二年十月庚午，黃龍二見於漢嘉靈關。咸寧二年十一月癸巳，白龍二見須度支部。咸寧五年十一月甲寅，青龍見京兆霸城。

　　晉武帝太康元年八月，白龍三見於永昌。太康三年閏四月己丑，白龍二見濟南曆城。太康五年正月癸卯，青龍二見武庫井中，帝親往觀之。太康六年九月，白龍見京兆陰盤。太康九年十二月戊申，青龍一見魯國公丘居民井中。晉惠帝元康七年三月己酉朔，成皋縣獄有龍升天。

　　宋武帝永初元年七月，青龍見義興陽羨。永初元年八月，青龍二見南郡江陵。

　　文帝元嘉十三年九月己酉，會稽郡西南向曉，忽大光明，有青龍騰躍淩雲，久而後滅。吳興諸處並以其日同見光景。揚州刺史彭城王義康以聞。元嘉二十一年十月己丑，永嘉永寧見黃龍自雲而下，太守臧藝以聞。元嘉二十五年五月丁丑，黑龍見玄武湖北，苑丞王世宗以聞。元嘉二十五年五月戊戌，黑龍見玄武湖東北隈，揚州野吏張立之以聞。元嘉二十五年八月辛亥，黃龍見會稽，太守孟顗以聞。元嘉二十五年，廣陵有龍自湖水中升天，百姓皆見。

　　孝武帝孝建二年七月癸丑，黃龍見石頭城外水濱，中護軍湘東王彧以聞。孝建三年五月己未，龍見臨川郡，江州刺史東海王禕以聞。孝武大明元年五月癸亥，黑龍見晉陵占石村。改村為津裏。

　　靈龜者，神龜也。王者德澤湛清，漁獵山川從時則出。五色鮮明，三百歲游于蕖葉之上，三千歲常游于卷耳之上。知存亡，明於吉凶。禹卑宮室，靈龜見。玄龜書者，天符也。王者德至淵泉，則雒出龜書。

　　魏文帝初，神龜出於靈池。

　　吳孫權時，靈龜出會稽章安。

　　魏元帝咸熙二年二月甲辰，朐縣獲靈龜以獻。

　　晉長沙王乂坐同產兄楚王瑋事，徙封常山，後還復國。在常山穿井，入地四丈，得白玉方三四尺。玉下有大石，其中有龜長二尺餘，時人以為復國之祥。

　　宋文帝元嘉十九年四月戊申，白龜見吳興余杭，太守文道恩以獻。元嘉二十年四月辛卯，白龜見吳興余杭，揚州刺史始興王浚以聞。元嘉二十四年十月甲午，揚州刺史始興王浚獲白龜以獻。

　　孝武帝大明三年三月戊子，毛龜見宣城廣德，太守張辨以獻。大明四年六月壬寅，車駕幸籍田，白龜見於千畝，尚書右僕射劉秀之以獻。大明七年八月乙未，毛龜見新安王子鸞第，獲以獻。

　　明帝泰始二年八月丙辰朔，四眼龜見會稽，會稽太守巴陵王休若以獻。泰始二年八月丙寅，六眼龜見東陽長山，文如爻卦，太守劉勰以獻。泰始六年九月己巳，八眼龜見吳興故鄣，太守褚淵以獻。明帝泰豫元年十月壬戌，義興陽羨縣獲毛龜，太守王蘊以獻。

　　龍馬者，仁馬也，河水之精。高八尺五寸，長頸有翼，傍有垂毛，鳴聲九哀一作音。騰黃者，神馬也，其色黃。王者德禦四方則出。白馬硃鬣，王者任賢良則見。澤馬者，王者勞來百姓則至。夏馬颻，黑身白鬣尾，殷馬駱，白身黑鬣尾，周馬騂，赤身黑鬣尾。

　　漢章帝元和中，神馬見郡國。

　　晉懷帝永嘉六年二月壬子，神馬鳴南城門。

　　晉孝武帝太元十四年六月甲申朔，甯州刺史費統上言：「所統晉寧之滇池縣，舊有河水，周回二百餘里。六月二十八日辛亥，神馬二匹，一白一黑，忽出於河中，去岸百步。縣民董聰見之。」

　　白象者，人君自養有節則至。

　　宋文帝元嘉元年十二月丙辰，白象見零陵洮陽。元嘉六年三月丁亥，白象見安成安復，江州刺史南譙王義宣以聞。

　　漢武帝元狩二年三月，南越獻馴象。

　　白狐，王者仁智則至。

　　晉成帝咸康八年七月，燕王慕容皝上言白狢見國內。

　　赤熊，佞人遠，奸猾息，則入國。

　　宋文帝元嘉二十年十二月，白熊見新安歙縣，太守到元度以獻。

　　九尾狐，文王得之，東夷歸焉。

　　漢章帝元和中，九尾狐見郡國。

　　魏文帝黃初元年十一月甲午，九尾狐見鄄城，又見譙。

　　白鹿，王者明惠及下則至。

　　漢章帝建初七年十月，車駕西巡，得白鹿于臨平觀。漢章帝元和中，白鹿見郡國。

　　漢安帝延光三年六月辛未，白鹿見右扶風雍。延光三年七月，白鹿見左馮翊。

　　漢桓帝永興元年二月，白鹿見張掖。

　　魏文帝黃初元年，郡國十九言白鹿及白麋見。

　　晉武帝泰始八年十月，白鹿見扶風雍，州刺史嚴詢獲以獻。晉武帝太康元年三月，白鹿見零陵泉陵。太康元年五月甲辰，白鹿見天水西縣，太守劉辛獲以獻。太康三年七月壬子，白鹿見零陵，零陵令蔣微獲以獻。

　　晉惠帝元康元年九月乙酉，白鹿見交趾武寧。

　　晉湣帝建武元年五月戊子，白鹿見高山縣。

　　晉元帝太興三年正月，白鹿二見豫章。太興三年四月，白鹿見晉陵延陵。晉元帝永昌元年九月，白鹿見江乘縣。

　　晉成帝咸和四年五月甲子，白鹿見零陵洮陽，獲以獻。咸和四年七月壬寅，長沙郡邏吏黃光于南郡道遇白鹿，驅之不去，直來就光，追尋光三百餘步。光遂抱取，遣吏李堅奉獻。咸和九年八月己未，白鹿見長沙臨湘。晉成帝咸康二年七月，白鹿見豫章望蔡，太守桓景獲以獻。

　　晉孝武太元十六年三月癸酉，白鹿見豫章望蔡，獲以獻。太元十八年五月辛酉，白鹿見江乘，江乘令田熙之獲以獻。太元二十年九月丁丑，白鹿見巴陵清水山，荊州刺史殷仲堪以獻。

　　晉安帝隆安五年十一月，白鹿見長沙，荊州刺史桓玄以聞。

　　宋文帝元嘉五年七月丙戌，白鹿見東莞莒縣岣峨山，太守劉玄以聞。元嘉九年正月，白鹿見南譙譙縣，豫州刺史長沙王義欣以獻。元嘉十四年，白鹿見文鄉。元嘉十七年五月甲午，白鹿見南汝陰宋縣，太守文道恩以獻。元嘉二十年八月，白鹿見譙郡蘄縣，太守鄧琬以獻。元嘉二十二年二月，白鹿見建康縣，揚州刺史始興王浚以聞。元嘉二十二年二月辛未，白鹿見南康灨縣，南康相劉興祖以獻。元嘉二十三年二月戊戌，白鹿見交州，交州刺史檀和之以獻。元嘉二十三年六月丙辰，白鹿見彭城彭城縣，征北將軍衡陽王義季獲以獻。元嘉二十七年二月壬辰朔，白鹿見濟陰，徐州刺史武陵王駿以聞。元嘉二十九年八月癸酉，白鹿見鄱陽，南中郎將武陵王駿以獻。元嘉三十年十一月壬午，白鹿見南琅邪，南琅邪太守王僧虔以獻。元嘉三十年十一月癸亥，白鹿見武建郡，雍州刺史硃修之以獻。

　　孝武帝孝建三年三月庚子，白鹿見臨川西豐縣。孝武帝大明元年四月甲申，白鹿見南平。大明二年四月己丑，白鹿見桂陽郴縣，湘州刺史山陽王休祐以獻。大明三年正月癸巳，白鹿見南琅邪江乘，南徐州刺史劉延孫以獻。大明三年三月辛卯，白鹿見廣陵新市，太守柳光宗以聞。大明五年五月丙寅，白鹿見南東海丹徒，南徐州刺史劉延孫以獻。大明八年六月甲子，白鹿見衡陽郡，湘州刺史江夏王世子伯禽以獻。

　　明帝泰始二年二月乙亥，白鹿見宣城，宣城太守劉韞以聞。泰始五年二月己亥，白鹿見長沙，湘州刺史劉韞以獻。泰始六年十二月乙未，白鹿見梁州，梁州刺史杜幼文以聞。

　　後廢帝元徽三年二月甲子，白鹿見鬱洲，青冀二州刺史、西海太守劉善明以獻。

　　三角獸，先王法度修則至。闕

　　一角獸，天下平一則至。闕

　　六足獸，王者謀及眾庶則至。闕

　　比肩獸，王者德及矜寡則至。闕

　　獬豸知曲直，獄訟平則至。闕

　　白虎，王者不暴虐，則白虎仁，不害物。

　　漢宣帝元康四年，南郡獲白虎。

　　漢章帝元和二年以來，至章和元年，凡三年，白虎二十九見郡國。

　　漢安帝延光三年八月戊子，白虎二見潁川陽翟。

　　漢獻帝延康元年四月丁巳，饒安縣言白虎見。又郡國二十七言白虎見。

　　吳孫權赤烏六年正月，新都言白虎見。赤烏十一年五月，鄱陽言白虎仁。

　　晉武帝泰始元年十二月，白虎見河南陽翟。泰始元年十二月，白虎見弘農陸渾。泰始二年正月己亥，白虎見遼東樂浪。泰始二年正月辛丑，白虎見天水西。

　　晉武帝咸寧三年二月乙丑，白虎見沛國。晉武帝太康元年八月，白虎見永昌南罕。太康四年七月丙辰，白虎見建平北井。太康十年十月丁酉，白虎見犍為。

　　晉成帝咸和八年五月己已，白虎見新昌縣。晉簡文帝咸安二年三月，白虎見豫章南昌縣西鄉石馬山前。

　　晉孝武太元十四年十一月辛亥，白虎見豫章郡。太元十九年二月，行鞏令劉啟期言白虎頻見。太元十九年二月，行溫令趙邳言白虎頻見。

　　晉安帝隆安五年十一月，襄陽言騶虞見於新野。

　　宋武帝永初元年八月癸巳，白虎見枝江。

　　少帝景平元年十月，白虎見桂陽耒陽。

　　文帝元嘉十九年十月，白虎見弋陽、期思二縣，南豫州刺史武陵王駿以聞。元嘉二十五年二月己亥，白虎見武昌，武昌太守蔡興宗以聞。元嘉二十五年十一月丁丑，白虎見蜀郡二，赤虎導前，益州刺史陸徽以聞。元嘉二十六年四月戊戌，白虎見南琅邪半陽山，二虎隨從，太守王僧達以聞。

　　孝武孝建三年三月壬子，白虎見臨川西豐。

　　白狼，宣王得之而犬戎服。闕

　　白麞，王者刑罰理則至。

　　晉武帝咸甯元年四月丙戌、乙卯，白麞見琅邪，趙王倫以獻。咸寧三年七月壬辰，白麞見魏郡。晉武帝太康三年八月，白麞見梁國蒙，梁相解隆獲以獻。太康五年九月己酉，白麞見義陽。太康七年五月戊辰，白麞見汲郡。

　　晉成帝咸和九年五月癸酉，白麞見吳國吳縣，內史虞潭獲以獻。

　　晉穆帝永和元年八月，白麞見吳國吳縣西界包山，獲以獻。永和八年十二月，白麞見丹陽永世，永世令徐該獲以獻。永和十二年十一月庚午，白麞見梁郡，梁郡太守劉遂獲以獻。

　　晉安帝隆安五年十一月，白麞見荊州，荊州刺史桓玄以聞。

　　宋少帝景平元年五月癸未，白麞見義興陽羨，太守王准之獲以獻。景平二年六月，白麞見南郡江陽，太守王華獻之太祖。太祖時入奉大統，以為休祥。

　　文帝元嘉五年四月乙巳，白麞見汝陽武津，太守鄭據獲以獻。元嘉十二年正月，白麞見東萊黃縣，青、冀州刺史王方回以獻。元嘉十九年五月，山陽張休宗獲白麞，南兗州刺史臨川王義慶以獻。元嘉二十年八月，白麞見江夏安陸，內史劉思考以獻。元嘉二十五年二月己丑，白麞見淮南，太守王休獲以獻。元嘉二十五年四月戊午，白麞見南琅邪，太守王遠獲以獻。元嘉二十五年五月辛未朔，華林園白麞生二子皆白，園丞梅道念以聞。元嘉二十六年五月丙戌，白麞見馬頭，豫州刺史南平王鑠以獻。元嘉二十七年正月己丑，白麞見濟陰，徐州刺史武陵王駿以聞。元嘉二十七年四月癸丑，華林園白麞生一白子，園丞梅道念以聞。元嘉二十九年六月壬戌，白麞見晉陵暨陽，南徐州刺史始興王浚以獻。

　　孝武帝孝建三年六月癸巳，白麞見廣陵，南兗州以獻。孝武帝大明元年七月丁丑，白麞見東萊曲城縣，獲以獻。大明二年正月壬戌，白麞見山陽，山陽內史程天祚以獻。大明二年二月辛丑，白麞見濟北，濟北太守殷孝祖以獻。大明五年九月己巳，白麞見南陽，雍州刺史永嘉王子仁以獻。大明六年四月戊辰，白麞見營陽，湘州刺史建安王休仁以獻。大明七年正月庚寅，白麞見南陽，荊州刺史臨海王子頊以獻。大明七年六月己巳，白麞見武陵臨沅，太守劉衍以獻。大明七年九月癸未，白麞見南陽，雍州刺史劉秀之以獻。

　　明帝泰始三年五月癸酉，白麞見南東海丹徒，南徐州刺史桂陽王休範以獻。泰始三年五月乙卯，白麞見北海都昌，青州刺史沈文秀以獻。泰始五年正月癸卯，白麞見汝陰樓煩，豫州刺史劉勔以獻。明帝泰豫元年十月壬戌，白麞見義興國山，太守王蘊以獻。

　　後廢帝元徽元年正月甲午，白麞見海陵甯海，甯海太守孫嗣之以獻。

　　文帝元嘉二十三年五月甲寅，東宮隊白從陳超獲黑麞於肥如縣，皇太子以獻。元嘉二十三年十月辛巳，東宮將魏榮獲青麞於秣陵。元嘉十年十二月，營城縣民成公會之于廣陵高郵界獲白麞麂以獻。

　　孝武帝大明元年二月己亥，白麂見會稽諸暨縣，獲以獻。

　　銀麂，刑罰得共，民不為非則至。闕

　　赤兔，王者德盛則至。闕

　　比翼鳥，王者德及高遠則至。闕。

　　赤雀，周文王時銜丹書來至。

　　晉湣帝建興三年四月癸酉，赤雀見平州府舍。

　　宋文帝元嘉二十年五月，赤雀集南平郡府，內史臧綽以聞。

　　孝武帝孝建元年五月己亥，臨沂縣魯尚斯軍人于城上獲赤雀，太傅假黃鉞江夏王義恭以獻。

　　福草者，宗廟肅，則生宗廟之中。闕

　　蒼烏者，賢君修行孝慈于萬姓，不好殺生則來。

　　宋孝武帝大明元年五月丁丑，蒼鳥見襄陽縣。大明二年四月甲申，蒼鳥見襄陽，雍州刺史王玄謨以獻。

　　甘露，王者德至大，和氣盛，則降。柏受甘露，王者耆老見敬，則柏受甘露。竹受甘露，王者尊賢愛老，不失細微，則竹葦受甘露。

　　漢宣帝元康元年三月，甘露降未央宮。漢宣帝神雀二年二月，甘露降京師。神雀四年春，甘露降京師。

　　漢宣帝五鳳二年正月，甘露降京師。

　　漢成帝元延四年三月，甘露降京師。

　　漢光武建武中元元年五月，郡國上甘露降。

　　漢明帝永平十七年正月戊子夜，帝夢見光武帝、光烈皇后，夢中喜覺，悲不能寐。明旦上陵，百官、胡客悉會。太常丞上言，其日陵樹葉有甘露。帝令百官采甘露。帝自伏御床，視太后莊器奩中物，流涕，敕易奩中脂澤之具。永平十七年春，甘露仍降京師。

　　漢章帝元和中，甘露降郡國。

　　漢安帝延光三年四月丙戌，甘露下沛國豐。延光三年七月，甘露下左馮翊頻陽。

　　漢桓帝延熹三年四月，甘露降上郡。漢桓帝永康元年八月，甘露降巴郡。

　　魏文帝初，郡國三十七言甘露降。魏少帝甘露元年五月，鄴及上洛並言甘露降。魏元帝咸熙二年四月，南深澤縣言甘露降。

　　吳孫權黃武前，建業言甘露降。黃武二年五月，曲阿言甘露降。

　　吳孫權嘉禾五年三月，武昌言甘露降於禮賓殿。吳孫權赤烏二年三月，零陵言甘露降。赤烏九年四月，武昌言甘露降。吳孫皓甘露元年四月，蔣陵言甘露降。

　　晉武帝泰始十年四月乙亥，甘露降西河離石。晉武帝咸甯元年四月丙戌，甘露降張掖。咸甯元年五月戊午，甘露降清河繹幕。咸甯元年九月，甘露降太原晉陽。咸寧二年五月戊子，甘露降玄菟郡治。咸甯三年六月戊申，甘露降巴郡南充國。晉武帝太康五年三月乙卯，甘露降東宮。太康七年四月，甘露降京兆杜陵。太康七年五月，甘露降魏郡鄴。

　　晉惠帝元康四年五月，甘露降樂陵郡。

　　晉湣帝建興元年六月，甘露降西平縣。建興三年八月己未，甘露降新昌縣。晉湣帝建武元年六月丁丑，甘露降壽春。

　　晉元帝太興三年四月，甘露降琅邪費。

　　晉明帝泰寧二年正月，巴郡言甘露降。

　　晉成帝咸和四年四月，甘露降武昌郡閣前柳樹，太守詡以聞。咸和六年三月，甘露降寧州城內北園榛桃樹，刺史以聞。咸和七年四月癸巳，甘露降京邑，揚州刺史王導以聞。咸和八年四月癸卯，甘露降廬江襄安縣蔣胄家。咸和八年四月癸卯，甘露降宣城宛陵縣之須裏。咸和九年四月甲寅，甘露降吳國錢唐縣右鄉康巷之柳樹。咸和九年十二月丙辰，甘露降建平陵。咸和九年十二月丁巳，甘露降武平陵。晉成帝咸康元年四月癸卯，甘露降西堂桃樹。咸康二年三月甲戌，甘露降郁林城內。咸康二年四月，甘露降西堂，又降尚書都坐桃樹，又降會稽永興縣，眾官畢賀。戊午，甘露降會稽山陰縣，又降吳興武康縣。庚申，又降武康。咸康三年四月戊午，甘露降殿后桃李樹。五月，甘露降義興陽羨縣柞樹，東西十四步，南北十五步。咸康七年四月丙子，甘露降彭城王紘第內，眾官畢賀。

　　晉穆帝永和元年三月，甘露降廬江郡內桃李樹，太守永以聞。永和五年十一月，太常劉邵上崇平陵令王昂即日奉行陵內，甘露降于玄宮前殿。永和五年十二月己酉，甘露降丹陽湖熟縣西界劉敷墓松樹，縣令王恬以聞，眾官畢賀。

　　晉簡文帝咸安二年正月，甘露降隨郡灄陽縣界桑木，沾凝十餘里中。

　　晉孝武帝太元十二年八月，甘露降寧州界內，刺史費統以聞。太元十五年閏月，甘露降永平陵。太元十六年十一月庚午，甘露降句陽縣。太元十七年二月，甘露降南海番禺縣楊樹。

　　晉安帝元興二年十月，甘露降武昌王成基家竹。元興三年三月己卯，甘露降丹徒。元興三年四月己酉，甘露降蘭台。

　　宋武帝永初元年九月庚辰，甘露降丹徒峴山。永初元年十月庚午，甘露降興甯、永寧二陵，彌冠百餘里。

　　文帝元嘉三年閏正月己丑，甘露降吳興烏程，太守王韶之以聞。元嘉四年五月辛巳，甘露降齊郡西安臨朐城。元嘉四年十一月辛未朔，甘露降初寧陵。元嘉四年十一月己丑，甘露降南海熙安，廣州刺史江桓以聞。元嘉八年五月，甘露降南海番禺。元嘉九年十一月壬子，甘露降初寧陵。元嘉十一年八月甲辰，甘露降費縣之沙裏，琅邪太守呂綽以聞。元嘉十三年二月丁卯，甘露降上明巴山。元嘉十三年二月，甘露降吳興武康董道益家園樹。元嘉十三年三月甲午，甘露降初寧陵。元嘉十六年三月己卯，甘露降廣州城北門楊樹，刺史陸徽以聞。元嘉十七年四月丁丑，甘露降廣陵永福裏梁昌季家樹，南兗州刺史江夏王義恭以聞。元嘉十七年，甘露降高平金鄉富民村方三十里中。徐州刺史趙伯符以聞。元嘉十七年十一月乙酉，甘露降樂游苑。元嘉十八年五月甲申，甘露降丹陽秣陵衛將軍臨川王義慶園，揚州刺史始興王濬以聞。元嘉十八年六月，甘露降廣陵廣陵孟玉秀家樹，南兗州刺史臨川王義慶以聞。元嘉十九年五月丁卯，甘露降建康司徒參軍督護顧俊之宅竹柳。元嘉十九年五月乙亥，甘露降馬頭濟陽宋慶之園樹，太守荀預以聞。元嘉二十一年，甘露降益州府內梨李樹，刺史庾俊之以聞。元嘉二十一年四月，甘露頻降樂游苑。元嘉二十一年四月，甘露降彭城綏輿裏，徐州刺史臧質以聞。元嘉二十一年四月，甘露降義陽平陽，太守龐秀之以聞。元嘉二十二年十一月辛巳，甘露降南郡江陵方城裏，荊州刺史南譙王義宣以聞。元嘉二十二年十二月丁酉，甘露降長寧陵，陵令包誕以聞。元嘉二十三年二月丁未，甘露降樂游苑，苑丞張寶以聞。元嘉二十三年九月丙子，甘露降長寧陵，陵令華林以聞。元嘉二十三年十二月庚子，甘露降襄陽郡治，雍州刺史武陵王駿以聞。元嘉二十三年十二月辛丑，甘露頻降樂游苑，苑丞何道之以聞。元嘉二十四年二月己亥、庚子，甘露頻降景陽山，山監張績以聞。元嘉二十四年二月己亥、癸卯、三月丙辰，甘露頻降景陽山，華林園丞陳襲祖以聞。元嘉二十四年三月甲寅，甘露降尋陽松滋，江州刺史廬陵王紹以聞。元嘉二十四年四月癸未，甘露降尋陽松滋；丙申，又降江州城內桐樹；丁酉，又降城北數里之中，江州刺史廬陵王紹以聞。元嘉二十四年七月乙卯，甘露降京師，揚州刺史始興王浚以聞。元嘉二十四年七月，甘露降襄城治下無量寺，雍州刺史武陵王駿以聞。元嘉二十四年十月甲午，甘露降魏興郡內，太守韋甯民以聞。元嘉二十三年至二十四年十二月，甘露頻降，狀如細雪，京都及郡國處處皆然，不可稱紀。元嘉 二十五年十一月庚辰，甘露降南郡，荊州刺史南譙王義宣以聞。元嘉二十五年十一月乙未，甘露降丹陽秣陵岩山。元嘉二十六年三月壬午，甘露降景陽山，華林園丞梅道念以聞。元嘉二十六年三月庚寅、癸巳，甘露頻降武昌，江州刺史廬陵王紹以聞。元嘉二十六年四月甲辰、丙午、戊申，甘露頻降豫章南昌，太守劉思考以聞。元嘉二十六年七月，甘露降南郡江陵，荊州刺史南譙王義宣以聞。元嘉二十七年四月乙卯、丙辰、丁巳，甘露頻降豫章南昌。戊午午時，天氣清明，有彩霧映覆郡邑，甘露又自雲降。太守劉思考以聞。元嘉二十七年五月甲戌，甘露降東海丹徒，南徐州刺史始興王浚以聞。元嘉二十八年二月戊辰，甘露降鐘山延賢寺，揚州刺史廬陵王紹以聞。元嘉二十八年二月壬午，甘露降徽音殿前果樹。元嘉二十八年二月，甘露降合歡殿后香花諸草。

　　孝武帝孝建元年三月丙辰，甘露降華林園。孝建二年三月己酉，甘露降丹陽秣陵中裏路與之墓樹。孝建二年三月辛亥，甘露降長寧陵松樹。孝建二年三月，甘露降襄陽民家梨樹。孝建二年三月戊午，甘露降丹陽秣陵尚書謝莊園竹林，莊以聞。

　　孝武帝大明元年四月癸卯，甘露降華林園桐樹。大明三年三月己卯，甘露降樂游苑梅樹。大明三年三月戊子，甘露降宣城郡舍，太守張辯以聞。大明四年正月壬辰，甘露降初甯陵松樹。大明四年二月丙申，甘露降長寧陵松樹。大明四年二月乙巳，甘露降丹陽秣陵龍山，丹陽尹孔靈符以聞。大明五年四月辛亥，甘露降吳興安吉，太守曆陽王子頊以聞。大明五年四月乙卯，甘露降吳興烏程，太守曆陽王子頊以聞。大明六年二月戊午，甘露降建康靈耀寺及諸苑園，及秣陵龍山，至於婁湖。是日，又降句容、江寧二縣。大明七年三月丙申，甘露降尋陽松滋，太守劉矇以聞。大明七年四月己未，甘露降荊州城內，刺史臨海王子頊以聞。大明七年十二月辛丑朔，甘露降吳興烏程，令苟卞之以聞。

　　明帝泰始二年四月己亥，甘露降上林苑，苑令徐承道以獻。泰始二年四月庚申，甘露降華林園，園令臧延之以獻。泰始二年五月己未，甘露降丹陽秣陵縣舍齋前竹，丹陽尹王景文以獻。泰始三年十一月庚申，甘露降晉陵，晉陵太守王蘊以聞。泰始三年十一月癸亥，甘露降南東海丹徒建岡，徐州刺史桂陽王休范以聞。泰始三年十二月壬午，甘露降崇寧陵，揚州刺史建安王休仁以聞。

　　後廢帝元徽四年十一月乙巳，甘露降吳興烏程，太守蕭惠明以聞。

　　順帝升明二年十二月，甘露降建康禁中裏。升明二年十一月，甘露降南東海武進彭山，太守謝朏以聞。升明二年十一月，甘露降吳興長城卞山，太守王奐以聞。

　　威香者，王者禮備則常生。闕


Chinese text: This work was published before January 1, 1923, and is in the
public domain worldwide because the author died at least 100 years ago.
