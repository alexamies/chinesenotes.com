列傳第八　　朱齡石〈弟超石〉 毛脩之 傅弘之

目录
1	朱齡石
2	毛脩之
3	傅弘之
4	【評】
朱齡石
　　朱齡石，字伯兒，沛郡沛人也。家世將帥。祖騰，建威將軍、吳國內史。伯父憲及斌，竝為西中郎袁真將佐，憲為梁國內史，斌為汝南內史。大司馬桓溫伐真於壽陽，真以憲兄弟與溫潛通，竝殺之。齡石父綽逃走歸溫，攻戰常居先，不避矢石。壽陽平，真已死，綽輒發棺戮尸；溫怒，將斬之，溫弟沖苦請得免。綽為人忠烈，受沖更生之恩，事沖如父。參沖車騎軍事、西陽、廣平太守。及沖薨，綽歐血死。沖諸子遇齡石如兄弟。

　　齡石少好武事，頗輕佻，不治崖檢。舅淮南蔣氏，人才儜劣，齡石使舅臥於聽事一頭，剪紙方一寸，帖著舅枕，自以刀子懸擲之，相去八九尺，百擲百中。舅雖危懼戰慄，為畏齡石，終不敢動。舅頭有大瘤，齡石伺舅眠，密往割之，舅即死。

　　初為殿中將軍，常追隨桓脩兄弟，為脩撫軍參軍。在京口，高祖克京城，以為建武參軍。從至江乘，將戰，齡石言於高祖曰：「世受桓氏厚恩，不容以兵刃相向，乞在軍後。」高祖義而許之。事定，以為鎮軍參軍，遷武康令，加寧遠將軍。

　　喪亂之後，武康人姚係祖招聚亡命，專為劫盜，所居險阻，郡縣畏憚不能討。齡石至縣，偽與係祖親厚，召為參軍。係祖恃其兄弟徒黨強盛，謂齡石必不敢圖己，乃出應召。齡石潛結腹心，知其居北塗徑，乃要係祖宴會，叱左右斬之。乃率吏人馳至其家，掩其不備，莫有得舉手者，悉斬係祖兄弟，殺數十人，自是一郡得清。

　　高祖又召為參軍，補徐州主簿，遷尚書都官郎，尋復為參軍。從征鮮卑，坐事免官。廣固平，復為參軍。盧循至石頭，領中軍。循選敢死之士數千人上南岸，高祖遣齡石領鮮卑步矟，過淮擊之。率厲將士，皆殊死戰，殺數百人，賊乃退。齡石既有武幹，又練吏職，高祖甚親委之。盧循平，以為寧遠將軍、寧蠻護軍、西陽太守。義熙八年，高祖西伐劉毅，齡石從至江陵。九年，遣諸軍伐蜀，令齡石為元帥，以為建威將軍、益州刺史，率寧朔將軍臧熹、河間太守蒯恩、下邳太守劉鍾、龍驤將軍朱林等，凡二萬人，發自江陵。尋加節益州諸軍事。初，高祖與齡石密謀進取，曰：「劉敬宣往年出黃虎，無功而退。賊謂我今應從外水往，而料我當出其不意，猶從內水來也。如此，必以重兵守涪城，以備內道。若向黃虎，正陊其計。今以大眾自外水取成都，疑兵出內水，此制敵之奇也。」而慮此聲先馳，賊審虛實，別有函書，全封付齡石，署函邊曰：「至白帝乃開。」諸軍雖進，未知處分所由。至白帝，發書，曰：「眾軍悉從外水取成都，臧熹、朱林於中水取廣漢，使羸弱乘高艦十餘，由內水向黃虎。」眾軍乃倍道兼行，譙縱果備內水，使其大將譙道福以重兵戍涪城，遣其前將軍、秦州刺史侯輝、尚書僕射、蜀郡太守譙詵等率眾萬餘屯彭模，夾水為城。

　　十年六月，齡石至彭模，諸將以賊水北城險阻眾多，咸欲先攻其南，齡石曰：「不然。雖寇在北，今屠南城，不足以破北；若盡銳以拔北壘，南城不麾而自散也。」七月，齡石率劉鍾、蒯恩等攻城，詰朝戰，至日昃，焚其樓櫓，四面並登，斬侯輝、譙詵，仍回軍以麾，南城即時散潰。凡斬大將十五級，諸營守以次土崩，眾軍乃舍船步進。

　　龍驤將軍臧熹至廣漢，病卒。朱林至廣漢，復破譙道福，別軍乘船陷牛脾城，斬其大將譙撫。譙縱聞諸處盡敗，奔於涪城，巴西人王志斬送。偽尚書令馬耽封府庫以待王師。道福聞彭模不守，率精銳五千兼行來赴，聞縱已走，道福眾亦散，乃逃於獠中。巴西民杜瑤縛送之，斬於軍門。桓謙弟恬隨謙入蜀，為寧蜀太守，至是亦斬焉。

　　高祖之伐蜀也，將謀元帥而難其人，乃舉齡石。眾咸謂自古平蜀，皆雄傑重將，齡石資名尚輕，慮不克辦，諫者甚眾，高祖不從。乃分大軍之半，猛將勁卒，悉以配之。臧熹，敬皇后弟，咸服高祖之知人，又美齡石之善於其事。

　　齡石遣司馬沈叔任戍涪，蜀人侯產德作亂，攻涪城，叔任擊破之，斬產德。初，齡石平蜀，所戮止縱一祖之後，產德事起，多所連結，乃窮加誅剪，死者甚眾。進號輔國將軍，尋進監益州之巴西、梓潼、宕渠、南漢中、秦州之安固、懷寧六郡諸軍事，以平蜀功，封豐城縣侯，食邑千戶。

　　十一年，徵為太尉諮議參軍，加冠軍將軍。十二年北伐，遷左將軍，本號如故，配以兵力，守衛殿省，劉穆之甚加信仗，內外諸事，皆與謀焉。高祖還彭城，以齡石為相國右司馬。十四年，安西將軍桂陽公義真被徵，以齡石持節督關中諸軍事、右將軍、雍州刺史。敕齡石，若關右必不可守，可與義真俱歸。齡石亦舉城奔走。龍驤將軍王敬先戍曹公壘，齡石自潼關率餘眾就敬先，虜斷其水道，眾渴不能戰，城陷。虜執齡石及敬先還長安，見殺，時年四十。

　　子景符嗣。景符卒，子祖宣嗣，坐輒之封，八年不反，及不分姑國秩，奪爵。更以祖宣弟隆紹封。齊受禪，國除。

　　齡石弟超石，亦果銳善騎乘，雖出自將家，兄弟並閑尺牘。桓謙為衛將軍，以補行參軍。又參何無忌輔國右軍軍事。徐道覆破無忌，得超石，以為參軍。至石頭，超石說其同舟人乘單舸走歸高祖，高祖甚喜之，以為徐州主簿。超石收迎桓謙身首，躬營殯葬。遷車騎參軍事，尚書都官郎；尋復補中兵參軍、寧朔將軍、沛郡太守。西伐劉毅，使超石率步騎出江陵，未至而毅平。及討司馬休之，遣冠軍將軍檀道濟及超石步軍出大薄，魯宗之聞超石且至，自率軍逆之，未戰而江陵平。從至襄陽，領新野太守，追宗之至南陽而還。

　　義熙十二年北伐，超石為前鋒入河，索虜托跋嗣，姚興之婿也，遣弟黃門郎鵝青、冀州刺史安平公乙旃眷、襄州刺史托跋道生、青州刺史阿薄干，步騎十萬，屯河北，常有數千騎，緣河隨大軍進止。時軍人緣河南岸，牽百丈，河流迅急，有漂渡北岸者，輒為虜所殺略。遣軍裁過岸，虜便退走，軍還，即復東來。高祖乃遣白直隊主丁旿，率七百人，及車百乘，於河北岸上，去水百餘步，為卻月陣，兩頭抱河，車置七仗士，事畢，使豎一白毦。虜見數百人步牽車上，不解其意，並未動。高祖先命超石馳往赴之，並齎大弩百張，一車益二十人，設彭排於轅上。虜見營陣既立，乃進圍營。超石先以軟弓小箭射虜，虜以眾少兵弱，四面俱至。嗣又遣南平公托跋嵩三萬騎至，遂肉薄攻營。於是百弩俱發，又選善射者叢箭射之，虜眾既多，弩不能制。超石初行，別齎大錘並千餘張矟，乃斷矟長三四尺，以錘錘之，一矟輒洞貫三四虜，虜眾不能當，一時奔潰。臨陣斬阿薄干首，虜退還半城。超石率胡蕃、劉榮祖等追之，復為虜所圍，奮擊盡日，殺虜千計，虜乃退走。高祖又遣振武將軍徐猗之五千人向越騎城，虜圍猗之，以長戟結陣。超石赴之，未至，悉奔走。大軍進克蒲阪，以超石為河東太守，戍守之。賊以超石眾少，復還攻城，超石戰敗退走，數日乃及大軍。

　　高祖自長安東還，超石常令人水道至彭城，除中書侍郎，封興平縣五等侯。關中擾亂，高祖遣超石慰勞河、洛。始至蒲阪，值齡石自長安東走至曹公壘，超石濟河就之，與齡石俱沒，為佛佛所殺，時年三十七。

毛脩之
　　毛脩之，字敬文，滎陽陽武人也。祖虎生，伯父璩，並益州刺史。父瑾，梁、秦二州刺史。

　　脩之有大志，頗讀史籍，荊州刺史殷仲堪以為寧遠參軍。桓玄克荊州，仍為玄佐，歷後軍、太尉、相國參軍。解音律，能騎射，玄甚遇之。及篡位，以為屯騎校尉。隨玄西奔，玄敗於崢嶸洲，復還江陵，人情離散，議欲西奔漢川。脩之誘令入蜀，馮遷斬玄於枚回洲，脩之力也。

　　晉安帝反正於江陵，除驍騎將軍。下至京師，高祖以為鎮軍諮議參軍，加寧朔將軍。旬月，遷右衛將軍。既有斬玄之謀，又伯、父並在蜀土，高祖欲引為外助，故頻加榮爵。及父瑾為譙縱所殺，高祖表為龍驤將軍，配給兵力，遣令奔赴。又遣益州刺史司馬榮期及文處茂、時延祖等西討。脩之至宕渠，榮期為參軍楊承祖所殺，承祖自稱鎮軍將軍、巴州刺史。脩之退還白帝，承祖自下攻之，不拔。脩之使參軍嚴綱等收兵眾，漢嘉太守馮遷率兵來會，討承祖斬之。時文處茂猶在巴郡，脩之遣振武將軍張季仁五百兵係處茂等。荊州刺史道規又遣奮武將軍原導之領千人，受脩之節度。脩之遣原導之與季仁俱進。

　　時益州刺史鮑陋不肯進討，脩之下都上表曰：「臣聞在生所以重生，實有生理可保。臣之情地，生途已竭，所以未淪於泉壤，借命於朝露者，以日月貞照，有兼映之輝，庶憑天威，誅夷仇逆。自提戈西赴，備嘗時難，遂使齊斧停柯，狡豎假息。誠由經路有暨，亦緣制不自己。撫影窮號，泣望西路。益州刺史陋始以四月二十九日達巴東，頓白帝，以俟廟略。可乘之機宜踐，投袂之會屢愆。臣雖效死寇庭，而理絕救援，是以束骸載馳，訴冤象魏。昔宋害申丹，楚莊有遺履之憤，況忘家殉國，尠有臣門，節冠風霜，人所矜悼。伍員不虧君義，而申包不忘國艱，俟會佇鋒，因時乃發。今臣庸逾在昔，未蒙宵邁之旗，是以仰辰極以希照，眷西土以灑淚也。公私懷恥，仰望洪恩，豈宜遂享名器，比肩人伍。求情既所不容，即實又非所繼，但以方仗威靈，要須綜攝，乞解金紫寵私之榮，賜以鷹揚折衝之號。臣之於國，理無虛請。自臣涉道，情慮荒越，疹毒交纏，常慮性命隕越，要當躬先士卒，身馳賊庭，手斬凶醜，以攄莫大之釁。然後就死之日，即化如歸，闔門靈爽，豈不謝先帝於玄宮。」高祖哀其情事，乃命冠軍將軍劉敬宣率文處茂、時延祖諸軍伐蜀。軍次黃虎，無功而退。譙縱由此送脩之父、伯及中表喪，口累並得俱還。

　　盧循逼京邑，脩之服未除，起為輔國將軍，尋加宣城內史，戍姑孰。為循黨阮賜所攻，擊破之。循走，劉毅還姑孰，脩之領毅後軍司馬，坐長置吏僮，免將軍、內史官。毅西鎮江陵，以為衛軍司馬、輔國將軍、南郡太守。脩之雖為毅將佐，而深自結高祖。高祖討毅，先遣王鎮惡襲江陵，脩之與諮議參軍任集之等竝力戰，高祖宥之。

　　時遣朱齡石伐蜀，脩之固求行，高祖慮脩之至蜀，必多所誅殘，士人既與毛氏有嫌，亦當以死自固，故不許。還都，除黃門侍郎，復為右衛將軍。

　　脩之不信鬼神，所至必焚除房廟。時蔣山廟中有佳牛好馬，脩之並奪取之。高祖討司馬休之，以為諮議參軍、冠軍將軍、領南郡相。

　　高祖將伐羌，先遣脩之復芍陂，起田數千頃。及至彭城，又使營立府舍，轉相國右司馬，將軍如故。時洛陽已平，即本號為河南、河內二郡太守，行西州事，戍洛陽，修治城壘。高祖既至，案行善之，賜衣服玩好，當時計直二千萬。先是，劉敬宣女嫁，高祖賜錢三百萬，雜綵千匹，時人竝以為厚賜。王鎮惡死，脩之代為安西司馬，將軍如故。值桂陽公義真已發長安，為佛佛虜所邀，軍敗。脩之與義真相失，走將免矣。始登一阪，阪甚高峻，右衛軍人叛走，已上阪，嘗為脩之所罰者，以戟擲之，傷額，因墜阪，遂為佛佛所擒。佛佛死，其子赫連昌為索虜托跋燾所獲，脩之並沒。

　　初，脩之在洛，敬事嵩高山寇道士，道士為燾所信敬，營護之，故得不死，遷于平城。脩之嘗為羊羹，以薦虜尚書，尚書以為絕味，獻之於燾；燾大喜，以脩之為太官令。稍被親寵，遂為尚書、光祿大夫、南郡公，太官令、尚書如故。其後朱脩之沒虜，亦為燾所寵。脩之相得甚歡。脩之問南國當權者為誰，朱脩之答云：「殷景仁。」脩之笑曰：「吾昔在南，殷尚幼少，我得歸罪之日，便應巾韝到門邪！」經年不忍問家消息，久之乃訊訪，脩之具答，并云：「賢子元矯，甚能自處，為時人所稱。」脩之悲不得言，直視良久，乃長歎曰：「嗚呼！」自此一不復及。初，荒人去來，言脩之勸誘燾侵邊，并教燾以中國禮制，太祖甚疑責之。脩之後得還，具相申理，上意乃釋。脩之在虜中，多畜妻妾，男女甚多。元嘉二十三年，死於虜中，時年七十二。元矯歷宛陵、江乘、溧陽令。

傅弘之
　　傅弘之，字仲度，北地泥陽人。傅氏舊屬靈州，漢末郡境為虜所侵，失土寄寓馮翊，置泥陽、富平二縣，靈州廢不立，故傅氏還屬泥陽。晉武帝太康三年，復立靈州縣，傅氏悉屬靈州。弘之高祖晉司徒祗，後封靈州公，不欲封本縣，故祗一門還復泥陽。曾祖暢，秘書丞，沒胡，生子洪，晉穆帝永和中，胡亂得還。洪生韶，梁州刺史，散騎常侍。韶生弘之。

　　少倜儻有大志，為本州主簿，舉秀才，不行。桓玄將篡，新野人庾仄起兵於南陽，襲雍州刺史馮該，該走。弘之時在江陵，與仄兄子彬謀殺荊州刺史桓石康，以荊州刺史應仄。彬從弟宏知其謀，以告石康，石康收彬殺之，繋弘之於獄。桓玄以弘之非造謀，又白衣無兵眾，原不罪。

　　義旗建，輔國將軍道規以為參軍、寧遠將軍、魏興太守。盧循作亂，桓石綏自上洛甲口自號荊州刺史，徵陽令王天恩自號梁州刺史，襲西城。時韶為梁州，遣弘之討石綏等，竝斬之。除太尉行參軍。從征司馬休之，署後部賊曹，仍為建威將軍、順陽太守。高祖北伐，弘之與扶風太守沈田子等七軍自武關入，偽上洛太守囗脫奔走，進據藍田，招懷戎、晉。晉人龐斌之、戴養、胡人康橫等各率部落歸化。弘之素善騎乘，高祖至長安，弘之於姚泓馳道內，緩服戲馬，或馳或驟，往反二十里中，甚有姿制。羌胡聚觀者數千人，並驚惋歎息。初上馬，以馬鞭柄策，挽致兩股內，及下馬，柄孔猶存。

　　進為桂陽公義真雍州治中從事史，除西戎司馬、寧朔將軍。略陽太守徐師高反叛，弘之討平之。高祖歸後，佛佛偽太子赫連瓌率眾三萬襲長安，弘之又領步騎五千，於池陽大破之，殺傷甚眾。瓌又抄掠渭南，弘之又於寡婦人渡破瓌，獲賊三百，掠七千餘口。又義真東歸，佛佛傾國追躡，於青泥大戰，弘之身貫甲胄，氣冠三軍。軍敗，陷沒，佛佛逼令降，弘之不為屈。時天寒，裸弘之，弘之叫駡見殺。時年四十二。

【評】
　　史臣曰：三代之隆，畿服有品，東漸西被，無遺遐荒。及漢氏闢土，通譯四方，風教淺深，優劣已遠。晉室播遷，來宅揚、越，關、朔遙阻，隴、汧遐荒，區甸分其內外，山河判其表裏，而羌、戎雜合，久絕聲教，固宜待以荒服，羈縻而已也。若其懷道畏威，奉王受職，則通以書軌，班以王規。若負其岨遠，屈強邊垂，則距險閉關，禦其寇暴。桓溫一世英人，志移晉鼎，自非兵屈西湖，戰衂枋頭，則光宅之運，中年允集。高祖無周世累仁之基，欲力征以君四海，實須外積武功，以收天下人望。止欲掛斾龍門，折衝冀、趙，跨功桓氏，取高昔人，地未闢於東晉，威獨振於江南，然後可以變國情，愜民志，撫歸運而膺寶策。豈不知秦川不足供養，百二難以傳後哉！至舉咸陽而棄之，非失筭也。此四將藉歸眾難固之情，已至於俱陷，為不幸矣。


Chinese text: This work was published before January 1, 1923, and is in the
public domain worldwide because the author died at least 100 years ago.
