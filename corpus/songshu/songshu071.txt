列傳第三十一　　徐湛之江湛王僧綽

　　徐湛之，字孝源，東海郯人。司徒羨之兄孫，吳郡太守佩之弟子也。祖欽之，秘書監。父逵之，尚高祖長女會稽公主，為振威將軍、彭城、沛二郡太守。高祖諸子並幼，以逵之姻戚，將大任之，欲先令立功。及討司馬休之，使統軍為前鋒，配以精兵利器，事克，當即授荊州。休之遣魯宗之子軌擊破之，於陣見害。追贈中書侍郎。

　　湛之幼孤，為高祖所愛，常與江夏王義恭寢食不離於側。永初三年，詔曰：「永興公主一門嫡長，早罹辛苦。外孫湛之，特所鍾愛。且致節之胤，情實兼常。可封枝江縣侯，食邑五百戶。」年數歲，與弟淳之共車行，牛奔車壞，左右馳來赴之。湛之先令取弟，眾咸歎其幼而有識。及長，頗涉大義，善自位待。事祖母及母，並以孝謹聞。

　　元嘉二年，除著作佐郎，員外散騎侍郎，並不就。六年，東宮始建，起家補太子洗馬，轉國子博士，遷奮威將軍、南彭城、沛二郡太守，徙黃門侍郎。祖母年老，辭以朝直，不拜。復授二郡，加輔國將軍，遷秘書監，領右軍將軍，轉侍中，加驍騎將軍。復為秘書監，加散騎常侍，驍騎如故。

　　會稽公主身居長嫡，為太祖所禮，家事大小，必咨而後行。西征謝晦，使公主留止台內，總攝六宮。忽有不得意，輒號哭，上甚憚之。初，高祖微時，貧陋過甚，嘗自往新洲伐荻，有納布衫襖等衣，皆敬皇后手自作；高祖既貴，以此衣付公主，曰：「後世若有驕奢不節者，可以此衣示之。」湛之為大將軍彭城王義康所愛，與劉湛等頗相附協。及劉湛得罪，事連湛之，太祖大怒，將致大辟。湛之憂懼無計，以告公主。公主即日入宮，既見太祖，因號哭下床，不復施臣妾之禮。以錦囊盛高祖納衣，擲地以示上曰：「汝家本貧賤，此是我母為汝父作此納衣。今日有一頓飽食，便欲殘害我兒子！」上亦號哭，湛之由此得全也。遷中護軍，未拜，又遷太子詹事，尋加侍中。

　　湛之善於尺牘，音辭流暢。貴戚豪家，產業甚厚。室宇園池，貴游莫及。伎樂之妙，冠絕一時。門生千餘人，皆三吳富人之子，姿質端妍，衣服鮮麗。每出入行遊，途巷盈滿，泥雨日，悉以後車載之。太祖嫌其侈縱，每以為言。時安成公何勖，無忌之子也，臨汝公孟靈休，昶之子也，並各奢豪，與湛之共以肴膳、器服、車馬相尚。京邑為之語曰：「安成食，臨汝飾。」湛之二事之美，兼于何、孟。勖官至侍中，追諡荒公。靈休善彈棋，官至秘書監。

　　湛之遷冠軍將軍、丹陽尹，進號征虜將軍，加散騎常侍，以公主憂不拜。過葬，復授前職，湛之表啟固辭，又詣廷尉受罪；上詔獄官勿得受，然後就命。固辭常侍，許之。二十二年，范曄等謀逆，湛之始與之同，後發其事，所陳多不盡，為曄等款辭所連，乃詣廷尉歸罪，上慰遣令還郡。湛之上表曰：

　　賊臣范曄、孔熙先等，連結謀逆，法靜尼宣分往還，與大將軍臣義康共相脣齒，備于鞠對。伏尋仲承祖始達熙先等意，便極言奸狀。而臣兒女近情，不識大體，上聞之初，不務指斥，紙翰所載，尤復漫略者，實以凶計既表，逆事歸露；又仰緣聖慈，不欲窮盡，故言勢依違，未敢縷陳。情旨無隱，已昭天鑒。及群凶收禽，各有所列，曄等口辭，多見誣謗；承祖醜言，紛紜特甚。乃雲臣與義康宿有密契，在省之言，期以為定，潛通姦意，報示天文。末雲熙先縣指必同，以誑於曄，或以智勇見稱，或以愚懦為目。既美其信懷可履，復駭其動止必啟。凡諸詭妄，還自違伐，多舉事端，不究源統，齎傳之信，無有主名，所征之人，又已死沒，首尾乖互，自為矛楯。即臣誘引之辭，以為始謀之證，銜臣糾告，並見怨咎，縱肆狂言，必規禍陷。伏自探省，亦復有由。

　　昔義康南出之始，敕臣入相伴慰，晨夕覲對，經逾旬日。逆圖成謀，雖無顯然，懟容異意，頗形言旨。遺臣利刃，期以際會，臣苦相諫譬，深加拒塞。以為怨憤所至，不足為慮，便以關啟，懼成虛妄，思量反覆，實經愚心，非為納受，曲相蔽匿。又令申情范曄，釋中間之憾，致懷蕭思話，恨婚意未申，謂此僥倖，亦不宣達。

　　陛下敦惜天倫，彰于四海，籓禁優簡，親理咸通；又昔蒙眷顧，不容自絕，音翰信命，時相往來。或言少意多，旨深文淺，辭色之間，往往難測。臣每懼異聞，皆略而不答。惟心無邪悖，故不稍以自嫌。慺慺丹實，具如此啟。至於法靜所傳，及熙先等謀，知實不早，見關之日，便即以聞。雖晨光幽燭，曲昭窮款，裁以正義，無所逃刑。束骸北闕，請罪司寇，乾施含宥，未加治考，中旨頻降，制使還往，仰荷恩私，哀惶失守。

　　臣殃積罪深，丁罹酷罰，久應屏棄，永謝人理。況奸謀所染，忠孝頓闕，智防愚淺，暗於禍萌，士類未明其心，群庶謂之同惡，朝野側目，眾議沸騰，專信仇隙之辭，不復稍相申體。臣雖駑下，情非木石。豈不知醜點難嬰，伏劍為易。而靦然視息，忍此餘生，實非苟吝微命，假延漏刻。誠以負戾灰滅，貽惡方來，貪及視息，少自披訴；冀幽誠丹款，儻或昭然，雖復身膏草土，九泉無恨。顯居官次，垢穢朝班，厚顏何地，可以自處。乞蒙隳放，伏待鈇钅質。

　　上優詔不許。二十四年，服闋，轉中書令，領太子詹事。出為前軍將軍、南兗州刺史。善於為政，威惠並行。廣陵城舊有高樓，湛之更加修整，南望鐘山。城北有陂澤，水物豐盛。湛之更起風亭、月觀，吹台、琴室，果竹繁茂，花藥成行，招集文士，盡遊玩之適，一時之盛也。時有沙門釋惠休，善屬文，辭采綺豔，湛之與之甚厚。世祖命使還俗。本姓湯，位至揚州從事史。二十六年，復入為丹陽尹，領太子詹事，將軍如故。二十七年，索虜至瓜步，湛之領兵置佐，與皇太子分守石頭。二十八年春，魯爽兄弟率部曲歸順，爽等，魯軌子也。湛之以為廟算遠圖，特所獎納，不敢苟申私怨。乞屏居田里，不許。

　　轉尚書僕射，領護軍將軍。時尚書令何尚之以湛之國戚，任遇隆重，欲以朝政推之。凡諸辭訴，一不料省。湛之亦以《職官記》及令文，尚書令敷奏出內，事無不總，令缺則僕射總任。又以事歸尚之，互相推委。御史中丞袁淑並奏免官，詔曰：「令僕治務所寄，不共求體當，而互相推委，糾之是也。然故事殘舛，所以致茲疑執，特無所問，時詳正之。」乃使湛之與尚之並受辭訴。尚之雖為令，而朝事悉歸湛之。

　　初，劉湛伏誅，殷景仁卒，太祖委任沈演之、庾炳之、范曄等，後又有江湛、何瑀之。曄誅，炳之免，演之、瑀之並卒，至是江湛為吏部尚書，與湛之並居權要，世謂之江、徐焉。

　　上每有疾，湛之輒入侍醫藥。二凶巫蠱事發，上欲廢劭，賜浚死。而世祖不見寵，故累出外蕃，不得停京輦。南平王鑠、建平王宏並為上所愛，而鑠妃即湛妹，勸上立之。元嘉末，征鑠自壽陽入朝，既至，又失旨，欲立宏，嫌其非次，是以議久不決。與湛之屏人共言論，或連日累夕。每夜常使湛之自秉燭，繞壁檢行，慮有竊聽者。劭入弑之旦，其夕，上與湛之屏人語，至曉猶未滅燭。湛之驚起趣北戶，未及開，見害。時年四十四。世祖即位，追贈司空，加散騎常侍，本官如故，諡曰忠烈公。又詔曰：「徐湛之、江湛、王僧綽門戶荼酷，遺孤流寓，言念既往，感痛兼深。可令歸居本宅，厚加恤賜。」於是三家長給廩。

　　三子：聿之、謙之，為元凶所殺。恆之嗣侯，尚太祖第十五女南陽公主，蚤卒，無子。聿之子孝嗣紹封，齊受禪，國除。

　　江湛，字徽淵，濟陽考城人，湘州刺史夷子也。居喪以孝聞。愛好文義，喜彈棋鼓琴，兼明算術。初為著作佐郎，遷彭城王義康司徒行參軍，南譙王義宣左軍功曹。復為義康司徒主簿，太子中舍人。司空檀道濟為子求湛妹婚，不許。義康有命，又不從。時人重其立志。義康欲引與日夕，湛固求外出，乃以為武陵內史，還為司徒從事中郎，遷太子中庶子，尚書吏部郎。隨王誕為北中郎將、南徐州刺史，以湛為長史、南東海太守，政事委之。

　　元嘉二十五年，徵為侍中，任以機密，領本州大中正，遷左衛將軍。時改選學職，以太尉江夏王義恭領國子祭酒，湛及侍中何攸之領博士。二十七年，轉吏部尚書。家甚貧約，不營財利，餉饋盈門，一無所受，無兼衣餘食。嘗為上所召，值浣衣，稱疾經日，衣成然後赴。牛餓，馭人求草，湛良久曰：「可與飲。」在選職，頗有刻核之譏，而公平無私，不受請謁，論者以此稱焉。

　　上大舉北代，舉朝為不可，唯湛贊成之。索虜至瓜步，領軍將軍劉遵考率軍出江上，以湛兼領軍，軍事處分，一以委焉。虜遣使求婚，上召太子劭以下集議，眾並謂宜許，湛曰：「戎狄無信，許之無益。」劭怒，謂湛曰：「今三王在厄，詎宜苟執異議。」聲色甚厲。坐散俱出，劭使班劍及左右推之，殆將側倒。劭又謂上曰：「北伐敗辱，數州淪破，獨有斬江湛，可以謝天下。」上曰：「北伐自我意，江湛但不異耳。」劭後燕集，未嘗命湛。常謂上曰：「江湛佞人，不宜親也。」上乃為劭長子偉之娉湛第三女，欲以和之。

　　上將廢劭，使湛具詔草。劭之入弑也，湛直上省，聞叫噪之聲，乃匿傍小屋中。劭遣收之，舍吏紿云：「不在此。」兵士即殺舍吏，乃得湛。湛據窗受害，意色不撓。時年四十六。湛五子恁、恕、憼、愻、法壽，皆見殺。初，湛家數見怪異，未敗少日，所眠床忽有數升血。世祖即位，追贈左光祿大夫、開府儀同三司，加散騎常侍，本官如故，諡曰忠簡公。長子恁，尚太祖第九女淮陽長公主，為著作佐郎。

　　王僧綽，琅邪臨沂人，左光祿大夫曇首子也。幼有大成之度，弱年眾以國器許之。好學有理思，練悉朝典。年十三，太祖引見，下拜便流涕哽咽，上亦悲不自勝。襲封豫章縣侯，尚太祖長女東陽獻公主。初為江夏王義恭司徒參軍，轉始興王文學，秘書丞，司徒左長史，太子中庶子。元嘉二十六年，徙尚書吏部郎，參掌大選。究識流品，諳悉人物，拔才舉能，咸得其分。二十八年，遷侍中，任以機密。僧綽沈深有局度，不以才能高人。先是，父曇首與王華並為太祖所任，華子嗣人才既劣，位遇亦輕。僧綽嘗謂中書侍郎蔡興宗曰：「弟名位應與新建齊，超至今日，蓋由姻戚所致也。」新建者，嗣之封也。及為侍中，時年二十九。始興王浚嘗問其年，僧綽自嫌蚤達，逡巡良久乃答，其謙虛自退若此。

　　元嘉末，太祖頗以後事為念，以其年少，方欲大相付託，朝政小大，皆與參焉。從兄徽，清介士也，懼其太盛，勸令損抑。僧綽乃求吳郡及廣州，上並不許。會二凶巫蠱事泄，上獨先召僧綽具言之。及將廢立，使尋求前朝舊典。劭於東宮夜饗將士，僧綽密以啟聞，上又令撰漢魏以來廢諸王故事。撰畢，送與江湛、徐湛之。湛之欲立隨王誕，江湛欲立南平王鑠，太祖欲立建平王宏，議久不決。延妃即湛之女，鑠妃即湛妹。太祖謂僧綽曰：「諸人各為身計，便無與國家同憂者。」僧綽曰：「建立之事，仰由聖懷。臣謂唯宜速斷，不可稽緩。當斷不斷，反受其亂。願以義割恩，略小不忍。不爾，便應坦懷如初，無煩疑論。淮南云：'以石投水，吳越之善沒取之。'事機雖密，易致宣廣，不可使難生慮表，取笑千載。」上曰：「卿可謂能斷大事。此事重，不可不殷勤三思。且庶人始亡，人將謂我無復慈愛之道。」僧綽曰：「臣恐千載之後，言陛下唯能裁弟，不能裁兒。」上默然。江湛同侍坐，出閣，謂僧綽曰：「卿向言，將不大傷切直。」僧綽曰：「弟亦恨君不直。」

　　及劭弑逆，江湛在尚書上省，聞變，歎曰：「不用僧綽言，以至於此。」劭既立，轉為吏部尚書，委以事任，事在《二凶傳》。頃之，劭料檢太祖巾箱及江湛家書疏，得僧綽所啟饗士並廢諸王事，乃收害焉，時年三十一。因此陷北第諸王侯，以為與僧綽有異志，並殺僧綽門客太學博士賈匪之、奉朝請司馬文穎、建平國常侍司馬仲秀等。世祖即位，追贈散騎常侍、金紫光祿大夫，諡曰湣侯。

　　初，太社西空地一區，吳時丁奉宅，孫晧流徙其家。江左初為周顗、蘇峻宅，其後為袁悅宅，又為章武王司馬秀宅，皆以凶終。後給臧燾，亦頗遇喪禍，故世稱為凶地。僧綽常以正達自居，謂宅無吉凶，請以為第。始就造築，未及居而敗。

　　子儉嗣，升明末，為齊國尚書右僕射。

　　史臣曰：甚矣，宋氏之家難也，仇釁所鐘，親地兼極，雖復傾天滅道，跡非嫌路，而災隙內兆，邪蠱外興，天性既離，愛敬同盡，探雀請熊，非無前釁，猜防之道，有未足乎。世祖弱年輕躁，夙無朝寵，累任邊外，未嘗居中。當璧之重，將由愛立，臣主回疑，事無蚤斷。若使守器以長，命不待賢，則密禍自銷，危機可免。聖哲之訓，豈欺我哉！昔山濤舉羊祜為太子太傅，蓋欲以後事委之，而羊公短世。僧綽綢繆主心，將任以國重，而宮車晏駕。二臣並以道德謙沖，名高兩代。胙未中年，功謝成日，惜矣哉！


Chinese text: This work was published before January 1, 1923, and is in the
public domain worldwide because the author died at least 100 years ago.
