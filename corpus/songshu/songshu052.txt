庾悅
　　庾悅，字仲豫，潁川𨻳陵人也。曾祖亮，晉太尉。祖羲，吳國內史。父准，西中郎將、豫州刺史。悅少為衛將軍琅邪王行參軍、司馬，徙主簿，轉右長史。桓玄輔政，領豫州，以悅為別駕從事史，遷驍騎將軍。玄篡位，徙中書侍郎。高祖定京邑，武陵王遵承制，以悅為寧遠將軍、安遠護軍、武陵內史。以病去職。鎮軍府版諮議參軍，轉車騎從事中郎。劉毅請為撫軍司馬，不就。遷車騎中軍司馬。從征廣固，竭其誠力。

　　盧循逼京都，以為督江州、豫州之西陽、新蔡、汝南、潁川、司州之弘農、揚州之松滋六郡諸軍事、建威將軍、江州刺史，從東道出鄱陽。循遣將英糾千餘人斷五畝嶠，悅破之，進據豫章，絕循糧援。

　　初，毅家在京口，貧約過常，嘗與鄉曲士大夫往東堂共射。時悅為司徒右長史，暫至京，要府州僚佐共出東堂。毅已先至，遣與悅相聞，曰：「身久躓頓，營一遊集甚難。君如意人，無處不可為適，豈能以此堂見讓。」悅素豪，徑前，不答毅語。眾人並避之，唯毅留射如故。悅廚饌甚盛，不以及毅。毅既不去，悅甚不歡，俄頃亦退。毅又相聞曰：「身今年未得子鵝，豈能以殘炙見惠。」悅又不答。

　　盧循平後，毅求都督江州，以江州內地，治民為職，不宜置軍府，上表陳之曰：「臣聞天以盈虛為道，治以損益為義。時否而政不革，民凋而事不損，則無以救急病於已危，拯塗炭於將絕。自頃戎車屢駕，干戈溢境，江州以一隅之地，當逆順之衝，力弱民慢，而器運所繼。自桓玄以來，驅蹙殘毀，至乃男不被養，女無對匹，逃亡去就，不避幽深，自非財單力竭，無以至此。若不曲心矜理，有所改移，則靡遺之歎，奄焉必及。臣謬荷增統，傷慨兼懷。夫設官分職，軍國殊用，牧民以息務為大，武略以濟事為先。今兼而領之，蓋出於權事，因藉既久，遂為常則。江州在腹心之中，憑接揚、豫，藩屏所倚，實為重複。昔胡寇縱逸，朔馬臨江，抗禦之宜，蓋出權計。以溫嶠明達，事由一己，猶覺其弊，論之備悉。今江右區區，戶不盈數十萬，地不逾數千里，而統司鱗次，未獲減息，大而言之，足為國恥。況乃地在無軍，而軍府猶置，文武將佐，資費非一，豈所謂經國大情，揚湯去火者哉？其州郡邊江，民戶遼落，加以郵亭嶮闊，畏阻風波，轉輸往還，常有淹廢；又非所謂因其所利，以濟其弊者也。愚謂宜解軍府，移治豫章，處十郡之中，厲簡惠之政，比及數年，可有生氣。且屬縣凋散，亦有所存，而役調送迎，不得休止，亦謂應隨宜並減，以簡眾費。刺史庾悅，自臨州部，甚有恤民之誠，但綱維不革，自非綱目所理。尋陽接蠻，宜有防遏，可即州府千兵，以助郡戍。」於是解悅都督、將軍官，以刺史移鎮豫章。毅以親將趙恢領千兵守尋陽，建威府文武三千悉入毅府，符攝嚴峻，數相挫辱。悅不得志，疽發背，到豫章少日卒，進年三十八。追贈征虜將軍。以廣固之功，追封新陽縣五等男。

王誕
　　王誕，字茂世，琅邪臨沂人，太保弘從兄也。祖恬，中軍將軍。父混，太常。誕少有才藻，晉孝武帝崩，從叔尚書令珣為哀策文，久而未就，謂誕曰：「猶少序節物一句。」因出本示誕。誕攬筆便益之，接其「秋冬代變」後云：「霜繁廣除，風回高殿。」珣嗟歎清拔，因而用之。襲爵雉鄉侯，拜秘書郎，琅邪王文學，中軍功曹。

　　隆安四年，會稽王世子元顯開後軍府，又以誕補功曹。尋除尚書吏部郎，仍為後軍長史，領廬江太守，加鎮蠻護軍。轉龍驤將軍、琅邪內史，長史如故。誕結事元顯嬖人張法順，故為元顯所寵。元顯納妾，誕為之親迎。隨府轉驃騎長史，將軍、內史如故。元顯討桓玄，欲悉誅桓氏，誕固陳脩等與玄志趣不同，由此得免。脩，誕甥也。及玄得志，誕將見誅，脩為之陳請；又言脩等得免之由，乃徙誕廣州。

　　盧循據廣州。以誕為其平南府長史，甚賓禮之。誕久客思歸，乃說循曰：「下官流遠在此，被蒙殊眷，士感知己，實思報答。本非戎旅，在此無用。素為劉鎮軍所識，情味不淺，若得北歸，必蒙任寄，公私際會，思報厚恩，愈於停此，空移歲月。」循甚然之。時廣州刺史吳隱之亦為循所拘留，誕又曰：「將軍今留吳公，公私非計。孫伯符豈不欲留華子魚，但以一境不容二君耳。」於是誕及隱之並得還。

　　除員外散騎常侍，未拜，高祖請為太尉諮議參軍，轉長史。盡心歸奉，日夜不懈，高祖甚委仗之。北伐廣固，領齊郡太守。盧循自蔡洲南走，劉毅固求追討，高祖持疑未決，誕密白曰：「公既平廣固，復滅盧循，則功蓋終古，勳無與二，如此大威，豈可餘人分之。毅與公同起布衣，一時相推耳。今既已喪敗，不宜復使立功。」高祖從其說。七年，以誕為吳國內史。母憂去職。高祖征劉毅，起為輔國將軍，誕固辭軍號，墨絰從行。時諸葛長民行太尉留府事，心不自安，高祖甚慮之。毅既平，誕求先下，高祖曰：「長民似有自疑心，卿詎宜便去。」誕曰：「長民知我蒙公垂眄，今輕身單下，必當以為無虞，乃可以少安其意。」高祖笑曰：「卿勇過賁、育矣。」於是先還。九年，卒，時年三十九。以南北從征，追封作唐縣五等侯。子詡，宋世子舍人，早卒。

謝景仁
　　謝景仁，陳郡陽夏人，衛將軍晦從叔父也。名與高祖同諱，故稱字。祖據，太傅安第二弟。父允，宣城內史。景仁幼時與安相及，為安所知。始為前軍行參軍、輔國參軍事。會稽王世子元顯嬖人張法順，權傾一時，內外無不造門者，唯景仁不至。年三十，方為著作佐郎。桓玄誅元顯，見景仁，甚知之，謂四坐曰：「司馬庶人父子云何不敗，遂令謝景仁三十方作著作佐郎。」玄為太尉，以補行參軍，府轉大將軍，仍參軍事。玄建楚臺，以補黃門侍郎。及篡位，領驍騎將軍。景仁博聞強識，善敘前言往行，玄每與之言，不倦也。玄出行，殷仲文、卞範之之徒，皆騎馬散從，而使景仁陪輦。

　　高祖為桓脩撫軍中兵參軍，嘗詣景仁諮事，景仁與語悅之，因留高祖共食。食未辦，而景仁為玄所召。玄性促急，俄頃之間，騎詔續至。高祖屢求去，景仁不許，曰：「主上見待，要應有方。我欲與客共食，豈當不得待。」竟安坐飽食，然後應召。高祖甚感之，常謂景仁是太傅安孫。及平京邑，入鎮石頭，景仁與百僚同見高祖，高祖目之曰：「此名公孫也。」謂景仁曰：「承制府須記室參軍，今當相屈。」以為大將軍武陵王遵記室參軍，仍為從事中郎，遷司徒左長史。出為高祖鎮軍司馬，領晉陵太守，復為車騎司馬。

　　義熙五年，高祖以內難既寧，思弘外略，將伐鮮卑；朝議皆謂不可。劉毅時鎮姑孰，固止高祖，以為：「苻堅侵境，謝太傅猶不自行。宰相遠出，傾動根本。」景仁獨曰：「公建桓、文之烈，應天人之心，匡復皇祚，芟夷奸逆，雖業高振古，而德刑未孚，宜推亡固存，廣樹威略。鮮卑密邇疆甸，屢犯邊垂，伐罪弔民，於是乎在。平定之後，養銳息徒，然後觀兵洛汭，修復園寢，豈有坐長寇虜，縱敵貽患者哉！」高祖納之。及北伐，大司馬琅邪王，天子母弟，屬當儲副，高祖深以根本為憂，轉景仁為大司馬左司馬，專總府任，右衛將軍，加給事中，又遷吏部尚書。時從兄混為左僕射，依制不得相臨，高祖啟依僕射王彪之、尚書王劭前例，不解職。坐選吏部令史邢安泰為都令史、平原太守，二官共除，安泰以令史職拜謁陵廟，為御史中丞鄭鮮之所糾，白衣領職。八年，遷領軍將軍。十一年，轉右僕射，仍轉左僕射。

　　景仁性矜嚴整潔，居宇靜麗，每唾，轉唾左右人衣；事畢，即聽一日浣濯。每欲唾，左右爭來受。高祖雅相重，申以婚姻，廬陵王義真妃，景仁女也。十二年，卒，時年四十七。追贈金紫光祿大夫，加散騎常侍。葬日，高祖親臨，哭之甚慟。與驃騎將軍道憐書曰：「謝景仁殞逝，悲痛摧割，不能自勝。汝聞問惋愕，亦不可堪。其器體淹中，情寄實重，方欲與之共康時務，一旦至此，痛惜兼深。往矣柰何！當復柰何！」

　　子恂，鄱陽太守。恂子稚，善吹笙。官至西陽太守。

弟純
　　景仁弟純，字景懋，初為劉毅豫州別駕。毅鎮江陵，以為衛軍長史、南平相。王鎮惡率軍襲毅，已至城下，時毅疾病，佐吏皆入參承。純參承畢，已出，聞兵至，馳還入府。左右引車欲還外解，純叱之曰：「我人吏也，逃欲何之！」乃入。及毅兵敗眾散，時已暗夜，司馬毛脩之謂純曰：「君但隨僕。」純不從，扶兩人出，火光中為人所殺。純孫沈，太宗泰始初，為巴陵王休若衛軍錄事參軍、山陰令，坐事誅。

純弟述
　　述字景先，少有志行，隨兄純在江陵。純遇害，述奉純喪還都。行至西塞，值暴風，純喪舫流漂，不知所在，述乘小船尋求之。經純妻庾舫過，庾遣人謂述曰：「喪舫存沒，已應有在，風波如此，豈可小船所冒？小郎去必無及，寧可存亡俱盡邪？」述號泣答曰：「若安全至岸，當須營理。如其已致意外，述亦無心獨存。」因冒浪而進，見純喪幾沒，述號叫呼天，幸而獲免，咸以為精誠所致也。高祖聞而嘉之，及臨豫州，諷中正以述為主簿，甚被知器。景仁愛其第三弟甝而憎述，嘗設饌請高祖，希命甝豫坐，而高祖召述。述知非景仁夙意，又慮高祖命之，請急不從。高祖馳遣呼述，須至乃歡。及景仁有疾，述盡心營視，湯藥飲食，必嘗而後進，不解帶、不盥櫛者累旬，景仁深懷感愧。

　　轉太尉參軍，從征司馬休之，封吉陽縣五等侯。世子征虜參軍，轉主簿，宋臺尚書祠部郎，世子中軍主簿，轉太子中舍人，出補長沙內史，有惠政。元嘉二年，徵拜中書侍郎。明年，出為武陵太守，彭城王義康驃騎長史，領南郡太守。先是，述從兄曜為義康長史，喪官，述代之。太祖與義康書曰：「今以謝述代曜。其才應詳練，著於歷職，故以佐汝。汝始親庶務，而任重事殷，宜寄懷群賢，以盡弼諧之美，想自得之，不俟吾言也。」義康入相，述又為司徒左長史，轉左衛將軍。蒞官清約，私無宅舍。義康遇之甚厚。尚書僕射殷景仁、領軍將軍劉湛並與述為異常之交。美風姿，善舉止，湛每謂人曰：「我見謝道兒，未嘗足。」道兒，述小字也。

　　雍州刺史張邵以黷貨下廷尉，將致大辟，述上表陳邵先朝舊勳，宜蒙優貸，太祖手詔酬納焉。述語子綜曰：「主上矜邵夙誠，將加曲恕，吾所啟謬會，故特見酬納耳。若此疏跡宣佈，則為侵奪主恩，不可之大者也。」使綜對前焚之。太祖後謂邵曰：「卿之獲免，謝述有力焉」。

　　述有心虛疾，性理時或乖謬。除吳郡太守，以疾不之官。病差，補吳興太守。在郡清省，為吏民所懷。十二年，卒，時年四十六。喪還京師，未至數十里，殷景仁、劉湛同乘迎赴，望船流涕。十七年，劉湛誅，義康外鎮，將行，歎曰：「謝述唯勸吾退，劉湛唯勸吾進，今述亡而湛存，吾所以得罪也。」太祖亦曰：「謝述若存，義康必不至此。」

　　三子：綜、約、緯。綜有才藝，善隸書，為太子中舍人，與舅范曄謀反，伏誅。約亦坐死。緯尚太祖第五女長城公主，素為約所憎，免死，徙廣州。孝建中，還京師。方雅有父風。太宗泰始中，至正員郎中。

袁湛
　　袁湛，字士深，陳郡陽夏人也。祖耽，晉歷陽太守。父質，琅邪內史，並知名。湛少為從外祖謝安所知，以其兄子玄之女妻之。初為衛軍行參軍，員外散騎，通直正員郎，中軍功曹，桓玄太尉參軍事。入為中書黃門侍郎，出補桓脩撫軍長史。

　　義旗建，高祖以為鎮軍諮議參軍。明年，轉尚書吏部郎，司徒左長史，侍中。以從征功，封晉寧縣五等男。出為高祖太尉長史，遷左民尚書，徙掌吏部。出為吳興太守，秩中二千石，蒞政和理，為吏民所稱。入補中書令，又出為吳國內史，秩中二千石。義熙十二年，轉尚書右僕射、本州大中正。時高祖北伐，湛兼太尉，與兼司空、散騎常侍、尚書范泰奉九命禮物，拜授高祖。高祖沖讓，湛等隨軍至洛陽，住柏谷塢。泰議受使未畢，不拜晉帝陵，湛獨至五陵致敬，時人美之。

　　初，陳郡謝重，王胡之外孫，於諸舅禮敬多闕。重子絢，湛之甥也，嘗於公座陵湛；湛正色謂曰：「汝便是兩世無《渭陽》之情。」絢有愧色。十四年，卒官，時年四十。追贈左光祿大夫，加散騎常侍。太祖即位，以后父，追贈侍中、以左光祿大夫、開府儀同三司。諡曰敬公。世祖大明三年，幸籍田，行經湛墓。下詔曰：「故侍中、左光祿大夫、開府儀同三司晉寧敬公，外氏尊戚，素風簡正，歲紀稍積，墳塋浸遠。朕近巡覽千畝，遙瞻松隧，緬惟徽塵，感慕增結。可遣使祭，少申永懷。」又增守墓五戶。

　　子淳，淳子桓卒。

弟豹
　　湛弟豹，字士蔚，亦為謝安所知，好學博聞，多覽典籍。初為著作佐郎，衛軍桓謙記室參軍。大將軍武陵王遵承制，復為記室參軍。其年，丹陽尹孟昶以為建威司馬。歲餘，轉司徒左西屬，遷劉毅撫軍諮議參軍，領記室。毅時建議大田，豹上議曰：

　　國因民以為本，民資食以為天，修其業則教興，崇其本則末理，實為治之要道，致化之所階也。不敦其本，則末業滋章；饑寒交湊，則廉恥不立。當今接篡偽之末，值凶荒之餘，爭源既開，雕薄彌啟，榮利蕩其正性，賦斂罄其所資，良疇無側趾之耦，比屋有困餧之患，中間多故，日不暇給。自卷甲卻馬，甫一二年，積弊之黎，難用克振，實仁懷之所矜恤，明教之所爰發也。

　　然斯業不修，有自來矣。司牧之官，莫或為務，俗吏庸近，猶秉常科，依勸督之故典，迷民情之屢變。譬猶修堤以防川，忘淵丘之改易；膠柱於昔弦，忽宮商之乖調。徒有考課之條，而無毫分之益。不悟清流在於澄源，止輪由乎高閎，患生於本，治之於末故也。夫設位以崇賢，疏爵以命士，上量能以審官，不取人於浮譽，則比周道息，游者言歸；游子既歸，則南畝闢矣。分職以任務，置吏以周役，職不以無任立，吏必以非用省，冗散者廢，則萊荒墾矣。器以應用，商以通財，剿靡麗之巧，棄難得之貨，則雕偽者賤，穀稼重矣。耕耨勤悴，力殷收寡，工商逸豫，用淺利深，增賈販之稅，薄疇畝之賦，則末技抑而田畯喜矣。居位無義從之徒，在野靡兼併之黨，給賜非可恩致，力役不入私門，則游食者反本，肆勤自勸；游食省而肆勤眾，則東作繁矣。密勿者甄異，怠慢者顯罰，明勸課之令，峻糾違之官，則懶惰無所容，力田有所望；力者欣而惰者懼，則穡人勸矣。凡此數事，亦務田之端趣也。蒞之以清心，鎮之以無欲，勖之以無倦，翼之以廉謹，舍日計之小成，期遠致於莫歲，則澆薄自淳，心化有漸矣。

　　豹善言雅俗，每商較古今，兼以誦詠，聽者忘疲。

　　尋轉撫軍司馬，遷御史中丞。鄱陽縣侯孟懷玉上母檀氏拜國太夫人，有司奏許。豹以為婦人從夫之爵，懷玉父大司農綽見居列卿，妻不宜從子，奏免尚書右僕射劉柳、左丞徐羨之、郎何邵之官，詔並贖論。孟昶卒，豹代為丹陽尹。義熙七年，坐使徙上錢，降為太尉諮議參軍，仍轉長史。從討劉毅。高祖遣益州刺史朱齡石伐蜀，使豹為檄文，曰：

　　夫順德者昌，逆德者亡，失仁與義，難以求安，馮阻負釁，鮮克有成。詳觀自古，隆替有數，故成都不世祀，華陽無興國。日者王室多故，夷羿遘紛，波振塵駭，覃及遐裔。蕞爾譙縱，編戶黔首，同惡相求，是崇是長，肆反噬於州相，播毒害於民黎，俾我西服，隔閡皇澤。自義風電靡，天光反輝，昭晢舊物，煙煴區宇。以庶務草創，未遑九伐，自爾以來，奄延十載。而野心不革，伺隙乘間，招聚逋叛，共相封殖，侵擾我蠻獠，搖盪我疆垂。我是以有治洲之役，醜類盡殪，匹馬無遺，桓謙折首，譙福鳥逝，奔伏窠穴，引頸待戮。

　　當今北狄露晞，南寇埃掃，朝風載韙，庶績其凝，康哉之歌日熙，比屋之隆可詠。孤職是經略，思一九有，眷彼禹跡，願言載懷，奉命西行，途戾荊、郢，瞻望巴、漢，憤慨交深。清江源於濫觴，澄氛祲於井絡，誅叛柔遠，今也其時。即命河間太守蒯恩、下邳太守劉鐘，精勇二萬，直指成都。龍驤將軍臧熹，戎卒二萬，進自墊江。益州刺史朱齡石，舟師三萬，電曜外水。分遣輔國將軍索懇，率漢中之眾，濟自劍道。振威將軍朱客子，提寧州之銳，渡瀘而入。神兵四臨，天綱宏掩，衡翼千里，金鼓萬張，組甲貝胄，景煥波屬，華夷百濮，雲會霧臻，以此攻戰，誰與為敵！況又奉義而行，以順而動者哉！

　　今三陝之隘，在我境內，非有岑彭荊門之險。彌入其阻，平衢四達，實無鄧艾綿竹之艱。山川之形，抑非曩日，攻守難易，居然百倍。當全蜀之強，士民之富，子陽不能自安於庸、僰，劉禪不敢竄命於南中，荊邯折謀，伯約挫銳。故知成敗有數，非可智延，此皆益土前事，當今元龜也。盛如盧循，強如容超，陵威南海，跨制北岱，樓船萬艘，掩江蓋汜，鐵馬千群，充原塞隰。然廣固之攻，陸無完雉；左裏之戰，水靡全舟。或顯戮京畿，或傳首萬里。故知逆順有勢，難以力抗，斯又目前殷鑒，深切著明者也。

　　梁益人士，咸明王化，雖驅迫一時，本非奧主。從之淫虐，日月增播，刑殺非罪，死以澤量。而待命寇仇之戮，㩻䧢豺狼之吻，豈不溯誠南凱，延首東雲，普天有來蘇之幸，而一方懷後予之怨。王者之師，以仁為本，舍逆取順，爰自三驅，齊斧所加，縱身而已。其有衿甲反接，自投軍門者，一無所問。士子百姓，列肆安堵，審擇吉凶，自求多祐。大信之明，皦若朝日，如其迷複奸邪，守愚不改，火燎孟諸，芝艾同爛，河決金堤，淵丘同體，雖欲悔之，亦將何及！

　　九年，卒官。時年四十一。次年，以參伐蜀之謀，追封南昌縣五等子。

豹子洵
　　子洵，元嘉中，歷顯官，廬陵王紹為南中郎將、江州刺史，年少未親政，洵為長史、尋陽太守，行府州事。元嘉末，為吳郡太守。元兇弑立，加洵建威將軍，置佐史。會安東將軍隨王誕起義，檄洵為前鋒，加輔國將軍。事平，頃之卒，追贈征虜將軍，諡曰貞子。長子顗，別有傳。少子覬，好學善屬文，有清譽於世。官至司徒從事中郎、武陵內史，蚤卒。洵弟濯，揚州秀才，蚤卒。濯弟淑，濯子粲，並有別傳。

褚叔度
　　褚叔度，河南陽翟人也。曾祖裒，晉太傅。祖歆，祕書監。父爽，金紫光祿大夫。長兄秀之，字長倩，歷大司馬琅邪王從事中郎，黃門侍郎、高祖鎮西長史。秀之妹，恭帝后也，雖晉氏姻戚，而盡心於高祖。遷侍中，出補大司馬右司馬。恭帝即位，為祠部尚書、本州大中正。高祖受命，徙為太常。元嘉元年，卒官，時年四十七。

　　秀之弟淡之，字仲源，亦歷顯官，為高祖車騎從事中郎，尚書吏部郎，廷尉卿，左衛將軍。高祖受命，為侍中。淡之兄弟並盡忠事高祖，恭帝每生男，輒令方便殺焉，或誘賂內人，或密加毒害，前後非一。及恭帝遜位，居秣陵宮，常懼見禍，與褚后共止一室，慮有鴆毒，自煮食於床前。高祖將殺之，不欲遣人入內，令淡之兄弟視褚后，褚后出別室相見，兵人乃踰垣而入，進藥於恭帝。帝不肯飲，曰：「佛教自殺者，不得復人身。」乃以被掩殺之。後會稽郡缺，朝議欲用蔡廓，高祖曰：「彼自是蔡家佳兒，何關人事，可用佛。」佛，淡之小字也。乃以淡之為會稽太守。

　　景平二年，富陽縣孫氏聚合門宗，謀為逆亂，其支黨在永興縣，潛相影響。永興令羊恂覺其姦謀，以告淡之；淡之不信，乃以誣人之罪，收縣職局。於是孫法亮號冠軍大將軍，與孫道慶等攻沒縣邑，即用富陽令顧粲為令，加輔國將軍。遣偽建威將軍孫道仲、孫公喜、法殺攻永興。永興民灟恭期初與賊同，後反善就羊恂，率吏民拒戰，力少退敗。賊用縣人許祖為令，恂逃伏江唐山中，尋復為賊所得，使還行縣事。賊遂磐據，更相樹立，遙以鄮令司馬文寅為征西大將軍，孫道仲為征西長史，孫道覆為左司馬，與公喜、法殺等建旗鳴鼓，直攻山陰。

　　淡之自假凌江將軍，以山陰令陸邵領司馬，加振武將軍，前員外散騎常侍王茂之為長史，前國子博士孔欣、前員外散騎常侍謝芩之並參軍事，召行參軍七十餘人。前鎮西諮議參軍孔甯子、左光祿大夫孔季恭子山士在艱中，皆起為將軍。遣隊主陳願、郡議曹掾虞道納二軍過浦陽江。願等戰敗，賊遂摧鋒而前，去城二十餘里。淡之遣陸邵督帶戟公石綝、廣武將軍陸允以水軍拒之，又別遣行參軍灟恭期率步軍與邵合力。淡之率所領出次近郊。恭期等與賊戰於柯亭，大破之，賊走還永興。遣偽寧朔將軍孫倫領五百人攻錢唐，與縣戍軍建武將軍戰於琦，倫敗走還富陽。倫因反善，殺法步帥等十餘人，送首京都。詔遣殿中員外將軍徐卓領千人，右將軍彭城王義康遣龍驤將軍丘顯率眾五百東討，司空徐羨之版揚州主簿沈嗣之為富陽令領五百人，於吳興道東出，竝未至而賊平。吳郡太守江夷輕行之職，停吳一宿，進至富陽，分別善惡，執送願徙賊餘黨數百家於彭城、壽陽、青州諸處。二年，淡之卒，時年四十五。諡曰質子。

　　叔度名與高祖同，故以字行。初為太宰琅邪王參軍，高祖車騎參軍事，司徒左西屬，中軍諮議參軍，署中兵，加建威將軍。從伐鮮卑，盡其誠力。盧循攻查浦，叔度力戰有功。循南走，高祖版行廣州刺史，仍除都督交、廣二州諸軍事、建威將軍、領平越中郎將、廣州刺史。桓玄族人開山聚眾，謀掩廣州，事覺，叔度悉平之。義熙八年，盧循餘黨劉敬道窘迫，詣交州歸降。交州刺史杜慧度以事言統府，叔度以敬道等路窮請命，事非款誠，報使誅之。慧度不加防錄，敬道招集亡命，攻破九真，殺太守杜章民，慧度討平之。叔度輒貶慧度號為奮揚將軍，惡不先上，為有司所糾，詔原之。

　　高祖征劉毅，叔度遣三千人過嶠，荊州平乃還。在任四年，廣營賄貨，家財豐積，坐免官，禁錮終身。還至都，凡諸舊及有一面之款，無不厚加贈遺。尋除太尉諮議參軍、相國右司馬。高祖受命，為右衛將軍。高祖以其名家，而能竭盡心力，甚嘉之。乃下詔曰：「夫賞不遺勤，則勞臣增勸；爵必疇庸，故在功咸達。叔度南北征討，常管戎要，西夏不虔，誠著嶺表，可封番禺縣男，食邑四百戶。」尋加散騎常侍。永初三年，出為使持節、監雍、梁、南、北秦四州，荊州之南陽、竟陵、順陽、義陽、新野、隨六郡諸軍事，征虜將軍，雍州刺史，領寧蠻校尉，襄陽、義成太守。在任每以清簡致稱。景平二年，卒，時年四十四。

　　子恬之嗣，官至南琅邪太守。恬之卒，子昭嗣。昭卒，子瑄嗣。齊受禪，國除。叔度第二子寂之，著作佐郎，早卒。子授，尚太祖第六女琅邪貞長公主，太宰參軍，亦早卒。

　　秀之弟湛之，字休玄，尚高祖第七女始安哀公主，拜駙馬都尉、著作郎。哀公主薨，復尚高祖第五女吳郡宣公主。諸尚公主者，竝用世胄，不必皆有才能。湛之謹實有意幹，故為太祖所知。歷顯位，揚武將軍、南彭城、沛二郡太守，太子中庶子，司徒左長史，侍中，左衛將軍，左民尚書，丹陽尹。元兇弑逆，以為吏部尚書，復出為輔國將軍、丹陽尹，統石頭戍事。

　　世祖入伐，劭自攻新亭壘，使湛之率水師俱進。湛之因攜二息淵、澄輕船南奔。淵有一男始生，為劭所殺。世祖即位，以為尚書右僕射。孝建元年，為中書令，丹陽尹。坐南郡王義宣諸子逃藏郡堺，建康令王興之、江寧令沈道源下獄，湛之免官禁錮。其年，復為散騎常侍、左衛將軍，俄遷侍中，左衛如故。以久疾，拜散騎常侍、光祿大夫，加金章紫綬。頃之，復為丹陽尹，光祿如故。尋為尚書左僕射。以南奔賜爵都鄉侯。大明四年，卒，時年五十。追贈侍中、特進、驃騎將軍，給鼓吹一部，左僕射如故。諡曰敬侯。

　　子淵庶生，宣公主以淵有才，表為嫡嗣。淵，昇明末為司空。

史評
　　史臣曰：高祖雖累葉江南，楚言未變，雅道風流，無聞焉爾。凡此諸子，並前代名家，莫不望塵請職，負羈先路，將由庇民之道邪。


Chinese text: This work was published before January 1, 1923, and is in the
public domain worldwide because the author died at least 100 years ago.
