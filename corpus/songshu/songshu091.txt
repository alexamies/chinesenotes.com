列傳第五十一　　孝義

　　《易》曰：「立人之道，曰仁與義。」夫仁義者，合君親之至理，實忠孝之所資。雖義發因心，情非外感，然企及之旨，聖哲詒言。至於風漓化薄，禮違道喪，忠不樹國，孝亦愆家，而一世之民，權利相引；仕以勢招，榮非行立，乏翱翔之感，棄舍生之分；霜露未改，大痛已忘於心，名節不變，戎車遽為其首。斯並斬訓之理未弘，汲引之途多闕。若夫情發於天，行成乎己，損軀捨命，濟主安親，雖乘理暗至，匪由勸賞，而宰世之人，曾微誘激。乃至事隱閭閻，無聞視聽，故可以昭被圖篆，百不一焉。今采綴湮落，以備闕文云爾。

　　龔穎，遂寧人也。少好學，益州刺史毛璩辟為勸學從事。璩為譙縱所殺，故佐吏並逃亡，穎號哭奔赴，殯送以禮。縱後設宴延穎，不獲已而至。樂奏，穎流涕起曰：「北面事人，亡不能死，何忍聞舉樂，蹈跡逆亂乎！」縱大將譙道福引出，將斬之。道福母即穎姑，跣出救之，故得免。縱既僭號，備禮徵，又不至。乃收穎付獄，脅以兵刃，執志彌堅，終無回改。至於蜀平，遂不屈節。

　　其後刺史至，輒加辟引，歷府參軍，州別駕從事史。太祖元嘉二十四年，刺史陸征上表曰：「臣聞運纏明夷，則艱貞之節顯；時屬棟橈，則獨立之操彰。昔之元興，皇綱弛紊，譙縱乘釁，肆虐巴、庸，害殺前益州刺史毛璩，竊據蜀土，涪、岷士庶，怵迫受職。璩故吏襲穎，獨秉身貞白，抗志不撓，殯送舊君，哀敬盡禮，全操九載，不染偽朝。縱雖殘凶，猶重義概，遂延以旌命，劫以兵威。穎忠誠奮發，辭色方壯，雖桎梏在身，踐危愈信其節；白刃臨頸，見死不更其守。若王蠋之抗辭燕軍，同周苛之肆詈楚王，方之於穎，蔑以加焉。誠當今之忠壯，振古之遺烈。而名未登於王府，爵猶齒於鄉曹，斯實邊氓遠土，所為於邑。臣過叨恩私，宣風萬里，志存砥竭，有懷必聞，故率愚愨，舉其所知。追懼紕妄，伏增悚栗。」穎遂不被朝命，終於家。

　　劉瑜，歷陽人也。七歲喪父，事母至孝。年五十二，又喪母，三年不進鹽酪，號泣晝夜不絕聲。勤身運力，以營葬事。服除後，二十餘年布衣蔬食，言輒流涕。常居墓側，未嘗暫違。太祖元嘉初，卒。

　　賈恩，會稽諸暨人也。少有志行，為鄉曲所推重。元嘉三年，母亡，居喪過禮。未葬，為鄰火所逼，恩及妻桓氏號哭奔救，鄰近赴助，棺櫬得免。恩及桓俱見燒死。有司奏改其里為孝義里，蠲租布三世。追贈天水部顯親縣左尉。

　　郭世道，會稽永興人也。生而失母，父更娶，世道事父及後母，孝道淳備。年十四，又喪父，居喪過禮，殆不勝喪。家貧，無產業，傭力以養繼母。婦生一男，夫妻共議曰：「勤身供養，力猶不足，若養此兒，則所費者大。」乃垂泣瘞之。母亡，負土成墳，親戚咸共賻助，微有所受。葬畢，傭賃倍還先直。服除後，哀戚思慕，終身如喪者，以為追遠之思，無時去心，故未嘗釋衣｛巾臽｝。仁厚之風，行於鄉黨，鄰村小大，莫有呼其名者。嘗與人共於山陰市貨物，誤得一千錢，當時不覺，分背方悟。請其伴求以此錢追還本主，伴大笑不答。世道以己錢充數送還之，錢主驚歎，以半直與世道，世道委之而去。元嘉四年，遣大使巡行天下，散騎常侍袁愉表其淳行，太祖嘉之，敕郡榜表閭門，蠲其稅調，改所居獨楓里為孝行焉。太守孟顗察孝廉，不就。

　　子原平，字長泰，又稟至行，養親必己力。性閑木功，傭賃以給供養。性謙虛，每為人作匠，取散夫價。主人設食，原平自以家貧，父母不辦有肴味，唯飧鹽飯而已。若家或無食，則虛中竟日，義不獨飽；要須日暮作畢，受直歸家，於里中買糴，然後舉爨。父抱篤疾彌年，原平衣不解帶，口不嘗鹽菜者，跨積寒暑；又未嘗睡臥。父亡，哭踴慟絕，數日方蘇。以為奉終之義，情禮所畢，營壙凶功，不欲假人。本雖智巧，而不解作墓，乃訪邑中有營墓者，助人運力，經時展勤，久乃閑練。又自賣十夫，以供眾費。窀穸之事，儉而當禮，性無術學，因心自然。葬畢，詣所買主，執役無懈，與諸奴分務。每讓逸取勞，主人不忍使，每遣之，原平服勤，未曾暫替。所餘私夫，傭賃養母，有餘聚以自贖。本性智巧，既學構塚，尤善其事，每至吉歲，求者盈門。原平所赴，必自貧始，既取賤價，又以夫日助之。父喪既終，自起兩間小屋，以為祠堂。每至節歲烝嘗，於此數日中，哀思，絕飲粥。父服除後，不復食魚肉。於母前，示有所啖，在私室，未曾妄嘗。自此迄終，三十餘載。高陽許瑤之居在永興，罷建安郡丞還家，以綿一斤遺原平。原平不受，送而復反者前後數十。瑤之乃自往曰：「今歲過寒，而建安綿好，以此奉尊上下耳。」原平乃拜而受之。及母終，毀瘠彌甚，僅乃免喪。墓前有數十畝田，不屬原平，每至農月，耕者恆裸袒，原平不欲使人慢其墳墓，乃販質家資，貴買此田。三農之月，輒束帶垂泣，躬自耕墾。每出市賣物，人問幾錢，裁言其半，如此積時，邑人皆共識悉，輒加本價與之。彼此相讓，欲買者稍稍減價，要使微賤，然後取直。居宅下濕，繞宅為溝，以通淤水。宅上種少竹，春月夜有盜其筍者，原平偶起見之，盜者奔走墜溝。原平自以不能廣施，至使此人顛沛，乃於所植竹處溝上立小橋，令足通行，又采筍置籬外。鄰曲慚愧，無復取者。

　　太祖崩，原平號哭致慟，日食麥料一枚，如此五日。人或問之曰：「誰非王民，何獨如此？」原平泣而答曰：「吾家見異先朝，蒙褒贊之賞，不能報恩，私心感慟耳。」又以種爪為業。世祖大明七年大旱，瓜瀆不復通船，縣官劉僧秀愍其窮老，下瀆水與之。原平曰：「普天大旱，百姓俱困，豈可減溉田之水，以通運瓜之船。」乃步從他道往錢唐貨賣。每行來，見人牽埭未過，輒迅楫助之；己自引船，不假旁力。若自船已渡，後人未及，常停住須待，以此為常。嘗於縣南郭鳳埭助人引船，遇有相鬥者，為吏所錄，聞者逃散，唯原平獨住。吏執以送縣，縣令新到，未相諳悉，將加嚴罰。原平解衣就罪，義無一言。左右小大咸稽顙請救，然後得免。由來不謁官長，自此以後，乃脩民敬。

　　太守王僧郎察教廉，不就。太守蔡興宗臨郡，深加貴異，以私米饋原平及山陰朱百年妻，教曰：「秩年之貺，著自國書，餼貧之典，有聞甲令。況高柴窮老，萊婦屯暮者哉。永興郭原平世稟孝德，洞業儲靈，深仁絕操，追風曠古，棲貞處約，華耇方嚴。山陰朱百年道終物表，妻孔耋齒孀居，窶迫殘日，欽風撫事，嗟慨滿懷。可以帳下米，各餉百斛。」原平固讓頻煩，誓死不受。人或問曰：「府君嘉君淳行，敏君貧老，故加此贍，豈宜必辭。」原平曰：「府君若以吾義行邪，則無一介之善，不可濫荷此賜。若以其貧老邪，耋齒甚多，屢空比室，非吾一人而已。」終不肯納。百年妻亦辭不受。

　　會稽貴重望計及望孝，盛族出身，不減秘、著。太宗泰始七年，興宗欲舉山陰孔仲智長子為望計，原平次息為望孝。仲智會土高門，原平一邦至行，欲以相敵。會太宗別敕用人，故二選並寢。泰豫元年，興宗徵還京師，表其殊行，宜舉拔顯選，以勸風俗。舉為太學博士。會興宗薨，事不行。明年，元徽元年，卒於家。原平少長交物，無忤辭於人，與其居處者數十年，未嘗見喜慍之色。三子一弟，並有門行。長子伯林，舉孝廉，次子靈馥，儒林祭酒，皆不就。

　　嚴世期，會稽山陰人也。好施慕善，出自天然。同里張邁三人，妻各產子，時歲饑儉，慮不相存，欲棄而不舉。世期聞之，馳往拯救，分食解衣，以贍其乏，三子並得成長。同縣俞陽妻莊年九十，莊女蘭七十，並各老病，單孤無所依，世期衣飴之二十餘年，死並殯葬。宗親嚴弘、鄉人潘伯等十五人，荒年並餓死，露骸不收，世期買棺器殯埋，存育孩幼。山陰令何曼之表言之。元嘉四年，有司奏榜門曰：「義行嚴氏之閭」，復其身徭役，蠲租稅十年。

　　吳逵，吳興烏程人也。經荒饑饉，係以疾疫，父母兄弟嫂及群從小功之親，男女死者十三人。逵時病困，鄰里以葦席裹之，埋於村側。既而逵疾得瘳，親屬皆盡，唯逵夫妻獲全。家徒壁立，冬無被絝，晝則庸賃，夜則伐木燒磚，此誠無有懈倦。逵夜行遇虎，虎輒下道避之。期年中，成七墓，葬十三棺。鄰里嘉其志義，葬日悉出赴助，送終之事，亦儉而周禮。逵時逆取鄰人夫直，葬畢，眾悉以施之；逵一無所受，皆傭力報答焉。太守張崇之三加禮命，太守王韶之擢補功曹史，逵以門寒，固辭不就，舉為孝廉。

　　潘綜，吳興烏程人也。孫恩之亂，妖黨攻破村邑，綜與父驃共走避賊。驃年老行遲，賊轉逼，驃語綜：「我不能去，汝走可脫，幸勿俱死。」驃困乏坐地，綜迎賊叩頭曰：「父年老，乞賜生命。」賊至，驃亦請賊曰：「兒年少，自能走，今為老子不走去。老子不惜死，乞活此兒。」賊因斫驃，綜抱父於腹下，賊斫綜頭面，凡四創，綜當時悶絕。有一賊從傍來，相謂曰：「卿欲舉大事，此兒以死救父，云何可殺。殺孝子不祥。」賊良久乃止，父子並得免。

　　綜鄉人秘書監丘繼祖、廷尉沈赤黔以綜異行，廉補左民令史，除遂昌長，歲滿還家。太守王韶之臨郡，發教曰：「前被符，孝廉之選，必審其人，雖四科難該，文質寡備，必能孝義邁俗，拔萃著聞者，便足以顯應明易攵，允將符旨。烏程潘綜守死孝道，全親濟難。烏程吳逵義行純至，列墳成行。咸精誠內淳，休聲外著，可並察孝廉，並列上州台，陳其行跡。」及將行，設祖道，贈以四言詩曰：

　　東寶惟金，南木有喬。發輝曾崖，竦幹重霄。美哉茲土，世載英髦。育翮幽林，養音九皋。其一

　　唐後明易攵，漢宗蒲輪。我皇降鑒，思樂懷人。群臣競薦，舊章惟新。余亦奚貢，曰義與仁。其二

　　仁義伊在，惟吳惟潘。心積純孝，事著艱難。投死如歸，淑問若蘭。吳實履仁，心力偕單。固此苦節，易彼歲寒。霜雪雖厚，松柏丸丸。其三

　　人亦有言，無善不彰。二子徽猷，彌久彌芳。拔叢出類，景行朝陽。誰謂道遐，弘之則光。咨爾庶士，無然怠荒。其四

　　江革奉摯，慶祿是荷。姜詩入貢，漢朝咨嗟。勖哉行人，敬爾休嘉。俾是下國，照輝京華。其五

　　伊餘朽駘，竊服懼盜。無能禮樂，豈暇聲教。順彼康夷，懿德是好。聊綴所懷，以贈二孝。其六

　　元嘉四年，有司奏改其里為純孝里，蠲租布三世。

　　張進之，永嘉安固人也。為郡大族。少有志行，歷郡五官主簿，永寧、安固二縣領校尉。家世富足，經荒年散其財，救贍鄉里，遂以貧罄，全濟者甚多。進之為太守王味之吏，味之有罪當見收，逃避投進之家，供奉經時，盡其誠力。以本村淺近，移入池溪，味之墮水沈沒，進之投水拯救，相與沈淪，危而得免。時劫掠充斥，每入村抄暴，至進之門，輒相約勒，不得侵犯，其信義所感如此。元嘉初，詔在所蠲其徭役。孫恩之亂，永嘉太守司馬逸之被害，妻子並死，兵寇之際，莫敢收藏。郡吏俞僉以家財買棺斂逸之等六喪，送致還都，葬畢乃歸鄉里。元嘉中，老病卒。

　　王彭，盱眙直瀆人也。少喪母。元嘉初，父又喪亡，家貧力弱，無以營葬，兄弟二人，晝則傭力，夜則號感。鄉里並哀之，乃各出夫力助作磚。磚須水而天旱，穿井數十丈，泉不出；墓處去淮五里，荷檐遠汲，困而不周。彭號天自訴，如此積日。一旦大霧，霧歇，磚灶前忽生泉水，鄉鄰助之者，並嗟歎神異，縣邑近遠，悉往觀之。葬事既竟，水便自竭。元嘉九年，太守劉伯龍依事表言，改其里為通靈里，蠲租布三世。

　　蔣恭，義興臨津人也。元嘉中，晉陵蔣崇平為劫見禽，云與恭妻弟吳晞張為侶。晞張先行不在，本村遇水，妻息五口避水移寄恭家，討錄晞張不獲，收恭及兄協付獄治罪。恭、協並款舍住晞張家口，而不知劫情。恭列晞張妻息是婦之親，親今有罪，恭身甘分，求遣兄協。協列協是戶主，延制所由，有罪之日，關協而已，救遣弟恭。兄弟二人，爭求受罪，郡縣不能判，依事上詳。州議之曰：「禮讓者以義為先，自厚者以利為上，末世俗薄，靡不自私。伏膺聖教，猶或不逮，況在野夫，未達誥訓，而能互發天倫之憂，甘受莫測之罪，若斯情義，實為殊特。蔑爾恭、協，而能行之，茲乃終古之所希，盛世之嘉事。二子乘舟，無以過此。豈宜拘執憲文，加以罪戮！且晞張封筒遠行，他界為劫，造釁自外，贓不還家，所寓村伍，容有不知，不合加罪。」勒縣遣之，還復民伍。乃除恭義成令，協義怡令。

　　徐耕，晉陵延陵人也。自令史除平原令。元嘉二十一年，大旱民饑，耕詣縣陳辭曰：「今年亢旱，禾稼不登。氓黎饑餒，采掇存命，聖上哀矜，已垂存拯。但饉罄來久，困殆者眾，米穀轉貴，糴索元所。方涉春夏，日月悠長，不有微救，永無濟理。不惟凡瑣，敢憂身外，《鹿鳴》之求，思同野草，氣類之感，能不傷心。民糴得少米，資供朝夕。志欲自竭，義存分飧，今以千斛，助官賑貸。此境連年不熟，今歲尤甚，晉陵境特為偏祐。此郡雖弊，猶有富室，承陂之家，處處而是，並皆保熟，所失蓋微。陳積之穀，皆有巨萬，旱之所弊，實鐘貧民，溫富之家，各有財寶。謂此等並宜助官，得過儉月，所損至輕，所濟甚重。今敢自勵，為勸造之端。實願掘水揚塵，崇益山海。」縣為言上。當時議者以耕比漢卜式，詔書褒美，酬以縣令。大明八年，東土饑旱，東海嚴成、東莞王道蓋各以穀五百斛助官賑恤。

　　孫法宗，吳興人也。父遇亂被害，屍骸不收，母兄並餓死。法宗年小流迸，至年十六，方得還。單身勤苦，霜行草宿，營辦棺槨，造立塚墓，葬送母兄，儉而有禮。以父喪不測，於部境之內，尋求枯骨，刺血以灌之，如此者十餘年不獲，乃縗絰。終身不娶，饋遺無所受。世祖初，揚州辟為文學從事，不就。

　　范叔孫，吳郡錢唐人也。少而仁厚，固窮濟急。同里范法先父母兄弟七人，同時疫死，唯餘法先，病又危篤，喪屍經月不收。叔孫悉備棺器，親為殯埋。又同里施淵夫疾病，父母死不殯；又同里范苗父子並亡；又同里危敬宗家口六人俱得病，二人喪沒，親鄰畏遠，莫敢營視。叔孫並殯葬，躬恤病者，並皆得全。鄉曲貴其義行，莫有呼其名者。世祖孝建初，除竟陵王國中軍將軍，不就。

　　義興吳國夫，亦有義讓之美。人有竊其稻者，乃引還，為設酒食，以米送之。

　　卜天與，吳興餘杭人也。父名祖，有勇幹，徐赤將為餘杭令，祖依隨之。赤將死，高祖聞其有幹力，召補隊主，從征伐，封關中侯，歷二縣令。天與善射，弓力兼倍，容貌嚴正，笑不解顏。太祖以其舊將子，便教皇子射。居累年，以白衣領東掖防關隊。元嘉二十七年，臧質救懸瓠，劉興祖守白石，並率所領隨之，虜退罷。遷領輦後第一隊，撫恤士卒，甚得眾心。二十九年，以為廣威將軍，領左細仗，兼帶營祿。

　　元兇入弑，事變倉卒，舊將羅訓、徐罕皆望風屈附，天與不暇被甲，執刀持弓，疾呼左右出戰。徐罕曰：「殿下入，汝欲何為？」天與罵曰：「殿下常來，云何即時方作此語。只汝是賊。」手射賊劭於東堂，幾中。逆徒擊之，臂斷倒地，乃見殺。其隊將張泓之、朱道欽、陳滿與天與同出拒戰，並死。世祖即位，詔曰：「日者逆豎犯蹕，釁變卒起，廣威將軍關中侯卜天與提戈赴難，挺身奮節，斬殪凶黨，而旋受虐刃。勇冠當時，義侔古烈，興言追悼，傷痛於心。宜加甄贈，以旌忠節。可贈龍驤將軍、益州刺史，諡曰壯侯。」車駕臨哭。泓之等各贈郡守，給天與家長稟。

　　子伯宗，殿中將軍。太宗泰始初，領幢，擊南賊於赭圻，戰沒。伯宗弟伯興，官至前將軍、南平昌太守，直閣，領細仗主。順帝昇明元年，與袁粲同謀，伏誅。

　　天與弟天生，少為隊將，十人同火。屋後有一大坑，廣二丈餘，十人共跳之皆渡，唯天生墜坑。天生乃取實中苦竹，剡其端使利，交橫布坑內，更呼等類共跳，並畏懼不敢。天生曰：「我向已不渡，今者必墜此坑中。丈夫跳此不渡，亦何須活。」乃復跳之，往反十餘，曾無留礙，眾並嘆服。以兄死節，為世祖所留心，稍至西陽王子尚撫軍參軍，加龍驤將軍。隸沈慶之攻廣陵城，天生推車塞塹，率數百人先登西北角，徑至城上。賊為重柵斷攻道，苦戰移日，不拔，乃還。詔曰：「天生始受戎任，甫造寇壘，而投輪越塹，率果先騰，驍壯之氣，嘉歎無已。可且賜布千匹，以厲眾校。」大明末，為弋陽太守。太宗泰始初，與殷琰同逆，邊城令宿僧護起義討斬之。

　　許昭先，義興人也。叔父肇之，坐事繫獄，七年不判。子侄二十許人，昭先家最貧薄，專獨料訴，無日在家。餉饋肇之，莫非珍新，家產既盡，賣宅以充之。肇之諸子倦怠，昭先無有懈息，如是七載。尚書沈演之嘉其操行，肇之事由此得釋。昭先舅夫妻並疫病死亡，家貧無以殯送，昭先賣衣物以營殯葬。舅子三人並幼，贍護皆得成長。昭先父母皆老病，家無僮役，竭力致養，甘旨必從，宗黨嘉其孝行。雍州刺史劉真道板為征虜參軍，昭先以親老不就。本邑補主簿，昭先以叔未仕，又固辭。元嘉初，西陽董陽五世同財，為鄉邑所美。會稽姚吟，事親至孝，孝建初，揚州辟文學從事，不就。

　　余齊民，晉陵晉陵人也。少有孝行，為邑書吏。父殖，大明二年，在家病亡，家人以父病報之。信未至，齊民謂人曰：「比者肉痛心煩，有若割截，居常遑駭，必有異故。」信尋至，便歸，四百餘里，一日而至。至門，方詳父死，號踴慟絕，良久乃蘇。問母：「父所遺言。」母曰：「汝父臨終，恨不見汝。」曰：「相見何難。」於是號叫殯所，須臾便絕。州郡上言，有司奏曰：「收賢旌善，萬代無殊，心至自天，古今豈異。齊民至性由中，情非外感，淳情凝至，深心天徹，跪訊遺旨，一慟殞亡。雖跡異參、柴，而誠均丘、趙。方今聖務彪被，移革華夏，實乃風淳以禮，治本惟孝，靈祥歸應，其道先彰。齊民越自氓隸，行貫生品，旌閭表墓，允出在茲。」改其里為孝義里，蠲租布，賜其母穀百斛。

　　孫棘，彭城彭城人也。世祖大明五年，發三五丁，弟薩應充行，坐違期不至。依制，軍法，人身付獄。未及結竟，棘詣郡辭：「不忍令當一門之苦，乞以身代薩。」薩又辭列：「門戶不建，罪應至此，狂愚犯法，實是薩身，自應依法受戮。兄弟少孤，薩三歲失父，一生恃賴，唯在長兄；兄雖可垂愍，有何心處世。」太守張岱疑其不實，以棘、薩各置一處，語棘云：「已為諮詳，聽其相代。」棘顏色甚悅，答云：「得爾，旦則為不死。」又語薩，亦欣然曰：「死自分甘，但令兄免，薩有何恨！」棘妻許又寄語屬棘：「君當門戶，豈可委罪小郎。且大家臨亡，以小郎屬君，竟未妻娶，家道不立，君已有二兒，死復何恨。」岱依事表上，世祖詔曰：「棘、薩氓隸，節行可甄，特原罪。」州加辟命，並賜許帛二十匹。

　　先是，新蔡徐元妻許，年二十一，喪夫，子甄年三歲，父攬愍其年少，以更適同縣張買。許自誓不行，父逼載送買。許自經氣絕，家人奔赴，良久乃蘇。買知不可奪，夜送還攬。許歸徐氏，養元父季。元嘉中，年八十餘，卒。

　　太宗泰始二年，長城奚慶思殺同縣錢仲期。仲期子延慶屬役在都，聞父死，馳還，於庚浦埭逢慶思，手刃殺之，自繫烏程縣獄。吳興太守郗顒表不加罪，許之。

　　何子平，廬江灊人也。曾祖楷，晉侍中。祖友，會稽王道子驃騎諮議參軍。父子先，建安太守。子平世居會稽，少有志行，見稱於鄉曲。事母至孝。揚州辟從事史，月俸得白米，輒貨市粟麥。人或問曰：「所利無幾，何足為煩？」子平曰：「尊老在東，不辦常得生米，何心獨饗白粲。」每有贈鮮肴者，若不可寄致其家，則不肯受。

　　母本側庶，籍注失實，年未及養，而籍年已滿，便去職歸家。時鎮軍將軍顧覬之為州上綱，謂曰：「尊上年實未八十，親故所知。州中差有微祿，當啟相留。」子平曰：「公家正取信黃籍，籍年既至，便應扶侍私庭，何容以實年未滿，苟冒榮利。且歸養之願，又切微情。」覬之又勸令以母老求縣，子平曰：「實未及養，何假以希祿。」覬之益重之。既歸家，竭身運力，以給供養。

　　元嘉三十年，元兇弑逆，安東將軍隨王誕入討，以為行參軍。子平以凶逆滅理，普天同奮，故廢己受職，事寧，自解。又除奉朝請，不就。末除吳郡海虞令，縣祿唯以養母一身，而妻子不犯一毫。人或疑其儉薄，子平曰：「希祿本在養親，不在為己。」問者慚而退。母喪去官，哀毀逾禮，每至哭踴，頓絕方蘇。值大明末，東士饑荒，繼以師旋，八年不得營葬，晝夜號絕擗踴，不闋俄頃，叫慕之音，常如袒括之日。冬不衣絮，暑避清涼，日以數合米為粥，不進鹽菜。所居屋敗，不蔽雨日，兄子伯興採伐茅竹，欲為葺治，子平不肯，曰：「我情事未申，天地一罪人耳，屋何宜覆。」蔡興宗為會稽太守，甚加旌賞。泰始六年，為營塚槨。子平居喪毀甚，困瘠逾久，及至免喪，支體殆不相屬。幼持操檢，敦厲名行，雖處暗室，如接大賓。學義堅明，處之以默，安貧守善，不求榮進，好退之士，彌以貴之。順帝昇明元年，卒，時年六十。

　　史臣曰：漢世士務治身，故忠孝成俗，至乎乘軒服冕，非此莫由。晉、宋以來，風衰義缺，刻身厲行，事薄膏腴。若夫孝立閨庭，忠被史策，多發溝畎之中，非出衣簪之下。以此而言聲教，不亦卿大夫之恥乎！


Chinese text: This work was published before January 1, 1923, and is in the
public domain worldwide because the author died at least 100 years ago.
