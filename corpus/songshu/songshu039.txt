志第二十九　　百官上

　　太宰，一人。周武王時，周公旦始居之，掌邦治，為六卿之首。秦、漢、魏不常置。晉初依《周禮》，備置三公。三公之職，太師居首，景帝名師，故置太宰以代之。太宰，蓋古之太師也。殷紂之時，箕子為太師。周武王時，太公為太師。周成王時，周公為太師；周公薨，畢公代之。漢西京初不置，平帝始復置太師官，而孔光居焉。漢東京又廢。獻帝初，董卓為太師，卓誅又廢。魏世不置。晉既因太師而置太宰，以安平王孚居焉。

　　太傅，一人。周成王時，畢公為太傅。漢高後元年，初用王陵。

　　太保，一人。殷太甲時，伊尹為太保。周武王時，召公為太保。漢平帝元始元年，始用王舜。後漢至魏不置，晉初復置焉。自太師至太保，是為三公。論道經邦，燮理陰陽，無其人則闕，所以訓護人主，導以德義者。

　　相國，一人。漢高帝十一年始置，以蕭何居之，罷丞相；何薨，曹參代之；參薨，罷。魏齊王以晉景帝為相國。晉惠帝時趙王倫，湣帝時南陽王保，安帝時宋高祖，順帝時齊王，並為相國。自魏、晉以來，非復人臣之位矣。

　　丞相，一人。殷湯以伊尹為右相，仲虺為左相。秦悼武王二年，始置丞相官。丞，奉；相，助也。悼武王子昭襄王始以樗裏疾為丞相，後又置左右丞相。漢高帝初，置一丞相；十一年，更名相國。孝惠、高後置左右丞相，文帝二年，復置一丞相。哀帝元壽二年，更名大司徒。漢東京不復置。至獻帝建安十三年，復置丞相。魏世及晉初又廢。惠帝世，趙王倫篡位，以梁王肜為丞相。永興元年，以成都王穎為丞相。湣帝建興元年，以琅邪王睿為左丞相，南陽王保為右丞相；三年，以保為相國，睿為丞相。元帝永昌元年，以王敦為丞相，轉司徒荀組為太尉，以司徒官屬並丞相為留府，敦不受。成帝世，以王導為丞相，罷司徒府以為丞相府，導薨，罷丞相，復為司徒府。宋世祖初，以南郡王義宣為丞相，而司徒府如故。

　　太尉，一人。自上安下曰尉。掌兵事，郊祀掌亞獻，大喪則告諡南郊。堯時舜為太尉官，漢因之。武帝建元二年省。光武建武二十七年，罷大司馬，置太尉以代之。靈帝末，以劉虞為大司馬，而太尉如故。

　　司徒，一人。掌民事，郊祀掌省牲視濯，大喪安梓宮。少昊氏以鳥名官，而祝鳩氏為司徒。堯時舜為司徒。舜攝帝位，命契為司徒。契玄孫之孫曰微，亦為夏司徒。周時司徒為地官，掌邦教。漢西京初不置。哀帝元壽二年，罷丞相，置大司徒。光武建武二十七年，去「大」。

　　司空，一人。掌水土事，郊祀掌掃除陳樂器，大喪掌將校復土。舜攝帝位，以禹為司空。契之子曰冥，亦為夏司空。殷湯以咎單為司空。周時司空為冬官，掌邦事。漢西京初不置。成帝綏和元年，更名御史大夫為大司空；哀帝建平二年，復為御史大夫；元壽二年，復為大司空；光武建武二十七年，去「大」字。獻帝建安十三年，又罷司空，置御史大夫。御史大夫郗慮免，不復補。魏初，又置司空。

　　大司馬，一人。掌武事。司，主也；馬，武也。堯時棄為後稷，兼掌司馬。周時司馬為夏官，掌邦政。項籍以曹無咎、周殷並為大司馬。漢初不置，武帝元狩四年，初置大司馬。始直雲司馬，議者以漢有軍候千人司馬官，故加大。及置司空，又以縣道官有獄司空，又加大。王莽居攝，以漢無小司徒，而定司馬、司徒、司空之號並加大。光武建武二十七年，省大司馬，以太尉代之。魏文帝黃初二年，復置大司馬，以曹仁居之，而太尉如故。

　　大將軍，一人。凡將軍皆掌征伐。周制，王立六軍。晉獻公作二軍，公將上軍。將軍之名，起於此也。楚懷王遣三將入關，宋義為上將。漢高帝以韓信為大將軍。漢西京以大司馬冠之。漢東京大將軍自為官，位在三司上。魏明帝青龍三年，晉宣帝自大將軍為太尉，然則大將軍在三司下矣。其後又在三司上。晉景帝為大將軍，而景帝叔父孚為太尉，奏改大將軍在太尉下，後還復舊。

　　晉武帝踐阼，安平王孚為太宰，鄭沖為太傅，王祥為太保，義陽王望為太尉，何曾為司徒，荀顗為司空，石苞為大司馬，陳騫為大將軍，凡八公同時並置，唯無丞相焉。

　　有蒼頭字宜祿。至漢，丞相府每有所關白，到閣輒傳呼「宜祿」，以此為常。

　　丞相置三長史。丞相有疾，御史大夫率百僚三旦問起居，及瘳，詔遣尚書令若光祿大夫賜養牛，上尊酒。漢景帝三公病，遣中黃門問病。魏、晉則黃門郎，尤重者或侍中也。魏武為丞相以來，置左右二長史而已。漢東京太傅府置掾、屬十人，禦屬一人，令史十二人，不知皆何曹也。自太尉至大將軍、驃騎、車騎、衛將軍，皆有長史一人，將軍又各置司馬一人，太傅不置長史也。

　　太尉府置掾、屬二十四人，西曹主府吏署用事，東曹主二千石長吏遷除事，戶曹主民戶祠祀農桑事，奏曹主奏議事，辭曹主辭訟事，法曹主郵驛科程事，尉曹主卒徒轉運事，賊曹主盜賊事，決曹主罪法事，兵曹主兵事，金曹主貨幣鹽鐵事，倉曹主倉谷事，黃閣主簿省錄眾事。禦屬一人，令史二十二人。禦屬主為公禦，令史則有閣下、記室、門下令史，其餘史闕。案掾、屬二十四人，自東西曹凡十二曹，然則曹各置掾、屬一人，合二十四人也。

　　司徒置掾、屬三十一人，禦屬一人，令史三十五人。司空置掾二十九人，禦屬一人，令史三十一人。司空別有道橋掾。其餘張減之號，史闕不可得知也。

　　漢東京大將軍、驃騎將軍從事中郎二人，掾、屬二十九人，禦屬一人，令史三十人。騎、衛將軍從事中郎二人，掾、屬二十人，禦屬一人，令史二十四人。兵曹掾史主兵事，稟假掾史主稟假，又置外刺奸主罪法。其領兵外討，則營有五部，部有校尉一人，軍司馬一人；部下有曲，曲有軍候一人；曲下有屯，屯有屯長一人。若不置校尉，則部但有軍司馬一人。又有軍假司馬、軍假候，其別營者則為別部司馬。其餘將軍置以征伐者，府無員職，亦有部曲司馬、軍候以領兵焉。案大將軍以下掾屬與三府張減，史闕不可得知。置令史、禦屬者，則是同三府也。其雲掾史者，則是有掾而無屬，又無令史、禦屬，不同三府也。

　　魏初公府職僚，史不備書。及晉景帝為大將軍，置掾十人，西曹、東曹、戶曹、倉曹、賊曹、金曹、水曹、兵曹、騎兵各一人，則無屬矣。魏元帝咸熙中，晉文帝為相國，相國府置中衛將軍、驍騎將軍、左右長史、司馬、從事中郎四人，主薄四人，舍人十九人，參軍二十二人，參戰十一人，掾、屬三十三人。東曹掾、屬各一人；西曹屬一人，戶曹掾一人，屬二人；賊曹掾一人，屬二人；金曹掾、屬各一人；兵曹掾、屬各一人，騎兵掾二人，屬一人；車曹掾、屬各一人；鎧曹掾、屬各一人；水曹掾、屬各一人，集曹掾、屬各一人，法曹掾、屬各一人，奏曹掾、屬各一人，倉曹屬二人，戎曹屬一人，馬曹屬一人，媒曹屬一人，合為三十三人。散屬九人，凡四十二人。

　　晉初，凡位從公以上，置長史、西閣、東閣祭酒、西曹、東曹掾、戶曹、倉曹、賊曹屬各一人；加兵者又置司馬、從事中郎、主簿、記室督各一人，舍人四人；為持節都督者，置參軍六人。安平獻王孚為太宰，增掾、屬為十人，兵、鎧、士、營軍、刺奸五曹皆置屬，並前為十人也。楊駿為太傅，增祭酒為四人，掾、屬為二十人，兵曹分為左、右、法、金、田、集、水、戎、車、馬十曹，皆置屬，則為二十人。趙王倫為相國，置左右長史、司馬、從事中郎四人，參軍二十人，主簿、記室督、祭酒各四人，掾、屬四十人，東西曹又置屬，其餘十八曹皆置掾，則四十人矣。凡諸曹皆置禦屬、令史、學幹，禦屬職錄事也。江左以來，諸公置長史、倉曹掾、戶曹屬、東西閣祭酒各一人，主簿、舍人二人，禦屬二人，令史無定員。領兵者置司馬一人，從事中郎二人，參軍無定員；加崇者置左右長史、司馬、從事中郎四人，掾、屬四人，則倉曹增置屬，戶曹置掾，江左加崇，極於此也。

　　長史、司馬、舍人，秦官。從事中郎、掾、屬、主簿、令史，前漢官，陳湯為大將軍王鳳從事中郎是也。禦屬、參軍，後漢官，孫堅為車騎參軍事是也。本於府主無敬，晉世太原孫楚為大司馬石苞參軍，輕慢苞，始制施敬。祭酒，晉官也，漢吳王濞為劉氏祭酒。夫祭祀以酒為本，長者主之，故以祭酒為稱。漢之侍中、魏之散騎常侍高功者，並為祭酒焉。公府祭酒，蓋因其名也。長史、從事中郎主吏，司馬主將，主簿、祭酒、舍人主閣內事，參軍、掾、屬、令史主諸曹事。司徒若無公，唯省舍人，其府常置，其職僚異于餘府。有左右長史、左西曹掾、屬各一人，餘則同矣。餘府有公則置，無則省。晉元帝為鎮東大將軍及丞相，置從事中郎，無定員，分掌諸曹，有錄事中郎、度支中郎、三兵中郎。其參軍則有諮議參軍二人，主諷議事，晉江左初置，因軍諮祭酒也。宋高祖為相，止置諮議參軍，無定員。今諸曹則有錄事、記室、戶曹、倉曹、中直兵、外兵、騎兵、長流賊曹、刑獄賊曹、城局賊曹、法曹、田曹、水曹、鎧曹、車曹、士曹、集、右戶、墨曹，凡十八曹參軍。參軍不署曹者，無定員。江左初，晉元帝鎮東丞相府有錄事、記室、東曹、西曹、度支、戶曹、法曹、金曹、倉曹、理曹、中兵、外兵、騎兵、典兵、兵曹、賊曹、運曹、禁防、典賓、鎧曹、田曹、士曹、騎士、車曹參軍。其東曹、西曹、度支、金曹、理曹、典兵、兵曹、賊曹、運曹、禁防、典賓、騎士、車曹凡十三曹，今闕所余十二曹也。其後又有直兵、長流、刑獄、城局、水曹、右戶、墨曹七曹。高祖為相，合中兵、直兵置一參軍，曹則猶二也。今小府不置長流參軍者，置禁防參軍。蜀丞相諸葛亮府有行參軍，晉太傅司馬越府又有行參軍、兼行參軍，後漸加長兼字。除拜則為參軍事，府板則為行參軍。晉末以來，參軍事、行參軍又各有除板。板行參軍下則長兼行參軍。參軍督護，江左置。本皆領營，有部曲，今則無矣。公府長史、司馬，秩千石；從事中郎，六百石；東西曹掾，四百石；他掾三百石；屬二百石。

　　特進，前漢世所置，前後二漢及魏、晉以為加官，從本官車服，無吏卒。晉惠帝元康中定位令在諸公下，驃騎將軍上。

　　驃騎將軍，一人。漢武帝元狩二年，始用霍去病為驃騎將軍。漢西京制，大將軍、驃騎將軍位次丞相。

　　車騎將軍，一人。漢文帝元年，始用薄昭為車騎將軍。魚豢曰：「魏世車騎為都督，儀與四征同。若不為都督，雖持節屬四征者，與前後左右雜號將軍同。其或散還從文官之例，則位次三司。」晉、宋車騎、衛不復為四征所督也。

　　衛將軍，一人。漢文帝元年，始用宋昌為衛將軍。三號位亞三司。漢章帝建初三年，始使車騎將軍馬防班同三司，班同三司自此始也。漢末奮威將軍，晉江右伏波、輔國將軍，並加大而儀同三司。江左以來，將軍則中、鎮、撫、四鎮以上或加大，餘官則左右光祿大夫以上並得儀同三司，自此以下不得也。

　　持節都督，無定員。前漢遣使，始有持節。光武建武初，征伐四方，始權時置督軍御史，事竟罷。建安中，魏武帝為相，始遣大將軍督軍。二十一年，征孫權還，夏侯惇督二十六軍是也。魏文帝黃初二年，始置都督諸州軍事，或領刺史。三年，上軍大將軍曹真都督中外諸軍事，假黃鉞，則總統外內諸軍矣。明帝太和四年，晉宣帝征蜀，加號大都督。高貴公正元二年，晉文帝都督中外諸軍，尋加大都督。晉世則都督諸軍為上，監諸軍次之，督諸軍為下。使持節為上，持節次之，假節為下。使持節得殺二千石以下；持節殺無官位人，若軍事得與使持節同；假節唯軍事得殺犯軍令者。晉江左以來，都督中外尤重，唯王導居之。宋氏人臣則無也。江夏王義恭假黃鉞。假黃鉞，則專戮節將，非人臣常器矣。

　　征東將軍，一人。漢獻帝初平三年，馬騰居之。征南將軍，一人。漢光武建武中，岑彭居之。征西將軍，一人。漢光武建武中，馮異居之。征北將軍，一人。魚豢曰：「四征，魏武帝置，秩二千石。黃初中，位次三公。漢舊諸征與偏裨雜號同。」

　　鎮東將軍，一人。後漢末，魏武帝居之。鎮南將軍，一人。後漢末，劉表居之。鎮西將軍，一人。後漢初平三年，韓遂居之。鎮北將軍，一人。

　　中軍將軍，一人。漢武帝以公孫敖為之，時為雜號。鎮軍將軍，一人。魏以陳群為之。撫軍將軍，一人。魏以司馬宣王為之。中、鎮、撫三號比四鎮。

　　安東將軍，一人。後漢末，陶謙為之。安南將軍，一人。安西將軍，一人。後漢末，段煨為之。安北將軍，一人。魚豢曰：「鎮北、四安，魏黃初、太和中置。」

　　平東將軍，一人。平南將軍，一人。平西將軍，一人。平北將軍，一人。四平，魏世置。

　　左將軍、右將軍、前將軍、後將軍。左將軍以下，周末官，秦、漢並因之，光武建武七年省，魏以來復置。

　　征虜將軍，漢光武建武中，始以祭遵居之。冠軍將軍，楚懷王以宋義為卿子冠軍。冠軍之名，自此始也。魏正始中，以文欽為冠軍將軍、揚州刺史。輔國將軍，漢獻帝以伏完居之。宋太宗泰始四年，改為輔師；後廢帝元徽二年，復故。龍驤將軍，晉武帝始以王浚居之。

　　東中郎將，漢靈帝以董卓居之。南中郎將，漢獻帝建安中，以臨淄侯曹植居之。西中郎將。北中郎將，漢建安中，以焉陵侯曹彰居之。凡四中郎將，何承天雲，並後漢置。

　　建威將軍，漢光武建武中，以耿弇為建威大將軍。振威將軍，後漢初，宋登為之。奮威將軍，前漢世，任千秋為之。揚威將軍，魏置。廣威將軍，魏置。建武將軍，魏置。振武將軍，前漢末，王況為之。奮武將軍，後漢末，呂布為之。揚武將軍，光武建武中，以馬成為之。廣武將軍，晉江左置。

　　鷹揚將軍，漢建安中，魏武以曹洪居之。折沖將軍，漢建安中，魏武以樂進居之。輕車將軍，漢武帝以公孫賀為之。揚烈將軍，建安中，以假公孫淵。甯遠將軍，晉江左置。材官將軍，漢武帝以李息為之。伏波將軍，漢武帝征南越，始置此號，以路博多為之。

　　淩江將軍，魏置。自淩江以下，則有宣威、明威、驤威、厲威、威厲、威寇、威虜、威戎、威武、武烈、武毅、武奮、綏遠、綏邊、綏戎、討寇、討虜、討難、討夷、蕩寇、蕩虜、蕩難、蕩逆、殄寇、殄虜、殄難、掃夷、掃寇、掃虜、掃難、掃逆、厲武、厲鋒、虎威、虎牙、廣野、橫野、偏將軍、裨將軍，凡四十號。其威虜，漢光武以馮俊居之。虎牙，以蓋延居之，為虎牙大將軍。橫野，以耿純居之。蕩寇，漢建安中，滿寵居之。虎威，于禁居之。其餘或是後漢及魏所置，今則或置或不。自左右前後將軍以下至此四十號，唯四中郎將各一人，餘皆無定員。自車騎以下為刺史又都督及儀同三司者，置官如領兵；但雲都督不儀同三司者，不置從事中郎，置功曹一人，主吏，在主簿上，漢末官也。漢東京司隸有功曹從事史，如諸州治中，因其名也。功曹參軍一人，主佐囗囗記室下，戶曹上。監以下不置諮議、記室，餘則同矣。宋太宗已來，皇子、皇弟雖非都督，亦置記室參軍。小號將軍為大郡邊守置佐吏者，又置長史，餘則同也。

　　太常，一人。舜攝帝位，命伯夷作秩宗，掌三禮，即其任也。周時曰宗伯，是為春官，掌邦禮。秦改曰奉常，漢因之。景帝中六年，更名曰太常。應劭曰：「欲令國家盛大常存，故稱太常。」前漢常以列侯忠孝敬慎者居之，後漢不必列侯也。

　　博士，班固雲，秦官。史臣案，六國時往往有博士，掌通古今。漢武建元五年，初置《五經》博士。宣、成之世，《五經》家法稍增，經置博士一人。至東京凡十四人。《易》，施、孟、梁丘、京氏；《尚書》，歐陽、大小夏侯；《詩》，齊、魯、韓；《禮》，大小戴；《春秋》，嚴、顏：各一博士。而聰明有威重者一人為祭酒。魏及晉西朝置十九人，江左初減為九人，皆不知掌何經。元帝末，增《儀禮》、《春秋公羊》博士各一人，合為十一人。後又增為十六人，不復分掌《五經》，而謂之太學博士也。秩六百石。

　　國子祭酒一人，國子博士一人，國子助教十人。《周易》、《尚書》、《毛詩》、《禮記》、《周官》、《儀禮》、《春秋左氏傳》、《公羊》、《谷梁》各為一經，《論語》、《孝經》為一經，合十經，助教分掌。國子，周舊名，周有師氏之職，即今國子祭酒也。晉初復置國子學，以教生徒，而隸屬太學焉。晉初助教十五人，江左以來，損其員。自宋世若不置學，則助教唯置一人，而祭酒、博士常置也。

　　太廟令，一人。丞一人。並前漢置。西京曰長，東京曰令。領齋郎二十四人。

　　明堂令，一人。丞一人。丞，漢東京初置；令，宋世祖大明中置。

　　太祝令，一人。丞一人。掌祭祀讀祝迎送神。太祝，周舊官也。漢西京置太祝令、丞，武帝太初元年，更名曰廟祀。漢東京改曰太祝。

　　太史令，一人，丞一人。掌三辰時日祥瑞妖災，歲終則奏新曆。太史，三代舊官，周世掌建邦之六典，正歲年，以序事頒朔于邦國。又有馮相氏，掌天文次序；保章氏，掌天文。今之太史，則並周之太史、馮相、保章三職也。漢西京曰太史令。漢東京有二丞，其一在靈台。

　　太樂令，一人。丞一人。掌凡諸樂事。周時為大司樂。漢西京曰太樂令。漢東京曰大予樂令。魏復為太樂令。

　　陵令，每陵各一人，漢舊官也。

　　乘黃令，一人。掌乘輿車及安車諸馬。魏世置。自博士至乘黃令，並屬太常。

　　光祿勳，一人。丞一人。光，明也；祿，爵也；勳，功也。秦曰郎中令，漢因之。漢武太初元年，更名光祿勳。掌三署郎，郎執戟衛宮展門戶。光祿勳居禁中如御史，有獄在殿門外，謂之光祿外部。光祿勳郊祀掌三獻。魏、晉以來，光祿勳不復居禁中，又無復三署郎，唯外宮朝會，則以名到焉。二台奏劾，則符光祿加禁止，解禁止亦如之。禁止，身不得入殿省，光祿主殿門故也。宮殿門戶，至今猶屬。晉哀帝興寧二年，省光祿勳，並司徒。孝武甯康元年，復置。漢東京三署郎有行應四科者，歲舉茂才二人，四行二人，及三署郎罷省，光祿勳猶依舊舉四行，衣冠子弟充之。三署者，五官署、左署、右署也，各置中郎將以司之。郡舉孝廉以補三署郎，年五十以上，屬五官，其次分在左右署。凡有中郎、議郎、侍郎、郎中四等，無員，多至萬人。

　　左光祿大夫，右光祿大夫，二大夫，晉初置。光祿大夫，秦時為中大夫，漢武太初元年，更名光祿大夫；晉初又置左右光祿大夫，而光祿大夫如故。光祿大夫銀章青綬，其重者加金章紫綬，則謂之金紫光祿大夫。舊秩比二千石。

　　中散大夫，王莽所置，後漢因之。前漢大夫皆無員，掌論議。後漢光祿大夫三人，中大夫二十人，中散大夫三十人。魏以來復無員。自左光祿大夫以下，養老疾，無職事。中散，六百石。

　　衛尉，一人。丞二人。掌宮門屯兵，秦官也。漢景初，改為中大夫令。後元年，復為衛尉。晉江右掌冶鑄，領冶令三十九，戶五千三百五十。冶皆在江北，而江南唯有梅根及冶塘二冶，皆屬揚州，不屬衛尉。衛尉，江左不置，宋世祖孝建元年復置。舊一丞，世祖增置一丞。

　　廷尉，一人。丞一人。掌刑辟。凡獄必質之朝廷，與眾共之之義。兵獄同制，故曰廷尉。舜攝帝位，咎繇作士，即其任也。周時大司寇為秋官，掌邦刑。秦為廷尉。漢景帝中六年，更名大理。武帝建元四年，復為廷尉。哀帝元壽二年，復為大理。漢東京初，復為廷尉。

　　廷尉正，一人。廷尉監，一人。正、監並秦官。本有左右監，漢光武省右，猶雲左監；魏、晉以來，直雲監。廷尉評，一人。漢宣帝地節三年，初置左右評。漢光武省右，猶雲左評。魏、晉以來，直雲評。正、監、評並以下官禮敬廷尉卿。正、監秩千石，評六百石。廷尉律博士，一人。魏武初建魏國置。

　　大司農，一人。丞一人。掌九穀六畜之供膳羞者。舜攝帝位，命棄為後稷，即其任也。周則為太府，秦治粟內史；漢景帝后元年，更名大農令；武帝太初元年，更名曰大司農。晉哀帝末，省並都水，孝武世復置。漢世丞二人，魏以來一人。

　　太倉令，一人。丞一人。秦官也。晉江左以來，又有東倉、石頭倉丞各一人。

　　導官令，一人。丞一人。掌舂禦米。漢東亦置。導，擇也。擇米令精也。司馬相如《封禪書》云，導一莖六穗於庖。

　　籍田令，一人。丞一人。掌耕宗廟社稷之田，于周為甸師。漢文帝初立籍田，置令、丞各一人。漢東京及魏並不置。晉武泰始十年復置。江左省，宋太祖元嘉中又置。自太倉至籍田令，並屬司農。

　　少府，一人。丞一人。掌中服御之物。秦官也，漢因之。掌禁錢以給私養，故曰少府。晉哀帝末，省並丹陽尹。孝武世復置。

　　左尚方令、丞各一人。右尚方令、丞各一人。並掌造軍器。秦官也，漢因之。于周則為玉府。晉江右有中尚方、左尚方、右尚方，江左以來，唯一尚方。宋高祖踐阼，以相府作部配台，謂之左尚方，而本署謂之右尚方焉。又以相府細作配台，即其名置令一人，丞二人，隸門下。世祖大明中，改曰禦府，置令一人，丞一人。禦府，二漢世典官婢作褻衣服補浣之事，魏、晉猶置其職，江左乃省焉。後廢帝初，省禦府，置中署，隸右尚方。漢東京太僕屬官有考工令，主兵器弓弩刀鎧之屬，成則傳執金吾入武庫，及主織綬諸雜工。尚方令唯主作禦刀綬劍諸玩好器物而已。然則考工令如今尚方，尚方令如今中署矣。

　　東冶令，一人。丞一人。南冶令，一人。丞一人。漢有鐵官，晉署令，掌工徒鼓鑄，隸衛尉。江左以來，省衛尉，度隸少府。宋世雖置衛尉，冶隸少府如故。江南諸郡縣有鐵者或署冶令，或署丞，多是吳所置。

　　平准令，一人。丞一人。掌染，秦官也，漢因之。漢隸司農，不知何世隸少府。宋順帝即位，避帝諱，改曰染署。

　　將作大匠，一人。丞一人。掌土木之役。秦世置將作少府，漢因之。景帝中六年，更名將作大匠。光武中元二年省，以謁者領之。章帝建初元年復置。晉氏以來，有事則置，無則省。

　　大鴻臚，掌贊導拜授諸王。秦世為典客，漢景帝中六年，更名大行令；武帝太初元年，更名大鴻臚。鴻，大也；臚，陳也。晉江左初省。有事則權置，事畢即省。

　　太僕，掌輿馬。周穆王所置，秦因之。《周官》則校人掌馬，巾車掌車，及置太僕，兼其任也。晉江左或署或省，宋以來不置。郊祀則權置太僕執轡，事畢即省。

　　太后三卿，各一人。應氏《漢官》曰：「衛尉、少府，秦官；太僕，漢成帝置。皆隨太后宮為號，在正卿上，無太后乃闕。」魏改漢制，在九卿下。晉復舊，在同號卿上。

　　大長秋，皇后卿也。有後則置，無則省。秦時為將行，漢景帝中六年，更名大長秋。韋曜曰：「長秋者，以皇后陰官，秋者陰之始，取其終而長，欲其久也。」自太常至長秋，皆置功曹、主簿、五官。漢東京諸郡有五官掾，因其名也。漢制卿尹秩皆中二千石，丞一千石。

　　尚書，古官也。舜攝帝位，命龍作納言，即其任也。《周官》司會，鄭玄雲，若今尚書矣。秦世少府遣吏四人在殿中主發書，故謂之尚書。尚猶主也。漢初有尚冠、尚衣、尚食、尚浴、尚席、尚書，謂之六尚。戰國時已有尚冠、尚衣之屬矣。秦時有尚書令、尚書僕射、尚書丞。至漢初並隸少府，漢東亦猶文屬焉。古者重武官，以善射者掌事，故曰僕射。僕射者，僕役于射事也。秦世有左右曹諸吏，官無職事，將軍大夫以下皆得加此官。漢武帝世，使左右曹諸吏分平尚書奏事。昭帝即位，霍光領尚書事；成帝初，王鳳錄尚書事。漢東京每帝即位，輒置太傅，錄尚書事，薨輒省。晉康帝世，何充讓錄表曰：「咸康中，分置三錄，王導錄其一，荀崧、陸曄各錄六條事。」然則似有二十四條，若止有二十條，則荀、陸各錄六條，導又何所司乎？若導總錄，荀、陸分掌，則不得復雲導錄其一也。其後每置二錄，輒云各掌六條事，又是止有十二條也。十二條者，不知悉何條。晉江右有四錄，則四人參錄也。江右張華、江左庾亮並經關尚書七條，則亦不知皆何事也。後何充解錄，又參關尚書。錄尚書職無不總。王肅注《尚書》「納于大麓」曰：「堯納舜於尊顯之官，大錄萬機之政也。」凡重號將軍刺史，皆得命曹授用，唯不得施除及加節。宋世祖孝建中，不欲威權外假，省錄。大明末復置。此後或置或省。漢獻帝建安四年，以執金吾榮郃為尚書左僕射，衛臻為右僕射。二僕射分置，自此始也。漢成帝建始四年，初置尚書，員四人，增丞亦為四人。曹尚書其一曰常侍曹，主公卿事；其二曰二千石曹，主郡國二千石事；其三曰民曹，主吏民上書事；其四曰客曹，主外國夷狄事。光武分二千石曹為二，又分客曹為南主客曹、北主客曹，改常侍曹為吏曹，凡六尚書。減二丞，唯置左右二丞而已。應劭《漢官》云：「尚書令、左丞，總領綱紀，無所不統。僕射、右丞，掌稟假錢谷。三公尚書二人，掌天下歲盡集課；吏曹掌選舉、齋祠；二千石曹掌水、火、盜賊、詞訟、罪法；客曹掌羌、胡朝會，法駕出，護駕；民曹掌繕治、功作、鹽池、苑囿。吏曹任要，多得超遷。」則漢末曹名及職司又與光武時異也。魏世有吏部、左民、客曹、五兵、度支五曹尚書。晉初有吏部、三公、客曹、駕部、屯田、度支六曹尚書。武帝咸寧二年，省駕部尚書，四年又置。太康中，有吏部、殿中、五兵、田曹、度支、左民六尚書。惠帝世，又有右民尚書。尚書止于六曹，不知此時省何曹也。江左則有祠部、吏部、左民、度支、五兵，合不五曹尚書。宋高祖初，又增都官尚書。 若有右僕射，則不置祠部尚書。世祖大明二年，置二吏部尚書，而省五兵尚書，後還置一吏部尚書。順帝升明元年，又置五兵尚書。

　　尚書令，任總機衡；僕射、尚書，分領諸曹。左僕射領殿中、主客二曹；吏部尚書領吏部、刪定、三公、比部四曹；祠部尚書領祠部、儀曹二曹；度支尚書領度支、金部、倉部、起部四曹。左民尚書領左民、駕部二曹；都官尚書領都官、水部、庫部、功論四曹；五兵尚書領中兵、外兵二曹。昔有騎兵、別兵、都兵，故謂之五兵也。五尚書、二僕射、一令，謂之八坐。若營宗廟宮室，則置起部尚書，事畢省。

　　漢成帝之置四尚書也，無置郎之文。《漢儀》，尚書郎四人，一人主匈奴單于營部，一人主羌夷吏民，一人主戶口墾田，一人主財帛委輸。匈奴單于，宣帝之世，保塞內附；成帝世，單于還北庭矣。一郎主匈奴單于營部，則置郎疑是光武時，所主匈奴，是南單于也。《漢官》雲，置郎三十六人，不知是何帝增員。然則一尚書則領六郎也。主作文書，起立事草。初為郎中，滿歲則為侍郎。尚書寺居建禮門內。尚書郎入直，官供青縑白綾被，或以綿緤為之。給帷帳、氈褥、通中枕，太官供食物，湯官供餅餌及五孰果實之屬，給尚書伯使一人，女侍二人，皆選端正妖麗，執香爐，護衣服，奏事明光殿。殿以胡粉塗壁，畫古賢烈士。以丹硃色地，謂之丹墀。尚書郎口含雞舌香，以其奏事答對，欲使氣息芬芳也。奏事則與黃門侍郎對揖。黃門侍郎稱已聞，乃出。天子所服五時衣以賜尚書令僕，而丞、郎月賜赤管大筆一雙，隃麋墨一丸。魏世有殿中、吏部、駕部、金部、虞曹、比部、南主客、祠部、度支、庫部、農部、水部、儀曹、三公、倉部、民曹、二千石、中兵、外兵、別兵、都兵、考功、定科，凡二十三郎。青龍二年有軍事，尚書令陳矯奏置都官、騎兵二曹郎，合為二十五曹。晉西朝則直事、殿中、祠部、儀曹、吏部、三公、比部、金部、倉部、度支、都官、二千石、左民、右民、虞曹、屯田、起部、水部、左主客、右主客、駕部、車部、庫部、左中兵、右中兵、左外兵、右外兵、別兵、都兵、騎兵、左士右士、北主客、南主客為三十四曹郎；後又置運曹，凡三十五曹。晉江左初，無直事、右民、屯田、車部、別兵、都兵、騎兵、左士、右士、運曹十曹郎，而主客、中外兵各置一郎而已，所余十七曹也。康、穆以來，又無虞曹、二千石二郎，猶有殿中、祠部、吏部、儀曹、三公、比部、金部、倉部、度支、都官、左民、起部、水部、主客、駕部、庫部、中兵、外兵十八曹郎。後又省主客、起部、水部，余十五曹。宋高祖初，加置騎兵、主客、起部、水部四曹郎，合為十九曹。太祖元嘉十年，又省儀曹、主客、比部、騎兵四曹郎。十一年，又並置。十八年，增刪定曹郎，次在左民曹上，蓋魏世之定科郎也。三十年，又置功論郎，次都官之下，在刪定之上。太宗世，省騎兵。今凡二十曹郎。以三公、比部主法制。度支主算。支，派也；度，景也。都官主軍事刑獄。其餘曹所掌，各如其名。

　　漢制，公卿御史中丞以下，遇尚書令、僕、丞、郎，皆辟車豫相回避，台官過，乃得去。今尚書官上朝及下，禁斷行人，猶其制也。漢又制，丞、郎見尚書，呼曰明時。郎見二丞，呼曰左君、右君。郎以下則有都令史、令史、書令史、書吏幹。漢東京尚書令史十八人，晉初正令史百二十人，書令史百三十人。自晉至今，或減或益，難以定言。《漢儀》有丞相令史。令史，蓋前漢官也。晉西朝有尚書都令史硃誕，則都令史其來久矣。分曹所掌如尚書也。

　　晉西朝八坐丞郎，朝晡詣都坐朝，江左唯旦朝而已。八坐丞郎初拜，並集都坐，交禮。遷，又解交。漢舊制也。今唯八坐解交，丞郎不復解交也。尚書令千石，僕射尚書六百石，丞郎四百石。

　　武庫令，一人。掌軍器，秦官。至二漢，屬執金吾。晉初罷執金吾，至今隸尚書庫部。

　　車府令，一人。丞一人。秦官也。二漢、魏、晉並隸太僕。太僕既省，隸尚書駕部。

　　上林令，一人。丞一人。漢西京上林中有八丞、十二尉、十池監。丞、尉屬水衡都尉。池監隸少府。漢東京曰上林苑令及丞各一人，隸少府。晉江左闕。宋世祖大明三年復置，隸尚書殿中曹及少府。

　　材官將軍，一人。司馬一人。主工匠土木之事。漢左右校令，其任也。魏右校又置材官校尉，主天下材木事。晉江左改材官校尉曰材官將軍，又罷左校令。今材官隸尚書起部及領軍。

　　侍中，四人。掌奏事，直侍左右，應對獻替。法駕出，則正直一人負璽陪乘。殿內門下眾事皆掌之。周公戒成王《立政》之篇所云「常伯」，即其任也。侍中本秦丞相史也，使五人往來殿內東廂奏事，故謂之侍中。漢西京無員，多至數十人，入侍禁中，分掌乘輿服物，下至褻器虎子之屬。武帝世，孔安國為侍中，以其儒者，特聽掌禦唾壺，朝廷榮之。久次者為僕射。漢東京又屬少府，猶無員。掌侍左右，贊導眾事，顧問應答。法駕出，則多識者一人負傳國璽，操斬白蛇劍，參乘；餘皆騎，在乘輿車後。光武世，改僕射為祭酒焉。漢世，與中官俱止禁中。武帝時，侍中莽何羅挾刃謀逆，由是侍中出禁外，有事乃入，事畢即出。王莽秉政，侍中復入，與中官共止。章帝元和中，侍中郭舉與後宮通，拔佩刀驚禦，舉伏誅，侍中由是復出外。魏、晉以來，置四人，別加官不主數。秩比二千石。


Chinese text: This work was published before January 1, 1923, and is in the
public domain worldwide because the author died at least 100 years ago.
