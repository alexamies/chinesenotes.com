阿柴虜吐谷渾，遼東鮮卑也。父弈洛韓，有二子，長曰吐谷渾，少曰若洛廆。[1]若洛廆別為慕容氏。渾庶長，廆正嫡。父在時，分七百戶與渾，[2]渾與廆二部俱牧馬，馬鬭相傷，廆怒，遣信謂渾曰：「先公處分，與兄異部，牧馬何不相遠，而致鬭爭相傷？」渾曰：「馬是畜生，食草飲水，春氣發動，所以致鬭。鬭在於馬，而怒及人邪。乖別甚易，今當去汝萬里。」於是擁馬西行，日移一頓，頓八十里。經數頓，廆悔悟，深自咎責，遣舊父老及長史乙那樓追渾令還。[3]渾曰：「我乃祖以來，樹德遼右，又卜筮之言，先公有二子，福胙並流子孫。我是卑庶，理無並大，今以馬致別，殆天所啟。諸君試擁馬令東，馬若還東，我當相隨去。」樓喜拜曰：「處可寒。」虜言「處可寒」，宋言爾官家也。即使所從二千騎共遮馬令回，不盈三百步，欻然悲鳴突走，聲若頹山。如是者十餘輩，一向一遠。樓力屈，又跪曰：「可寒，此非復人事。」渾謂其部落曰：「我兄弟子孫，並應昌盛，廆當傳子及曾孫玄孫，其間可百餘年，我乃玄孫間始當顯耳。」於是遂西附陰山。遭晉亂，遂得上隴。後廆追思渾，作阿干之歌。鮮卑呼兄為「阿干」。廆子孫竊號，以此歌為輦後大曲。

渾既上隴，出罕幵、西零。西零，今之西平郡，罕幵，今枹罕縣。自枹罕以東千餘里，暨甘松，西至河南，南界昴城、龍涸。自洮水西南，極白蘭，數千里中，逐水草，廬帳居，以肉酪為糧。西北諸雜種謂之為阿柴虜。

渾年七十二死，有子六十人，長吐延嗣。吐延身長七尺八寸，勇力過人，性刻暴，為昴城羌酋姜聰所刺，劍猶在體，呼子葉延，語其大將絕拔渥曰：[4]「吾氣絕，棺斂訖，便遠去保白蘭。白蘭地既嶮遠，又土俗懦弱，易為控御。葉延小，意乃欲授與餘人，恐倉卒終不能相制。今以葉延付汝，汝竭股肱之力以輔之，孺子得立，吾無恨矣。」抽劍而死。嗣位十三年，年三十五。有子十二人。

葉延少而勇果，年十歲，縛草為人，號曰姜聰，每旦輒射之，射中則喜，不中則號叫泣涕。其母曰：「讎賊諸將已屠膾之，汝年小，何煩朝朝自苦如此。」葉延嗚咽不自勝，答母曰：「誠知無益，然葉延罔極之心，不勝其痛耳。」性至孝，母病，三日不能食，葉延亦不食。頗視書傳，自謂曾祖弈洛韓始封昌黎公，曰：「吾為公孫之子。案禮，公孫之子，得氏王父字。」命姓為吐谷渾氏。嗣立二十三年，年三十三。[5]有子四人。

長子碎奚立。碎奚性純謹，三弟專權，碎奚不能制，諸大將共誅之。碎奚憂哀不復攝事，遂立子視連為世子，委之事，號曰「莫賀郎」。「莫賀」，宋言父也。碎奚遂以憂死。在位二十五年，年四十二。有子六人。子視連以父憂卒，不遊娛，不酣宴。在位十五年，年四十二。有子二人，長曰視羆，次烏紇提。[6]視羆嗣立十一年，年四十二。子樹洛干等並小，弟烏紇提立。紇提立八年，年三十五。視羆子樹洛干立，自稱車騎將軍，義熙初也。

樹洛干死，弟阿犲自稱驃騎將軍。譙縱亂蜀，阿犲遣其從子西彊公吐谷渾敕來泥拓土至龍涸、平康。少帝景平中，阿犲遣使上表獻方物。詔曰：「吐谷渾阿犲介在遐表，慕義可嘉，宜有寵任。今酬其來款，可督塞表諸軍事、安西將軍、沙州刺史、澆河公。」未及拜受，太祖元嘉三年，又詔加除命。未至而阿犲死，弟慕璝立。[7]六年，表曰：「大宋應運，四海宅心，臣亡兄阿犲慕義天朝，款情素著。去年七月五日，謁者董湛至，宣傳明詔，顯授榮爵，而臣私門不幸，亡兄見背。臣以懦弱，負荷後任，然天恩所報，本在臣門，若更反覆，懼停信命。輒拜受寵任，奉遵上旨，伏願詳處，更授章策。」七年，詔曰：「吐谷渾慕璝兄弟慕義，至誠可嘉，宜授策爵，以甄忠款。可督塞表諸軍事、征西將軍、沙州刺史、隴西公。」

先是晉末，金城東允街縣胡人乞伏乾歸擁部眾據洮河、罕幵，自號隴西公。乾歸死，子熾磐立，遣使詣晉朝歸順，以為使持節、都督河西諸軍事、平西將軍，公如故。高祖即位，進號安西大將軍。熾磐死，子茂蔓立。[8]慕璝前後屢遣軍擊，茂蔓率部落東奔隴右，慕璝據有其地。是歲，赫連定於長安為索虜拓跋燾所攻，擁秦戶口十餘萬西次罕幵，欲向涼州，慕璝距擊，大破之，生擒定。燾遣使求，慕璝以定與之。九年，慕璝遣司馬趙敍奉貢獻，幷言二萬人捷。太祖加其使持節、散騎常侍、都督西秦河沙三州諸軍事、征西大將軍、西秦河二州刺史、領護羌校尉，進爵隴西王。弟慕延為平東將軍，慕璝兄樹洛干子拾寅為平北將軍，阿豺子煒代鎮軍將軍。詔慕璝南國將士，昔沒在佛佛者，並悉致。慕璝遣送朱昕之等五十五戶，一百五十四人。

慕璝死，弟慕延立，[9]遣使奉表。十五年，除慕延使持節、散騎常侍、都督西秦河沙三州諸軍事、鎮西大將軍、領護羌校尉、西秦河二州刺史、隴西王。十六年，改封河南王。其年，以拾虔弟拾寅為平西將軍，慕延庶長子繁暱為撫軍將軍，慕延嫡子瑍為左將軍、河南王世子。十九年，追贈阿豺本號安西、秦沙三州諸軍事、沙州刺史、領護羌校尉、隴西王。索虜拓跋燾遣軍擊慕延，大破之，慕延率部落西奔白蘭，攻破于闐國。慮虜復至，二十七年，遣使上表云：「若不自固者，欲率部曲入龍涸越嶲門。」并求牽車，獻烏丸帽、女國金酒器、胡王金釧等物。太祖賜以牽車，若虜至不自立，聽入越嶲。虜竟不至也。

慕延死，拾寅自立。二十九年，以拾寅為使持節、督西秦河沙三州諸軍事、安西將軍、領護羌校尉、西秦河二州刺史、河南王。拾寅東破索虜，加開府儀同三司。世祖大明五年，拾寅遣使獻善舞馬，四角羊。皇太子、王公以下上舞馬歌者二十七首。太宗泰始三年，進號征西大將軍。五年，拾寅奉表獻方物，以弟拾皮為平西將軍、金城公。前廢帝又進號車騎大將軍。

其國西有黃沙，南北一百二十里，東西七十里，不生草木，沙州因此為號。屈真川有鹽池，甘谷嶺北有雀鼠同穴，或在山嶺，或在平地，雀色白，鼠色黃，地生黃紫花草，便有雀鼠穴。白蘭土出黃金、銅、鐵。其國雖隨水草，大抵治慕賀川。[10]

史臣曰：吐谷渾逐草依泉，擅強塞表，毛衣肉食，取資佃畜，而錦組繒紈，見珍殊俗，徒以商譯往來，故禮同北面。自昔哲王，雖存柔遠，要荒回隔，禮文弗被，大不過子，義著春秋。晉、宋垂典，不修古則，遂爵班上等，秩擬台光。辮髮稱賀，非尚簪冕，言語不通，寧敷袞職。雖復苞篚歲臻，事惟賈道，金罽氈毦，非用斯急，送迓煩擾，獲不如亡。若令肅慎年朝，越裳歲饗，固不容以異見書，取高前策。聖人謂之荒服，此言蓋有以也。

校勘記

 父弈洛韓有二子長曰吐谷渾少曰若洛廆　「弈洛韓」御覽一二一引十六國春秋前燕錄、晉書、通典作「涉歸」。「若洛廆」前燕錄作「弈洛瓌」。
 分七百戶與渾　晉書吐谷渾傳作一千七百家。
 遣舊父老及長史乙那樓追渾令還　「乙那樓」晉書作「那樓馮」。按魏書官氏志，一那蔞氏後改為蔞氏。乙那樓蓋一那蔞之異譯。宋書但稱其姓，晉書則著其名曰馮。下云「樓喜拜曰」，沈約蓋誤以乙那為姓，樓為其名。
 語其大將絕拔渥曰　「絕拔渥」魏書作「紇拔渥」，晉書作「紇拔泥」。
 嗣立二十三年年三十三　「年三十三」各本並作「年四十三」，據晉書改。按上云年十歲，父死，此云嗣立二十三年，則當作年三十三。
 有子二人長曰視羆次烏紇提　晉書同。魏書吐谷渾傳以視羆為視連之弟。
 未至而阿犲死弟慕璝立　據魏書吐谷渾傳，慕璝為阿犲兄子，非其弟。宋書載慕璝表云「臣亡兄阿犲慕義天朝」，則沈書稱慕璝為阿犲之弟，或有所據。
 子茂蔓立　「茂蔓」御覽一二七引十六國春秋西秦錄、魏書、晉書、通鑑並作「暮末」。通典邊防典作「茙蔓」。本注云：「茙音戎。」
 弟慕延立　「慕延」十六國春秋作「末利延」，魏書作「慕利延」。
 大抵治慕賀川　「慕賀川」各本並作「慕賀州」，南齊書作「慕駕川」。魏書吐谷渾傳原卷亡，北史吐谷渾傳作「伏羅川」。通典邊防典亦作「伏羅川」。「伏羅川」即「慕賀川」之異譯。「州」則為「川」字之譌，今改正。


Chinese text: This work was published before January 1, 1923, and is in the
public domain worldwide because the author died at least 100 years ago.
