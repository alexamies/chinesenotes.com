列傳第五十四　　恩幸

　　夫君子小人，類物之稱。蹈道則為君子，違之則為小人。屠釣，卑事也；版築，賤役也，太公起為周師，傅說去為殷相。非論公侯之世，鼎食之資，明揚幽仄，唯才是與。逮於二漢，茲道未革，胡廣累世農夫，伯始致位公相；黃憲牛醫之子，叔度名重京師。且任子居朝，鹹有職業，雖七葉珥貂，見崇西漢，而侍中身奉奏事，又分掌禦服。東方朔為黃門侍郎，執戟殿下。郡縣掾史，並出豪家，負戈宿衛，皆由勢族，非若晚代，分為二途者也。漢末喪亂，魏武始基，軍中倉卒，權立九品。蓋以論人才優劣，非為世族高卑。因此相沿，遂為成法。自魏至晉，莫之能改，州都郡正，以才品人，而舉世人才，升降蓋寡。徒以馮藉世資，用相陵駕，都正俗士，斟酌時宜，品目少多，隨事俯仰，劉毅所雲「下品無高門，上品無賤族」者也。歲月遷訛，斯風漸篤，凡厥衣冠，莫非二品，自此以還，遂成卑庶。周、漢之道，以智役愚，台隸參差，用成等級；魏晉以來，以貴役賤，士庶之科，較然有辨。夫人君南面，九重奧絕，陪奉朝夕，義隔卿士，階闥之任，宜有司存。既而恩以幸生，信由恩固，無可憚之姿，有易親之色。孝建、泰始，主威獨運，官置百司，權不外假，而刑政糾雜，理難遍通，耳目所寄，事歸近習。賞罰之要，是謂國權，出內王命，由其掌握，於是方途結軌，輻湊同奔。人主謂其身卑位薄，以為權不得重。曾不知鼠憑社貴，狐藉虎威，外無逼主之嫌，內有專用之功，勢傾天下，未之或悟。挾朋樹黨，政以賄成，鈇鉞創磐，構於筵笫之曲，服冕乘軒，出乎言笑之下。南金北毳，來悉方艚，素縑丹魄，至皆兼兩，西京許、史，蓋不足雲，晉朝王、庾，未或能比。及太宗晚運，慮經盛衰，權幸之徒，懾憚宗戚，欲使幼主孤立，永竊國權，構造同異，興樹禍隙，帝弟宗王，相繼屠劋。民忘宋德，雖非一途，寶祚夙傾，實由於此。嗚呼！《漢書》有《恩澤侯表》，又有《佞幸傳》。今采其名，列以為《恩幸篇》雲。

　　戴法興，會稽山陰人也。家貧，父碩子，販珝為業。法興二兄延壽、延興並修立，延壽善書，法興好學。山陰有陳載者，家富，有錢三千萬，鄉人咸云：「戴碩子三兒，敵陳載三千萬錢。」

　　法興少賣葛于山陰市，後為吏傳署，入為尚書倉部令史。大將軍彭城王義康于尚書中覓了了令史，得法興等五人，以法興為記室令史。義康敗，仍為世祖征虜、撫軍記室掾。上為江州，仍補南中郎典簽。上于巴口建義，法興與典簽戴明寶、蔡閑俱轉參軍督護。上即位，並為南台侍御史，同兼中書通事舍人。法興等專管內務，權重當時。孝建元年，加建武將軍、南魯郡太守，解舍人，侍太子于東宮。大明二年，三典簽並以南下預密謀，封法興吳昌縣男，明寶湘鄉縣男，閑高昌縣男，食邑各三百戶。閒時已卒，追加爵封。法興轉員外散騎侍郎，給事中，太子旅賁中郎將，太守如故。

　　世祖親覽朝政，不任大臣，而腹心耳目，不得無所委寄。法興頗知古今，素見親待，雖出侍東宮，而意任隆密。魯郡巢尚之，人士之末，元嘉中，侍始興王浚讀書，亦涉獵文史，為上所知。孝建初，補東海國侍郎，仍兼中書通事舍人。凡選授遷轉誅賞大處分，上皆與法興、尚之參懷，內外諸雜事，多委明寶。

　　上性嚴暴，睚眥之間，動至罪戮，尚之每臨事解釋，多得全免，殿省甚賴之。而法興、明寶大通人事，多納貨賄，凡所薦達，言無不行，天下輻湊，門外成市，家產並累千金。明寶驕縱尤甚，長子敬為揚州從事，與上爭買禦物。六宮嘗出行，敬盛服騎馬于車左右，馳驟去來。上大怒，賜敬死，系明寶尚方，尋被原釋，委任如初。

　　世祖崩，前廢帝即位，法興遷越騎校尉。時太宰江夏王義恭錄尚書事，任同總己，而法興、尚之執權日久，威行內外，義恭積相畏服，至是懾憚尤甚。廢帝未親萬機，凡詔敕施為，悉決法興之手；尚書中事無大小，專斷之。顏師伯、義恭守空名而已。廢帝年已漸長，凶志轉成，欲有所為，法興每相禁制，每謂帝曰：「官所為如此，欲作營陽耶？」帝意稍不能平。所愛幸閹人華願兒有盛寵，賜與金帛無算，法興常加裁減，願兒甚恨之。帝常使願兒出入市里，察聽風謠，而道路之言，謂法興為真天子，帝為應天子。願兒因此告帝曰：「外間雲宮中有兩天子，官是一人，戴法興是一人。官在深宮中，人物不相接；法興與太宰、顏、柳一體，吸習往來，門客恆有數百，內外士庶，莫不畏服之。法興是孝武左右，複久在宮闈，今將他人作一家，深恐此坐席非複官許。」帝遂發怒，免法興官，遣還田裏，仍複徙付遠郡，尋又於家賜死，時年五十二。法興臨死，封閉庫藏，使家人謹錄鑰牡。死一宿，又殺其二子，截法興棺，焚之，籍沒財物。法興能為文章，頗行於世。

　　死後，帝敕巢尚之曰：「吾纂承洪基，君臨萬國，推心勳舊，著於遐邇。不謂戴法興恃遇負恩，專作威福，冒憲黷貨，號令自由，積釁累愆，遂至於此。卿等忠勤在事，吾乃具悉，但道路之言，異同紛糾，非唯人情駭愕，亦玄象違度，委付之旨，良失本懷。吾今日親覽萬機，留心庶事，卿等宜竭誠盡力，以副所期。」尚之時為新安王子鸞撫軍中兵參軍、淮陵太守。乃解舍人，轉為撫軍諮議參軍，太守如故。

　　太宗泰始二年，詔曰：「故越騎校尉吳昌縣開國男戴法興，昔從孝武，誠勤左右，入定社稷，預誓河山。及出侍東儲，竭盡心力，嬰害凶悖，朕甚湣之。可追複削注，還其封爵。」有司奏以法興孫靈珍襲封。又詔曰：「法興小人，專權豪姿，雖虐主所害，義由國討，不宜複貪人之封，封爵可停。」太宗初，複以尚之兼中書通事舍人、南清河太守。二年，遷中書侍郎，太守如故。未拜，改除前軍將軍，太守如故，侍太子于東宮。晉安王子勳平後，以軍守管內，封邵陵縣男，食邑四百戶，固辭不受。轉黃門侍郎，出為新安太守，病卒。

　　戴明寶，南東海丹徒人也。亦曆員外散騎侍郎，給事中。世祖世，帶南清河太守。前廢帝即阼，權任悉歸法興，而明寶輕矣，以為宣威將軍、南東莞太守。景和末，增邑百戶。太宗初，天下反叛，軍務煩擾，以明寶舊人，屢經戎事，複委任之，以為前軍將軍。事平，遷宣威將軍、晉陵太守，進爵為侯，增邑四百戶。泰始三年，坐參掌戎事，多納賄貨，削增封官爵，系尚方，尋被宥。複為安陸太守，加甯朔將軍，遊擊、驍騎將軍，武陵內史，宣城太守，順帝驃騎司馬。升明初，年老，拜太中大夫，病卒。

　　武陵國典書令董元嗣，與法興、明寶等俱為世祖南中郎典簽。元嘉三十年，奉使還都，值元兇弑立，遣元嗣南還，報上以徐湛之等反。上時在巴口，元嗣具言弑狀。上遣元嗣下都，奉表於劭。既而上舉義兵，劭責元嗣，元嗣答曰：「始下，未有反謀。」劭不信，備加考掠，不服，遂死。世祖事克，追贈員外散騎侍郎，使文士蘇寶生為之誄焉。

　　大明中，又有奚顯度者，南東海郯人也。官至員外散騎侍郎。世祖常使主領人功，而苛虐無道，動加捶撲，署雨寒雪，不聽暫休，人不堪命，或有自經死者。人役聞配顯度，如就刑戮。時建康縣考囚，或用方材壓額及踝脛，民間謠曰：「甯得建康壓額，不能受奚度拍。」又相戲曰：「勿反顧，付奚度。」其酷暴如此。前廢帝嘗戲雲：「顯度刻虐，為百姓所疾，比當除之。」左右因倡「諾」。即日宣旨殺焉。時人比之孫皓殺岑昏。

　　徐爰，字長玉，南琅邪開陽人也。本名瑗，後以與傅亮父同名，改為爰。初為晉琅邪王大司馬府中典軍，從北征。微密有意理，為高祖所知。少帝在東宮，入侍左右。太祖初，又見親任，曆治吏勞，遂至殿中侍御史。元嘉十二年，轉南台侍御史，始興王浚後軍。複侍太子于東宮，遷員外散騎侍郎。太祖每出軍行師，常懸授兵略。二十九年，重遣王玄謨等北伐，配爰五百人，隨軍向確磝，銜中旨，臨時宣示。

　　世祖至新亭，大將軍江夏王義恭南奔，爰時在殿內，誑劭追義恭，因得南走。時世祖將即大位，軍府造次，不曉朝章。爰素諳其事，既至，莫不喜說，以兼太常丞，撰立儀注。孝建初，補尚書水部郎，轉為殿中郎，兼右丞。孝建三年，索虜寇邊，詔問群臣防禦之策，爰議曰：

　　詔旨「虜犯邊塞，水陸遼遠，孤城危棘，複不可置」。臣以戎虜倡狂，狡焉滋廣，列卒擬候，伺覘間隙，不勞大舉，終莫永寧。然連于千里，費固巨萬，而中興造創，資儲未積，是以齊斧徘徊，朔氣稽掃。今皇運洪休，靈威遐懾，蠢爾遺燼，懼在誅剪，思肆蜂蠆，以表有餘，雖不敢深入濟、沛，或能草竊邊塞。羽林鞭長，太倉遙阻，救援之日，勢不相及。且當使緣邊諸戍，練卒嚴城，凡諸督統，聚糧蓄田，籌計資力，足相抗擬。小鎮告警，大督電赴，塢壁邀斷，州郡犄角，儻有自送，可使匹馬不反。

　　詔旨「胡騎倏忽，抄暴無漸，出耕見虜，野粒資寇，比及少年，軍實無擬，江東根本，不可俱竭，宜立何方，可以相贍？」臣以為方鎮所資，實宜且田且守，若使堅壁而春墾輟耕，清野而秋登莫擬，私無生業，公成虛罄，遠引根本，二三非宜。救之之術，唯在盡力防衛，來必拒戰，去則邀躡，據險保隘，易為首尾。胡馬既退，則民豐稟實，比及三載，可以長驅。

　　詔旨「賊之所向，本無前謀，兵之所進，亦無定所。比歲戎戍，倉庫多虛，先事聚眾，則消費糧粟，敵至倉卒，又無以相應。」臣以為推鋒前討，大須資力，據本應末，不俟多眾。今寇無傾國豕突，列城勢足脣齒，養卒得勇，所任得才，臨事而懼，應機無失，豈煩空聚兵眾，以待未然。

　　詔旨「戎狄貪婪，唯利是規，不挫凶圖，奸志歲結。」臣以為不擊則必侵掠，侵掠不已，則民失農桑；農桑不收，則王戍不立，為立之方，擊之為要。

　　詔旨「若令邊地歲驚，公私失業，經費困於遙輸，遠圖決無遂事，寢弊贊略，逆應有方」。臣以為威虜之方，在於積粟塞下。若使邊民失業，列鎮寡儲，非唯無以遠圖，亦不能制其侵抄。今當使小戍制其始寇，大鎮赴其入境，一被毒手，便自吹齏鳥逝矣。

　　尋即真，遷左丞。先是元嘉中，使著作郎何承天草創國史。世祖初，又使奉朝請山謙之、南台禦史蘇寶生踵成之。六年，又以爰領著作郎，使終其業。爰雖因前作，而專為一家之書。上表曰：

　　臣聞虞史炳圖，原光被之美，夏載昭策，先隨山之勤。天飛雖王德所至，終陟固有資田躍，神宗始於俾乂，上日兆於納揆。其在《殷頌》，《長髮》玄王，受命作周，實唯雍伯，考行之盛則，振古之弘軌。降逮二漢，亦同茲義，基帝創乎豐郊，紹祚本於昆邑。魏以武命《國志》，晉以宣啟《陽秋》，明黃初非更姓之本，泰始為造物之末，又近代之令准，式遠之鴻規。典謨緬邈，紀傳成准，善惡具書，成敗畢記。然餘分紫色，滔天泯夏，親所芟夷，而不序於始傳，涉、聖、卓、紹，煙起雲騰，非所誅滅，而顯冠乎首述，豈不以事先歸之前錄，功偕著之後撰。

　　伏惟皇宋承金行之澆季，鐘經綸之屯極，擁玄光以鳳翔，秉神符而龍舉，喿刂定鯨鯢，天人佇屬。晉祿數終，上帝臨宋，便應奄膺珣宇，對越神工，而恭服勤於三分，讓德邁於不嗣，其為巍巍蕩蕩，赫赫明明，曆觀逖聞，莫或斯等。宜依銜書改文，登舟變號，起元義熙，為王業之始，載序宣力，為功臣之斷。其偽玄纂竊，同於新莽，雖靈武克殄，自詳之晉錄。及犯命幹紀，受戮霸朝，雖揖禪之前，皆著之宋策。國典體大，方垂不朽，請外詳議，伏須遵承。

　　於是內外博議，太宰江夏王義恭等三十五人同爰議，宜以義熙元年為斷。散騎常侍巴陵王休若、尚書金部郎檀道鸞二人謂宜以元興三年為始。太學博士虞和謂宜以開國為宋西元年。詔曰：「項籍、聖公，編錄二漢，前史已有成例。桓玄傳宜在宋典，餘如爰議。」

　　七年，爰遷遊擊將軍。其年，世祖南巡，權以本官兼尚書左丞，車駕還宮，罷。明年，又兼左丞，著作兼如故。世祖崩，營景寧陵，爰以本官兼將作大匠。爰便僻善事人，能得人主微旨，頗涉書傳，尤悉朝儀。元嘉初便入侍左右，預參顧問，既長於附會，又飾以典文，故為太祖所任遇。大明世，委寄尤重，朝廷大體儀注，非爰議不行。雖複當時碩學所解過人者，既不敢立異議，所言亦不見從。世祖崩，公除後，晉安王子勳侍讀博士咨爰宜習業與不？爰答：「居喪讀喪禮，習業何嫌。」少日，始安王子真博士又咨爰，爰曰：「小功廢業，三年喪何容讀書。」其專斷乖謬皆如此。

　　前廢帝兇暴無道，殿省舊人，多見罪黜，唯爰巧於將迎，始終無迕。誅群公後，以爰為黃門侍郎，領射聲校尉，著作如故。封吳平縣子，食邑五百戶。寵待隆密，群臣莫二。帝每出行，常與沈慶之、山陰公主同輦，爰亦預焉。太宗即位，例削封，以黃門侍郎改領長水校尉，兼尚書左丞。明年，除太中大夫，著作並如故。

　　爰秉權日久，上昔在籓，素所不說。及景和世，屈辱卑約，爰禮敬甚簡，益銜之。泰始三年，詔曰：

　　夫事君無禮，教道弗容；訕上炫己，人倫所棄。太中大夫徐爰拔跡廝猥，推斥饕逢，遂官參時望，門伍豪族，遷位轉榮，莫非超荷。而諂側輕險，與性自俱，利口讒妄，自少及長，奉公在事，厘毫蔑聞，初無愧滿，常有窺進。先朝嘗以芻輩之中，粗有學解，故得漸蒙驅策，出入兩宮。太初偽立，盡心佞事，義師已震，方得南奔。及孝武居統，唯極諂諛，附會承旨，專恣厥性，致使治政苛縱，興造乖法，損德害民，皆由此豎。景和悖險，深相贊協，苟取偷存，罔顧節義，任算設數，取合人主，崎嶇奸矯，所志必從，故曆事七朝，白首全貴。自以體含德厚，識鑒機先，迷塗遂深，罔知革悟。

　　朕撥亂反正，勳濟天下，靈祗助順，群逆必夷，況爰恩養，而無輸效，遂內挾異心，著于形跡，陽愚杜口，罔所陳聞，惰事緩文，庶申詭略。當今朝列賢彥，國無佞邪，而秉心弗純，累蠹時政。以其自告之辰，用賜歸老之職，榮禮優崇，寧非號饕過。不謂潛怨斥外，進競不已，勤言托意，觸遇斯發。小人之情，雖所先照，猶許其當改，未忍加法。遂恃朕仁弘，必永容貸。昨因觴宴，肆意譏毀，謂制詔所為，皆資傍說。又宰輔無斷，朝要非才，恃老與舊，慢戾斯甚。比邊難未靜，安眾以惠，戎略是務，政網從簡，故得使此小物，乘寬自縱。乃合投畀豺虎，以清王猷，但朽悴將盡，不足窮法，可特原罪，徙付交州。

　　爰既行，又詔曰：「八議緩罪，舊在一條；五刑所抵，耆必加貸。徐爰前後釁跡，理無可申，廢棄海埵，實允國憲。但蚤蒙朕識，曲矜愚朽，既經大宥，思沾殊渥。可特除廣州統內郡。」有司奏以為宋隆太守。除命既下，爰已至交州，值刺史張牧病卒，土人李長仁為亂，悉誅北來流寓，無或免者。長仁素聞爰名，以智計誑誘，故得無患。久之聽還，仍除南康郡丞。太宗崩，還京都，以爰為南濟陰太守，複除中散大夫。元徽三年，卒，時年八十二。

　　阮佃夫，會稽諸暨人也。元嘉中，出身為台小史。太宗初出閣，選為主衣。世祖召還左右，補內監。永光中，太宗又請為世子師，甚見信待。景和末，太宗被拘於殿內，住在秘書省，為帝所疑，大禍將至，惶懼計無所出。佃夫與王道隆、李道兒及帝左右琅邪淳于文祖謀共廢立。時直閣將軍柳光世亦與帝左右蘭陵繆方盛、丹陽周登之有密謀，未知所奉。登之與太宗有舊，方盛等乃使登之結佃夫，佃夫大說。先是，帝立皇后，普暫徹諸王奄人，太宗左右錢藍生亦在其例。事畢，未被遣，密使藍生候帝，慮事泄，藍生不欲自出，帝動止輒以告淳于文祖，令文祖報佃夫。

　　景和元年十一月二十九日晡時，帝出幸華林園，建安王休仁、山陽王休祐、山陰公主並侍側。太宗猶在秘書省，不被召，益憂懼。佃夫以告外監典事東陽硃幼，又告主衣吳興壽寂之、細鎧主南彭城薑產之，產之又語所領細鎧將臨淮王敬則，幼又告中書舍人戴明寶，並回應。明寶、幼欲取其日向曉，佃夫等勸取開鼓後。幼豫約勒內外，使錢藍生密報建安王休仁等。時帝欲南巡，腹心直閣將軍宋越等其夕並聽出外裝束，唯有隊主樊僧整防華林閣，是柳光世鄉人，光世要之，僧整即受命。姜產之又要隊副陽平聶慶及所領壯士會稽富靈符、吳郡俞道龍、丹陽宋逵之、陽平田嗣，並聚于慶省。佃夫慮力少不濟，更欲招合，壽寂之曰：「謀廣或泄，不煩多人。」

　　時巫覡雲：「後堂有鬼。」其夕，帝于竹林堂前，與巫共射之。建安王休仁等山陰主並從。帝素不說寂之，見輒切齒。寂之既與佃夫成謀，又慮禍至，抽刀前入；薑產之隨其後，淳于文祖、繆方盛、周登之、富靈符、聶慶、田嗣、王敬則、俞道龍、宋逵之又繼進。休仁聞行聲甚疾，謂休祐曰：「事作矣。」相隨奔景陽山。帝見寂之至，引弓射之，不中，乃走，寂之追而殞之。事定，宣令宿衛曰：「湘東王受太后令，除狂主。今已平定。」太宗即位，論功行賞，壽寂之封應城縣侯，食邑千戶；姜產之汝南縣侯，佃夫建城縣侯，食邑八百戶。王道隆吳平縣侯，淳于文祖陽城縣侯，食邑各五百戶。李道兒新塗縣侯，繆方盛劉陽縣侯，周登之曲陵縣侯，食邑各四百戶。富靈符惠懷縣子，聶慶建陽縣子，田嗣將樂縣子，王敬則重安縣子，俞道龍茶陵縣子，宋逵之零陵縣子，食邑各三百戶。

　　佃夫遷南台侍御史。薛索兒渡淮為寇，山陽太守程天祚又反，佃夫與諸軍討之，破索兒，降天祚。遷龍驤將軍、司徒參軍，率所領南助赭圻，轉太子步兵校尉、南魯郡太守，侍太子于東宮。太始四年，以破薛索兒功，增封二百戶，並前千戶；以本官兼遊擊將軍，假甯朔將軍，與輔國將軍兼驍騎將軍孟次陽與二衛參員直。次陽字崇基，平昌安丘人也。泰始初，為山陽王休祐驃騎參軍。薛安都子道標攻合肥，次陽擊破之，以功封攸縣子，食邑三百戶。曆右軍、驃騎參軍；六年，出為輔師將軍、兗州刺史，戍淮陰。立北兗州，自此始也。進號冠軍將軍。元徽四年，卒。

　　時佃夫、王道隆、楊運長並執權柄，亞於人主。巢、戴大明之世方之蔑如也。嘗值正旦應合朔，尚書奏遷元會，佃夫曰：「元正慶會，國之大禮，何不遷合朔日邪？」其不稽古如此。大通貨賄，凡事非重賂不行。人有餉絹二百匹，嫌少，不答書。宅舍園池，諸王邸第莫及。妓女數十，藝貌冠絕當時，金玉錦繡之飾，宮掖不逮也。每制一衣，造一物，京邑莫不法效焉。於宅內開瀆，東出十許裏，塘岸整潔，泛輕舟，奏女樂。中書舍人劉休嘗詣之，值佃夫出行，中路相逢，要休同反；就席，便命施設，一時珍羞，莫不畢備。凡諸火劑，並皆始熟，如此者數十種。佃夫嘗作數十人饌，以待賓客，故造次便辦，類皆如此，雖晉世王、石，不能過也。泰始初，軍功既多，爵秩無序，佃夫僕從附隸，皆受不次之位。捉車人虎賁中郎，傍馬者員外郎。朝士貴賤，莫不自結，而矜傲無所降意，入其室者，唯吳興沈勃、吳郡張澹數人而已。

　　泰豫元年，除甯朔將軍、淮南太守，遷驍騎將軍，尋加淮陵太守。太宗晏駕，後廢帝即位，佃夫權任轉重，兼中書通事舍人，加給事中、輔國將軍，余如故。欲用張澹為武陵郡，衛將軍袁粲以下皆不同，而佃夫稱敕施行，粲等不敢執。元徽三年，遷黃門侍郎，領右衛將軍，太守如故。明年，改領驍騎將軍。其年，遷使持節、督南豫州諸軍事、冠軍將軍、南豫州刺史、曆陽太守，猶管內任。以平建平王景素功，增邑五百戶。

　　時廢帝倡狂，好出遊走，始出宮，猶整羽儀，引隊仗；俄而棄部伍，單騎與數人相隨，或出郊野，或入市廛，內外莫不懼憂。佃夫密與直閣將軍申伯宗、步兵校尉硃幼、于天寶謀共廢帝，立安成王。五年春，帝欲往江乘射雉。帝每北出，常留隊仗在樂游苑前，棄之而去。佃夫欲稱太后令喚隊仗還，閉城門，分人守石頭、東府，遣人執帝廢之，自為揚州刺史輔政。與幼等已成謀，會帝不成向江乘，故其事不行。于天寶因以其謀告帝，帝乃收佃夫、幼、伯宗于光祿外部，賜死。佃夫、幼罪止身，其餘無所問。佃夫時年五十一。

　　幼，泰始初為外監，配張永諸軍征討，有濟辦之能，遂官涉三品，為奉朝請、南高平太守，封安浦縣侯，食邑二百戶。于天寶，其先胡人，預竹林堂功。元徽中，自陳功勞，求加封爵，乃封為鄂縣子，食邑二百戶。發佃夫之謀，以為清河太守，右軍將軍。升明元年，出為山陽太守。齊王以其反覆，賜死。

　　壽寂之，泰始初，以軍功增邑二百戶。為羽林監，遷太子屯騎校尉，尋加甯朔將軍、南泰山太守。多納貨賄，請謁無窮，有一不從，切齒罵詈，常雲：「利刀在手，何憂不辦。」鞭尉吏，斫邏將。七年，為有司所奏，徙送越州，行至豫章，謀欲逃叛，乃殺之。

　　薑產之，泰始初，以軍功增邑二百戶。為晉平王休祐驃騎中兵參軍，龍驤將軍、南濟陰太守。三年北伐，與虜戰，軍敗見殺。追贈左軍將軍，太守如故。

　　李道兒，臨淮人。本為湘東王師，稍至湘東國學官令。太宗即位，稍進至員外散騎侍郎，淮陵太守。泰始二年，兼中書通事舍人，轉給事中。四年，病卒。

　　王道隆，吳興烏程人。兄道迄，涉學善書，形貌又美，吳興太守王韶之謂人曰：「有子弟如王道迄，無所少。」始興王浚以為世子師。以書補中書令史。道隆亦知書，為主書書吏，漸至主書。世祖使傳命，失旨，遣出，不聽複入六門。太宗鎮彭城，以補典簽，署內監。及即位，為南台侍御史，稍至員外散騎侍郎，南蘭陵太守。泰始二年，兼中書通事舍人。以破晉陵功，增邑百戶，並前六百戶。五年，出侍東宮，複兼中書通事舍人。後廢帝即位，自太子翊軍校尉遷右軍將軍，太守、兼舍人如故。道隆為太宗所委，過於佃夫，和謹自保，不妄毀傷人。執權既久，家產豐積，豪麗雖不及佃夫，而精整過之。

　　元徽二年，太尉桂陽王休範奄至新亭，佃夫留守殿內，而道隆領羽林精兵向硃雀門。時賊已至航南，道隆忽召鎮軍將軍劉勔于石頭，勔至，命開航，道隆怒曰：「賊至但當急擊，寧可開航自弱邪！」勔不敢複言。催勔進戰，勔度航便敗，賊乘勝徑進，道隆棄眾走向台，所乘馬連聳跼不肯前，遂為賊兵及，見殺。事平，車駕臨哭，贈輔國將軍、益州刺史。子法貞嗣。齊受禪，國除。

　　楊運長，宣城懷安人。初為宣城郡吏，太守范曄解吏名。素善射，太宗初為皇子，出運長為射師。性謹愨，為太宗所委信。及即位，親遇甚厚，與佃夫、道隆、李道兒等並執權要，稍至員外散騎侍郎，南平昌太守。泰始七年，出侍東宮。後廢帝即位，與佃夫俱兼通事舍人，加龍驤將軍，轉給事中。以平桂陽王休范功，封南城縣子，食邑八百戶。元徽三年，自安成王車騎中兵參軍，遷後軍將軍，兼舍人如故。

　　運長質木廉正，治身甚清，不事園宅，不受餉遺，而凡鄙無識知，唯與寒人潘智、徐文盛厚善，動止施為，必與二人量議。文盛為奉朝請，預平桂陽王休范，封廣晉縣男，食邑四百戶。順帝即位，出運長為甯朔將軍、宣城太守，尋去郡還家。沈攸之反，運長有異志，齊王遣驃騎司馬崔文仲討誅之。

　　史臣曰：竭忠盡節，仕子恆圖；隨方致用，明君盛典。舊非本舊，因新以成舊者也；狎非先狎，因疏以成狎者也。而任隔疏情，殊塗一致，權歸近狎，異世同規。雖複漢高之簡易，光武之謹厚，猶豐、沛多顯，白水先華，況世祖之泥滯鄙近，太宗之拘攣愛習，欲不紛惑床笫，豈可得哉！


Chinese text: This work was published before January 1, 1923, and is in the
public domain worldwide because the author died at least 100 years ago.
