志第二十二　　五行三

　　《五行傳》曰：「棄法律，逐功臣，殺太子，以妾為妻，則火不炎上。」謂火失其性而為災也。又曰：「視之不明，是謂不哲。厥咎舒，厥罰恆燠，厥極疾。時則有草妖，時則有裸蟲之孽，時則有羊禍，時則有目屙，時則有赤眚、赤祥。惟水沴火。」裸蟲，劉歆傳以為羽蟲。

　　火不炎上：

　　魏明帝太和五年五月，清商殿災。初，帝為平原王，納河南虞氏為妃。及即位，不以為後，更立典虞車工卒毛嘉女，是為悼皇后。後本仄微，非所宜升。以妾為妻之罰也。魏明帝青龍元年六月，洛陽宮鞠室災。二年四月，崇華殿災，延于南閣。繕複之。至三年七月，此殿又災。帝問高堂隆：「此何咎也？于禮寧有祈禳之義乎？」對曰：「夫災變之發，皆所以明教誡也。唯率禮修德，可以勝之。《易傳》曰：'上不儉，下不節，孽火燒其室。'又曰：'君高其台，天火為災。'此人君苟飾宮室，不知百姓空竭，故天應之以旱，火從高殿起也。案舊占，災火之發，皆以台榭宮室為誡。今宜罷散民役，務從節約，清掃所災之處，不敢於此有所營造。莆嘉禾，必生此地，以報陛下虔恭之德。」不從。遂複崇華殿，改曰九龍。以郡國前後言龍見者九，故以為名。多棄法度，疲民逞欲，以妾為妻之應也。

　　吳孫亮建興元年十二月，武昌端門災；改作端門，又災內殿。案《春秋》魯雉門及兩觀災，董仲舒以為天意欲使定公誅季氏，若曰去其高顯而奢僭者也。漢武帝世，遼東高廟災，其說又同。今此與二事頗類也。且門者，號令所出；殿者，聽政之所。是時諸恪屬秉政，而矜慢放肆；孫峻總禁旅，而險害終著。武昌，孫氏尊號所始，天戒若曰，宜除其貴耍之首者。恪果喪眾殄民，峻授政於綝，綝廢亮也。或曰孫權毀徹武昌，以增太初宮，諸葛恪有遷都意，更起門殿，事非時宜，故見災也。京房《易傳》曰：「君不思道，厥妖火燒宮。」吳孫亮太平元年二月朔，建業火。人火之也。是秋，孫綝始秉政，矯以亮詔殺呂據、滕胤。明年，又輒殺硃異。棄法律、逐功臣之罰也。

　　吳孫休永安五年二月，白虎門北樓災。六年十月，石頭小城火，燒西南百八十丈。是時嬖人張布專擅國勢，多行無禮，而韋昭、盛沖終斥不用，兼遣察戰等為使，驚擾州郡，致使交趾反亂。是其咎也。

　　吳孫皓建衡二年三月，大火，燒萬余家，死者七百人。案《春秋》，齊火，劉向以為桓公好內，聽女口，妻妾數更之罰也。皓制令詭暴，蕩棄法度，勞臣名士，誅斥甚眾。後宮萬餘，女謁數行，其中隆寵佩皇后璽者又多矣。故有大火。

　　晉武帝太康八年三月乙丑，震災西閣、楚王所止坊，及臨商觀窗。十年四月癸醜，崇賢殿災。十月庚辰，含章鞠室、修成堂前廡、內坊東屋、輝章殿南閣火。時有上書者曰：「漢王氏五侯兄弟迭任，今楊氏三公並在大位，天變屢見，竊為陛下憂之。」楊珧由是乞退。是時帝納馮紞之間，廢張華之功；聽楊駿之讒，離衛瓘之寵。此逐功臣之罰也。明年，宮車晏駕。其後楚王承竊發之旨，戮害二公，身亦不免。震災其坊，又天意乎！

　　晉惠帝元康五年閏月庚寅，武庫火。張華疑有亂，先固守，然後救災。是以累代異寶，王莽頭，孔子履，漢高斷白蛇劍及二百萬人器械，一時蕩盡。是後湣懷見殺，殺太子之罰也。天戒若曰，夫設險擊柝，所以固其國；儲積戎器，所以戒不虞。今塚嗣將傾，社稷將泯，禁兵無所複施，皇旅又將誰衛！帝后不悟，終喪四海，是其應也。張華、閻纂皆曰，武庫火而氐、羌反，太子見廢，則四海可知矣。元康八年十一月，高原陵火。是時賈後凶恣，賈謐擅朝，惡積罪稔，宜見誅絕。天戒若曰，臣妾之不可者，雖親貴莫比，猶宜忍而誅之，如吾燔高原陵也。帝既眊弱，而張華又不納裴頠、劉卞之謀，故後遂與謐誣殺太子也。幹寶雲：「高原陵火，太子廢，其應也。漢武帝世，高園便殿火，董仲舒對與此占同。」

　　晉惠帝永康元年，帝納皇后羊氏。後將入宮，衣中忽有火，眾鹹怪之。太安二年，後父玄之以成都之逼，憂死。永興元年，成都遂廢後，處之金墉城，而殺其叔父同之。是後還立，立而複廢者四，又詔賜死，荀籓表全之。雖末還在位，然憂逼折辱，終古未聞。此孽火之應。晉惠帝永興二年七月甲午，尚書諸曹火，延崇禮闥及閣道。夫百揆王化之本，王者棄法律之應也。清河王覃入為晉嗣，不終於位，又殺太子之罰也。

　　晉孝懷帝永嘉四年十一月，襄陽火，死者三千余人。是時王如自號大將軍、司雍二州牧，眾四五萬，攻略郡縣，以為己邑。都督力屈，嬰城自守，賊遂攻逼襄陽。此下陵上，陽失節，火災出也。

　　晉元帝太興中，王敦鎮武昌。武昌火起，興眾救之。救于此而發於彼，東西南北數十處俱應，數日不絕。班固所謂濫炎妄起，雖興師不能救之之謂也。幹寶曰：「此臣而君行，亢陽失節之災也。」晉元帝永昌二年正月癸巳，京都大火。三月，饒安、東光、安陵三縣火，燒七千余家，死者萬五千人。

　　晉明帝太甯元年正月，京都火。是時王敦威侮朝廷，多行無禮，內外臣下，鹹懷怨毒。極陰生陽，故有火災。與董仲舒說《春秋》陳火同事也。

　　晉穆帝永和五年六月，震災石虎太武殿及兩廂、端門，光爛照天，金石皆盡，火月餘乃滅。是年四月，石虎死矣。其後胡遂滅亡。

　　晉海西太和中，郗愔為會稽。六月，大旱災，火燒數千家，延及山陰倉米數百萬斛。炎煙蔽天，不可撲滅。

　　晉孝武帝甯康元年三月，京都風，火大起。是時桓溫入朝，志在陵上；少主踐位，人懷憂恐。此與太甯火同事。晉孝武帝太元十年正月，立國子學。學生多頑嚚，因風放火，焚房百餘間。是後考課不厲，賞黜無章，有育才之名，無收賢之實。《書》雲：「知人則哲。」此不哲之罰先兆也。太元十三年十二月乙未，延賢堂災。丙申，螽斯、則百堂及客館、驃騎庫皆災。于時朝多弊政，衰陵日兆。不哲之罰，皆有象類。主相不悟，終至亂亡雲。

　　晉安帝隆安二年三月，龍舟二乘災。是水沴火也。晉安帝元興元年八月庚子，尚書下舍曹火。元興三年，盧循攻略廣州，刺史吳隱之閉城固守。是年十月壬戌夜，大火起。時民人避寇，盈滿城內。隱之懼有應賊，但務嚴兵，不先救火，由是府舍焚燒蕩盡，死者萬余人，因遂散潰，悉為賊擒。殆與襄陽火同占也。

　　晉安帝義熙四年七月丁酉，尚書殿中吏部曹火。義熙十一年，京都所在大行火災，吳界尤甚。火防甚峻，猶自不絕。王弘時為吳郡，白日在聽事上，見天上有一赤物下，狀如信幡，徑集路南人家屋上，火即複大發。弘知天為之災，不罪火主。

　　宋文帝元嘉五年正月戊子，京邑大火。元嘉七年十二月乙亥，京邑火，延燒太社北牆。元嘉二十九年三月壬午，京邑大火，風雷甚壯。

　　後廢帝元徽三年正月己巳，京邑大火。元徽三年三月戊辰，京邑大火，燒二岸數千家。

　　恆燠：

　　庶征之恆燠，劉向、班固以冬亡冰及霜不殺草應之。京房《易傳》又曰：「夏則暑殺人，冬則物華實。」

　　吳孫亮建興元年九月，桃李華。孫權世，政煩賦重，民雕於役。是時諸葛恪始輔政，息校官，原逋責，除關梁，崇寬厚。此舒緩之應也。一說桃李寒華為草妖，或屬華孽。

　　魏元帝景元三年十月，桃李華。自高貴弑死之後，晉文王深樹恩德，事崇優緩，此其應也。

　　晉穆帝永和九年十二月，桃李華。是時簡文輔政，事多弛略，舒緩之應也。

　　宋順帝升明元年十月，於潛桃、李、柰結實。

　　草妖：

　　漢獻帝建安二十五年春正月，魏武帝在洛陽，將起建始殿，伐濯龍祠樹而血出；又掘徙梨，根傷亦血出。帝惡之，遂寢疾，是月崩。蓋草妖，又赤祥也。是歲，魏文帝黃初元年也。

　　吳孫亮五鳳元年六月，交趾稗草化為稻。昔三苗將亡，五穀變種。此草妖也。其後亮廢。

　　蜀劉禪景耀五年，宮中大樹無故自折。譙周憂之，無所與之言，乃書柱曰：「眾而大，其之會，具而授，若何複。」言曹者眾也；魏者大也。眾而大，天下其當會也；具而授，如何複有立者乎。蜀果亡，如周言。此草妖也。

　　吳孫皓天璽元年，吳郡臨平湖自漢末穢塞，是時一夕忽開除無草。長老相傳，此湖塞，天下亂；此湖開，天下平。吳尋亡，而九服為一。吳孫皓天紀三年八月，建業有鬼目菜生工黃狗家，依緣棗樹，長丈餘，莖廣四寸，厚三分。又有蕒菜生工吳平家，高四尺，如枇杷形，上圓徑一尺八寸，下莖廣五寸，兩邊生葉綠色。東觀案圖，名鬼目作芝草，蕒菜作平慮。遂以狗為侍芝郎，平為平慮郎，皆銀印青綬。幹寶曰：「明年晉平吳，王浚止船，正得平渚，姓名顯然，指事之征也。黃狗者，吳以土運承漢，故初有黃龍之瑞，及其季年，而有鬼目之妖，托黃狗之家，黃稱不改，而貴賤大殊。天道精微之應也。」

　　晉惠帝元康二年春，巴西郡界竹生花，紫色，結實如麥，外皮青，中赤白，味甘。元康九年六月庚子，有桑生東宮西廂，日長尺餘；甲辰，枯死。此與殷太戊同妖。太子不能悟，故至廢戮也。班固稱「野木生朝而暴長，小人將暴居大臣之位，危亡國家，象朝將為墟也」。是後孫秀、張林尋用事，遂至大亂。

　　晉惠帝永康元年四月丁巳，立皇孫臧為皇太孫。五月甲子，就東宮。桑又生於西廂。明年，趙倫篡位，鴆殺臧。此與湣懷同妖也。永康元年四月，壯武國有桑化為柏。是月，張華遇害。

　　晉孝懷帝永嘉三年冬，項縣桑樹有聲如解材，民謂之桑林哭。案劉向說，桑者喪也，又為哭聲，不祥之甚。是時京師虛弱，胡寇交逼，司馬越無衛上國之心。四年冬，委而南出，至五年春，薨於此城。石勒邀其眾，圍而射之，王公以下至庶人，死者十余萬人，又剖越棺焚其屍。是敗也，中原無所請命，洛京尋沒。桑哭之應也。

　　永嘉六年五月，無錫縣有四株茱萸樹，相樛而生，狀若連理。先是，郭景純筮延陵偃鼠，遇《臨》之《益》，曰：「後當複有妖樹生，若瑞而非，辛螫之木也。儻有此，東南數百里必有作逆者。」其後徐馥作亂。此草妖也，郭以為木不曲直。永嘉六年七月，豫章郡有樟樹久枯，是月忽更榮茂，與昌邑枯社複生同占。懷帝不終其祚，元帝由支族興之應也。

　　晉明帝太甯元年九月，會稽剡縣木生如人面。是後王敦稱兵作逆，禍敗無成。漢哀、靈之世，並有此妖，而人貌備具，故其禍亦大。今此但人面而已，故其變亦輕。

　　晉成帝鹹和六年五月癸亥，曲阿有柳樹倒地六載，是月忽複起生。鹹和九年五月甲戌，吳雄家有死榆樹，是日因風雨起生。與漢上林斷柳起生同象。初，康帝為吳王，于時雖改封琅邪，而猶食吳郡為邑。是帝越正體饗國之象也。曲阿先亦吳地，象見吳邑雄舍，又天意也。

　　晉哀帝興寧三年五月癸卯，廬陵西昌縣修明家有死栗樹，是日忽起生。時孝武年四歲，而簡文居蕃，四海宅心。及得位垂統，則祚隆孝武。識者竊曰，西昌修明之祥，帝諱實應之矣。是與漢宣帝頗同象也。

　　晉海西太和元年，涼州楊樹生松。天戒若曰，松不改柯易葉，楊者柔脆之木，此永久之業，將集危亡之地。是後張天錫降氐。

　　晉孝武太元十四年六月，建甯同樂縣枯木斷折，忽然自立相屬。京房《易傳》曰：「棄正作淫，厥妖木斷自屬。妃後有專，木僕反立。」是時治道方僻，多失其正。其後張夫人專寵，及帝崩，兆庶歸咎張氏焉。

　　晉安帝元興三年，荊、江二界生竹實如麥。晉安帝義熙二年九月，揚州營揚武將軍營士陳蓋家有苦蕒菜，莖高四尺六寸，廣三尺二寸。此殆與吳終同象也。義熙中，宮城上禦道左右皆生蒺藜，草妖也。蒺藜有刺，不可踐而行，生宮牆及馳道，天戒若曰，人君拱默不能聽政，雖居宸極，猶若空宮；雖有禦道，未嘗馳騁，皆生蒺藜若空廢也。義熙八年，太社生薰樹於壇側。薰于文尚黑，宋水德將王之符也。

　　羽蟲之孽：

　　魏文帝黃初四年五月，有鵜鶘鳥集靈芝池。案劉向說，此羽蟲之孽，又青祥也。詔曰：「此詩人所謂汙澤者也。《曹詩》刺恭公遠君子，近小人。今豈有賢智之士，處於下位，否則斯鳥胡為而至哉？其博舉天下俊德茂才，獨行君子，以答曹人之刺。」於是楊彪、管寧之徒，鹹見薦舉。此謂睹妖知懼者也。雖然不能優容亮直，而多溺偏私矣。京房《易傳》曰：「辟退有德，厥妖水鳥集于國井。」黃初末，宮中有<燕鳥>生鷹，口爪俱赤。此與商紂、宋隱同象。

　　景初元年，又有<燕鳥>生钜彀于衛國涓桃裏李蓋家，形若鷹，吻似燕。案劉向說，此羽蟲之孽，又赤眚也。高堂隆曰：「此魏室之大異，宜防鷹揚之臣于蕭牆之內。」其後晉宣王起，遂有魏室。

　　漢獻帝建安二十三年，禿鶖鳥集鄴宮文昌殿后池。明年，魏武王薨。

　　魏文帝黃初三年，又集雒陽芳林園池。七年，又集。其夏，文帝崩。景初末，又集芳林園池。前世再至，輒有大喪，帝惡之。其年，明帝崩。

　　蜀劉禪建興九年十月，江陽至江州有鳥從江南飛渡江北，不能達，墮水死者以千余。是時諸葛亮連年動眾，志吞中夏，而終死渭南，所圖不遂。又諸將分爭，頗喪徒旅。鳥北飛不能達，墮水死者，皆有其象也。亮竟不能過渭，又其應乎！此與漢、楚國烏鬥墮泗水粗類矣。

　　魏明帝青龍三年，戴頠巢钜鹿人張臶家。臶博學有高節，不應袁紹、高幹之命，魏太祖辟亦不至，優遊嘉遁，門徒數百，太守王肅雅敬焉。時年百餘歲，謂門人曰：「戴頠陽鳥，而巢于門陰，此凶祥也。」乃援琴歌詠，作詩一首，旬日而卒。按占，羽蟲之孽也。魏明帝景初元年，陵霄閣始構，有鵲巢其上。鵲體白黑雜色。此羽蟲之孽，又白黑祥也。帝以問高堂隆，對曰：「《詩》雲：'惟鵲有巢，惟鳩居之。'今興起宮室，而鵲來巢，此宮室未成，身不得居之之象。天意若曰，宮室未成，將有它姓制禦之，不可不深慮。」於是帝改容動色。

　　吳孫權赤烏十二年四月，有兩烏銜鵲墮東館。權使領丞相硃據燎鵲以祭。案劉歆說，此羽蟲之孽，又黑祥也。視不明，聽不聰之罰也。是時權意溢德衰，信讒好殺，二子將危，將相俱殆。睹妖不悟，加之以燎，昧道之甚者也。明年，太子和廢，魯王霸賜死，硃據左遷，陸議憂卒，是其應也。東館，典教之府；鵲墮東館，又天意乎！

　　吳孫權太元二年正月，封前太子和為南陽王，遣之長沙。有鵲巢其帆檣。和故宮僚聞之，皆憂慘，以為檣末傾危，非久安之象。是後果不得其死。

　　吳孫亮建興二年十一月，大鳥五見於春申。吳人以為鳳凰，明年，改元為五鳳。漢桓帝時，有五色大鳥。司馬彪雲：「政治衰缺，無以致鳳，乃羽蟲孽耳。」孫亮未有德政，孫峻驕暴方甚，此與桓帝同事也。案《瑞應圖》，大鳥似鳳而為孽者非一，疑皆是也。吳孫皓建衡三年，西苑言鳳凰集，以之改元。義同於亮。

　　晉武帝泰始四年八月，翟雉飛上閶闔門。趙倫既篡，洛陽得異鳥，莫能名。倫使人持出，周旋城邑匝以問人。積日，宮西有小兒見之，逆自言曰：「服留鳥翳。」持者即還白倫。倫使更求小兒。至，又見之，將入宮，密籠鳥，閉兒戶中。明日視，悉不見。此羽蟲之孽，又妖之甚者也。

　　趙倫篡位，有鶉入太極殿，雉集東堂。按太極、東堂，皆朝享聽政之所。而鶉、雉同日集之者，天意若曰，不當居此位也。《詩》雲「鵲之疆疆，鶉之奔奔。人之無良，我以為君。」其此之謂乎！昔殷宗感雉雊，懼而修德；倫睹二物，曾不知戒，故至滅亡也。

　　晉孝懷帝永嘉元年二月，洛陽東北步廣裏地陷，有鵝出，蒼色者飛翔沖天，白者止焉。此羽蟲之孽，又黑白祥也。董養曰：「步廣，周之狄泉，盟會地也。白者金色，蒼為胡象，其可盡言乎。」是後劉淵、石勒相繼擅華，懷、湣二帝淪滅非所。晉孝懷帝世，周家有鵝在籠中，而頭斷籠外。亡後家誅。

　　晉明帝太寧三年八月庚戌，有鳥二，蒼黑色，翼廣一丈四尺。其一集司徒府，射而殺之；其一集市北家人舍，亦獲焉。此羽蟲之孽，又黑祥也。閏月戊子，帝崩。後有蘇峻、祖約之亂。

　　晉成帝鹹和二年正月，有五鷗鳥集殿庭。此又白祥也。是時庾亮苟違眾謀，將召蘇峻，有言不從之咎，故白祥先見也。三年二月，峻果作亂，宮室焚毀，化為汙萊，其應也。晉成帝咸康八年七月，白鷺集殿屋。是時康帝始即位，此不永之祥也。後涉再期而帝崩。劉向曰：「野鳥入處，宮室將空。」張瓘在涼州正朝，放隹雀諸鳥，出手便死；左右放者悉飛去。

　　晉孝武帝太元十六年正月，鵲巢太極東頭鴟尾，又巢國子學堂西頭。十八年，東宮始成。十九年正月，鵲又巢其西門。此殆與魏景初同占。學堂，風教所聚；西門，金行之祥也。

　　晉安帝義熙三年，龍驤將軍硃猗戍壽陽。婢炊飯，忽有群烏集灶，競來啄啖，婢驅逐不去。有獵狗咋殺烏鵲，餘者因共啄狗即死，又啖其肉，唯餘骨存。五年六月，猗死。

　　宋武帝永初三年，臨軒拜徐羨之為司空，百僚陪位，有二野鸛集太極鴟尾鳴呼。

　　少帝景平二年春，鸛巢太廟西鴟尾，驅去複還。

　　文帝元嘉二年春，有江鷗鳥數百，集太極殿前小階內。明年，誅徐羨之等。

　　羊禍：

　　晉成帝鹹和二年五月，司徒王導廄，羊生無後足。此羊禍也。京房《易傳》曰：「足少者，下不勝任也。」明年，蘇峻入京都，導與成帝俱幽石頭，僅乃免身。是其應也。

　　宋孝武帝大明七年，永平郡獻三角羊。羊禍也。

　　赤眚赤祥：

　　公孫淵時，襄平北市生肉，長圍各數尺，有頭目口喙，無手足，而動搖。此赤眚也。占曰：「有形不成，有體無聲，其國滅亡。」淵尋為魏所誅。

　　吳戍將鄧嘉殺豬祠神，治畢縣之，忽見一人頭往食肉。嘉引弓射中之，咋咋作聲，繞屋三日。近赤祥也。後人白嘉謀北叛，闔門被誅。京房《易妖》曰：「山見葆，江於邑，邑有兵，狀如人頭赤色。」吳諸葛恪將見誅，盥洗水血臭；侍者授衣，衣亦臭。此近赤祥也。

　　晉武帝太康七年十一月，河陰有赤雪二頃。此赤祥也。後涉四載而帝崩，王宮遂亂。

　　晉惠帝元康五年三月，呂縣有流血，東西百余步。此赤祥也。元康末，窮凶極亂，僵屍流血之應也。幹寶以為後八載而封雲亂徐州，殺傷數萬人，是其應也。晉惠帝永康元年三月，尉氏雨血。夫政刑舒緩，則有常燠赤祥之妖。此歲正月，送湣懷太子幽于許宮。天戒若曰，不宜緩恣奸人，將使太子冤死。惠帝愚眊不悟，是月湣懷遂斃。於是王室釁成，禍流天下。淖齒殺齊閔王日，天雨血沾衣，天以告也，此之謂乎？京房《易傳》曰：「歸獄不解，茲謂追非，厥咎天雨血，茲謂不親，民有怨心，不出三年，無其宗人。」又曰：「佞人祿，功臣戮，天雨血。」

　　晉湣帝建興四年十二月丙寅，丞相府斬督運令史淳于伯，血逆流上柱二丈三尺。此赤祥也。是時後將軍褚裒鎮廣陵，丞相揚聲北伐，伯以督運稽留及役使臧罪，依征軍法戮之。其息訴稱：「伯督運事訖，無所稽乏，受賕役使，罪不及死。兵家之勢，先聲後實，實是屯戍，非為征軍。自四年以來，運漕稽停，皆不以軍興法論。」僚佐莫之理。及有此變，司直彈劾眾官，元帝又無所問。於是頻旱三年。幹寶以為冤氣之應也。郭景純曰：「血者水類，同屬於《坎》，《坎》為法家。水準潤下，不宜逆流。此政有咎失之征也。」


Chinese text: This work was published before January 1, 1923, and is in the
public domain worldwide because the author died at least 100 years ago.
