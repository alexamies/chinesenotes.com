列傳第四十三　　宗越 吳喜 黃回

　　宗越，南陽葉人也。本河南人，晉亂，徙南陽宛縣，又土斷屬葉。本為南陽次門，安北將軍趙倫之鎮襄陽，襄陽多雜姓，倫之使長史范覬之條次氏族，辨其高卑，覬之點越為役門。出身補郡吏。父為蠻所殺，殺其父者嘗出郡，越於市中刺殺之，太守夏侯穆嘉其意，擢為隊主。蠻有為寇盜者，常使越討伐，往輒有功。家貧無以市馬，常刀楯步出，單身挺戰，眾莫能當。每一捷，郡將輒賞錢五千，因此得市馬。後被召，出州為隊主。世祖鎮襄陽，以為揚武將軍，領臺隊。

　　元嘉二十四年，啟太祖求復次門，移戶屬冠軍縣，許之。二十七年，隨柳元景北伐，領馬幢，隸柳元怙，有戰功，事在元景傳。還補後軍參軍督護，隨王誕戲之曰：「汝何人，遂得我府四字。」越答曰：「佛狸未死，不憂不得諮議參軍。」誕大笑。

　　隨元景伐西陽蠻，因值建義，轉南中郎長兼行參軍，新亭有戰功。世祖即位，以為江夏王義恭大司馬行參軍，濟陽太守，尋加龍驤將軍。臧質、魯爽反，越率軍據歷陽。爽遣將軍鄭德玄前據大峴，德玄分遣偏師楊胡興、劉蜀馬步三千，進攻歷陽。越以步騎五百於城西十餘里拒戰，大破斬胡興、蜀等。爽平，又率所領進梁山拒質，質敗走，越戰功居多。因追奔至江陵。時荊州刺史朱脩之未至，越多所誅戮。又逼略南郡王義宣子女，坐免官繫尚方。尋被宥，復本官，追論前功，封筑陽縣子，食邑四百戶。遷西陽王子尚撫軍中兵參軍，將軍如故。大明三年，轉長水校尉。

　　竟陵王誕據廣陵反，越領馬軍隸沈慶之攻誕。及城陷，世祖使悉殺城內男丁，越受旨行誅，躬臨其事，莫不先加捶撻，或有鞭其面者，欣欣然若有所得，所殺凡數千人。四年，改封始安縣子，戶邑如先。八年，遷新安王子鸞撫軍中兵參軍，加輔國將軍。其年，督司州、豫州之汝南、新蔡、汝陽、潁川四郡諸軍事、寧朔將軍、司州刺史，尋領汝南、新蔡二郡太守。

　　前廢帝景和元年，召為游擊將軍，直閣。頃之，領南濟陰太守，進爵為侯，增邑二百戶。又加冠軍將軍，改領南東海太守，游擊如故。帝兇暴無道，而越及譚金、童太壹並為之用命，誅戮群公及何邁等，莫不盡心竭力。故帝憑其爪牙，無所忌憚。賜與越等美女金帛，充牣其家。越等武人麤彊，識不及遠，咸一往意氣，皆無復二心。帝將欲南巡，明旦便發，其夕悉聽越等出外宿，太宗因此定亂。明晨，越等竝入，上撫接甚厚，越改領南濟陰太守，本官如故。

　　越等既為廢帝盡力，慮太宗不能容之，上接待雖厚，內竝懷懼。上亦不欲使其居中，從容謂之曰：「卿等遭罹暴朝，勤勞日久，苦樂宜更，應得自養之地。兵馬大郡，隨卿等所擇。」越等素已自疑，及聞此旨，皆相顧失色，因謀作難。以告沈攸之，攸之具白太宗，即日收越等下獄死。越時年五十八。

　　越善立營陣，每數萬人止頓，越自騎馬前行，使軍人隨其後，馬止營合，未嘗參差。及沈攸之代殷孝祖為南討前鋒，時孝祖新死，眾並懼，攸之歎曰：「宗公可惜，故有勝人處。」而御眾嚴酷，好行刑誅，睚眥之間，動用軍法。時王玄謨御下亦少恩，將士為之語曰：「寧作五年徒，不逐王玄謨。玄謨尚可，宗越殺我。」

　　譚金，荒中傖人也。在荒中時，與薛安都有舊，後出新野，居牛門村。及安都歸國，金常隨征討。自北入崤陝，及巴口建義，恆副安都，排堅陷陣，氣力兼人，平元兇及梁山破臧質，每有戰功。稍至建平王宏中軍參軍事，加建武將軍，尋轉龍驤將軍、南下邳太守，參軍如故。孝建三年，遷屯騎校尉、直閣，領南清河太守。景和元年，前廢帝誅群公，金等並為之用。帝下詔曰：「屯騎校尉南清河太守譚金、彊弩將軍童太壹、車騎中兵參軍沈攸之，誠略沈果，忠幹勇鷙，消蕩氛翳，首制鯨凶，宜裂河山，以酬勳義。金可封平都縣男，太壹宜陽縣男，攸之東興縣男，食邑各三百戶。」金遷驍騎將軍，增邑百戶。太壹，東莞人也。自彊弩遷左軍將軍，增邑百戶。金、太壹竝與宗越俱死。

　　越州里劉胡、武念、佼長生、蔡那、曹欣之，竝以將帥顯。劉胡事在鄧琬傳。

　　武念，新野人也。本三五門，出身郡將。蕭思話為雍州，遣土人龐道符統六門田，念為道符隨身隊主。後大府以念有健名，且家富有馬，召出為將。世祖臨雍州，念領隊奉迎。時沔中蠻反，世祖之鎮，緣道討伐，部伍至大堤岩洲，蠻數千人忽至，乘高矢射雨下。念馳赴奮擊，應時摧退，即擢為參軍督護。其後每軍旅，常有戰功。世祖孝建中，為建威將軍、桂陽太守。竟陵王誕反，念以江夏王義恭太宰參軍、龍驤將軍，隸沈慶之攻廣陵城。誕出城走，既而復還，念追之不及，坐免官。復以為冗從僕射，出為龍驤將軍、南陽太守。前廢帝景和中，為右軍將軍，直閣，封開國縣男，食邑三百戶。太宗初即位，四方反叛，遣念乘驛還雍州，綏慰西土，因以為南陽太守。念既至，人情並向之，劉胡遣腹心數騎詐詣念降，於坐縛念，袁顗斬之，送首詣晉安王子勛。念黨袁處珍逃亡至壽陽，為逆黨劉順所得，考楚備至，秉義不移，後得叛奔劉勔；太宗嘉之，以為奉朝請。追贈念冠軍將軍、南陽、新野二郡太守，封綏安縣侯，食邑四百戶。泰始四年，綏安縣省，改封邵陵縣。

　　佼長生，廣平人也。出身為縣將，大府以其有膂力，召為府將。朱脩之拒魯秀于峴南，長生有戰功，稍見任使。太宗初，為建安王休仁司徒中兵參軍，加寧朔將軍。南討有功，封遷陵縣侯，食邑八百戶。後為張悅寧遠司馬，寧蠻校尉。泰始五年，卒，追贈征虜將軍、雍州刺史。

　　蔡那，南陽冠軍人也。家素富，而那兄局善接待賓客，客至無少多，皆資給之，以此為郡縣所優異，蠲其調役。那始為建福戍主，漸至大府將佐。太宗初，為建安王休仁司徒中兵參軍，南討。那子弟皆在襄陽，為劉胡所執，胡每戰輒懸之城外，那進戰愈猛。以功封平陽縣侯，食邑五百戶。稍至劉韞撫軍司馬、寧蠻校尉，加寧朔將軍。泰豫元年，以本號為益州刺史、宋寧太守。未拜，卒，追贈輔師將軍，餘如故，諡曰平侯。

　　曹欣之，新野人也。積勤勞，後廢帝元徽初，為軍主。以平桂陽王休範功，封新市縣子，食邑五百戶。為左軍驍騎將軍，加輔國將軍。元徽四年，以本號為徐州刺史、鍾離太守，進號冠軍將軍。順帝昇明二年，徵為散騎常侍、驍騎將軍。三年，卒。

　　吳喜，吳興臨安人也。本名喜公，太宗減為喜。初出身為領軍府白衣吏。少知書，領軍將軍沈演之使寫起居注，所寫既畢，闇誦略皆上口。演之嘗作讓表，未奏，失本，喜經一見，即便寫赴，無所漏脫，演之甚知之。因此涉獵《史》、《漢》，頗見古今。演之門生朱重民入為主書，薦喜為主書書史，進為主圖令史。太祖嘗求圖書，喜開卷倒進之，太祖怒，遣出。

　　會太子步兵校尉沈慶之征蠻，啟太祖請喜自隨，使命去來，為世祖所知賞。世祖於巴口建義，喜遇病，不堪隨慶之下。事平，世祖以喜為主書，稍見親遇，擢為諸王學官令，左右尚方令，河東太守，殿中御史。大明中，黟、歙二縣有亡命數千人，攻破縣邑，殺害官長。豫章王子尚為揚州，在會稽，再遣主帥，領三千人水陸討伐；遂再往，失利。世祖遣喜將數十人至二縣，誘說群賊，賊即日歸降。

　　太宗初即位，四方反叛，東兵尤急。喜請得精兵三百，致死於東，上大說，即假建武將軍，簡羽林勇士配之。議者以喜刀筆主者，不嘗為將，不可遣。中書舍人巢尚之曰：「喜昔隨沈慶之，屢經軍旅，性既勇決，又習戰陳，若能任之，必有成績。諸人紛紛，皆是不別才耳。」喜乃率員外散騎侍郎竺超之、殿中將軍杜敬真馬步東討。既至永世，得庾業、劉延熙書，送尋陽王子房檄文。與喜書曰：「知統戎旅，已次近路，卿所在著名，今日何為立忠於彼邪？想便倒戈，共受河、山之賞。」喜報書曰：「前驅之人，忽獲來翰，披尋狂惑，良深悵駭。聖主以神武撥亂，德盛勳高，群逆交扇，滅在晷刻。君等勳義之烈，世荷國恩，事愧鳴鴞，不懷食椹。今練勒所部，星言進邁，相見在近，不復多陳。」喜，孝武世見驅使，常充使命，性寬厚，所至人並懷之。及東討，百姓聞吳河東來，便望風降散，故喜所至克捷，事在孔覬傳。

　　遷步兵校尉，將軍如故。封竟陵縣侯，食邑千戶。東土平定，又率所領南討，遷輔國將軍、尋陽太守。南賊退走，喜追討平定荊州，遷前軍將軍，增邑三百戶。泰始四年，改封東興縣侯，戶邑如先。仍除使持節、督交州、廣州之鬱林、寧浦二郡諸軍事、輔國將軍、交州刺史。不行，又除右軍將軍、淮陵太守，假輔師將軍，兼太子左衛率。

　　五年，轉驍騎將軍，假號、太守、兼率如故。其年，虜寇豫州，喜統諸軍出討，大破虜於荊亭，偽長社公遁走，戍主帛乞奴歸降。軍還，復以本位兼左衛將軍。六年，又率軍向豫州拒索虜，加節、督豫州諸軍事，假冠軍將軍，驍騎、太守如故。明年，還京都。

　　初，喜東征，白太宗得尋陽王子房及諸賊帥，即於東梟斬。東土既平，喜見南賊方熾，慮後翻覆受禍，乃生送子房還都；凡諸大主帥顧琛、王曇生之徒，皆被全活。上以喜新立大功，不問也，而內密銜之。及平荊州，恣意剽虜，贓私萬計；又嘗對賓客言漢高、魏武本是何人，上聞之，益不說。其後誅壽寂之，喜內懼，因啟乞中散大夫，上尤疑駭。至是會上有疾，為身後之慮，以喜素得人情，疑其將來不能事幼主，乃賜死，時年四十五。喜將死之日，上召入內殿與共言謔，酬接甚款。既出，賜以名饌，并金銀御器，敕將命者勿使食器宿喜家。上素多忌諱，不欲令食器停凶禍之室故也。喜未死一日，上與劉勔、張興世、齊王詔曰：

　　吳喜出自卑寒，少被驅使，利口任詐，輕狡萬端。自元嘉以來，便充刀筆小役，賣弄威恩，苟取物情，處處交結，皆為黨與，眾中常以正直為詞，而內實阿媚。每仗計數，運其佞巧，甘言說色，曲以事人，不忠不平，彰於觸事。從來作諸署，主意所不協者，覓罪委頓之，以示清直；而餘人恣意為非，一不檢問，故甚得物情。

　　昔大明中，黟、歙二縣有亡命數千人，攻破縣邑，殺害官長。劉子尚在會稽，再遣為主帥，領三千精甲水陸討伐，再往失利。孝武以喜將數十人至二縣說誘群賊，賊即歸降。詭數幻惑，乃能如此，故每豫驅馳，窮諸狡慝。及泰始初東討，正有三百人，直造三吳，凡再經薄戰，而自破岡以東至海十郡，無不清蕩。百姓聞吳河東來，便望風自退，若非積取三吳人情，何以得弭伏如此。其統軍寬慢無章，放恣諸將，無所裁檢，故部曲為之致力。觀其意趣，止在賊平之後，應力為國計。

　　喜初東徵發都，指天畫地，云得劉子房即當屏除，袁標等皆加斬戮，使略無生口。既平之後，緩兵施恩，納罪人之貨，誘諸賊帥，令各逃藏，受賂得物，不可稱紀。聽諸賊帥假稱為降，而擁衛子房遂得生歸朝庭。收羅群逆，皆作爪牙，撫接優密，過於義士。推此意，正是聞南賊大盛，殷孝祖戰亡，人情大惡，慮逆徒得志，規以自免。喜善為姦變，每以計數自將，於朝廷則三吳首獻慶捷，於南賊則不殺其黨，頗著陰誠。當云東人恇怯，望風自散，皆是彼無處分，非其苦相逼迫，保全子房及顧琛等，足表丹誠，進退二塗，可以無患。

　　南賊未平，唯以軍糧為急，西南及北道斷不通，東土新平，商運稀簡，朝廷乃至鬻官賣爵，以救災困，斗斛收斂，猶有不充。喜在赭圻，軍主者頓偷一百三十斛米，初不問罪；諸軍主皆云宜治，喜不獲已，止與三十鞭，又不責備，凡所曲意，類皆如此。

　　喜至荊州，公私殷富，錢物無復孑遺。喜乘兵威之盛，誅求推檢，凡所課責，既無定科，又嚴令驅蹙，皆使立辦。所使之人，莫非姦猾。因公行私，迫脅在所。入官之物，侵竊過半。納資請託，不知猒已。西難既殄，便應還朝，而解故盤停，託云捍蜀。實由貨易交關，事未回展。又遣人入蠻，矯詔慰勞，賧伐所得，一以入私。又遣部下將吏，兼因土地富人，往襄陽或蜀、漢，屬託郡縣，侵官害民，興生求利，千端萬緒。從西還，大艑小艒，爰及草舫，錢米布絹，無船不滿。自喜以下，迨至小將，人人重載，莫不兼資。

　　喜本小人，多被使役，經由水陸，州郡殆遍；所至之處，輒結物情，妄竊善稱。聲滿天下，密懷姦惡，人莫之知。喜軍中諸將，非劫便賊，唯云：「賊何須殺，但取之，必得其用。」雖復羸弱，亦言：「健兒可惜，天下未平，但令以功贖罪。」處遇料理，反勝勞人，此輩所感唯喜，莫云恩由朝廷。兇惡不革，恆出醜聲，勞人義士，相與歎息，並云：「我等不愛性命，擊擒此賊，朝廷不肯殺去，反與我齊。今天下若更有賊，我不復能擊也。」此等既隨喜行，多無功效，或隱在眾後，或在幔屋中眠。賊即破散，與勞人同受爵賞。既被詰問，辭白百端，云：「此輩既見原宥，擊賊有功，那得不依例加賞。」褚淵往南選諸將卒，喜為軍中經為賊者，就淵求官，倍於義士。淵以喜最前獻捷，名位已通，又為統副，難相違拒，是以得官受賞，反多義人。義人雖忿喜不平，又懷其寬弛。

　　往歲竺超之聞四方反叛，人情畏賊，無敢求為朝廷行者，乃慨然攘步，隨喜出征，為其軍副。身經臨敵，自東還，失喜意。說超之多酒，不堪驅使，遂相委棄。高敬祖年雖少宿，氣力實健，其有處分，為軍中所稱，喜薄其衰老，云無所施。正以二人忠清，與己異行。超之為人，乃多飲酒，計喜軍中主帥，豈無飲酒者？特是不利超之，故以酒致言耳。敬祖既無餘事，直云年老，託為乞郡，潛相遣斥。其餘主帥，並貪濁謅媚之流，皆提攜東西，不相離捨。喜聞天壤間有罪人死或應繫者，必啟以入軍，皆得官爵，厚被處遇。應入死之人，緣己得活，非唯得活，又復如意。人非木石，何能不感！設令吾攻喜門，此輩誰不致力，但是喜不敢生心耳。喜軍中人皆是喜身爪牙，豈關於國。

　　喜自得軍號以來，多置吏佐，是人加板，無復限極。為兄弟子姪及其同堂群從，乞東名縣，連城四五，皆灼然巧盜，侵官奪私。亡命罪人，州郡不得討；崎嶇蔽匿，必也黨護。臺州符旨，殆不復行。船車牛犢，應為公家所假借者，託之於喜，吏司便不敢問。它縣奴婢，入界便略。百姓牛犢，輒索殺噉。州郡應及役者，竝入喜家。喜兄茹公等悉下取錢，盈村滿里。諸吳姻親，就人間徵求，無復紀極，百姓嗷然，人人悉苦。喜具知此，初不禁呵。

　　索惠子罪不甚江悆，既已被恩，得免憲辟，小小忤意，輒加刑斬。張悅賊中大帥，逼迫歸降，沈攸之錄付喜，云：「殺活當由朝廷。」將帥征伐，既有常體，自應執歸之有司。喜即便打鏁，解襦與著，對膝圍棋，仍造重義，私惠招物，觸事如斯。張靈度凶愚小人，背叛之首，喜在西輒恕其罪，私將下都，與之周旋，情若同體。狼子野心，獨懷毒性，遂與柳欣慰等謀立劉禕。吾使喜錄之，而喜密報令去，去未得遠，為建康所錄。喜背國親惡，乃至於是。

　　初從西反，圖兼右丞，貪因事物，以行私詐。吾患其諂曲，抑而不許，從此怨懟，意用不平。喜西救汝陰，縱肆兵將，掠暴居民，姦人婦女，逼奪雞犬，虜略縱橫，緣路官長，莫敢呵問。脫誤有縛錄一人，喜輒大怒。百姓呼嗟，人人失望。近段佛榮求還，乃欲用喜代之。西人聞其當來，皆欲叛走，云：「吳軍中人皆是生劫，若作刺史，吾等豈有活路。既無他計，正當叛投虜耳。」夫伐罪弔民，用清國道。豈有殘虐無辜，剝奪為務，害政妨國，罔上附下，罪釁若此，而可久容！臧文仲有云：「見有善於其君，如孝子之養父母；見有惡於君，若鷹鸇之逐鳥雀」。耿弇不以賊遺君父，前史以為美談。而喜軍中五千人，皆親經反逆，攜養左右，豈有奉上之心！

　　喜意志張大，每稱漢高、魏武，本是何人。近忽通啟，求解軍任，乞中散大夫。喜是何人，乃敢作此舉止！且當今邊疆未寧，正是喜輸蹄領之日，若以自處之宜，當節儉廉慎，靜掃閉門，不興外物交關；專心奉上，何得以其蜼螭，高自比擬。當是自顧愆釁，事宣遐邇，又見壽寂之流徙，施脩林被擊，物惡傷類，內懷憂恐，故興此計，圖欲自安。

　　朝廷之士及大臣藩鎮，喜殆無所畏者，畏者唯吾一人耳。人生脩短，不可豫量，若吾壽百年，世間無喜，何所虧損。若使吾四月中疾患不得治力，天下豈可有喜一人。尋喜心跡，不可奉守文之主，豈可遭國家間隙，有可乘之會邪！世人多云，「時可畏，國政嚴」。歷觀有天下，御億兆，仗威齊眾，何代不然。故上古象刑，民淳不犯；後聖懲偽，易以剠墨。唐堯至仁，不赦四凶之罪；漢高大度，而急三傑之誅。且太公為治，先華士之刑；宣尼作宰，肆少正之戮。自昔力安社稷，功濟蒼生，班劍引前，笳鼓陪後，不能保此者，歷代無數。養之以福，十分有一耳。至若喜之深罪，其得免乎？

　　夫富之與貴，雖以功績致之，必由道德守之。故善始者未足稱奇，令終者乃可重耳。凡置官養士，本在利國，當其為利，愛之如赤子；及其為害，畏之若仇讎，豈暇遠尋初功，而應忍受終敝耳。將之為用，譬如餌藥，當人羸冷，資散石以全身；及熱勢發動，去堅積以止患。豈憶始時之益，不計後日之損；存前者之賞，抑當今之罰。非忘其功，勢不獲已耳。喜罪釁山積，志意難容，雖有功效，不足自補，交為國患，焉得不除。且欲防微杜漸，憂在未萌，不欲方幅露其罪惡，明當嚴詔切之，令自為其所。卿諸人將相大臣，股肱所寄，賞罰事重，應與卿等論之，卿意並謂云何？

　　及喜死，發詔賻賜。子徽民，襲爵。齊受禪，國除。

　　黃回，竟陵郡軍人也。出身充郡府雜役，稍至傳教。臧質為郡，轉齋帥，及去職，將回自隨。質為雍州，回復為齋帥。質討元兇，回隨從有功，免軍戶。質在江州，擢領白直隊主。隨質於梁山敗走向豫章，為臺軍主謝承祖所錄，付江州作部，遇赦得原。回因下都，於宣陽門與人相打，詐稱江夏王義恭馬客，鞭二百，付右尚方。會中書舍人戴明寶被繫，差回為戶伯，性便辟勤緊，奉事明寶，竭盡心力。明寶尋得原赦，委任如初，啟免回，以領隨身隊，統知宅及江西墅事。性有功藝，觸類多能，明寶甚寵任之。

　　回拳捷果勁，勇力兼人，在江西與諸楚子相結，屢為劫盜。會太宗初即位，四方反叛，明寶啟太宗使回募江西楚人，得快射手八百，假回寧朔將軍、軍主，隸劉勔西討。於死虎破杜叔寶軍，除山陰王休祐驃騎行參軍、龍驤將軍。攻合肥，破之，累遷至將校，以功封葛陽縣男，食邑二百戶。

　　後廢帝元徽初，桂陽王休範為逆，回以屯騎校尉領軍隸齊王，於新亭創詐降之計，事在休範傳。回見休範可乘，謂張敬兒曰：「卿可取之，我誓不殺諸王。」敬兒即日斬休範。事平，轉回驍騎將軍，加輔師將軍，進爵為侯，改封聞喜縣，增邑千戶。四年，遷冠軍將軍、南琅邪、濟陽二郡太守。建平王景素反，回又率軍前討，假節。城平之日，回軍先入，又以景素讓張倪奴，回增邑五百戶，進號征虜將軍，加散騎常侍，太守如故。明年，遷右衛將軍，常侍如故。

　　沈攸之反，以回為使持節、督郢州、司州之義陽諸軍事、平西將軍、郢州刺史，給鼓吹一部，率眾出新亭為前鋒。未發，而袁粲據石頭為亂，回與新亭諸將帥任候伯、彭文之、王宜興、孫曇瓘等謀應粲。粲事發，候伯等並乘船赴石頭，唯曇瓘先至得入，候伯等至，而粲已平。回本期詰旦率所領從御道直向臺門，攻齊王於朝堂，事既不果，齊王撫之如舊。回與宜興素不協，慮或反告，因其不從處分，斬之。宜興，吳興人也。形狀短小，而果勁有膽力。少年時為劫，不須伴，郡討逐圍繞數十重，終莫能擒。太宗泰始中，為將，在壽陽間擊索虜，每以少制多，挺身深入，無所畏憚，虜眾值宜興，皆引避不敢當。稍至寧朔將軍，羽林監。以平建平王景素功，封長壽縣男，食邑三百戶。至是，為屯騎校尉，加輔國將軍。

　　回進軍未至郢州，而沈攸之敗走。回至鎮，進號鎮西將軍，改督為都督。回不樂停郢州，固求南兗，遂率部曲輒還。改封安陸郡公，增邑二千戶，并前三千七百戶。改都督南兗、徐、兗、青、冀五州諸軍事、鎮北將軍、南兗州刺史，加散騎常侍，持節如故。

　　齊王以回終為禍亂，乃上表曰：「黃回出自廝伍，本無信行，仰值泰始，謬被驅馳，階藉風雲，累叨顯伍。及沈攸之作逆，事切戎機，臣闇於知人，冀其搏噬，遣統前鋒，竟不接刃。軍至郢城，乘威迫脅，陵掠所加，必先尊貴。武陵王馬器服咸被虜奪，城內文武，剝剔靡遺。及至還都，縱恣彌甚，先朝御服，猶有二輿，弓劍遺思，尚在車府。回遂啟求，以擬私用，僭侮無厭，罔顧天極。又廣納逋亡，多受劫盜，親信此等，並為爪牙。觀其凶狡，憂在不測，惡積罪著，非可含忍，應加剷除，以明國憲。尋其釁狀，實宜極法，但嘗經將帥，微有塵露，罪疑從輕，事炳前策，請在降減，特原餘嗣。臣過荷隆寄，言必罄誠，謹陳管穴，式遵弘典，伏願聖明，特垂允鑒。臣思不出位，誠昧甄才，追言既往，伏增慚恧。」詔曰：「黃回擢自凡豎，夙負疵釁，貰以憲綱，收基搏噬。雖勤效累著，而屢懷干紀。新亭背叛，投拜寇場，異規既扇，廟律幾殆，幸得張敬兒提戈直奮，元惡受戮。及景素結逆，履霜歲久，乃密通音譯，潛送器杖，氛沴克霽，狡謀方顯。每存容掩，冀能悛革，故裂茅升爵，均榮勳寵。凶詖有本，險慝滋深，構誘敬兒，志相攻陷，悖圖未遂，佷戾彌甚。近軍次郢鎮，劫逼府主，兼挾私計，多所徵索，主局咨疑，便加捶楚，專肆暴慢，罔顧彝則。膺牧西蕃，徽賁惟厚，曾不知感，猶懷忿怨。李安民述任河、濟，星管未周，貪據襟要，苦祈回奪。黷謁弗已，叨侈無度，遂請求御輿，僭擬私飾。又招萃賊黨，初不啟聞，傷風蠹化，莫此之甚。宜明繩裁，肅正刑書，便收付廷尉，依法窮治。」

　　回死時，年五十二。子僧念，尚書左民郎，竟陵相，未發，從誅。

　　回既貴，祗事戴明寶甚謹，言必自名。每至明寶許，屏人獨進，未嘗敢坐。躬至帳下及入內，料檢有無，隨乏供送，以此為常。

　　先是，王蘊為湘州，潁川庾佩玉為蘊寧朔府長史、長沙內史。蘊去職，南中郎將、湘州刺史南陽王翽未之任，權以佩玉行府州事。先遣中兵參軍、臨湘令韓幼宗領軍戍防湘州，與佩玉共事，不美。及沈攸之為逆，佩玉、幼宗各不相信，幼宗密圖，佩玉知其謀，襲殺幼宗。回至郢州，遣輔國將軍任候伯行湘州事，候伯以佩玉兩端，輒殺之。湘州刺史呂安國之鎮，齊王使安國誅候伯。

　　彭文之，泰山人也。以軍功稍至龍驤將軍。討建平王景素功，封葛陽縣男，食邑三百戶。順帝初，為輔國將軍、左軍將軍、南濮陽太守、直閣，領右細杖蕩主。沈攸之平後，齊王收之下獄，賜死。

　　孫曇瓘，吳郡富陽人也。驍果有氣力，以軍功稍進，至是為寧朔將軍、越州刺史。於石頭叛走，逃竄經時，後於秣陵縣禽獲，伏誅。

　　回同時為將者，臨淮任農夫，沛郡周寧民，南郡高道慶，並以武用顧。農夫稍至強弩將軍。太宗初，以東討功，封廣晉縣子，食邑五百戶。東土平定，仍又南討，增邑二百戶。歷射聲校尉，左軍將軍。時桂陽王休範在江州，有異志，朝廷慮其下，以農夫為輔師將軍、淮南太守，戍姑孰以防之。休範尋率眾向京邑，奄至近道，農夫棄戍還都。休範平，以戰功改封孱陵縣侯，增邑千戶，并前千七百戶。出為輔師將軍、豫州刺史，尋進號冠軍將軍。明年，入為驍騎將軍，加通直散騎常侍。前世加官，唯散騎常侍，無通直員外之文。太宗以來，多因軍功至大位，資輕加常侍者，往往通直員外焉。五年，加征虜將軍，改通直為散騎常侍，驍騎如故。其年卒，追贈左將軍，常侍如故，諡曰貞肅。候伯，即農夫弟也。

　　周寧民於鄉里起義討薛安都，亦以軍功至軍校。泰始初，封贛縣男，食邑三百戶。官至寧朔將軍、徐州刺史，鍾離太守。

　　高道慶亦至軍校驍游，以平桂陽王休範功，封樂安縣男，食邑三百戶。建平王景素反，道慶領軍北討，而與景素通謀。及事平，自啟求增邑五百戶，詔加二百，並前五百戶。道慶兇險暴橫，求欲無已，有失其意，輒加捶拉，往往有死者，朝廷畏之如虎狼。齊王與袁粲等議，收付廷尉，賜死。

　　史臣曰：夫豎人匹夫，濟其身業，非世亂莫由也。以亂世之情，用於治日，其得不亡，亦為幸矣！


Chinese text: This work was published before January 1, 1923, and is in the
public domain worldwide because the author died at least 100 years ago.
