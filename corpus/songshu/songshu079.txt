列傳第三十九　　文五王

　　竟陵王誕 廬江王禕 武昌王渾 海陵王休茂 桂陽王休範

　　竟陵王誕，字休文，文帝第六子也。元嘉二十年，年十一，封廣陵王，食邑二千戶。二十一年，監南兗州諸軍事、北中郎將、南兗州刺史，出鎮廣陵。尋以本號徙南徐州刺史。二十六年，出為都督雍、梁、南北秦四州、荊州之竟陵、隨二郡諸軍事、後將軍、雍州刺史。

　　以廣陵彫弊，改封隨郡王。上欲大舉北討，以襄陽外接關、河，欲廣其資力，乃罷江州軍府，文武悉配雍州，湘州入台稅租雜物，悉給襄陽。及大舉北伐，命諸蕃並出師，莫不奔敗；唯誕中兵參軍柳元景先克弘農、關、陝三城，多獲首級，關、洛震動，事在元景傳。會諸方並敗退，故元景引還。徵誕還京師，遷都督廣、交二州諸軍事、安南將軍、廣州刺史，當鎮始興，未行；改授都督會稽、東陽、新安、臨海、永嘉五郡諸軍事、安東將軍、會稽太守，給鼓吹一部。

　　元兇弑立，以揚州浙江西屬司隸校尉，浙江東五郡立會州，以誕為刺史。世祖入討，遣沈慶之兄子僧榮間報誕，又遣寧朔將軍顧彬之自魯顯東入，受誕節度。誕遣參軍劉季之與彬之並勢，自頓西陵，以為後繼。劭遣將華欽、庾導東討，與彬之弟相逢于曲阿之奔牛塘，路甚狹，左右皆悉入菰封，彬之軍人多齎籃屐，於菰葑中夾射之，欽等大敗。事平，征誕為持節、都督荊、湘、雍、益、寧、梁、南北秦八州諸軍事、衛將軍、開府儀同三司、荊州刺史。誕以位號正與浚同，惡之，請求回改。乃進號驃騎將軍，加班劍二十人，餘如故。南譙王義宣不肯就征，以誕為侍中、驃騎大將軍、揚州刺史，開府如故。改封竟陵王，食邑五千戶。顧彬之以奔牛之功，封陽新縣侯，食邑千戶，季之零陽縣侯，食邑五百戶。

　　明年，義宣舉兵反，有荊、江、兗、豫四州之力，勢震天下。上即位日淺，朝野大懼；上欲奉乘輿法物，以迎義宣，誕固執不可，然後處分。加誕節，仗士五十人，出入六門。上流平定，誕之力也。初討元兇，與上同舉兵，有奔牛之捷，至是又有殊勳。上性多猜，頗相疑憚。而誕造立第舍，窮極工巧，園池之美，冠于一時。多聚才力之士，實之第內，精甲利器，莫非上品，上意愈不平。孝建二年，乃出為使持節、都督南徐、兗二州諸軍事、太子太傅、南徐州刺史，侍中如故。上以京口去都密邇，猶疑之。大明元年秋，又出為都督南兗、南徐、兗、青、冀、幽六州諸軍事、南兗州刺史，餘如故。誕既見猜，亦潛為之備，至廣陵，因索虜寇邊，修治城隍，聚糧治仗。嫌隙既著，道路常云誕反。

　　三年，建康民陳文紹上書曰：「私門有幸，亡大姑元嘉中蒙入臺六宮，薄命早亡，先朝賜贈美人，又聽大姑二女出入問訊。父饒，司空誕取為府史，恆使入山圖畫道路，勤劇備至，不敢有辭，不復聽歸，消息斷絕。姑二女去年冒啟歸訴，蒙陛下聖恩，賜敕解饒吏名。誕見符至，大怒，喚饒入交問：『汝欲死邪？訴臺求解。』饒即答：『官比不聽通家信，消息斷絕。若是姊為啟聞，所不知。』誕因問饒：『汝那得入臺？』饒被問，依實啟答。既出，誕主衣莊慶、畫師王強語饒：『汝今年敗，汝姊誤汝。官云小人輩敢持臺家逼我。』饒因叛走歸，誕即遣王強將數人逐，突入家內縛錄，將還廣陵。至京口客舍，乃陊死井中，託云『饒懼罪自殺』。抱痛懷冤，冒死歸訴。」吳郡民劉成又詣闕上書，告誕謀反，稱：「息道龍昔伏事誕，親見姦狀。又見誕在石頭城內，修乘輿法物，習倡警蹕。道龍私獨憂懼，向伴侶言之，語頗漏泄，誕使大吏令監內執道龍，道龍逸走，誕怒鞭殺監，又捕殺道龍。」又豫章民陳談之上書訴枉，稱：「弟詠之昔蒙誕採錄，隨從歷鎮；大駕南下，為誕奉送箋書，經涉危險，時得上聞。聖明登阼，恩澤周普，回改小人，使命微勤，賜署臺位。詠之恆見誕與左右小人莊慶、傅元祀潛圖姦逆，言詞醜悖，每云：『天下方是我家有，汝等不憂不富貴。』又常疏陛下年紀姓諱，往巫鄭師憐家祝詛。詠之既聞此語，又不見其事，恐一旦事發，橫罹其罪，密以告建康右尉黃宣達，并有啟聞，希以自免。元祀弟知詠之與宣達來往，自嫌言語漏泄，即具以告誕。誕大怒，令左右飲詠之酒，逼使大醉，因言詠之乘酒罵詈，遂被害。自顧冤枉，事有可哀。」其年四月，上乃使有司奏曰：

　　臣聞神極尊明，大儀所以貞觀；皇天峻邈，玄化所以幽宣。故能經緯氓俗，大庇黔首。庶道被八紘，不遺疏賤之賞；威格天區，豈漏親貴之罰。此不刊之鴻則，古今之恆訓。

　　謹按元嘉之末，天綱崩褫，人神哀憤，含生喪氣。司空竟陵王誕義兼臣子，任居藩維。進不能泣血提戈，忘身徇節；退不能閉關拒險，焚符斬使。遂至拜受偽爵，欣承榮寵，沈淪姦逆，肆於昏放。以妻故司空臣湛之女，誅亡余類，單舟遄遣，披猖千里，事哀行路，賊忍無親，莫此為甚。

　　故山陰傅僧祐，誠亮國朝，義均休戚。重門峻衛，不能拒折簡之使；岩險千里，不能庇匹夫之身。乃更助虐憑凶，抽兵勒刃，遂使頓仆牢井，死不旋踵，妻子播流，庭筵莫立，見之者流涕，聞之者含歎。及神鋒首路，欃槍東指，風卷四嶽，電埽三江。誕猶持疑兩端，陰規進退。陛下頻遣書檄，告譬殷勤，方改姦圖，末乃奉順。分遣弱旅，永塞符文，宴安所蒞，身不越境，悖禮忘情，不顧物議，彎弧躍馬，務是畋遊，致奔牛有崩碎之陳，新亭無獨克之術。假威義銳，乞命皇旅，竟有何勞，而論功伐。既妖祲廓清，大明升曜，幽顯宅心，遠邇雲集。誕忽星行之悲，違開泰之慶，遲回顧望，淹逾旬朔。逆黨陳叔兒等，泉寶钜億，資貨不貲，誕收籍所得，不歸天府，辭稱天軍，實入私室。又太官東傳，舊有獻御，喪亂既平，猶加斷遏，珍羞庶品，回充私膳。於號諱之辰，遽甘滋之品，當惟新之始，絕苞苴之貢，忠孝兩忘，敬愛俱盡。乃徵引巫史，潛考圖緯，自謂體應符相，富貴可期，悖意醜言，不可勝載。遂復遙諷朝廷，占求官爵，侮蔑宗室，詆毀公卿，不義不昵，人道將盡。荷任神州，方懷姦慝，每窺向宸御，妄生規幸；多樹淫祀，顯肆祅詛，遂在石頭，潛修法物；傳警稱蹕，擬則天行，皆已駭暴觀聽，彰布朝野。

　　昔內難甫寧，珍瑋散佚，有御刀利刃，擅價諸夏，天府禁器，歷代所珍。誕密加購賞，頓藏私室。賊義宣初平，餘黨逃命，誕含縱罔忌，私竊招納，名工細巧，悉匿私第。又引義宣故將裘興為己腹心，事既彰露，猶執欺罔，公文面啟，矯稱舊隸。加以營幹制館，僭擬天居，引石征材，專擅興發，驅迫士族，役同輿皁，殫木土之姿，窮吞併之勢。故會稽宣長公主受遇二祖，禮級尊崇，臣湛之亡身徇國，追榮典軍。誕以廣拓宅宇，地妨藝植，輒逼遺孤，頓相驅徙。遂令神主宵遷，改卜委巷，宗戚含傷，行路掩涕。又緣谿兩道，積代通衢，誕拓宇開垣，擅斷其一。致使徑塗擁隔，川陸阻礙，神怒民怨，毒遍幽顯。

　　故丞相臨川烈武王臣道規，名德茂親，勳光常策，異禮殊榮，受自先旨者。嗣王臣義慶受任西夏，靈寢暫移，先帝親枉鑾輿，拜辭路左，恩冠終古，事絕常班。誕又以廟居宅前，固請毀換，詔旨不許，怨懟彌極。

　　有靦面目，豺狼為性，規牧江都，希廣兵力，天德尚弘，甫申所請，仍謂應住東府，宜為中台，貪冒無厭，人莫與比。雖聖慈全救，每垂容納，而虐戾不悛，姦詖彌甚。受命還鎮，猜怨愈深，忠規正諫，必加鴆毒，諂瀆膚躁，是與比周。又矯稱符敕，設榜開募，事發辭寢，委罪自下。及錄事徐靈壽以常署受坐，將就囚執，舀韓近恭，中護軍遣吏夏嗣伯密相屬請，求寬桎梏。且王僧達臨刑之啟事，高闍即戮之辭，皆稱潛驛往來，遙相要契，醜聲穢問，宣著遐邇，含識能言，孰不憤歎。又獲吳郡民劉成、豫章民陳談之、建康民陳文紹等並如訴狀，則姦情猜志，歲月增積。

　　昔周德初升，公旦有流言之釁，魯道方泰，季子斷逵泉之誅。近則淮厲覆車於前，義康襲軌於後，變發柴奇，禍成范、謝，亦皆以義奪親，情為憲屈。況乃上悖天經，下誣政道，結釁於無妄之辰，希幸于文明之日，皇穹所不覆，厚土所不容。夫無禮之誡，臣子所宜服膺；幹紀之刑，有國所應慎守。

　　臣等參議，宜下有司，絕誕屬籍，削爵土，收付延尉法獄治罪。諸所連坐，別下考論。伏願遠尋宗周之重，近監興亡之由，割恩棄私，俯順群議，則卜世靈根，於茲克固，鴻勳盛烈，永永無窮。陛下如復隱忍，未垂三思，則覆皇基於七百，擠生民於塗炭。此臣等所以夙夜危懼，不敢避鈇鉞之誅者也。

　　上不許，有司又固請，乃貶爵為侯，遣令之國。上將誅誕，以義興太守垣閬為兗州刺史，配以羽林禁兵，遣給事中戴明寶隨閬襲誕，使閬以之鎮為名。閬至廣陵，誕未悟也。明寶夜報誕典籤蔣成，使明晨開門為內應。成以告府舍人許宗之，宗之奔入告誕。誕驚起，呼左右及素所畜養數百人，執蔣成，勒兵自衛。明旦將曉，明寶與閬率精兵數百人卒至，天明而門不開，誕已列兵登陴，自在門上斬蔣成，焚兵籍，赦作部徒系囚，開門遣腹心率壯士擊明寶等，破之。閬即遇害，明寶奔逃，自海陵界得還。

　　上乃遣車騎大將軍沈慶之率大眾討誕。誕焚燒郭邑，驅居民百姓，悉使入城，分遣書檄，要結近遠。時山陽內史梁曠家在廣陵，誕執其妻子，遣使要曠，曠斬使拒之。誕怒，滅其家。誕奉表投之城外，曰：「往年元兇禍逆，陛下入討，臣背凶赴順，可謂常節。及丞相構難，臧、魯協從，朝野恍惚，鹹懷憂懼，陛下欲百官羽儀，星馳推奉，臣前後固執。方賜允俞，社稷獲全，是誰之力？陛下接遇殷勤，累加榮寵，驃騎、揚州，旬月移授，恩秩頻加，復賜徐、兗，仰屈皇儲，遠相餞送。臣一遇之感，感此何忘，庶希偕老，永相娛慰。豈謂陛下信用讒言，遂令無名小人來相掩襲，不任枉酷即加誅剪。雀鼠貪生，仰違詔敕。今親勒部曲，鎮捍徐、兗。先經何福，同生皇家；今有何愆，便成胡、越？陵鋒奮戈，萬沒豈顧，蕩定以期，冀在旦夕。右軍、宣蘭，爰及武昌，皆以無罪，並遇枉酷，臣有何過，復致於此。陛下宮帷之醜，豈可三緘。臨紙悲塞，不知所言。」世祖忿誕，左右腹心同籍朞親並誅之，死者以千數。或有家人已死，方自城內叛出者。

　　車駕出頓宣武堂，內外纂嚴。慶之進廣陵，誕幢主韓道元來降。豫州刺史宗愨、徐州刺史劉道隆率眾來會。誕中兵參軍柳光宗、參軍何康之、劉元邁、幢主索智朗謀開城北門歸順，未期而康之所鎮隊主石貝子先眾出奔，康之懼事泄，夜與智朗斬關而出。誕禽光宗殺之。光宗，柳元景從弟也。康之母在城內，亦為誕所殺。

　　誕見眾軍大集，欲棄城北走，留中兵參軍申靈賜居守，自將騎步數百人，親信並隨，聲云出戰，邪趨海陵道。誕將周豐生馳告慶之，慶之遣龍驤將軍武念追躡。誕行十餘里，眾並不欲去，請誕還城。誕曰：「我還，卿能為我盡力不？」眾皆曰：「願盡力。」左右楊承伯牽誕馬曰：「死生且還保城，欲持此安之？速還尚得入，不然，敗矣。」慶之所遣將戴寶之單騎前至，刺誕殆獲，誕懼，乃馳還。武念去誕遠，未及至，故誕得向城。既至，曰：「城上白鬚，非沈公邪？」左右曰：「申中兵。」誕乃入。以靈賜為驃騎府錄事參軍，王璵之為中軍長史，世子景粹為中軍將軍，州別駕范義為中軍長史，其餘府州文武，皆加秩。

　　先是，右衛將軍垣護之、左軍將軍崔道固、屯騎校尉龐番虯、太子旅賁中郎將殷孝祖破索虜還，至廣陵，上並使受慶之節度。司州刺史劉季之，誕故佐也，驍果有膂力，梁山之役，又有戰功，增邑五百戶。在州貪殘，司馬翟弘業諫爭甚苦，季之積忿，置毒藥食中殺之。少年時，宗愨共蒱戲，曾手侮加愨，愨深銜恨。至是愨為豫州刺史，都督司州，季之慮愨為禍，乃委官間道欲歸朝廷。會誕反，季之至盱眙，盱眙太守鄭瑗以季之素為誕所遇，疑其同逆，因邀道殺之，送首詣道隆。時誕亦遣間信要季之，及季之首至，沈慶之送以示誕。季之缺齒，垣護之亦缺，誕謂眾曰：「此垣護之頭，非劉季之也。」

　　太宗初即位，鄭瑗為山陽王休祐驃騎中兵參軍。豫州刺史殷琰與晉安王子勳同逆，休祐遣瑗及左右邢龍符說琰，琰不受。鄭氏，壽陽強族。瑗即使琰鎮軍。子勳責琰舉兵遲晚，琰欲自解釋，乃殺龍符送首，瑗固爭不能得。及壽陽城降，瑗隨輩同出，龍符兄僧愍時在城外，謂瑗構殺龍符，輒殺瑗。即為劉勔所錄，後見原。僧愍尋擊虜於淮西戰死。此四人者，並由橫殺，旋受身禍，論者以為有天道焉。

　　誕幢主公孫安期率兵隊出降。誕初閉城拒使，記室參軍賀弼固諫再三，誕怒，抽刃向之，乃止。或勸弼出降，弼曰：「公舉兵向朝廷，此事既不可從；荷公厚恩，又義無違背，唯當死明心耳。」乃服藥自殺。弼字仲輔，會稽山陰人也。有文才。贈車騎將軍、山陽、海陵二郡太守，長史如故。幢主王璵之賞募數百人，從東門出攻龍驤將軍程天祚營，斷其弩弦，天祚擊破之，即走還城。誕又加申靈賜南徐州刺史。軍主馬元子踰城歸順，追及殺之，乃於城內建列立壇誓，誕將歃血，其所署輔國將軍孟玉秀曰：「陛下親歃。」群臣皆稱萬歲。

　　初，誕使黃門呂曇濟與左右素所信者，將世子景粹藏於民間，謂曰：「事若濟，斯命全脫，如其不免，可深埋之。」分以金寶，齊送出門，並各散走。唯曇濟不去，攜負景粹，十餘日，乃為沈慶之所捕得，斬之。

　　誕所署平南將軍虞季充又出降書。上使慶之於桑里置烽火三所。誕又遣千餘人自北門攻強弩將軍苟思達營，龍驤將軍宗越擊破之。開東門掩攻劉道隆營，復為殷孝祖及員外散騎侍郎沈攸之所破。誕又加申靈賜左長史，王璵之右長史，范義左司馬、左將軍，孟玉秀右司馬、右將軍。范義母妻子並在城內，有勸義出降，義曰：「我人吏也，且豈能作何康活邪！」義字明休，濟陽考城人也。早有世譽。

　　五月十九日夜，有流星大如斗杆，尾長十餘丈，從西北來墜城內，是謂天狗。占曰：「天狗所墜，下有伏尸流血。」誕又遣二百人出東門攻劉道產營，別遣疑兵二百人出北門。沈攸之於東門奮短兵接戰，大破之。門者又為苟思達所破。誕又遣數百人出東門攻寧朔司馬劉勔營，攸之又破之。廣陵城舊不開南門，云開南門者，不利其主，至誕乃開焉。彭城邵領宗在城內，陰結死士，欲襲誕。先欲布誠於慶之，乃說誕求為間諜，見許。領宗既出，致誠畢，復還城內，事泄，誕鞭二百，考問不服，遂支解之。

　　上遣送章二紐，其一曰竟陵縣開國侯，食邑一千戶，募賞禽誕；其二曰建興縣開國男，三百戶，募賞先登。若克外城，舉一烽；克內城，舉兩烽；禽誕，舉三烽。上又遣屯騎校尉譚金、前虎賁中郎將鄭景玄率羽林兵隸慶之。誕復遣三百人自南門攻劉勔土山，為勔所破。

　　慶之填塹治攻道，值夏雨，不得攻城。上每璽書催督之，前後相繼。及晴，再怒，使太史擇發日，將自濟江。太宰江夏王義恭上表諫曰：「誕素無才略，畜養又寡，自拒王命，士庶離散。城內乏糧，器械不足，徒賴免兵倉頭三四百人，造次相附，恩怨夙結。臣始短慮，謂一旬可殄，而假息流遷，七十餘日。上將受律，群蕃嶽峙，銳卒精旅，動以萬計，大威所震，未有成功。臣雖凡怯，猶懷憤踴。陛下入翦封豕，出討長蛇，兵不血刃，再興七百。而蕞爾小丑，遂延晷漏，致皇赫斯怒，將動乘輿。此實臣下素食駑鈍之責，行留百司，莫不仰慚俯愧。今盛暑被甲，日費千金，天威一麾，孰不幸甚。臣伏尋晉文王征淮南，淹師出二百日，方能制寇。今誕餱糧垂竭，背逆者多；慶之等轉悟遲重之非，漸見乘機之利。且成旨頻降，必應旦夕夷殄。愚又以廣陵塗近，人信易達，雖為江水，約示不難。且睹理者寡，暗塞者眾，忽見雲旗移次，京都既當祗悚，四方之志，必有未達。臣愚伏重思計，今寧不當計小丑，省生命，以安遐邇之情。又以長江險闊，風波難期，王者尚不乘危，況乃泛不測之水。昔魏文濟江，遂有遺州之名，今雖先天不違，動干休慶，龍舟所幸，理必利涉，然居安慮危，不可不懼。私誠款款，冒啟赤心，追用悚汗，不自宣盡。」

　　七月二日，慶之率眾軍進攻，克其外城，乘勝而進，又克小城。誕聞軍入，與申靈賜走趨後園。隊主沈胤之、義征客周滿、胡思祖馳至，誕執玉鐶刀與左右數人散走，胤之等追及誕於橋上，誕舉刀自衛，胤之傷誕面，因墜水，引出殺之，傳首京邑。時年二十七，因葬廣陵，貶姓留氏。同黨悉誅，殺城內男為京觀，死者數千，女口為軍賞。誕母殷、妻徐，並自殺。追贈殷長寧園淑妃。嘉梁曠誠節，擢為後將軍。封周滿山陽縣侯，食邑四百五十戶，胤之萊陽子，食邑三百五十戶。胡思祖高平縣男食邑二百戶。臨川內羊璿之以先協附誕，伏誅。

　　誕為南徐州刺史，在京，夜大風飛落屋瓦，城門鹿床倒覆，誕心惡之。及遷鎮廣陵，入城，沖風暴起揚塵，晝晦。又中夜閑坐，有赤光照室，見者莫不怪愕。左右侍直，眠中夢人告之曰：「官鬚髮為矟毦。」既覺，已失髻矣，如此者數十人，誕甚怪懼。大明二年，發民築治廣陵城，誕循行，有人干輿揚聲大罵曰：「大兵尋至，何以辛苦百姓！」誕執之，問其本末，答曰：「姓夷名孫，家在海陵。天公去年與道佛共議，欲除此間民人，道佛苦諫得止。大禍將至，何不立六慎門。」誕問：「六慎門云何？」答曰：「古時有言，禍不入六慎門。」誕以其言狂悖，殺之。又五音士忽狂易見鬼，驚怖啼哭曰：「外軍圍城，城上張白布帆。」誕執錄二十餘日，乃赦之。城陷之日，雲霧晦暝，白虹臨北門，亙屬城內。

　　八年，前廢帝即位，義陽王昶為征北將軍、徐州刺史，道經廣陵，上表曰：「竊聞淮南中霧，眷求遺緒；楚英流殛，愛存丘墓。並難結兩臣，義開二主，法雖事斷，禮或情申。伏見故賊劉誕，稱戈犯節，自貽逆命，膏斧嬰戮，在憲已彰。但尋屬忝皇枝，位叨列辟，一以罪終，魂骸莫赦。生均宗籍，死同匹豎，旅窆委雜，封樹不修。今歲月愈邁，愆流釁往，踐境興懷，感事傷目。陛下繼明升運，鹹與惟新，大德方臨，哀矜未及。夫欒布哭市，義犯雷霆；田叔鉗赭，志於夷戮。況在天倫，何獨無感。伏願稽若前准，降申丹志，乞薄改褊祔，微表窀穸。則朽骨知榮，窮泉識荷。臨紙哽慟，辭不自宣。」詔曰：「征北表如此。省以慨然。誕及妻女，並可以庶人禮葬，並置守衛。」太宗泰始四年，又更改葬，祭以少牢。

　　廬江王禕，字休秀，文帝第八子也。元嘉二十二年，年十歲，封東海王，食邑二千戶。二十六年，以為侍中、後軍將軍，領石頭戍事。遷冠軍將軍、南彭城、下邳二郡太守、散騎常侍，領戍如故。出為會稽太守，將軍如故。二十九年，遷使持節、都督廣交二州荊州之始興臨安二郡諸軍事、車騎將軍、平越中郎將、廣州刺史。

　　元兇弑立，進號安南將軍，未之鎮。世祖踐阼，復為會稽太守，加撫軍將軍。明年，征為秘書監，加散騎常侍。尋出為撫軍將軍、江州刺史，進號平南將軍，置吏。大明二年，征為散騎常侍、中書令，領驍騎將軍，給鼓吹一部，常侍如故。又出為南豫州刺史，常侍、將軍如故。以本號開府儀同三司，領國子祭酒，常侍如故。五年，詔曰：「昔韓、衛異姓，宗周之明憲；三封殊級，往晉之令典。唯皇家創典，盡弘斯義。朕應天命，光宅四海，思所以憲章前式，崇建懿親，永垂畫一，著於甲令。諸弟國封，並可增益千戶。」七年，進司空，常侍、祭酒如故。前廢帝即位，加中書監。太宗踐阼，進太尉，加侍中、中書監，給班劍二十人。改封廬江王。

　　太祖諸子，禕尤凡劣，諸兄弟蚩鄙之。南平王鑠蚤薨，鑠子敬淵婚，禕往視之，白世祖借伎。世祖答曰：「婚禮不舉樂，且敬淵等孤苦，倍非宜也。」至是太宗與建安王休仁詔曰：「人既不比數西方公，汝便為諸王之長。」時禕住西州，故謂之西方公也。泰始五年，河東柳欣慰謀反，欲立禕，禕與相酬和。欣慰要結征北諮議參軍杜幼文、左軍參軍宋祖珍、前郡令王隆伯等。禕使左右徐虎兒以金合一枚餉幼文，銅缽二枚餉祖珍、隆伯。幼文具奏其事。上乃下詔曰：

　　昔周室既盛，二叔流言，漢祚方隆，七蕃迷叛，斯實事彰往代，難興自古。雖聖賢御極，宇內紓患。太尉廬江王藉慶皇枝，蚤升寵樹，幼無立德，長缺修聲，淡薄親情，厚結行路，狎昵群細，疏澀人士。

　　自朕撥亂定宇，受命應天，實尚敦睦，克敷友于，故崇殊爵，超居上臺。而公常懷不平，表於事蹟。公若德深望重，宜膺大統，朕初平暴亂，豈敢當璧，自然推符奉璽，天祚有歸。且朕雖居尊極，不敢自恃，宗室之事，無不諮公。不虞志欲難滿，妄生窺怨，積慝在衿，遂謀社稷。

　　曩者四方遘禍，兵斥畿甸，搢紳憂惶，親賢同憤。唯公獨幸厥災，深抃時難，晝則從禽遊肆，夜則縱酒弦歌，側耳視陰，企賊休問。司徒休仁等並各令弟，事兼家國，推鋒履險，各伐一方，蒙霜踐棘，辛勤已甚。況身被矢石，否泰難虞，悠悠之人，尚有信分。公未曾有一函之使，遺半紙之書，志棄五弟，以餌仇賊。自謂身非勳烈，義不參謀，必期凶逆道申，以圖輔相。及皇威既震，群凶肅蕩，九有同慶，萬國含欣。而公容氣更沮，下帷晦跡，每覘天察宿，懷協左道，咒詛禱請，謹事邪巫，常被發跣足，稽首北極，遂圖畫朕躬，勒以名字，或加以矢刃，或烹之鼎鑊。

　　公在江州，得一漢女，云知吉凶，能行厭咒，大設供養，朝夕拜伏，衣裝嚴整，敬事如神；令其祝詛孝武，并及崇憲，祈皇室危弱，統天稱己；巫稱神旨，必得如願，後事發覺，委罪所生，徼幸｛危阝｝｛阝區｝，僅得自免。近又有道士張寶，為公見信，事既彰露，肆之於法。公不知慚懼，猶加營理，遣左右二人，主掌殯含。顯行邪志，罔顧吏司。又挾閹豎陳道明交關不逞，傳驛音意，投金散寶，以為信誓。又使府史徐虎兒招引邊將，要結禁旅，規害台輔，圖犯宮掖。

　　公受性不仁，才非治用，昔忝江州，無稱被徵，前蒞會稽，以罪左黜。公稽古寡聞，嚴而無理，言不暢寒暑，惠不及帷房，朝野所輕，搢紳同侮，豈堪輔相之地，寧任蒞民之職，非唯一朝，有自來矣。

　　大明之世，迄於永光，公常留中，未嘗外撫，何以在今，方起嫌怨。公少即長人，情無哀戚，侍拜長寧，從祀宗廟，顏無戚狀，淚不垂臉，兄弟長幼，靡有愛心。昔因孝武御筵置酒，心誠不著，於時義陽念遇本薄，遭公此譖，益被猜嫌。朕當時狼狽，不暇自理，賴崇憲太后譬解百端，少蒙申亮，得免殃責。景和狂主，醜毒橫流，初誅宰輔，豺志方扇。于建章宮召朕兄弟，逼酒使醉，公因酒勢，遂肆苦言，云朕及休仁，與太宰親數，往必清閒，贈貺豐厚。朕當時惶駭，五內崩墜，於其語次，劣得小止。往又經在尋陽長公主第，兄弟共集，忽中坐忿怒，厲色見指，以朕行止出入，每不能同，若得稱心，規肆忿憾。惟公此旨，蚤欲見滅，而天道愛善，朕獲南面，不長惡逆，挫公毒心。

　　自大明積費，國弊民凋，加景和奢虐，府藏罄盡。朕在位甫爾，恤義具瞻，仍值終阻蜂起，日耗萬金，公卿庶民，傾產歸獻。積受台奉，貲畜優廣。朕踐阼之初，公請故太宰東傳余錢，見入數百萬，內不充養，外不助國，散賜諂諛，遍惠趨隸。推心考行，事類斯比。群小交構，遂生異圖，籍籍之義，轉盈民口。公若地居衡寄，任專八柄，德育於民，勳高於物，勢不自安，於事為可。公既才均櫟木，牽以曲全，因高無民，得守虛靜，而坐作凶咎，自囗深釁。由朕誠感無素，爰至於此，永尋多難，惋慨實深。

　　凡人所行，各有本志。朕博愛尚仁，為日已久，尚能含讎恕辠，著於觸事，豈容於公，不相隱忍。但禍萌易漸，去惡宜疾，負荷之重，寧得坐觀。且蔓草難除，燎火須撲，狡扇之徒，宜時誅剪。已詔司戮，肅正典刑。公身居戚長，情禮兼至，准之常科，顧有惻怛，宜少申國憲，以弔不臧。今以淮南、宣城、歷陽三郡還立南豫州，降公為車騎將軍、開府儀同三司、南豫州刺史，削邑千戶，侍中、王如故。

　　出鎮宣城，上遣腹心楊運長領兵防衛。同黨柳欣慰、徐虎兒、陳道明、寗敬之、閭丘邈之、樊平祖、孟敬祖並伏誅。明年六月，上又令有司奏：「禕忿懟有怨言，請免官，削爵土，付宛陵縣獄，依法窮治。」不許。乃遣大鴻臚持節，兼宗正為副奉詔責禕，逼令自殺，時年三十五，即葬宣城。

　　子充明，輔國將軍、南彭城、東莞二郡太守。廢徙新安歙縣。後廢帝即位，聽還京邑。順帝升明二年卒，時年二十八，無子。

　　武昌王渾，字休淵，文帝第十子也。元嘉二十四年，年九歲，封汝陰王，食邑二千戶。為後軍將軍，加散騎常侍。索虜南寇，破汝陰郡，徙渾為武昌王。少而凶戾，嘗出石頭，怨左右人，援防身刀斫之。元兇弑立，以為中書令。山陵夕，裸身露頭，往散騎省戲，因彎弓射通直郎周朗，中其枕，以為笑樂。世祖即位，授征虜將軍、南彭城、東海二郡太守，出鎮京口。

　　孝建元年，遷使持節、監雍、梁、南北秦四州、荊州之竟陵隨二郡諸軍事、寧蠻校尉、雍州刺史，將軍如故。渾至鎮，與左右人作文檄，自號楚王，號年為永光元年，備置百官，以為戲笑。長史王翼之得其手跡，封呈世祖。上使有司奏免為庶人，下太常，絕其屬籍，徙付始安郡。

　　上遣員外散騎侍郎戴明寶詰渾曰：「我與汝親則同氣，義則君臣，遣任西蕃，以同磐石，云何一旦反欲見圖？文檄處分，事蹟炳然，不忠不義，乃可至此。豈唯天道助順，逆志難充，如其凶圖獲逞，天下誰當相容？前事不遠，足為鑒戒。加以頻歲釁難，非起外人，唯應相與厲精，以固七百。汝忽復構此，良可悲惋。國雖有典，我亦何忍極法，好自將養，以保松、喬之壽。」逼令自殺，即葬襄陽，時年十七。大明四年，聽還葬母江太妃墓次。太宗即位，追封為武昌縣侯。

　　王翼之，字季弼，琅邪臨沂人，晉黃門侍郎徽之孫也。官至御史中丞，會稽太守，廣州刺史。諡曰肅子。

　　海陵王休茂，文帝第十四子也。孝建二年，年十一，封海陵王，食邑二千戶。大明二年，以為使持節、都督雍、梁、南北秦四州、郢州之竟陵、隨二郡諸軍事、北中郎將、寧蠻校尉、雍州刺史。進號左將軍，增邑千戶。時司馬庾深之行府事，休茂性急疾，欲自專，深之及主帥每禁之，常懷忿怒。左右張伯超至所親愛，多罪過，主帥常加呵責，伯超懼罪，謂休茂曰：「主帥密疏官罪過，欲以啟聞，如此，恐無好。」休茂曰：「為何計？」伯超曰：「唯當殺行事及主帥，且舉兵自衛。此去都數千里，縱大事不成，不失入虜中為王。」休茂從之。夜挾伯超及左右黃靈期、蔡捷世、滕穆之、王寶龍、來承道、彭叔兒、魏公子、陳伯兒、張駟奴、楊興、劉保、餘雙等，率夾轂隊，於城內殺典籤楊慶，出金城，殺司馬庾深之、典籤戴雙。集徵兵眾，建牙馳檄，使佐吏上車騎大將軍、開府儀同三司，加黃鉞。侍讀博士荀銑諫爭，見殺。伯超專任軍政，殺害自己。休茂左右曹萬期挺身斫休茂，被創走，見殺。休茂出城行營，諮議參軍沈暢之等率眾閉門拒之。休茂馳還，不得入。義成太守薛繼考為休茂盡力攻城，殺傷甚眾，暢之不能自固，遂得入城，斬暢之及同謀數十人。

　　其日，參軍尹玄慶起義，攻休茂，生禽之，將出中門斬首，時年十七。母妻皆自殺，同黨悉伏誅。城中撓亂，無相統領。時尚書右僕射劉秀之弟恭之為休茂中兵參軍，眾共推行府州事。繼考以兵肋恭之，使作啟事云立義，自乘驛還都，上以為永嘉王子仁北中郎諮議參軍、河南太守，封冠軍縣侯，食邑四百戶。尋事泄，伏誅。恭之坐繫尚方。以玄慶為射聲校尉。有司奏絕休茂屬籍，貶姓為留，上不許。即葬襄陽。

　　庾深之，字彥靜，新野人也。以事先朝見知。元嘉二十九年，自輔國長史為長沙內史。南郡王義宣為荊、湘二州，加深之寧朔將軍，督湘州七郡。明年，義宣為逆，深之據巴陵拒之。轉休茂司馬。見害之旦，子孫亦死。追贈深之冠軍將軍、雍州刺史，荀銑員外散騎侍郎，曹萬期始平太守。

　　桂陽王休範，文帝第十八子也。孝建三年，年九歲，封順陽王，食邑二千戶。大明元年，改封桂陽王。為冠軍將軍、南彭城、下邳太守。三年，出為江州刺史，尋加征虜將軍，邑千戶。入為秘書監，領前軍將軍。七年，遷左衛將軍，加給事中。前廢帝永光元年，轉中護軍，領崇憲衛尉。

　　太宗定亂，以為使持節、都督南徐、徐、南兗、兗四州諸軍事、鎮北將軍、南徐州刺史，給鼓吹一部。時薛安都據彭城反叛，遣從子索兒南侵，休範進據廣陵，督北討諸軍事，加南兗州刺史，進征北大將軍，加散騎常侍，還京口，解兗州，增邑二千戶，受五百戶。泰始五年，征為中書監、中軍將軍、揚州刺史，常侍如故。明年，出為使持節、都督江、郢、司、廣、交五州、豫州之西陽、新蔡、晉熙、湘州之始興四郡諸軍事、征南大將軍、江州刺史。尋加開府儀同三司，未拜，改授都督南徐、徐、南兗、兗、青、冀六州諸軍事、驃騎大將軍、南徐州刺史，持節、常侍、開府如故。未拜，以驃騎大將軍還為江州，進督越州諸軍事，給三望車一乘。太宗遺詔，進位司空，改常侍為侍中，加班劍三十人。

　　休範素凡訥，少知解，不為諸兄所齒遇。太宗常指左右人謂王景文曰：「休範人才不及此，以我弟故，生便富貴。釋氏願生王家，良有以也。」及太宗晚年，晉平王休祐以狠戾致禍，建安王休仁以權逼不見容，巴陵王休若素得人情，又以此見害。唯休範謹澀無才能，不為物情所向，故得自保；而常懷憂懼，恆慮禍及。

　　及太宗晏駕，主幼時艱，素族當權，近習秉政，休範自謂宗戚莫二，應居宰輔，事既不至，怨憤彌結。招引勇士，繕治器械，行人經過尋陽者，莫不降意折節，重加問遺，囗囗留則傾身接引，厚相資給。於是遠近同應，從者如歸。朝廷知其有異志，密相防禦，雖未表形跡，而釁難已成。母荀太妃薨，葬廬山，以示不還之志。解侍中。

　　時夏口闕鎮，朝議以居尋陽上流，欲樹置腹心，重其兵力。元徽元年，乃以第五皇弟晉熙王燮為郢州刺史，長史王奐行府州事，配以資力，出鎮夏口。慮為休範所撥留，自太子洑去，不過尋陽。休範大怒，欲舉兵襲朝廷，密與典籤新蔡人許公輿謀之。表治城池，修起樓堞，多解榜板，擬以備用。其年，進位太尉。明年五月，遂舉兵反。虜發百姓船乘，使軍隊稱力請受，付以榜解板，合手裝治，二三日間，便悉整辦。率眾二萬，鐵騎數百匹，發自尋陽，晝夜取道。書與袁粲、褚淵、劉秉曰：

　　夫治政任賢，宜親疏相輔，得其經緯，則結繩可及；失其規矩，則危亡可期。漢承戰國之餘，傷周室衰殄，立磐石之宗，而致七國之亂。魏革漢典，創於前失，遂使諸王絕朝聘之禮，是以根疏葉枯，政移異族。今宗室衰微，自昔未有，泰寧之世，足以為譬。孤子忝枝皇族，預關興毀，雖欲忘言，其可得乎！

　　高祖武皇帝升叡三光，滌紛四表。太祖文皇帝欽明冠古，資乾承曆，秉鉞西服，鳴鑾東京，搜賢選能，納奇賞異。孝武皇帝歧嶷天縱，先機雷發，陵波靜亂，宏業中興，儲嗣不腆，遂貽禍難。于時建安王以家難頻遘，宜立長主，明皇帝恢郎淵懿，仁潤含遠，奉戴南面，允合天人。而太尉以年長居卑，怨心形色，柳欣慰等規行不軌，事蹟披猖。驃騎以忤顏失旨，應對不順，在蕃刻削，怨結人鬼。先帝明於號令，豈枉法為親，二王之釁，實自由己。但司徒巴陵王勞謙為國，中流事難，有不世之勳，奉時如天，事兄猶父，非唯令友，信為國器。唐叔之忠，而受管、蔡之罪，親戚哀憤，行路嗟歎。王地籍光潔，德厭民望，並無寸罪，受斃讒邪。先帝穆於友于，留心親戚，去昔事平之後，面受詔誨，禮則君臣，樂則兄弟，升級賜賞，動不移年，撫慰孜孜，恆如不足，豈容一旦鬩牆，致此禍害，良有由也。

　　先帝寢疾彌年，體疲膳少，雖神照無虧，而慮有失德，補闕拾遺，責在左右。于時出入臥內，唯有運長、道隆，群細無狀，因疾遘禍，見上不和，知無瘳拯，慮晏駕之日，長王作輔，奪其寵柄，不得自專。是以內假帝旨，外托朝議，諛辭詭貌，萬類千端，升進姦回，屠斥賢哲，外矯天則，內誣人鬼。是以星紀違常，義望失度。昔魏顆擇命，《春秋》美之；秦穆殉良，《詩》有明刺。臣子之節，得失必書，不及匡諫，猶以為罪。交間蒼蠅，驅扇禍戮，爵以貨重，才由貧輕，先帝舊人，無罪黜落，薦致鄉親，遍佈朝省。諂諛親狎者，飛榮玉除；靜立貞粹者，柴門生草。事先關己，雖非必行；若不諮詢，雖是必抑。海內遠近，人誰不知，未解執事，不加斧鉞，遂致先帝有殺弟之名，醜聲遺于君父，格以古義，豈得為忠！先帝崩殂，若無天地，理痛常情，便應赴泣。但兄弟枉酷，已陷讒細，孤子已下，復觸姦機。是以望陵墳而摧裂，想鑾旂而抽慟。雖復才違寄寵，而地屬負荷，顧命之辰，曾不見及。分崩之際，詔出兩豎，天誘其衷，得居乎外。若受制群邪，則玉石同碎矣！以宇宙之基，一旦受制卑瑣，劉氏家國，使小人處分，終古以來，未有斯酷。昔石顯、曹節，方今為優，而望之、仲舉，由以致弊。至於遭逢醜慝，豈有古今者乎！

　　諸賢胄籍冠冕，世曆忠貞，位非恩樹，勳豈寵結，憂國勤王，社稷之鎮，豈可含縱讒凶，坐觀傾覆。自惟宋室未殞，得以推移者，正內賴諸賢，防勒姦軌；外有孤子，跨據中流。而人非金石，何能支久，使一虧落，則本根莫庇。當今主上沖幼，宜明典章，征虜之鎮，不見慰省，逆旅往來，尚有顧眄，骨肉何仇，逼使離隔。禽獸之心，橫生疑貳，經由此者，每加約截，同惡相求，有若市賈。以孤子知其情狀，恆恐以此乘之，鉗勒州郡，過見防禦。近遣西南二使，統內宣傳，不容恐懼，即遣啟並有別書。若以孤子有過，便應鳴鼓見伐；如其不爾，宜令各有所歸。與殺不辜，憲有常辟，三公之使，無罪而斬，鄙雖不肖，天子之季父，卑小主者，敢不如是乎！孤子承奉今上，如事先朝，夙宵恭謹，散心雲日，晦望表驛，相從江衢，有何虧違，頓至於此。既已甘心，其可再乎！如往來所說，以孤子納士為尤，此輩懼其身罪，豈為國計。

　　在昔四豪，列國公子，猶博引廣納，門客三千。況孤子位居鼎司，捍衛畿甸，且今與昔異，鹹所知也。狡虜陵掠，江、淮侵逼，主上年稚，宗室衰微，邪僭用命，親賢結舌，疆場嬰塗炭之苦，征夫有勤役之勞，瓜時不代，齊猶致禍，況長淮戍卒，歷年怨思，不務拓遠強邊，而先事國君親戚，以此求心，何事非亂。又以繕治盆壘，復致囂聲。自晉、宋之災，積貯百萬，孤子到鎮，曾不數千里，且修城池，整郭邑，為治常理，復何足致嫌邪？若以中流清蕩，則任農夫不應實力強兵，作鎮姑孰，俱防寇害，豈得獨嫌於此。昔成王之明，而為流言致惑，若使金縢不開，則周公無以自保。樂毅歸趙，不忍謀燕，況孤子禮則君臣，恩猶父子者乎！所以枕戈泣血，只以兄弟之仇爾。觀其不逞之意，豈可限量。設使遂其虐志，諸君欲安坐得乎！脣亡齒寒，理不難見。桂蠹必除，人邪必翦，枉突徙薪，何勞多力。望便執錄二豎，以謝冤魂，則先帝不失順悌之名，宋世無枉筆之史。

　　此州地居形要，路枕九江，控弦跨馬，越關而至。重氣輕死，排藪競出，練甲照水，總戈成林，劋此纖隸，何患不克。但千鈞之弩，不為鼷鼠發機，欲使薰蕕內辨，晉陽外息爾。功有所歸，不亦可乎！便當投命有司，謝罪天闕，同奉溫凊，齊心庶事。伊、霍之任，非君而誰；周、邵之職，頗以自許。左提右挈，無愧古人。昔平、勃剛斷，產、祿蚤誅；張、溫趑趄，文台扼腕。事之樞機，得失俄頃，往車今轍，庶無惑焉。近持此意，申之沈攸，其憤難不解諸王致此！既知禍原，銳然奮發，蓄兵厲卒，以俟同舉。張興世發都日，受制凶黨，揚颿直逝，遂不見遇，孤子近遣信申述姦禍，方大惆惋，追恨前迷，比者信使，每申勤款。王奐佐郢，兵權在握，厥督屠枉，朝野嗟痛，猶父之怨，寧可與之比肩。孤子此舉，增其慷慨，義之所勸，其應猶響。諸君或未得此意，故先告懷。徙倚一隅，遲及委問。孤子哀疾尪毀，窮盡無日，庶規史鰍，死不忘本。臨紙荒哽，言不詮第。

　　大雷戍主杜道欣馳下告變。道欣至一宿，休範已至新林，朝廷震動。平南將軍齊王出次新亭壘，領軍將軍劉勔、前兗州刺史沈懷明據石頭，征北將軍張永屯白下，衛將軍袁粲、中軍褚淵、尚書左僕射劉秉等入衛殿省。時事起倉卒，不暇得更處分，開南北二武庫，隨將士意取。

　　休範于新林步上，及新亭壘，自臨城南，於臨滄囗上，以數十人自衛。屯騎校尉黃回見其可乘，乃偽往請降，並宣齊王意旨，休範大悅，以二子德宣、德嗣付回與為質，至即斬之。回與越騎校尉張敬兒直前斬休範首，持還，左右並奔散。

　　初，休範自新林分遣同黨杜耳、丁文豪、杜墨蠡等，直向朱雀。休範雖死，墨蠡等不相知聞。王道隆率羽林兵在朱雀門內，聞賊至，急召劉勔。勔自石頭來赴，仍進桁南，戰敗，死之。墨蠡等乘勝直入朱雀門，王道隆為亂兵所殺。墨蠡等唱：「太尉至。」休範之死也，齊王遣隊主陳靈寶齎首詣臺，道逢賊，棄首於水，挺身得達。雖唱云已平，而無以為據，眾愈疑惑。張永棄眾於白下，沈懷明於石頭奔散，撫軍典籤茅恬開東府納賊。墨蠡徑至杜姥宅，中書舍人孫千齡開囗明門出降，宮省恇擾，無復固志。時庫藏賞賜已盡，皇太后、太妃剔取宮內金銀器物以充用。羽林監陳顯達率所領於杜姥宅與墨蠡戰，破之。至宣陽御道，諸賊一時奔散，斬墨蠡、文豪及同黨姜伯玉、柳中虔、任天助等。許公輿走還新茶，村民斬送之。晉熙王燮自夏口遣軍平尋陽，德嗣弟青牛、智藏並伏誅。詔建康、秣陵二縣收斂諸軍死者，并殺賊屍，並加藏埋。

　　史臣曰：語有之，投鼠而忌器，信矣。阮佃夫、王道隆專用主命，臣行君道，識義之徒，咸思戮以馬劍。休範馳兵象魏，矢及君屋，忠臣義士，莫不銜膽爭先。夫以邪附君，猶或自免，況於仗正順以爭主哉！


Chinese text: This work was published before January 1, 1923, and is in the
public domain worldwide because the author died at least 100 years ago.
