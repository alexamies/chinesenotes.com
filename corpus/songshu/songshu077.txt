列傳第三十七　　柳元景 顏師伯 沈慶之

　　柳元景，字孝仁，河東解人也。曾祖卓，自本郡遷於襄陽，官至汝南太守。祖恬，西河太守。父憑，馮翊太守。元景少便弓馬，數隨父伐蠻，以勇稱。寡言有器質。荊州刺史謝晦聞其名，要之，未及往而晦敗。雍州刺史劉道產深愛其能，元景時居父憂，未得加命。會荊州刺史江夏王義恭召之，道產謂曰：「久規相屈。今貴王有召，難輒相留，乖意以為惘惘。」服闋，補江夏王國中軍將軍，遷殿中將軍。復為義恭司空行參軍，隨府轉司徒太尉城局參軍，太祖見又嘉之。

　　先是，劉道產在雍州有惠化，遠蠻悉歸懷，皆出緣沔為村落，戶口殷盛。及道產死，群蠻大為寇暴。世祖西鎮襄陽，義恭以元景為將帥，即以為廣威將軍、隨郡太守。既至，而蠻斷驛道，欲來攻郡。郡內少糧，器杖又乏，元景設方略，得六七百人，分五百人屯驛道。或曰：「蠻將逼城，不宜分眾。」元景曰：「蠻聞郡遣重戍，豈悟城內兵少。且表裏合攻，於計為長。」會蠻垂至，乃使驛道為備，潛出其後，戒曰：「火舉馳進。」前後俱發，蠻眾驚擾，投鄖水死者千餘人，斬獲數百，郡境肅然，無復寇抄。朱脩之討蠻，元景又與之俱，後又副沈慶之征鄖山，進克太陽。除世祖安北府中兵參軍。

　　隨王誕鎮襄陽，為後軍中兵參軍。及朝廷大舉北討，使諸鎮各出軍。二十七年八月，誕遣振威將軍尹顯祖出貲谷，奮武將軍魯方平、建武將軍薛安都、略陽太守龐法起入盧氏，廣威將軍田義仁入魯陽，加元景建威將軍，總統群帥。後軍外兵參軍龐季明年已七十三，秦之冠族，羌人多附之，求入長安，招懷關、陝。乃自貲谷入盧氏，盧氏人趙難納之，弘農強門先有內附意，故委季明投之。十月，魯方平、薛安都、龐法起進次白亭，時元景猶未發。法起率方平、安都諸軍前入，自修陽亭出熊耳山。季明進達高門木城，值永昌王入弘農，乃回，還盧氏，據險自固。頃之，招盧氏少年進入宜陽苟公谷，以扇動義心。元景以其月率軍繼進。閏月，法起、安都、方平諸軍入盧氏，斬縣令李封，以趙難為盧氏令，加奮武將軍。難驅率義徒，以為眾軍鄉導。法起等度鐵嶺山，次開方口，季明出自木城，與法起相會。元景大軍次臼口，以前鋒深入，懸軍無繼，馳遣尹顯祖入盧氏，以為軍援。元景以軍食不足，難可曠日相持，乃束馬懸車，引軍上百丈崖，出溫谷，以入盧氏。

　　法起諸軍進次方伯堆，去弘農城五里。賊遣兵二千餘人覘候，法起縱兵夾射之，賊騎退走。諸軍造攻具，進兵城下，偽弘農太守李初古拔嬰城自固，法起、安都、方平諸軍鼓噪以陵城，季明、趙難竝率義徒相繼而進，衝車四臨，數道俱攻，士皆殊死戰，莫不奮勇爭先。時初古拔父子據南門，督其處距戰，弘農人之在城內者三千餘人，於北樓豎白幡，或射無金箭。安都軍副譚金、薛系孝率眾先登，生禽李初古拔父子二人，魯方平入南門，生禽偽郡丞，百姓皆安堵。

　　元景引軍度熊耳山，安都頓軍弘農，法起進據潼關，季明率方平、趙難軍向陝西七里谷。殿中將軍鄧盛、幢主劉驂亂使人入荒田，招宜陽人劉寬糾率合義徒二千餘人，共攻金門鄔，屠之。殺戍主李買得，古拔子也，為虜永昌王長史，勇冠戎類。永昌聞其死，若失左右手。誕又遣長流行參軍姚範領三千人向弘農，受元景節度。十一月，元景率眾至弘農，營於開方口。仍以元景為弘農太守，置吏佐。

　　初，安都留住弘農，而諸軍已進陝，元景既到，謂安都曰：「無為坐守空城，而令龐公深入，此非計也。宜急進軍，可與顯祖并兵就之。吾須督租畢，尋後引也。」眾並造陝下，即入郭城，列營於城內以逼之，並大造攻具。賊城臨河為固，恃險自守，季明、安都、方平、顯祖、趙難諸軍，頻三攻未拔。虜洛州刺史地河公張是提眾二萬，度崤來救，安都、方平各列陣城南以待之，顯祖勒精卒以為後柱。季明率高明、宜陽義兵當南門而陣，趙難領盧氏樂從少年，與季明為掎角。賊兵大合，輕騎挑戰。安都瞋目橫矛，單騎突陣，四向奮擊，左右皆辟易不能當，殺傷不可勝數，於是眾軍並鼓噪俱前，士皆殊死戰。虜初縱突騎，眾軍患之。安都怒甚，乃脫兜鍪，解所帶鎧，唯著絳衲兩當衫，馬亦去具裝，馳奔以入賊陣，猛氣咆勃，所向無前，當其鋒者，無不應刃而倒。賊忿之，夾射不能中，如是者數四，每一入，眾無不披靡。

　　初，元景令將魯元保守函谷關，賊眾既盛，元保不能自固，乃率所領作函箱陣，多列旗幟，緣險而還。正會安都諸軍與賊交戰，虜三郎將見元保軍從山下，以為元景大眾至，日且暮，賊於是奔退，騎多得入城。

　　賊之將至也，方平遣驛騎告元景，時諸軍糧盡，各餘數日食。元景方督義租，並上驢馬，以為運糧之計。而方平信至，元景遣軍副柳元怙簡步騎二千，以赴陝急，卷甲兼行，一宿而至。詰朝，賊眾又出，列陣於城外。方平諸軍並成列，安都並領馬軍，方平悉勒步卒，左右掎角之，餘諸義軍並於城西南列陳。方平謂安都曰：「今勍敵在前，堅城在後，是吾取死之日。卿若不進，我當斬卿；我若不進，卿當斬我也。」安都曰：「善，卿言是也。我豈惜身命乎！」遂合戰。時元怙方至，悉偃旗鼓，士馬皆銜枚，潛師伏甲而進，賊未之覺也。方平等方與虜交鋒，而元怙勒眾從城南門函道直出，北向結陳，旌旗甚盛，彭噪而前，出賊不意，虜眾大駭。元怙與幢主宗越，率手下猛騎，以衝賊陳，一軍皆馳之。安都、方平等督諸軍一時齊奮，士卒無不用命。安都不堪其憤，橫矛直前，出入賊陳，殺傷者甚多，流血凝肘，矛折，易之復入。軍副譚金率騎從而奔之。自詰旦而戰，至於日昃，虜眾大潰，斬張是提，又斬三千餘級，投河赴塹死者甚眾，面縛軍門者二千餘人。

　　元景輕騎晨至，虜兵之面縛者多河內人，元景詰之曰：「汝等怨王澤不浹，請命無所，今並為虜盡力，便是本無善心。順附者存拯，從惡者誅滅，欲知王師正如此爾。」皆曰：「虐虜見驅，後出赤族，以騎蹙步，未戰先死，此親將軍所見，非敢背中國也。」諸將欲盡殺之，元景以為不可，曰：「今王旗北掃，當令仁聲先路。」乃悉釋而遣之，家在關裏者，符守關諸軍聽出，皆稱萬歲而去。誕以崤、陝既定，其地宜撫，以弘農劉寬虯行東弘農太守。給元景鼓吹一部。

　　法起率眾次於潼關，先是，建義將軍華山太守劉槐糾合義兵攻關城，拔之，力少不固。頃之，又集眾以應王師，法起次潼關，槐亦至。賊關城戍主婁須望旗奔潰，虜眾溺於河者甚眾。法起與槐即據潼關。虜蒲城鎮主遣偽帥何難於封陵堆列三營以擬法起。法起長驅入關，行王、檀故壘。虜謂直向長安，何難率眾欲濟河以截軍後，法起回軍臨河，縱兵射之，賊退散。關中諸義徒並處處鋒起，四山羌、胡咸皆請奮。誕又遣揚武將軍康元撫領二千人出上洛，受元景節度，援方平於函谷。元景去，賊眾向關。時軍中食盡，元景回據白楊嶺，賊定未至，更下山進弘農，入湖關口，虜蒲阪戍主沃州刺史杜道生率眾二萬至閿鄉水，去湖關一百二十里。元景募精勇一千人，夜斫賊營，迷失道，天曉而反。道生率手下驍銳縱兵射之，鋒刃既交，虜又奔散。

　　時北討諸軍王玄謨等敗退，虜遂深入。太祖以元景不宜獨進，且令班師。元景乃率諸將自湖關度白楊嶺，出於長洲，安都斷後，宗越副之。法起自潼關向商城，與元景會；季明亦從胡谷南歸，並有功而入，士馬旌旗甚盛。誕登城望之，以鞍下馬迎元景。除寧朔將軍、京兆、廣平二郡太守，於樊城立府舍，率所領居之，統行北蠻事。龐季明為定蠻長，薛安都為後軍行參軍，魯方平為寧蠻參軍。臧質為雍州，除元景為冠軍司馬、襄陽太守，將軍如故。魯爽向虎牢，復使元景率安都等北出至關城，關城棄戍走，即據之。元景至洪關，欲進與安都濟河攻杜道生於蒲阪，會爽退，復還。再出北討，威信著於境外。又使率所領進西陽，會伐五水蠻。

　　世祖入討元兇，以為諮議參軍，領中兵，加冠軍將軍，太守如故。配萬人為前鋒，宗愨、薛安都等十三軍皆隸焉。元景與朝士書曰：「國禍冤深，凶人肆逆，民神崩憤，若無天地。南中郎親率義師，剪討元惡，司徒、臧冠軍並同大舉，舳艫千里，購賞之利備之。元景不武，忝任行間，總勒精勇，先鋒道路，勢乘上流，眾兼百倍。諸賢弈世忠義，身為國良，皆受遇先朝，荷榮日久，而拘逼寇廷，莫由申效，想聞今問，悲慶兼常。大行屆道，廓清惟始，企遲面對，展雪哀情。」

　　時義軍船率小陋，慮水戰不敵，至蕪湖，元景大喜，倍道兼行，聞石頭出戰艦，乃於江寧步上，於板橋立柵以自固。進據陰山，遣薛安都率馬軍至南岸，元景潛至新亭，依山建壘，東西據險。世祖復遣龍驤將軍、行參軍程天祚率眾赴之。天祚又於東南據高丘，屯寨柵。凡歸順來奔者，皆勸元景速進，元景曰：「不然。理順難恃，同惡相濟，輕進無防，實啟寇心。當倚我之不可勝，豈幸寇之不攻哉！」元景壘營未立，為龍驤將軍詹叔兒覘知之，勸劭出戰，不許。經日，乃水陸出軍，劭自登朱雀門督戰。軍至瓦官寺，與義軍游邏相逢，游邏退走，賊遂薄壘。劭以元景壘塹未立，可得平地決戰，既至，柴柵已堅，倉卒無攻具，便使肉薄攻之。元景宿令軍中曰：「鼓繁氣易衰，叫數力易竭。但各銜枚疾戰，一聽吾營鼓音。」賊步將魯秀、王羅漢、劉簡之、騎將常伯與等及其士卒，皆殊死戰。劉簡之先攻西南，頻得燒草舫，略渡人。程天祚柴未立，亦為所摧。王羅漢等攻壘北門，賊艦亦至。元景水陸受敵，意氣彌強，麾下勇士悉遣出戰，左右唯留數人宣傳。分軍助程天祚，天祚還得固柴，因此破賊。元景察賊衰竭，乃命開壘，鼓噪以奔之，賊眾大潰，透淮死者甚多。劭更率餘眾自來攻壘，復大破之，其所殺傷，過於前戰。劭手斬退者不能禁，奔還宮，僅以身免，蕭斌被創。簡之收兵而止，陳猶未散。元景復出薄之，乃走，競投死馬澗，澗為之滿，斬簡之及軍主姚叔藝、王江寶、朱明智、諸葛邈之等，水軍主褚湛之、副劉道存並來歸順。

　　上至新亭即位，以元景為侍中，領左衛將軍，轉使持節、監雍、梁、南、北秦四州、荊州之竟陵、隨二郡諸軍事、前將軍、寧蠻校尉、雍州刺史。上在巴口，問元景：「事平，何所欲？」對曰：「若有過恩，願還鄉里。」故有此授。初，臧質起義，以南譙王義宣闇弱易制，欲相推奉，潛報元景，使率所領西還。元景即以質書呈世祖，語其使曰：「臧冠軍當是未知殿下義舉爾。方應伐逆，不容西還。」質以此恨之。及元景為雍州刺史，質慮其為荊、江後患，建議爪牙不宜遠出。上重違其言，更以元景為護軍將軍，領石頭戍事，不拜。徙領軍將軍，加散騎常侍，曲江縣公，食邑三千戶。

　　孝建元年正月，魯爽反，遣左衛將軍王玄謨討之，加元景撫軍，假節置佐，後玄謨。復以為都督雍、梁、南、北秦四州、荊州之竟陵、隨二郡諸軍事、撫軍將軍、領寧蠻校尉、雍州刺史，持節如故。臧質、義宣並反，玄謨南據梁山，夾江為壘，垣護之、薛安都渡據歷陽，元景出屯採石。玄謨聞賊盛，遣司馬管法濟求益兵，上使元景進屯姑孰。元景使將武念前進，質遣將龐法起襲姑孰，值念至，擊破之，法起單船走。質攻陷玄謨西壘，玄謨使垣護之告元景曰：「今餘東岸萬人，賊軍數倍，強弱不敵，謂宜還就節下協力當之。」元景謂護之曰：「師有常刑，不可先退。賊眾雖多，猜而不整，今當卷甲赴之。」護之曰：「逆徒皆云南州有三萬人，而麾下裁十分之一，若往造賊，虛實立見，則賊氣成矣。」元景納其言，悉遣精兵助玄謨，以羸弱居守。所遣軍多張旗幟，梁山望之如數萬人，皆曰：「京師兵悉至。」於是克捷。

　　上遣丹陽尹顏竣宣旨慰勞，與沈慶之俱以本號開府儀同三司，封晉安郡公，邑如故。固讓開府儀同，復為領軍、太子詹事，加侍中。尋轉驃騎將軍、本州大中正，領軍、侍中如故。大明二年，復加開府儀同三司，又固讓。明年，遷尚書令，太子詹事、侍中、中正如故。以封在嶺南，秋輸艱遠，改封巴東郡公。五年，又命左光祿大夫、開府儀同三司，侍中、令、中正如故。又讓開府，乃與沈慶之俱依晉密陵侯鄭袤不受司空故事，事在慶之傳。六年，進司空，侍中、令、中正如故，又固讓，乃授侍中、驃騎將軍、南兗州刺史，留衛京師。世祖晏駕，與太宰江夏王義恭、尚書僕射顏師伯並受遺詔輔幼主。遷尚書令，領丹陽尹，侍中、將軍如故，給班劍二十人，固辭班劍。

　　元景起自將帥，及當朝理務，雖非所長，而有弘雅之美。時在朝勳要，多事產業，唯元景獨無所營。南岸有數十畝菜園，守園人賣得錢二萬送還宅，元景曰：「我立此園種菜，以供家中啖爾。乃復賣菜以取錢，奪百姓之利邪！」以錢乞守園人。

　　世祖嚴暴異常，元景雖荷寵遇，恆慮及禍。太宰江夏王義恭及諸大臣，莫不重足屏氣，未嘗敢私往來。世祖崩，義恭、元景等並相謂曰：「今日始免橫死。」義恭與義陽等諸王，元景與顏師伯等，常相馳逐，聲樂酣酒，以夜繼晝。

　　前廢帝少有凶德，內不能平，殺戴法興後，悖情轉露。義恭、元景等憂懼無計，乃與師伯等謀廢帝立義恭，日夜聚謀，而持疑不能速決。永光年夏，元景遷使持節、督南豫之宣城諸軍事、即本號開府儀同三司、南豫州刺史，侍中、令如故。未拜，發覺，帝親率宿衛兵自出討之。先稱詔召元景，左右奔告兵刃非常，元景知禍至，整朝服，乘車應召。出門逢弟車騎司馬叔仁，戎服率左右壯士數十人欲拒命，元景苦禁之。既出巷，軍士大至，下車受戮，容色恬然，時年六十。

　　長子慶宗，有幹力，而情性不倫，世祖使元景送還襄陽，於道中賜死。次子嗣宗，豫章王子尚車騎從事中郎。嗣宗弟紹宗、茂宗、孝宗、文宗、仲宗、成宗、秀宗。叔仁弟衛軍諮議參軍僧珍等諸弟侄在京邑及襄陽從死者數十人。元景少子承宗，及嗣宗子纂，並在孕獲全。太宗即位，令曰：「故侍中、尚書令、驃騎大將軍、巴東郡開國公、新除開府儀同三司、南豫州刺史元景，風度弘簡，體局深沈，正義亮時，恭素範物。幽明道盡，則首贊孝圖，盛運開曆，則毗燮皇化。方任孚漢輔，業懋殷衡，而蜂豺肆濫，顯加禍毒，冤動勳烈，悲深朝貫。朕承七廟之靈，纂臨寶業，情典既申，痛悼彌軫，宜崇賁徽冊，以旌忠懿。可追贈使持節、都督南豫、江二州諸軍事、太尉、侍中、刺史、國公如故。給班劍三十人，羽葆、鼓吹一部，諡曰忠烈公。」

　　叔仁為梁州刺史，黃門郎。以破臧質功，封宜陽侯，食邑八百戶。元景從兄元怙，大明末，代叔仁為梁州，與晉安王子勳同逆，事敗，歸降。元景從父弟先宗，大明初，為竟陵王誕司空參軍，誕作亂，殺之，追贈黃門侍郎。元景從祖弟光世，先留鄉里，索虜以為折衝將軍、河北太守，封西陵男。光世姊夫偽司徒崔浩，虜之相也。元嘉二十七年，虜主拓跋燾南寇汝、潁，浩密有異圖，光世要河北義士為浩應。浩謀泄被誅，河東大姓坐連謀夷滅者甚眾，光世南奔得免。太祖以為振武將軍。前廢帝景和中，左將軍，直閣。太宗定亂，光世參謀，以為右衛將軍，封開國縣侯，食邑千戶。既而四方反叛，同閣宗越、譚金又誅，光世乃北奔薛安都，安都使守下邳城。及安都招引索虜，光世率眾歸降，太宗宥之，以為順陽太守。子欣慰謀反，光世賜死。

　　顏師伯，字長淵，琅邪臨沂人，東揚州刺史竣族兄也。父邵，剛正有局力，為謝晦所知。晦為領軍，以為司馬，廢立之際，與之參謀。晦鎮江陵，請為諮議參軍，領錄事，軍府之務悉委焉。邵慮晦將有禍，求為竟陵太守，未及之郡，值晦見討，晦與邵謀起兵距朝廷，邵飲藥死。

　　師伯少孤貧，涉獵書傳，頗解聲樂。劉道產為雍州，以為輔國行參軍。弟師仲，妻臧質女也。質為徐州，辟師伯為主簿。衡陽王義季代質為徐州，質薦師伯於義季，義季即命為征西行參軍。興安侯義賓代義季，世祖代義賓，仍為輔國、安北行參軍。王景文時為諮議參軍，愛其諧敏，進之世祖。師伯因求杖節，乃以為徐州主簿。善於附會，大被知遇。及去鎮，師伯以主簿送故。世祖鎮尋陽，啟太祖請為南中郎府主簿。太祖不許，謂典籤曰：「中郎府主簿那得用顏師伯。」世祖啟為長流正佐，太祖又曰：「朝廷不能除之，郎可自板，亦不宜署長流。」世祖乃板為參軍事，署刑獄。及入討元兇，轉主簿。

　　世祖踐阼，以為黃門侍郎，隨王誕驃騎長史、南郡太守。改為驃騎大將軍長史、南濮陽太守，御史中丞。臧質反，出為寧遠將軍、東陽太守，領兵置佐，以備東道。事寧，復為黃門侍郎，領步兵校尉，改領前軍將軍，徙御史中丞，遷侍中。上以伐逆寧亂，事資群謀，大明元年，下詔曰：「昔歲國難方結，疑懦者眾，故散騎常侍、太子右率龐秀之履嶮能貞，首暢義節，用使狡狀先聞，軍備夙固，醜逆時殄，頗有力焉。追念厥誠，無忘於懷。侍中祭酒顏師伯、侍中領射聲校尉袁愍孫、豫章太守王謙之、太子前中庶子領右衛率張淹，爰始入討，預參義謀，契闊大難，宜蒙殊報。秀之可封樂安縣伯，食邑六百戶，師伯平都縣子，湣孫興平縣子，謙之石陽縣子，淹廣晉縣子，食邑各五百戶。」

　　師伯遷右衛將軍，母憂去職。二年，起為持節、督青、冀二州、徐州之東安、東莞、兗州之濟北三郡諸軍事、輔國將軍、青冀二州刺史。其年，索虜拓跋濬遣偽散騎常侍、鎮西將軍天水公拾賁敕文率眾寇清口，清口戍主振威將軍傅乾愛率前員外將軍周盤龍等擊大破之。世祖遣虎賁主龐孟虯、積射將軍殷孝祖等赴討，受師伯節度。師伯遣中兵參軍苟思達與孟虯合力。行達沙溝，虜窟環公、五軍公等馬步數萬，迎軍拒戰。孟虯等奮擊盡日，孟虯手斬五軍公，虜於是大奔。孝祖又斬窟環公，赴水死者千計。虜又遣河南公、黑水公、濟州公、青州刺史張懷之等屯據濟岸，師伯又遣中兵參軍江方興就傅乾愛擊破之，斬河南公樹蘭等。虜別帥它門又遣萬餘人攻清口戍城，乾愛、方興出城拒戰，即斬它門，餘眾奔走。虜天水公又率二萬人復來逼城，乾愛等出戰，又破之，追奔至赤龍門，殺賊甚眾。上嘉其功，詔曰：「虜驅率犬羊，規暴邊塞，輔國將軍、青、冀二州刺史師伯宣略命師，合變應機，濟戍奮怒，一月四捷，支軍異部，騁勇齊效，頻梟名王，大殲群醜。朕用嘉歎，良深於懷。可遣使慰勞，並符輔國府詳考功最，以時言上。」

　　苟思達、龐孟虯等又追虜至杜梁，虜眾多，四面俱合，平南參軍童太一及苟思達等並單騎出蕩，應手披靡。孟虯等繼至，虜乃散走，透河死者甚多。既而虜更合眾大至，孟虯等又破之。世祖又遣司空參軍卜天生助師伯。張懷之據縻溝城，師伯遣天生等破之，懷之出城逆戰，天生率軍主劉懷珍、白衣客硃士義、殿中將軍孟繼祖等擊之。懷之敗走入城，僅以身免。繼祖於陣遇害，追贈郡守。又虜隴西王等屯據申城，背濟向河，三面險固，天生又率眾攻之，朱士義等貫甲先登，賊赴河死者無算，即日陷城。虜天水公又攻樂安城，建威將軍、平原樂安二郡太守分武都與卜天生等拒擊，大破之，虜乃奔退，追戰克捷，直至清口。虜攻圍傅乾愛，乾愛隨方拒對，孝祖等既至，虜徹圍遁走。師伯進號征虜將軍。

　　三年，竟陵王誕反，師伯遣長史嵇玄敬率五千人赴難。四年，徵為侍中，領右軍將軍，親幸隆密，群臣莫二。遷吏部尚書，右軍如故。上不欲威柄在人，親覽庶務，前後領選者，唯奉行文書，師伯專情獨斷，奏無不可。遷侍中，領右衛將軍。七年，補尚書右僕射。時分置二選，陳郡謝莊、琅邪王曇生並為吏部尚書。師伯子舉周旋寒人張奇為公車令，上以奇資品不當，使兼市買丞，以蔡道惠代之。令史潘道棲、褚道惠、顏禕之、元從夫、任澹之、石道兒、黃難、周公選等抑道惠敕，使奇先到公車，不施行奇兼市買丞事。師伯坐以子預職，莊、曇生免官，道棲、道惠棄市。禕之等六人鞭杖一百。師伯尋領太子中庶子，雖被黜挫，受任如初。

　　世祖臨崩，師伯受遺詔輔幼主，尚書中事，專以委之。廢帝即位，復還即真，領衛尉。師伯居權日久，天下輻輳，游其門者，爵位莫不逾分。多納貨賄，家產豐積，伎妾聲樂，盡天下之選，園池第宅，冠絕當時，驕奢淫恣，為衣冠所嫉。又遷尚書僕射，領丹陽尹。廢帝欲親朝政，發詔轉師伯為左僕射，加散騎常侍，以吏部尚書王景文為右僕射。奪其京尹，又分台任，師伯至是始懼。尋與太宰江夏王義恭、柳元景同誅，時年四十七。六子並幼，皆見殺。

　　弟師仲，中書郎，晉陵太守。師叔，司徒主簿，南康相。太宗即位，詔曰：「故散騎常侍、僕射、領丹陽尹、平都縣子師伯，昔逢代運，豫班榮賞。遭罹厄會，隕命淫刑，宗嗣殄絕，良用矜悼。但其心瀆貨，宜貶贈典，可紹封社，以慰冤魂。諡曰荒子。」師仲子幹繼封。齊受禪，國除。

　　沈慶之，字弘先，吳興武康人也。兄敞之，為趙倫之征虜參軍、監南陽郡，擊蠻有功，遂即真。

　　慶之少有志力。孫恩之亂也，遣人寇武康，慶之未冠，隨鄉族擊之，由是以勇聞。荒擾之後，鄉邑流散，慶之躬耕壟畝，勤苦自立。年三十，未知名，往襄陽省兄，倫之見而賞之。倫之子伯符時為竟陵太守，倫之命伯符版為寧遠中兵參軍。竟陵蠻屢為寇，慶之為設規略，每擊破之，伯符由此致將帥之稱。伯符去郡，又別討西陵蠻，不與慶之相隨，無功而反。

　　永初二年，慶之除殿中員外將軍，又隨伯符隸到彥之北伐。伯符病歸，仍隸檀道濟。道濟還白太祖，稱慶之忠謹曉兵，上使領隊防東掖門，稍得引接，出入禁省。出戍錢唐新城，及還，領淮陵太守。領軍將軍劉湛知之，欲相引接，謂之曰：「卿在省年月久，比當相論。」慶之正色曰：「下官在省十年，自應得轉，不復以此仰累。」尋轉正員將軍。及湛被收之夕，上開門召慶之，慶之戎服履襪縛絝入。上見而驚曰：「卿何意乃爾急裝？」慶之曰：「夜半喚隊主，不容緩服。」遣收吳郡太守劉斌，殺之。遷始興王濬後軍行參軍，員外散騎侍郎。

　　元嘉十九年，雍州刺史劉道產卒，群蠻大動，征西司馬朱脩之討蠻失利，以慶之為建威將軍，率眾助脩之。脩之失律下獄，慶之專軍進討，大破緣沔諸蠻，禽生口七千人。進征湖陽，又獲萬餘口。遷廣陵王誕北中郎中兵參軍，領南東平太守，又為世祖撫軍中兵參軍。世祖以本號為雍州，隨府西上。時蠻寇大甚，水陸梗礙，世祖停大堤不得進。分軍遣慶之掩討，大破之，降者二萬口。世祖至鎮，而驛道蠻反殺深式，還慶之又討之。王玄謨領荊州，王方回領臺軍並會，平定諸山，獲七萬餘口。鄖山蠻最強盛，魯宗之屢討不能克，慶之剪定之，禽三萬餘口。還京師，復為廣陵王誕北中郎中兵參軍，加建威將軍、南濟陰太守。

　　雍州蠻又為寇，慶之以將軍、太守復與隨王誕入沔。既至襄陽，率後軍中兵參軍柳元景、隨郡太守宗愨、振威將軍劉顒、司空參軍魯尚期、安北參軍顧彬、馬文恭、左軍中兵參軍蕭景嗣、前青州別駕崔目連、安蠻參軍劉雍之、奮威將軍王景式等二萬餘人伐沔北諸山蠻，宗愨自新安道入太洪山，元景從均水據五水嶺，文恭出蔡陽口取赤系鄔，景式由延山下向赤圻阪，目連、尚期諸軍八道俱進，慶之取五渠，頓破鄔以為眾軍節度。前後伐蠻，皆山下安營以迫之，故蠻得據山為阻，於矢石有用，以是屢無功。慶之乃會諸軍於茹丘山下，謂眾曰：「今若緣山列斾以攻之，則士馬必損。去歲蠻田大稔，積穀重岩，未有饑弊，卒難禽剪。今令諸軍各率所領以營於山上，出其不意，諸蠻必恐，恐而乘之，可不戰而獲也。」於是諸軍並斬山開道，不與蠻戰，鼓噪上山，衝其腹心，先據險要，諸蠻震擾，因其懼而圍之，莫不奔潰。自冬至春，因糧蠻穀。

　　頃之，南新郡蠻帥田彥生率部曲十封六千餘人反叛，攻圍郡城，慶之遣元景率五千人赴之。軍未至，郡已被破，焚燒城內倉儲及廨舍蕩盡，並驅略降戶，屯據白楊山。元景追之至山下，眾軍悉集，圍山數重。宗愨率其所領先登，眾軍齊力急攻，大破，威震諸山，群蠻皆稽顙。慶之患頭風，好著狐皮帽，群蠻惡之，號曰「蒼頭公」。每見慶之軍，輒畏懼曰：「蒼頭公已復來矣！」慶之引軍自茹丘山出檢城，大破諸山，斬首三千級，虜生蠻二萬八千餘口，降蠻二萬五千口，牛馬七百餘頭，米粟九萬餘斛。隨王誕築納降、受俘二城於白楚。

　　慶之復率眾軍討幸諸山犬羊蠻，緣險築重城，施門櫓，甚峻。山多木石，積以為壘。立部曲，建旌旗，樹長帥，鐵馬成群。慶之連營山中，開門相通。又命諸軍各穿池於營內，朝夕不外汲，兼以防蠻之火。頃之風甚，蠻夜下山，人提一炬以燒營。營內多幔屋及草庵，火至輒以池水灌滅，諸軍多出弓弩夾射之，蠻散走。慶之令諸軍斬山開道攻之，而山高路險，暑雨方盛，乃置東岡、蜀山、宜民、西柴、黃徼、上夌六戍而還。蠻被圍守日久，並饑乏，自後稍出歸降。慶之前後所獲蠻，並移京邑，以為營戶。

　　二十七年，遷太子步兵校尉。其年，太祖將北討，慶之諫曰：「馬步不敵，為日已久矣。請舍遠事，且以檀、到言之。道濟再行無功，彥之失利而返。今料王玄謨等未逾兩將，六軍之盛，不過往時。將恐重辱王師，難以得志。」上曰：「小醜竊據，河南修復，王師再屈，自別有以；亦由道濟養寇自資，彥之中塗疾動。虜所恃唯馬，夏水浩汗，河水流通，泛舟北指，則碻磝必走，滑台小戍，易可覆拔。克此二戍，館穀吊民，虎牢、洛陽，自然不固。比及冬間，城守相接，虜馬過河，便成禽也。」慶之又固陳不可。丹陽尹徐湛之、吏部尚書江湛並在坐，上使湛之等難慶之。慶之曰：「治國譬如治家，耕當問奴，織當訪婢。陛下今欲伐國，而與白面書生輩謀之，事何由濟！」上大笑。

　　及北討，慶之副玄謨向碻磝，戍主棄城走。玄謨圍滑臺，慶之與蕭斌留碻磝，仍領斌輔國司馬。玄謨攻滑臺，積旬不拔。虜主拓跋燾率大眾南向，斌遣慶之率五千人救玄謨。慶之曰：「玄謨兵疲眾老，虜寇已逼，各軍營萬人，乃可進耳；少軍輕往，必無益也。」斌固遣令去，會玄謨退，斌將斬之，慶之固諫乃止。太祖後問：「何故諫斌殺玄謨？」對曰：「諸將奔退，莫不懼罪，自歸而死，將至逃散。且大兵至，未宜自弱，故以攻為便耳。」

　　蕭斌以前驅敗績，欲死固碻磝。慶之曰：「夫深入寇境，規求所欲，退敗如此，何可久住。今青、冀虛弱，而坐守窮城，若虜眾東過，青東非國家有也。碻磝孤絕，復作朱脩之滑臺耳。」會詔使至，不許退，諸將並謂宜留，斌復問計於慶之。慶之曰：「閫外之事，將所得專，詔從遠來，事勢已異。節下有一范增而不能用，空議何施。」斌及坐者並笑曰：「沈公乃更學問。」慶之厲聲曰：「眾人雖見古今，不如下官耳學也。」玄謨自以退敗，求戍碻磝，斌乃還歷城，申坦、垣護之共據清口。慶之乘驛馳歸，未至，上驛詔止之，使還救玄謨。會虜已至彭城，不得向北，太尉江夏王義恭留領府中兵參軍。拓跋燾至卯山，義恭遣慶之率三千拒之，慶之以為虜眾強，往必見禽，不肯行。太祖後謂之曰：「河上處分，皆合事宜，惟恨不棄碻磝耳。卿在左右久，偏解我意，正復違詔濟事，亦無嫌也。」

　　二十七年，使慶之自彭城徙流民數千家於瓜步，征北參軍程天祚徙江西流民於南州，亦如之。二十九年，復更北伐，慶之固諫不從，以立議不同，不使北出。是時亡命司馬黑石、廬江叛吏夏侯方進在西陽五水，誑動群蠻，自淮、汝至於江沔，咸罹其患。十月，遣慶之督諸將討之，詔豫、荊、雍并遣軍，受慶之節度。三十年正月，世祖出次五洲，總統群帥，慶之從巴水出至五洲，諮受軍略。會世祖典籤董元嗣自京師還，陳元兇弑逆，世祖遣慶之還山引諸軍。慶之謂腹心曰：「蕭斌婦人不足數，其餘將帥，並是所悉，皆易與耳。東宮同惡不過三十人，此外屈逼，必不為用力。今輔順討逆，不憂不濟也。」眾軍既集，假慶之征虜將軍、武昌內史，領府司馬。世祖還至尋陽，慶之及柳元景等並以天下無主，勸世祖即大位，不許。賊劭遣慶之門生錢無忌齎書說慶之解甲，慶之執無忌白世祖。

　　世祖踐阼，以慶之為領軍將軍，加散騎常侍，尋出為使持節、督南兗、豫、徐、兗四州諸軍事、鎮軍將軍、南兗州刺史，常侍如故，鎮盱眙。上伐逆定亂，思將帥之功，下詔曰：「朕以不天，有生罔二，泣血千里，志復深逆，鞠旅伐罪，義氣雲踴，群帥仗節，指難如歸。故曾未積旬，宗社載穆，遂以眇身，猥纂大統。永念茂庸，思崇徽錫。新除使持節、散騎常侍、都督南兗、豫、徐、兗四州諸軍事、鎮軍將軍、南兗州刺史沈慶之，新除散騎常侍、領軍將軍柳元景，新除散騎常侍、右衛將軍宗愨，督兗州諸軍事、輔國將軍、兗州刺史徐遺寶，寧朔將軍、始興太守沈法系，驃騎諮議參軍顧彬之，或盡誠謀初，宣綜戎略；或受命元帥，一戰寧亂；或稟奇軍統，協規效捷，偏師奉律，勢振東南。皆忠國忘身，義高前烈，功載民聽，誠簡朕心。定賞策勳，茲焉攸在，宜列土開邑，永蕃皇家。慶之可封南昌縣公，元景曲江縣公，並食邑三千戶。愨洮陽縣侯，食邑二千戶。遺寶益陽縣侯，食邑一千五百戶。法系平固縣侯，彬之陽新縣侯，並食邑千戶。」又特臨軒召拜。又使慶之自盱眙還鎮廣陵。

　　孝建元年正月，魯爽反，上遣左衛將軍王玄謨討之，軍溯淮向壽陽，總統諸將。尋聞荊、江二州並反，征慶之入朝，率所領屯武帳崗，甲仗五十人入六門。魯爽先遣弟瑜進據蒙蘢，歷陽太守張幼緒率軍討瑜，值爽至，眾散而反。乃遣慶之濟江討爽。爽聞慶之至，連營稍退，自留斷後。慶之與薛安都等進與爽戰，安都臨陣斬爽。進慶之號鎮北大將軍，進督青、冀、幽三州，給鼓吹一部。前軍破賊，轉位等後至追躡一階。尋與柳元景俱開府儀同三司，辭。改封始興郡公，戶邑如故。

　　慶之以年滿七十，固請辭事，上嘉其意，許之。以為侍中、左光祿大夫、開府儀同三司，又固讓，上不許。表疏數十上，又面陳曰：「張良名賢，漢高猶許其退；臣有何用，必為聖朝所須。」乃至稽顙自陳，言輒泣涕。上不能奪，聽以郡公罷就第，月給錢十萬，米百斛，衛史五十人。大明元年，又申前命，復固辭。

　　三年，司空竟陵王誕據廣陵反，復以慶之為使持節、都督南兗、徐、兗三州諸軍事、車騎大將軍、開府儀同三司、南兗州刺史，率眾討之。至歐陽，誕遣客慶之宗人沈道愍齎書說慶之，餉以玉鈈刀，慶之遣道愍反，數以罪惡。慶之至城下，誕登樓謂之曰：「沈君白首之年，何為來？」慶之曰：「朝廷以君狂愚，不足勞少壯，故使僕來耳！」上慮誕北奔，使慶之斷其走路。慶之移營白土，去城十八里。夕進新亭，誕果出走，不得去，還城，事在誕傳。

　　慶之進營洛橋西，焚其東門，值雨不克。慶之兄子僧榮，時為兗州刺史，鎮瑕丘，遣子懷明率數百騎詣受慶之節度。慶之塞漸，造攻道，立行樓土山，並諸攻具。時夏雨，不得攻城，上使御史中丞庾徽之奏免慶之官以激之，詔無所問。誕餉慶之食，提挈者百餘人，出自北門，慶之不問，悉焚之。誕於城上授函表，倩慶之為送，慶之曰：「我奉詔討賊，不得為汝送表。汝必欲歸死朝廷，自應開門遣使，吾為汝送護之。」每攻城，輒身先士卒。上戒之曰：「卿為統任，當令處分有方，何蒙楯城下，身受矢石邪。脫有傷挫，為損不少。」自四月至於七月，乃屠城斬誕。進慶之司空，又固讓。於是與柳元景並依晉密陵侯鄭袤故事，朝會慶之位次司空，元景在從公之上，給恤吏五十人，門施行馬。

　　四年，西陽五水蠻復為寇，慶之以郡公統諸軍討之，攻戰經年，皆悉平定，獲生口數萬人。居清明門外，有宅四所，室宇甚麗。又有園舍在婁湖，慶之一夜攜子孫徙居之，以宅還官。悉移親戚中表於婁湖，列門同閈焉。廣開田園之業，每指地示人曰：「錢盡在此中。」身享大國，家素富厚，產業累萬金，奴僮千計。再獻錢千萬，穀萬斛。以始興優近，求改封南海郡，不許。妓妾數十人，並美容工藝。慶之優遊無事，盡意歡愉，非朝賀不出門。每從遊幸及校獵，據鞍陵厲，不異少壯。太子妃上世祖金鏤匕箸及杅杓，上以賜慶之，曰：「卿辛勤匪殊，歡宴宜等，且觴酌之賜，宜以大夫為先也。」上嘗歡飲，普令群臣賦詩，慶之手不知書，眼不識字，上逼令作詩，慶之曰：「臣不知書，請口授師伯。」上即令顏師伯執筆，慶之口授之曰：「微命值多幸，得逢時運昌。朽老筋力盡，徒步還南崗。辭榮此聖世，何愧張子房。」上甚悅，眾坐稱其辭意之美。

　　世祖晏駕，慶之與柳元景等並受顧命，遺詔若有大軍旅及征討，悉使委慶之。前廢帝即位，加慶之幾杖，給三望車一乘。慶之每朝賀，常乘豬鼻無幰車，左右從者不過三五人。騎馬履行園田，政一人視馬而已。每農桑劇月，或時無人，遇之者不知三公也。及加三望車，謂人曰：「我每游履田園，有人時與馬成三，無人則與馬成二。今乘此車，安所之乎。」及賜几杖，並固讓。

　　廢帝狂悖無道，眾並勸慶之廢立，及柳元景等連謀，以告慶之。慶之與江夏王義恭素不厚，發其事，帝誅義恭、元景等，以慶之為侍中、太尉，封次子中書郎文季建安縣侯，食邑千戶。義陽王昶反，慶之從帝度江，總統眾軍。少子文耀，年十餘歲，善騎射，帝愛之。又封永陽縣侯，食邑千戶。帝兇暴日甚，慶之猶盡言諫爭，帝意稍不說。及誅何邁，慮慶之不同，量其必至，乃閉清溪諸橋以絕之。慶之果往，不得度而還。帝乃遣慶之從子攸之齎藥賜慶之死，時年八十。是年初，慶之夢有人以兩匹絹與之，謂曰：「此絹足度。」謂人曰：「老子今年不免。兩匹，八十尺也。足度，無盈餘矣。」及死，賜與甚厚，追贈侍中，太尉如故，給鸞輅轀輬車，前後羽葆、鼓吹，諡曰忠武公。未及葬，帝敗。太宗即位，追贈侍中、司空，諡曰襄公。

　　長子文叔，歷中書黃門郎，景和末，為侍中。慶之之死也，不肯飲藥，攸之以被揜殺之。文叔密取藥藏錄。或勸文叔逃避，文叔見帝斷截江夏王義恭支體，慮奔亡之日，帝怒，容致義恭之變，乃飲藥自殺。子秘書郎昭明，亦自縊死。泰始七年，改封蒼梧郡公。元年，還復先封。時改始興為廣興，昭明子曇亮，襲廣興郡公。齊受禪，國除。

　　慶之弟劭之，元嘉中，為廬陵王紹南中郎行參軍，討建安、揭陽諸賊，病卒。

　　兄子僧榮，敞之之子也。孝建初，為安成相。荊、江反叛，發兵拒臧質，質遣其安成相臧眇之討僧榮，擊破之。大明中，為兗州刺史。景和中，徵為黃門郎，未還，卒。子懷明，太宗泰始初，居父憂，起為建威將軍，東征南討有功，封吳興縣子，食邑四百戶。歷位黃門侍郎，再為南兗州刺史。元徽初，丁母艱，去職。桂陽王休範為逆，起為冠軍將軍，統水軍防固石頭，朱雀失守，懷明委軍奔走，頃之憂卒。

　　慶之從弟法系，字體先，亦有將用。初為趙伯符將佐，後隨慶之征五水蠻。世祖伐逆，以為南中郎參軍，加寧朔將軍，領三千人前發，與柳元景旦至新亭。元景居中營，宗愨居西營，法系居東營。東營據崗，賊攻元景，法系臨射之，所殺甚眾。法系塹外樹悉伐之令倒，賊劭來攻，緣樹以進，彭棑多開隙，選善射手，的發無不中，死者交橫。事平，以為寧朔將軍、始興太守，討蕭簡於廣州。聞臺軍將至，簡誑其眾曰：「臺軍是賊劭所遣。」並信之。前征北參軍顧邁被賊徙在城內，善天文，云「荊、江有大兵。」城內由此固守。初，世祖先遣鄧琬圍簡，唯治一攻道，法系至，曰：「宜四面並攻，若守一道，何時可拔」琬慮功不在己，不從。法系曰：「更相申五十日。」日盡又不克，乃從之。八道俱攻，一日即拔，斬蕭簡，廣州平。封庫藏付鄧琬而還。官至驍騎將軍、尋陽太守，新安王子鸞北中郎司馬。

　　劭之子文秀，別有傳。慶之群從姻戚，由之在列位者數十人。

　　史臣曰：張釋之云，用法一偏，天下獄皆隨輕重。縣衡於上，四海共稟其平，法亂於朝，民無所措手足。師伯藉寵代臣，勢震朝野，傾意廝臺，情以貨結，自選部至於局曹，莫不從風而靡。曲徇私請，因停詔敕，天震霣怒，僕者相望，師伯任用無改，而王、謝免職。君子謂是舉也，豈徒失政刑而已哉！


Chinese text: This work was published before January 1, 1923, and is in the
public domain worldwide because the author died at least 100 years ago.
