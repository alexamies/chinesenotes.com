列傳第十八　　王惠謝弘微王球

　　王惠，字令明，琅邪臨沂人，太保弘從祖弟也。祖劭，車騎將軍。父默，左光祿大夫。惠幼而夷簡，為叔父司徒謐所知。恬靜不交遊，未嘗有雜事。陳郡謝瞻才辯有風氣，嘗與兄弟群從造惠，談論鋒起，文史間發，惠時相酬應，言清理遠，瞻等慚而退。高祖聞其名，以問其從兄誕，誕曰：「惠後來秀令，鄙宗之美也。」即以為行太尉參軍事，府主簿，從事中郎。世子建府，以為征虜長史，仍轉中軍長史。時會稽內使劉懷敬之郡，送者傾京師，惠亦造別，還過從弟球。球問：「向何所見？」惠曰：「惟覺即時逢人耳。」常臨曲水，風雨暴至，座者皆馳散，惠徐起，姿貌不異常日。世子為荊州，惠長史如故。領南郡太守，不拜。宋國初建，當置郎中令，高祖難其人，謂傅亮曰：「今用郎中令，不可令減袁曜卿也。」既而曰：「吾得其人矣。」乃以惠居之。遷世子詹事，轉尚書，吳興太守。

　　少帝即位，以蔡廓為吏部尚書，不肯拜，乃以惠代焉。惠被召即拜，未嘗接客，人有與書求官者，得輒聚置閣上，及去職，印封如初時。談者以廓之不拜，惠之即拜，雖事異而意同也。兄鑒，頗好聚斂，廣營田業，惠意甚不同，謂鑒曰：「何用田為？」鑒怒曰：「無田何由得食！」惠又曰：「亦復何用食為。」其標寄如此。元嘉三年，卒，時年四十二。追贈太常。無子。

　　謝弘微，陳郡陽夏人也。祖韶，車騎司馬。父思，武昌太守。從叔峻，司空琰第二子也，無後，以弘微為嗣。弘微本名密，犯所繼內諱，故以字行。

　　童幼時，精神端審，時然後言。所繼叔父混名知人，見而異之，謂思曰：「此兒深中夙敏，方成佳器。有子如此，足矣。」年十歲出繼。所繼父於弘微本緦麻，親戚中表，素不相識，率意承接，皆合禮衷。義熙初，襲峻爵建昌縣侯。弘微家素貧儉，而所繼豐泰，唯受書數千卷，國吏數人而已，遺財祿秩，一不關豫。混聞而驚歎，謂國郎中令漆凱之曰：「建昌國祿，本應與北舍共之，國侯既不措意，今可依常分送。」弘微重違混言，乃少有所受。

　　混風格高峻，少所交納，唯與族子靈運、瞻、曜、弘微並以文義賞會。嘗共宴處，居在烏衣巷，故謂之烏衣之遊。混五言詩所云「昔為烏衣游，戚戚皆親姪」者也。其外雖復高流時譽，莫敢造門。瞻等才辭辯富，弘微每以約言服之，混特所敬貴，號曰微子。謂瞻等曰：「汝諸人雖才義豐辯，未必皆愜眾心；至於領會機賞，言約理要，故當與我共推微子。」常雲：「阿遠剛躁負氣；阿客博而無檢；曜恃才而持操不篤；晦自知而納善不周，設復功濟三才，終亦以此為恨；至如微子，吾無間然。」又云：「微子異不傷物，同不害正，若年迨六十，必至公輔。」嘗因酣宴之餘，為韻語以獎勸靈運、瞻等曰：「康樂誕通度，實有名家韻，若加繩染功，剖瑩乃瓊瑾。宣明體遠識，穎達且沈儁，若能去方執，穆穆三才順。阿多標獨解，弱冠纂華胤，質勝誡無文，其尚又能峻。通遠懷清悟，采采摽蘭訊，直轡鮮不躓，抑用解偏吝。微子基微尚，無勌由慕藺，勿輕一簣少，進往將千仞。數子勉之哉，風流由爾振，如不犯所知，此外無所慎。」靈運等並有誡厲之言，唯弘微獨盡褒美。曜，弘微兄，多，其小字也。遠即瞻字。靈運小名客兒。

　　晉世名家身有國封者，起家多拜員外散騎侍郎，弘微亦拜員外散騎，琅邪王大司馬參軍。義熙八年，混以劉毅黨見誅，妻晉陵公主改適琅邪王練，公主雖執意不行，而詔其與謝氏離絕，公主以混家事委之弘微。混仍世宰輔，一門兩封，田業十餘處，僮僕千人，唯有二女，年數歲。弘微經紀生業，事若在公，一錢尺帛出入，皆有文簿。遷通直郎。高祖受命，晉陵公主降為東鄉君，以混得罪前代，東鄉君節義可嘉，聽還謝氏。自混亡，至是九載，而室宇修整，倉廩充盈，門徒業使，不異平日，田疇墾闢，有加於舊。東鄉君歎曰：「僕射平生重此子，可謂知人。僕射為不亡矣。」中外姻親，道俗義舊，見東鄉之歸者，入門莫不歎息，或為之涕流，感弘微之義也。性嚴正，舉止必循禮度，事繼親之黨，恭謹過常。伯叔二母，歸宗兩姑，晨夕瞻奉，盡其誠敬。內或傳語通訊，輒正其衣冠。婢僕之前，不妄言笑，由是尊卑小大，敬之若神。

　　太祖鎮江陵，宋初封宜都王，以琅邪王球為友，弘微為文學。母憂去職。居喪以孝稱，服闋逾年，菜蔬不改。除鎮西諮議參軍。太祖即位，為黃門侍郎，與王華、王曇首、殷景仁、劉湛等號曰五臣。遷尚書吏部郎，參預機密。尋轉右衛將軍。諸故吏臣佐，並委弘微選擬。居身清約，器服不華，而飲食滋味，盡其豐美。

　　兄曜歷御史中丞，彭城王義康驃騎長史，元嘉四年卒。弘微蔬食積時，哀戚過禮，服雖除，猶不啖魚肉。沙門釋慧琳詣弘微，弘微與之共食，猶獨蔬素。慧琳曰：「檀越素既多疾，頃者肌色微損，即吉之後，猶未復膳。若以無益傷生，豈所望於得理。」弘微答曰：「衣冠之變，禮不可逾。在心之哀，實未能已。」遂廢食感咽，歔欷不自勝。弘微少孤，事兄如父，兄弟友穆之至，舉世莫及也。弘微口不言人短長，而曜好臧否人物，曜每言論，弘微常以它語亂之。

　　六年，東宮始建，領中庶子，又尋加侍中。弘微志在素官，畏忌權寵，固讓不拜，乃聽解中庶子。每有獻替及論時事，必手書焚草，人莫之知。上以弘微能營膳羞，嘗就求食。弘微與親故經營，既進之後，親人問上所御，弘微不答，別以餘語酬之，時人比漢世孔光。八年秋，有疾，解右衛，領太子右衛率，還家。議欲解弘微侍中，以率加吏部尚書，固陳疾篤，得免。

　　九年，東鄉君薨，資財鉅萬，園宅十餘所，又會稽、吳興、琅邪諸處，太傅、司空琰時事業，奴僮猶有數百人。公私咸謂室內資財，宜歸二女，田宅僮僕，應屬弘微。弘微一無所取，自以私祿營葬。混女夫殷睿素好樗蒱，聞弘微不取財物，乃濫奪其妻妹及伯母兩姑之分以還戲責，內人皆化弘微之讓，一無所爭。弘微舅子領軍將軍劉湛性不堪其非，謂弘微曰：「天下事宜有裁衷。卿此不治，何以治官。」弘微笑而不答。或有譏之曰：「謝氏累世財產，充殷君一朝戲責，理之不允，莫此為大。卿親而不言，譬棄物江海以為廉耳。設使立清名，而令家內不足，亦吾所不取也。」弘微曰：「親戚爭財，為鄙之甚。今內人尚能無言，豈可導之使爭。今分多共少，不至有乏，身死之後，豈復見關。」東鄉君葬，混墓開，弘微牽疾臨赴，病遂甚。十年，卒，時年四十二。

　　時有一長鬼寄司馬文宣家，云受遣殺弘微，弘微疾增劇，輒豫告文宣。弘微既死，與文宣分別而去。弘微臨終，語左右曰：「有二封書，須劉領軍至，可於前燒之，慎勿開也。」書皆是太祖手敕。上甚痛惜之，使二衛千人營畢葬事。追贈太常。子莊，別有傳。

　　王球，字倩玉，琅邪臨沂人，太常惠從父弟也。父謐，司徒。球少與惠齊名，美容止。除著作佐郎，不拜。尋除琅邪王大司馬行參軍，轉主簿，豫章公世子中軍功曹。宋國建，初拜世子中舍人。高祖受命，仍為太子中舍人，宜都王友，轉諮議參軍，以疾去職。元嘉四年，起為義興太守。從兄弘為揚州，服親不得相臨，加宣威將軍，在郡有寬惠之美，徙太子右衛率。入為侍中，領冠軍將軍，又領本州大中正，徙中書令，侍中如故。遷吏部尚書。

　　球公子簡貴，素不交遊，筵席虛靜，門無異客。尚書僕射殷景仁、領軍劉湛並執重權，傾動內外，球雖通家姻戚，未嘗往來。頗好文義，唯與琅邪顏延之相善。居選職，接客甚希，不視求官書疏，而銓衡有序，朝野稱之。本多羸疾，屢自陳解。遷光祿大夫，加金章紫綬，領廬陵王師。

　　兄子履進利為行，深結劉湛，委誠大將軍彭城王義康，與劉斌、孔胤秀等並有異志，球每訓厲，不納。自大將軍從事中郎，轉太子中庶子，流涕訴義康不願違離，以此復為從事中郎。太祖甚銜之。及湛誅之夕，履徒跣告球。球命為取履，先溫酒與之，謂曰：「常日語汝，何如？」履怖懼不得答，球徐曰：「阿父在，汝亦何憂。」命左右：「扶郎還齋。」上以球故，履得免死，廢於家。

　　十七年，球復為太子詹事，大夫、王師如故。未拜，會殷景仁卒，因除尚書僕射，王師如故。素有腳疾。錄尚書江夏王義恭謂尚書何尚之曰：「當今乏才，群下宜加戮力，而王球放恣如此，恐宜以法糾之。」尚之曰：「球有素尚，加又多疾，應以淡退求之，未可以文案責也。」猶坐白衣領職。時群臣詔見，多不即前，卑疏者或至數十日，大臣亦有十餘日不被見者。唯球輒去，未嘗肯停。十八年，卒，時年四十九。追贈特進、金紫光祿大夫，加散騎常侍。無子，從孫奐為後。大明末，吳興太守。

　　或人問史臣曰：「王惠何如？」答之曰：「令明簡。」又問：「王球何如？」答曰：「倩玉淡。」又問：「謝弘微何如？」曰：「簡而不失，淡而不流，古之所謂名臣，弘微當之矣。」


Chinese text: This work was published before January 1, 1923, and is in the
public domain worldwide because the author died at least 100 years ago.
