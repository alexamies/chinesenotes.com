前廢帝諱子業，小字法師，孝武帝長子也。元嘉二十六年正月甲申生。世祖鎮尋陽，子業留京邑。三十年，世祖入伐元凶，被囚侍中下省，將見害者數矣，卒得無恙。

世祖踐阼，立為皇太子。始未之東宮，中庶子、二率並入直永福省。大明二年，出居東宮。[1]四年，講孝經於崇正殿。七年，加元服。

八年閏五月庚申，世祖崩，其日，太子即皇帝位。大赦天下。太宰江夏王義恭解尚書令，加中書監，驃騎大將軍柳元景加尚書令。甲子，置錄尚書，太宰江夏王義恭錄尚書事。驃騎大將軍柳元景加開府儀同三司。丹陽尹永嘉王子仁為南豫州刺史。[2]

六月辛未，詔曰：「朕以眇身，夙紹洪業，敬御天威，欽對靈命。仰遵凝緒，日鑒前圖，實可以拱默守成，詒風長世。而寶位告始，萬宇改屬，惟德弗明，昧于大道。思宣睿範，引茲簡恤，可具詢執事，詳訪民隱。凡曲令密文，繁而傷治，[3]關市僦稅，事施一時，而姦吏舞文，妄興威福，加以氣緯舛互，[4]偏頗滋甚。宜其寬傜輕憲，以救民切。御府諸署，事不須廣，雕文篆刻，無施於今。悉宜并省，以酬氓願。藩王貿貨，壹皆禁斷。外便具條以聞。」戊寅，以豫州之淮南郡復為南梁郡，復分宣城還置淮南郡。庚辰，以南海太守袁曇遠為廣州刺史。

秋七月己亥，鎮軍將軍、雍州刺史晉安王子勛改為江州刺史，中護軍宗慤為安西將軍、雍州刺史，鎮北將軍、徐州刺史湘東王彧為護軍將軍，中軍將軍義陽王昶為征北將軍、徐州刺史。庚戌，婆皇國遣使獻方物。崇皇太后曰太皇太后，皇后曰皇太后。乙卯，罷南北二馳道。孝建以來所改制度，還依元嘉。丙辰，追崇獻妃為獻皇后。乙丑，撫軍將軍、南徐州刺史新安王子鸞解領司徒。

八月丁卯，領軍將軍王玄謨為鎮北將軍、青冀二州刺史。[5]己巳，以青、冀二州刺史蕭惠開為益州刺史。己丑，[6]皇太后崩。京師雨水。庚寅，[7]遣御史與官長隨宜賑卹。

九月辛丑，護軍將軍湘東王彧為領軍將軍。癸卯，以尚書左僕射劉遵考為特進、右光祿大夫。乙卯，文穆皇后祔葬景寧陵。

冬十月甲戌，太常建安王休仁為護軍將軍。戊寅，輔國將軍宗越為司州刺史。[8]庚辰，原除揚、南徐州大明七年逋租。

十二月乙酉，以尚書右僕射顏師伯為尚書僕射。[9]壬辰，以王畿諸郡為揚州，以揚州為東揚州。癸巳，以車騎將軍、揚州刺史豫章王子尚為司徒、揚州刺史。

去歲及是歲，東諸郡大旱，甚者米一升數百，京邑亦至百餘，餓死者十有六七。孝建以來，又立錢署鑄錢，百姓因此盜鑄，錢轉偽小，商貨不行。

永光元年春正月乙未朔，改元。大赦天下。乙巳，省諸州臺傳。戊午，以領軍將軍湘東王彧為衞將軍、南豫州刺史，護軍將軍建安王休仁為領軍將軍，祕書監山陽王休祐為豫州刺史，左衞將軍桂陽王休範為中護軍，南豫州刺史尋陽王子房為東揚州刺史。

二月乙丑，減州郡縣田祿之半。[10]庚寅，鑄二銖錢。

三月甲辰，罷臨江郡。

五月己亥，割郢州隨郡屬雍州。丙午，以後軍司馬張牧為交州刺史。

六月己巳，左軍長史劉道隆為梁、南秦二州刺史。乙亥，安西將軍、雍州刺史宗慤卒。壬午，衞將軍、南豫州刺史湘東王彧改為雍州刺史。[11]尚書令、驃騎大將軍柳元景加南豫州刺史。

秋八月辛酉，越騎校尉戴法興有罪，賜死。庚午，以尚書僕射顏師伯為尚書左僕射，[12]吏部尚書王景文為尚書右僕射。癸酉，帝自率宿衞兵，誅太宰江夏王義恭、尚書令驃騎大將軍柳元景、尚書左僕射顏師伯、[13]廷尉劉德願。改元為景和元年。文武賜位二等。以領軍將軍建安王休仁為安西將軍、雍州刺史，衞將軍湘東王彧還為南豫州刺史。甲戌，司徒、揚州刺史豫章王子尚領尚書令，射聲校尉沈文秀為青州刺史，左軍司馬崔道固為冀州刺史。乙亥，詔曰：「昔凝神佇逸，磻溪讚道，湛慮思才，傅巖毗化。朕位御三極，風澄萬宇，資鈇電斷，正卯斯戮。思所以仰宣遺烈，俯弘景祚，每結夢庖鼎，瞻言板築，有劬日昃，無忘昧旦。可甄訪郡國，招聘閭部：其有孝性忠節，幽居遯棲，信誠義行，廉正表俗，文敏博識，幹事治民，務加旌舉，隨才引擢。庶官克順，彝倫咸叙。主者精加詳括，稱朕意焉。」以始興公沈慶之為太尉，鎮北將軍、青冀二州刺史王玄謨為領軍將軍。庚辰，以石頭城為長樂宮，東府城為未央宮。罷東揚州并揚州。甲申，以北邸為建章宮，南第為長楊宮。以冠軍將軍邵陵王子元為湘州刺史。丙戌，原除吳、吳興、義興、晉陵、琅邪五郡大明八年以前逋租。己丑，復立南北二馳道。

九月癸巳，車駕幸湖熟，奏鼓吹。戊戌，車駕還宮。庚子，以南兗州刺史永嘉王子仁為南徐州刺史，丹陽尹始安王子真為南兗州刺史。辛丑，撫軍將軍、南徐州刺史新安王子鸞免為庶人，賜死。丙午，以兗州刺史薛安都為平北將軍、徐州刺史。丁未，衞將軍湘東王彧加開府儀同三司，特進、右光祿大夫劉遵考為安西將軍、南豫州刺史，寧朔將軍殷孝祖為兗州刺史。戊申，以前梁、南秦二州刺史柳元怙復為梁、南秦二州刺史。己酉，車駕討征北將軍、徐州刺史義陽王昶，內外戒嚴。昶奔于索虜。辛亥，右將軍、豫州刺史山陽王休祐進號鎮西大將軍。甲寅，以安西長史袁顗為雍州刺史。戊午，以左民尚書劉思考為益州刺史。是日解嚴，車駕幸瓜步。開百姓鑄錢。

冬十月癸亥，曲赦徐州。丙寅，車駕還宮。以建安王休仁為護軍將軍。己卯，東陽太守王藻下獄死。以宮人謝貴嬪為夫人，加虎賁靸戟，鸞輅龍旂，出警入蹕，實新蔡公主也。乙酉，以鎮西大將軍、豫州刺史山陽王休祐為鎮軍大將軍、開府儀同三司。[14]

十一月壬辰，寧朔將軍何邁下獄死。新除太尉沈慶之薨。壬寅，立皇后路氏，四廂奏樂。赦揚、南徐二州。護軍將軍建安王休仁加特進、左光祿大夫。中護軍桂陽王休範遷職。丁未，皇子生，少府劉勝之子也。[15]大赦天下。贓汙淫盜，悉皆原除。賜為父後者爵一級。壬子，以特進、左光祿大夫、護軍將軍建安王休仁為驃騎大將軍、開府儀同三司。戊午，南平王敬猷、廬陵王敬先、安南侯敬淵並賜死。

時帝凶悖日甚，誅殺相繼，內外百司，不保首領。先是訛言云：「湘中出天子。」帝將南巡荊、湘二州以厭之。先欲誅諸叔，然後發引。太宗與左右阮佃夫、王道隆、李道兒密結帝左右壽寂之、姜產之等十一人，謀共廢帝。戊午夜，帝於華林園竹林堂射鬼。時巫覡云：「此堂有鬼。」故帝自射之。壽寂之懷刀直入，姜產之為副。帝欲走，寂之追而殞之。時年十七。太皇太后令曰：

司徒領護軍八座：子業雖曰嫡長，少稟凶毒，不仁不孝，著自髫齔。孝武棄世，屬當辰曆。自梓宮在殯，喜容靦然，天罰重離，歡恣滋甚。逼以內外維持，忍虐未露，而凶慘難抑，一旦肆禍，遂縱戮上宰，殄害輔臣。子鸞兄弟，先帝鍾愛，含怨既往，枉加屠酷。昶茂親作扞，橫相徵討。新蔡公主逼離夫族，幽置深宮，詭云薨殞。襄事甫爾，喪禮頓釋，昏酣長夜，庶事傾遺。朝賢舊勳，棄若遺土。管絃不輟，珍羞備膳。詈辱祖考，以為戲謔。行游莫止，淫縱無度。肆宴園陵，規圖發掘。誅剪無辜，籍略婦女。建樹偽豎，莫知誰息。拜嬪立后，慶過恒典。宗室密戚，遇若婢僕，鞭捶陵曳，無復尊卑。南平一門，特鍾其酷。反天滅理，顯暴萬端。苛罰酷令，終無紀極，夏桀、殷辛，未足以譬。闔朝業業，人不自保，百姓遑遑，手足靡厝。行穢禽獸，罪盈三千。高祖之業將泯，七廟之享幾絕。吾老疾沈篤，每規禍鴆，憂煎漏刻，氣命無幾。開闢以降，所未嘗聞。遠近思奮，十室而九。
衞將軍湘東王體自太祖，天縱英聖，文皇鍾愛，寵冠列藩。吾早識神睿，特兼常禮。潛運宏規，義士投袂，獨夫既殞，懸首白旗，社稷再興，宗祏永固，人鬼屬心，大命允集。且勳德高邈，大業攸歸，宜遵漢、晉，纂承皇極。主者詳舊典以時奉行。
未亡人餘年不幸嬰此百艱，永尋情事，雖存若殞。當復奈何！當復奈何！
葬廢帝丹陽秣陵縣南郊壇西。

帝幼而狷急，在東宮每為世祖所責。世祖西巡，子業啟參承起居，書迹不謹，上詰讓之。子業啟事陳謝，上又答曰：「書不長進，此是一條耳。聞汝素都懈怠，狷戾日甚，何以頑固乃爾邪！」初踐阼，受璽紱，悖然無哀容。始猶難諸大臣及戴法興等，既殺法興，諸大臣莫不震懾。於是又誅羣公。元凱以下，皆被毆捶牽曳。內外危懼，殿省騷然。初太后疾篤，遣呼帝。帝曰：「病人間多鬼，可畏，那可往。」太后怒，語侍者：「將刀來，破我腹，那得生如此寧馨兒！」及太后崩後數日，帝夢太后謂之曰：「汝不孝不仁，本無人君之相。子尚愚悖如此，亦非運祚所及。孝武險虐滅道，怨結人神，兒子雖多，並無天命。大運所歸，應還文帝之子。」其後湘東王紹位，果文帝子也。故帝聚諸叔京邑，慮在外為患。山陰公主淫恣過度，謂帝曰：「妾與陛下，雖男女有殊，俱託體先帝。陛下六宮萬數，而妾唯駙馬一人。事不均平，一何至此！」帝乃為主置面首左右三十人；進爵會稽郡長公主，秩同郡王，食湯沐邑二千戶，[16]給鼓吹一部，加班劍二十人。帝每出，與朝臣常共陪輦。主以吏部郎褚淵貌美，就帝請以自侍，帝許之。淵侍主十日，備見逼迫，誓死不回，遂得免。帝所幸閹人華願兒，官至散騎常侍，加將軍帶郡。帝少好讀書，[17]頗識古事，自造世祖誄及雜篇章，往往有辭采。以魏武帝有發丘中郎將、摸金校尉，乃置此二官。以建安王休仁、山陽王休祐領之。[18]其餘事迹，分見諸列傳。

史臣曰：廢帝之事行著于篇。若夫武王數殷紂之釁，不能絓其萬一；霍光書昌邑之過，未足舉其毫釐。假以中才之君，有一于此，足以霣社殘宗，汚宮瀦廟，況總斯惡以萃一人之體乎！其得亡亦為幸矣。

校勘記
 出居東宮　各本並脫「居」字，據元龜二五六補。
 丹陽尹永嘉王子仁為南豫州刺史　「南豫」子仁傳作「南兗」。
 繁而傷治　「傷」各本並作「作」，據元龜一九一改。
 氣緯舛互　「互」各本並作「玄」，蓋形近而譌，今改正。
 領軍將軍王玄謨為鎮北將軍青冀二州刺史　各本「鎮北將軍」下並衍「南徐州刺史新安王子鸞為」十一字。按新安王子鸞傳，不言曾為青、冀二州刺史，而王玄謨傳，言玄謨時徙為青、冀二州刺史。今訂正。
 己丑　各本並作「己未」。按是月丁卯朔，二十三日己丑，無己未、乙丑。今據建康實錄及通鑑改正。
 庚寅　各本並作「庚子」。按是月丁卯朔，無庚子，二十三日己丑後，二十四日有庚寅。今改正。
 輔國將軍宗越為司州刺史　「宗越」書中多誤作「宋越」，今據宗越傳改正。以下類此者皆逕改，不具校。
 以尚書右僕射顏師伯為尚書僕射　「尚書僕射」各本作「尚書左僕射」，南史無「左」字。李慈銘宋書札記云：「左字衍，當據南史刪。」按是時但置尚書僕射，不分立左右。今據南史刪「左」字。
 減州郡縣田祿之半　宋本、三朝本、北監本、毛本及南史作「田祿」。殿本、局本作「田租」。建康實錄作「祿秩」。按普減國內田租之半，非封建統治者所肯為，此必減州郡縣官吏田祿之半。故建康實錄改稱為「祿秩」。
 衞將軍南豫州刺史湘東王彧改為雍州刺史　各本並脫「南」字。按明帝紀，永光元年為南豫州刺史，鎮姑孰。又按州郡志，此時南豫州鎮姑孰，而豫州則未嘗以姑孰為州治。今據明帝紀補。
 以尚書僕射顏師伯為尚書左僕射　各本並作「以尚書左僕射顏師伯為尚書僕射」，據南史改。李慈銘宋書札記云：「當從南史。師伯傳：『大明七年，補尚書右僕射。廢帝即位，遷尚書僕射，領丹陽尹。廢帝欲親朝政，發詔轉師伯為左僕射，以吏部尚書王景文為右僕射，奪其京尹，又分臺任，師伯始懼。』南史宋本紀及師伯傳皆不誤。」
 尚書左僕射顏師伯　「尚書左僕射」各本並作「尚書僕射」，據南史改，說見前。
 以鎮西大將軍豫州刺史山陽王休祐為鎮軍大將軍開府儀同三司　鎮西大將軍各本並作「鎮北大將軍」。上九月辛亥下作鎮西大將軍，休祐傳亦作鎮西，今改正。
 少府劉勝之子也　「劉勝」元龜一九七及二０七同本紀。符瑞志及始安王休仁傳、宋略、南史帝紀作劉矇，南史休仁傳作劉蒙。
 食湯沐邑二千戶　「食」各本並作「侯」。據御覽一五二改。
 帝少好讀書　「讀書」各本並作「講書」，據南史、元龜一九二、御覽一二八引改。
 以建安王休仁山陽王休祐領之　各本並脫「休仁山陽王」五字，據南史補。張燴讀史舉正云：「按建安王乃休仁，休祐則山陽王也。南史作『以建安王休仁、山陽王休祐領之』為是。」


Chinese text: This work was published before January 1, 1923, and is in the
public domain worldwide because the author died at least 100 years ago.
