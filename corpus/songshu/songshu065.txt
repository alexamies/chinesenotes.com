列傳第二十五　　吉翰 劉道產 杜驥 申恬

　　吉翰，字休文，馮翊池陽人也。初為龍驤將軍道憐參軍，隨府轉征虜左軍參軍，員外散騎侍郎。隨道憐北征廣固，賜爵建城縣五等男。轉道憐驃騎中兵參軍，從事中郎。為將佐十餘年，清謹剛正，甚為高祖所知賞。永初三年，轉道憐太尉司馬。

　　太祖元嘉元年，出督梁、南秦二州諸軍事、龍驤將軍、西戎校尉、梁、南秦二州刺史。三年，仇池氐楊興平遣使歸順，并兒弟為質，翰遣始平太守龐咨據武興。仇池大帥楊玄遣弟難當率眾拒咨，又遣將強鹿皮向白水。咨擊破，難當等竝退走。其年，徙督益、寧二州、梁州之巴西、梓潼、宕渠、南漢中、秦州之安固、懷寧六郡諸軍事、益州刺史，將軍如故。在益州著美績，甚得方伯之體，論者稱之。六年，以老疾徴還，除彭城王義康司徒司馬，加輔國將軍。

　　時太祖經略河南，以翰為持節、監司、雍、并三州諸軍事、司州刺史，將軍如故。會前鋒諸軍到彥之等敗退，明年，復為司徒司馬，將軍如故。其年，又假節、監徐、兗二州、豫州之梁郡諸軍事、徐州刺史，將軍如故。時有死罪囚，典籤意欲活之，因翰入關齎呈其事。翰省訖，語「今且去，明可便呈」。明旦，典籤不敢復入，呼之乃來。取昨所呈事視訖，謂之曰：「卿意當欲宥此囚死命。昨於齋坐見其事，亦有心活之。但此囚罪重，不可全貸，既欲加恩，卿便當代任其罪。」因命左右收典籤付獄殺之，原此囚生命。其刑政如此，其下畏服，莫敢犯禁。明年卒官，時年六十。追贈征虜將軍，持節、監、刺史如故。

　　劉道產，彭城呂人，太尉諮議參軍簡之子也。簡之事在弟子康祖傳。道產初為輔國參軍，無錫令，在縣有能名。高祖版為中軍行參軍，又為道憐驃騎參軍，襲父爵晉安縣五等侯。廣州群盜因刺史謝道欣死為寇，攻沒州城，道憐加道產振武將軍南討，會始興謙之已平廣州，道產未至而反。

　　元年，除寧遠將軍、巴西、梓潼二郡太守。郡人黃公生、任肅之、張石之等竝譙縱餘燼，與姻親侯攬、羅奧等招引白水氐，規欲為亂。道產誅公生等二十一家，宥其餘黨。還為彭城王義康驃騎中兵參軍。元嘉三年，督梁、南秦二州諸軍事、寧遠將軍、西戎校尉、梁、南秦二州刺史。在州有惠化，關中流民，前後出漢川歸之者甚多。六年，道產表置隴西、宋康二郡以領之。七年，徵為後軍將軍。明年，遷竟陵王義宣左將軍諮議參軍，仍為持節、督雍、梁、南秦三州、荊州之南陽、竟陵、順陽、襄陽、新野、隨六郡諸軍事、寧遠將軍、寧蠻校尉、雍州刺史、襄陽太守。善於臨民，在雍部政績尤著，蠻夷前後叛戾不受化者，竝皆順服，悉出緣沔為居。百姓樂業，民戶豐贍，由此有《襄陽樂歌》，自道產始也。

　　十三年，進號輔國將軍。十九年卒，追贈征虜將軍，諡曰襄侯。道產惠澤被於西土，及喪還，諸蠻皆備衰絰，號哭追送，至於沔口。荊州刺史衡陽王義季啟太祖曰：「故輔國將軍劉道產患背癰，疾遂不救。道產自鎮漢南，境接凶寇，政績既著，威懷兼舉。年時猶可，方宣其用，奄至殞沒，傷怨特深。伏惟聖懷，愍惜兼至。」長子延孫，別有傳。延孫弟延熙，因延孫之廕，大明中，為司徒右長史，黃門郎，臨海、義興太守。泰始初，與四方同反，伏誅。

　　道產弟道錫，巴西、梓潼二郡太守。元嘉十八年，為氐寇所攻，道錫保城退敵，太祖嘉之。下詔曰：「前者兵寇攻逼，邊情波駭，廣威將軍、巴西、梓潼二郡太守劉道錫，將率文武，盡心固守，保全之績，厥效可書。可冠軍。諮議參軍、前建威將軍、晉壽太守申坦，孤城弱眾，厲志致果，死傷參半，壯氣不衰，雖力屈陷沒，在誠宜甄。可建威將軍、巴西、梓潼二郡太守。」初，氐寇至，城內眾寡，道錫募吏民守城，復租布二十年。及賊退，朝議：「賊雖攻城，一戰便走，聽依本要，於事為優。」右衛將軍沈演之、丹陽尹羊玄保、後軍長史范曄竝謂：「宜隨功勞裁量，不可全用本誓，多者不得過十年。」從之。二十一年，遷揚烈將軍、廣州刺史。二十七年，坐貪縱過度，自杖治中荀齊文垂死，乘輿出城行，與阿尼同載，為有司所糾。值赦，明年散徵。又以赦後餘贓，收下廷尉，被宥病卒。

　　杜驥，字度世，京兆杜陵人也。高祖預，晉征南將軍。曾祖耽，避難河西，因仕張氏。苻堅平涼州，父祖始還關中。兄坦，頗涉史傳。高祖征長安，席捲隨從南還。太祖元嘉中，任遇甚厚，歷後軍將軍，龍驤將軍，青、冀二州刺史，南平王鑠右將軍司馬。晚度北人，朝廷常以傖荒遇之，雖復人才可施，每為清塗所隔，坦以此慨然。嘗與太祖言及史籍，上曰：「金日磾忠孝淳深，漢朝莫及，恨今世無復如此輩人。」坦曰：「日磾之美，誠如聖詔。假使生乎今世，養馬不暇，豈辦見知。」上變色曰：「卿何量朝廷之薄也。」坦曰：「請以臣言之。臣本中華高族，亡曾祖晉氏喪亂，播遷涼土，世葉相承，不殞其舊。直以南度不早，便以荒傖賜隔。日磾胡人，身為牧圉，便超入內侍，齒列名賢。聖朝雖復拔才，臣恐未必能也。」上默然。

　　北土舊法，問疾必遣子弟。驥年十三，父使候同郡韋華。華子玄有高名，見而異之，以女妻焉。桂陽公義真鎮長安，辟為州主簿，後為義真車騎行參軍，員外散騎侍郎，江夏王義恭撫軍刑獄參軍，尚書都官郎，長沙王義欣後軍錄事參軍。

　　元嘉七年，隨到彥之入河南，加建武將軍。索虜撤河南戍悉歸河北，彥之使驥守洛陽。洛陽城不治既久，又無糧食，及彥之敗退，驥欲棄城走，慮為太祖所誅。初，高祖平關洛，致鐘虡舊器南還，一大鐘墜洛水。至是太祖遣將姚聳夫領千五百人迎致之。時聳夫政率所領牽鐘于洛水，驥乃誑之曰：「虜既南渡，洛城勢弱，今修理城池，竝已堅固，軍糧又足，所乏者人耳。君率眾見就，共守此城，大功既立，取鐘無晚。」聳夫信之，率所領就驥。既至，見城不可守，又無糧食，於是引眾去。驥亦委城南奔，白太祖曰：「本欲以死固守，姚聳夫及城便走，人情沮敗，不可復禁。」上大怒，使建威將軍鄭順之殺聳夫於壽陽。聳夫，吳興武康人。勇果有氣力，宋世偏裨小將莫及。始隨到彥之北伐，與虜遇，聳夫手斬托跋燾叔父英文特勒首，燾以馬百匹贖之。

　　以驥為通直郎，射聲校尉，世祖征虜諮議參軍。十七年，出督青、冀二州、徐州之東莞、東安二郡諸軍事、寧遠將軍、青、冀二州刺史。在任八年，惠化著於齊土。自義熙至於宋末，刺史唯羊穆之及驥，為吏民所稱詠。二十四年，徵左軍將軍，兄坦代為刺史，北土以為榮焉。坦長子琬為員外散騎侍郎，太祖嘗有函詔敕坦，琬輒開視。信未發又追取之，敕函已發，大相推檢。丞都答云：「諸郎開視。」上遣主書詰責，驥答曰：「開函是臣第四子季文，伏待刑坐。」上特原不問。二十七年，卒，時年六十四。

　　長子長文，早卒。第五子幼文，薄於行。太宗初，以軍功為驍騎將軍，封邵陽縣男，食邑三百戶。尋坐巧佞奪爵。後以發太尉廬江王禕謀反事，拜黃門侍郎。出為輔國將軍、梁、南秦二州刺史。廢帝元徽中，為散騎常侍。幼文所蒞貪橫，家累千金，女伎數十人，絲竹晝夜不絕，與沈勃、孫超之居止接近，常相從，又竝與阮佃夫厚善。佃夫死，廢帝深疾之。帝微行夜出，輒在幼文門牆之間，聽其弦管，積久轉不能平，於是自率宿衛兵誅幼文、勃、超之等。幼文兄叔文為長水校尉，及諸子侄在京邑方鎮者竝誅。唯幼文兄季文、弟希文等數人，逃亡得免。

　　申恬，字公休，魏郡魏人也。曾祖鍾，為石虎司徒。高祖平廣固，恬父宣、宣從父兄永皆得歸國，竝以幹用見知。永歷青、兗二州刺史。高祖踐祚，拜太中大夫。宣，太祖元嘉初，亦歷兗、青二州刺史。恬兄謨，與朱脩之守滑臺，為虜所沒，後得叛還。元嘉中，為竟陵太守。

　　恬初為驃騎道憐長兼行參軍。高祖踐祚，拜東宮殿中將軍，度還臺。直省十載，不請休息。轉員外散騎侍郎，出為綏遠將軍、下邳太守。轉在北海，加寧遠將軍。所至皆有政績。又為北譙、梁二郡太守，將軍如故。郡境邊接任榛，屢被寇抄。恬到，密知賊來，仍伏兵要害，出其不意，悉皆禽殄。元嘉十二年，遷督魯、東平、濟北三郡軍事、泰山太守，將軍如故。惠威兼著，吏民便之。臨川王義慶鎮江陵，為平西中兵參軍、河東太守。衡陽王義季代義慶，又度安西府，加寧朔將軍。召拜太子屯騎校尉，母憂去職。

　　二十一年，冀州移鎮歷下，以恬督冀州、青州之濟南、樂安、太原三郡諸軍事、揚烈將軍、冀州刺史，明年，加濟南太守。時又遷換諸郡守，恬上表曰：「伏聞朝恩當加臣濟南太守，仰惟優旨，荒心散越。臣殃咎之餘，遭蒙逾忝，寵私罔己，復兼今授，豈其愚迷，所能上答。臣近至止，即履行所統，究其形宜。河、濟之間，應置戍捍，其中四處，急須修立，甕口故城，又是要所，宜移太原，委以邊事。緣山諸邏，並得除省，防衛綏懷，利便非一。呂綽誠效益著，深同臣意，百姓聞者，咸皆附說，急有同異，二三未宜。但房紹之蒞郡經年，軍民粗狎，改以帶臣，有乖永事。遠牽太原，於民為苦。而甕口之計，復成交互，人情非樂，容有不安。疆場威刑，患不開廣，若得依先處分，公私允緝。」上從之。詔有司曰：「恬所陳當是事宜，近諸除授可悉停。」

　　北虜入寇，恬摧擊之，為虜所破，被徴還都。二十七年，起為通直常侍。是歲，索虜南寇，其武昌王向青州。遣恬援東陽，因與輔國司馬、齊郡太守龐秀之保城固守。蕭斌遣青州別駕解榮之率垣護之還援恬等，仍傍南山得入。賊朝來脅城，日晚輒退。城內乃出車北門外，環塹為營，欲挑戰，賊不敢逼。停五日，東過抄略清河郡及驛道南數千家，從東安、東莞出下邳。下邳太守垣閬閉城距守，保全二千餘家。虜退，以恬為寧朔將軍、山陽太守。善於治民，所蒞有績。世祖踐阼，遷青州刺史，將軍如故。尋加督徐州之東莞、東安二郡諸軍事。明年，又督冀州。齊地連歲興兵，百姓凋弊，恬初防衛邊境，勸課農桑，二三年間，遂皆優實。性清約，頻處州郡，妻子不免饑寒，世以此稱之。進號輔國將軍。

　　孝建二年，遷督豫州軍事、寧朔將軍、豫州刺史。明年，疾病徵還，於道卒，時年六十九。死之日，家無遺財。子實，南譙郡太守，早卒。

　　謨子元嗣，海陵、廣陵太守。元嗣弟謙，太始初，以軍功歷軍校，官至輔國將軍、臨川內史。永子坦，自巴西、梓潼遷梁、南秦二州刺史。元嘉二十六年，為世祖鎮軍諮議參軍，與王玄謨圍滑臺不克，免官。青州刺史蕭斌板行建威將軍、濟南、平原二郡太守，復攻確磝，敗退，下歷城。蕭思話起義討元兇，假坦輔國將軍，為前鋒。世祖至新亭，坦亦進克京城。孝建初，為太子右衛率，寧朔將軍、徐州刺史。大明元年，虜寇兗州，世祖遣太子衛率薛安都、新除東陽太守沈法系北討，至兗州，虜已去。坦建議：「任榛亡命，屢犯邊民，軍出無功，宜因此翦撲。」上從之。亡命先已聞知，舉村逃走，安都與法系坐白衣領職，坦棄市。群臣為之請，莫能得。將行刑，始興公沈慶之入市抱坦慟哭曰：「卿無罪，為朝廷所枉誅，我入市亦當不久。」市官以白上，乃原生命，繫尚方。尋被宥，復為驍騎將軍，病卒。

　　子令孫，前廢帝景和中，為永嘉王子仁左軍司馬、廣陵太守。太宗以為寧朔將軍、徐州刺史，討薛安都。行至淮陽，即與安都合。弟闡，時為濟陰太守，戍睢陵城，奉順不同安都，安都攻圍不能克。會令孫至，遣往睢陵令說闡降，闡既降，殺之，令孫亦見殺。先是，清河崔諲亦以將吏見知高祖，永初末，為振威將軍、東萊太守。少帝初，亡命司馬靈期、司馬順之千餘人圍東萊，諲擊之，斬靈期等三十級。太祖元嘉中，至青州刺史。

　　史臣曰：漢之良吏，居官者或長子孫，孫、曹之世，善職者亦二三十載，皆敷政以盡民和，興讓以存簡久。及晚代風烈漸衰，非才有起伏，蓋所遭之時異也。劉道產之在漢南，歷年逾十，惠化流於樊沔，頗有前世遺風，故能樹績垂名，斯為美矣！


Chinese text: This work was published before January 1, 1923, and is in the
public domain worldwide because the author died at least 100 years ago.
