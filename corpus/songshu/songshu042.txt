列傳第二　　劉穆之 王弘

劉穆之，字道和，小字道民，東莞莒人，漢齊悼惠王肥後也。世居京口。少好書、傳，博覽多通，為濟陽江敳所知。敳為建武將軍、琅邪內史，以為府主簿。

初，穆之嘗夢與高祖俱泛海，忽值大風，驚懼。俯視船下，見有二白龍夾舫。既而至一山，峯㠋聳秀，林樹繁密，意甚悅之。及高祖克京城，問何無忌曰：「急須一府主簿，何由得之？」無忌曰：「無過劉道民。」高祖曰：「吾亦識之。」即馳信召焉。時穆之聞京城有叫譟之聲，晨起出陌頭，屬與信會。穆之直視不言者久之。既而反室，壞布裳為絝，往見高祖。高祖謂之曰：「我始舉大義，方造艱難，須一軍吏甚急，卿謂誰堪其選？」穆之曰：「貴府始建，軍吏實須其才，倉卒之際，當略無見踰者。」高祖笑曰：「卿能自屈，吾事濟矣。」即於坐受署。

從平京邑，高祖始至，諸大處分，皆倉卒立定，並穆之所建也。遂委以腹心之任，動止咨焉。穆之亦竭節盡誠，無所遺隱。時晉綱寬弛，威禁不行，盛族豪右，負勢陵縱，小民窮蹙，自立無所。重以司馬元顯政令違舛，桓玄科條繁密。穆之斟酌時宜，隨方矯正，不盈旬日，風俗頓改。遷尚書祠部郎，復為府主簿，記室錄事參軍，領堂邑太守。以平桓玄功，封西華縣五等子。

義熙三年，揚州刺史王謐薨，高祖次應入輔，劉毅等不欲高祖入，議以中領軍謝混為揚州。或欲令高祖於丹徒領州，以內事付尚書僕射孟昶。遣尚書右丞皮沈以二議咨高祖。沈先見穆之，具說朝議。穆之偽起如廁，即密疏白高祖曰：「皮沈始至，其言不可從。」高祖既見沈，且令出外，呼穆之問曰：「卿云沈言不可從，其意何也？」穆之曰：「昔晉朝失政，非復一日，加以桓玄篡奪，天命已移。公興復皇祚，勳高萬古。既有大功，便有大位。位大勳高，非可持久。公今日形勢，豈得居謙自弱，遂為守藩之將邪？劉、孟諸公，與公俱起布衣，共立大義，本欲匡主成勳，以取富貴耳。事有前後，故一時推功，非為委體心服，宿定臣主之分也。力敵勢均，終相吞咀。揚州根本所係，不可假人。前者以授王謐，事出權道，豈是始終大計必宜若此而已哉。今若復以他授，便應受制於人。一失權柄，無由可得。而公功高勳重，不可直置，疑畏交加，異端互起，將來之危難，可不熟念。今朝議如此，宜相酬答，必云在我，厝辭又難。唯應云『神州治本，宰輔崇要，興喪所階，宜加詳擇。此事既大，非可懸論，便暫入朝，共盡同異』。公至京，彼必不敢越公更授餘人明矣。」高祖從其言，由是入輔。

從征廣固，還拒盧循，常居幙中畫策，決斷眾事。劉毅等疾穆之見親，每從容言其權重，高祖愈信仗之。穆之外所聞見，莫不大小必白，雖復閭里言謔，塗陌細事，皆一二以聞。高祖每得民間委密消息以示聰明，皆由穆之也。又愛好賓遊，坐客恒滿，布耳目以為視聽，故朝野同異，穆之莫不必知。雖復親暱短長，皆陳奏無隱。人或譏之，穆之曰：「以公之明，將來會自聞達。我蒙公恩，義無隱諱，此張遼所以告關羽欲叛也。」高祖舉止施為，穆之皆下節度。高祖書素拙，穆之曰：「此雖小事，然宣彼四遠，願公小復留意。」高祖既不能厝意，又稟分有在。穆之乃曰：「但縱筆為大字，一字徑尺，無嫌。大既足有所包，且其勢亦美。」[1]高祖從之，一紙不過六七字便滿。凡所薦達，不進不止，常云：「我雖不及荀令君之舉善，然不舉不善。」穆之與朱齡石並便尺牘，嘗於高祖坐與齡石答書。自旦至日中，[2]穆之得百函，齡石得八十函，而穆之應對無廢也。轉中軍太尉司馬。八年，加丹陽尹。

高祖西討劉毅，以諸葛長民監留府，總攝後事。高祖疑長民難獨任，留穆之以輔之。加建威將軍，置佐吏，配給實力。長民果有異謀，而猶豫不能發，乃屏人謂穆之曰：「悠悠之言，皆云太尉與我不平，何以至此？」穆之曰：「公泝流遠伐，而以老母稚子委節下，若一毫不盡，豈容如此邪？」意乃小安。高祖還，長民伏誅。十年，進穆之前將軍，給前軍府年布萬匹，錢三百萬。十一年，高祖西伐司馬休之，中軍將軍道憐知留任，而事無大小，一決穆之。遷尚書右僕射，領選，將軍、尹如故。十二年，高祖北伐，留世子為中軍將軍，監太尉留府；轉穆之左僕射，領監軍、中軍二府軍司，將軍、尹、領選如故。[3]甲仗五十人，入殿。[4]入居東城。

穆之內總朝政，外供軍旅，決斷如流，事無擁滯。賓客輻輳，求訴百端，內外諮稟，盈堦滿室，目覽辭訟，手答牋書，耳行聽受，口並酬應，不相參涉，皆悉贍舉。又數客暱賓，言談賞笑，引日亘時，未嘗倦苦。裁有閑暇，自手寫書，尋覽篇章，校定墳籍。性奢豪，食必方丈，旦輒為十人饌。穆之既好賓客，未嘗獨餐，每至食時，客止十人以還者，帳下依常下食，以此為常。嘗白高祖曰：「穆之家本貧賤，贍生多闕。自叨忝以來，雖每存約損，而朝夕所須，微為過豐。自此以外，一毫不以負公。」

十三年，疾篤，詔遣正直黃門郎問疾。十一月卒，時年五十八。

高祖在長安，聞問驚慟，哀惋者數日。本欲頓駕關中，經略趙、魏。穆之既卒，京邑任虛，乃馳還彭城，以司馬徐羨之代管留任，而朝廷大事常決穆之者，並悉北諮。穆之前軍府文武二萬人，以三千配羨之建威府，餘悉配世子中軍府。追贈穆之散騎常侍、衞將軍、開府儀同三司。

高祖又表天子曰：「臣聞崇賢旌善，王教所先；念功簡勞，義深追遠。故司勳秉策，在勤必書；德之休明，沒而彌著。故尚書左僕射、前將軍臣穆之，[5]爰自布衣，協佐義始，內端謀猷，外勤庶政，密勿軍國，心力俱盡。及登庸朝右，尹司京畿，翼新王化，敷讚百揆。頃戎車遠役，居中作扞，撫寄之勳，實洽朝野。方宣讚盛猷，緝隆聖世，志績未究，遠邇悼心。皇恩褒述，班同三事，榮哀兼備，寵靈已厚。臣伏思尋，自義熙草創，艱患未弭，外虞既殷，內難彌結，時屯世故，靡歲暫寧。豈臣以寡乏，負荷國重，實賴穆之匡翼之益。豈唯讜言嘉謀，溢于民聽；若乃忠規遠畫，潛慮密謨，造膝詭辭，莫見其際。功隱於視聽，事隔於皇朝者，[6]不可稱記。所以陳力一紀，克遂有成，出征入輔，幸不辱命，微夫人之左右，未有寧濟其事者矣。履謙居寡，守之彌固，每議及封賞，輒深自抑絕。所以勳高當年，而未沾茅社，撫事永傷，胡寧可昧。謂宜加贈正司，追甄土宇，俾大賚所及，永秩於善人，忠正之烈，不泯於身後。臣契闊屯泰，旋觀始終，金蘭之分，義深情密。是以獻其乃懷，布之朝聽。」於是重贈侍中、司徒，封南昌縣侯，食邑千五百戶。

高祖受禪，思佐命元勳，詔曰：「故侍中、司徒南昌侯劉穆之，深謀遠猷，肇基王跡，勳造大業，誠實匪躬。今理運惟新，蕃屏並肇，感事懷人，實深悽悼。可進南康郡公，邑三千戶。故左將軍、青州刺史王鎮惡，荊、郢之捷，剋翦放命，北伐之勳，參跡方叔。念勤惟績，無忘厥心。可進龍陽縣侯，增邑千五百戶。」諡穆之曰文宣公。太祖元嘉九年，配食高祖廟庭。二十五年四月，車駕行幸江寧，經穆之墓，詔曰：「故侍中、司徒、南康文宣公穆之，秉德佐命，翼亮景業，謀猷經遠，元勳克茂，功銘鼎彝，義彰典策，故已嗣徽前哲，宣風後代者矣。近因遊踐，瞻其塋域，九原之想，情深悼歎。可致祭墓所，以申永懷。」

穆之三子，長子慮之嗣，仕至員外散騎常侍卒。子邕嗣。先是郡縣為封國者，內史、相並於國主稱臣，去任便止。至世祖孝建中，始革此制，為下官致敬。河東王歆之嘗為南康相，素輕邕。後歆之與邕俱豫元會，並坐。邕性嗜酒，謂歆之曰：「卿昔嘗見臣，今不能見勸一盃酒乎？」歆之因斅孫晧歌答之曰：「昔為汝作臣，今與汝比肩。既不勸汝酒，亦不願汝年。」邕所至嗜食瘡痂，以為味似鰒魚。嘗詣孟靈休，靈休先患灸瘡，瘡痂落牀上，因取食之。靈休大驚。答曰：「性之所嗜。」靈休瘡痂未落者，悉褫取以飴邕。邕既去，靈休與何勗書曰：「劉邕向顧見噉，遂舉體流血。」南康國吏二百許人，[7]不問有罪無罪，遞互與鞭，鞭瘡痂常以給膳。卒，子肜嗣。大明四年，坐刀斫妻，奪爵土，以弟彪紹封。齊受禪，降為南康縣侯，食邑千戶。

穆之中子式之字延叔，通易好士。累遷相國中兵參軍，太子中舍人，黃門侍郎，寧朔將軍、宣城淮南二郡太守。在任贓貨狼藉，揚州刺史王弘遣從事檢校。從事呼攝吏民，欲加辯覆。式之召從事謂曰：「治所還白使君，劉式之於國家粗有微分，偷數百萬錢何有，況不偷邪！吏民及文書不可得。」從事還具白弘，弘曰：「劉式之辯如此奔！」亦由此得停。還為太子右率，左衞將軍，吳郡太守。卒，追贈征虜將軍。從征關、洛有功，封德陽縣五等侯，諡曰恭侯。長子敳，世祖初，黃門侍郎。敳弟衍，大明末，以為黃門郎，出為豫章內史。晉安王子勛稱偽號，以為中護軍。事敗伏誅。

衍弟瑀字茂琳，少有才氣，為太祖所知。始興王濬為南徐州，以瑀補別駕從事史，為濬所遇。瑀性陵物護前，不欲人居己上。時濬征北府行參軍吳郡顧邁輕薄而有才能，濬待之甚厚，深言密事，皆與參之。瑀乃折節事邁，深布情款，家內婦女間事，言語所不得至者，莫不倒寫備說。邁以瑀與之款盡，深相感信。濬所言密事，悉以語瑀。瑀與邁共進射堂下，瑀忽顧左右索單衣幘，邁問其所以，瑀曰：「公以家人待卿，相與言無所隱，而卿於外宣泄，致使人無不知。我是公吏，何得不啟。」因而白之。濬大怒，啟太祖徙邁廣州。邁在廣州，值蕭簡為亂，為之盡力，與簡俱死。

瑀遷從事中郎，領淮南太守。元嘉二十九年，出為寧遠將軍、益州刺史。元凶弒立，以為青州刺史。瑀聞問，即起義遣軍，并送資實於荊州。世祖即位，召為御史中丞。還至江陵，值南郡王義宣為逆，瑀陳其不可，言甚切至。義宣以為丞相左司馬，俱至梁山。瑀猶乘其蜀中船舫，又有義宣故部曲潛於梁山洲外下投官軍。[8]除司徒左長史。明年，遷御史中丞。瑀使氣尚人，為憲司甚得志。彈王僧達云：「廕籍高華，人品宂末。」朝士莫不畏其筆端。尋轉右衞將軍。瑀願為侍中，不得，謂所親曰：「人仕宦不出當入，不入當出，安能長居戶限上。」因求益州。世祖知其此意，許之。孝建三年，除輔國將軍、益州刺史。既行，甚不得意。至江陵，與顏竣書曰：「朱脩之三世叛兵，一旦居荊州，青油幙下，作謝宣明面見向，使齋師以長刀引吾下席。於吾何有，政恐匈奴輕漢耳。」其年，坐奪人妻為妾，免官。大明元年，起為東陽太守。明年，遷吳興太守。侍中何偃嘗案云：「參伍時望。」瑀大怒曰：「我於時望何參伍之有！」遂與偃絕。及為吏部尚書，意彌憤憤。族叔秀之為丹陽尹，瑀又與親故書曰：「吾家黑面阿秀，遂居劉安眾處，[9]朝廷不為多士。」其年疽發背，何偃亦發背癕，瑀疾已篤，聞偃亡，歡躍叫呼，於是亦卒。諡曰剛子。子卷，南徐州別駕。卷弟藏，尚書左丞。

穆之少子貞之，中書黃門侍郎，太子右衞率，寧朔將軍、江夏內史。卒官。子裒，始興相，以贓貨繫東冶內。

穆之女適濟陽蔡祐，年老貧窮。世祖以祐子平南參軍孫為始安太守。

王弘字休元，琅邪臨沂人也。曾祖導，晉丞相。祖洽，中領軍。父珣，司徒。

弘少好學，以清恬知名，與尚書僕射謝混善。弱冠，為會稽王司馬道子驃騎參軍主簿。時農務頓息，末役繁興，弘以為宜建屯田，陳之曰：「近面所諮立屯田事，已具簡聖懷。南畝事興，時不可失，宜早督田畯，以要歲功。而府資役單刻，[10]控引無所，雖復厲以重勸，肅以嚴威，適足令囹圄充積，而無救於事實也。伏見南局諸冶，募吏數百，雖資以廩贍，收入甚微。愚謂若回以配農，必功利百倍矣。然軍器所須，不可都廢，今欲留銅官大冶及都邑小冶各一所，重其功課，一准揚州，州之求取，亦當無乏，餘者罷之，以充東作之要。又欲二局田曹，各立典軍募吏，依冶募比例，并聽取山湖人，此皆無損於私，有益於公者也。其中亦應疇量，分判番假，及給廩多少，自可一以委之本曹。親局所統，必當練悉，且近東曹板水曹參軍納之領此任，其人頗有幹能，自足了其事耳。頃年以來，斯務弛廢，田蕪廩虛，實亦由此。弘過蒙飾擢，志輸短効，豈可相與寢默，有懷弗聞邪！至於當否，尊自當裁以遠鑒。若所啟謬允者，伏願便以時施行，庶歲有務農之勤，倉有盈廩之實，禮節之興，可以垂拱待也。」道子欲以為黃門侍郎，珣以其年少固辭。

珣頗好積聚，財物布在民間。珣薨，弘悉燔燒券書，一不收責；餘舊業悉以委付諸弟。未免喪，後將軍司馬元顯以為諮議參軍，加寧遠將軍，知記室事，固辭不就。道子復以為諮議參軍，加建威將軍，領中兵，又固辭。時內外多難，在喪者皆不終其哀，唯弘固執得免。桓玄剋京邑，收道子付廷尉，臣吏畏恐，莫敢瞻送。弘時尚在喪，獨於道側拜，攀車涕泣，論者稱焉。

高祖為鎮軍，召補諮議參軍。以功封華容縣五等侯。遷琅邪王大司馬從事中郎。出為寧遠將軍、琅邪內史，尚書吏部郎中，豫章相。盧循寇南康諸郡，弘奔尋陽。高祖復命為中軍諮議參軍，遷大司馬右長史，轉吳國內史。義熙十一年，徵為太尉長史，轉左長史。從北征，前鋒已平洛陽，而未遣九錫，弘銜使還京師，諷旨朝廷。時劉穆之掌留任，而旨反從北來，穆之愧懼，發病遂卒。而高祖還彭城，弘領彭城太守。

宋國初建，遷尚書僕射領選，太守如故。奏彈謝靈運曰：「臣聞閑厥有家，垂訓大易，作威專戮，致誡周書。斯典或違，刑茲無赦。世子左衞率康樂縣公謝靈運，力人桂興淫其嬖妾，殺興江涘，棄尸洪流。事發京畿，播聞遐邇。宜加重劾，肅正朝風。案世子左衞率康樂縣公謝靈運過蒙恩奬，頻叨榮授，聞禮知禁，為日已久。而不能防閑閫闈，致茲紛穢，罔顧憲軌，忿殺自由。此而勿治，典刑將替。請以見事免靈運所居官，上臺削爵土，收付大理治罪。御史中丞都亭侯王准之，[11]顯居要任，邦之司直，風聲噂𠴲，曾不彈舉。若知而弗糾，則情法斯撓；如其不知，則尸昧已甚。豈可復預班清階，式是國憲。請免所居官，以侯還散輩中。內臺舊體，不得用風聲舉彈，此事彰赫，曝之朝野，執憲蔑聞，羣司循舊，國典既頹，所虧者重。臣弘忝承人乏，位副朝端，若復謹守常科，則終莫之糾正。所以不敢拱默，自同秉彝。違舊之愆，伏須准裁。」高祖令曰：「靈運免官而已，餘如奏。端右肅正風軌，誠副所期，豈拘常儀。自今為永制。」

十四年，遷監江州、豫州之西陽、新蔡二郡諸軍事、撫軍將軍、江州刺史。至州，省賦簡役，百姓安之。永初元年，加散騎常侍。以佐命功，封華容縣公，食邑二千戶。三年，入朝，進號衞將軍、開府儀同三司。

高祖因宴集，謂羣公曰：「我布衣，始望不至此。」傅亮之徒並撰辭欲盛稱功德。弘率爾對曰：「此所謂天命，求之不可得，推之不可去。」時人稱其簡舉。

少帝景平二年，徐羨之等謀廢立，召弘入朝。太祖即位，以定策安社稷，進位司空，封建安郡公，食邑千戶。上表固辭曰：「臣聞趙武稱隨會夫子之家事治，言於晉國無隱情。臣千載幸會，謬荷榮遇，雖以智能虛薄，政績蔑聞，而言無隱情，竊所庶幾。向令天啟其心，預定大策，而名編司勳，功不見紀，固將請不賞之罪，懸龍蛇之書，豈當稽違成命，苟修小節。但無功勤，暴之四海，進闕君子勞心之謀，退微小人勞力之効，而聖朝僭賞於上，愚臣苟忝於下，則為厚誣當時，永貽口實。竊財之誚，比此為輕，惟塵盛猷，虧玷為大。微躬所惜，一朝亦盡，非唯仰塵國紀，實亦俯畏友朋。憂心彌疹，胡顏靡託。且凡人之交，尚申知己，況在明主，可用理干。所以敢遂愚狷，守之以死。」乃見許。加使持節、侍中，改監為都督，進號車騎大將軍，開府、刺史如故。

徐羨之等以廢弒之罪將見誅，弘既非首謀，弟曇首又為上所親委，事將發，密使報弘。羨之等誅，徵弘為侍中、司徒、揚州刺史，錄尚書。給班劍三十人。上西征謝晦，弘與驃騎彭城王義康居守，入住中書下省，引隊仗出入。司徒府權置參軍。

五年春，大旱，弘引咎遜位，曰：「臣聞三才雖殊，其致則一。故世道休明，五福攸應；政有失德，咎徵必顯。臣抑又聞之，台輔之職，論道讚契，上佐人主，燮理陰陽。位以德授，則和氣淳穆；寇竊非據，則讁見于天。是以陳平有辭，不濫主者之局；邴吉停駕，大懼牛喘之由。斯固有國之所同，天人之遠旨。陛下聖哲御世，光隆中興，[12]宜休徵表祥，醴泉毖涌。而頃陰陽隔并，亢旱成災，秋無嚴霜，冬無積雪，疾厲之氣，彌歷四時。此豈非任失其人，覆餗之咎。臣以庸短，自輩凡流，謬逢嘉運，叨恩在昔。陛下忘其不腆，又重之以今任。正位槐鼎，統理神州，珥貂衣袞，總錄朝端，內外要重，頓萃微躬，窮極寵貴，人臣莫比。令德居之，猶或難稱，矧伊陋昧，何以克任。此之易了，不俟明識。但受命之始，屬值時艱，六戎親戒，憂及社稷，誠是臣下致節忘身之時，當有何心，塵撓聖聽。所以僶俛從事，循牆馳驅，志在宣力，慮不及遠。既鯨鯢折首，西夏底定，便宜訴其本懷，避賢謝拙。而常人偷安，日甘一日，實亦仰佩天眷，未能自已。荏苒推遷，忽及三載。遂令負乘之釁，彰著幽明；愆伏之災，患纏氓庶。上缺皇朝緝熙之美，下增官謗覆折之災。伏念惶赧，五情飛散，雖曰厚顏，何以寧處。不遠而復，大易攸稱，小懲大戒，細人之福。近復之美，非所敢觖，懲戒之幸，竊懷庶幾。今履端惟始，朝慶禮畢，輒還私門，思愆家巷，庶微塞天譴，少弭謗讟。伏願鑑其所守，即而許之。臨啟愧塞，不自宣盡。」

先是彭城王義康為荊州刺史，鎮江陵。平陸令河南成粲與弘書曰：「僕聞軌物設教，必隨時制宜；世代盈虛，亦與之消息。夫勢之所處，非親不居。是以周之宗盟，異姓為後。權軸之要，任歸二南，斯前代之明謨，當今之顯轍。明公位極台鼎，四海具瞻，劬勞夙夜，義同吐握。而總錄百揆，兼牧畿甸，功實盛大，莫之與儔。天道福謙，宜存挹損。驃騎彭城王道德昭備，上之懿弟，宗本歸源，所應推先，〔宜入秉朝政，翊贊皇猷。竟陵、衡陽春秋已長，又〕宜出據列蕃，齊光魯、衞。[13]明公高枕論道，燮理陰陽，則天下和平，災害不作，福慶與大宋升降，享年與松、喬齊久，名垂萬代，豈不美歟！」弘本有退志，挾粲言，由是固自陳請，乃降為衞將軍、開府儀同三司。

六年，弘又上表曰：「臣聞異姓為後，宗周之明義；親不在外，有國之所先。故魯長滕君，春秋所美，楚出棄疾，前史垂誡。矧乃茂親明德，道光一時，述職侯甸，朝政弗及，而以庶族庸陋浮華之臣，超踰先典，居中贊契，豈所以憲章古式，緝熙治道？驃騎將軍臣義康，徽猷淵邈，明德彌劭，敷政江漢，化被荊南，搢紳屬情，想樂當務，周旦之寄，不謀同詞，分陝雖重，比此為輕。臣實空闇，階恩踰越，俯積素餐，仰玷盛化，公私二三，無一而可。昔孫叔未進，優孟見弞；展季在下，臧文貽譏。況道隆地昵，義兼前禮。臣於古人，無能為役，負乘竊位，萬物謂何，雖曰厚顏，胡寧以處。斯亡之懼，實疚其心。乞解州錄，以允民望。伏願陛下遠存至公，近鑑丹款，俯順朝野，改授親賢。豈唯下臣，獲免大戾，凡厥眾隸，孰不慶幸。若天眷罔已，脫復遲回，請出臣表，逮聞外內，朝議輿誦，或有可擇。」詔曰：「省表，遠擬隆周經國之體，近述大易卑牧之志，三復沖旨，良用憮然。公體道淵虛，明識經遠，毗翼艱難，勳猷光茂，俾朕獲辰居垂拱，司契委成。豈容高遜總錄，固辭神州，使成務有虧，以重朕之不德邪！深存體國，所望夤亮。驃騎親賢之寄，地均旦、奭，還入內輔，參讚機務，輒敬從所執。」義康由是代弘為司徒，與之分錄。

弘又表曰：「近冒表聞，披陳愚管，實冀天鑒，體其至誠。而奉被還詔，未蒙酬察，徒塵聖覽，仰延優旨，顧影慚惶，罔識攸厝。臣忝荷要重，四載于今，既違前史量力之誡，又微古人進賢之美，尸位固寵，日積官謗，旋觀周行，興愧已厚。況在親賢，朝野歸德，甫思引身，曷云能補，惟塵大典，虧喪已多。不悟天眷之隆，復垂恩奬，名器弗改，蒙寵如舊，愚惑自揆，[14]茫若無涯。臣義康既總錄百揆，毗讚盛化，忝廁下風，諮憑有所。內朝細務，庶可免竭，神州任重，望實兼該，臣何人斯，寇竊不已。為尒推遷，覆敗將及，就無人事之愆，必有陰陽之患。伏念惟憂，疢如疾首，不知何理，可以自安。但成旨已決，渙汗難反，加臣懦劣，少無此志，進不能抗言陳辭，以死自固，退不能重繭置冰，鮮食為瘠，祗畏天威，遂復俛仰。至於攝督所部，料綜文案，曹局吏役，所須不多，其餘文武，皆為宂長。相府初建，或有未充，請留職僚同事而已，自此以外，及諸資實，一送司徒。臣受恩深重，休戚是預，義無虛飾，苟自貶損。伏願聖察，特垂許順，不令誠訴，見其抑奪。」[15]上又詔曰：「衞軍表如此，司徒宜須事力，可順公雅懷，割二千人配府。資儲不煩事送。」

弘博練治體，留心庶事，斟酌時宜，每存優允。與八座丞郎疏曰：「同伍犯法，無士人不罪之科，然每至詰謫，輒有請訴。若垂恩宥，則法廢不可行；依事糾責，則物以為苦怨。宜更為其制，使得優苦之衷也。[16]又主守偷五匹，常偷四十匹，並加大辟，議者咸以為重，宜進主守偷十匹、常偷五十匹死，四十匹降以補兵。既得小寬民命，亦足以有懲也。想各言所懷。」

左丞江奧議：「士人犯盜贓不及棄市者，刑竟，自在贓汙淫盜之目，清議終身，經赦不原。當之者足以塞愆，聞之者足以鑒誡。若復雷同羣小，謫以兵役，愚謂為苦。符伍雖比屋鄰居，至於士庶之際，實自天隔，舍藏之罪，無以相關。奴客與符伍交接，有所藏蔽，可以得知，是以罪及奴客。自是客身犯愆，非代郎主受罪也。如其無奴，則不應坐。」

右丞孔默之議：「君子小人，既雜為符伍，不得不以相檢為義。士庶雖殊，而理有聞察，譬百司居上，所以下不必躬親而後同坐。是故犯違之日，理自相關。[17]今罪其養子、典計者，蓋義存戮僕。如此，則無奴之室，豈得宴安。但既云復士，宜令輸贖。常盜四十匹，主守五匹，降死補兵。雖大存寬惠，以紓民命，然官及二千石及失節士大夫，時有犯者，罪乃可戮，恐不可以補兵也。謂此制可施小人，士人自還用舊律。」

尚書王准之議：「昔為山陰令，士人在伍，謂之押符。同伍有愆，得不及坐，士人有罪，符伍糾之。此非士庶殊制，實使即刑當罪耳。夫束脩之冑，與小人隔絕，防檢無方，宜及不逞之士，事接羣細，既同符伍，故使糾之。于時行此，非唯一處。左丞議奴客與鄰伍相關，可得檢察，符中有犯，使及刑坐。即事而求，有乖實理。有奴客者，類多使役，東西分散，住家者少。其有停者，左右驅馳，動止所須，出門甚寡，典計者在家十無其一。奴客坐伍，濫刑必眾，恐非立法當罪本旨。右丞議士人犯偷，不及大辟者，宥補兵。雖欲弘士，懼無以懲邪。乘理則君子，違之則小人。制嚴於上，猶冒犯之，以其宥科，犯者或眾。使畏法革心，[18]乃所以大宥也。且士庶異制，意所不同。」

殿中郎謝元議謂：「事必先正其本，[19]然後其末可理。本所以押士大夫於符伍者，所以檢小人邪？[20]為使受檢於小人邪？[21]案左丞稱士庶天隔，[22]則士無弘庶之由，以不知而押之於伍，則是受檢於小人也。然則小人有罪，士人無事，僕隸何罪，而令坐之。若以實相交關，責其聞察，[23]則意有未因。何者？名實殊章，公私異令，奴不押符，是無名也，民乏貲財，是私賤也。以私賤無名之人，豫公家有實之任，公私混淆，名實非允。由此而言，謂不宜坐。還從其主，於事為宜。無奴之士，不在此例。若士人本檢小人，則小人有過，己應獲罪，而其奴則義歸戮僕，然則無奴之士，未合宴安，使之輸贖，於事非謬。二科所附，惟制之本耳。此自是辯章二本，欲使各從其分。至於求之管見，宜附前科，區別士庶，於義為美。盜制，按左丞議，士人既終不為兵革，幸可同寬宥之惠，不必依舊律，於議咸允。」

吏部郎何尚之議：「按孔右丞議，士人坐符伍為罪，有奴罪奴，無奴輸贖。既許士庶緬隔，則聞察自難，不宜以難知之事，定以必知之法。夫有奴不賢，無奴不必不賢。今多僮者傲然於王憲，無僕者怵迫於時網，是為恩之所霑，恒在程、卓，法之所設，必加顏、原，求之鄙懷，竊所未愜。謝殿中謂奴不隨主，於名分不明，誠是有理。然奴僕實與閭里相關，今都不問，恐有所失。意同左丞議。」

弘議曰：「尋律令既不分別士庶，又士人坐同伍罹謫者，無處無之，多為時恩所宥，故不盡親謫耳。吳及義興適有許、陸之徒，以同符合給，二千石論啟丹書。己未間，會稽士人云十數年前，亦有四族坐此被責，以時恩獲停。而王尚書云人舊無同伍坐，所未之解。恐莅任之日，偶不值此事故邪。聖明御世，士人誠不憂至苦，然要須臨事論通，上干天聽為紛擾，不如近為定科，使輕重有節也。又尋甲符制，蠲士人不傳符耳，令史復除，亦得如之。共相押領，有違糾列，了無等衰，非許士人閭里之外也。諸議云士庶緬絕，不相參知，則士人犯法，庶民得不知。若庶民不許不知，何許士人不知。小民自非超然簡獨，永絕塵粃者，比門接棟，小以為意，終自聞知，不必須日夕來往也。右丞百司之言，粗是其況。如衰陵士人，實與里巷關接，[24]相知情狀，乃當於冠帶小民。今謂之士人，便無小人之坐；署為小民，輒受士人之罰。於情於法，不其頗歟？且都令不及士流，士流為輕，則小人令使徵預其罰，便事至相糾，閭伍之防，亦為不同。謂士人可不受同伍之讁耳，罪其奴客，庸何傷邪？無奴客，可令輸贖，又或無奴僮為眾所明者，官長二千石便當親臨列上，依事遣判。又主偷五匹，常偷四十匹，[25]謂應見優量者，實以小吏無知，臨財易昧，或由疏慢，事蹈重科，求之於心，常有可愍，故欲小進匹數，寬其性命耳。至於官長以上，荷蒙祿榮，付以局任，當正己明憲，檢下防非，而親犯科律，亂法冒利，五匹乃已為弘矣。士人無私相偷四十匹理，就使至此，致以明罰，固其宜耳，並何容復加哀矜。且此輩士人，可殺不可讁，有如諸論，本意自不在此也。近聞之道路，聊欲共論，不呼乃爾難精。既眾議糾紛，將不如其已。若呼不應停寢，謂宜集議奏聞，決之聖旨。」太祖詔：「衞軍議為允。」

弘又上言：「舊制，民年十三半役，十六全役。當以十三以上，能自營私及公，故以充役。而考之見事，猶或未盡。體有強弱，不皆稱年。且在家自隨，力所能堪，不容過苦。移之公役，動有定科，循吏隱恤，可無其患，庸宰守常，已有勤劇，況值苛政，豈可稱言。乃有務在豐役，增進年齒，孤遠貧弱，其敝尤深。至令依寄無所，生死靡告，一身之切，逃竄求免，家人遠討，胎孕不育，巧避羅憲，實亦由之。今皇化惟新，四方無事，役召之宜，[26]應存乎消息。十五至十六，宜為半丁，十七為全丁。」[27]從之。

其後弘寢疾，弘表屢乞骸骨，上輒優詔不許。九年，進位太保，領中書監，餘如故。其年，薨。時年五十四。即贈太保、中書監，給節，加羽葆、鼓吹，增班劍為六十人，侍中、錄尚書、刺史如故。諡曰文昭公。配食高祖廟廷。其年，詔曰：「乃者三逆煽禍，實繁有徒，爰初遵養，暨于明罰，外虞內慮，實惟艱難。故太保華容縣公弘、故衞將軍華、故左光祿大夫曇首，抱義懷忠，乃情同至，籌謀廟堂，竭盡智力，經綸夷險，[28]簡自朕心。國恥既雪，允膺茅土，而並執謙挹，志不命踰，故用佇朝典，將有後命。盛業不究，相係殞落，永懷傷歎，痛恨無已。弘可增封千戶，華、曇首封開國縣侯，食邑各千戶。護軍將軍建昌公彥之，深誠密謨，比蹤齊望，其復先食邑，以酬忠勳。」又詔：「聞王太保家便已匱乏，清約之美，同規古人。言念始終，情增悽歎。可賜錢百萬，米千斛。」

世祖大明五年，車駕遊幸，經弘墓。下詔曰：「故侍中、中書監、太保、錄尚書事、揚州刺史華容文昭公弘，德猷光劭，鑒識明遠。故散騎常侍、左光祿大夫、太子詹事豫寧文侯曇首，[29]夙尚恬素，理心貞正。並綢繆先眷，契闊屯夷，內亮王道，外流徽譽。以國圖令勳，民思茂惠。朕薄巡都外，瞻覽墳塋，永言想慨，良深于懷。便可遣使致祭墓所。」

弘明敏有思致，既以民望所宗，造次必存禮法，凡動止施為，及書翰儀體，後人皆依倣之，謂為王太保家法。雖歷任藩輔，[30]不營財利，薨亡之後，家無餘業。而輕率少威儀，性又褊隘，人忤意者，輒面加責辱。少時嘗摴蒲公城子野舍，及後當權，有人就弘求縣，辭訴頗切。此人嘗以蒲戲得罪，弘詰之曰：「君得錢會戲，何用祿為！」答曰：「不審公城子野何在？」弘默然。

子錫嗣。少以宰相子，起家為員外散騎，歷清職，中書郎，太子左衞率，江夏內史。高自位遇。太尉江夏王義恭當朝，錫箕踞大坐，殆無推敬。卒官。子僧亮嗣。齊受禪，降爵為侯，食邑五百戶。弘少子僧達，別有傳。

弘弟虞，廷尉卿。虞子深，有美名，官至新安太守。虞弟抑，光祿大夫。抑弟孺，侍中。孺弟曇首，別有傳。

弘從父弟練，晉中書令珉子也。元嘉中，歷顯官，侍中，度支尚書。練子釗，世祖大明中，亦經清職，黃門郎，臨海王子頊晉安王子勛征虜、前軍長史，左民尚書。太宗初，為司徒左長史。隨司徒建安王休仁出赭圻，時居母憂，加冠軍將軍。忤犯休仁，出為始興相。休仁恚之不已，太宗乃收付廷尉，賜死。

史臣曰：晉綱弛紊，其漸有由，孝武守文於上，化不下及，道子昏德居宗，憲章墜矣。重之以國寶啟亂，加之以元顯嗣虐，而祖宗之遺典，羣公之舊章，莫不葉散冰離，掃地盡矣。主威不樹，臣道專行，國典人殊，朝綱家異，編戶之命，竭於豪門，王府之蓄，變為私藏。由是禍基東妖，難結天下，蕩蕩然王道不絕者若綖。高祖一朝創義，事屬橫流，改亂章，布平道，尊主卑臣之義，定於馬棰之間。威令一施，內外從禁，以建武、永平之風，變太元、隆安之俗，此蓋文宣公之為也。為一代宗臣，配饗清廟，豈徒然哉！

校勘記

 且其勢亦美　「勢」各本並作「名」，據南史、元龜七二二改。
 自旦至日中　各本並脫「日」字，據南史、藝文類聚五八引、建康實錄、元龜三八八、七一八、八五０、御覽五九五引補。
 將軍尹領選如故　各本並脫「軍」字，據南史補。
 甲仗五十人入殿　各本並脫「入殿」二字，據南史補。
 故尚書左僕射前將軍臣穆之　「前將軍」各本並作「前軍將軍」，據南史刪「軍」字。孫虨宋書考論云：「是前將軍，誤多軍字。」
 事隔於皇朝者　各本並脫「者」字，據南史補。
 南康國吏二百許人　「吏」各本並作「史」，據南史、元龜九二八、御覽七四二引改。
 又有義宣故部曲潛於梁山洲外下投官軍　「有」疑當作「與」，或文有譌奪。
 遂居劉安眾處　「劉」各本並作「留」，據南史、元龜九四四改。孫虨宋書考論云：「留當為劉，謂劉湛也。湛父柳，晉時封；湛襲封安眾男爵。」按劉湛出繼伯父淡，襲封安眾縣五等男。
 而府資役單刻　各本並脫「役」字，據元龜五０三補。按府資單刻，謂軍府資望不足。府資役單刻，謂軍府役力不足。驃騎府不得謂資望不足，故當加「役」字。
 御史中丞都亭侯王准之　「王准之」三朝本、北監本、毛本、殿本、局本並作「王淮之」。按三朝本所據宋本殘葉，本作「王准之」。張元濟校勘記云：「當作王准之，見傳二十。」及影印百衲本時，襄校事者又據誤本改成「王淮之」。今改正。元龜五一八亦作「王准之」不誤。「准」本作「準」，以宋順帝諱，改作「准」。
 光隆中興　各本並脫「中興」二字，據元龜三三二補。
 宜入秉朝政翊贊皇猷竟陵衡陽春秋已長又宜出據列蕃齊光魯衞　各本並脫「宜入秉朝政〈至〉春秋已長又」共十八字，據建康實錄補。
 愚惑自揆　「愚惑」各本並作「感愚」，永樂大典卷六八三一作「感恩」，元龜三三一作「愚惑」。今據元龜改。
 見其抑奪　「見其」各本並作「其見」，據元龜三三一改正。
 使得優苦之衷也　「優」各本並作「憂」，據元龜六一五改。
 理自相關　各本並脫「相」字，據元龜六一五補。
 使畏法革心　「革」各本並作「其」，據元龜六一五改。
 事必先正其本　「事必先正」四字，宋本空格，弘治本、北監本、毛本、殿本、局本作「宜先治」三字，今據元龜六一五補。
 本所以押士大夫於符伍者所以檢小人邪　「押」各本並作「探」，據元龜六一五改。「伍者所」三字，宋本殘葉空白，弘治本、北監本、毛本、殿本、局本作「而末所」三字，今據元龜六一五補。
 為使受檢於小人邪　「為」字，宋本殘葉空白，弘治本、北監本、毛本、殿本、局本作「可」字，元龜六一五作「為」字。今據元龜補。
 案左丞稱士庶天隔　「案左丞稱」四字，宋本殘葉空白，弘治本、北監本、毛本、殿本、局本作「士犯坐奴是」五字，今據元龜六一五補。
 責其聞察　「責」各本並作「貴」，據元龜六一五改。
 實與里巷關接　「接」宋本殘葉空白，弘治本、北監本、毛本、殿本、局本作「通」，今據元龜六一五補。
 又主偷五匹常偷四十匹　各本並作「偷五匹，四十匹」，據南史訂補。
 役召之宜　各本並脫「宜」字，據通典食貨典、元龜四八六補。
 十七為全丁　各本並脫「丁」字，據南史、通典食貨典、元龜四八六補。
 經綸夷險　宋本殘葉作「經囗囗險」，弘治本、北監本、毛本、殿本、局本作「經營艱險」，元龜二一八作「經綸夷險」。今據元龜補。
 豫寧文侯曇首　「豫寧」各本並作「豫章」，據王曇首傳改正。按州郡志，豫章郡有豫寧縣，無豫章縣，作豫寧是。
 雖歷任藩輔　「藩輔」各本作「藩翰」，據南史改。


Chinese text: This work was published before January 1, 1923, and is in the
public domain worldwide because the author died at least 100 years ago.
