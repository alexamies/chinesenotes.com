志第二十四　　五行五

　　《五行傳》曰：「治宮室，飾台榭，內淫亂，犯親戚，侮父兄，則稼穡不成。」謂土失其性而為災也。又曰：「思心不睿，是謂不聖。厥咎瞀，厥罰恆風，厥極凶短折。時則有脂夜之妖，時則有華孽，時則有牛禍，時則有心腹之痾，時則有黃眚、黃祥，時則有金木水火沴土。」班固曰：「不言'惟'而獨曰'時則有'者，非一沖氣所沴，明其異大也。」華孽，劉歆傳以為蠃蟲之孽，謂螟屬也。

　　稼穡不成：

　　吳孫皓時，嘗歲無水旱，苗稼豐美，而實不成，百姓以饑，皞境皆然，連歲不已。吳人以為傷露，非也。按劉向《春秋說》曰：「水旱當書，不書水旱而曰大無麥禾者，土氣不養，稼穡不成。」此其義也。皓初遷都武昌，尋遷建業，又起新館，綴飾珠玉，壯麗過甚，破壞諸宮，增修苑囿，犯暑妨農，官民疲怠。《月令》，「季夏不可以興土功」。皓皆冒之。此治宮室飾台榭之罰，與《春秋》魯莊公三築台同應也。班固曰：「無水旱之災，而草木百穀不熟，皆為稼穡不成。」

　　晉穆帝永和十年，三麥不登，至關西亦然。自去秋至是夏，無水旱，無麥者，如劉向說也。又俗雲，「多苗而不實為傷」，又其義也。

　　恆風：

　　魏齊王正始九年十一月，大風數十日，髮屋折樹；十二月戊子晦，尤甚，動太極東閣。魏齊王嘉平元年正月壬辰朔，西北大風，髮屋折木，昏塵蔽天。按管輅說此為時刑，大風，執政之憂也。是時曹爽區瞀目專，驕僭過度，天戒數見，終不改革。此思心不睿，恆風之罰也。後逾旬而爽等滅。京房《易傳》曰：「眾逆同志，至德乃潛，厥異風。其風也，行不解，物不長，雨小而傷。政悖德隱，茲謂亂。厥風先風不雨，大風暴起，髮屋折木。守義不進，茲謂眊。厥風與雲俱起，折五穀莖。臣易上政，茲謂不順。厥風大飆髮屋。賦斂不理，茲謂禍。厥風絕經紀，止即溫，溫即蟲。侯專封，茲謂不統。厥風疾而樹不搖，穀不成。辟不思道利，茲謂無澤。厥風不搖木，旱無雲，傷禾。公常於利，茲謂亂。厥風微而溫，生蟲蝗，害五穀。棄正作淫，茲謂惑。厥風溫，螟蟲起，害有益人之物。侯不朝，茲謂叛。厥風無恆，地變赤，雨殺人。」

　　吳孫權太元元年八月朔，大風，江海湧溢，平地水深八尺，拔高陵樹二株，石碑蹉動，吳城兩門飛落。按華核對，役繁賦重，區瞀不睿之罰也。明年，權薨。

　　吳孫亮建興元年十二月丙申，大風震電。是歲，魏遣大眾三道來攻，諸葛恪破其東興軍，二軍亦退。明年，恪又攻新城，喪眾大半，還伏誅。

　　吳孫休永安元年十一月甲午，風四轉五，復蒙霧連日。是時孫綝一門五侯，權傾吳主，風霧之災，與漢五侯、丁、傅同應也。十二月丁卯夜，又大風，發木揚沙。明日，綝誅。

　　晉武帝泰始五年五月辛卯朔，廣平大風折木。晉武帝咸甯元年五月，下邳、廣陵大風，壞千餘家，折樹木。咸甯元年五月甲申，廣陵、司吾、下邳大風折木。咸寧三年八月，河間大風折木。

　　晉武帝太康二年五月，濟南大風，折木傷麥。太康二年六月，高平大風折木，發壞邸閣四十餘區。太康八年六月，郡國八大風。太康九年正月，京都風雹，髮屋拔木。後二年，宮車晏駕。

　　晉惠帝元康四年六月，大風雨拔樹。元康五年四月庚寅夜，暴風，城東渠波浪；七月，下邳大風，壞廬舍；九月，雁門、新興、太原、上黨災風傷稼。明年，氐、羌反叛，大兵西討。元康九年六月，飆風吹賈謐朝服，飛數百丈。明年，謐誅。元康九年十一月甲子朔，京都連大風，髮屋折木。十二月，太子廢。

　　晉惠帝永康元年二月，大風拔木。三月，湣懷被害。己卯，喪柩發許還洛，是日，大風雷電，幃蓋飛裂。永康元年四月，張華第舍飆風折木，飛繒軸六七。是月，華遇害。永康元年十一月戊子朔，大風從西北來，折木飛石。明年正月，趙王倫篡位。

　　晉惠帝永興元年正月癸酉，趙王倫祠太廟，災風暴起，塵沙四合。其年四月，倫伏辜。

　　晉元帝永昌元年七月丙寅，大風拔木，屋瓦皆飛。永昌元年八月，暴風壞屋，拔御道柳樹百餘株。其風縱橫無常，若風自八方來者。十一月，宮車晏駕。

　　晉成帝咸康四年三月壬辰，成都大風，髮屋折木。四月，李壽襲殺李期。

　　晉康帝建元元年七月庚申，晉陵、吳郡災風。

　　晉穆帝升平元年八月丁未，策立皇后何氏。是日疾風。升平五年正月戊戌朔，疾風。

　　晉海西公太和六年二月，大風迅急。

　　晉孝武帝甯康元年三月戊申朔，暴風迅起，從醜上來，須臾轉從子上來，飛沙揚礫。晉孝武帝太元元年二月乙丑朔，暴風折木。太元二年閏三月甲子朔，暴風疾雨俱至，髮屋折木。太元二年六月，長安大風拔苻堅宮中樹。其後堅再南伐，身戮國亡。太元四年八月乙未，暴風。太元十二年正月壬午夜，暴風。太元十二年七月甲辰，大風拔木。太元十七年六月乙未，大風折木。

　　晉安帝元興二年二月甲辰，大風雨，大航門屋瓦飛落。明年，桓玄篡位，由此門入。元興三年正月，桓玄游大航南，飄風飛其卑兒蓋。三月，玄敗。元興三年五月，江陵大風折木。是月，桓玄敗于崢嶸洲，身亦屠裂。元興三年十一月丁酉，大風，江陵多死者。

　　晉安帝義熙四年十一月辛卯朔，西北疾風起。義熙五年閏十月丁亥，大風髮屋。明年，盧循至蔡洲。義熙六年五月壬申，大風拔北郊樹，樹幾百年也。琅邪、揚州二射堂倒壞。是日，盧循大艦漂沒。甲戌，又風，髮屋折木。是冬，王師南討。義熙十年四月己丑朔，大風拔木。義熙十年六月辛亥，大風拔木。明年，西討司馬休之。

　　宋少帝景平二年正月癸亥朔旦，暴風發殿庭，會席翻揚數十丈。五月，帝廢。

　　文帝元嘉二十六年二月庚申，壽陽驟雨，有回風雲霧，廣三十許步，從南來，至城西回散滅。當其沖者，室屋樹木摧倒。元嘉二十九年三月，大風，拔木飛瓦。元嘉三十年正月，大風拔木，雨凍殺牛馬，雷電晦冥。二月，宮車晏駕。

　　孝武帝大明七年，風吹初寧陵隧口左標折。鐘山通天台新成，飛倒，散落山澗。明年閏五月，帝崩。

　　前廢帝永光元年正月乙未朔，京邑大風。

　　明帝泰始二年三月丙申，京邑大風。泰始二年四月甲子，京邑大風。泰始二年五月丁未，京邑大風。泰始二年五月己酉，京邑大風。泰始二年九月乙巳，京邑大風。

　　後廢帝元徽二年七月甲子，京邑大風。元徽三年三月丁卯，京邑大風。元徽三年六月甲戌，京邑大風。元徽四年十一月辛卯，京邑大風。元徽五年三月庚寅，京邑大風，髮屋折木。元徽五年六月甲寅，京邑大風。

　　夜妖：

　　魏高貴鄉公正元二年閏正月戊戌，大風晦暝，行者皆頓伏。近夜妖也。劉向曰：「正晝而暝，陰為陽，臣制君也。」時晉景王討毋丘儉，是日始發。

　　魏元帝景元三年十月，京都大震，晝晦。此夜妖也。班固曰：「夜妖者，雲風並起而杳冥，故與常風同象也。」劉向《春秋說》云：「天戒若曰，勿使大夫世官，將令專事，冥晦。明年，魯季友卒，果世官而公室卑矣。」魏見此妖，晉有天下之應也。

　　晉孝武帝太元十三年十二月乙未，大風晦暝。其後帝崩，而諸侯違命，干戈內侮，權奪於元顯，禍成于桓玄。是其應也。

　　蠃蟲之孽

　　晉孝武咸甯元年七月，郡國螟；九月，青州又螟。咸甯元年七月，郡國有青蟲食禾稼。咸甯四年，司、冀、兗、豫、荊、揚郡國皆螟。

　　晉武帝太康四年，會稽彭蜞及蟹皆化為鼠，甚眾，覆野，大食稻為災。太康九年八月，郡國二十四螟，螟說與蝗同。是時帝聽讒訴。太康九年九月，蟲傷稼。

　　晉惠帝元康二年九月，帶方、含資、提奚、南新、長岑、海冥、列口蟲食禾葉蕩盡。

　　晉惠帝永甯元年七月，梁、益、涼三州螟。是時齊王冏秉政。貪苛之應也。永甯元年十月，南安、巴西、江陽、太原、新興、北海青蟲食禾葉，甚者十傷五六。永甯元年十二月，郡國八螟。

　　牛禍：

　　晉武帝太康九年，幽州塞北有死牛頭語。近牛禍也。是時帝多疾病，深以後事為念，而託付不以至公，思心瞀亂之應也。師曠曰：「怨昚動於民，則有非言之物而言。」又其義也。

　　晉惠帝太安中，江夏張騁所乘牛言曰：「天下方亂，乘我何之！」騁懼而還，犬又言曰：「歸何蚤也。」尋後牛又人立而行。騁使善卜者卦之。謂曰：「天下將有兵亂，為禍非止一家。」其年張昌反，先略江夏，騁為將帥。於是五州殘亂，騁亦族滅。京房《易妖》曰：「牛能言，如其言占吉凶。」《易萌氣樞》曰：「人君不好士，走馬被文繡，犬狼食人食，則有六畜妖言。」時天子諸侯不以惠下為務，又其應也。

　　晉湣帝建武元年，曲阿門牛生犢，一體兩頭。

　　元帝太興元年，武昌太守王諒牛生子，兩頭八足，兩尾共一腹。三年後死。又有牛生一足三尾，皆生而死。按司馬彪說，兩頭者，政在私門，上下無別之象也。京房《易傳》曰：「足多者，所任邪也。足少者，下不勝任也。」其後皆有此應。晉元帝太興四年十二月，郊牛死。按劉向說《春秋》郊牛死曰，宣公區瞀昏亂，故天不饗其祀。元帝中興之業，實王導之謀也。劉隗探會主意，以得親幸，導見疏外。此區瞀不睿之禍也。

　　晉成帝咸和二年五月，護軍牛生犢，兩頭六足。是冬，蘇峻作亂。咸和七年，九德民袁榮家牛產犢，兩頭八足，二尾共身。京房《易傳》：「殺無罪，則牛生妖。」

　　桓玄之國在荊州，詣刺史殷仲堪，行至鶴穴，逢一老公，驅青牛，形色瑰異。桓玄即以所乘牛易取。乘至零陵涇溪，駿駛非常，因息駕飲牛。牛徑入江水不出。玄遣人覘守，經日無所見。

　　宋文帝元嘉三年，司徒徐羨之大兒喬之行欲入廣莫門。牛徑將入廷尉寺，左右禁捉不能禁。入方得出。明日被收。元嘉二十九年，晉陵送牛，角生右脅，長八尺。明年二月，東宮為禍。

　　孝武帝大明三年，廣州刺史費淹獻三角水牛。

　　黃眚黃祥：

　　蜀劉備章武二年，東伐。二月，自秭歸進屯夷道。六月，秭歸有黃氣見，長十餘里，廣數十丈。後逾旬，備為陸遜所破。近黃祥也。

　　魏齊王正始中，中山王周南為襄邑長。有鼠從穴出，語曰：「王周南，爾以某日死。」南不應。鼠還穴。後至期，更冠幘皁衣出，語曰：「周南，汝日中當死。」又不應。鼠復入，斯須更出，語如向日。適欲日中，鼠入復出，出復入，轉更數語如前。日適中，鼠曰：「周南，汝不應我，復何道。」言絕，顛蹶而死，即失衣冠。取視，俱如常鼠。案班固說，此黃祥也。是時曹爽秉政，競為比周，故鼠作變也。

　　宋孝武大明七年春，太湖邊忽多鼠。其年夏，水至，悉變成鯉魚。民人一日取，轉得三五十斛。明年，大饑。

　　晉元帝太興四年八月，黃霧四塞，埃氣蔽天。案楊宣對，近土氣，亂之祥也。晉元帝永昌二年正月癸巳，黃霧四塞。

　　晉穆帝永和七年三月，涼州大風拔木，黃霧下塵。是時張重華納譖，出謝艾為酒泉太守，而所任非其人。至九年死，嗣子見弑。是其應也。京房《易傳》曰：「聞善不予，茲謂不知。厥異黃，厥咎聾，厥災不嗣。黃者，有黃濁氣四塞天下，蔽賢絕道，故災至絕世也。」

　　晉安帝元興元年十月丙申朔，黃霧昏濁，不雨。

　　宋文帝元嘉十八年秋七月，天有黃光，洞照於地。太子率更令何承天謂之榮光，太平之詳，上表稱慶。

　　地震：

　　吳孫權黃武四年，江東地連震。是時權受魏爵命，為大將軍、吳王，改元專制，不修臣跡。京房《易傳》曰：「臣事雖正，專必震。」董仲舒、劉向並云「臣下強盛，將動而為害」之應也。

　　魏明帝青龍二年十一月，京都地震，從東來，隱隱有聲，屋瓦搖。魏明帝景初元年六月戊申，京都地震。是秋，吳將硃然圍江夏，荊州刺史胡質擊退之。又公孫淵自立為燕王，改年，置百官。明年，討平之。

　　吳孫權嘉禾六年五月，江東地震。赤烏二年正月，地又再震。是時呂壹專政，步騭上疏曰：「伏聞校事，吹毛求瑕，趣欲陷人，成其威福，無罪無辜，橫受重刑，雖有大臣，不見信任。如此，天地焉得無變。故嘉禾六年、赤烏二年，地連震動，臣下專政之應也。冀所以警悟人主，可不深思其意哉！」壹後卒敗。

　　魏齊王正始二年十一月，南安郡地地震。正始三年七月甲申，南安郡地震；十二月，魏郡地震。正始六年二月丁卯，南安郡地震。是時曹爽專政，遷太后于永甯宮，太后與帝相泣而別。連年地震，是其應也。

　　吳孫權赤烏十一年二月，江東地仍震。是時權聽讒，尋黜硃據，廢太子。

　　蜀劉禪炎興元年，蜀地震。時宦人黃皓專權。按司馬彪說，奄宦無陽施，猶婦人也。此皓見任之應，與漢和帝時同事也。是冬，蜀亡。

　　晉武帝泰始五年四月辛酉，地震。是年冬，新平氐、羌叛。明年，孫皓大遺眾入渦口。叛虜寇秦、涼，刺史胡烈、蘇愉並為所害。泰始七年六月丙申，地震。武帝世，始于賈充，終於楊駿，阿黨昧利，苟專權寵，終喪天下，由是也。末年所任轉敝，故亦一年六震，是其應也。裴叔則曰：「晉德所以不比靈斯堯、舜者，以有賈充諸人在朝。」

　　晉武帝咸寧二年八月庚辰，河南、河東、平陽地震。咸甯四年六月丁未，陰平、廣武地震；甲子，陰平、廣武地又震。

　　晉武帝太康二年二月庚申，淮南、丹陽地震。太康五年正月壬辰，地震。太康六年七月己丑，地震。太康七年七月，南安、犍為地震；八月，京兆地震。太康八年五月壬子，建安地震；七月，陰平地震；八月，丹陽地震。太康九年正月，會稽、丹陽、吳興地震；四月辛酉，長沙、南海等郡國八地震；七月至於八月，地又四震，其三有聲如雷。太康十年十二月己亥，丹陽地震。

　　晉武帝太始元年，地震。

　　晉惠帝元康元年十二月辛酉，京都地震。元康四年二月，蜀郡山崩殺人；上穀、上庸、遼東地震。五月壬子，壽春山崩，洪水出，城壞，地墜方三十丈，水出殺人。六月，壽春大雷震，山崩地坼，家人陷死，上庸郡亦如之。八月，上谷地震，水出，殺百餘人。居庸地裂，廣三十六丈，長八十四丈，水出，大饑。上庸四處山崩地陷，廣三十丈，長百三十丈，水出殺人。十月，京都地震；十一月，滎陽、襄城、汝陰、梁國、南陽地皆震；十二月，京都又震。是時賈后亂朝，據權專制，終至禍敗之應也。漢鄧太后攝政時，郡國地震。李固以為：「地，陰也，法當安靜。今乃越陰之職，專陽之政，故應以震。」此同事也。京房《易傳》曰：「無德專祿，茲謂不順。厥震動，丘陵湧水出。」又曰：「小人剝廬，厥妖山崩。茲謂陰乘陽，弱勝強。」又曰：「陰背陽，則地裂。父子分離，夷、羌叛去。」元康五年五月丁丑，地震；六月，金城地震。元康六年正月丁丑，地震。元康八年正月丙辰，地震。

　　晉惠帝太安元年十月，地震。是時齊王冏專政。太安二年十二月丙辰，地震。是時長沙王專政。

　　晉孝懷帝永嘉三年十月，荊、湘二州地震。時司馬越專政。永嘉四年四月，兗州地震。

　　晉湣帝建興二年四月甲辰，地震。是時幼主在上，權傾于下，四方雲擾，兵亂不息。建興三年六月丁卯，長安地震。

　　晉元帝太興元年四月，西平地震，湧水出；十二月，廬陵、豫章、武昌、西陵地震，山崩。干寶曰：「王敦陵上之應。」太興二年五月癸丑，祁山地震，山崩殺人。是時相國南陽王保在祁山稱晉王，不終之象也。太興三年四月庚寅，丹陽、吳郡、晉陵地震。其年，南平郡山崩，出雄黃數千斤。

　　晉成帝咸和二年三月，益州地震；四月己未，豫章地震。是年，蘇峻作亂。咸和九年三月丁酉，會稽地震。是時政在臣下。

　　晉穆帝永和元年六月癸亥，地震。是時嗣主幼沖，母后稱制，政在臣下，所以連年地震。永和二年十月，地震。永和三年正月丙辰，地震。永和四年十月己未，地震。永和五年正月庚寅，地震。永和九年八月丁酉，京都地震，有聲如雷。永和十年正月丁酉，地震，有聲如雷，雞雉鳴呴。永和十一年四月乙酉，地震；五月丁未，地震。

　　晉穆帝升平五年八月，涼州地震。

　　晉哀帝隆和元年四月甲戌，地震。是時政在將相，人主南面而已。隆和元年四月丁丑，涼州地震，浩亹山崩。張天錫降亡之象也。隆和二年二月庚寅，江陵地震。是時桓溫專政。

　　晉海西太和元年二月，涼州地震水湧。

　　晉簡文帝咸安二年十月辛未，安成地震。

　　晉孝武帝甯康元年十月辛未，地震。是時嗣主幼沖，政在將相。甯康二年七月甲午，涼州地震山崩。

　　晉孝武帝太元二年閏月壬午，地震；五月丁丑，地震。太元十一年六月己卯，地震。是後緣河諸將，連歲兵役。太元十五年三月己酉朔夜，地震。太元十七年六月癸卯，地震；十二月己未，地又震。是時群小弄權，天下側目。太元十八年正月癸亥朔，地震；二月乙未，地震。

　　晉安帝隆安四年九月癸酉，地震。是時幼主沖昧，政在臣下。晉安帝義熙四年正月壬子夜，地震有聲；十月癸亥，地震。義熙五年正月戊戌夜，尋陽地震，有聲如雷。明年，盧循下。義熙八年，自正月至四月，南康、廬陵地四震。明年，王旅西討荊、益。

　　宋文帝元嘉七年四月丙辰，地震。時遣軍經略司、兗。元嘉十二年四月丙辰，京邑地震。元嘉十五年七月辛未，地震。元嘉十六年，地震。

　　孝武帝大明二年四月辛丑，地震。大明六年七月甲申，地震，有聲自河北來，魯郡山搖地動，彭城城女牆四百八十丈墜落，屋室傾倒，兗州地裂泉湧，二年不已。其後虜主死，兗州刺史夏侯祖權卒。

　　明帝泰始二年四月，地震。泰始四年七月己酉，東北有聲如雷，地震。明帝泰豫元年閏七月甲申，東北有聲如雷，地震。

　　後廢帝元徽二年四月戊申，地震。元徽五年五月戊申，地震。七月，帝殞。

　　宋文帝元嘉二十五年，青州城南地，遠望見地中如水有影，人馬百物皆見影中，積年乃滅。

　　山崩地陷裂：

　　吳孫權赤烏十三年八月，丹陽、句容及故鄣、甯國諸山崩，鴻水溢。按劉向說，「山，陽，郡也；水，陰，民也。天戒若曰，君道崩壞，百姓將失其所也。」與《春秋》梁山崩，漢齊、楚眾山發水同事也。「夫三代命祀，祭不越望，吉凶禍福，不是過也」。吳雖帝，其實列國，災發丹陽，其天意矣。國主山川，山崩川竭，亡之征也。後二年而權薨，薨二十六年而吳亡。

　　魏元帝咸熙二年二月，太行山崩。此魏亡之征也。其冬，晉有天下。

　　晉武帝太始三年三月戊子，太行山崩。太始四年七月，泰山崩，墜三里。此晉之咎征也。至帝晏駕，而祿去王室，懷、湣淪胥於北，元帝中興于南，是其應也。京房《易傳》曰：「自上下者為崩，厥應泰山之石顛而下，聖王受命，人君虜。」

　　晉武帝太康五年丙午，宣帝廟地陷。太康六年三月，南安新興縣山崩，湧水出。太康七年七月，硃提之大瀘山崩，震壞郡舍；陰平之仇池崖隕。太康八年七月，大雨。殿前地陷，方五尺，深數丈。

　　晉惠帝元康四年五月壬子，地陷，方三十丈，殺人。史闕其處。元康四年八月，居庸地裂，廣三十丈，長百三十丈，水出殺人。

　　晉孝懷帝永嘉元年三月，洛陽東北步廣裏地陷。永嘉三年八月乙亥，鄄城城無故自壞七十餘丈，司馬越惡之，遷于濮陽。此見沴之異也。越卒陵上，終亦受禍。永嘉三年七月戊辰，當陽地裂三所，所廣三丈，長二百餘步。京房《易傳》曰：「地坼裂者，臣下分離，不肯相從也。」其後司馬越、苟晞交惡，四方牧伯莫不離散，王室遂亡。永嘉三年十月，宜都夷道山崩。永嘉四年四月，湘東酃黑石山崩。

　　晉元帝太興四年八月，常山崩，水出，滹沱盈溢，大木傾拔。

　　晉成帝咸和四年十月，柴桑廬山西北崖崩。十二月，劉胤為郭默所殺。

　　晉惠帝元康九年六月夜，暴雷雨。賈謐齋屋柱陷入地，壓謐床帳。此木沴土，土失其性，不能載也。明年，謐誅。晉惠帝光熙元年五月，范陽地然，可以爨。此火沴土也。是時禮樂征伐自諸侯出。

　　晉安帝義熙八年三月壬寅，山陰有聲如雷，地陷深廣各四尺。義熙十年五月戊寅，西明門地穿，湧水出，毀門扇及限。此水沴土也。

　　《五行傳》曰：「皇之不極，是謂不建。厥咎眊，厥罰恆陰，厥極弱。時則有射妖，時則有龍蛇之孽，時則有馬禍，時則有下人伐上之痾，時則有日月亂行，星辰逆行。」

　　常陰

　　吳孫亮太平三年，自八月沈陰不雨，四十餘日。是時將誅孫綝，謀泄。九月戊午，綝以兵圍宮，廢亮為會稽王。此常陰之罰也。

　　吳孫皓寶鼎元年十二月，太史奏久陰不雨，將有陰謀。皓深驚懼。時陸凱等謀因其謁廟廢之。及出，留平領兵前驅，凱語平，平不許，是以不果。皓既肆虐，群下多懷異圖，終至降亡。

　　宋後廢帝元徽三年四月，連陰不雨。元徽三年八月，多陰。後二年，廢帝殞。

　　射妖：

　　蜀車騎將軍鄧芝征涪陵，見玄猿緣山，手射中之。猿拔其箭，卷木葉塞其創。芝曰：「嘻！吾違物之性，其將死矣。」俄而卒。此射妖也。一曰猿母抱子，芝射中之，子為拔箭，取木葉塞創。芝歎息，投弓水中，自知當死矣。

　　晉恭帝之為琅邪王時，好奇戲，嘗閉一馬於門內，令人射之，欲觀幾箭而死。左右有諫者，曰：「馬，國姓也，而今射之，不祥甚矣。」於是乃止，而馬已被十許箭矣。此蓋射妖也。俄而桓玄篡位。

　　龍蛇之孽：

　　魏明帝青龍元年正月甲申，青龍見郟之摩陂井中。凡瑞興非時，則為妖孽，況困于井，非嘉祥矣。魏以改年，非也。晉武不賀，是也。干寶曰：「自明帝終魏世，青龍黃龍見者，皆其主廢興之應也。魏，土運；青，木色也，而不勝於金。黃得位，青失位之象也。青龍多見者，君德國運內相克伐也。故高貴鄉公卒敗於兵。案劉向說：'龍貴象，而困井中，諸侯將有幽執之禍也。'魏世龍莫不在井，此居上者逼制之應。高貴鄉公著《潛龍詩》，即此旨也。」

　　魏高貴鄉公正元元年冬十月戊戌，黃龍見於鄴井中。魏高貴鄉公甘露元年正月辛丑，青龍見軹縣井中；六月乙丑，青龍見元城縣界井中。甘露二年二月，青龍見溫縣井中。甘露三年，黃龍青龍仍見頓丘、冠軍、陽夏縣界井中。

　　景元三年二月，青龍見軹縣井中。

　　吳孫皓天冊中，龍乳于長沙民家，啖雞雛。京房《易妖》曰：「龍乳人家，王者為庶人。」其後皓降。

　　晉武帝咸寧二年六月丙申，白龍二見於九原井中。晉武帝太康五年正月癸卯，二龍見於武庫井中。帝見龍，有喜色，百僚將賀。劉毅獨表曰：「昔龍漦夏庭，禍發周室；龍見鄭門，子產不賀。」帝答曰：「朕德政未修，未有以膺受嘉祥。」遂不賀也。孫盛曰：「龍，水物也，何與於人，子產言之當矣。但非其所處，實為妖災。夫龍以飛翔顯見為美，則潛伏幽處，非休祥也。漢惠帝二年，兩龍見蘭陵井中，本志以為其後趙王幽死之象也。武庫者，帝王威禦之器所寶藏也，室宇邃密，非龍所處。後七年，蕃王相害，二十八年，果有二胡僭竊神器。勒、虎二逆皆字曰龍，此之表異，為有證矣。」史臣案龍為休瑞，而屈于井中，前史言之已祥。但兆幽微，非可臆斷，故《五行》、《符瑞》兩存之。

　　晉湣帝建興二年十一月，桴罕羌妓產一龍子，色似錦文，嘗就母乳，遙見神光，少得就視。

　　晉武帝咸甯中，司徒府有二大蛇，長十許丈，居聽事平上，數年而人不知，但怪府中數失小兒及豬犬之屬。後一蛇夜出，傷於刃，不能去，乃覺之。發徒攻擊，移時乃死。夫司徒五教之府，此皇極不建，故蛇孽見之。漢靈帝時，蛇見御座，楊賜以為帝溺于色之應也。魏氏宮人猥多，晉又過之，宴遊是湎，此其孽也。《詩》云：「惟虺惟蛇，女子之祥。」

　　晉惠帝元康五年三月癸巳，臨菑有大蛇長十餘丈，負二小蛇，入城北門，徑從市入漢城陽景王祠中不見。天戒若曰，齊方有劉章定傾之功，若不厲節忠慎，又將蹈章失職奪功之辱也。齊王冏不悟，雖建興復之功，而以驕陵取禍。負二小蛇出朝市，皆有象類也。

　　晉明帝太甯初，武昌有大蛇，常居故神祠空樹中，每出頭從人受食。京房《易妖》曰：「蛇見於邑，不出三年，有大兵。國有大憂。」其後討滅王敦及其黨與。

　　馬禍：

　　晉武帝太熙元年，遼東有馬生角，在兩耳下，長三寸。按劉向說，此兵象也。及帝晏駕之後，王室毒於兵禍，是其應也。京房《易傳》曰：「臣易上，政□不順□，厥妖馬生角。」又有「天子親伐，馬生角」。《呂氏春秋》曰：「人君失道，馬有生角。」

　　晉惠帝元康元年十二月，皇太子將釋奠，太傅趙王倫驂乘，至南城門，馬止，力士推之不能動。倫入軺車，乃進。此馬禍也。天戒若曰，倫不知義方，終為亂逆，非傅導行禮之人。倫不悟，故亡。元康九年十一月戊寅冬，有牝騮馬驚奔至廷尉訊堂，悲鳴而死。是殆湣懷冤死之象也。見廷尉訊堂，又天意乎！

　　晉孝懷帝永嘉六年二月，神馬鳴南城門。

　　晉元帝大興二年，丹陽郡吏濮陽楊演馬生駒，兩頭自頸前別，生而死。按司馬彪說，政在私門，二頭之象也。是後王敦陵上。

　　晉成帝咸康八年五月甲戌，有馬色赤如血，自宣陽門直走入於殿前，盤旋走出，尋逐莫知所在。己卯，帝不豫，六月崩。此馬禍，又赤祥也。張重華在涼州，將誅其西河相張祚，祚廄馬數十匹，同時悉皆無後尾。

　　晉安帝隆安四年十月，梁州有馬生角，刺史郭銓送示都督桓玄。案劉向說，馬不當生角，由玄不當舉兵向上也。睹災不悟，故至夷滅。

　　人痾：

　　魏文帝黃初初，清河宋士宗母化為鱉，入水。

　　魏明帝太和三年，曹休部曲兵奚農女死復生。時人有開周世塚，得殉葬女子，數日而有氣，數月而能語。郭太后愛養之。又太原民發塚破棺，棺中有一生婦人，問其本事，不知也。視其墓木，可三十歲。案京房《易傳》，至陰為陽，下人為上，晉宣王起之象也。漢平帝、獻帝並有此異，占以為王莽、曹操之征。公孫淵炊，有小兒蒸死甑中，其後夷滅。

　　吳孫亮建興二年，諸葛恪將征淮南，有孝子著衰衣入其閣。詰問，答曰：「不自覺入也。」時中外守備，亦悉不見。眾皆異之。及還，果見殺。恪已被害，妻在室，使婢沃盥，聞婢血曈。又眼目視瞻非常，妻問其故，婢蹶然躍起，頭至棟，攘臂切齒曰：「諸葛公乃為峻所殺。」

　　吳孫休永安四年，安吳民陳焦死七日，復穿塚出。干寶曰：「此與漢宣帝同事。烏程侯皓承廢故之家，得位之祥也。」

　　吳孫皓寶鼎元年，丹陽宣騫母，年八十，因浴化為黿。兄弟閉戶衛之，掘堂上作大坎，實水其中。黿入坎戲一二日，恆延頸外望，伺戶小開，便輪轉自躍，入於遠潭，遂不復還。與漢靈帝時黃氏母事同，吳亡之象也。

　　魏元帝咸熙二年八月，襄武縣言有大人見，長三丈餘，跡長三尺二寸，發白，著黃巾黃單衣，柱杖，呼民王始語曰：「今當太平。」尋晉代魏。

　　晉武帝泰始五年，元城人年七十，生角。案《漢志》說，殆趙王倫篡亂之象也。晉武帝咸寧二年二月，琅邪人顏畿病死，棺斂已久，家人咸夢畿謂己曰：「我當復生，可急開棺。」遂出之。漸能飲食屈申視瞻，不能行語也。二年復死。其後劉淵、石勒遂亡晉室。

　　晉惠帝元康中，安豐有女子周世寧，年八歲，漸化為男，至十七八，而氣性成。此劉淵、石勒蕩覆晉室之妖也。漢哀帝、獻帝時並有此異，皆有易代之兆。京房《傳》曰：「女子化為丈夫，茲謂陰昌，賤人為王。丈夫化為女子，茲謂陰勝陽，厥咎亡。」

　　晉惠帝永甯初，齊王冏唱義兵，誅除亂逆，乘輿反正。忽有婦人詣大司馬門求寄產。門者詰之，婦人曰：「我截齊便去耳。」是時齊王冏匡復王室，天下歸功。識者為其惡之。後果斬戮。永甯元年十二月甲子，有白頭公入齊王冏大司馬府，大呼有大兵起，不出甲子旬，冏殺之。明年十二月戊辰，冏敗，即甲子旬也。

　　晉惠帝太安元年四月癸酉，有人自雲龍門入殿前，北面再拜曰：「我當作中書監。」即收斬之。干寶曰：「夫禁庭，尊秘之處。今賤人徑入，而門衛不覺者，宮室將虛，而下人逾上之妖也。」是後帝北遷鄴，又西遷長安，盜賊蹈籍宮闕，遂亡天下。

　　晉惠帝世，梁國女子許嫁，已受禮娉，尋而其夫戍長安，經年不歸。女家更以適人，女不樂行，其父母逼強，不得已而去，尋得病亡。後其夫還，問女所在，其傢俱說之。其夫徑至女墓，不勝哀情，便發塚開棺，女遂活，因與俱歸。後婿聞之，詣官爭之，所在不能決。秘書郎王導議曰：「此是非常事，不得以常理斷之，宜還前夫。」朝廷從其議。

　　晉惠帝世，杜錫家葬，而婢誤不得出。後十餘年，開塚祔葬，而婢尚生。其始如瞑，有頃漸覺。問之，自謂當一再宿耳。初婢之埋，年十五六，及開塚更生，猶十五六也。嫁之有子。晉惠帝光熙元年，會稽謝真生子，大頭有鬢，兩蹠反向上，有男女兩體。生便作丈夫聲，經日死。

　　晉惠、懷之世，京、洛有兼男女體，亦能兩用人道，而性尤淫。案此亂氣之所生也。自咸甯、太康之後，男寵大興，甚于女色，士大夫莫不尚之，天下皆相放效，或有至夫婦離絕，怨曠妒忌者。故男女氣亂，而妖形作也。

　　元帝太興初，又有女子陰在腹上，在揚州，性亦淫。京房《易妖》曰：「人生子，陰在首，天下大亂；在腹，天下有事；在背，天下無後。」

　　晉孝懷帝永嘉元年，吳郡吳縣萬祥婢生子，鳥頭，兩足馬蹄，一手無毛，黃色，大如枕。

　　晉湣帝建興四年，新蔡縣吏任僑妻胡，年二十五，產二女，相向，腹心合同，自胸以上，齊以下，各分。此蓋天下未一之妖也。時內史呂會上言：「案《瑞應圖》，異根同體謂之連理，異苗同穎謂之嘉禾。草木之異，猶以為瑞，今二人同心，《易》稱'二人同心，其利斷金'。嘉征顯見，生於陝東之國，斯蓋四海同心之瑞，不勝喜踴，謹畫圖以上。」時有識者哂之。

　　晉中興初，有女子，其陰在腹，當齊下。自中國來江東，性甚淫，而不產。京房《易妖》曰：「人生子，陰在首，天下大亂；在腹，天下有事；在背，天下無後。」

　　晉元帝太興三年十二月，尚書騶謝平妻生女，墮地濞濞有聲，須臾便死。鼻目皆在頂上，面處如項，口有齒，都連為一，胸如鱉，手足爪如鳥爪，皆下句。京房《易妖》曰：「人生他物，非人所見者，皆為天下大兵。」後二年，有石頭之敗。

　　晉明帝太寧二年七月，丹陽江甯侯紀妻死，三日復生。

　　晉成帝咸康四年十一月辛丑，有何一人詣南止車門自列為聖人所使。錄付光錄外部檢問，是東海郯縣呂暢，辭語落漠，髡鞭三百，遣。咸康五年四月，下邳民王和僑居暨陽。息女可，年二十，自云：「上天來還，得征瑞印綬，當母天下。」晉陵太守以為妖，收付獄。至十一月，有人持柘杖，絳衣，詣止車門口，列為聖人使，求見天子。門候受辭，列姓呂名錫。雲王和女可，右足下有七星，星皆有毛，長七寸，天今命可為天下母。奏聞，即伏誅。並下晉陵誅可。

　　晉康帝建元二年十月，衛將軍營督過望所領兵陳瀆女壹，有文在足，曰「天下之母」。灸之逾明，京都喧嘩。有司收系以聞，俄自建康縣獄亡去。

　　石虎末，大武殿前所圖賢聖人像人頭，忽悉縮入肩中。

　　晉孝武帝甯康初，南郡州陵女人唐氏，漸化為丈夫。

　　晉安帝義熙七年，無錫人趙硃，年八歲，一旦暴長八尺，髭須蔚然，三日而死。義熙中，東陽人黃氏生女不養，埋之。數日於土中啼，取養遂活。義熙末，豫章吳平人有二陽道，重累生。

　　晉恭帝元熙元年，建安人陽道無頭正平，本下作女人形體。

　　宋文帝元嘉十七年，劉斌為吳郡。婁縣有一女，忽夜乘風雨，怳忽至郡城內。自覺去家正炊頃，衣不沾濡。曉在門上求通，言：「我天使也。」斌令前，因曰：「府君宜起迎我，當大富貴。不爾，必有凶禍。」斌問所以來，亦不自知也。謂是狂人，以付獄，符其家迎之。數日乃得去。後二十日許，斌誅。

　　孝武帝大明中，張暢為會稽郡，妾懷孕，兒於腹中啼，聲聞於外。暢尋死。大明末，荊州武甯縣人楊始歡妻，于腹中生女兒。此兒至今猶存。

　　明帝泰豫元年正月，巨人見太子西池水上，跡長三尺餘。

　　後廢帝元徽中，南東莞徐坦妻懷孕，兒在腹中有聲。元徽中，暨陽縣女人于黃山穴中得二卵，如鬥大，剖視有人形。

　　魏文帝黃初四年三月，宛、許大疫，死者萬數。

　　魏明帝青龍二年四月，大疫。青龍三年正月，京都大疫。

　　吳孫權赤烏五年，大疫。吳孫亮建興二年四月，諸葛恪圍新城。大疫，死者太半。吳孫皓鳳凰二年，疫。

　　晉武帝泰始十年，大疫。吳土亦同。晉武帝咸甯元年十一月，大疫，京都死者十萬人。晉武帝太康三年春，疫。

　　晉惠帝元康二年十一月，大疫。元康七年五月，秦、雍二州疾疫。

　　晉孝懷帝永嘉四年五月，秦、雍州饑疫至秋。永嘉六年，大疫。

　　晉元帝永昌元年十一月，大疫，死者十二三；河朔亦同。

　　晉成帝咸和五年五月，大饑且疫。

　　晉穆帝永和九年五月，大疫。

　　晉海西太和四年冬，大疫。

　　晉孝武帝太元五年五月，自冬大疫，至於此夏，多絕戶者。

　　晉安帝義熙元年十月，大疫，發赤班乃愈。義熙七年春，大疫。

　　宋文帝元嘉四年五月，京都疾疫。

　　孝武帝大明元年四月，京邑疾疫。大明四年四月，京邑疾疫。

　　日蝕：

　　魏文帝黃初二年六月戊辰晦，日有蝕之。有司奏免太尉。詔曰：「災異之作，以譴元首，而歸過股肱，豈禹、湯罪己之義乎？其令百官各虔厥職。後有天地眚，勿復劾三公。」黃初三年正月丙寅朔，日有蝕之；十一月庚申晦，又日有蝕之。黃初五年十一月戊申晦，日有蝕之。後二年，宮車晏駕。

　　魏明帝太和初，太史令許芝奏日應蝕，與太尉于靈台祈禳。帝詔曰：「蓋聞人主政有不得，則天懼之以災異，所以譴告使得自修也。故日月薄蝕，明治道有不當者。朕即位以來，既不能光明先帝聖德，而施化有不合於皇神，故上天有以寤之。宜勵政自修，以報於神明。天之于人，猶父之于子，未有父欲責其子，而可獻盛饌以求免也。今外欲遣上公與太史令具禳祠，于義未聞也。群公卿士，其各勉修厥職。有可以補朕不逮者，各封上之。」魏明帝太和五年十一月戊戌晦，日有蝕之。太和六年正月戊辰朔，日有蝕之。見《吳曆》。

　　魏明帝青龍元年閏月庚寅朔，日有蝕之。

　　魏齊王正始元年七月戊申朔，日有蝕之。《紀》無。正始三年四月戊戌朔，日有蝕之。《紀》無。正始六年四月壬子，日有蝕之；十月戊寅朔，又日有蝕之。正始八年二月庚午朔，日有蝕之。是時曹爽專政，丁謐、鄧颺等轉改法度。會有日蝕變，詔群臣問得失。蔣濟上疏曰：「昔大舜佐治，戒在比周；周公輔政，慎於其朋。齊侯問災，晏子對以布惠；魯君問異，臧孫答以緩役。塞變應天，乃實人事。」濟旨譬甚切，而君臣不悟，終至敗亡矣。正始九年正月乙未朔，日有蝕之。

　　魏齊王嘉平元年二月己未，日有蝕之。

　　魏高貴鄉公甘露四年七月戊子朔，日有蝕之。甘露五年正月乙酉朔，日有蝕之。按穀永說，正朝，尊者惡之。京房占曰：「日蝕乙酉，君弱臣強。司馬將兵，反征其王。」五月，有成濟之變。

　　魏元帝景元二年五月丁未朔，日有蝕之。景元三年三月己亥朔，日有蝕之。

　　晉武帝泰始二年七月丙午晦，日有蝕之。泰始七年五月庚辰，日有蝕之。泰始八年十月辛未朔，日有蝕之。泰始九年四月戊辰朔，日有蝕之。泰始十年三月癸亥，日有蝕之。

　　晉武帝咸甯元年七月甲申晦，日有蝕之。咸寧三年正月丙子朔，日有蝕之。

　　晉武帝太康四年三月辛丑朔，日有蝕之。太康六年八月丙戌朔，日有蝕之。太康七年正月甲寅朔，日有蝕之。乙亥，詔曰：「比年災異屢發，邦之不臧，實在朕躬。震蝕之異，其咎安在？將何施行，以濟其愆？」太尉亮、司徒舒、司空瓘遜位，弗許。太康八年正月戊申朔，日有蝕之。太康九年六月庚子朔，日有蝕之。後二年，宮車晏駕。

　　晉惠帝元康九年十月甲子朔，日有蝕之。晉惠帝永康元年四月辛卯朔，日有蝕之。晉惠帝永甯元年閏三月丙戌朔，日有蝕之。晉惠帝光熙元年正月戊子朔，日有蝕之。尊者惡之。七月乙酉朔，又日有蝕之既。占曰：「日蝕盡，不出三月，國有凶。」十一月，宮車晏駕。十二月壬午朔，又日有蝕之。

　　晉孝懷帝永嘉元年十一月戊申，日有蝕之。永嘉二年正月丙午朔，日有蝕之。永嘉六年二月壬子朔，日有蝕之。明年，帝崩於平陽。

　　晉湣帝建興四年六月丁巳朔，日有蝕之。十一月，帝為劉曜所虜。十二月乙卯朔，又日有蝕之。明年，帝崩於平陽。

　　晉元帝太興元年四月丁丑朔，日有蝕之。

　　晉明帝太寧三年十一月癸巳朔，日有蝕之。

　　晉成帝咸和二年五月甲申朔，日有蝕之。晉成帝咸康元年十月乙未朔，日有蝕之。咸康七年二月甲子朔，日有蝕之。咸康八年正月乙未朔，日有蝕之。正朝，尊者惡之。六月，宮車晏駕。

　　晉穆帝永和七年正月丁酉朔，日有蝕之。永和十二年十月癸巳朔，日有蝕之。晉穆帝升平四年八月辛丑朔，日有蝕之，不盡如鉤。明年，宮車晏駕。

　　晉哀帝隆和元年十二月戊午朔，日有蝕之。

　　晉海西公太和三年三月丁巳朔，日有蝕之。太和五年七月癸酉朔，日有蝕之。明年，廢為海西公。

　　晉孝武帝甯康三年十月癸酉朔，日有蝕之。晉孝武帝太元四年閏月己酉朔，日有蝕之。太元六年六月庚子朔，日有蝕之。太元九年十月辛亥朔，日有蝕之。太元十七年五月丁卯朔，日有蝕之。太元二十年三月庚辰朔，日有蝕之。明年，宮車晏駕。海西時有此變。又曰，臣有蔽主明者。

　　晉惠帝永興元年十一月，黑氣分日。晉惠帝光熙元年五月癸已，日散，光流如血，所照皆赤。甲午，又如之。占曰：「君道失明。」

　　晉孝懷帝永嘉元年十一月乙亥，黃黑氣掩日，所炤皆黃。案《河圖占》曰：「日薄也」。其說曰：「凡日蝕皆於晦朔，有不於晦朔者，為日薄。雖非日月同宿，時陰氣盛，掩薄日光也。占類蝕。」永喜二年二月癸卯，白虹貫日，青黃暈五重。占曰：「白虹貫日，近臣不亂，則諸侯有兵，破亡其地。」明年，司馬越殺繆播等，暴蔑人主。五年，胡破京都，帝遂見虜。一說王者有兵周之象。永嘉五年三月庚申，日散，光如血，下流，所照皆赤。日中有若飛燕鳥者。

　　晉湣帝建武元年正月庚子，白虹彌天，三日並照，日有重暈，左右兩珥。占曰：「白虹，兵氣也。三、四、五、六日俱出並爭，天下兵作，王立亦如其數。」又曰：「三日並出，不過三旬，諸侯爭為帝。」

　　晉安帝隆安四年六月庚辰朔，日有蝕之。晉安帝元興二年四月癸巳朔，日有蝕之。晉安帝義熙三年七月戊戌朔，日有蝕之。義熙十年九月己巳朔，日有蝕之；七月辛亥晦，日有蝕之。義熙十三年正月甲戌朔，日有蝕之。明年，宮車晏駕。

　　晉恭帝元熙元年十一月丁亥朔，日有蝕之。

　　宋少帝景平二年二月癸巳朔，日有蝕之。

　　文帝元嘉四年六月癸卯朔，日有蝕之。元嘉六年五月壬辰朔，日有蝕之。十一月己丑朔，又日有蝕之，不盡如鉤，蝕時星見，晡方沒，河北地暗。元嘉十二年正月乙未朔，日有蝕之。元嘉十七年四月戊午朔，日有蝕之。元嘉十九年七月甲戌晦，日有蝕之。元嘉二十三年六月癸未朔，日有蝕之。元嘉三十年七月辛丑朔，日有蝕之，既，星辰畢見。

　　孝武帝孝建元年七月丙戌朔，日有蝕之，既，列宿粲然。孝武帝大明五年九月甲寅朔，日有蝕之。

　　明帝泰始四年八月丙子朔，日有蝕之；十月癸酉，又日有蝕之。泰始五年十月丁卯朔，日有蝕之。

　　後廢帝元徽元年十二月癸卯朔，日有蝕之。順帝升明二年九月乙巳朔，日有蝕之。

　　升明三年三月癸卯朔，日有蝕之。

　　吳孫權赤烏十一年二月，白虹貫日，時地又頻震。權發詔，深戒懼天眚。

　　晉武帝泰始五年七月甲寅，日暈再重，白虹貫之。晉武帝太康元年正月己丑朔，五色氣冠日，自卯至酉。占曰：「君道失明。醜主斗、牛，斗、牛為吳地。」是時孫皓淫暴，四月降。

　　晉惠帝元康九年正月，日中有若飛燕者，數月乃消。王隱以為湣懷廢死之征也。晉惠帝永康元年十月乙未，日鬥，黃霧四塞。占曰：「不及三年，下有拔城大戰。」晉惠帝永甯元年九月甲申，日有黑子。按京房占：「黑者，陰也。臣不掩君惡，令下見百姓惡君。」日重暈，天下有立王。暈而珥，天下有立侯。故陳卓曰：「當有大慶，天下其參分乎？」三月而江東改元朔，胡亦改元朔，跨曹、劉疆宇。於是兵連積世。

　　晉元帝太興四年三月癸亥，日有黑子。辛亥，帝親錄訊囚徒。晉元帝永昌元年十月辛卯，日有黑子。

　　晉明帝太甯元年正月己丑朔，日暈無光；癸巳，黃霧四塞。占曰：「君道失明，臣有陰謀。」是時王敦陵上，卒伏其辜。

　　晉成帝咸康元年七月，白虹貫日。咸康八年正月壬申，日中有黑子。丙子，乃滅。

　　晉海西公太和四年四月戊辰，日暈厚密，白虹貫日中。太和六年三月辛未，白虹貫日，日暈五重。十一月，桓溫廢帝。張重華在涼州，日暴赤如火，中有三足烏，形見分明，數旦乃止。

　　晉安帝元興元年二月甲子，日暈，白虹貫日。明年，桓玄篡位。晉安帝義熙元年五月庚午，日有采珥。義熙十一年，日在東井，有白虹十餘丈，在南幹日。依司馬彪說，則災在分野，羌亡之象也。

　　晉恭帝元熙二年正月壬辰，日暈，東西有直珥各一丈，白氣貫之交匝。

　　晉孝懷帝永嘉五年三月丙申夜，月蝕既；丁酉夜，又蝕既。占曰：「月蝕既盡，夫人憂。」又曰：「其國貴人死。」

　　安帝義熙九年十二月辛卯朔旦，月猶見東方。按占，謂之「側匿。」

　　宋文帝元嘉二十九年十一月己卯朔，日始出，色赤如血，外生牙，塊壘不員。明年二月，宮車晏駕。

　　孝武帝大明七年十一月，日始出四五丈，色赤如血，未沒四五丈，亦如之。至於八年春，凡三，謂日死。閏五月，帝崩。

　　後廢帝元徽三年三月乙亥，日未沒數丈，日色紫赤無光。元徽五年三月庚寅，日暈五重，又重生二直，一抱一背。

　　文帝元嘉中，有兩白虹見宣陽門外。

　　後廢帝元徽二年八月壬子夜，白虹見。元徽四年正月己酉，白虹貫日。

　　後帝升明元年九月乙未夜，白虹見東方。


Chinese text: This work was published before January 1, 1923, and is in the
public domain worldwide because the author died at least 100 years ago.
