志第十　樂二
蔡邕論敘漢樂曰：一曰郊廟神靈，二曰天子享宴，三曰大射辟雍，四曰短簫鐃歌。

晉郊祀歌五篇　傅玄造
　　天命有晉，穆穆明明。我其夙夜，祗事上靈。常于時假，迄用有成。於薦玄牡，進夕其牲。崇德作樂，神祗是聽。

右祠天地五郊夕牲歌一篇。

　　宣文烝哉，曰靖四方。永言保之，夙夜匪康。光天之命，上帝是皇。嘉樂殷薦，靈祚景祥。神祗隆假，享福無疆。

右祠天地五郊迎送神歌一篇。

　　天祚有晉，其命惟新。受終于魏，奄有兆民。燕及皇天，懷柔百神。不顯遺烈，之德之純。享其玄牡，式用肇禋。神祇來格，福祿是臻。

　　時邁其猶，昊天子之。祐享有晉，兆民戴之。畏天之威，敬授民時。不顯不承，於猶繹思。皇極斯建，庶績咸熙。庶幾夙夜，惟晉之祺。

　　宣文惟后，克配彼天。撫寧四海，保有康年。於乎緝熙，肆用靖民。爰立曲制，爰修禮紀。作民之極，莫匪資始。克昌厥後，永言保之。

右饗天地五郊歌三篇。

前所作天地郊明堂歌五篇　傅玄造
　　皇矣有晉，時邁其德。受終于天，光濟萬國。萬國既光，神定厥祥。虔于郊祀，祗事上皇。祗事上皇，百祿是臻。巍巍祖考，克配彼天。嘉牲匪歆，德馨惟饗。受天之祚，神和四暢。

右天地郊明堂夕牲歌。

　　於赫大晉，膺天景祥。二帝邁德，宣茲重光。我皇受命，奄有萬方。郊祀配享，禮樂孔章。神祇嘉饗，祖考是皇。克昌厥後，保祚無疆。

右天地郊明堂降神歌。

　　整泰壇，祀皇神。精氣感，百靈賓。薀朱火，燎芳薪。紫煙游，冠青雲。神之體，靡象形。曠無方，幽以清。神之來，光景照。聽無聞，視無兆。神之至，舉歆歆。靈爽恊，動余心。神之坐，同歡娛。澤雲翔，化風舒。嘉樂奏，文中聲。八音諧，神是聽。咸潔齊，並芬芳。烹牲牷，享玉觴。神說饗，歆禋祀。祐大晉，降繁祉。胙京邑，行四海。保天年，窮地紀。

右天郊饗神歌。

　　整泰行，竢皇祗。眾神感，羣靈儀。陰祀設，吉禮施。夜將極，時未移。祗之體，無形象。潛泰幽，洞忽荒。祗之出，薆若有。靈無遠，天下母。祗之來，遺光景。照若存，終冥冥。祗之至，舉欣欣。舞象德，歌成文。祗之坐，同歡豫。澤雨施，化雲布。樂八變，聲教敷。物咸享，祗是娛。齋既潔，侍者肅。玉觴進，咸穆穆。饗嘉慶，歆德馨。胙有晉，暨羣生。溢九壤，格天庭。保萬壽，延億齡。

右地郊饗神歌。

　　經始明堂，享祀匪懈。於皇烈考，光配上帝。赫赫上帝，既高既崇。聖考是配，明德顯融。率土敬職，萬方來祭。常于時假，保胙永世。

右明堂饗神歌。

宋南郊雅樂登歌三篇　顏延之造
　　夤威寶命，嚴恭帝祖。表海炳岱，系唐胄楚。靈鑑濬文，民屬叡武。奄受敷錫，宅中拓宇。亘地稱皇，罄天作主。月竁來賓，日際奉土。開元首正，禮交樂舉。六曲聯事，九官列序。有牷在滌，有潔在俎。以{薦豕}王衷，以荅神祜。

右天地郊夕牲歌。

　　維聖饗帝，維孝饗親。皇乎備矣，有事上春。禮行宗祀，敬達郊禋。金枝中樹，廣樂四陳。陟配在京，降德在民。奔精照夜，高燎煬晨。陰明浮爍，沈禜深淪。告成大報，受釐元神。月御按節，星驅扶輪。遙興遠駕，燿燿振振。

右天地郊迎送神歌。

　　營泰畤，定天衷。思心叡，謀筮從。建表蕝，設郊宮。田燭置，爟火通。歷元旬，律首吉。飾紫壇，坎列室。中星兆，六宗秩。乾宇晏，地區謐。大孝昭，祭禮供。牲日展，盛自躬。具陳器，備禮容。形舞綴，被歌鐘。望帝閽，聳神蹕。靈之來，辰光溢。潔粢酌，娛太一。明煇夜，華晢日。稞既始，獻又終。煙薌鬯，報清穹。饗宋德，胙王功。休命永，福履充。

右天地饗神歌。

宋明堂歌　謝莊造
　　地紐謐，乾樞回。華蓋動，紫微開。旌蔽日，車若雲。駕六氣，乘絪縕。曄帝京，煇天邑。聖祖降，五靈集。構瑤戺，聳珠簾。漢拂幌，月棲檐。舞綴畼，鐘石融。駐飛景，鬱行風。懋粢盛，潔牲牷。百禮肅，群司虔。皇德遠，大孝昌。貫九幽，洞三光。神之安，解玉鑾。景福至，萬宇歡。

右迎神歌詩〈依漢郊祀迎神，三言，四句一轉韻。〉

　　雍台辨朔，澤宮練辰。潔火夕照，明水朝陳。六瑚賁室，八羽華庭。昭事先聖，懷濡上靈。《肆夏》戒敬，升歌發德。永固鴻基，以綏萬國。

右登歌詞。舊四言。

　　維天為大，維聖祖是則。辰居萬㝢，綴旒下國。內靈八輔，外光四瀛。蒿宮仰蓋，日館希旌。復殿留景，重檐結風。刮楹接緯，達嚮承虹。設業設虛，在王庭。肇禋祀，克配乎靈。我將我享，維孟之春。以孝以敬，以立我烝民。

右歌太祖文皇帝詞。依《周頌》體。

　　參映夕，駟照晨。靈乘震，司青春。鴈將向，桐始蕤。柔風舞，暄光遲。萌動達，萬品新。潤無際，澤無垠。

右歌青帝詞。三言依木數。

　　龍精初見大火中。朱光北至圭景同。帝位在離寔司衡。水雨方降木槿榮。庶物盛長咸殷阜。恩覃四冥被九有。

右歌赤帝辭。七言依火數。

　　履建宅中㝢，司繩御四方。裁化遍寒燠，布政周炎涼。景麗條可結，霜明氷可折。凱風扇朱辰，白雲流素節。分至乘結晷，啟閉集恒度。帝運緝萬有，皇靈澄國步。

右歌黃帝辭。五言依土數。

　　百川如鏡天地爽且明。雲沖氣舉德盛在素精。木葉初下洞庭始揚波。夜光徹地，飜霜照懸河。庶類收成，歲功行欲寧。浹地奉渥，罄宇承秋靈。

右歌白帝辭。九言依金數。

　　歲月既晏方馳。靈乘坎德司規。玄靈合晦鳥路。白雲繁亘天涯。雷在地時未光。飭國典閉關梁。四節遍萬物殿。福九域祚八鄉。晨晷促夕漏延。大陰極微陽宣。鵲將巢氷已解。氣濡水風動泉。

右歌黑帝辭。六言依水數。

　　蘊禮容，餘樂度。靈方留，景欲暮。開九重，肅五達。鳳參差，龍已沫。雲既動，河既梁。萬里照，四空香。神之車，歸清都。旋庭寂，玉殿虛。睿化凝，孝風熾。顧靈心，結皇思。

右送神歌辭。〈漢郊祀送神，亦三言。〉

右天郊饗神歌。

魏《俞兒舞歌》四篇〈魏國初建所用，後於太祖廟並作之。〉　王粲造
　　漢初建國家，匡九州。蠻荊震服，五刃三革休。安不忘備武樂脩。宴我賓師，敬用御天，永樂無憂。子孫受百福，常與松喬遊。蒸庶德，莫不咸歡柔。

右《矛俞新福歌》。

　　材官選士，劍弩錯陳。應桴蹈節，俯仰若神。綏我武烈，篤我淳仁。自西自東，莫不來賓。

右《弩俞新福歌》。

　　我功既定，庶士咸綏。樂陳我廣庭，式燕賓與師。昭文德，宣武威。平九有，撫民黎。荷天寵，延壽尸。千載莫我違。

右《安臺新福歌》曲。

　　神武用師士素厲。仁恩廣覆，猛節橫逝。自古立功，莫我弘大。桓桓征四國，爰及海裔。漢國保長慶，垂祚延萬世。

右《行辭新福歌》曲。

晉《宣武舞歌》四篇　傅玄造
《惟聖皇篇》　《矛俞》第一
　　惟聖皇德，巍巍光四海。禮樂猶形影，文武為表裏，乃作《巴俞》。肆舞士，劒弩齊列，戈矛為之始。進退疾鷹鷂，龍戰而豹起。如亂不可亂，動作順其理，離合有統紀。

《短兵篇》　《劒俞》第二
　　劒為短兵，其勢險危。疾踰飛電，迴旋應規。武節齊聲，或合或離。電發星騖，若景若差。兵法攸象，軍容是儀。

《軍鎮篇》　《弩俞》第三
　　弩為遠兵軍之鎮，其發有機。體難動徃必速，重而不遲。銳精分鏄，射遠中微。《弩俞》之樂，壹何奇！變多姿，退若激，進若飛。五聲恊，八音諧。宣武象，讃天威。

《窮武篇》　《安臺行亂》第四
　　窮武者喪，何但敗北。柔弱亡戰，國家亦廢。秦始徐偃，既已作戒前世。先王鑒其機，脩文整武藝。文武足相濟，然後得光大。亂曰：高則亢，滿則盈。亢必危，盈必傾。去危傾，守以平。沖則久，濁能清。混文武，順天經。

晉《宣文舞歌》二篇　傅玄造
《羽籥舞歌》
　　羲皇之初，天地開元。網罟禽獸，群黎以安。神農教耕，創業誠難。民得粒食，澹然無所患。黃帝始征伐，萬品造其端。軍駕無常居，是曰軒轅。軒轅既勤止，堯舜匪荒寧。夏禹治水，湯武又用兵。孰能保安逸，坐致太平？聖皇邁乾乾，天下興頌聲，穆穆且明明。惟聖皇，道化彰。澂四海，清三光。萬機理，庶事康。潛龍升，儀鳳翔。風雨時，物繁昌。却走馬，降瑞祥。揚仄陋，簡忠良。百祿是荷，眉壽無疆。

《羽鐸舞歌》
　　昔在渾成時，兩儀尚未分。陽升垂清景，陰降興浮雲。中和含氛氳，萬物各異羣。人倫得其序，眾生樂聖君。三統繼五行，然後有質文。皇王殊運代，治亂亦繽紛。伊大晉，德兼徃古。越犧農，邈舜禹。參天地，陵三五。禮唐周，樂《韶武》。豈惟《簫韶》，六代具舉。澤霑地境，化充天㝢。聖明臨朝，元凱作輔，普天同樂胥。浩浩元氣，遐哉大清。五行流邁，日月代征。隨時變化，庶物乃成。聖皇繼天，光濟羣生。化之以道，萬國咸寧。受茲介福，延于億齡。

晉宗廟歌十一篇　傅玄造
　　我夕我牲，猗歟敬止。嘉豢孔時，供茲享祀。神鑒厥誠，博碩斯歆。神考降饗，以虞孝孫之心。

右祠廟夕牲歌。

　　嗚呼悠哉！日鑒在茲。以時享祀，神明降之。神明斯降，既祐享之。祚我無疆，受天之祜。赫赫太上，巍巍聖祖。明明烈考，丕承繼序。

右祠廟迎送神歌。

　　經始宗廟，神明戾止。申錫無疆，祗承享祀。假哉皇祖，綏于孫子。燕及後昆，錫茲繁祉。

右祠征西將軍登歌。

　　嘉樂肆庭，薦祀在堂。皇皇宗廟，乃祖先皇。濟濟辟公，相予烝嘗。享祀不忒，降福穰穰。

右祠豫章府君登歌。

　　於邈先后，實司于天。顯矣皇祖，帝祉肇臻。本支克昌，資始開元。惠我無疆，享祀永年。

右祠潁川府君登歌。

　　於惟曾皇，顯顯令德。高明清亮，匪競柔克。保乂命祜，基命惟則。篤生聖祖，光濟四國。

右祠京兆府君登歌。

　　於鑠皇祖，聖德欽明。勤施四方，夙夜敬止。載敷文教，載揚武烈。匡定社稷，龔行天罰。經始大業，造創帝基。畏天之命，于時保之。

右祠宣皇帝登歌。

　　執競景皇，克明克哲。旁作穆穆，惟祗惟畏。纂宣之緒，耆定厥功。登此雋乂，糾彼羣凶。業業在位，帝既勤止。維天之命，於穆不已。

右祠景皇帝登歌。

　　於皇時晉，允文文皇。聰明叡智，聖敬神武。萬機莫綜，皇斯清之。虎兕放命，皇斯平之。柔遠能邇，簡授英賢。創業垂統，勳格皇天。

右祠文皇帝登歌。

　　曰晉是常，享祀時序。宗廟致敬，禮樂具舉。惟其來祭，普天率土。犧樽既奠，清酤既載。亦有和羹，薦羞斯備。蒸蒸永慕，感時興思。登歌奏舞，神樂其和。祖考來格，祐我邦家。敷天之下，罔不休嘉。

　　肅肅在位，濟濟臣工。四海來格，禮儀有容。鐘鼓振，管絃理。舞開元，歌永始。神胥樂兮。肅肅在位，臣工濟濟。小大咸敬，上下有禮。理管絃，振鼓鐘。舞象德，歌詠功。神胥樂兮。肅肅在位，有來雍雍。穆穆天子，相惟辟公。禮有儀，樂有則。

右祠廟饗神歌二篇。

晉江左宗廟歌十三篇，曹毗造十一首，王珣造二首
歌高祖宣皇帝　曹毗造
　　於赫高祖，德恊靈符。應運撥亂，釐整天衢。勳格宇宙，化動八區。肅以典刑，陶以玄珠。神石吐瑞，靈芝自敷。肇基天命，道均唐虞。

歌世宗景皇帝
　　景皇承運，纂隆洪緒。皇維重抗，天暉再舉。蠢矣二寇，擾我揚楚。乃整元戎，以膏齊斧。亹亹神算，赫赫王旅。鯨鯢既平，功冠帝宇。

歌太祖文皇帝
　　太祖齊聖，王猷誕融。仁教四塞，天基累崇。皇室多難，嚴清紫宮。威厲秋霜，惠過春風。平蜀夷楚，以文以戎。奄有參墟，聲流無窮。

歌世祖武皇帝
　　於穆武皇，允龔欽明。應期登神，龍飛紫庭。百揆時序，聽斷以情。殊域既賓，偽吳亦平。晨流甘露，宵映明星。野有擊壤，路垂頌聲。

歌中宗元皇帝
　　運屯百六，天羅解貫。元皇勃興，網籠江漢。仰齊七政，俯平禍亂。化若風行，澤猶雨散。淪光更燿，金煇復煥。德冠千載，蔚有餘粲。

歌肅祖明皇帝
　　明明肅祖，闡弘帝胙。英風夙發，清暉載路。姦逆縱忒，罔式皇度。躬振朱旗，遂豁天步。宏猷淵塞，高羅雲布。品物咸寧，洪基永固。

歌顯宗成皇帝
　　於休顯宗，道澤玄播。式宣德音，畼物以和。邁德蹈仁，匪神弗過。敷以純風，濯以清波。連理映阜，鳴鳳棲柯。同規放勛，義蓋山河。

歌康皇帝
　　康皇穆穆，仰嗣洪德。為而不宰，雅音四塞。閑邪以誠，鎮物以默。威靜區宇，道宣邦國。

歌孝宗穆皇帝
　　孝宗夙哲，休音允臧。如彼晨離，燿景扶桑。垂訓華幄，流潤八荒。幽賛玄妙，爰該典章。西平僭蜀，北靜舊疆。高猷遠畼，朝有遺芳。

歌哀皇帝
　　於穆哀皇，聖心虛遠。雅好玄古，大庭是踐。道尚無為，治存易簡。化若風行，民猶草偃。雖曰登遐，徽音彌闡。愔愔《雲》《韶》，盡美盡善。

歌太宗簡文皇帝　王珣造
　　皇矣簡文，於昭於天。靈明若神，周淡如淵。沖應其來，實與其遷。娓娓心化，日用不言。易而有親，簡而可傳。觀流彌遠，求本愈玄。

歌烈宗孝武皇帝　王珣造
　　天鑑有晉，欽哉烈宗。同規文考，玄默允龔。威而不猛，約而能通。神鉦一震，九域來同。道積淮海，《雅》《頌》自東。氣陶淳露，化恊時雍。

四時祠祀歌　曹毗造
　　肅肅清廟，巍巍聖功。萬國來賓，禮儀有容。鐘鼓振，金石熙。宣兆祚，武開基。神斯樂兮。理管絃，有來斯和。說功德，吐清歌。神斯樂兮。洋洋玄化，潤被九壤。民無不悅，道無不徃。禮有儀，樂有式。詠九功，永無極。神斯樂兮。

宋宗廟登歌八篇　王韶之造
　　綿綿遐緒，昭明載融。漢德未遠，堯有遺風。於穆皇祖，永世克隆。本枝惟慶，貽厥靡窮。

右祠北平府君登歌。

　　乃立清廟，清廟肅肅。乃備禮容，禮容穆穆。顯允皇祖，昭是嗣服。錫茲繁祉，聿懷多福。

右祠相國掾府君登歌。

　　四縣既序，簫管既舉。堂獻六瑚，庭舞八羽。先王有典，克禋皇祖。丕顯洪烈，永介休祜。

右祠開封府君登歌。

　　鐘鼓喤喤，威儀將將。溫恭禮樂，敬享曾皇。邁德垂仁，係軌重光。天命純嘏，惠我無疆。

右祠武原府君登歌。

　　鑠矣皇祖，帝度其心。永言配命，播茲徽音。思我茂猷，如玉如金。駿奔在陛，是鑑是歆。

右祠東安府君登歌。

　　蒸哉孝皇，齊聖廣淵。發祥誕慶，景胙自天。德敷金石，道被管絃。有命既集，徽風永宣。

右祠孝皇帝登歌。

　　惟天有命，眷求上哲。赫矣聖武，撫運桓撥。功並敷土，道均汝墳。止戈曰武，經緯稱文。鳥龍失紀，雲火代名。受終改物，作我宋京。至道惟王，大業有邵。降德兆民，升歌清廟。

右祠高祖武皇帝登歌。

　　奕奕寢廟，奉璋在庭。笙籥既列，犧象既盈。黍稷匪芳，明祀惟馨。樂具禮充，潔羞{薦豕}誠。神之格思，介以休禎。濟濟群辟，永觀厥成。

右祠七廟享神登歌。〈并以歌章太后篇。〉

世祖孝武皇帝歌　謝莊造
帝錫二祖，長世多祜。於穆叡考，襲聖承矩。玄極弛馭，乾紐墜緒。闢我皇維，締我宋宇。刷定四海，肇構神京。復禮輯樂，散馬墮城。澤牣九有，化浮八瀛。慶雲承掖，甘露飛甍。肅肅清廟，徽徽閟宮。舞蹈象德，笙磬陳風。黍稷非盛，明德惟崇。神其歆止，降福無窮。

宣皇太后廟歌
稟祥月輝，毓德軒光。嗣徽媯汭，思媚周姜。母臨萬㝢，訓藹紫房。朱絃玉籥，式載瓊芳。

晉四廂樂歌三首　傅玄造
　　天鑒有晉，世祚聖皇。時齊七政，朝此萬方。〈其一〉

　　鐘鼓斯震，九賓備禮。正位在朝，穆穆濟濟。〈其二〉

　　煌煌三辰，寔麗于天。君后是象，威儀孔虔。〈其三〉

　　率禮無愆，莫匪邁德。儀刑聖皇，萬邦惟則。〈其四〉

右《天鑒》四章，章四句。正旦大會行禮歌。

　　於赫明明，聖德龍興。三朝獻酒，萬壽是膺。敷佑四方，如日之升。自天降祚，元吉有徵。

右《於赫》一章，八句。上壽酒歌。

　　天命大晉，載育羣生。於穆上德，隨時化成。〈其一〉

　　自祖配命，皇皇后辟。繼天創業，宣文之績。〈其二〉

　　丕顯宣文，先知稼穡。克恭克儉，足教足食。〈其三〉

　　既教食之，弘濟艱難。上帝是祐，下民所安。〈其四〉

　　天祐聖皇，萬邦來賀。雖安勿安，乾乾匪暇。〈其五〉

　　乃正丘郊，乃定冢社。廙廙作宗，光宅天下。〈其六〉

　　惟敬朝饗，爰奏食舉。盡禮供御，嘉樂有序。〈其七〉

　　樹羽設業，笙鏞以間。琴瑟齊列，亦有篪塤。〈其八〉

　　喤喤鼓鐘，鎗鎗磬管。八音克諧，載夷載簡。〈其九〉

　　既夷既簡，其大不禦。風化潛興，如雲如雨。〈其十〉

　　如雲之覆，如雨之潤。聲教所暨，無思不順。〈其十一〉

　　教以化之，樂以和之。和而養之，時惟邕熙。〈其十二〉

　　禮慎其儀，樂節其聲。於鑠皇繇，既和且平。〈其十三〉

右《天命》十三章，章四句。食舉東西廂歌。

晉《正德》《大豫》二舞歌二篇　傅玄造
　　天命有晉，光濟萬國。穆穆聖皇，文武惟則。在天斯正，在地成德。載韜政刑，載崇禮教。我敷玄化，臻于中道。

右《正德舞歌》。

　　於鑠皇晉，配天受命。熙帝之光，世德惟聖。嘉樂《大豫》，保祐萬姓。淵兮不竭，沖而用之。先天弗違，虔奉天時。

右《大豫舞歌》。

晉四廂樂歌十七篇　荀勖造
正旦大會行禮歌四篇
　　於皇元首，羣生資始。履端大享，敬御繁祉。肆覲羣后，爰及卿士。欽順則元，允也天子。

《於皇》一章，八句。〈當《於赫》〉

　　明明天子，臨下有赫。四表宅心，惠浹荒貊。柔遠能邇，孔淑不逆。來格祁祁，邦家是若。

《明明》一章，八句。〈當《巍巍》〉

　　光光邦國，天篤其祜。丕顯哲命，顧柔三祖。世德作求，奄有九土。思我皇度，彝倫攸序。

《邦國》一章，八句。〈當《洋洋》〉

　　惟祖惟宗，高朗緝熙。對越在天，駿惠在茲。聿求厥成，我皇崇之。式固其猶，徃敬用治。

《祖宗》一章，八句。〈當《鹿鳴》〉

正旦大會王公上壽酒歌一篇
　　踐元辰，延顯融。獻羽觴，祈令終。我皇壽而隆，我皇茂而嵩。本枝奮百世，休祚鐘聖躬。

《踐元辰》一章，八句。〈當《觴行》〉

食舉樂東西廂歌十二篇
　　煌煌七燿，重明交暢。我有嘉賓，是應是貺。邦政既圖，接以大饗。人之好我，式遵德讓。

《煌煌》一章，八句。當《鹿鳴》

　　賓之初筵，藹藹濟濟。既朝乃宴，以洽百禮。頒以位敘，或廷或陛。登儐台叟，亦有兄弟。胥子陪寮，憲茲度楷。觀頤養正，降福孔偕。

《賓之初筵》一章，十二句。〈當《於穆》〉

　　昔我三后，大業是維。今我聖皇，焜燿前暉。奕奕重規，明照九畿。思輯用光，時罔有違。陟禹之跡，莫不來威。天被顯祿，福履是綏。

《三后》一章，十二句。〈當《昭昭》〉

　　赫矣太祖，克廣明德。廓開㝢宙，正世立則。變化不經，民無瑕慝。剏業垂統，兆我晉國。

《赫矣》一章，八句。〈當《華華》〉

　　烈文伯考，時惟帝景。夷險平亂，威而不猛。御衡不迷，皇塗煥炳。七德咸宣，其寧惟永。

《烈文》一章，八句。〈當《朝宴》〉

　　猗歟盛歟，先皇聖文。則天作孚，大哉為君。慎徽五典，帝載是懃。文武發揮，茂建嘉勳。修己濟治，民用寧殷。懷遠燭幽，玄教氛氳。善世不伐，服事參分。德博化隆，道冒無垠。

《猗歟》一章，十六句。〈當《盛德》〉

　　隆化洋洋，帝命溥將。登我晉道，越惟聖皇。龍飛革運，臨燾八荒。叡哲欽明，配蹤虞唐。封建厥福，駿發其祥。三朝習吉，終然允臧。其臧惟何，總彼萬方。元侯列辟，四嶽蕃王。時見世享，率茲有常。旅揖在庭，嘉客在堂。宋衛既臻，陳留山陽。我有賓使，觀國之光。貢賢納計，獻璧奉璋。保祐命之，申錫無疆。

《隆化》一章，二十八句。〈當《綏萬邦》〉

　　振鷺於飛，鴻漸其翼。京邑穆穆，四方是式。無競惟人，王綱允敕。君子來朝，言觀其極。

《振鷺》一章，八句。〈當《朝朝》〉

　　翼翼大君，民之攸暨。信理天工，惠康不匱。將遠不仁，訓以淳粹。幽明有倫，俊乂在位。九族既睦，庶邦順比。開元布憲，四海鱗萃。恊時正統，殊塗同致。厚德載物，靈心隆貴。敷奏讜言，納以無諱。樹之典象，誨之義類。上教如風，下應如卉。一人有慶，羣萌以遂。我后宴喜，令聞不墜。

《翼翼》一章，二十六句。〈當《順天》〉

　　既宴既喜，翕是萬邦。禮儀卒度，物其有容。晢晢庭燎，喤喤鼓鐘。笙磬詠德，萬舞象功。八音克諧，俗易化從。其和如樂，庶品時邕。

《既宴》一章，十二句。〈當《陟天庭》〉

　　時邕份份，六合同塵。徃我祖宗，威靜殊鄰。首定荊楚，遂平燕秦。娓娓文皇，邁德流仁。爰造草昧，應乾順民。靈瑞告符，休徵饗震。天地弗違，以和神人。既戡庸蜀，吳會是賓。肅慎率職，楛矢來陳。韓濊進樂，均恊清鈞。西旅獻獒，扶南效珍。蠻裔重譯，玄齒文身。我皇撫之，景命惟新。

《時邕》一章，二十六句。〈當《參兩儀》〉

　　愔愔嘉會，有聞無聲。清酤既奠，籩豆既馨。禮充樂備，《簫韶》九成。愷樂飲酒，酣而不盈。率土歡豫，邦國以寧。王猷允塞，萬載無傾。

《嘉會》一章，十二句。

晉《正德》《大豫》二舞歌二篇　荀勖造
　　人文垂則，盛德有容。聲以依詠，舞以象功。干戚發揮，節以笙鏞。羽籥雲會，翊宣令蹤。敷美盡善，允協時邕。煥炳其章，光乎萬邦。萬邦洋洋，承我晉道。配天作享，元命有造。上化如風，民應如草。穆穆斌斌，形于綴兆。文武旁作，慶流四表。無競維烈，永世是紹。

正德舞歌。

　　豫順以動，大哉惟時。時邁其仁，世載邕熙。兆我區夏，宣文是基。大業惟新，我皇隆之。重光累曜，欽明文思。迄用有成，惟晉之祺。穆穆聖皇，受命既固。品物咸寧，芳烈雲布。文教旁通，篤以淳素。玄化洽暢，被之暇豫。作樂崇德，同美《韶》、《濩》。浚邈幽遐，式遵王度。

右《大豫舞歌》。

晉四廂樂歌十六篇　張華造
　　稱元慶，奉壽觴。后皇延遐祚，安樂撫萬方。

右王公上壽詩一章。

　　明明在上，丕顯厥繇。翼翼三壽，蕃后惟休。羣生漸德，六合承流。

　　三正元辰，朝慶鱗萃。華夏奉職貢，八荒覲殊類。黻冕充廣庭，鳴玉盈朝位。濟濟朝位，言觀其光。儀序既以時，禮文渙以彰。思皇享多祜，嘉樂永無央。九賓在庭，臚讃既通。升瑞奠贄，乃侯乃公。穆穆天尊，隆禮動容。履端承元吉，介福御萬邦。

　　朝享上，下咸雍。崇多儀，繁禮容。舞盛德，歌九功。揚芳烈，播休蹤。皇化洽，洞幽明。懷柔百神，輯祥禎。潛龍躍，雕虎仁。儀鳳鳥，屆游麟。枯蠹榮，竭泉流。菌芝茂，枳棘柔。和氣應，休徵滋。恊靈符，彰帝期。綏宇宙，萬國和。昊天成命，賚皇家，賚皇家。

　　世資聖哲，三後在天，啟鴻烈。啟鴻烈，隆王基。率土謳吟，欣戴于時。恒文示象，代氣著期。

　　泰始開元，龍升在位。四隩同風，燮寧殊類。五韙來備，嘉生以遂。

　　凝庶績，臻太康。申繁祉，胤無疆。本枝百世，繼緒不忘。繼緒不忘，休有烈光。永言配命，惟晉之祥。

　　聖明統世，篤皇仁。廣大配天地，順動若陶鈞。玄化參自然，至德通神明。清風暢八極，流澤被無垠。

　　於皇時晉，奕奕齊聖。惟天降嘏，神祇保定。弘濟區夏，允集大命。有命既集，光帝猷。大明重耀，鑑六幽。聲教洋溢，惠滂流。惠滂流，移風俗。多士盈朝，賢俊比屋。敦世心，斵彫反素樸。反素樸，懷庶方。干戚舞階庭，疏狄說遐荒。扶南假重譯，肅慎襲衣裳。雲覆雨施，德洽無疆。旁生穆穆，仁化翔。

　　朝元日，賓王庭。承宸極，當盛明。衍和樂，竭祗誠。仰嘉惠，懷德馨。游淳風，泳淑清。協億兆，同歡榮。建皇極，統天位。運陰陽，御六氣。殷羣生，成性類。王道浹，治功成。人倫序，俗化清。虔明祀，祗三靈。崇禮樂，式儀刑。

　　慶元吉，宴三朝。播金石，詠泠簫。奏《九夏》，舞《雲》《韶》。邁德音，流英聲。八紘一，六合寧。六合寧，承聖明。王澤洽，道登隆。綏函夏，總華戎。齊德教，混殊風。混殊風，康萬國。崇夷簡，尚敦德。弘王度，表遐則。

右食舉東西廂樂詩十一章。

　　於赫皇祖，迪哲齊聖。經緯大業，基天之命。克開洪緒，誕篤天慶。旁濟彝倫，仰齊七政。

　　烈烈景皇，克明克聰，靜封略，定勳功。成民立政，儀刑萬邦。式固崇軌，光紹前蹤。

　　允文烈考，濬哲應期。參德天地，比功四時。大亨以正，庶績咸熙。肇啟晉宇，遂登皇基。

　　明明我后，玄德通神。受終正位，恊應天人。容民厚下，育物流仁。躋我王道，暉光日新。

右雅樂正旦大會行禮詩四章。

晉《正德》《大豫》二舞歌二篇　張華造
《正德舞》歌詩
　　曰皇上天，玄鑒惟光。神器周回，五德代章。祚命于晉，世有哲王。弘濟區夏，甄陶萬方。大明垂曜，旁燭無疆。蚩蚩庶類，風德永康。皇道惟清，禮樂斯經。金石在縣，萬舞在庭。象容表慶，恊律被聲。軼《武》超《濩》，取節六英。同進退讓，化漸無形。太和宣洽，通于幽冥。

《大豫舞》歌詩
　　惟天之命，符運有歸。赫赫大晉，三后重暉。繼明紹世，光撫九圍。我皇紹期，遂在璿璣。羣生屬命，奄有庶邦。慎徽五典，玄教遐通。萬方同軌，率土咸雍。爰制《大豫》，宣德舞功。淳化既穆，王道恊隆。仁及草木，惠加昆蟲。億兆夷人，說仰皇風。丕顯大業，永世彌崇。

晉四廂歌十六篇　成公綏造
　　上壽酒，樂未央。大晉應天慶，皇帝永無疆。

右詩一章，王公上壽酒所用。

　　穆穆天子，光臨萬國。多士盈朝，莫匪俊德。流化罔極，王猷允塞。嘉會置酒，嘉賓充庭。羽旄燿辰極，鐘鼓振太清。百辟朝三朝，彧彧明儀形。濟濟鏘鏘，金振玉聲。

　　禮樂具，宴嘉賓。眉壽祚聖皇，景福惟日新。羣后戾止，有來雝雝。獻酬納贄，崇此禮容。豐肴萬俎，旨酒千鍾。嘉樂盡樂宴，福祿咸攸同。

　　樂哉！天下安寧。道化行，風俗清。《簫韶》作，詠九成。年豐穰，世泰平。至治哉！樂無窮。元首聰明，股肱忠。澍豐澤，揚清風。

　　嘉瑞出，靈應彰。麒麟見，鳳皇翔。醴泉湧，流中唐。嘉禾生，穗盈箱。降繁祉，祚聖皇。承天位，統萬國。受命應期，授聖德。四世重光，宣開洪業，景克昌，文欽明，德彌彰。肇啟晉邦，流祚無疆。

　　泰始建元，鳳皇龍興。龍興伊何，享祚萬乘。奄有八荒，化育黎蒸。圖書煥炳，金石有徵。德光大，道熙隆。被四表，格皇穹。奕奕萬嗣，明明顯融。

　　高朗令終。保茲永祚，與天比崇。聖皇君四海，順人應天期。三葉合重光，泰始開洪基。明燿參日月，功化侔四時。宇宙清且泰，黎庶咸雝熙。善哉雝熙。

　　惟天降命，翼仁祐聖。於穆三皇，載德彌盛。總齊璿璣，光統七政。百揆時序，化若神聖。四海同風，興至仁。濟民育物，擬陶鈞。擬陶鈞，垂惠潤。皇皇羣賢，峨峨英儁。德化宣，芬芳播來胤。播來胤，垂後昆。

　　清廟何穆穆，皇極闢四門。皇極闢四門，萬機無不綜。娓娓翼翼，樂不及荒，饑不遑食。大禮既行，樂無極。

　　登崑崙，上增城。乘飛龍，升泰清。冠日月，佩五星。揚虹蜺，建彗旌。披慶雲，蔭繁榮。鑒八極，游天庭。順天地，和陰陽。序四氣，燿三光。張帝網，正皇綱。播仁風，流惠康。邁洪化，振靈威。懷萬方，納九夷。朝閶闔，宴紫微。

　　建五旗，羅鐘虡。列四縣，奏《韶》《武》。鏗金石，揚旌羽。縱八佾，巴渝舞。詠《雅》《頌》，和律呂。于胥樂，樂聖主。化蕩蕩，清風泄。總英雄，御俊傑。開宇宙，埽四裔。光緝熙，美聖哲。超百代，揚休烈，流景祚，顯萬世。

　　皇皇顯祖，翼世佐時。寧濟六合，受命應期。神武鷹揚，大化咸熙。廓開皇衢，用成帝基。

　　光光景皇，無競維烈。匡時拯俗，休功蓋世。宇宙既康，九域有截。天命降監，啟祚明哲。

　　穆穆烈考，克明克儁。實天生德，誕膺靈運。肇建帝業，開國有晉。載德奕世，垂慶洪胤。

　　明明聖帝，龍飛在天。與靈合契，通德幽玄。仰化清雲，俯育重淵。受靈之祐，於萬斯年。

右雅樂正旦大會行禮詩十五章。

宋四廂樂歌五篇　王韶之造
　　於鑠我皇，體仁包元。齊明日月，比量乾坤。陶甄百王，稽則黃軒。訏謨定命，辰告四蕃。

　　將將蕃后，翼翼羣僚。盛服待晨，明發來朝。饗以八珍，樂以九《韶》。仰祗天顏，厥猷孔昭。

　　法章既設，初筵長舒。濟濟列辟，端委皇除。飲和無盈。威儀有餘。溫恭在位，敬終如初。

　　九功既歌，六代惟時。被德在樂，宣道以詩。穆矣太和，品物咸熙。慶積自遠，告成在茲。

右《肆夏》樂歌四章。〈客入，於四廂振作《於鑠曲》。皇帝當陽，四廂振作《將將曲》。皇帝入變服，四廂振作《於鑠》《將將》二曲。又黃鐘、太蔟二廂作《法章》《九功》二曲。〉

　　大哉皇宋，長發其祥，纂系在漢，統源伊唐。德之克明，休有烈光。配天作極，辰居四方。

　　皇矣我后，聖德通靈。有命自天，誕授休禎。龍飛紫極，造我宋京。光宅宇宙，赫赫明明。

右大會行禮歌二章。〈姑洗廂作。〉

　　獻壽爵，慶聖皇。靈祚窮二儀，休明等三光。

右王公上壽歌一章。〈黃鐘廂作。〉

　　明明大宋，緝熙皇道。則天垂化，光定天保。天保既定，肆覲萬方。禮繁樂富，穆穆皇皇。

　　沔彼流水，朝宗天池。洋洋貢職，抑抑威儀。既習威儀，亦閑禮容。一人有則，作孚萬邦。

　　烝哉我皇，固天誕聖。履端惟始，對越休慶。如天斯久，如日斯盛。介茲景福，永固駿命。

右殿前登歌三章，別有金石。

　　晨羲載燿，萬物咸覩。嘉慶三朝，禮樂備舉。元正肇始，典章暉明。萬方畢來賀，華裔充皇庭。多士盈九位，俯仰觀玉聲。恂恂俯仰，載爛其煇。鼓鐘震天區，禮容塞皇闈。思樂窮休慶，福履同所歸。

　　五玉既獻，三帛是{薦豕}。爾公爾侯，鳴玉華殿。皇皇聖后，降禮南面。元首納嘉禮，萬邦同歡願。休哉！君臣嘉燕。建五旗，列四縣。樂有文，禮無倦。融皇風，窮一變。

　　體至和，感陰陽。德無不柔，繁休祥。瑞徽璧，應嘉鐘。舞靈鳳，躍潛龍。景星見，甘露墜。木連理，禾同穗。玄化洽，仁澤敷。極禎瑞，窮靈符。

　　懷荒裔，綏齊民。荷天祐，靡不賓。靡不賓，長世弘盛。昭明有融，繁嘉慶。繁嘉慶，熙帝載。合氣成和，蒼生欣戴。三靈恊瑞，惟新皇代。

　　王道四達，流仁布德。窮理詠乾元，垂訓順帝則。靈化侔四時，幽誠通玄默。德澤被八紘，乾寧軌萬國。

　　皇猷緝，咸熙泰。禮儀煥帝庭，要荒服遐外。被髮襲纓冕，左袵回衿帶。天覆地載，流澤汪濊。聲教布濩，德光大。

　　開元辰，畢來王。奉貢職，朝后皇。鳴珩佩，觀典章。樂王度，說徽芳。陶盛化，游太康。丕昭明，永克昌。

　　惟永初，德丕顯。齊七政，敷五典。彝倫序，洪化闡。王澤流，太平始。樹聲教，明皇紀。和靈祇，恭明祀。衍景祚，膺嘉祉。

　　禮有容，樂有儀。金石陳，牙羽施。邁《武》《濩》，均《咸池》。歌《南風》，舞德稱。文武煥，頌聲興。

　　王道純，德彌淑。寧八表，康九服。道禮讓，移風俗。移風俗，永克融。歌盛美，告成功。詠徽烈，邈無窮。

右食舉歌十章。〈黃鐘、太蔟二廂更作。黃鐘作《晨羲》、《體至和》、《王道》、《開元辰》、《禮有容》五曲。太蔟作《五玉》、《懷荒裔》、《皇猷緝》、《惟永初》、《王道純》五曲。〉

宋《前舞》《後舞》歌二篇　王韶之造
　　於赫景明，天監是臨。樂來伊陽，禮作惟陰。歌自德富，舞由功深。庭列宮縣，陛羅瑟琴。翿籥繁會，笙磬諧音。《簫韶》雖古，九成在今。道志和聲，德音孔宣。光我帝基，恊靈配乾。義刑六合，化穆自然。如彼雲漢，為章于天。熙熙萬類，陶和當年。擊轅中《韶》，永世弗騫。

右《前舞歌》一章。〈晉《正德之舞》，蕤賓廂作。〉

　　假樂聖后，寔天誕德。積美自中，王猷四塞。龍飛在天，儀刑萬國。欽明惟神，臨朝淵默。不言之化，品物咸德。告成于天，銘勳是勒。翼翼厥猶，娓娓其仁。順天剏制，因定和神。海外有截，九圍無塵。冕瑬司契，垂拱臨民。乃舞《大豫》，欽若天人。純嘏孔休，萬載彌新。

右《後舞歌》一章。〈晉《大豫之舞》，蕤賓廂作。〉

章廟樂舞歌詞〈雜歌悉同用太廟詞，唯三後別撰。〉　殷淡造
賓出入奏《肅成樂》歌詞二章
　　彝承孝曲，恭事嚴聖。浹天奉賮，罄壤齊慶。司儀具序，羽容夙彰。分枝颺烈，黼構周張。助寶奠軒，酎珍充庭。璆縣凝會，涓朱竚聲。先期選禮，肅若有承。祗對靈祉，皇慶昭膺。

　　尊事威儀，暉容昭敘。迅恭神明，梁盛牲俎。肅肅嚴宮，藹藹崇基。皇靈降祉，百祗具司。戒誠望夜，端列承朝。依微昭旦，物色輕霄。鴻慶遐鬯，嘉薦令芳。翊帝明德，永祚流光。

牲出入奏《引牲樂》歌詞
　　維誠潔饗，維孝奠靈。敬芬黍稷，敬滌犧牲。騂繭在豢，載溢載豐。以承宗祀，以肅皇衷。蕭芳四舉，華火周傳。神監孔昭，嘉是柔牷。

{薦豕}豆呈毛血奏《嘉{薦豕}樂》歌詞
　　肇禋戒祀，禮容咸舉。六典飾文，九司昭序。牲柔既昭，儀剛既陳。恭滌惟清，敬事惟神。加籩再御，兼俎重{薦豕}。節動軒越，聲流金縣。奕奕閟幄，娓娓嚴闈。潔誠夕鑑，端服晨暉。聖靈戾止，翊我皇則。上綏四㝢，下洋萬國。永言孝饗，孝饗有容。儐僚賛列，肅肅雝雝。

右夕牲歌詞。

迎神奏《韶夏樂》歌詞
　　閟宮黝黝，復殿微微。璿除肅炤，釭璧彤煇。黼帟神凝，玉堂嚴馨。圜火夕燿，方水朝清。金枝委樹，翠鐙竚縣。渟波澄宿，華漢浮天。恭事既夙，虔心有慕。仰降皇靈，俯寧依胙。

皇帝入廟北門奏《永至樂》歌詞
　　皇明鬯矣，孝容以昭。鑾華羽迾，拂漢涵滈。申申嘉夜，翊翊休朝。行金景送，步玉風《韶》。師承祀則，肅對禋祧。

太祝祼地奏登歌詞二章
　　帝容承祀，練時涓日。九重徹關，四靈賓室。肅倡函音，庶旄委佾。休靈告饗，嘉{薦豕}尚芬。玉瑚飾列，桂簋昭陳。具司選禮，翼翼振振。

　　祼崇祀典，酎恭孝時。禮無爽物，信靡媿詞。精華孚鬯，誠監昭通。升歌翊節，下管調風。皇心履變，敬明尊親。大哉孝德，至矣交神。

章皇太后神室奏《章德凱容》之樂舞歌詞
　　幽瑞浚靈，表彰嬪聖。翊載徽文，敷光崇慶。上緯纏祥，中維飾詠。永屬煇猷，聯昌景命。

昭皇太后神室奏《昭德凱容》之樂舞歌詞
明帝造：

　　表靈躔象，纉儀緯風。膺華丹燿，登瑞紫穹。訓形霄宇，武彰宸宮。騰芬金會，寫德聲容。

宣皇太后神室奏《宣德凱容》之樂舞歌詞
明帝造：

　　天樞凝燿，地紐儷煇。聯光騰世，炳慶翔機。薰藹中㝢，景纏上微。玉頌鏤德，金籥傳徽。

皇帝還東壁受福酒奏《嘉時》之樂舞詞
　　福{薦豕}洽，福時昌。皇聖膺嘉祐，帝業凝休祥。居極秉景運，宅德瑞中王。澄明臨四表，精華延八鄉。洞海周聲惠，徹㝢麗乾光。靈慶纏世祉，鴻烈永無疆。

送神奏《昭夏》之樂舞歌詞二章
　　大孝備，盛禮豐。神安留，嘉樂充。旋駕聳，泛青穹。延八虛，闢四空。藹流景，肅行風。

　　昭融教，緝風度。戀皇靈，結深慕。解羽縣，輟華樹。背璿除，端玉輅。流汪濊，慶國步。

皇帝詣便殿奏《休成》之樂歌詞
　　釃醴具登，嘉俎咸{薦豕}。饗洽誠陳，禮周樂徧。祝詞罷祼，序容輟縣。蹕動端庭，鑾回嚴殿。神儀駐景，華漢亭虛。八靈案衛，三祗解途。翠蓋燿澄，罼奕疑震。玉鑣息節，金輅懷音。式誠達孝，底心肅感。追憑皇鑒，思承淵範。神錫懋祉，四緯昭明。仰福帝徽，俯齊庶生。

宋書卷二十考證
樂志二天郊饗神歌祀皇神。○祀《晉書》作禮。

又保天年。○年《晉書》作命。

地郊饗神歌整泰行。○行《傅鶉觚集》作坵，一本作圻。〈臣照〉按祭法瘞埋於泰折祭地也。泰折即今地壇，故曰整泰折竢皇秪諸本皆誤。

又照若存終冥冥。○照《傅鶉觚集》作昭。

天地郊夕牲歌表海炳岱。○《文選》作炳海表岱。

又開元首正。○首正《顏延年之集》作正首。

迎神歌詩鐘石融。○諸本鐘下旁注闕字，一本作石，考《謝莊集》亦作石。今據以補。

黃帝辭履建宅中㝢司繩御四方。○〈臣承蒼〉按：《謝莊集》下注《宋書》作艮，御下注《宋書》作總，今諸本竝無作艮作總者。盖明代重雕《宋書》復據《莊集》改此二字，然則諸史傳至今日其失真者固不知凡幾矣。

白帝辭浹地奉渥罄宇承秋靈。○《謝莊集》秋下注云《宋書》作帝。

安臺新福歌曲我功既定。○我功《王粲集》作武功。

窮武篇然後得光大。○得《傅鶉觚集》作德。

祠征西將軍登歌綏于孫子。○于《傅鶉觚集》作予。

祠潁川府君登歌享祀永年。○祀《晉書》作祚。

祠景皇帝登歌克明克哲。○〈臣承蒼〉按：哲有制音與下畏叶。

祠文皇帝登歌允文文皇。○〈臣承蒼〉按：皇疑作祖與下武為韻。

祠廟饗神歌禮有儀樂有則。○南本此句下有舞象功歌詠德神胥樂兮十字。

歌世祖武皇帝應期登神。○神一本作禪。 食舉東西廂樂詩第九章德洽無疆旁生穆穆。○生一本作作〈臣照〉按：《書》云旁作穆穆，迓衡則作字是。

食舉歌第十章牙羽施。○牙一本誤干，《詩》崇牙樹羽則牙字是。

前舞歌義形六合。○義一本作儀〈臣承蒼〉按：如義字作儀形字即應作刑。


Chinese text: This work was published before January 1, 1923, and is in the
public domain worldwide because the author died at least 100 years ago.
