少帝諱義符，小字車兵，武帝長子也。[1]母曰張夫人。晉義熙二年，生於京口。武帝晚無男，及帝生，甚悅。年十歲，拜豫章公世子。[2]帝有旅力，善騎射，解音律。宋臺建，拜宋世子。元熙元年，進為宋太子。武帝受禪，立為皇太子。

永初三年五月癸亥，武帝崩，是日，太子即皇帝位。大赦。尊皇太后曰太皇太后。

六月壬申，以尚書僕射傅亮為中書監，司空徐羨之、領軍將軍謝晦及亮輔政。戊子，太尉長沙王道憐薨。

秋九月丁未，有司奏武皇帝配南郊，武敬皇后配北郊。

冬十一月戊午，有星孛于營室。

十二月庚戌，魏軍克滑臺。

明年春正月己亥朔，大赦，改元為景平元年。文武進位二等。辛丑，祀南郊。[3]虜將達奚卬破金墉，進圍虎牢。[4]毛德祖擊虜敗之，虜退而復合。拓跋木末又遣安平公涉歸寇青州。[5]癸卯，河南郡失守。乙卯，有星孛于東壁。

二月丁丑，太皇太后崩。沮渠蒙遜、吐谷渾阿犲並遣使朝貢。庚辰，[6]爵蒙遜為驃騎大將軍，[7]封河西王。以阿犲為安西將軍、沙州刺史，封澆河公。辛未，富陽人孫法光反，[8]寇山陰，會稽太守褚淡之遣山陰令陸劭討敗之。[9]

三月壬寅，孝懿皇后祔葬于興寧陵。是月，高麗國遣使朝貢。甲子，豫州刺史劉粹遣軍襲許昌，殺虜潁川太守庾龍。[10]乙丑，虜騎寇高平。初虜自河北之敗，請修和親；及聞高祖崩，因復侵擾，河、洛之地騷然矣。

夏四月，檀道濟北征，次臨朐，焚虜攻具。乙未，魏軍克虎牢，執司州刺史毛德祖以歸。

秋七月癸酉，尊所生張夫人為皇太后。丁丑，以旱，詔赦五歲刑以下罪人。[11]

冬十月己未，有星孛于氐，指尾，貫攝提，向大角，仲月在危，季月掃天倉而後滅。是歲，魏主拓跋嗣薨，子燾立。

十二月丙寅，[12]省寧州之江陽、犍為、安上三郡，合為宋昌郡。

二年春二月癸巳朔，日有蝕之。[13]廢南豫州刺史廬陵王義真為庶人，徙新安郡。乙未，以皇弟義恭為冠軍將軍，南豫州刺史。乙巳，大風，[14]天有五色雲，占者以為有兵。高麗國遣使貢獻。執政使使者誅義真于新安。

夏五月，江州刺史王弘、南兗州刺史檀道濟入朝。[15]帝居處所為多過失。乙酉，皇太后令曰：

王室不造，天禍未悔，先帝創業弗永，棄世登遐。義符長嗣，屬當天位，不謂窮凶極悖，一至於此。大行在殯，宇內哀惶，幸災肆於悖詞，喜容表於在慼。至乃徵召樂府，鳩集伶官，優倡管絃，靡不備奏，珍羞甘膳，有加平日。採擇媵御，產子就宮，靦然無怍，醜聲四達。及懿后崩背，重加天罰，親與左右執紼歌呼，推排梓宮，抃掌笑謔，殿省備聞。加復日夜媟狎，羣小慢戲，興造千計，費用萬端，帑藏空虛，人力殫盡。刑罰苛虐，幽囚日增。居帝王之位，好皁隸之役，處萬乘之尊，悅廝養之事。親執鞭撲，毆擊無辜，以為笑樂。穿池築觀，朝成暮毀，徵發工匠，疲極兆民。遠近歎嗟，人神怨怒，社稷將墜，豈可復嗣守洪業，君臨萬邦。今廢為營陽王，一依漢昌邑、晉海西故事。
鎮〔西將軍宜都王，仁明孝弟，著自幼辰。德業沖粹，識心明允。宜纂洪統，光臨億兆。主者詳依典故，以時奉迎。未亡人嬰此百罹，雖存若隕。永悼情事，撫心摧塞。〕[16]
始徐羨之、傅亮將廢帝，諷王弘、檀道濟求赴國訃。弘等來朝。使中書舍人邢安泰、潘盛為內應。是旦，道濟、謝晦領兵居前，羨之等隨後，因東掖門開，入自雲龍門。盛等先戒宿衞，莫有禦者。時帝於華林園為列肆，親自酤賣。又開瀆聚土，以象破岡埭，與左右引船唱呼，以為歡樂。夕游天淵池，即龍舟而寢。其朝未興，兵士進，殺二侍者於帝側，傷帝指。夫出東閤，就收璽紱，羣臣拜辭，送於東宮，遂幽於吳郡。是日，赦死罪以下。太后令奉還璽紱。檀道濟入守朝堂。六月癸丑，徐羨之等使中書舍人邢安泰弒帝於金昌亭。帝有勇力，不即受制，突走出昌門，追以門關踣之，致殞。時年十九。[17]

〈上闕〉則創業之君，自天所啟；守文之主，其難乎哉！[18]

校勘記
 武帝長子也　廿二史考異云：「按紀傳書諸帝皆稱廟號，獨此紀書武帝者四，而仍有稱高祖者。又它篇例稱魏為索虜，而此紀一云魏軍克滑臺，一云魏主拓跋嗣薨，全非休文之例。又如義熙十二年正月，以豫章公世子為西中郎將、豫州刺史。三月，除征虜將軍、徐兗二州刺史，鎮京口。十四年六月，除中軍將軍，副貳相國府。若宜見於本紀，而略不及。卷末無史臣論。其非休文書顯然。蓋此篇久亡，後人雜採它書以補之，故義例乖舛如此。」
 年十歲拜豫章公世子　按少帝義符生於義熙二年，而據五行志授豫章世子，在義熙七年，則當云六歲，此云十歲，疑有誤。
 辛丑祀南郊　「辛丑」各本作「辛巳」，據局本及南史改。按是年正月己亥朔，無辛巳，初三日辛丑。
 虜將達奚卬破金墉進圍虎牢　按據魏書奚斤傳，圍虎牢者為奚斤，斤本姓達奚氏。「卬」當是「斤」字之譌。
 拓跋木末又遣安平公涉歸寇青州　拓跋木末即魏主拓跋嗣。本卷後又稱嗣。蓋所採雜異，故前後不一致。「安平公」各本作「平安公」，今從局本。按索虜傳：「景平元年，虜遣安平公涉歸幡能健……東擊青州。」涉歸幡能健即叔孫建，魏書有傳，魏道武時，曾賜爵安平公。
 庚辰　張熷讀史舉正云：「二月丁丑、庚辰書辛未前，誤。」按張說是。二月戊辰朔，初四日辛未，初十日丁丑，十三日庚辰，辛未不當在庚辰後。
 爵蒙遜為驃騎大將軍　各本皆無「驃騎」二字。按本書文帝紀，元嘉二年，驃騎大將軍涼州牧大沮渠蒙遜改為車騎大將軍。則各本並奪「驃騎」二字。今據南史補。
 富陽人孫法光反　「孫法光」，褚叔度傳作「孫法亮」。
 會稽太守褚淡之遣山陰令陸劭討敗之　「褚淡之」各本並作「褚談」，據褚叔度傳，時會稽太守為褚淡之，「談」蓋「淡」之形譌。按南北朝人名後之「之」字，有時可以省去。今仍改「談」作「淡」，並補「之」字。
 殺虜潁川太守庾龍　「潁川」各本並作「潁州」，據劉粹傳改。
 以旱詔赦五歲刑以下罪人　各本並脫「刑」字，據南史補。
 十二月丙寅　按景平元年十二月癸巳朔，無丙寅。
 二年春二月癸巳朔日有蝕之　「二月癸巳朔」，局本同，宋本、北監本、毛本、殿本、通鑑考異引宋略、建康實錄作「正月癸巳朔」，南史宋本紀作「二月己卯朔」。按陳垣朔閏表，景平二年正月癸亥朔，二月壬辰朔。查正月無癸巳，癸巳為二月初二日。然日蝕當在朔日，是年正月祇二十九日，作二月壬辰朔者，蓋後人定朔有誤。宋書五行志作「二月癸巳朔」。今改從局本。
 乙未以皇弟義恭為冠軍將軍南豫州刺史乙巳大風　按陳垣朔閏表景平二年正月癸亥朔，是月無乙未、乙巳。二月壬辰朔，初三日乙未，十三日乙巳。可證上之春正月應作春二月。
 江州刺史王弘南兗州刺史檀道濟入朝　各本並作「江州刺史檀道濟、揚州刺史王弘入朝」。建康實錄作「江州刺史王弘、南兗州刺史檀道濟來朝」，是，今據改。錢大昕廿二史考異云：「按是時道濟為南兗州刺史，非江州；弘為江州刺史，非揚州也。揚州治輦下，時以司空徐羨之領之。紀所書皆誤。」
 西將軍宜都王〈至〉撫心摧塞　各本並脫，今據元龜一八八補。
 始徐羨之傅亮將廢帝〈至〉時年十九　此段宋本巳有脫葉。北監本、毛本、殿本、局本據南史補。今仍錄存。徐羨之、傅亮、檀道濟、謝晦等入雲龍門至華林園廢少帝一段，又見沈約宋書徐羨之傳中。天淵池，各本作天泉池，蓋據李延壽南史，乃避唐諱。今仍據沈約宋書徐羨之傳改為天淵池。
 其難乎哉　各本並脫此一行，僅涵芬樓影印百衲本所據之宋本，有此殘葉。蓋即本卷史臣曰之殘存結尾語。


Chinese text: This work was published before January 1, 1923, and is in the
public domain worldwide because the author died at least 100 years ago.
