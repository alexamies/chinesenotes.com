列傳第六　　趙倫之 到彥之〈闕〉 王懿 張邵

　　趙倫之，字幼成，下邳僮人也。孝穆皇后之弟。幼孤貧，事母以孝稱。武帝起兵，以軍功封閬中縣五等侯，累遷雍州刺史。武帝北伐，倫之遣順陽太守傅弘之、扶風太守沈田子出嶢柳，大破姚泓於藍田。及武帝受命，以佐命功，封霄城縣侯，安北將軍，鎮襄陽。少帝即位，徵拜護軍。元嘉三年，拜鎮軍將軍，尋遷左光祿大夫，領軍將軍。

　　倫之雖外戚貴盛，而以儉素自處。性野拙，人情世務，多所不解。久居方伯，頗覺富盛，入為護軍，資力不稱，以為見貶。光祿大夫范泰好戲謂曰：「司徒公缺，必用汝老奴。我不言汝資地所任，要是外戚高秩次第所至耳。」倫之大喜，每載酒肴詣泰。五年，卒。子伯符嗣。

　　伯符，字潤遠。少好弓馬。倫之在襄陽，伯符為竟陵太守。時竟陵蠻屢為寇，伯符征討，悉破之，由是有將帥之稱。後為寧遠將軍，總領義徒，以居宮城北，每有火起及賊盜，輒身貫甲胄，助郡縣赴討，武帝甚嘉之。文帝即位，累遷徐、兗二州刺史。為政苛暴，吏人畏之若豺虎，然而寇盜遠竄，無敢犯境。元嘉十八年，徵為領軍將軍。先是，外監不隸領軍，宜相統攝者，自有別詔，至此始統領焉。二十一年，轉豫州刺史。明年，為護軍將軍，復為丹陽尹。在郡嚴酷，吏人苦之，或至委叛被錄赴水而死；典筆吏取筆不如意，鞭五十。子倩，尚文帝第四女海鹽公主。初，始興王濬以潘妃之寵，故得出入後宮，遂與公主私通。及適倩，倩入宮而怒，肆詈搏擊，引絕帳帶。事上聞，有詔離婚，殺主所生蔣美人，伯符慚懼發病卒。諡曰肅。傳國至孫勖，齊受禪，國除。

　　王懿，字仲德，太原祁人。自言漢司徒允弟幽州刺史懋七世孫也。祖宏，事石季龍；父苗，事苻堅，皆為二千石。

　　仲堅德少沈審，有意略，通陰陽，解聲律。苻氏之敗，仲德年十七，與兄睿同起義兵，與慕容垂戰，敗；仲德被重創走，與家屬相失。路經大澤，不能前，困臥林中。忽有青衣童兒騎牛行，見仲德，問曰：「食未？」仲德告饑。兒去，頃之復來，攜食與之。仲德食畢欲行，會水潦暴至，莫知所如。有一白狼至前，仰天而號，號訖，銜仲德衣，因渡水；仲德隨之，獲濟，與睿相及。渡河至滑臺，復為翟遼所留，使為將帥。積年，仲德欲南歸，乃奔太山，遼遣騎追之急，夜行，忽有炬火前導，仲德隨之，行百許里，乃免。

　　晉太元末，徙居彭城。兄弟名犯晉宣、元二帝諱，並以字稱。睿字元德。北土重同姓，謂之骨肉，有遠來相投者，莫不竭力營贍；若不至者，以為不義，不為鄉里所容。仲德聞王愉在江南，是太原人，乃往依之；愉禮之甚薄，因至姑孰投桓玄。值玄篡，見輔國將軍張暢，言及世事，仲德曰：「自古革命，誠非一族，然今之起者，恐不足以成大事。」

　　元德果敢有智略，武帝甚知之，告以義舉，使於都下襲玄。仲德聞其謀，謂元德曰：「天下之事，不可不密，應機務速，不在巧遲。玄每冒夜出入，今若圖之，正須一夫力耳。」事泄，元德為玄所誅，仲德奔竄。會義軍克建業，仲德抱元德子方回出候武帝，帝於馬上抱方回，與仲德相對號泣，追贈元德給事中，封安復縣侯，以仲德為中兵參軍。

　　武帝伐廣固，仲德為前鋒，大小二十餘戰，每戰輒克。及盧循寇逼，敗劉毅於桑落，帝北伐始還，士卒創痍，堪戰者可數千人。賊眾十萬，舳艫百里，奔敗而歸者，咸稱其雄。眾議並欲遷都，仲德正色曰：「今天子當陽而治，明公命世作輔，新建大功，威震六合。妖賊豕突，乘我遠征，既聞凱入，將自奔散。今自投草間，則同之匹夫；匹夫號令，何以威物？義士英豪，當自求其主爾。此謀若行，請自此辭矣。」帝悅之，以仲德屯越城。及賊自蔡洲南走，遣仲德追之。賊留親黨范崇民五千人，高艦百餘，城南陵。仲德攻之，大破崇民，焚其舟艦，收其散卒，功冠諸將，封新淦縣侯。義熙十二年北伐，進仲德征虜將軍，加冀州刺史，為前鋒諸軍事。冠軍將軍檀道濟、龍驤將軍王鎮惡向洛陽，寧朔將軍劉遵考、建武將軍沈林子出石門，寧朔將軍朱超石、胡藩向半城，咸受統於仲德。仲德率龍驤將軍朱牧、寧遠將軍竺靈秀、嚴綱等開鉅野入河，乃總眾軍，進據潼關。長安平，以仲德為太尉諮議參軍。

　　武帝欲遷都洛陽，眾議咸以為宜。仲德曰：「非常之事，常人所駭。今暴師日久，士有歸心，固當以建業為王基，俟文軌大同，然後議之可也。」帝深納之，使衛送姚泓先還彭城。武帝受命，累遷徐州刺史，加都督。

　　元嘉三年，進號安北將軍，與到彥之北伐，大破虜軍。諸軍進屯靈昌津。司、兗既定，三軍咸喜，仲德獨有憂色，曰：「胡虜雖仁義不足，而凶狡有餘，今斂戈北歸，并力完聚，若河冰冬合，豈不能為三軍之憂！」十月，虜於委粟津渡河，進逼金墉，虎牢、洛陽諸軍相繼奔走。彥之聞二城不守，欲焚舟步走，仲德曰：「洛陽既陷，則虎牢不能獨全，勢使然也。今賊去我千里，滑臺猶有強兵，若便舍舟奔走，士卒必散。且當入濟至馬耳谷口，更詳所宜。」乃回軍沿濟南歷城步上，焚舟棄甲，還至彭城。仲德與彥之並免官。尋與檀道濟救滑臺，糧盡而歸。

　　九年，又為鎮北將軍、徐州刺史。明年，加領兗州刺史。仲德三臨徐州，威德著於彭城，立佛寺作白狼、童子像於塔中，以河北所遇也。十三年，進號鎮北大將軍。十五年，卒，諡曰桓侯。亦於廟立白狼、童子壇，每祭必祠之。子正脩嗣，為家僮所殺。

　　張邵，字茂宗，會稽太守裕之弟也。初為晉琅邪內史王誕龍驤府功曹，桓玄徙誕於廣州，親故咸離棄之，惟邵情意彌謹，流涕追送。時變亂饑饉，又饋送其妻子。

　　桓玄篡位，父敞先為尚書，以答事微謬，降為廷尉卿。及武帝討玄，邵白敞表獻誠款，帝大說，命署其門曰：「有犯張廷尉者，以軍法論。」後以敞為吳郡太守。王謐為揚州，召邵為主簿。劉毅為亞相，愛才好士，當世莫不輻湊，獨邵不往。或問之，邵曰：「主公命世人傑，何煩多問。」劉穆之聞以白，帝益親之，轉太尉參軍，署長流賊曹。盧循寇迫京師，使邵守南城。時百姓臨水望賊，帝怪而問邵，邵曰：「若節鉞未反，奔散之不暇，亦何能觀望。今當無復恐耳。」尋補州主簿。

　　邵悉心政事，精力絕人。及誅劉藩，邵時在西州直廬，即夜誡眾曹曰：「大軍當大討，可各修舟船倉庫，及曉取辦。」旦日，帝求諸簿署，應時即至；怪問其速，諸曹答曰：「昨夜受張主簿處分。」帝曰：「張邵可謂同我憂慮矣。」九年，世子始開征虜府，補邵錄事參軍，轉號中軍，遷諮議參軍，領記室。十二年，武帝北伐，邵請見，曰：「人生危脆，必當遠慮。穆之若邂逅不幸，誰可代之？尊業如此，苟有不諱，事將如何？」帝曰：「此自委穆之及卿耳。」青州刺史檀祗鎮廣陵，時滁州結聚亡命，祗率眾掩之。劉穆之恐以為變，將發軍。邵曰：「檀韶據中流，道濟為軍首，若疑狀發露，恐生大變。宜且遣慰勞，以觀其意。」既而祗果不動。及穆之卒，朝廷恇懼，便欲發詔以司馬徐羨之代之，邵對曰：「今誠急病，任終在徐，且世子無專命，宜須北咨。」信反，方使世子出命曰：「朝廷及大府事，悉咨徐司馬，其餘啟還。」武帝重其臨事不撓，有大臣體。十四年，以世子鎮荊州，邵諫曰：「儲貳之重，四海所係，不宜處外，敢以死請。」從之。

　　文帝為中郎將、荊州刺史，以邵為司馬，領南郡相，眾事悉決於邵。武帝受命，以佐命功，封臨沮伯。分荊州立湘州，以邵為刺史。將署府，邵以為長沙內地，非用武之國，置署妨人，乖為政要。帝從之。謝晦反，遺書要邵，邵不發函，馳使呈帝。

　　元嘉五年，轉征虜將軍，領寧蠻校尉、雍州刺史，加都督。初，王華與邵有隙，及華參要，親舊為之危心。邵曰：「子陵方弘至公，必不以私仇害正義。」是任也，華實舉之。及至襄陽，築長圍，修立堤堰，開田數千頃，郡人賴之富贍。丹、淅二川蠻屢為寇，邵誘其帥，因大會誅之，悉掩其徒黨。既失信群蠻，所在並起，水陸斷絕。子敷至襄陽定省，當還都，群蠻伺欲取之。會蠕蠕國遣使朝貢，賊以為敷，遂執之，邵坐降號揚烈將軍。

　　江夏王義恭鎮江陵，以邵為撫軍長史，持節、南蠻校尉。坐在雍州營私蓄取贓貨二百四十五萬，下廷尉，免官，削爵土。後為吳興太守，卒，追復爵邑，諡曰簡伯。邵臨終，遺命祭以菜果，葦席為轜車，諸子從焉。子敷、演、鏡，有名於世。

　　敷字景胤。生而母亡，年數歲，問知之，雖童蒙，便有感慕之色。至十歲許，求母遺物，而散施已盡，唯得一扇，乃緘錄之。每至感思，輒開笥流涕。見從母，悲戚嗚咽。性整貴，風韻端雅，好玄言，善屬文。初，父邵使與南陽宗少文談《繫》、《象》，往復數番，少文每欲屈，握麈尾歎曰：「吾道東矣。」於是名價日重。武帝聞其美，召見奇之，曰：「真千里駒也。」以為世子中軍參軍，數見接引。累遷江夏王義恭撫軍記室參軍。義恭就文帝求一學義沙門，會敷赴假江陵，入辭，文帝令以後車載沙門往，謂曰：「道中可得言晤。」敷不奉詔，上甚不說。遷正員中書郎。敷小名查，父邵小名梨，文帝戲之曰：「查何如梨？」敷曰：「梨為百果之宗，查何可比。」

　　中書舍人狄當、周赳並管要務，以敷同省名家，欲詣之。赳曰：「彼恐不相容接，不如勿往。」當曰：「吾等並已員外郎矣，何憂不得共坐。」敷先設二床，去壁三四尺，二客就席，敷呼左右曰：「移我遠客！」赳等失色而去。其自標遇如此。善持音儀，盡詳緩之致，與人別，執手曰：「念相聞。」餘響久之不絕。張氏後進皆慕之，其源起自敷也。遷黃門侍郎、始興王濬後將軍司徒左長史。未拜，父在吳興亡，成服凡十餘日，方進水漿，葬畢，不進鹽菜，遂毀瘠成疾。伯父茂度每譬止之，敷益更感慟，絕而復續。茂度曰：「我比止汝，而乃益甚。」自是不復往，未期年而卒。孝武即位，旌其孝道，追贈侍中，改其所居為孝張里。

　　敷弟柬，襲父封，位通直郎。柬有勇力，手格猛獸，元兇以為輔國將軍。孝武至新亭，柬出奔，墜淮死。子式嗣。

　　暢字少微，邵兄偉之子也。偉少有操行，為晉琅邪王國郎中令，從王至洛，還京都，武帝封藥酒一罌付偉，令密加鴆毒，受命於道，自飲而卒。

　　暢少與從兄敷、演、鏡齊名，為後進之秀。起家為太守徐佩之主簿，佩之被誅，暢馳出奔赴，制服盡哀，時論美之。弟牧嘗為猘犬所傷，醫者云食蝦蟇可療，牧難之。暢含笑先嘗，牧因此乃食，由是遂愈。累遷太子中庶子。

　　孝武鎮彭城，暢為安北長史、沛郡太守。元嘉二十七年，魏主托跋燾南征，太尉江夏王義恭統諸軍出鎮彭城。虜眾近城數十里，彭城眾力雖多，而軍食不足，義恭欲棄彭城南歸，計議彌日不定。時歷城眾少食多，安北中兵參軍沈慶之議欲以車營為函箱陣，精兵為外翼，奉二王及妃媛直趨歷城，分城兵配護軍將軍蕭思話留守。太尉長史何勖不同，欲席捲奔鬱洲，自海道還都。二議未決，更集群僚議之。暢曰：「若歷城、鬱洲可至，下官敢不高贊。今城內乏食，人無固心，但以關扃嚴密，不獲走耳。若一搖動，則潰然奔散，雖欲至所在，其可得乎！今食雖寡，然朝夕未至窘乏，豈可舍萬全之術，而即危亡之道。此計必行，下官請以頸血污君馬跡！」孝武聞暢議，謂義恭曰：「張長史言，不可違也。」義恭乃止。

　　魏主既至，登城南亞父塚，於戲馬臺立氈屋。先是，隊主蒯應見執，其日晡時，遣送應至小市門，致意求甘蔗及酒。孝武遣送酒二器，甘蔗百挺。求駱駝。明日，魏主又自上戲馬臺，復遣使至小市門，求與孝武相見，遣送駱駝，並致雜物，使於南門受之。暢於城上與魏尚書李孝伯語，孝伯問：「君何姓？」答曰：「姓張。」孝伯曰：「張長史乎？」暢曰：「君何得見識？」孝伯曰：「君名聲遠聞，足使我知。」城內有具思者，嘗在魏，義恭使視，知是孝伯，乃開門餉物。魏主又求酒及甘橘，孝武又致螺杯雜物，南土所珍。魏主復令孝伯傳語曰：「魏主有詔借博具。」暢曰：「博具當為申致，有詔之言，正可施於彼國，何得施之於此？」孝伯曰：「以鄰國之臣耳。」孝伯又言：「太尉、鎮軍，久闕南信，殊當憂邑。若遣信，當為護送。」暢曰：「此中間道甚多，亦不須煩魏。」孝伯曰：「亦知有水路，似為白賊所斷。」暢曰：「君著白衣，故號白賊也。」孝伯笑曰：「今之白賊，亦不異黃巾、赤眉，但不在江南耳。」又求博具，俄送與。魏主又遣送氈及九種鹽並胡豉，云：「此諸鹽，各有宜。白鹽是魏主所食；黑者療腹脹氣滿，刮取六銖，以酒服之；胡鹽療目痛。柔鹽不用食，療馬脊創；赤鹽、駁鹽、臭鹽、馬齒鹽四種，並不中食。胡豉亦中啖。」又求黃甘，並云：「魏主致意太尉、安北，何不遣人來問，觀我儀貌，察我為人。」暢又宣旨答曰：「魏主形狀才力，久為來往所見。李尚書親自銜命，不忍彼此不盡，故不復遣。」又云「魏主恨向所送馬殊不稱意，安北若須大馬，當送之，脫須蜀馬，亦有佳者。」暢曰：「安北不乏良駟，送在彼意，此非所求。」義恭又送炬燭十挺，孝武亦致錦一匹。又曰：「知更須黃甘，若給彼軍，即不能足；若供魏主，未當乏絕，故不復致。」孝伯又曰：「君南土膏粱，何為著屩？君且如此，將士云何？」暢曰：「膏粱之言，誠以為愧。但以不武，受命統軍，戎陣軍間，不容緩服。」魏主又遣就二王借箜篌、琵琶等器及棋子，孝伯足詞辯，亦北土之美。暢隨宜應答，甚為敏捷，音韻詳雅，魏人美之。

　　時魏聲云當出襄陽，故以暢為南譙王義宣司空長史、南郡太守。元兇弑逆，義宣發哀之日，即便舉兵。暢為元佐，舉哀畢，改服著黃袴褶，出射堂簡人，音儀容止，眾皆矚目，見者皆為盡命。事平，徵為吏部尚書，封夷道縣侯。及義宣有異圖，蔡超等以暢人望，勸義宣留之，乃解南蠻校尉以授暢，加冠軍將軍，領丞相長史。暢遣門生荀僧寶下都，因顏竣陳義宣釁狀。僧寶有私貨，止巴陵不時下。會義宣起兵，津路斷絕，遂不得前。義宣將為逆，使嬖人翟靈寶告暢，暢陳必無此理，請以死保之。靈寶還白義宣，云暢必不可回，請殺以徇眾，賴丞相司馬竺超民得免。進號撫軍，別立軍部，以收人望。暢雖署文檄，飲酒常醉，不省其事。及義宣敗於梁山，暢為軍人所掠，衣服都盡。遇右將軍王玄謨乘輿出營，暢已得敗衣，遂排玄謨上輿，玄謨甚不悅。諸將請殺之，隊主張榮救之得免。執送都下，付廷尉，見原。

　　起為都官尚書，轉侍中。孝武宴朝賢，暢亦在坐。何偃因醉曰：「張暢信奇才也，與義宣作賊，而卒無咎。苟非奇才，安能致此！」暢曰：「太初之時，誰黃其閣？」帝曰：「何事相苦。」初，尚之為元兇司空，及義師至新林門，人皆逃，尚之父子共洗黃閣，故暢以此譏之。孝建二年，出為會稽太守。卒，諡曰宣。暢愛弟子輯，臨終遺命與輯合墳，時議非之。

　　弟悅，亦有美稱，歷侍中、臨海王子頊前將軍長史、南郡太守。晉安王子勛建偽號，召拜為吏部尚書，與鄧琬共輔偽政。及事敗，悅殺琬歸降，復為太子中庶子。後拜雍州刺史。泰始六年，明帝於巴郡置三巴校尉，以悅補之，加持節、輔師將軍，領巴郡太守。未拜，卒。

　　暢子浩，官至義陽王昶征北諮議參軍。浩弟淹，黃門郎，封廣晉縣子，太子右衛率，東陽太守。逼郡吏燒臂照佛，百姓有罪，使禮佛贖刑，動至數千拜。免官禁錮。起為光祿勳，與晉安王子勛同逆，軍敗見殺焉。

　　臣穆等案《高氏小史》，《趙倫之傳》下有《到彥之傳》，而此書獨闕。約之史法，諸帝稱廟號，而謂魏為虜。今帝稱帝號，魏稱魏主，與《南史》體同，而傳末又無史臣論，疑非約書。然其辭差與《南史》異，故特存焉。


Chinese text: This work was published before January 1, 1923, and is in the
public domain worldwide because the author died at least 100 years ago.
