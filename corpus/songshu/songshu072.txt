列傳第三十二　　文九王

　　文帝十九男：元皇后生劭，潘淑妃生濬，路淑媛生孝武帝，吳淑儀生南平王鑠，高脩儀生廬陵昭王紹，殷脩華生竟陵王誕，曹婕妤生建平宣簡王宏，陳脩容生東海王禕，謝容華生晉熙王昶，江脩儀生武昌王渾，沈婕妤生明帝，楊脩儀生建安王休仁，邢美人生晉平王休祐，蔡美人生海陵王休茂，董美人生鄱陽哀王休業，顏美人生臨慶沖王休倩，陳美人生新野懷王夷父，荀美人生桂陽王休範，羅美人生巴陵哀王休若。劭、濬、誕、禕、渾、休茂、休範別有傳。紹出繼廬陵孝獻王義真。

　　南平穆王鑠，字休玄，文帝第四子也。元嘉十七年，都督湘州諸軍事、冠軍將軍、湘州刺史，不之鎮，領石頭戍事。二十二年，遷使持節、都督南豫、豫、司、雍、秦、并六州諸軍事、南豫州刺史。時太祖方事外略，乃罷南豫併壽陽，即以鑠為豫州刺史，尋領安蠻校尉，給鼓吹一部。二十六年，進號平西將軍，讓不拜。

　　索虜大帥托跋燾南侵陳、潁，遂圍汝南懸瓠城。行汝南太守陳憲保城自固，賊晝夜攻圍之，憲且守且戰，矢石無時不交。虜多作高樓，施弩以射城內，飛矢雨下，城中負戶以汲。又毀佛浮圖，取金像以為大鉤，施之衝車端，以牽樓堞。城內有一沙門，頗有機思，輒設奇以應之。賊多作蝦蟆車以填塹，因薄攻城。憲督厲將士，固女墻而戰。賊之死者，屍與城等，遂登屍以陵城，短兵相接；憲銳氣愈奮，戰士無不一當百，殺傷萬計，汝水為之不流。相拒四十餘日，鑠遣安蠻司馬劉康祖與寧朔將軍臧質救之，虜燒攻具走。

　　二十七年，大舉北伐，諸蕃竝出師。鑠遣中兵參軍胡盛之出汝南、上蔡，向長社，長社戍主魯爽委城奔走。即克長社，遣幢主王陽兒、張略等進據小索。偽豫州刺史僕蘭於大索率步騎二千攻陽兒，陽兒擊大破之。到坦之等進向大索，勞楊氏鄭德玄、張和各起義以應坦之，僕蘭奔虎牢。會王陽兒等至，即據大索，因向虎牢，鑠又遣安蠻司馬劉康祖繼坦之。虜永昌王宜勤仁庫真救虎牢，坦之敗走。虜乘勝逕進，於尉氏津逢康祖，康祖戰敗見殺。賊進脅壽陽，因東過與燾會於江上。

　　二十八年夏，虜荊州刺史魯爽及弟秀等，率部曲詣鑠歸順。其年七月，鑠所生吳淑儀薨，鑠歸京師，葬畢，還攝本任。時江夏王義恭領南兗州刺史，鎮盱眙。丁母憂，還京師。上以兗土彫荒，罷南兗併南徐州，當別置淮南都督住盱眙，開創屯田，應接遠近，欲以授鑠。既而改授散騎常侍、撫軍將軍，領兵戍石頭。

　　元兇弑立，以為中軍將軍，護軍、常侍如故。世祖入討，劭屯兵京邑，使鑠巡行撫勞。劭還立南兗，以鑠為使持節、都督南兗、徐、兗、青、冀、幽六州諸軍事、征北將軍、開府儀同三司、南兗州刺史，常侍如故。柳元景至新亭，劭親自攻之，挾鑠自隨。江夏王義恭南奔，使鑠守東府，以腹心防之。進授侍中、驃騎將軍、錄尚書事，餘如故。劭迎蔣侯神於宮內，疏世祖年諱，厭祝祈請，假授位號，使鑠造策文。及義軍入宮，鑠與濬俱歸世祖，濬即伏法，上迎鑠入營。當時倉卒失國璽，事寧，更鑄給之。進侍中、司空，領兵置佐，以國哀未闋，讓侍中。

　　鑠素不推事世祖，又為元兇所任，上乃以藥內食中毒殺之，時年二十三，追贈侍中、司徒。三子：敬猷、敬淵、敬先。敬猷嗣，官至黃門郎。敬淵初封南安縣侯，官至後軍將軍。敬先繼廬陵王紹。前廢帝景和末，召鑠妃江氏入宮，使左右於前逼迫之，江氏不受命。謂曰：「若不從，當殺汝三子。」江氏猶不肯。於是遣使於第殺敬猷、敬淵、敬先，鞭江氏一百。其夕廢帝亦殞。太宗即位，追贈敬猷侍中，諡曰懷王。追贈敬淵黃門侍郎，諡曰悼侯。改封孝武帝第十八子臨賀王子產字孝仁為南平王，繼鑠後，未拜，被殺。泰始五年，立晉平王休祐第七子宣曜為南平王繼鑠。休祐死，宣曜被廢還本。後廢帝元徽元年，立衡陽恭王嶷第二子伯玉為南平王繼鑠，後官至給事中。昇明二年，謀反誅，國除。

　　建平宣簡王宏，字休度，文帝第七子也。早喪母。元嘉二十一年，年十一，封建平王，食邑二千戶。少而閑素，篤好文籍。太祖寵愛殊常，為立第於雞籠山，盡山水之美。建平國職，高他國一階。二十四年，為中護軍，領石頭戍事。出為征虜將軍、江州刺史。二十八年，徵為中書令，領驍騎將軍。元兇弑立，以宏為左將軍、丹陽尹。又以為散騎常侍、鎮軍將軍、江州刺史。世祖入討，劭錄宏殿內。世祖先嘗以一手板與宏，宏遣左右親信周法道齎手板詣世祖。事平，以為尚書左僕射，使奉迎太后，還加中軍將軍，中書監，僕射如故。臧質為逆，宏以仗士五十人入六門。

　　為人謙儉周慎，禮賢接士，明曉政事，上甚信仗之。時普責百官讜言，宏議曰：

　　臣聞建國之道咸殊，興王之政不一。至於開諫致寧，防口取禍，固前王同軌，後主共則。秦、殷之敗，語戮刺亡；周、漢之盛，謗升箴顯。陛下以至德神臨，垂精思治，進儒禮而崇寬教，哀獄法而黜嚴刑，表忠行而舉貞節，辟處士而求賢異，修廢官而出滯賞，撤天膳而重農食，禁貴遊而弛榷酤，通山澤而易關梁，固已海內仰道，天下知德。今復開不諱之塗，獎直辭之路，四海希風，普天幸甚。舉蒙採問，敢不悉心，謹條鄙見，置陳如左。辭理違謬，伏用震讋。

　　夫用兵之道，自古所慎。頃干戈未戢，戰備宜修，而卒不素練，兵非夙習。且戎衛之職，多非其才，或以資厚素加，或以祿薄帶帖，或寵由權門，恩自私假，既無將領，虛尸榮祿。至於邊城舉燧，羽驛交馳，而望其擐甲推鋒，立功閫外，譬緣木求魚，不可得矣。常謂臨難命師，皆出倉卒，驅烏合之眾，隸造次之主，貌疏情乖，有若胡、越，豈能使其同力，拔危濟難！故奔北相望，覆敗繼有。

　　今欲改選將校，皆得其人，分臺見將，各以配給，領、護二軍，為其揔統。令撫養士卒，使恩信先加，農隙校獵，以習其事，三令五申，以齊其心，使動止應規，進退中律，然後畜銳觀釁，因時而動，摧敵陷堅，折衝於外。孫子曰：「視卒如赤子，故可與之共死。」所以張弮效爭先之心，吮癰致必盡之命，豈不由恩著者士輕其生，令明者卒畢其力。考心跡事，如或有在，妄陳膚知，追懼乖謬。

　　轉尚書令，加散騎常侍，將軍如故；給鼓吹一部，尋進號衛將軍，中書監、尚書令如故。

　　宏少而多病，大明二年疾動，求解尚書令，以本號開府儀同三司，加散騎常侍，中書監如故。未拜，其年薨，時年二十五。追贈侍中、司徒，中書監如故，給班劍二十人。上痛悼甚至，每朔望輒出臨靈，自為墓誌銘并序。與東揚州刺史顏竣詔曰：「宏夙情業尚，素心令績，雖年未及壯，願言兼申。謂天道可倚，輔仁無妄，雖寢患淹時，慮不至禍。豈圖祐善虛設，一旦永謝，驚惋摧慟，五內交殞。平生未遠，舉目如昨，而賞對遊娛，緬同千載，哀酷纏綿，實增痛切。卿情均休戚，重以周旋，乖坼少時，奄成今古，聞問傷惋，當何可言。」五年，益諸弟國各千戶，先薨者不在其例，唯宏追益。

　　子景素，少愛文義，有父風。大明四年，為寧朔將軍、南濟陰太守，徙歷陽、南譙二郡太守，將軍如故。中書侍郎，不拜。監南豫、豫二州諸軍事、輔國將軍、南豫州刺史，又不拜。太宗初，太子中庶子，領步兵校尉，太子左衛率，加給事中，冠軍將軍、南兗州刺史，丹陽尹，吳興太守，使持節、監湘州諸軍事、湘州刺史，將軍並如故。進號左將軍。泰始六年，都督荊、湘、雍、益、梁、寧、南、北秦八州諸軍事、左將軍、荊州刺史，持節如故。徵為散騎常侍、後將軍、太常，未拜。授使持節、都督南徐、南兗、兗、徐、青、冀六州諸軍事、鎮軍將軍、南徐州刺史。桂陽王休範為逆，景素雖纂集兵眾，以赴朝廷為名，而陰懷兩端。及事平，進號鎮北將軍。齊王為南兗州，景素解都督。

　　時太祖諸子盡殂，眾孫唯景素為長，建安王休祐諸子並廢徙，無在朝者。景素好文章書籍，招集才義之士，傾身禮接，以收名譽。由是朝野翕然，莫不屬意焉。而後廢帝狂凶失道，內外皆謂景素宜當神器，唯廢帝所生陳氏親戚疾忌之。而楊運長、阮佃夫竝太宗舊隸，貪幼少以久其權，慮景素立，不見容於長主，深相忌憚。元徽三年，景素防閣將軍王季符失景素旨，怨恨，因單騎奔京邑，告運長、佃夫云「景素欲反」。運長等便欲遣軍討之，齊王及衛將軍袁粲以下並保持之，謂為不然也。景素亦馳遣世子延齡還都，具自申理。運長等乃徙季符於梁州，又奪景素征北將軍、開府儀同三司。

　　自是廢帝狂悖日甚，朝野並屬心景素，陳氏及運長等彌相猜疑。景素因此稍為自防之計，與司馬廬江何季穆、錄事參軍陳郡殷濔、記室參軍濟陽蔡履、中兵參軍略陽垣慶延、左右賀文超等謀之。以參軍沈顒、毋丘文子、左暄、州西曹王潭</>等為爪牙。季穆薦從弟豫之為參軍。景素遣豫之、潭、文超等去來京邑，多與金帛，要結才力之士。由是冠軍將軍黃回、游擊將軍高道慶、輔國將軍曹欣之、前軍韓道清、長水校尉郭蘭之、羽林監垣祗祖，並皆響附，其餘武人失職不得志者，莫不歸之。

　　時廢帝單馬獨出，遊走郊野，曹欣之謀據石頭，韓道清、郭蘭之欲說齊王使同，若不回者圖之。候廢帝出行，因眾作難，事克奉景素。景素每禁駐之，未欲匆匆舉動。運長密遣傖人周天賜偽投景素，勸為異計；景素知為運長所遣，即斬之，遣司馬孫謙送首還台。

　　元徽四年七月，垣祗祖率數百人奔景素，云京邑已潰亂，勸令速入。景素信之，即便舉兵，負戈至者數千人。運長/等常疑景素有異志，及聞祗祖叛走，便纂嚴備辦。齊王出屯玄武湖，冠軍將軍任農夫、黃回、左軍將軍李安民各領步軍，右軍將軍張保率水軍，竝北討。冠軍將軍、南豫州刺史段佛榮為都統，其餘眾軍相繼進。冠軍將軍齊王世子鎮東府城。齊王知黃回有異圖，故使安民、佛榮俱行以防之。

　　景素欲斷據竹里，以拒臺軍。垣慶延、祗祖、沈顒等曰：「今天時旱熱，臺軍遠來疲困，引之使至，以逸待勞，可一戰而克也。」殷濔等固爭不能。農夫等既至，放火燒市邑，而垣慶延等各相顧望，竝無鬥志。景素本乏威略，恇擾不知所為。時張保水軍泊西渚，景素左右勇士數十人，竝荊楚快手，自相要結，擊水軍，應時摧陷，斬張保，而諸將不相應赴，復為臺軍所破。臺軍既薄城池，顒先眾叛走，垣祗祖次之，其餘諸軍相係奔敗。左暄驍果有膽力，欲為景素盡節，而所配兵力甚弱，猶力戰不退，於萬歲樓下橫射臺軍，不能禁，然後退散。右衛殿中將軍張倪奴、前軍將軍周盤龍攻陷京城，倪奴禽景素斬之，時年二十五，即葬京口。垣慶延、祗祖、左暄、賀文超竝伏誅；殷濔、蔡履徙梁州；何季穆先遷官，故不及禍；其餘皆逃亡，值赦得免。

　　景素既敗，曹欣之反告韓道清、郭蘭之之謀，道清等竝誅。黃回、高道慶等，齊王撫之如舊。景素子延齡及二少子，竝從誅。其年冬，封長沙成王義欣子勰第三子恬為秭歸縣侯，食邑千戶，繼宏後。順帝昇明二年，卒，國除。張倪奴以禽景素功，封筑陽縣侯，食邑千戶。

　　景素敗後，故記室參軍王螭、故主簿何昌宇竝上書訟景素之冤。齊受禪，建元初，故景素秀才劉璡又上書曰：

　　臣聞曾子孝於其親而沈乎水，介生忠於其主而焚於火，何則？仁也不必可依，信也不必可恃。昔者墨翟議雲梯於荊臺之下，宋人逐之；夷叔為衛軍隱難於晉，公子殪之；李牧北逝強胡之旗，南拒全秦之卒；趙王不圖其功，賜以利劍；陳蕃白首固義，忘生事主；漢靈不明其忠，卒被刑戮。彼數子者，皆身棲青雲之上，而困於泥塵之裏，誠以危行不容於衰世，孤立聚尤於眾人，加讒諂蛆蠱其中，謗隙蜂飛而至故也。臣聞浸潤之行，骨肉離絕，疑似一至，君臣易心，此中山所以歔欷奏樂，孟博所以慷慨囊頭者也。臣每惟故舉將宋建平王之禍，悲徹骨髓，氣凝霜霰。今璿鼎啟運，人神改物，生罪尚宥，死冤必申。臣誠不忍王之負謗而不雪，故敢明言其理。

　　臣聞孝悌為志者，不以犯上，曾子不逆薪而爨，知其不為暴也；秦仁獲麑，知其可為傅也。臣聞王之事獻太妃也，朝夕不違養，甘苦不見色。帳下進珍饌，太妃未食，王投箸輟飯。太妃起居有不安，王傍行蓬髮。臣聞求忠臣者於孝子之門，安有孝如王而不忠者乎？其可明一也。

　　當泰始、元徽中，王公貴人無謁景寧陵者，王獨抗情而行，不以趨時捨義，出鎮入朝，必俛拜陵所。王尚不棄先君，豈背今君乎？其可明二也。

　　王博聞而容眾，與諫而愛士，與人言呴呴若有傷。聞人之善，譽而進之；見人之惡，掩而誨之。李蔚之，蓬廬之寒素也，王枉駕而訊之；何季穆等，宣簡王之舊也，王提挈以升之。王虛己以厚天下之士，尚不欲傷一人之心，何乃親戚圖相菹膾乎？其可明三也。

　　臣昔以法曹參軍，奉訊於聽朝之末。王每斷獄，降聲辭，和顏色，以待士女之訟。時見夏伯以童子縲縶，王愴然改貌，用不加刑。徐州嘗歲饑，王散秩粟俸帛，以斷民之乏。蠲理冤疑，咸息徭務，所在皆有愛於民。臣聞善人，國之紀也。安有仁於民庶，而虐其宗國者乎？其可明四也。

　　王脩身潔行，言無近雜，內去聲酌之娛，外無田弋之好。每所臨踐，不加穿築，直衛不繁，第宅無改。荊州高齋，刻楹柏構，王廢而不處。昔朝廷欲賜王東陵甲第，又辭而不當。兩宮所遺珍玩，塵於笥篋。無它嬖私，不耽內寵，姬嬙數人，皆詔令所賜。王身食不踰一肉，器用瓦素，時有獻鏤玉器，王顧謂何昌宇曰：「我持此安所用哉？」乃謝而反之。王恭己蹈義若此。其可明五也。

　　王之在荊州也，時獻太妃初薨，宋明帝新棄天下，京畿諸王又相繼非命，王乃徵入為太常，楚下人士並勸勿下，王謂：「為臣而距先皇之命，不忠；為子不奉親之窀穸，不孝。」於是棄西州之重，而匍伏北闕。王若志欲倔彊，便應高枕江漢，何為屈折而受制於人乎？其可明六也。

　　王名高海內，義重太山，耆幼懷仁，士庶慕德。故從昏者忌明，同枉者毀正，搦弦為鉤，張一作百，行坐欬嚏，皆生風塵。會王季符負罪流謗，事會讒人之心，權醜相扇，鴟梟奮翼。王雖遘愍離凶，而誠分彌款，散情中孚，揮斥滿素。虞玩之銜使歸旋，世子入質京邑，續解徐州，請身東第，後求會稽，降階外撫。虞玩、殷煥實為詮譯，誠心殷勤，備留聖聽。王若侜張跋扈，何事若斯？其可明七也。

　　自是以後，日同殊論，蒼梧之衰德既彰，群小之姦慝彌廣，下盈其毒，上不可依。時長王並見誅鋤，公卿如蹈虎尾，眾人翕翕，莫不住仰於王。廂閤諸人，同謀異志，王心不從利，忠不背本，執周天賜而斬之，以距王宜與等，遣司馬孫謙歸款朝廷。王若欲擬非覬，寧當如此乎？其可明八也。

　　又是年五月以後，道路皆謂阮佃夫等欲潛圖宮禁，因兵北襲，而黃回、高道慶等傳構其事，武人獎亂，更相恐脅。至六月而京師徵賦車徒，將講眾北壘，都鄙疑駭，僉言釁作。垣祗祖因民情囂蕩，揚聲北奔，紿辭惑眾，窮亂極禍。會州人自都還，說：「掖門已閉，殊不知臺中安不？」王既素籍異論，謂為信然，收率疲弱，志在投散，冰炭在懷，但恐遲後。何圖兵以順出，翻為逆動乎？夫往來之人，喧嘩幻惑，皆出輦轂，非從徐州起也。且臺以六月晦夜無何呼北兵已至，皆登陴抽刃，而朱方七月朔猶緩帶從容，其晚聞京都變亂，始乃鳩兵簡甲耳。王豈先造禍哉！其可明九也。

　　王聞京室有難，坐不安，食不甘，言及太后，未嘗不交巾掩泣。又臨危之際，撫楹而歎曰：「吾恐三才於斯絕矣。」茲豈不誠在本朝，以天下為憂乎？自非深忠遠概，孰能身滅之不恤，獨眷眷國家安危哉？其可明十也。

　　夫王起兵之日，止在匡救昏難，放殛姦盜，非它故也。請較言之。當時君臣之道，治亂云何？楊運長、阮佃夫為有罪邪？為無罪邪？若其無罪，何故為戮？若其有罪，討之何辜？王豈不知君親之無將乎？顧以救火之家，豈遑先白丈人，非不恭也，徒以運屬陵喪，智力無所用之，蹉跌傾覆，此乃時也，豈謂反乎？果然今日王亡，明日宋亡，王何負於社稷，何媿於天下哉！

　　臣聞武王克商，未及下車，而封王子之墓；漢高定天下，過大梁，躡燕、代，修信陵之祀，存望諸之裔；晉世受命，亦追王陵之冤，而詔其孫為郎。夫比干，殷辛之罪人也；無忌，魏之疑臣也；樂毅，燕之逃將也；彥雲，齊之賊而晉害也。適逢聖明之君，革運創制，昭功誠，蕩嫌怨，清議以天下之善也。或殊世而相明，故四賢咸濟其令問，三后馳光於萬葉，君子榮其輝，小人服其義。

　　今陛下尊英雄之高軌，振逸世之奇聲，何至仍衰世之異議，以掩賢人之名哉！若王之中外不明，終始蹈德，臣懼方今之人，不復為善矣。且世之興衰，何代無有，今齊苗裔萬世之後，其能無汙隆乎？苟前良可廢，何以勸後之能者。伏願上同周、漢、西晉之如彼，下為來胤垂範之如此。儻能降明詔，箋枉道，使往王得洗謗議，拯冥魂，賜以王禮反葬，則民之從義，猶若回風之卷草也。臣聞鸛鳴臯垤，則降陰吐雨；騰蛇聳躍，而沈雲鬱冥。但傷臣言輕落毛，身如橫芥，神高聽邈，終焉莫省，直欲內不負心，庶將來知王之意耳。

　　又不省。至今上即位，乃下詔曰：「宋建平王劉景素，名父之子，少敦清尚。雖末路失圖，而原心有本。年流運改，宜弘優澤，可聽以王禮還葬舊墓。」

　　晉熙王昶，字休道，文帝第九子也。元嘉二十二年，年十歲，封義陽王，食邑二千戶。二十七年，為輔國將軍、南彭城、下邳二郡太守。元兇弑立，加散騎常侍。世祖踐祚，遷太常，出為東中郎將、會稽太守，尋監會稽、東陽、臨海、永嘉、新安五郡諸軍事。孝建元年，立東揚州，拜昶為刺史，東中郎將如故，進號後將軍。

　　大明元年，徵為秘書監，領驍騎將軍，加散騎常侍，遷中軍將軍、南彭城、下邳二郡太守。又出為都督江州、郢州之西陽、豫州之新蔡、晉熙三郡諸軍事、前將軍、江州刺史。三年，徵為護軍將軍，給鼓吹一部，增邑千戶。轉中書令，中軍將軍，尋以本號開府儀同三司，加散騎常侍，太常。從世祖南巡，坐斥皇太后龍舟，免開府，尋又以加授。前廢帝即位，出為使持節、都督徐、兗、南兗、青、冀、幽六州、豫州之梁郡諸軍事、征北將軍、徐州刺史，加散騎常侍，開府如故。

　　昶輕訬褊急，不能祗事世祖，大明中常被嫌責；民間喧然，常云昶當有異志。永光、景和中，此聲轉甚。廢帝既誅群公，彌縱狂悖，常語左右曰：「我即大位來，遂未嘗戒嚴，使人邑邑。」江夏王義恭誅後，昶表入朝，遣典籤蘧法生銜使。帝謂法生曰：「義陽與太宰謀反，我正欲討之，今知求還，甚善。」又屢詰問法生：「義陽謀反，何故不啟？」法生懼禍，叛走還彭城。帝因此北討，親率眾過江。法生既至，昶即聚眾起兵。統內諸郡，竝不受命，斬昶使。將佐文武，悉懷異心。昶知其不捷，乃夜與數十騎開門北奔索虜，棄母妻，唯攜愛妾一人，作丈夫服，亦騎馬自隨。昶家還都，二妾各生一子。時太宗已即位，名長者曰思遠，小者曰懷遠，尋竝卒。追封懷遠為池陽縣侯，食邑千戶。

　　泰始六年，以第六皇子燮字仲綏繼昶，改昶封為晉熙王。燮襲爵，食邑三千戶。太宗既以燮繼昶，乃下詔曰：「夫虎狼護子，猴猨負孫，毒性薄情，亦有仁愛，故識念氣類，尚均群品，況在人倫，可忘天屬。晉熙太妃謝氏，沈刻無親，物理罕比，征北公雖孝道無替，而遭此不慈，自少及長，闕恩鞫之□，乃至休否莫關，寒溫不訪，晨昏屏塞，定省靡因。事無違忤，動致誚責，毒句發口，人所難聞，加惡備苦，過於讎隙，遂事憤於宗姻，義傷於行路。公故妃郗氏，婦禮無違，逢此嚴酷，遂以憂卒，用夭盛年。又謝氏食則豐珍，衣則文麗，奉己之餘，播覃群下；而諸孫纊不溫體，食不充饑，付於姏妳之手，縱以任軍之路。遇其所生，弃若糞土，繿縷比於重囚，窮困過於下使。誠皇規方遠，沙塞將一，公脩短不諱，亦難豫圖。兼妾女累弱，一弟領主，防閑之道，人理斯急。朕所以詔第六子燮奉公為胤，欲以毗整一門，為公繼紹。但謝氏待骨肉至親，尚相棄蔑，況以義合，免苦為難。患萌防漸，危機須斷，便可還其本家，削絕蕃秩。」先是，改謝氏為射氏。

　　時主幼時艱，宗室寡弱。元徽元年，燮年四歲，以為使持節、監郢州、豫州之西陽、司州之義陽二郡諸軍事、征虜將軍、郢州刺史，以黃門郎王奐為長史，揔府州之任。明年，太尉、江州刺史桂陽王休範舉兵逼朝廷，燮遣中兵參軍馮景祖襲尋陽，休範留中兵參軍毛惠連、州別駕程罕之居守，開門詣景祖降。進燮號安西將軍，加督江州諸軍事，復昶所生謝氏為晉熙國太妃。四年，又進燮鎮西將軍，加鼓吹一部。

　　順帝即位，徵為使持節、都督揚、南徐二州諸軍事、撫軍將軍、揚州刺史。先是，齊世子為燮安西長史，行府州事，時亦被徵為左衛將軍，與燮俱下。會荊州刺史沈攸之舉兵反，世子因奉燮鎮尋陽之盆城，據中流，為內外形援。攸之平，燮還京邑。齊王為南徐州，燮解督南徐，進督南豫、江州諸軍事，進號中軍將軍、開府儀同三司，遷司徒。齊受禪，解司徒，降封陰安縣侯，食邑千五百戶。謀反，賜死。

　　始安王休仁，文帝第十二子也。元嘉二十九年，年十歲，立為建安王，食邑二千戶。孝建三年，為秘書監，領步兵校尉。尋都督南兗、徐二州諸軍事、冠軍將軍、南兗州刺史。大明元年，入為侍中，領右軍將軍。四年，出為湘州刺史，加散騎常侍，加號平南將軍。八年，遷使持節、督江州、南豫州之晉熙、新蔡、郢州之西陽三郡諸軍事、安南將軍、江州刺史。未拜，徙為散騎常侍、太常，又不拜。仍為護軍將軍，常侍如故。

　　前廢帝永光元年，遷領軍將軍。常侍如故。景和元年，又遷使持節、都督雍、梁、南、北秦四州諸軍事、安西將軍、寧蠻校尉、雍州刺史，未之任，留為散騎常侍、護軍將軍，又加特進、左光祿大夫，給鼓吹一部。

　　時廢帝狂悖無道，誅害群公，忌憚諸父，並囚之殿內，毆捶凌曳，無復人理。休仁及太宗、山陽王休祐，形體竝肥壯，帝乃以竹籠盛而稱之，以太宗尤肥，號為「豬王」，號休仁為「殺王」，休祐為「賊王」。以三王年長，尤所畏憚，故常錄以自近，不離左右。東海王禕凡劣，號為「驢王」，桂陽王休範、巴陵王休若年少，故竝得從容。嘗以木槽盛飯，內諸雜食，攪令和合，掘地為坑穽，實之以泥水，裸太宗內坑中，和槽食置前，令太宗以口就槽中食，用之為歡笑。欲害太宗及休仁、休祐前後以十數，休仁多計數，每以笑調佞諛悅之，故得推遷。常於休仁前使左右淫逼休仁所生楊太妃，左右並不得已順命，以至右衛將軍劉道隆，道隆歡以奉旨，盡諸醜狀。時廷尉劉矇妾孕，臨月，迎入後宮，冀其生男，欲立為太子。太宗嘗忤旨，帝怒，乃裸之，縛其手腳，以杖貫手腳內，使人檐付太官，曰：「即日屠豬。」休仁笑謂帝曰：「豬今日未應死。」帝問其故，休仁曰：「待皇太子生，殺豬取其肝肺。」帝意乃解，曰：「且付廷尉。」一宿出之。

　　帝將南遊荊、湘二州，明旦欲殺諸父便發。其夕，太宗克定禍難，殞帝於華林園。休仁即日推崇太宗，便執臣禮。明旦，休仁出住東府。時南平，廬陵敬先兄弟，為廢帝所害，猶未殯殮，休仁、休祐同載臨之，開帷歡笑，奏鼓吹往反，時人咸非焉。

　　先是，廢帝進休仁為驃騎大將軍、開府儀同三司，常侍如故。未拜，太宗令書以為使持節、侍中、都督揚、南徐二州諸軍事、司徒、尚書令、揚州刺史，加班劍二十人，給三望十五乘。時劉道隆為護軍，休仁請求解職，曰：「臣不得與此人同朝。」上乃賜道隆死。尋諸方逆命，休仁都督征討諸軍事，增班劍三十人。出據虎檻，進據赭圻。尋領太子太傅，揔統諸軍，隨宜應接。中流平定，休仁之力也。初行，與蘇侯神結為兄弟，以求神助。及事平，太宗與休仁書曰：「此段殊得蘇侯兄弟力。」增休仁邑四千戶，固辭，乃受千戶。上流雖平，薛安都據彭城，招引索虜，復都督北討諸軍事，又增邑三千戶，不受。時豫州刺史殷琰據壽陽，未平。晉平王休祐先督征討諸軍事，休祐出領江陵，休仁代督西討諸軍事。泰始五年，進都督豫、司二州。

　　休仁年與太宗鄰亞，俱好文籍，素相愛友。及廢帝世，同經危難，太宗又資其權譎之力。泰始初，四方逆命，兵至近畿，休仁親當矢石，大勳克建，任緫百揆，親寄甚隆。朝野四方，莫不輻湊。上漸不悅。休仁悟其旨，其冬，表解揚州，見許。六年，進位太尉，領司徒，固讓，又加漆輪車、劍履。

　　太宗末年，多忌諱，猜害稍甚，休仁轉不自安。及殺晉平王休祐，憂懼彌切。其年，上疾篤，與楊運長等為身後之計，慮諸弟強盛，太子幼弱，將來不安。運長又慮帝宴駕後，休仁一旦居周公之地，其輩不得秉權，彌贊成之。上疾嘗暴甚，內外莫不屬意於休仁，主書以下，皆往東府休仁所親信，豫自結納，其或直不得出者，皆恐懼。上既宿懷此意，至是又聞物情向之，乃召休仁入見。既而又謂曰：「夕可停尚書下省宿，明可早來。」其夜，遣人齎藥賜休仁死，時年三十九。

　　上寢疾久，內外隔絕，慮人情有同異，自力乘輿出端門。休仁死後，乃詔曰：「夫無將之誅，諒惟通典，知咎自引，實有偏介。劉休仁地屬密親，位居台重，朕友寄特深，寵秩兼茂。不能弘贊國猷，裨宣政道，而自處相任，妄生猜嫌，側納群小之說，內懷不逞之志，晦景蔽跡，無事陽愚。因近疾患沉篤，內外憂悚，休仁規逼禁兵，謀為亂逆。朕曲推天倫，未忍明法，申詔誥礪，辨覈事原。休仁慚恩懼罪，遽自引決。追尋悲痛，情不自勝，思屈法科，以申矜悼。可宥其二子，并全封爵。但家國多虞，釁起台輔，永尋既往，感慨追深。」

　　有司奏曰：「臣聞明罰無親，情屈於司綱，國典有經，威申於義滅。是以梁、趙之誅，跣出稱過，來言之罰，克入致動。謹案劉休仁苞蓄禍跡，事蔽於天明，竄匿沉姦，情宣於民聽。自以屬居戚近，早延恩睦，異禮殊義，望越常均。往歲授鉞南討，本非才命，啟行濃湖，特以親攝，仰遵廟略，俯藉眾效，屬承泰運，竊附成勳，而亟叨天功，多自臧伐。既聖明御宇，躬覽萬機，百司有紀，官方無越，而休仁矜勳怙貴，自謂應揔朝權，遂妄生疑難，深自猜外。故司空晉平刺王休祐，少無令業，長滋貪暴，蒞任陝荊，毒流西夏，編戶嗟散，列邑彫虛，聖澤含弘，未明正憲。亟與休仁論其愆跡，辭意既密，不宜傳廣，遂飾容旨，反相勸激。休祐以休仁位居朝右，任遇優崇，必能為己力援，故深相黨結。休祐於是輸金薦寶，承顏接意，造膝之間，必論朝政，遂無日不俱行，無時不同宿，聲酣聚集，密語清閒。休仁含姦扇惑，善於計數，說休祐使外托專慎之法，密行貪詐之心，謂朝廷不覺，人莫之悟。休祐遂乃外積怨懼，內協禍心，既得贊激，凶慝轉熾，與休仁共為姦謀，潛伺機隙，圖造釁變，規肆凶狡。休仁致殞倉卒，實維天誅，而晉平國太妃妾邢不能追慚子惡，上感曲恩，更懷不逞，巫蠱祝詛。休仁因聖躬不和，猥謀姦逆，滅道反常，莫斯為甚，殛肆朝市，庶申國刑，而法網未加，自引厥命。天慈矜厚，減法崇恩，賜全二息，及其爵封，斯誠弘風曠德，貫絕通古，然非所以棄惡流釁，懲懼亂臣者也。臣等參議，謂宜追降休仁為庶人，絕其屬籍，見息悉徙遠郡。休祐愆謀始露，亦宜裁黜，徙削之科，一同舊准。收邢付獄，依法窮治。」詔曰：「邢匹婦狂愚，不足與計。休仁知釁自引，情有追傷，可特為降始安縣王，食邑千戶，并停伯融等流徙，聽襲封爵。伯猷先紹江夏國，令還本，賜爵鄉侯。」

　　上既殺休仁，慮人情驚動，與諸方鎮及諸大臣詔曰：

　　休仁致殞，卿未具悉，事之始末，今疏以相示。休祐貪恣非政，法網之所不容。昔漢梁孝王、淮南厲王無它釁悖，正以越漢制度耳。況休祐吞嚼聚斂，為西數州之蝗，取與鄙虐，無復人情。屢得王景文、褚淵、沈攸之等啟，陳其罪惡，轉不可容。吾篤兄弟之恩，不欲致之以法，且每恨大明兄弟情薄，親見休祐屯苦之時，始得寬寧，彌不忍問。所以改授徐州，冀其去朝廷近，必應能自悛革。及拜徐州，未及之任，便徵動萬端，暴濁愈甚，既每為民蠹，不可復全。

　　休仁身粗有知解，兼為宰相；又吾與其兄弟情昵，特復異常，頗與休仁論休祐釁狀。休祐以休仁為吾所親，必應知吾意；又云休仁言對，能為損益。遂多與財賂，深相結事，乃寢必同宿，行必共車。休仁性軟，易感說，遂成繾綣，共為一家，是吾所吐密言，一時倒寫。

　　吾與休仁，少小異常，唯虛心信之，初不措疑。雖爾猶慮清閒之時，非意脫有聞者。吾近向休祐推情，戒訓嚴切，休祐更不復致疑。休祐死後，吾將其內外左右，問以情狀，方知言語漏泄并具之由，彌日懊惋，心神萎孰。休仁又說休祐云：「汝但作佞，此法自足安。我常秉許為家，從來頗得此力。但試用，看有驗不？」休祐從之，於是大有獻奉，言多乖實，積惡既不可恕。

　　自休祐殞亡之始，休仁款曲共知。休仁既無罪釁，主相本若一體，吾之推意，初無有間。休祐貪愚，為天下所疾，致殞之本，為民除患，兄弟無復多人，彌應思弔不咸，益相親信。休祐平生，狼抗無賴，吾慮休仁往哭，或生祟禍。且吾爾日本辦仗往哭，晚定不行。吾所以為設方便，呼入在省。而休仁得吾召入，大自驚疑，遂入辭楊太妃，顏色狀意，甚與常異。既至省，楊太妃驟遣監子去來參察。從此日生嫌懼，而吾之推情，初不疑覺。從休祐死後，吾再幸休仁第，飲噉極日，排閤入內，初無猜防，休仁坐生嫌畏。

　　一日，吾春中多期射雉，每休仁清閒，多往雉場中，或敕使陪輦，及不行日，多不見之。每值宵，休仁輒語左右云：「我已復得今一日。」及在房內見諸妓妾，恆語：「我去不知朝夕見底，若一旦死去作鬼，亦不取汝，取汝正足亂人耳。」休祐死時，日已三晡，吾射雉，始從雉場出，休仁從騎在右，伏野中，吾遣人召之，稱云：「腹痛，不堪騎馬。」爾時諸王車皆停在朱雀門裏，日既暝，不暇遠呼車，吾衣書車近在離門裏，敕呼來，下油幢絡，擬以載之。吾由來諳悉其體有冷患，聞腹痛，知必是冷，乃敕太醫上省送供御高梁薑飲以賜之。休仁得飲，忽大驚，告左右稱：「敗今日了。」左右答曰：「此飲是御師名封題。」休仁乃令左右先飲竟，猶不甚信，乃僶俛噬之，裁進一合許。妄生嫌貳，事事如是。由來十日五日，一就問太妃。自休祐死後，每吾詔，必先至楊太妃問，如分別狀。休仁由來自營府國興生文書，二月中，史承祖齎文書呈之，忽語承祖云：「我得成許那，何煩將來。」吾虛心如舊，不復見信，既懷不安，大自嫌恐，惟以情理，不容復有善心。

　　休仁既經南討，與宿衛將帥經習狎共事相識者，佈滿外內。常日出入，於廂下經過，與諸相識將帥，都不交言。及吾前者積日失適，休仁出入殿省，諸衛主帥裁相悉者，無不和顏厚相撫勞。爾時吾既甚惡，意不欲見外人，悠悠所傳，互言差劇。休仁規欲聞知方便，使曇度道人及勞彥遠屢求啟，闞覘吾起居。及其所啟，皆非急事，吾意亦不厝疑。吾與休仁，親情實異，年少以來，恆相追隨，情向大趣，亦往往多同，難否之日，每共契闊。休仁南討為都統，既有勳績，狀之於心，亦何極已。但休仁於吾，望既不輕，小人無知，亦多挾背向，既生猜貳，不復自寧。夫禍難之由，皆意所不悟，如其意趣，人莫能測，事不獲已，反覆思惟，不得不有近日處分。夫於兄弟之情，不能無厚薄。休祐之亡，雖復悼念，猶可以理割遣；及休仁之殞，悲愍特深，千念不能已已，舉言傷心。事之細碎，既不可曲載詔文，恐物不必即解，兼欲存其兒子，不欲窮法。為詔之辭，不得不云有兵謀，非事實也。故相報卿知。

　　上與休仁素厚，至於相害，慮在後嗣不安。休仁既死，痛悼甚至，謂人曰：「我與建安年時相鄰，少便狎從。景和、泰始之間，勳誠實重。事計交切，不得不相除。痛念之至，不能自已。今有一事不如與諸侯共說，歡適之方，於今盡矣。」因流涕不自勝。

　　子伯融，妃殷氏所生。殷氏，吳興太守沖女也。范陽祖翻有醫術，姿貌又美，殷氏有疾，翻入視脈，說之，遂通好。事泄，遣還家賜死。伯融歷南豫州刺史，琅邪、臨淮二郡太守，寧朔將軍，廣州刺史，不之職。廢徙丹楊縣。後廢帝元徽元年，還京邑，襲封始興王。弟伯猷，初出繼江夏愍王伯禽，封江夏王，邑二千戶。休仁死後還本，與伯融俱徙丹楊縣。後廢帝元徽元年，賜爵都鄉侯。建平王景素為逆，楊運長等畏忌宗室，稱詔賜伯融等死。伯融時年十九，伯猷年十一。

　　晉平剌王休祐，文帝第十三子也。孝建三年，年十一，封山陽王，食邑二千戶。大明元年，為散騎常侍，領長水校尉，尋遷東揚州刺史。未拜，徙湘州刺史，加號征虜將軍。四年，還為秘書監，領右軍將軍，增邑千戶。遷侍中，又遷左中郎將，都官尚書；又為秘書監，領驍騎將軍。出為使持節、都督豫、司二州、南豫州之梁郡諸軍事、右將軍、豫州刺史。景和元年，入朝，進號鎮西大將軍，仍遷散騎常侍、鎮軍大將軍、開府儀同三司。

　　太宗定亂，以為使持節、都督荊、湘、雝、益、梁、寧、南、北秦八州諸軍事、驃騎大將軍、荊州刺史，開府、常侍如故。又改都督江、郢、雍、湘五州、江州刺史；又改都督江、南豫、司州、南豫州刺史，改都督豫、江、司三州、豫州刺史。時豫州刺史殷琰據壽陽反叛，休祐出鎮歷陽，督劉勔等討琰，琰未平，勔築長圍守之。休祐復徙都督荊、湘、雝、益、梁、寧、南、北秦八州諸軍事、荊州刺史，持節、常侍、將軍、開府竝如故，增封二千戶，受五百戶。以山陽荒敝，改封晉平王。

　　休祐素無才能，彊梁自用，大明之世，年尚少，未得自專，至是貪淫，好財色。在荊州，裒刻所在，多營財貨。以短錢一百賦民，田登，就求白米一斛，米粒皆令徹白，若有破折者，悉刪簡不受。民間糴此米，一升一百。至時又不受米，評米責錢。凡諸求利，皆悉如此，百姓嗷然，不復堪命。泰始六年，徵為都督南徐、南兗、徐、兗、青、冀六州諸軍事、南徐州刺史，加侍中，持節、將軍如故。上以休祐貪虐，不可蒞民，留之京邑，遣上佐行府州事。

　　休祐佷戾彊梁，前後忤上非一。在荊州時，左右苑景達善彈棊，上召之，休祐留不遣。上怒，詰責之曰：「汝剛戾如此，豈為下之義！」積不能平。且慮休祐將來難制，欲方便除之。七年二月，車駕於岩山射雉，有一雉不肯入場，日暮將反，令休祐射之。語云：「不得雉，勿歸。」休祐時從在黃麾內，左右從者竝在部伍後，休祐便馳去，上遣左右數人隨之。上既還，前驅清道，休祐人從悉分散，不復相得，上因遣壽寂之等諸將追之。日已欲闇，與休祐相及，逼令墜馬。休祐素勇壯有氣力，奮拳左右排擊，莫得近。有一人後引陰，因頓地，即共毆拉殺之。乃遣人馳白上，行唱：「驃騎落馬。」上曰：「驃騎體大，落馬殊不易。」即遣御醫絡驛相係。頃之，休祐左右人至，久已絕。去車腳，輿以還第，時年二十七。追贈司空，持節、侍中、都督、刺史如故，給班劍二十人，三望車一乘。

　　時巴陵王休若在江陵，其日即馳信報休若曰：「吾與驃騎南山射雉，驃騎馬驚，與直閣夏文秀馬相蹹，文秀墮地，驃騎失鞚，馬驚，觸松樹墮地，落硎中，時頓悶，不識人，故馳報弟。」其年五月，追免休祐為庶人。

　　長子仕薈，早卒。次子宣翊為世子，為寧朔將軍、湘州刺史，未拜，免廢。次士弘，繼鄱陽哀王休業。襲封，被廢還本。次宣彥，封原豐縣侯，為寧朔將軍、彭城太守，未拜，免廢。次宣諒。次宣曜，出繼南平穆王鑠封，被廢還本。次宣景，次宣梵，次宣覺，次宣受，次宣則，次宣直，次宣季，凡十三子，竝徙晉平郡。太宗尋病，見休祐為祟，乃遣前中書舍人劉休至晉平撫慰宣翊等，上遂崩。後廢帝元徽元年，聽宣翊等還都。順帝昇明三年，謀反，竝賜死。

　　鄱陽哀王休業，文帝第十五子也。孝建二年，年十一，封鄱陽王，食邑二千戶。三年，薨，追贈太常。大明六年，以山陽王休祐次子士弘嗣封。被廢還本，國除。

　　臨慶沖王休倩，文帝第十六子也。孝建元年，年九歲，疾篤，封東平王，食邑二千戶，未拜，薨。

　　大明七年，立第二十七皇子子嗣為東平王，紹休倩後。太宗泰始二年還本，國絕。六年，以第五皇子智丹為東平王，繼休倩，未拜，薨。其年，追改休倩為臨慶王，以臨賀郡為臨慶國，立第八皇子躋為臨慶王，食邑二千戶，繼休倩後。明年，還本國。休倩，太祖所愛，故前後屢加紹門嗣。

　　新野懷王夷父，文帝第十七子也。元嘉二十九年，薨，時年六歲。太宗泰始五年，追加封諡。

　　巴陵哀王休若，文帝第十九子也。孝建三年，年九歲，封巴陵王，食邑二千戶。大明二年，為冠軍將軍、南琅邪、臨淮二郡太守，徙南彭城、下邳二郡太守，將軍如故。四年，出為都督徐州諸軍事、徐州刺史，將軍如故，增督豫州之梁郡，增邑千戶。明年，徵為散騎常侍、左右郎將、吳興太守。復徵為散騎常侍、太常。未拜，前廢帝永光元年，遷左衛將軍。

　　太宗泰始元年，遷散騎常侍、中書令，領衛尉。未拜，復為左衛將軍，常侍、衛尉如故。又未拜，出為使持節、都督會稽、東陽、永嘉、臨海、新安五郡諸軍事、領安東將軍、會稽太守，率眾東討。進督吳、吳興、晉陵三郡。尋加散騎常侍，進號衛將軍，給鼓吹一部。又進督晉安、□□二郡諸軍事。二年，遷雍、梁、南、北秦四州、荊州之竟陵、隨二郡諸軍事、寧蠻校尉、雍州刺史，持節、常侍、將軍如故，增邑二千戶，受三百戶。

　　前在會稽，錄事參軍陳郡謝沈以諂佞事休若，多受賄賂。時內外戒嚴，普著袴褶，沈居母喪。被起，聲樂酣飲，不異吉人，衣冠既無殊異，竝不知沈居喪，嘗自稱孤子，眾乃駭愕。休若坐與沈褻黷，致有姦私，降號鎮西將軍。又進衛將軍。典籤夏寶期事休若無禮，繫獄，啟太宗殺之，慮不被許，啟未報，輒於獄行刑，信反，果錮送，而寶期已死。上大怒，與休若書曰：「孝建、大明中，汝敢行此邪？」休若母加杖三百，降號左將軍，貶使持節都督為監，行雝州刺史，使寧蠻校尉，削封五百戶。四年，遷使持節、都督湘州諸軍事、行湘州刺史，將軍如故。六年，荊州刺史晉平王休祐入，以休若監荊州事，進號征南將軍、湘州刺史。仍為都督荊、湘、雝、益、梁、寧、南、北秦八州諸軍事、征西將軍、荊州刺史，持節如故。尋加散騎常侍，又進號征西大將軍、開府儀同三司。

　　七年，晉平王休祐被殺，建安王休仁見疑。京邑訛言休若有至貴之表，太宗以言報之，休若內甚憂懼。會被徵代休祐為都督南徐、南兗、徐、兗、青、冀六州諸軍事、征北大將軍、南徐州刺史，持節、常侍、開府如故。休若腹心將佐咸謂還朝必有大禍，中兵參軍京兆王敬先固陳不宜入，勸割據荊楚以距朝廷，休若偽許之。敬先既出，執錄，馳使白太宗，敬先坐誅死。休若至京口，建安王休仁又見害，益懷危慮。上以休若和善，能諧緝物情，慮將來傾幼主，欲遣使殺之。慮不奉詔，徵入朝，又恐猜駭，乃偽遷休若為都督江、郢、司、廣、交、豫州之西陽、新蔡、晉熙、湘州之始興四郡諸軍事、車騎大將軍、江州刺史，持節、常侍、開府如故。徵還召拜，手書殷勤使赴。七月七日，即於第賜死，時年二十四。贈侍中、司空，持節、都督、刺史如故，給班劍二十人，三望車一乘。

　　休若既死，上與驃騎大將軍桂陽王休範書曰：

　　外間有一師，姓徐名紹之，狀如狂病，自云為塗步郎所使。去三月中，忽云：「神語道巴陵王應作天子，汝使巴陵王密知之。」於是師便訪覓休若左右人，不能得。東宮典書姓何者相識，數去來，師解神語，東宮典書具道神語，東宮典書答云：「我識巴陵間一左右，當為汝向道。」數日，東宮典書復來語師云：「我已為汝語巴陵左右，道因達巴陵，巴陵具知，云『莫聲，但聽。』」

　　又頃者史官奏天文占候，頗云休若應挾異端。神道芒昧，乃不可全信，然前後相准，略亦不無髣髴。且帖肆間，自大明以來有「若好」之謠，于今未止。詔若百重章句，皆配以美辭美事，諸不逞之徒，咸云必是休若。休若且知道路有異音，里巷有「若好」之謠，在西已奇懼，致王敬先吐猖狂之言。近休祐、休仁被誅，休若彌不自安，又左右多是不相當負罪之徒，恆說以道路之言叩動之，相與唱云：「萬民之心，屬在休若」，感激其意。

　　尋休若從來心跡，殊有可嫌。劉亮問高次祖，汝一應識此人，當給休若。休若在東縱恣群下無本末，還朝被貶，爵位小退，次祖被亮使歸，過問訊，大泣，語次祖云：「我東行是一段功，在郡橫為群小輩過失，大被貶降，我實憤怨，不解劉輔國何意不作。」次祖答云：「劉輔國蒙朝廷生成之恩，豈容有此理。」推此已是有奇意。吾使諸王在蕃，正令優游而已，本不以武事，而休若在西，廣召弓馬健兒，都不啟聞。又戾道明等，昔親為賊，罪應萬死，休若至西，大信遇之，乃潛將往不啟京。吾知汝意謂休若處奉因事事何如，心跡既不復可測，因其還朝在第與書，事事詰誚於內，許密自引分，狀如暴疾致故，差得於其名位及見子悉得全也。休若既是汝弟，使其狼心得申者，汝得守冶城邊作太尉公邪？非但事關計，亦於汝甚切，汝可密白荀太妃令知。

　　廬江王禕，昔在西州，故上云冶城邊也。休若子沖始襲封。順帝昇明三年，薨。會齊受禪，國除。

　　史臣曰：《詩》云：「不自我先，不自我後。」古人畏亂世也。太宗晚途，疑隙內成，尋斧所加，先自至戚。晉剌以獷暴摧軀，巴哀由和良鴆體，保身之路，未知攸適。昔之戒子，慎勿為善，將遠有以乎！


Chinese text: This work was published before January 1, 1923, and is in the
public domain worldwide because the author died at least 100 years ago.
