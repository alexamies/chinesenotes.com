順皇帝諱準，字仲謀，[1]小字智觀，明帝第三子也。泰始五年七月癸丑生。七年，封安成王，食邑三千戶。仍拜撫軍將軍，置佐史。廢帝即位，為揚州刺史。元徽二年，進號車騎將軍、都督揚南豫二州諸軍事，給鼓吹一部，刺史如故。四年，又進號驃騎大將軍、開府儀同三司，班劍三十人，都督、刺史如故。

元徽五年七月戊子夜，廢帝殞，奉迎王入居朝堂。壬辰，即皇帝位。

昇明元年，改元，大赦天下，賜文武位二等。甲午，鎮軍將軍齊王出鎮東城，輔政作相。丙申，詔曰：「露臺息構，義光漢德；雉裘焚制，事隆晉道。故以檢奢軌化，敦儉馭俗。頃甸服未靜，師旅連年，委蓄屢空，勞敝莫偃。而丹雘之飾，糜耗難訾，寶賂之費，徵賦靡計。今車服儀制，實宜約損，使徽章有序，勿得侈溢。可罷省御府二署。凡工麗彫鑴，傷風毀治，一皆禁斷。庶永昭憲則，弘茲始政。」征西大將軍、荊州刺史沈攸之進號車騎大將軍、開府儀同三司，尚書左僕射、中領軍、鎮軍將軍、南兗州刺史齊王為司空、錄尚書事、驃騎大將軍，刺史如故，中書令、衞將軍、開府儀同三司，撫軍將軍劉秉為尚書令，加中軍將軍，[2]安西將軍、郢州刺史晉熙王燮為撫軍將軍、揚州刺史，南陽王翽為郢州刺史。辛丑，尚書右僕射王僧虔為尚書僕射，右衞將軍劉韞為中領軍，金紫光祿大夫王琨為右光祿大夫。給司空齊王錢五百萬，布五千匹。癸卯，車駕謁太廟。丙午，以安西參軍明慶符為青、冀二州刺史，武陵王贊為郢州刺史，新除郢州刺史南陽王翽為湘州刺史，司空、南兗州刺史齊王改領南徐州刺史，征虜將軍李安民為南兗州刺史。

雍州大水，八月壬子，遣使賑卹，蠲除稅調。以驃騎長史劉澄之為南豫州刺史。山陽太守于天寶、新吳縣子秦立有罪，下獄死。戊午，改平準署。辛酉，以宣城太守李靈謙為兗州刺史。癸亥，司徒袁粲鎮石頭。[3]丁卯，原除元年以前逋調；復郡縣祿田。戊辰，崇拜帝所生陳昭華為皇太妃。庚午，司空長史謝朏、衞軍長史江斅、中書侍郎褚炫、武陵王文學劉候入直殿省，參侍文義。齊王固讓司空，庚辰，以為驃騎大將軍、開府儀同三司。

九月己丑，詔曰：「昔聖王既沒，淳風已衰，龜書永湮，龍圖長祕。故三代之末，德刑相擾，世淪物競，道陂人諛。然猶正士比轂，奇才接軫。朕襲運金樞，纂靈瑤極，負扆巡政，日晏忘疲，永言興替，望古盈慮。姬、夏典載，猶傳緗帙，漢、魏餘文，布在方冊。故元封興茂才之制，地節剏獨行之品。振維務本，存乎得人。今可宣下州郡，搜揚幽仄，摽采鄉邑，隨名薦上。朕將親覽，甄其茂異。庶野無遺彥，永激遐芬。」己酉，廬陵王暠薨。

冬十一月己酉，[4]倭國遣使獻方物。丙午，員外散騎侍郎胡羨生行越州刺史，以交州刺史沈景德為廣州刺史。

十二月丁巳，以驍騎將軍王廣之為徐州刺史。車騎大將軍、荊州刺史沈攸之舉兵反。丁卯，錄公齊王入守朝堂，侍中蕭嶷鎮東府。戊辰，內外纂嚴。己巳，以郢州刺史武陵王贊為安西將軍、荊州刺史，征虜將軍、雍州刺史張敬兒進號鎮軍將軍。右衞將軍黃回為平西將軍、郢州刺史，督諸軍前鋒南討。征虜將軍呂安國為湘州刺史，都官尚書王寬加平西將軍。庚午，新除左衞將軍齊王世子奉新除撫軍將軍、揚州刺史晉熙王燮鎮尋陽之盆城。壬申，以驍騎將軍周盤龍為廣州刺史。是日，司徒袁粲據石頭反，尚書令劉秉、黃門侍郎劉述、冠軍王蘊率眾赴之。黃回及輔國將軍孫曇瓘、屯騎校尉王宜興、輔國將軍任候伯、左軍將軍彭文之密相響應。中領軍劉韞、直閤將軍卜伯興在殿內同謀。錄公齊王誅韞等於省內。軍主蘇烈、王天生、薛道淵、戴僧靜等陷石頭，斬粲於城內。秉、述、蘊踰城走，追擒之，並伏誅。其餘無所問。豫州刺史劉懷珍、雍州刺史張敬兒、廣州刺史陳顯達並舉義兵。司州刺史姚道和、梁州刺史范栢年、湘州行事庾佩玉擁眾懷貳。甲戌，大赦天下。乙亥，以尚書僕射王僧虔為尚書左僕射，新除中書令王延之為尚書右僕射。吳郡太守劉遐據郡反，輔國將軍張瓌討斬之。

閏月辛巳，屯騎校尉王宜興有罪伏誅。癸巳，沈攸之攻圍郢城，前軍長史柳世隆固守。攸之弟登之作亂於吳興，吳興太守沈文季討斬之。[5]己亥，內外戒嚴，假錄公齊王黃鉞。辛丑，寧朔將軍、北秦州刺史武都王楊文度進號征西將軍。[6]乙巳，錄公齊王出頓新亭。

二年春正月，沈攸之遣將公孫方平據西陽，辛酉，建寧太守張謨擊破之。丁卯，沈攸之自郢城奔散。己巳，華容縣民斬送之。左將軍、豫州刺史劉懷珍進號平南將軍。辛未，鎮軍將軍、雍州刺史張敬兒克江陵，斬攸之子光琰，荊州平，同逆皆伏誅。丙子，解嚴。以新除侍中柳世隆為尚書右僕射。是日，錄公齊王旋鎮東府。丁丑，以江州刺史邵陵王友為安南將軍、南豫州刺史。[7]左衞將軍齊王世子為江州刺史，侍中蕭嶷為領軍，鎮軍將軍、雍州刺史張敬兒進號征西將軍，平西將軍、郢州刺史黃回進號鎮西將軍。

二月庚辰，以尚書左僕射王僧虔為尚書令，尚書右僕射王延之為尚書左僕射。癸未，錄公齊王加授太尉，衞將軍褚淵為中書監、司空。甲申，曲赦荊州。丙戌，撫軍將軍、揚州刺史晉熙王燮進號中軍將軍、開府儀同三司。戊子，蠲雍州緣沔居民前被水災者租布三年。辛卯，郢州刺史、新除鎮南將軍黃回為鎮北將軍、南兗州刺史，南兗州刺史李安民為郢州刺史。癸巳，以山陰令傅琰為益州刺史。丙申，左軍將軍彭文之有罪，下獄死。行湘州事任候伯殺前湘州行事庾佩玉，傳首京邑。

三月庚戌，以廣州刺史周盤龍為司州刺史，輔國將軍劉悛為廣州刺史。丙子，給太尉齊王羽葆、鼓吹。

夏四月己卯，以游擊將軍垣崇祖為兗州刺史。辛卯，新除鎮北將軍、南兗州刺史黃回有罪賜死。甲午，輔國將軍、淮南宣城二郡太守蕭映行南兗州刺史。

五月戊午，倭國王武遣使獻方物，以武為安東大將軍。輔國將軍、行湘州事任候伯有罪伏誅。

六月己丑，以前新會太守趙超民為交州刺史。丁酉，以輔國將軍楊文弘為北秦州刺史、武都王。

八月辛卯，太尉齊王表斷奇飾麗服，凡十有四條。[8]乙未，以江州刺史齊王世子為領軍將軍、撫軍將軍。丙申，以領軍蕭嶷為江州刺史。

九月乙巳朔，日有蝕之。丙午，加太尉齊王黃鉞、都督中外諸軍事、太傅，領揚州牧，劍履上殿，入朝不趨，贊拜不名。置左右長史、司馬、從事中郎、掾、屬各四人。中軍將軍、揚州刺史晉熙王燮為司徒。戊申，行南兗州刺史蕭映為南兗州刺史。甲寅，給太傅齊王三望車。己未，芮芮國遣使獻方物。癸酉，武陵內史張澹有罪，下獄死。

冬十月丁丑，寧朔將軍、淮南宣城二郡太守蕭晃為豫州刺史。孫曇瓘先逃亡，己卯，擒獲，伏誅。壬寅，立皇后謝氏，減死罪一等，五歲刑以下悉原。

十一月壬子，立故武昌太守劉琨息頒為南豐縣王。癸亥，臨澧侯劉晃謀反，晃及黨與皆伏誅。甲子，改封南陽王翽為隨郡王，改隨陽郡。

十二月丙戌，皇后見于太廟。戊子，高麗國遣使獻方物。

三年春正月甲辰，以江州刺史蕭嶷為鎮西將軍、荊州刺史，尚書左僕射王延之為安南將軍、江州刺史。安西長史蕭順之為郢州刺史。乙卯，太傅齊王表諸負官物質役者，悉原除。辛亥，以驍騎將軍王玄邈為梁、南秦二州刺史。領軍將軍、撫軍將軍齊王世子加尚書僕射，進號中軍大將軍、開府儀同三司。丙辰，加太傅齊王前部羽葆、鼓吹。丁巳，詔太傅府依舊辟召。以征西將軍、雍州刺史張敬兒為護軍將軍，新除給事黃門侍郎蕭長懋為雍州刺史。

二月丙子，安南將軍、南豫州刺史邵陵王友薨。

三月癸卯朔，日有蝕之。甲辰，崇太傅為相國，總百揆，封十郡，為齊公，備九錫之禮，加璽紱遠游冠，位在諸王上，加相國綠綟綬，其驃騎大將軍、揚州牧、南徐州刺史如故。丙午，以中軍大將軍蕭賾為南豫州刺史、齊公世子，副貳相國，綠綟綬。庚戌，臨川王綽謀反，綽及黨與皆伏誅。丁巳，以齊國初建，給錢五百萬，布五千匹，絹千匹。

夏四月壬申，進齊公爵為齊王，增封十郡。甲戌，安西將軍武陵王贊薨。丙戌，命齊王冕十有二旒，建天子旌旗，出警入蹕，乘金根車，駕六馬，備五時副車，置旄頭雲罕，樂儛八佾，設鐘簴宮縣。進世子為太子，王子、王女、王孫爵命之號，壹如舊儀。辛卯，天祿永終，禪位于齊。壬辰，帝遜位于東邸。既而遷居丹陽宮。齊王踐阼，封帝為汝陰王，待以不臣之禮。行宋正朔，上書不為表，答表不為詔。

建元元年五月己未，殂于丹陽宮，時年十三。諡曰順帝。六月乙酉，葬于遂寧陵。

史臣曰：聖王膺錄，自非接亂承微，則天曆不至也。自三、五以來，受命之主，莫不乘淪亡之極，然後符樂推之運。水德遷謝，其來久矣，豈止於區區汝陰揖禪而已哉！

校勘記
 字仲謀　元龜一八二同。南史、建康實錄、御覽一二八引作「字仲謨」。
 中書令衞將軍開府儀同三司撫軍將軍劉秉為尚書令加中軍將軍　按據李慈銘宋書札記、孫虨宋書考論，並參考南史宋本紀、本書袁粲傳、南齊書褚淵傳，「中書令」當作「尚書令」，「衞將軍」下，似脫「袁粲為中書監，領司徒，中書監褚淵為衞將軍，並」十九字。
 司徒袁粲鎮石頭　「司徒」各本作「司空」。按時蕭道成為司空，袁粲為司徒，見南齊書高祖紀，及本書袁粲傳。今據南史、建康實錄改正。
 冬十一月己酉　下有丙午。按是月辛巳朔，初五日乙酉，二十六日丙午，二十九日己酉。己酉不當在丙午前。建康實錄作乙酉，疑己酉是乙酉之譌。
 吳興太守沈文季討斬之　「沈文季」三朝本作「沈文李」，北監本、毛本、殿本、局本作「沈文秀」。按沈文秀明帝世守青州，已為北魏所俘。此吳興太守乃沈文季。南齊書沈文季傳可證。
 寧朔將軍北秦州刺史武都王楊文度進號征西將軍　「楊文度」各本並譌作「楊文慶」，據氐傳改。
 以江州刺史邵陵王友為安南將軍南豫州刺史「南豫州」各本並作「豫州」。孫虨宋書考論云：「豫州上當有『南』字。」按邵陵王友傳，時為南豫州刺史，孫說是，今補。
 凡十有四條　南史齊本紀及南齊書高帝紀並作「凡十七條」。


Chinese text: This work was published before January 1, 1923, and is in the
public domain worldwide because the author died at least 100 years ago.
