列傳第四十六　　殷孝祖 劉勔

　　殷孝祖，陳郡長平人也。曾祖羨，晉光祿勳。父祖並不達。孝祖少誕節，好酒色，有氣幹。太祖元嘉末，為奉朝請，員外散騎侍郎。世祖以其有武用，除奮武將軍、濟北太守。入為積射將軍。大明初，索虜寇青州，上遣孝祖北援，受刺史顏師伯節度，累與虜戰，頻大破之，事在師伯傳。還授太子旅賁中郎將，加龍驤將軍。竟陵王誕據廣陵為逆，孝祖隸沈慶之攻誕，又有戰功，遷西陽王子尚撫軍、寧朔將軍、南濟陰太守。出為盱眙太守，將軍如故。還為虎賁中郎將，仍除寧朔將軍、陽平、東平二郡太守。又遷濟南、南郡，將軍如故。

　　前廢帝景和元年，以本號督兗州諸軍事、兗州刺史。太宗初即位，四方反叛，孝祖外甥司徒參軍潁川葛僧韶建議銜命徵孝祖入朝，上遣之。時徐州刺史薛安都遣薛索兒等屯據津徑，僧韶間行得至，說孝祖曰：「景和兇狂，開闢未有，朝野危極，假命漏刻。主上聖德天挺，神武在躬，曾不浹辰，夷凶翦暴，更造天地，未足為言。國亂朝危，宜立長生，公卿百辟，人無異議，泰平之隆，非旦則夕。而群小相煽，構造無端，貪利幼弱，競懷希望。使天道助逆，群凶事申，則主幼時艱，權柄不一，兵難互起，豈有自容之地。舅少有立功之志，長以氣節成名，若便能控濟、河義勇，還奉朝廷，非唯匡主靜亂，乃可以垂名竹帛。」孝祖具問朝廷消息，僧韶隨方酬譬，並陳兵甲精強，主上欲委以前驅之任。孝祖即日棄妻子，率文武二千人隨僧韶還都。

　　時普天同逆，朝廷唯保丹陽一郡，而永世縣尋又反叛。義興賊垂至延陵，內外憂危，咸欲奔散。孝祖忽至，眾力不少，並傖楚壯士，人情於是大安。進孝祖號冠軍，假節、督前鋒諸軍事，遣向虎檻，拒對南賊。御仗先有諸葛亮筒袖鎧帽，二十五石弩射之不能入，上悉以賜孝祖。孝祖負其誠節，凌轢諸將，臺軍有父子兄弟在南者，孝祖並欲推治。由是人情乖離，莫樂為用。進使持節、都督兗州、青、冀、幽四州諸軍事、撫軍將軍，刺史如故。時賊據赭圻，孝祖將進攻之，與大統王玄謨別，悲不自勝，眾並駭怪。泰始二年三月三日，與賊合戰，常以鼓蓋自隨，軍中人相謂曰：「殷統軍可謂死矣。今與賊交鋒，而以羽儀自標顯，若善射者十士攢射，欲不斃，得乎？」是日，於陣為矢所中死，時年五十二。追贈散騎常侍、征北將軍，持節、都督如故。封秭歸縣侯，食邑千戶。四年，追改封建安縣，諡曰忠侯。孝祖子悉為薛安都所殺，以從兄子慧達繼封。齊受禪，國除。

　　劉勔，字伯猷，彭城人也。祖懷義，始興太守。父穎之，汝南、新蔡二郡太守，征林邑，遇疾卒。勔少有志節，兼好文義。家貧，為廣州增城令，廣州刺史劉道錫引為揚烈府主簿。元嘉二十七年，索虜南侵，道錫遣勔奉使詣京都，太祖引見之，酬對稱旨，除寧遠將軍、綏遠太守。元嘉末，蕭簡據廣州為亂，勔起義討之，燒其南門。廣州刺史宗愨又命為軍府主簿，以功封大亭侯。除員外散騎侍郎。孝建初，荊、江反叛，宗愨以勔行寧朔將軍、湘東內史，領軍出安陸。會事平，以本號為晉康太守，又徙鬱林太守。大明初還都，徐州刺史劉道隆請為寧朔司馬。竟陵王誕據廣陵為逆，勔隨道隆受沈慶之節度，事平，封金城縣五等侯。除西陽王子尚撫軍參軍，入直閣。先是，遣費沈伐陳檀，不克，乃除勔龍驤將軍、西江督護、鬱林太守。勔既至，率軍進討，隨宜翦定，大致名馬，并獻珊瑚連理樹，上甚悅。還除新安王子鸞撫軍中兵參軍，遭母憂，不拜。前廢帝即位，起為振威將軍、屯騎校尉，入直閣。

　　太宗即位，加寧朔將軍，校尉如故。江州刺史晉安王子勛為逆，四方回應，勔以本官領建平王景素輔國司馬，進據梁山。會豫州刺史殷琰反叛，徵勔還都，假輔國將軍，率眾討琰，甲仗三十人入六門。復兼山陽王休祐驃騎司馬，餘如故。破琰將劉順於宛唐，杜叔寶於橫塘，事在琰傳。除輔國將軍、山陽王休祐驃騎諮議參軍、梁郡太守、假節，不拜。琰嬰城固守，自始春至於末冬，薛道標、龐孟虯並向壽陽，勔內攻外禦，戰無不捷。善撫將帥，以寬厚為眾所依。將軍王廣之求勔所自乘馬，諸將帥並忿廣之叨冒，勸勔以法裁之，勔歡笑，即時解馬與廣之。復除使持節、督廣、交二州諸軍事、平越中郎將、廣州刺史，將軍如故，不拜。及琰開門請降，勔約令三軍，不得妄動。城內士民，秋毫無所失，百姓感悅，咸曰來蘇。百姓生為立碑。改督益、寧二州諸軍事、益州刺史，持節、將軍如故，又不拜。還京都，拜太子左衛率，封鄱陽縣侯，食邑千戶。

　　琰初求救索虜，虜大眾屯據汝南。泰始三年，以勔為征虜將軍、督西討前鋒諸軍事，假節、置佐、本官如故。先是，常珍奇據汝南，與琰為逆，琰降，因據戍降虜，事在琰傳。至是引虜西河公、長社公攻圍輔國將軍、汝陰太守張景遠。景遠與軍主楊文萇拒擊，大破之。景遠尋病卒，太宗嘉其功，追贈冠軍將軍、豫州刺史，追封含洭縣男，食邑三百戶，以文萇代為汝陰太守。除勔右衛將軍，仍以為使持節、都督豫、司二州諸軍事、征虜將軍、豫州刺史，餘如故。四年，除侍中，領射聲校尉，又不受。進號右將軍。其年，虜遣汝陽司馬趙懷仁步騎五百，寇武津縣。勔遣龍驤將軍曲元德輕兵進討，虜眾驚散。虜子都公閼於拔又率三百人防運車囗囗千兩，於汝陽臺東水上結營。元德單騎直入，斬拔首，因進攻汝陽臺，即陷外壘，獲車一千三百乘，斬首一百五十級。勔又使司徒參軍孫曇瓘督弋陽以西，會虜寇義陽，曇瓘大破之。虜上其北豫州租，有車二千兩，勔招荒人，邀擊於許昌，虜眾奔散，焚燒米穀。

　　淮西人賈元友上書太宗，勸北攻懸瓠，可收陳郡、南頓、汝南、新蔡四郡之地。上以所陳示勔，使具條答。勔對曰：

　　元友稱：「虜主幼弱，姦偽競起，內外規亂，天亡有期。」臣以為獯醜侵縱，乘藉王境，盤據州郡，百姓殘亡。去冬眾軍失耕，今春連城圍逼，國家復境之略，實有不遑，滅虜未及。元友又云：「有七千餘家，穀米豐積，可供二萬人數年資儲。」臣又以為二萬人歲食米四十八萬斛，五年合須米二百四十萬斛，既理不容有，恐事難稱言。元友又云：「虜於懸瓠開驛保，虜已先據，若不足恃，此不須囗。」俱是攻城，便應先圖懸瓠，何更越先取郾，以受腹背之災。且七千餘家豐積，而虜猶當遠運為糧，是威不制民，民非異計。元友又云：「虜欲水陸運糧，以救軍命，可襲之機，在於今日。」臣又以為開立驛道，據守堅城，觀其形候，不似蹙弱。可乘之機，恐為難驗。元友又云：「四郡民人，遭虜二十七年之毒，皆欲雪仇報恥，伏待朝威。」臣又以為垣式寶等受國重恩，今猶驅略車營，翻還就賊，蓋是戀本之情深，非報怨之宜，何可輕試。元友又云：「請敕荊、雍兩州，遣二千精兵，從義陽依西山北下，直據郾城。」臣又以為郾城是賊驛路要戍，且經蠻接險，數百里中，裹糧潛進，方出平地，攻賊堅城，自古名將，未有能以此濟者。假其克捷，不知足南抗懸瓠，北捍長社與不？且賊擁據數城，水陸通便，而今使官以二千斷其資運，於事為難。元友又云：「虜圍逼汝陰，遊魂二歲，為張景遠所挫，不敢渡淮。」臣又以為景遠兵力寡弱，不能自固，遠遣救援，方得少克。今定是為賊所畏不？景遠前所摧傷，裁至數百，虜步騎四萬，猶不敢前，而今必勸國家以輕兵遠討，指掌可克，言理相背，莫復過此。元友又云：「龍山雉水，魯奴、王景直等並受朝爵，馬步萬餘。進討之宜，唯須敕命。」臣以為魯奴與虜交關，彌歷年世，去歲送誠朝廷，誓欲立功。自蒙榮爵，便即逃遁，殊類姦猾，豈易闇期。兼王景直是一亡命，部曲不過數十人，既不可言，又未足恃。萬餘之言，似不近實。元友又云：「四郡恨忿此非類，車營連結，廢田二載，生業已盡，賊無所資，糧儲已罄。斷其運道，最是要略。」臣又以斷運須兵，兵應資食，而當此過懸瓠二百里中，使兵食兼足，何處求辦？

　　臣竊尋元嘉以來，傖荒遠人，多干國議，負儋歸闕，皆勸討虜。魯爽誕說，實挫國威，徒失兵力，虛費金寶。凡此之徒，每規近說，從來信納，皆詒後悔。界上之人，唯視強弱，王師至境，必壺漿候塗，裁見退軍，便抄截蜂起。首領回師，何嘗不為河畔所弊。

　　太宗納之，元友議遂寢。勔與常珍奇書，勸令反虜，珍奇乃與子超越、羽林監式寶，於譙殺虜子都公費拔等凡三千餘人。勔馳驛以聞，太宗大喜，以珍奇為使持節、都督司、北豫二州諸軍事、平北將軍、司州刺史，汝南、新蔡縣侯，食邑千戶；超越輔國將軍、北豫州刺史，潁川、汝陽、囗囗三郡太守，安陽縣男；式寶輔國將軍、陳、南頓二郡太守，真陽縣男，食邑三百戶。珍奇為虜所攻，引軍南出，虜追擊破之，珍奇走依山，得至壽陽，超越、式寶為人所殺。

　　五年，汝陰太守楊文萇又頻破虜於荊亭及戍西。詔進勔號平西將軍、豫州刺史，餘如故，不拜。其年，徵拜散騎常侍、中領軍。勔以世路糾紛，有懷止足，求東陽郡。上以勔啟遍示朝臣，自尚書僕射袁粲以下，莫不稱讚，咸謂宜許。上曰：「巴陵、建平二王，並有獨往之志。若世道寧晏，皆當申其所請。」勔經始鍾嶺之南，以為棲息，聚石蓄水，仿佛丘中，朝士愛素者，多往遊之。六年，改常侍為侍中。其年，南兗州刺史齊王出鎮淮陰，以勔為使持節、都督南徐、兗、青、冀、囗五州諸軍事、平北將軍，侍中、中領軍如故，出鎮廣陵。固辭侍中、軍號，許之，以為假平北將軍。七年，解都督、假號、并節。太宗臨崩，顧命以為守尚書右僕射，中領軍如故，給鼓吹一部。廢帝即位，加兵五百人。

　　元徽初，月犯右執法，太白犯上將，或勸勔解職。勔曰：「吾執心行己，無愧幽明。若才輕任重，災眚必及，天道密微，避豈得免。」桂陽王休範為亂，奄至京邑，加勔使持節、領軍，置佐史，鎮扞石頭。既而賊眾屯朱雀航南，右軍王道隆率宿衛向朱雀，聞賊已至，急信召勔。勔至，命閉航，道隆不聽，催勔渡航進戰。率所領於航南戰敗，臨陳死之，時年五十七。事平，詔曰：「夫義實天經，忠惟人則，篆素流采，金石宣輝，自非識洞情靈，理感生極，豈有捐軀衛主，捨命匡朝者哉！故持節、鎮軍將軍、守尚書右僕射、中領軍鄱陽縣開國侯勔，思懷亮粹，體業淹明，弘勳樹績，譽洽華野。綢繆顧託，契闊屯夷，方倚謀猷，翌康帝道。逆蕃扇禍，逼擾京甸，援桴誓旅，奉律行師。身與事滅，名隨操遠。朕用傷悼，震慟於厥心。昔王允秉誠，卞壼峻節，均風往德，歸茂先軌。泉途就永，冤逝無追，思崇徽策，式光惇史。可贈散騎常侍、司空，本官、侯如故，諡曰忠昭公。」

　　子悛嗣，順帝升明末，為廣州刺史。齊受禪，國除。勔弟斅，泰始中，為寧朔將軍、交州刺史，於道遇病卒。先有都鄉侯爵，諡曰質侯。

　　史臣曰：吳漢平蜀，城內流血沾踝，而其後無聞於漢；陸抗定西陵，步氏禍及嬰孩，而機、雲為戮上國。劉勔克壽春，士民無遺芻委粒之歎；莫不扶老攜幼，歌唱而出重圍，美矣！


Chinese text: This work was published before January 1, 1923, and is in the
public domain worldwide because the author died at least 100 years ago.
