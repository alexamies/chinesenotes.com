列傳第三十四　　臧質 魯爽 沈攸之

　　臧質，字含文，東莞莒人。父熹，字義和，武敬皇后弟也。與兄燾並好經籍。隆安初，兵革屢起，熹乃習騎射，志在立功。嘗至溧陽，溧陽令阮崇與熹共獵，值虎突圍，獵徒並奔散，熹直前射之，應弦而倒。高祖入京城，熹族子穆斬桓脩。進至京邑，桓玄奔走，高祖使熹入宮收圖書器物，封閉府庫。有金飾樂器，高祖問熹：「卿得無欲此乎？」熹正色曰：「皇上幽逼，播越非所。將軍首建大義，劬勞王家。雖復不肖，無情於樂。」高祖笑曰：「聊以戲卿爾。」行參高祖鎮軍事，員外散騎侍郎，重參鎮軍軍事，領東海太守。以建義功封始興縣五等侯。又參高祖車騎、中軍軍事。高祖將征廣固，議者多不同。熹從容言曰：「公若淩威北境，拯其塗炭，寧一六合，未為無期。」高祖曰：「卿言是也。」及行，熹求從，不許，以為建威將軍、臨海太守。郡經兵寇，百不存一，熹綏緝綱紀，招聚流散，歸之者千餘家。孫季高海道襲廣州，路由臨海，熹資給發遣，得以無乏。徵拜散騎常侍，母憂去職。頃之，討劉毅，起為寧朔將軍，從征。事平，高祖遣朱齡石統大眾伐蜀，命熹奇兵出中水，以本號領建平、巴東二郡太守。蜀主譙縱遣大將譙撫之萬餘人屯牛脾，又遣譙小苟重兵塞打鼻。熹至牛脾，撫之戰敗退走，追斬之。小苟聞撫之死，即便奔散。成都既平，熹遇疾。義熙九年，卒於蜀郡牛脾縣，時年三十九。追贈光祿勳。

　　質少好鷹犬，善蒱博意錢之戲。長六尺七寸，出面露口，禿頂拳髮。年未二十，高祖以為世子中軍行參軍。永初元年，為員外散騎侍郎，從班例也。母憂去職。服闋，為江夏王義恭撫軍，以輕薄無檢，為太祖所知，徙為給事中。會稽宣長公主每為之言，乃出為建平太守，甚得蠻楚心。南蠻校尉劉湛還朝，稱為良守。遷寧遠將軍、歷陽太守。仍遷竟陵、江夏內史，復為建武將軍、巴東、建平二郡太守，吏民便之。

　　質年始出三十，屢居名郡，涉獵史籍，尺牘便敏，既有氣幹，好言兵權。太祖謂可大任，欲以為益州事，未行，徵為使持節、都督徐、兗二州諸軍事、寧遠將軍、徐、兗二州刺史。在鎮奢費，爵命無章，為有司所糾，遇赦。與范曄、徐湛之等厚善，曄謀反，量質必與之同，會事發，復為建威將軍、義興太守。元嘉二十六年，太祖謁京陵，質朝丹徒，與何勗、檀和之竝功臣子，時共上禮。太祖設燕盡歡，賜布千匹。

　　二十七年春，遷南譙王義宣司馬、寧朔將軍、南平內史。未之職，會索虜大帥拓跋燾圍汝南，汝南戍主陳憲固守告急。太祖遣質輕往壽陽，即統彼軍，與安蠻司馬劉康祖等救憲。虜退走，因使質伐汝南西境刀壁等山蠻，大破之，獲萬餘口，遷太子左衛率。坐前伐蠻，枉殺隊主嚴祖，又納面首生口，不以送臺，免官。是時上大舉北討，質白衣與驃騎司馬王方回等率軍出許、洛，安北司馬王玄謨攻滑臺，不拔，質請乘驛代將，太祖不許。

　　虜侵徐、豫，拓跋燾率大眾數十萬遂向彭城，以質為輔國將軍、假節、置佐，率萬人北救。始至盱眙，燾已過淮，冗從僕射胡崇之領質府司馬，崇之副太子積弩將軍毛熙祚亦受統於質。盱眙城東有高山，質慮虜據之，使崇之、澄之二軍營於山上，質營城南。虜攻崇之、澄之二營，崇之等力戰不敵，眾散，並為虜所殺。虜又攻熙祚，熙祚所領悉北府精兵，幢主李灌率厲將士，殺賊甚多。隊主周胤之、外監楊方生又率射賊，賊垂退，會熙祚被創死，軍遂散亂。其日質案兵不敢救，故二營一時覆沒。

　　初，仇池之平也，以崇之為龍驤將軍、北秦州刺史，宋百頃，行至濁水，為索虜所克，舉軍敗散；崇之及將佐以下，皆為虜所執，後得叛還，至是又為虜所敗焉。熙祚，司州刺史脩之兄子也。崇之、熙祚並贈正員郎；澄之事在祖父燾傳。

　　三營既敗，其夕質軍亦奔散，棄輜重器甲，單七百人投盱眙。盱眙太守沈璞完為守戰之備，城內有實力三千，質大喜，因共守。虜初南出，後無資糧，唯以百姓為命。及過淮，食平越、石鱉二屯穀，至是抄掠無所，人馬饑困，聞盱眙有積粟，欲以為歸路之資。既破崇之等，一攻城不拔，便引眾南向。城內增修守備，莫不完嚴。二十八年正月初，燾自廣陵北返，便悉力攻盱眙，就質求酒，質封溲便與之。燾怒甚，築長圍，一夜便合，開攻道，趣城東北，運東山土石填之。虜又恐城內水路遁走，乃引大船，欲於君山作浮橋，以絕淮道。城內乘艦逆戰，大破之。明旦，賊更方舫為桁，桁上各嚴兵自衛。城內更擊不能禁，遂於軍山立桁，水陸路竝斷。

　　燾與質書曰：「吾今所遣鬥兵，盡非我國人，城東北是丁零與胡，南是三秦氐、羌。設使丁零死者，正可減常山、趙郡賊；胡死，正減并州賊；氐、羌死，正減關中賊。卿若殺丁零、胡，無不利。」質答書曰：「省示，具悉姦懷。爾自恃四腳，屢犯國疆，諸如此事，不可具說。王玄謨退于東，梁坦散於西，爾謂何以？不聞童謠言邪：『虜馬飲江水，佛狸死卯年。』此期未至，以二軍開飲江之徑爾，冥期使然，非復人事。寡人受命相滅，期之白登，師行未遠，爾自送死，豈容復令生全，饗有桑乾哉！但爾往攻此城，假令寡人不能殺爾，爾由我而死。爾若有幸，得為亂兵所殺。爾若不幸，則生相剿縛，載以一驢，直送都市。我本不圖全，若天地無靈，力屈於爾，齏之粉之，屠之裂之，如此未足謝本朝。爾識智及眾力，豈能勝苻堅邪！頃年展爾陸梁者，是爾未飲江，太歲未卯年故爾。斛蘭昔深入彭城，值少日雨，隻馬不返，爾豈憶邪？即時春雨已降，四方大眾，始就雲集，爾但安意攻城莫走。糧食闕乏者告之，當出廩相飴。得所送劍刀，欲令我揮之爾身邪！甚苦，人附反，各自努力，無煩多云。」是時虜中童謠曰：「軺車北來如穿雉，不意虜馬飲江水。虜主北歸石濟死，虜欲渡江天不徙。」故質答引之。燾大怒，乃作鐵床，於其上施鐵鑱，云破城得質，當坐之此上。質又與虜眾書曰：「示詔虜中諸士庶：狸伐見與書如別，等正朔之民，何為力自取如此。大丈夫豈可不知轉禍為福邪！今寫臺格如別書，自思之。」時購斬燾封開國縣侯，食邑一萬戶，賜布絹各萬匹。

　　虜以鉤車鉤垣樓，城內繋以驅絙，數百人叫喚引之，車不能退。既夜，以木桶盛人，懸出城外，截其鉤獲之。明日，又以衝車攻城，城土堅密，每至，頹落不過數升。虜乃肉薄登城，分番相代，墜而復升，莫有退者，殺傷萬計，虜死者與城平。又射殺高梁王。如此三旬，死者過半。燾聞彭城斷其歸路，京邑遣水軍自海入淮，且疾疫死者甚眾。二月二日，乃解圍遁走。上嘉質功，以為使持節、監雍、梁、南、北秦四州諸軍事、冠軍將軍、寧蠻校尉、雍州刺史，封開國子，食邑五百戶。明年，太祖又北伐，使質率所統見力向潼關，質頓兵近郊，不肯時發，獨遣司馬柳元景屯兵境上，不時進軍。質又顧戀嬖妾，棄營單馬還城，散用臺庫見錢六七百萬，為有司所糾，上不問也。

　　元兇弑立，以質為丹陽尹，加征虜將軍。質家遣門生師顗報質，具太祖崩問。質疏顗所言，馳告司空義宣，又遣州祭酒從事田穎起銜命報世祖，率眾五千，馳下討逆，自陽口進江陵義宣。質諸子在都邑，聞質舉義，並逃亡。劭欲相慰悅，乃下書曰：「臧敦等無因自駭，急便竄逸，迷昧過甚，良可怪歎。質國戚勳臣，忠誠篤亮，方當顯位，贊翼京輦，而子弟波迸，傷其乃懷。可遣宣譬令還，咸復本位。」劭尋錄得敦，使大將軍義恭行訓杖三十，厚給賜之。義宣得質報，即日舉兵，馳信報世祖，板進質號征北將軍。質逕赴尋陽，與世祖同下。

　　世祖至新亭即位，以質為都督江州諸軍事、車騎將軍、開府儀同三司、江州刺史，加散騎常侍，持節如故。使質率所領自白下步上，直至廣莫門，門者不守。薛安都、程天祚等亦自南掖門入，與質同會太極殿，生禽元兇。仍使質留守朝堂，甲仗百人自防。封始興郡公，食邑三千戶。之鎮，舫千餘乘，部伍前後百餘里，六平乘竝施龍子幡。

　　時世祖自攬威柄，而質以少主遇之，是事專行，多所求欲。及至尋陽，刑政慶賞，不復諮稟朝廷。盆口、鉤圻米，輒散用之，臺符屢加檢詰，質漸猜懼。自謂人才足為一世英傑，始聞國禍，便有異圖，以義宣凡闇，易可制勒，欲外相推奉，以成其志。及至江陵，便致拜稱名。質於義宣雖為兄弟，而年大近十歲，義宣驚曰：「君何意拜弟？」質曰：「事中宜然。」時義宣已推崇世祖，故其計不行。質每慮事泄，及至新亭，又拜江夏王義恭，義恭愕然，問質所以。質曰：「天下屯危，禮異常日，前在荊州，亦拜司空。」會義宣有憾於世祖，事在義宣傳。質因此密信說誘，陳朝廷得失。又謂：「震主之威，不可持久，主相勢均，事不兩立。今專據閫外，地勝兵強，持疑不決，則後機致禍。」質女為義宣子采妻，謂質無復異同，納其說。且義宣腹心將佐蔡超民之徒，咸有富貴之情，願義宣得，欲倚質威名，以成其業，又勸獎義宣。義宣時未受丞相，質子敦為黃門侍郎，奉詔敦勸，道經尋陽，質令敦具更譬說，并言世祖短長，義宣乃意定。馳報豫州刺史魯爽，期孝建元年秋同舉。爽失旨，即便起兵。遣人至京邑報弟瑜，瑜席捲奔叛。瑜弟弘為質府佐，世祖遣報質，質於是執臺使，狼狽舉兵。上表曰：

　　臣聞執藥隨親，非情謬於甘苦；揮斤斬毒，豈忘痛於肌膚。蓋以先疑後順，忠焉必往；忍小存大，雖愛必從。丞相臣義宣，育哲台鉉，拊聲聯服，定主勤王之業，勳越乎齊、晉；宗戚懿親之寄，望崇於魯、衛。而惡直醜正，實繁有黨，或染凶作偽，疾害元功；或藉勞挾寵，乘威縱戾。自知愆深釁重，必貽剿戮，乃成紫毀朱，交間忠輔。崇樹私徒，招聚群惡，念舊愛老，無一而存，豈不由凶醜相扇，志肆讒惑。陛下垂慈狎達，不稍惟疑，遂令負扆席圖，蔽於流議，投杼市虎，成於十夫。鑒古揆今，實懷危逼，故投袂樊、葉，立節於本朝；揮戈晉陽，務清於君側。臣誠庸懦，奉教前朝，雖恧《緇衣》好賢之美，敢希《巷伯》惡惡之情，固已藉風聽而宵憤，撫短策而馳念。況乃宏命爰格，誠係宗社，今奉旨前邁，星言啟行。

　　臣本凡瑣，少無遠概，因緣際會，遂班槐鼎，素望既盈，愜心實足，豈應徼功非冀，更希異寵，直以蔓草難除，去惡宜速，是以無顧夷險，慮不及身。仰恃天眷，察亮丹款，苟血誠不照，甘心罪戮。

　　伏願陛下先鑒元輔匪躬茂節，末錄庸瑣奉國微誠，不遂淟涊之情，以失四海之望，昭戮馬劍，顯肆市朝，則結旌向國，全鋒凱歸，九流凝序，三光並耀，斯則仰說宗廟，俯愜兆民。裁表感慨，涕言無已。

　　加魯弘輔國將軍，下戍大雷。馳報義宣，義宣遣諮議參軍劉諶之萬人就弘。世祖遣撫軍將軍柳元景統豫州刺史王玄謨等水軍，屯梁山洲內，兩岸築偃月壘，水陸待之。殿中將軍沈靈賜領百舸，破其前軍於南陵，生禽軍主徐慶安、軍副王僧，質至梁山，亦夾陣兩岸。元景檄書宣告曰：

　　夫革道應運，基命之洪符；嗣業興邦，紹歷之明筭。自非瑞積神衷，德充民極，孰能升臨寶位，景屬天居。大宋啟期，理高中世，皇根帝葉，永流無疆。夷陂遞來，遘茲凶難，國禍冤深，人綱鬱滅。主上聖略聰武，孝感通神，義變草木，哀動精緯，躬幸南郢，親掃大逆，道援橫流，德模靈造，三光重照，七廟載興。

　　臧質少負疵釁，衣冠不齒，昧利誣天，著於觸事。受任述職，不以宣效為心；專方蒞民，惟以侵剝為務。官自賄至，族以貨傾。是以康周陀覆命屠宗，冤達蒼昊；郭伯、西門遺出自皁隸，寵越州朝。往蒞東守，鬻爵三千。率卒西討，竊俘取黜。荷恩彭、泗，貪虐以逞，坑戮邊氓，忽若草芥，傾渴倉庾，割沒軍糧。作牧漢南，公盜府蓄，矯易文簿，專行欺妄。及受命北伐，憚役緩期，師出有辰，顧懷私愛，匹馬棄眾，宵行獨返，遂復攜嬪擁姬，淫宴軍幕。孔、范之變，顯於逆辭。凡此諸釁，皆彰著於憲簡，振曝於觀聽。

　　去歲義舉，雖豫誠款，而淹留西楚，私相崇戴，奉書致命，形於心跡。新亭之捷，大難已夷，凶命假存，懸在晷刻，廣莫之軍，曾無遺矢，重關自開，偽眾已潰，質猶復盤桓衢巷，後騎陳師。勞不足甄，定於朝議，而虛張功伐，扇動怨辭，自謂斯舉，勳莫己若。初踐殿守，忘犬馬之情，奔趣帑藏，頓傾天府。山海弘量，苞荒藏疾，錄其一介之心，掩其不逞之釁。遂爵首元等，職班盛級，優榮溢寵，莫與為疇。自恣醜薄，罔知涯涘，干謁陳聞，曾無紀極，請樂窮太子之英，求器盡官府之選。徐司空匪躬王室，遭罹凶禍，質與之少長，親交兼常，曾無撫孤之仁，惟聞陵侮之酷，尺田寸寶，靡有孑遺。及受命南徂，臨路滋甚，逼奪妻嬪，略市金帛，怨動京邑，醜聞都鄙。棄逐舊故，委蔑忠勤，魯尚期、尹周之徒，心腹所倚，泣訴於御筵；袁同、連子敬之疇，爪牙所杖，一逝而不反。雖上旨頻煩，屢求勞牒，質但稱伐在己，不逮僚隸，託咎朝廷，歸罪有司，國士解心，有識莫附。何文敬趨走廝養，天性愚狡，質迷其奸諂，寘懷委仗，遂外擅威刑，內遊房室。質生與釁俱，不可詳究，擢發數罪，曾何足言！

　　丞相威重位尊，任居分陝，宗國倚賴，實兼恆情，而不及謙沖之塗，弗見逆順之訓，蔽同郤至，理乖范燮。遂乃遠忽世祀，近受欺構，杖納奸疏，還謀社稷。日者宴安上流，坐觀成敗，示遣疲卒，眾裁三千，戎馬不供，軍糧靡獻。皇朝直以親秩之重，酬寵兼極，近漸別子，禮越常均，苟識無所守，功弗由己，必為義不全，終於敗德。今茲放命，恨心於本，推諸昔歲，跡是誠非矣。且家國夷險，情事異常，豫是臣子，孰不星赴，而玩寇忘哀，曾無奔拽。面蕃十稔，惠政蔑聞，重贓深掠，縱欲已甚，姬妾百房，尼僧千計，敗道傷俗，悖亂人神，民怨盈塗，國謗彌歲。又賊劭未禽，凶威猶強，將毀其私墳，戮其諸子，圖成駭機，垂賴義舉，捷期雲速，不日告平，釋怨毒之心，解倒懸之急，論恩敘德，造育為重。援人自助，棄人快讒，怙亂疑功，未聞其比。

　　僕以不肖，過蒙榮私，荷佩升越，光絕倫伍。家本北邊，志存慷慨，常甘投生，以殉艱棘，惟恩思難，激氣衝襟，故以眺三湘而永慨，望九江而遐憤。若使身死國康，誓在殞命，況仰稟聖略，俯鞠義徒，萬全之形，愚夫所照。夫薛竟陵控率突騎，陸道步馳。檀右衛、申右率、垣游擊整勒銳師，飛輪構路。王豫州方舟繕甲，久已前驅。僕訓卒利兵，淩波電進。沈鎮軍、蕭安南接舳連旌，首尾風合。驃騎竟陵王懿親令譽，問望攸歸，大司馬江夏王道略明遠，徽猷茂世，並旄鉞臨塗，雲驅齊引。群兵競邁，秘駕徐啟。八鑾搖響，五牛舒斾。千乘雷動，萬舳雲回。騰威發號，星流漢轉。以上臨下，易於轉圓。加以三謀協從，七緯告慶，幽顯同心，昭然易睹。

　　諸君或世荷恩幸，或身聞教義，當知君臣大節，誓不可犯，冠屨至誨，難用倒設。履安奉順，聲泰事全，孰與附逆居危，身害名醜，慈親垂白受戮，弱子嬰孩就誅。所以有詔遲回，未震雷霆者，正為諸君身拘寇手，或懷乃心。吉凶由人，無謂為遠，今而不變，後悔何及。授檄之日，心馳賊庭。

　　義宣亦相次係至。江夏王與義宣書曰：「昔桓玄借兵於仲堪，有似今日。」義宣由此與質相疑。質進計曰：「今以萬人取南州，則梁山中絕，萬人綴玄謨，必不敢動。質浮舟外江，直向石頭，此上略也。」義宣將從之，腹心劉諶之曰：「質求前馳，此志難測。不如盡銳攻梁山，事克然後長驅，萬安之計也。」質遣將尹周之攻胡子反、柳叔政於西壘，時子反渡東岸就玄謨計事，聞賊至，馳歸。周之攻壘甚急，劉季之水軍殊死戰，賊勢盛，求救於玄謨。玄謨不遣，崔勳之固爭，乃遣勳之救之。比至，城已陷，勳之戰死，季之收眾而退。子反、叔政奔還東岸，玄謨斬子反軍副李文仲。

　　質欲仍攻東城，義宣黨顏樂之說義宣曰：「質若復拔東城，則大功盡歸之矣。宜遣麾下自行。」義宣遣劉諶之就質，陳軍城南。玄謨留羸弱守城，悉精兵出戰，薛安都騎軍前出，垣護之督諸將繼之。戰良久，賊陣小拔，騎得入。劉季之、宗越又陷其西北，眾軍乘之，乃大潰。因風放火，船艦悉見焚燒，延及西岸。質求義宣欲一計事，密已出走矣。質不知所為，亦走，眾悉降散。質至尋陽，焚燒府舍，載妓妾西奔。使所寵何文敬領兵居前，至西陽。西陽太守魯方平，質之黨也，至是懷貳，誑文敬曰：「傳詔宣敕，唯捕元惡一人，餘並無所問。」文敬棄眾而走。

　　質先以妹夫羊沖為武昌郡，質往投之。既至，沖已為郡丞胡庇之所殺。無所歸，乃入南湖逃竄，無食，摘蓮噉之。追兵至，窘急，以荷覆頭，自沈於水，出鼻。軍主鄭俱兒望見，射之中心，兵刃亂至，腸胃纏縈水草，隊主裘應斬質首，傳京都，時年五十五。錄尚書江夏王臣義恭、左僕射臣宏等奏曰：「臧質底棄下才，而藉遇深重，窮愚悖常，構煽凶逆，變至滔天，志圖泯夏，違恩叛德，罪過恆科。梟首之憲，有國通典，懲戾思永，去惡宜深。臣等參議，須辜日限意，使依漢王莽事例，漆其頭首，藏於武庫。庶為鑒戒，昭示將來。」詔可。

　　質初下，義宣以質子敦為征虜將軍、雝州刺史。質留子敞為監軍，將敦自隨，至是竝為武昌郡所執送。敦官至黃門郎。敦弟敷，司徒屬。敷弟敞，太子洗馬。敞弟斁，敦子仲璋，質之二子二孫未有名，同誅。

　　質之起兵也，豫章太守任薈之、臨川內史劉懷之、鄱陽太守杜仲儒竝為盡力，發遣郡丁，并送糧運，伏誅。任薈之，字處茂，樂安人也。歷世祖、南平王鑠撫軍右軍司馬、長史行事。太祖稱之曰：「望雖不足，才能有餘。」杜仲儒，杜驥兄子也。豫章望蔡子相孫沖之起義拒質，質遣將郭會膚、史山夫討之，為沖之所破。世祖發詔，以為尚書都官曹郎中。沖之，太原中都人，晉秘書監盛曾孫也。官至右軍將軍，巴東太守。後事在劉琬傳。沈靈賜以破質前軍於南陵功，封南平縣男，食邑三百戶。贈崔勳之通直郎。大司馬參軍劉天賜亦梁山戰亡，追贈給事中。

　　魯爽，小名女生，扶風郿人也。祖宗之，字彥仁，晉孝武太元末，自鄉里出襄陽，歷官至南郡太守。義熙元年起義，襲偽雝州刺史桓蔚，進向江陵。以功為輔國將軍、雝州刺史，封霄城縣侯，食邑千五百戶。桓謙、荀林逼江陵，宗之率眾馳赴，事在臨川烈武王道規傳。進號平北將軍。高祖討劉毅，與宗之同會江陵，進號鎮北將軍，封南陽郡公，食邑二千五百戶。子軌，一名象齒，爽之父也。便弓馬，筋力絕人，為竟陵太守。宗之自以非高祖舊隸，屢建大功，有自疑之心。會司馬休之見討，猜懼，遂與休之北奔。善於撫御，士民皆為盡力，衛送出境，盡室入羌，頃之病卒。高祖定長安，軌為寧南將軍、荊州刺史、襄陽公，鎮長社。世祖鎮襄陽，軌遣親人程整奉書，規欲歸順，自拔致誠，以昔殺劉康祖、徐湛之父，故不歸。太祖累遣招納，許以為司州刺史。

　　爽少有武藝，虜主拓跋燾知之，常置左右。元嘉二十六年，軌死，爽為寧南將軍、荊州刺史、襄陽公，鎮長社。幼染殊俗，無復華風。粗中使酒，數有過失，燾將誅之。爽有七弟秀，小字天念，頗有意略，才力過爽。燾以充宿衛，甚知待之。偽高梁王阿叔泥為芮芮所圍甚急，使秀往救，燾自率大眾繼其後。燾未及至，秀已擊破之，拔阿叔泥而反。燾壯其功，以為中書郎，封廣陵侯。或告燾，鄴民欲據城反，復遣檢察，并燒石虎殘宮殿。秀常乘驛往反，是時病還遲，為燾所詰讓，秀復恐懼。燾尋南寇，因從渡河。

　　先是，程天祚為虜所沒，燾引置左右，與秀囗寬，勸令歸降，秀納之。天祚，廣平人，為殿中將軍，有武力。元嘉二十七年，助戍彭城，會世祖遣府劉泰之輕軍襲虜於汝陽，天祚督戰，戰敗被創，為虜所獲。天祚妙善針術，燾深加愛賞，或與同輿，常不離於側，封為南安公。燾北還蕃，天祚因其沈醉，偽若受使督切後軍者，所至輕罰。天祚為燾所愛，群虜並畏之，莫敢問，因得逃歸，後為山陽太守。太宗初，與四方同反，事在薛安都傳。

　　燾始南行，遣爽隨永昌王庫仁真向壽陽，與弟瑜共破劉祖於尉武，仍至瓜步，始得與秀定歸南之謀。燾還至湖陸，爽等請曰：「奴與南有仇，每兵來，常慮禍及墳墓，乞共迎喪，還葬國都。」虜群下於其主稱奴，猶中國稱臣也。燾許之。長社戍虜有六七百人，爽譎之曰：「南更有軍，可遣三百騎往界上參聽。」騎去，爽率腹心夜擊餘虜，盡殺之，馳入虎牢。

　　爽唯第三弟在北，餘家屬悉自隨，率部曲及願從合千餘家奔汝南。遣秀從許昌還壽陽，奉辭於南平王鑠曰：「爽、秀得罪晉朝，負釁三世，生長絕域，遠身胡虜，兄弟闔門，淪點偽授，殞命不可，還國無因。近係南雲，傾屬東日，蓋猶痿人思步，盲者願明。嵩、霍咫尺，江、河匪遠，夷庚壅塞，隔同天地，痛心疾首，書慨宵悲。虜主倡狂，豺豕其志，虐遍華、戎，怨結幽顯。自盱眙旋軍，亡殪過半，昏酣沈湎，恣性肆身。爽、秀等因民之憤，藉將旅之願，齊契義奮，梟馘醜徒，馮恃皇威，肅清逋穢，牢、洛諸城，指期克定。規以涓塵，微雪夙負，方當束骸北闕，待戮司寇，懦節未申，伏心邊表。明大王殿下以叡茂居蕃，文武兼姿，遠邇欽傾，承風聞德，願垂援拯，以慰虔望。老弱百口，先遣歸庇。逼逼丹心，仰希懷遠。謹遣同義潁川聶元初奉詞陳聞。」鑠馳驛以聞，上大說，下詔曰：「偽寧南將軍魯爽、中書郎魯秀，志幹列到，忠誠久著，撫茲福先，闔門效款，招集義銳，梟剪獯醜，肅定邊城，獻馘象魏。雖宣孟之去翟歸晉，頹當之出胡入漢，方之此日，曾何足云。朕實嘉之，宜即授任，逞其忠略。爽可督司州、陳留、東郡、濟陰、濮陽五郡諸軍事、征虜將軍、司州刺史。秀可輔國將軍、滎陽、潁川二郡太守。其諸子弟及同契士庶，委征虜府以時申言，詳加酬敘。」爽至汝南，加督豫州之義陽、宋安二郡軍事，領義陽內史，將軍、刺史如故。秀參右將軍南平王鑠軍事、汝陰內史，將軍如故。餘弟姪竝授官爵，賞賜資給甚厚。爽北鎮義陽。北來部曲凡六千八百八十三人，是歲二十八年也。虜毀其墳墓。

　　明年四月入朝，時燾已死，上更謀經略。五月，遣爽、秀、程天祚等率步騎並荊州軍甲士四萬，出許、洛。八月，虜長社戍主永平公禿髮幡乃同棄城走。進向大索戍，戍主偽豫州刺史跋僕蘭曰：「爽勇而無防，我今出城，必輕來據之，設伏檀山，必可禽也。」爽果夜進，秀諫不止，馳往繼之。比曉，虜騎夾發，賴秀縱兵力戰，虜乃退還虎牢。爽因進攻之，本期舟師入河，斷其水門。王玄謨攻碻磝不拔，敗退，水軍不至，爽亦收眾南還。轉鬬數百里，至曲彊，虜候其饑疲，盡銳來攻，爽身自奮擊，虜乃退走。

　　三十年，元兇弑逆，南譙王義宣起兵入討，爽即受命，率部曲至襄陽，與雍州刺史臧質俱詣江陵。義宣進爽號平北將軍，領巴陵太守，度支校尉，本官如故。留爽停江陵，事平，以爽為使持節、督豫、司、雍、秦、并五州諸軍事、左將軍、豫州刺史。爽至壽陽，便曲意賓客，爵命士人，蓄仗聚馬，如寇將至。元兇之為逆也，秀在京師，謂秀曰：「我為卿誅徐湛之矣，方相委任。」以為右軍將軍，配精兵五千，使攻新亭壘。將戰，秀命打退軍鼓，因此歸順。世祖即位，以為左軍將軍，出督司州、豫州之新蔡、汝南、汝陽、潁川、義陽、弋陽六郡諸軍事、輔國將軍、司州刺史，領汝南太守。

　　爽與義宣及質相結已久，義宣亦欲資其勇力，情契甚至。孝建元年二月，義宣報爽，秋當同舉。爽狂酒乖謬，即日便起兵，馳信報弟瑜，將家奔叛，皆得西歸。爽使其眾載黃標，稱建平元年，竊造法服，登壇自號。疑長史韋處穆、中兵參軍楊元駒、治中庾騰之不與己同，殺之。義宣、質聞爽已處分，便狼狽反，進爽號征北將軍。爽於是送所造輿服詣江陵，版義宣及臧質等並起。征北府戶曹版文曰：「丞相劉補天子，名義宣，車騎臧今補丞相，名質，平西朱今補車騎，名脩之，皆版到奉行。」義宣駭愕。爽所送法物，竝留竟陵縣不聽進。

　　爽直出歷陽，自采石濟軍，與質水陸俱下。爽遣弟瑜守蒙蘢，歷陽太守張幼緒請擊瑜，世祖配以兵力。遣左軍將薛安都步騎為前驅，別遣水軍入淵，分路竝會。安都進次大峴，爽已立營。世祖以賊強壘固，未可輕拔，使量宜進止。幼緒便引軍退還，下獄。更遣驍騎將軍垣護之代幼緒據歷陽。鎮軍將軍沈慶之係安都進軍，與爽相遇於小峴。爽親自前，將戰，而飲酒過醉，安都刺爽倒馬，左右范雙斬首，傳送京都。瑜亦為部下所斬送，進平壽陽，子弟竝伏誅。

　　義宣初舉兵，召秀加節，進號征虜將軍，當繼諶之俱下。雝州刺史朱脩之起兵奉順，更遣秀擊脩之。王玄謨聞之，喜曰：「魯秀不來，臧質易與耳。」秀至襄陽，大敗而反。會益州刺史劉秀之遣軍襲江陵，秀擊破之。義宣還江陵，秀與共北走，眾叛且盡。秀向城，上射之，中箭，赴水死，軍人宗敬叔、康僧念斬首，傳京邑。

　　贈韋處穆、楊元駒給事中，庾騰之員外散騎侍郎。爽初南歸，秀以爽武人，不閑吏職，白太祖請處穆為長史以輔爽，太祖以補司馬，後轉長史云。

　　沈攸之，字仲達，吳興武康人，司空慶之從父兄子也。父叔仁，為衡陽王義季征西長史，兼行參軍，領隊，又隨義季鎮彭城，度征北府。攸之少孤貧，元嘉二十七年，索虜南寇，發三吳民丁，攸之亦被發。既至京都，詣領軍將軍劉遵考，求補白丁隊主。遵考謂之曰：「君形陋，不堪隊主。」因隨慶之征討。二十九年，征西陽蠻，始補隊主。巴口建義，南中郎府板長史，兼行參軍。新亭之戰，身被重創，事寧，為太尉行參軍，封平洛縣五等侯。隨府轉大司馬行參軍。晉世京邑二岸，揚州舊置都部從事，分掌二縣非違，永初以後罷省，孝建三年，復置其職。攸之掌北岸，會稽孔璨掌南岸，後又罷。攸之遷員外散騎侍郎。又隨慶之征廣陵，屢有功，被箭破骨。世祖以其善戰，配以仇池步矟。事平，當加厚賞，為慶之所抑，遷太子旅賁中郎，攸之甚恨之。七年，遭母憂，葬畢，起為龍驤將軍、武康令。

　　前廢帝景和元年，除豫章王子尚車騎中兵參軍，直閣，與宗越、譚金等並為廢帝所寵，誅戮群公，攸之等皆為之用命。封東興縣侯，食邑五百戶。尋遷右軍將軍，增邑百戶。太宗即位，以例削封。宗越、譚金等謀反，攸之復召入直閣，除東海太守。未拜，會四方反叛，南賊已次近道，以攸之為寧朔將軍、尋陽太守，率軍據虎檻。時王玄謨為大統，未發。前鋒有五軍在虎檻，五軍後又絡驛繼至，每夜各立姓號，不相稟受。攸之謂軍吏曰：「今眾軍姓號不同，若有耕夫漁父，夜相呵叱，便致駭亂，取敗之道也。」乃就一軍請號，眾咸從之。殷孝祖為前鋒都督，而大失人情，攸之內撫將士，外諧群帥，眾並倚賴之。時南賊前鋒鍾沖之、薛常寶等屯據赭圻，殷孝祖率眾軍攻之，為流矢所中死，軍主范潛率五百人投賊，人情震駭，並謂攸之宜代孝祖為統。時建安王休仁屯虎檻，揔統眾軍，聞孝祖死，遣寧朔將軍江方興、龍驤將軍劉靈遺各率三千人赴赭圻。攸之以為孝祖既死，賊有乘勝之心，明日若不更攻，則示之以弱。方興名位相亞，必不為己下，軍政不一，致敗之由。乃率諸軍主詣方興，謂之曰：「四方並反，國家所保，無復百里之地。唯有殷孝祖為朝廷所委賴，鋒鏑裁交，輿尸而反，文武喪氣，朝野危心。事之濟否，唯在明旦一戰，戰若不捷，則大事去矣。詰朝之事，諸人咸謂吾應統之，自卜懦薄，幹略不辦及卿，今輒相推為統。但當相與戮力爾。」方興甚悅。攸之既出，諸軍主並尤之，攸之曰：「卿忘廉、藺、寇、賈之事邪？吾本以濟國活家，豈計彼此之升降。且我能下彼，彼必不能下我，共濟艱難，豈可自厝同異！」明旦進戰，自寅訖午，大破賊於赭圻城外，追奔至姥山，分遣水軍乘勢進討；又破其水軍，拔胡、白二城。

　　尋假攸之節，進號輔國將軍，代孝祖督前鋒諸軍事。薛常寶在赭圻食盡，南賊大帥劉胡屯濃湖，以囊盛米繫流查及船腹，陽覆船，順風流下，以餉赭圻。攸之疑其有異，遣人取船及流查，大得囊米。攸之從子懷寶，為賊將帥，在赭圻，遣親人楊公贊齎密書招誘攸之，攸之斬公贊，封懷寶書呈太宗。尋克赭圻，遷使持節、督雍、梁、南、北秦四州、郢州之竟陵諸軍事、冠軍將軍、領寧蠻校尉、雍州刺史。

　　袁顗復率大眾來入鵲尾，相持既久，軍主張興世越鵲尾上據錢溪，劉胡自攻之。攸之率諸將攻濃湖，顗遣人傳唱錢溪已平，眾竝懼。攸之曰：「不然。若錢溪實敗，萬人中應有逃亡得還者。必是彼戰失利，唱空聲以惑眾耳。」勒軍中不得妄動。錢溪信尋至，果大破賊。攸之悉以錢溪所送胡軍耳鼻示之，顗駭懼，急追胡還。攸之諸軍悉力進攻，多所斬獲，日暮引歸。鵲尾食盡，遣千人往南陵迎米，為臺軍所破，燒其資實，胡於是棄眾而奔，顗亦叛走。赭圻、濃湖之平也，賊軍委棄資財，珍貨殷積，諸軍各競收斂，以強弱為少多。唯攸之、張興世約勒所部，不犯秋毫，諸將以此多之。攸之進平尋陽，徙監郢州諸軍事、前將軍、郢州刺史，持節如故。不拜，遷中領軍，封貞陽縣公，食邑二千戶。

　　時四方皆已平定，徐州刺史薛安都據彭城請降，上雖相酬許，而辭旨簡略。攸之前將軍，置佐吏，假節，與鎮軍將軍張永以重兵徵安都。安都懼，要引索虜；索虜引大眾援之。攸之等米船在呂梁，又遣軍主王穆之上民口；穆之為虜攻覆米船，又破運車於武原，攸之等引退，為虜所乘，又值寒雪，士眾墮指十二三。留長水校尉王玄載守下邳，積射將軍沈韶守宿豫，睢陵、淮陽亦置戍，攸之還淮陰。免官，以公領職。復求進討，上不聽，入朝面陳，又不許，復歸淮陰。三年六月，自率運送米下邳，并鑿四周深塹，遣龍驤將軍垣護之領民口還淮陰。

　　時軍主陳顯達當領千兵守下邳，攸之留待顯達至，虜遣清泗間人詐告攸之云：「安都欲降，求軍迎接。」攸之副吳喜納其說，咸謂宜遣千人參之，既而來者轉多，喜所執彌固。攸之乃集來者告之，語曰：「薛徐州早宜還朝，今能爾，深副本望。但遣子弟一人來，便當遣大軍相接。君諸人既有志心，若能與薛子弟俱來者，皆即假君以本鄉縣，唯意所欲；如其不爾，無為空勞往還。」自此一去不反。

　　其年秋，太宗復令攸之進圍彭城。攸之以清泗既乾，糧運不繼，固執以為非宜，往反者七。上大怒，詔攸之曰：「卿春中求伐彭城，吾恐軍士疲勞，且去冬奔散，人心未宜復用，不許卿所啟。今便不肯為吾行邪？卿若不行，便可使吳喜獨去。」攸之懼，乃奉旨進軍。行至遲墟，上悔，追軍令反。攸之還至下邳，而陳顯達於睢口為虜所破，龍驤將軍姜產之、司徒參軍高遵世戰沒。虜追攸之甚急，因交戰，被矟創，會暮，引軍入顯達壘，夕眾散，八月十八日也。攸之棄眾南奔。

　　初，吳興丘幼弼、丘隆先、沈誕、沈榮守、吳陸道量，並以文記之才隨攸之，及張永北討，永一奔，攸之再敗，幼弼等並皆陷沒。攸之之還淮陰，以為持節、假冠軍將軍、行南兗州刺史。追贈姜產之左軍將軍，高遵世屯騎校尉。

　　四年，徵攸之為吳興太守，辭不拜。乃除左衛將軍，領太子中庶子。五年，出為持節、監郢州諸軍、郢州刺史。為政刻暴，或鞭士大夫，上佐以下有忤意，輒面加詈辱。將吏一人亡叛，同籍符伍充代者十餘人。而曉達吏事，自強不息，士民畏憚，人莫敢欺。聞有虎，輒自圍捕，往無不得，一日或得兩三。若逼暮不獲禽，則宿昔圍守，須曉自出。賦斂嚴苦，徵發無度，繕治船舸，營造器甲。自至夏口，便有異圖。六年，進監豫州之西陽、司州之義陽二郡軍事，進號鎮軍將軍。

　　泰豫元年，太宗崩，攸之與蔡興宗在外蕃，同豫顧命，進號安西將軍，加散騎常侍，給鼓吹一部。未拜，會巴西民李承明反，執太守張澹，蜀土騷擾。時荊州刺史建平王景素被徵，新除荊州刺史蔡興宗未之鎮，乃遣攸之權行荊州事。攸之既至，會承明已平，乃以攸之都督荊、湘、雝、益、梁、寧、南、北秦八州諸軍事、鎮西將軍、荊州刺史，持節、常侍如故。至荊州，政治如在夏口，營造舟甲，常如敵至。時幼主在位，群公當朝，攸之漸懷不臣之跡，朝廷制度，無所遵奉。

　　江州刺史桂陽王休範密有異志，以微旨動攸之，使道士陳公昭作天公書一函，題云「沈丞相」，送付攸之門者；攸之不開書，推得公昭，送之朝廷。後廢帝元徽二年，休範舉兵襲京邑，攸之謂僚佐曰：「桂陽今反朝廷，必聲云與攸之同。若不顛沛勤王，必增朝野之惑。」於是遣軍主孫同、沈懷奧興軍馳下，受郢州刺史晉熙王燮節度。同等始過夏口，會休範平，還。進攸之號征西大將軍、開府儀同三司，固讓開府。

　　攸之自擅閫外，朝廷疑憚之，累欲徵入，慮不受命，乃止。群公稱皇太后令，遣中使問攸之曰：「久勞於外，宜還京輦，然任寄之重，換代殊為未易，還止之宜，一以相委。」欲以觀察其意。攸之答曰：「荷國重恩，名器至此，自惟凡陋，本無廊廟之姿。至如戍防一蕃，撲討蠻蜓，可強充斯任。雖自上如此，豈敢厝心去留，歸還之事，伏聽朝旨。」朝廷逾懾憚，徵議遂息。四年，建平王景素據京城反，攸之復應朝廷；景素尋平。

　　初元嘉中，巴東、建平二郡，軍府富實，與江夏、竟陵、武陵並為名郡。世祖于江夏置郢州，郡罷軍府，竟陵、武陵亦並殘壞，巴東、建平為峽中蠻所破，至是民人流散，存者無幾。其年春，攸之遣軍入峽討蠻帥田五郡等。及景素反，攸之急追峽中軍，巴東太守劉攘兵、建平太守劉道欣並疑攸之自有異志，阻兵斷峽，不聽軍下。時攘兵元子天賜為荊州西曹，攸之遣天賜譬說之，令其解甲，一無所問。攘兵見天賜，知景素實反，乃釋甲謝愆，攸之待之如故，後以攘兵為府司馬。劉道欣堅守建平，攘兵譬說不回，乃與伐蠻軍攻之，破建平，斬道欣。

　　臺直閣高道慶家在江陵，攸之初至州，道慶時在家，牒其親戚十餘人，求州從事西曹，攸之為用三人。道慶大怒，自入州取教，毀之而去。及還都，不詣攸之別。道慶至都，云：「攸之聚眾繕甲，姦逆不久。」楊運長等常相疑畏，乃與道慶密遣刺客，齎廢帝手詔，以金餅賜攸之州府佐吏，進其階級。時有象三頭至江陵城北數里，攸之自出格殺之，忽有流矢集攸之馬障泥，其後刺客事發。

　　廢帝既殞，順帝即位，進攸之號車騎大將軍、開府儀同三司，加班劍二十人。遣攸之長子司徒左長史元琰齎廢帝刳斮之具以示攸之。元琰既至江陵，攸之便有異志，腹心議有不同，故其事不果。其年十一月，乃發兵反叛。攸之素蓄士馬，資用豐積，至是戰士十萬，鐵馬二千。遣使要雝州刺史張敬兒、梁州刺史范伯年、司州刺史姚道和、湘州行事庾佩玉、巴陵內史王文和等。敬兒、文和斬其使，馳表以聞；伯年、道和、佩玉懷兩端，密相應和。

　　十二月十二日，攸之遣其輔國將軍、中兵參軍、督前鋒軍事孫同，率寧朔將軍中兵參軍武寶、龍驤將軍騎兵參軍朱君拔、寧朔將軍沈慧真、龍驤將軍中兵參軍王道起；又遣司馬、冠軍將軍劉攘兵，率寧朔將軍外兵參軍公孫方平、龍驤將軍騎兵參軍朱靈寶、龍驤將軍騎兵參軍沈僧敬、龍驤將軍高茂；又遣輔國將軍中兵參軍王靈秀、輔國將軍中兵參軍丁珍東，率寧朔將軍中兵參軍王珍之、寧朔將軍外兵參軍楊景穆，相繼俱下。攸之自率輔國將軍錄事參軍兼司馬武茂宗、輔國將軍中兵參軍沈韶、寧朔將軍中兵參軍皇甫賢、寧朔將軍中兵參軍胡欽之、龍驤將軍中兵參軍東門道順，閏十二月四日至夏口。攸之將發江陵，使沙門釋僧桀筮之，曰：「不至京邑，當自郢州回還。」意甚不悅。初，江津有雲氣，狀如塵霧，從西北來，正蓋軍上。至沌口，云：「當問訊安西，暫泊黃金浦。」既登岸，郢城出軍擊之。攸之聞齊王世子據盆口，震懾不敢下，因攻郢城。時齊王輔政，遣眾軍西討。尚書符征西府曰：

　　尊冠賤屨，君臣之位，奉順忌逆，成敗斯兆，未有憑陵我郊圻，侵軼我河縣，而不焚師殪甲，靡旗亂轍者也。沈攸之少長庸賤，擢自閻伍，邀百戰之運，乘一捷之功，鐫山裂地，腰金扡紫，窮貴於國，極富於家。擁旄蕃伯，便無北面之禮；受督志屏，即有專征之釁。橘柚不薦，璆{王替}罕入，箕賦深斂，毒被南郢，枉繩矯墨，害著西荊，饕餮其心，谿壑其性，從始至終，沿壯得老。今遂驅迫妖黨，繕集尪卒，結釁外城，送死中甸，是而可忍，孰不可懷！

　　今遣新除使持節、督郢州之義陽諸軍事、平西將軍、郢州刺史、聞喜縣開國侯黃回、員外散騎常侍、冠軍、驍騎將軍、南臨淮太守、重安縣開國子、軍主王敬則、輔國將軍、屯騎校尉、長壽縣開國男王宜與、輔國將軍、南高平太守、軍主陳承叔、輔國將軍、左軍將軍、南濮陽太守、葛陽縣開國男、軍主彭文之、龍驤將軍、驃騎行參軍、軍主召宰，精甲二萬，前鋒雲騰。又遣散騎常侍、領游擊將軍、湘南縣開國男、新除使持節、督湘州諸軍事、征虜將軍、湘州刺史、軍主呂安國、屯騎校尉、寧朔將軍崔慧景、輔國將軍、軍主任候伯、輔國將軍、驍騎將軍、軍主蕭順之、輔國將軍、游擊將軍、軍主垣崇祖、寧朔將軍、虎賁中郎將、軍主尹略、屯騎校尉、南城令曹虎頭，舳艫二萬，駱驛繼邁。又遣輔國將軍、後軍將軍、右軍中兵參軍事、軍主苟元賓、寧朔將軍、撫軍中兵參軍事、軍主郭文孝、龍驤將軍、撫軍中兵參軍事、軍主程隱雋，輕艓一萬，截其津要。新除持節督廣、交、越、寧、湘州之廣興諸軍事、領平越中郎將、征虜將軍、廣州刺史、統馬軍主、沌陽縣開國子周盤龍、輔國將軍、後軍統馬軍主張文憘、龍驤將軍、軍主薛道淵、冠軍將軍、游擊將軍、并州刺史、南清河太守、太原公、軍主王敕勤、龍驤將軍、射聲校尉王洪軌、龍驤將軍、冗從僕射、軍主成置等，鐵馬五千，龍驤後陳。凡此諸帥，莫不勇力動天，勁志駕日，接衝拔距，鷹瞵鶚視，顧盼則前後風生，喑嗚則左右電起，以此攻城，何城不克，以此赴敵，何陳能堅。然後鑾戎薄臨，龍虎百萬，六軍齊軌，五輅舒斾，丹檻發照，素甲生波，樓煩白羽，投鞍成岳，漁陽墨騎，浴鐵為群，芝艾同焚，悔將何及。

　　符到之日，幸加三省。其鋒陳營壁之主，驅逼寇手之人，若有投命軍門，一無所問。或能因罪立績，終不爾欺，斬裾射玦，唯功是與。能斬送攸之首，封三千戶縣公，賜布、絹各五千匹。信如河海，皎然無貳。飛火軍攝文書，千里驛行。齊王出頓新亭，馳檄數攸之罪惡，曰：

　　夫彎弓射天，未見能至；揮戈擊地，多力安施。何則？逆順之勢定殊，禍福之驗易原也。是以違乎天者，鬼神不能使其成；會乎人者，聖哲不能令其毀。故劉濞賴七國連兵之勢，隗囂恃跨河據隴之資，毋丘儉伐其逾海越島之功，諸葛誕矜其待士愛民之德，彼四子者，皆當世雄傑，以犯順取禍，覆窟傾巢，為豎子笑。況乎行陳凡才，斗筲小器，而懷問鼎之志，敢構無君之逆哉！

　　逆賊沈攸之，出自萊畝，寂寥累世，故司空沈公以從父宗蔭，愛之若子，卵翼吹噓，得升官秩。廢帝昏悖，猜畏柱臣，攸之貪競乘機，凶忍趨利，躬行反噬，請銜誅旨。又攸之與譚金、童太壹等並受寵任，朝為牙爪，同功共體，世號三侯，當時親昵，情過管、鮑。遭仰革運，凶黨懼戮，攸之狡猾用數，圖全賣禍，既殺從父，又害良朋。雖呂布販君，酈寄賣友，方之斯人，未足為酷。此其不信不義，言詐翻覆，諸夏之所未有，夷狄之所不為也。泰始開闢，網漏吞舟，略其兇險，取其搏噬，故得階亂獲全，因禍保福。攸之空淺，躁而無謀，濃湖崩挫，本非己力；及北伐彭、泗，望賊宵奔；重討下邳，一鼓而遁；再鄙王師，又應肆法。先帝英聖，量深河海，宥其回谿之敗，冀收曲崤之捷，故得推遷幸會，頓升崇顯，內端戎禁，外臨方牧。聖靈鼎湖，遠頒顧命，託寄崇深，義感金石。而攸之始奉國諱，喜見於容，普天同哀，己以為慶。此其樂禍幸災，大逆之罪一也。

　　又攸之累登蕃兵，自郢遷荊，晉熙殿下以皇弟代鎮，地尊望重，攸之肆情陵侮，斷割候迎，料擇士馬，簡筭器甲，精器銳士，竝取自隨，郢城所留，十不遺一，專擅略虜，罔顧國典。此其苞藏禍志，不恭不虔，大逆之罪二也。

　　又攸之踐荊以來，恆用姦數，既欲發兵，宜有因假，遂乃蹙迫群蠻，騷擾山谷，揚聲討伐，盡戶發上，蟻聚郭邑，伺國盛衰，從來積年，永不解甲。遂使四野百縣，路無男人；耕田載租，皆驅女弱。自古酷虐，未聞有此。其侮蔑朝廷，大逆之罪三也。

　　去昔桂陽奇兵□起，京師內{畾大}，宗廟阽危。攸之任居上流，兵強地廣，救援顛沛，實宜悉力。國家倒懸，方思身慮，威遣弱卒三千，竝皆羸老，使就郢州，稟受節度，欲令判否之日，委罪晉熙。何其平日輈張，實輕周、邵，爾時恭謹，虛重皇戚。此其伏慝藏詐，持疑兩端，大逆之罪四也。

　　又攸之累據方州，跋扈滋甚，招誘輕狡，往者咸納；羈絆行侶，過境必留。仕子窮困，不得歸其鄉；商人畢命，無由還其土。叛亡入境，輒加擁護；逋逃出界，必遣窮追。此其大逆之罪五也。

　　又攸之自任專恣，恃行慘酷，視吏若仇，遇民如草。峻太半之賦，暴參夷之刑。鞭捶國士，全用虜法；一人逃亡，闔宗補代。毒遍嬰孩，虐加斑白。獄囚恆滿，市血常流。男不得耕，女不得織。奔馳道路，號哭動天。皇朝赦令，初不遵奉，欲殺欲擊，故曠蕩之澤，長隔彼州。此其無君陵上，大逆之罪六也。

　　蒼梧狂凶，釁深桀、紂，猜貳外蕃，鴞目西顧。留其長息元琰，以為交質；父子分張，彌積年稔。賴社稷靈長，獨夫遄戮，攸之豫稟心靈，宜同歡幸。遂迷惑顛倒，深相嗟惜。舉言哀桀，揚聲吠堯。此其不辨是非，罔識善惡，違情背理，大逆之罪七也。

　　廢昏立明，先代盛典，交、廣先到，梁、秦蚤及，而攸之密邇內畿，川塗弗遠，驛書至止，晏若不聞，未遣章表，奄積旬朔。防風後至，夏典所誅，此其大逆之罪八也。

　　昇明肇曆，恩深澤遠，申其父子之情，矜其骨肉之恩，馳遣元琰，銜使西歸，竝加崇授，寵貴重疊。元琰達西，便應反命，攸之得此集聚，蒙誰之恩？不荷盛德，反生仇釁，此其大逆之罪九也。

　　攸之以谿壑之性，含梟鴆之腸，直置天壤，已稱醜穢。況乃舉兵內侮，逞肆奸回，斯實惡熟罪成之辰，決癰潰疽之日。幕府過荷朝寄，義百常憤，董司元戎，龔行天罰。今皇上聖明，將相仁厚，約法三章，輕刑緩賦，年登歲阜，家給人足，上有惠和之澤，下無樂亂之心。攸之不識天時，妄圖奸逆，舉無名之師，驅怨仇之黨。是以朝野審其易取，含識判其成禽。熊羆厲爪，蓄攫裂之心；虎豹摩牙，起吞噬之憤。鼓怒則冰原激電，奮發則霜野奔靁，以此定亂，豈移晷刻。雖復眾徒梗陸，舉郡阻川，何足以抗沸海之濤，當燒山之焰。

　　彼土士民，罹毒日久，逃竄無路，常所憫然。今復相逼，起接鋒刃，交戰之日，蘭艾難分。土崩倒戈，宜為蚤計，無使一人迷昧，而九族就禍也。弘宥之典，有如皎日。

　　攸之盡銳攻郢州，行事柳世隆隨宜距應，屢摧破之。攸之與武陵王贊箋曰：「江陵一緫八州，地居形勝，鎮撫之重，宜以上歸。本欲仰移節蓋，改臨荊部，所以未具上聞者，欲待至止，面自咨申。不圖重關擊柝，覲接莫由。若使匡朝之誠，終蔽於聖察，襲遠之舉，近擁於郢都，則無以謝烈士之心，何用塞義夫之志，便不犯關陵漢，期一接奉。若夫斬蛟陷石之卒，裂骼卷鐵之將，煙騰飆迅，容或驚動左右，苟不獲已，敢不先布下情。」又曰：「下官位重分陝，富兼金穴，子弟勝衣，爵命已及，親黨辨菽，抽序便加，耳倦弦歌，口厭粱肉，布衣若此，復欲何求？豈不知俛眉苟安，保養餘齒，何為不計百口，甘冒危難。誠感歷朝之遇，欲報之於皇家爾。昧理之徒，謂下官懷無厭之願，既貫誠於白日，不復明心於殿下。若使天必喪道，忠節不立，政復闔門碎滅，百死無恨。但高祖王業艱難，太祖劬勞日昃，卜世不盡七百之期，宗社已成他人之有。家國之事，未審於聖心何如？」

　　攸之遣中兵參軍公孫方平馬步三千向武昌，太守臧渙棄郡投西陽太守王毓，奔於盆口，方平因據西陽。建寧太守張謨率二守千人攻之，方平破走。攸之攻郢城久不決，眾心離沮。昇明二年正月十九日夜，劉攘兵燒營入降郢城，眾於是離散，不可復制。將曉，攸之斬劉天賜，率大眾過江，至魯山，諸軍因此散走。還向江陵，未百餘里，聞城已為雍州刺史張敬兒所據，無所歸，乃與第三子中書侍郎文和至華容界，為封人所斬送。

　　攸之初下，留元琰守江陵，張敬兒克城，元琰逃走。第五子幼和、幼和弟靈和、元琰子法先、懿子囗囗、文和子法征、幼和子法茂，並為敬兒所禽，伏誅。初，文和尚齊王女義興憲公主，公主早薨，有二女，至是齊王迎還第內。今皇帝即位，聽攸之及諸子喪還葬墓。攸之第二子懿，太子洗馬，先攸之卒。攸之弟登之，新安太守，去職在家，為吳興太守沈文季所收斬。登之弟雍之，鄱陽太守，先攸之卒。詔以雍之孫僧照為義興公主後。雍之與攸之異生，諸弟中最和謹，尤見親愛。攸之性儉吝，子弟不得妄用財物，唯恣雍之所須，輒取齋中服飾，分與親舊，以此為常。雍之弟榮之，尚書庫部郎，亦先攸之卒。

　　攸之晚好讀書，手不釋卷，《史》、《漢》事多所諳憶，常歎曰：「早知窮達有命，恨不十年讀書。」及攻郢城，夜遇風浪，米船沉沒，倉曹參軍崔靈鳳女幼適柳世隆子，攸之正色謂曰：「當今軍糧要急，而卿不以在意，將由與城內婚姻邪？」靈鳳答曰：「樂廣有言，下官豈以五男易一女。」攸之歡然意解。

　　初，攸之招集才力之士，隨郡人雙泰真有幹力，召不肯來。後泰真至江陵賣買，有以告攸之者，攸之因留之，補隊副，厚加料理。泰真無停志，少日叛走，攸之遣二十人被甲追之，逐討甚急。泰真殺數人，餘者不敢近。欲過家將母去，事迫不獲，單身走入蠻；追者既失之，錄其母而去。泰真既失母，乃出自歸，攸之不罪，曰：「此孝子也。」賜錢一萬，轉補隊主，其矯情任笇皆如此。

　　初，攸之賤時，與吳郡孫超之、全景文共乘小船出京都，三人共上引埭，有一人止而相之曰：「君三人皆當至方伯。」攸之曰：「豈有三人俱有此相？」相者曰：「骨法如此，若有不驗，便是相書誤耳。」其後攸之為郢、荊二州，超之廣州，景文豫州刺史。攸之初至郢州，有順流之志。府主簿宗儼之勸攻郢城，功曹臧寅以為：「攻守勢異，非旬日所拔，若不時舉，挫銳損威。今順流長驅，計日可捷，既傾根本，則郢城豈能自固。」攸之不從，既敗，諸將帥皆奔散，惟寅曰：「我委質事人，豈可苟免。我之不負公，猶公之不負朝廷也。」乃投水死。寅，字士若，東莞莒人也。

　　先是，攸之在郢州，州從事輒與府錄事鞭，攸之免從事官，而更鞭錄事五十。謂人曰：「州官鞭府職，誠非體要，由小人凌侮士大夫。」倉曹參軍事邊榮為府錄事所辱，攸之自為榮鞭殺錄事。攸之自江陵下，以榮為留府司馬，守城。張敬兒將至，人或說之使詣敬兒降，榮曰：「受沈公厚恩，共如此大事，一朝緩急，便改易本心，不能行也。」城敗，見敬兒，敬兒問曰：「邊公何不早來？」榮曰：「沈公見留守城，而委城求活，所不忍也。本不蘄生，何須見問。」敬兒曰：「死何難得。」命斬之，歡笑而去，容無異色。泰山程邕之者，素依隨榮，至是抱持榮曰：「與邊公周遊，不忍見邊公前死，乞見殺。」兵不得行戮，以告敬兒，敬兒曰：「求死甚易，何為不許。」先殺邕之，然後及榮。三軍莫不垂泣，曰：「奈何一日殺二義士。」比之臧洪及陳容。榮，金城人也。

　　廢帝之殞也，攸之欲起兵，問其知星人葛珂之。珂之曰：「自古起兵，皆候太白。太白見則成，伏則敗。昔桂陽以太白伏時舉兵，一戰授首，此近世明驗。今蕭公廢昏立明，政值太白伏時，此與天合也。且太白尋出東方，東方利用兵，西方不利。」故攸之止不反。及後舉兵，珂之又曰：「今歲星守南斗，其國不可伐。」攸之不從。凡同逆丁珍東、孫同、裴茂仲、武茂宗、宗儼之竝伏誅。攸之表檄文疏，皆儼之詞也。臧渙詣盆城自歸，今皇帝命斬之。餘同惡或為亂軍所殺，或遇赦得原。

　　史臣曰：臧質雖貪虐夙樹，問望多闕，奉義治流，本無吞噬之志也。徒欲以幼君弱政，期之於世祖，據有中流，嗣桓、庾之業。既主異穆、哀，臣皆代黨，雖禮秩外厚，而疑防內深，功高位重，終非自安之地，至於陵天犯順，其出於此乎！攸之伺隙西郢，年逾十載，擅命專威，無君已積。及天厭宋道，鼎運將離，不識代德之紀，獨迷樂推之數，公休既覆其族，攸之亦屠厥身。夫以釁亂自終，固異代如一也。


Chinese text: This work was published before January 1, 1923, and is in the
public domain worldwide because the author died at least 100 years ago.
