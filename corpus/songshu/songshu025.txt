志第十五　　天文三

　　晉簡文咸安元年十二月辛卯，熒惑逆行入太微，二年三月猶不退。占曰：「國不安，有憂。」是時，帝有桓溫之逼，恆懷憂慘。七月，帝崩。

　　咸安二年正月己酉，歲星犯填星，在須女。占曰：「為內亂。」五月，歲星形色如太白。占曰：「進退如度，奸邪息。變色亂行，主無福。歲星囚于仲夏，當細小而不明，此其失常也；又為臣強。」六月，太白晝見在七星。乙酉，太白犯輿鬼。占曰：「國有憂。」七月，帝疾甚，詔桓溫曰：「少子可輔者輔之；如不可，君自取之。」賴侍中王坦之毀手詔，改使如王導輔政故事。溫聞之大怒，將誅坦之等，內亂之應也。是月，帝崩。咸安二年五月丁未，太白犯天關。占曰：「兵起。」六月，庾希入京城。十一月，盧悚入宮，並誅滅。

　　晉孝武甯康元年正月戊申，月奄心大星。案占，災不在王者，則在豫州。一曰：「主命惡之。」三月丙午，月奄南斗第五星。占曰：「大臣有憂，憂死亡。」一曰：「將軍死。」七月，桓溫薨。

　　甯康二年正月丁巳，有星孛於女虛，經氐、亢、角、軫、翼、張。九月丁醜，有星孛於天市。十一月癸酉，太白奄熒惑，在營室。占曰：「金火合為爍，此災皆為兵喪。」太元元年五月，氐賊苻堅伐涼州。七月，氐破涼州，虜張天錫。十一月，桓沖發三州軍軍淮、泗，桓豁亦遣軍備境上。甯康二年閏月己未，月奄牽牛南星。占曰：「左將軍死。」三年五月，北中郎將王坦之薨。

　　甯康三年六月辛卯，太白犯東井。占曰：「秦地有兵。」九月戊申，熒惑奄左執法。占曰：「執法者死。」太元元年，苻堅破涼州。十月，尚書令王彪之卒。

　　晉孝武太元元年四月丙戌，熒惑犯南斗第三星。丙申，又奄第四星。占曰：「兵大起，中國饑。」一曰：「有赦。」八月癸酉，太白晝見在氐。氐，兗州分野。九月，熒惑犯哭泣星，遂入羽林。占曰：「天子有哭泣事，中軍兵起。」十一月己未，月奄左角。占曰：「天子有兵。」一曰：「國有憂。」三年六月，熒惑守羽林。占曰：「禁兵大起。」九月壬午，太白晝見在角，兗州分。元年五月，大赦。三年八月，氐賊韋鐘入漢中東下，苻融寇樊、鄧，慕容暐圍襄陽，氐兗州刺史彭超圍彭城。四年二月，襄陽城陷，賊獲硃序。彭超舍彭城，獲吉挹。彭超等聚廣陵三河眾五萬。於是征虜謝石次塗中，右衛毛安之、遊擊河間王曇之等次堂邑，發丹陽民丁，使尹張涉屯衛京都。六月，兗州刺史謝玄討賊，大破之，餘燼皆走。是時中外連兵，比年荒儉。是年，又發揚州萬人戍夏口。

　　太元四年十一月丁巳，太白犯哭星。占曰：「天子有哭泣事。」五年七月丙子，辰星犯軒轅。占曰：「女主當之。」九月癸未，皇后王氏崩。

　　太元六年十月乙卯，有奔星東南經翼軫，聲如雷。《星說》曰：「光跡相連曰流，絕跡而去曰奔。」案占：「楚地有兵。」一曰：「軍破民流。」十二月，氐荊州刺史梁成、襄陽太守閻震率眾伐竟陵，桓石虔擊大破之，生禽震，斬首七千，獲生萬人。聲如雷，將帥怒之象也。七年九月，硃綽擊襄陽，拔將六百餘家而還。

　　太元七年十一月，太白晝見，在鬥。占曰：「吳有兵喪。」八年四月甲子，太白又晝見，在參。占曰：「魏有兵喪。」是月，桓沖征沔漢，楊亮伐蜀，並拔城略地。八月，苻堅自將號百萬，九月，攻沒壽陽。十月，劉牢之破堅將梁成斬之，殺獲萬餘人。謝玄等又破堅于淝水，斬其弟融，堅大眾奔潰。九年六月，皇太后褚氏崩。八月，謝玄出屯彭城，經略中州。十年八月，苻堅為其將姚萇所殺。

　　太元十年十二月己醜，太白犯歲星。占曰：「為兵饑。」是時河朔未一，兵連在外，冬，大饑。

　　太元十一年三月戊申，太白晝見，在東井。占曰：「秦有兵，臣強。」六月甲午，歲星晝見，在胃。占曰：「魯有兵，臣強。」十二年，慕容垂寇東阿，翟遼寇河上，姚萇假號安定，苻登自立隴上，呂光竊據涼土。太元十一年三月，客星在南斗，至六月乃沒。占曰：「有兵。」一曰：「有赦。」是後司、雍、兗、冀常有兵役。十二年正月，大赦。八月，又赦。

　　太元十二年二月戊寅，熒惑入月。占曰：「有亂臣死，相若有戮者。」一曰：「女親為敗，天下亂。」是時琅邪王輔政，王妃從兄國寶以姻昵受寵。又陳郡人袁悅昧私苟進，交遘主相，扇揚朋黨。十三年，帝殺悅。於是主相有隙，亂階興矣。太元十二年十月庚午，太白晝見，在鬥。十三年閏月戊辰，天狗東北下有聲。十二月戊子，辰星入月，在危。占曰：「賊臣欲殺主，不出三年，必有內惡。」是月，熒惑在角亢，形色猛盛。占曰：「熒惑失其常，吏且棄其法，諸侯亂其政。」自是後慕容垂、翟遼、姚萇、苻登、慕容永並阻兵爭強。十四年正月，彭城妖賊又稱號於皇丘，劉牢之破滅之。三月，張道破合鄉，圍泰山，向欽之擊走之。是年，翟遼又攻沒滎陽，侵略陳、項。于時政事多弊，治道陵遲矣。

　　太元十四年十二月，熒惑入羽林。乙未，月犯歲星。占並同上。十五年，翟遼陸掠司、兗，眾軍累討弗克。鮮卑又跨略並、冀。七月，旱。八月，諸郡大水，兗州又蝗。

　　太元十五年七月壬申，有星孛於北河戒，經太微、三台、文昌，入北斗，長十餘丈。八月戊戌，入紫微，乃滅。占曰：「北河戒，一名胡門。胡門有兵喪。掃太微，入紫微，王者當之。三台為三公，文昌為將相，將相三公有災。入北斗，強國發兵，諸侯爭權，大夫憂。」十一月，太白入羽林。占曰：「天子為軍自守，有反臣。」二十一年九月，孝武帝崩。隆安元年，王恭、殷仲堪、桓玄等併發兵表誅王國寶，朝廷從而殺之，並斬其從弟緒，司馬道子由是失勢，禍亂成矣。

　　太元十六年十一月癸巳，月奄心前星。占曰：「太子憂。」是時太子常有篤疾。

　　太元十七年九月丁醜，歲星、熒惑、填星同在亢氐。占曰：「三星合，是謂驚位絕行，內外有兵喪與饑，改立王公。」

　　太元十八年正月乙酉，熒惑入月。占曰：「憂在宮中，非賊乃盜也。」一曰：「有亂臣，若有戮者。」二十一年九月，帝暴崩內殿，兆庶宣言夫人張氏潛行大逆。于時朝政暗緩，不加顯戮，但默責而已。又王國寶邪狡，卒伏其辜。太元十八年二月，有客星在尾中，至九月乃滅。占曰：「燕有兵喪。」十九年四月己巳，月奄歲星，在尾。占曰：「為饑，燕國亡。」二十年，慕容垂遣息寶伐什圭，為圭所破，死者數萬人。二十一年，垂死，國遂衰亡。

　　太元十九年十月癸醜，太白犯歲星，在鬥。占曰：「為饑，為內兵。鬥，吳、越分。」至隆安元年，王恭等舉兵顯王國寶之罪，朝廷赦之。是後連歲水旱民饑。

　　太元二十年六月，熒惑入天囷。占曰：「天下饑。」七月丁亥，太白入太微。占曰：「太白入太微，國有憂。晝見，為兵喪。」九月，有蓬星如粉絮，東南行，曆女虛至哭星。占曰：「蓬星見，不出三年，必有亂臣戮死於市。」十二月己巳，月犯楗閉及東西鹹。占曰：「楗閉司心腹喉舌，東西鹹主陰謀。」是時王國寶交構朝政。二十一年九月，帝崩；隆安元年，王恭等舉兵，而朝廷戮王國寶、王緒。又連歲水旱，兼三方動眾，民饑。

　　太元二十一年三月，太白連晝見，在羽林。占曰：「有強臣，有兵喪，中軍兵起。」四月壬午，太白入天囤。占曰：「為饑。」六月，歲星犯哭星。占曰：「有哭泣事。」是年九月，孝武帝崩。隆安元年，王恭舉兵脅朝廷，於是中外戒嚴，戮王國寶以謝之。

　　晉安帝隆安元年正月癸亥，熒惑犯哭星。占曰：「有哭泣事。」二月，歲星熒惑皆入羽林。占曰：「軍兵起。」四月丁醜，太白晝見，在東井。秦有兵喪。是月，王恭舉兵，內外戒嚴。尋殺王國寶等。六月，羌賊攻洛陽，郗恢遣兵救之。姚萇死，子略代立。什圭自號於中山。隆安元年六月庚午，月奄太白，在太微端門外。占曰：「國受兵。」乙酉，月奄歲星，在東壁。占曰：「為饑。衛地有兵。」八月，熒惑守井鉞。占曰：「大臣有誅。」二年六月戊辰，攝提移度失常，歲星晝見在胃。胃，兗州分。是年六月，郗恢遣鄧啟方等以萬人殘虜於滑台。滑台，衛地也。啟方等敗而還。九月，王恭、庾楷、殷仲堪、桓玄等並舉兵表誅王愉、司馬尚之兄弟。於是內外戒嚴，大發民眾。仲堪軍至尋陽，禽江州刺史王愉，楷將段方攻尚之于楊湖，為所敗，方死。王恭司馬劉牢之反恭，恭敗。桓玄至白石，亦奔退。仲堪還江陵。三年冬，荊州刺史殷仲堪為桓玄所殺。

　　隆安二年閏月，太白晝見，在羽林。丁醜，月犯東上相。三年五月辛酉，月又奄東上相。辛未，辰星犯軒轅星。占悉同上。是年正月，楊佺期破郗恢，奪其任，殷仲堪又殺之。六月，鮮卑攻沒青州。十月，羌賊攻沒洛陽。桓玄破荊、雍，殺殷仲堪、楊佺期。孫恩聚眾攻沒會稽，殺內史王凝之，劉牢之東討走之。四年七月，太皇太后李氏崩。

　　隆安四年正月乙亥，月犯填星，在牽牛。占曰：「吳、越有兵喪。女主憂。」二月己醜，有星孛於奎，長三丈，上至閣道紫宮西蕃，入鬥魁，至三台、太微、帝座、端門。占曰：「彗拂天子廷閣，易主之象。」經三台，入北斗，占同上條。六月己未，月又犯填星，在牽牛。辛酉，又犯哭星。十月，奄歲星在北河。占曰：「為饑。」十二月戊寅，有星孛于貫索、天市、天津。占曰：「貴臣獄死，內外有兵喪。天津為賊斷，王道天下不通。」十二月，太白在鬥晝見，至五年正月乙卯。案占，災在吳、越。三月甲寅，流星赤色眾多，西行經牽牛、虛、危、天津、閣道，貫太微、紫宮。占曰：「星者庶民，類眾多西流之象。徑行天子庭，主弱臣強，諸侯兵不制。」七月癸亥，大角星散搖五色。占曰：「王者流散。」丁卯，月犯天關。占曰：「王者憂。」九月庚子，熒惑犯少微，又守之。占曰：「處士誅。」十月戊子，月犯東蕃次相。四年五月，孫恩複破會稽，殺內史謝琰；遣高雅之等討之。七月，太皇太后李氏崩。十月，妖賊大破高雅之于余姚，死者十七八。五年二月，孫恩攻句章，高祖拒之。五月，吳郡內史袁山松出戰，為所殺，死者數千人。六月，孫恩至京口，高祖擊破之。恩軍蒲洲，於是內外戒嚴，營陣屯守，柵斷淮口。恩遣別將攻廣陵，殺三千餘人。恩遁據鬱洲。是月，高祖又追破之。九月，桓玄表至，逆旨陵上。十月，司馬元顯大治水軍，將以伐玄。元興元年正月，桓玄東下。是月，孫恩在臨海，人眾餓死散亡，恩亦投水死。盧循自稱征虜將軍，領其餘眾，略有永嘉、晉安之地。二月，帝戎服遣西軍。丁卯，桓玄至姑孰，破曆陽，司馬尚之見殺，劉牢之降于玄。三月，玄克京都，殺司馬元顯，放太傅道子。七月，大饑，人相食。浙江東餓死流亡十六七，吳郡、吳興戶口減半；又流奔而西者萬計。十月，桓玄遣將擊劉軌，破走奔青州。四年，玄遂篡位，遷帝尋陽。

　　晉安帝元興元年三月戊子，太白犯五諸侯，因晝見。四月辛醜，月奄辰星。七月戊寅，熒惑在東井，熒惑犯輿鬼、積屍，占並同上。八月庚子，太白犯歲星，在上將東南。占曰：「楚兵饑。」一曰：「災在上將。」丙寅，太白奄右執法。九月癸未，太白犯進賢。占曰：「賢者誅。」十月，客星色白如粉絮，在太微西，至十二月，入太微。占曰：「兵入天子庭。」二年二月，歲星犯西上將。六月甲辰，奄鬥第四星。占曰：「大臣誅，不出三年。」八月癸醜，太白犯房北第二星。九月己醜，歲星犯進賢，熒惑犯西上將。十月甲戌，太白犯泣星。十一月丁醜，熒惑犯填星。辛巳，月犯熒惑。十二月乙巳，月奄軒轅第二星，占悉同上。元年冬，索頭破羌軍。二年十二月，桓玄篡位，放遷帝后于尋陽，以永安何皇后為零陵君。三年二月，高祖盡誅桓氏。

　　元興三年正月戊戌，熒惑逆行犯太微西上相。占曰：「天子戰于野，上相死。」二月甲辰，月奄歲星于左角。占曰：「天下兵起。」丙辰，熒惑逆行在左執法西北。占曰：「執法者憂。」四月甲午，月奄軒轅第二星，填星入羽林，十二月，熒惑太白皆犯羽林，占同上。是年二月丙辰，高祖殺桓修等。三月己未，破走桓玄，遣軍西討。辛巳，誅左僕射王愉及子荊州刺史綏。桓玄劫帝如江陵。五月，玄下至崢嶸洲，義軍破滅之。桓振又攻沒江陵，幽劫天子。明年正月，眾軍攻之，振走，乘輿乃旋。七月，永安何皇后崩。三月，桓振又襲江陵，荊州刺史司馬休之敗走。是月，劉懷肅擊振滅之。其年二月，巴西人譙縱殺益州刺史毛璩及璩弟西夷校尉瑾，跨有西土，自號蜀王。

　　晉安帝義熙元年三月壬辰，月奄左執法，占同上。丁酉，月奄心前星。占曰：「豫州有災。」太白犯東井。占曰：「秦有兵。」四月己卯，月犯填星，在東壁。占曰：「其地亡國。」一曰：貴人死。」七月庚辰，太白比晝見，在翼、軫。占曰：「為臣強。荊州有兵喪。」己未，月奄填星，在東壁。占曰：「其國以伐亡。」一曰：「民流。」八月丁巳，月犯鬥第一星。占曰：「天下有兵。」一曰：「大臣憂。」案江左來，南斗有災，則吳越會稽、丹陽、豫章、廬江各隨其星應之。淮南失土，殆不占耳。史闕其說，故不列焉。九月戊子，熒惑犯少微。占曰：「處士誅。」庚寅，熒惑犯右執法。癸卯，熒惑犯左執法。占並同上。十月丁巳，月奄填星營室，占同七月。十一月丙戌，太白奄鉤钅句鈐。占曰：「喉舌臣憂。」十二月己卯，歲星犯天江。占曰：「有兵亂，河津不通。」是年六月，索頭寇沛土，使偽豫州刺史索度真戍相縣，太傅長沙景王討破走之。十一月，荊州刺史魏詠之薨。二年二月，司馬國璠等攻沒弋陽。四月，羌伐仇池，仇池公楊盛擊走之。九月，益州刺史司馬榮期為其參軍楊承祖所害，時文處茂討蜀屢有功，會榮期死，乃退。三年十二月，司徒揚州刺史王謐薨。四年正月，太保武陵王遵薨。三月，左僕射孔安國卒。五年，高祖討鮮卑，並定舊兗之地。

　　義熙二年二月己醜，月犯心後星。占曰：「豫州有災。」四月癸醜，月犯太微西將。己未，月犯房南第二星。乙丑，歲星犯天江，占悉同上。五月癸未，月犯左角。占曰：「左將軍死，天下有兵。」壬寅，熒惑犯氐。占曰：「氐為宿宮，人主憂。」六月庚午，熒惑犯房北第二星。八月癸亥，熒惑犯鬥第五星。丁巳，犯建星。九月壬午，熒惑犯哭星，又犯泣星，占悉同上。十二月丙午，月奄太白，在危。占曰：「齊亡國。」一曰：「強國君死。」丁未，熒惑、太白皆入羽林。是年二月甲戌，司馬國璠等攻沒弋陽。三年正月，鮮卑寇北徐州，至下邳。八月，遣劉敬宣伐蜀。十二月，司徒王謐薨。四年正月，武陵王遵薨。五年，鮮卑複寇淮北。四月，高祖大軍討之。六月，大戰臨朐城，進圍廣固。十月，什圭為其子偽清河公所殺。六年二月，拔廣固，禽慕容超，坑斬其眾三千餘人。

　　義熙三年正月丙子，太白晝見，在奎。二月庚寅，月奄心後星，占悉同上。癸亥，熒惑、填星、太白、辰星聚于奎、婁，從填星也。其說見上九年。五月己醜，太白晝見，在參。占曰：「益州有兵喪，臣強。」六月辛卯，熒惑犯辰星，在翼。占曰：「天下兵起。」八月己卯，太白奄熒惑，又犯執法。占曰：「奄熒惑，有大兵。」辛卯，熒惑犯左執法。九月壬子，熒惑犯進腎。是年正月丁巳，鮮卑寇北徐，至下邳。八月，劉敬宣伐蜀，不克而旋。四年三月，左僕射孔安國卒。七月，司馬國璠等攻沒鄒山，魯郡太守徐邕破走之。姚略遣眾征佛佛，大為所破。五年，高祖討鮮卑。六年三月，妖賊徐道覆殺鎮南將軍、江州刺史何無忌于豫章。四月，妖賊盧循寇湘中巴陵。五月丙子，循、道覆敗撫軍將軍、豫州刺史劉毅于桑落洲，毅僅以身免。丁醜，循等至蔡洲，遣別將焚京口。庚辰，賊攻焚查浦，查浦戍將距戰不利，高祖遣軍渡淮擊，大破之。司馬國璠寇碭山，竺夔討破之。七月，妖賊南走據尋陽，高祖遣劉鐘等追之。八月，孫季高乘海伐廣州。桓謙以蜀眾聚枝江，盧循將荀林略華容，相去百里。臨川烈武王討謙之，又討林，林退走。鄱陽太守虞丘進破賊別帥于上饒。九月，烈武王使劉遵擊荀林于巴陵，斬之。桓道兒率蔡猛向大薄，又遣劉基討之，斬猛。十月，高祖以舟師南征。是時徐道覆率二萬餘人攻荊州，烈武王距之。戰於江津，大破之，梟殄其十八九。道覆棄戰船走。十一月，劉鐘破賊軍于南陵。癸醜，益州刺史鮑陋卒于白帝，譙道福攻沒其眾。庚戌，孫季高襲廣州，克之。十二月，高祖在大雷，與賊交戰，大破之。賊走左裏，進擊，又破，死者十八九。賊還廣州，劉籓等追之。七年二月，籓拔始興城，斬徐道覆、盧循還番禺，攻圍孫季高，不能克。走交州，交州刺史杜慧度斬之。四月，到彥之攻譙道福于白帝，拔之。

　　義熙四年正月庚子，熒惑犯天江，占同上。五月丁未，月奄鬥第二星，占同上。壬子，填星犯天廩。占曰：「天下饑，倉粟少。」六月己醜，太白犯太微西上將。己卯，又犯左執法。十月戊子，熒惑入羽林。占悉同上。五年，高祖討鮮卑。六年，左僕射孟昶仰藥卒。是後南北軍旅，運轉不息。

　　義熙五年二月甲子，月犯昴。占曰：「胡不安；天子破匈奴。」四月甲戌，熒惑犯辰星，在東井，占同三年。五月戊戌，歲星入羽林，占同上。九月壬寅，月犯昴，占同二月。十月，熒惑犯氐，占同二年。閏月丁酉，月犯昴，占同二月。辛亥，熒惑犯鉤鈐。占同元年。十二月辛醜，太白犯歲星，在奎。占曰：「大兵起。魯有兵。」己酉，月奄心大星。占曰：「王者惡之。」是年四月，高祖討鮮卑。什圭為其子所殺。十一月，西虜攻安定，姚略自以大眾救之。六年二月，鮮卑滅。皆胡不安之應也。是時鮮卑跨魯地，又魯有兵之應也。五月，盧循逼郊甸，宮衛被甲。

　　義熙六年三月丁卯，月奄房南第二星。占曰：「災在次相。」己巳，又奄鬥第五星。占曰：「鬥主兵，兵起。」一曰：「將軍死。」太白犯五諸侯。占曰：「諸侯有誅。」五月甲子，月奄鬥第五星，占同三月。己亥，月奄昴。占曰：「國有憂。」一曰：「有白衣之會。」六月己醜，月犯房南第二星。甲午，太白晝見，占並同上。七月己亥，月犯輿鬼。占曰：「國有憂。」一曰：「秦有兵。」八月壬午，太白犯軒轅大星。甲申，月犯心前星。災在豫州。丙戌，月犯鬥第五星，占悉同上五月。丁亥，月奄牛宿南星。占曰：「天下有大誅。」乙未，太白犯少微。丙午，太白在少微而晝見。九月甲寅，太白犯左執法。丁醜，填星犯畢。占曰：「有邊兵。」是年三月，始興太守徐道覆反，江州刺史何無忌討之，大敗于豫章，無忌死之。四月，盧循寇湘中，沒巴陵。五月，循等大破豫州刺史劉毅，毅僅以身免；循率眾逼京畿。是月，左僕射孟昶懼王威不振，仰藥自殺。七年二月，劉籓梟徐道覆首，杜慧度斬盧循，並傳首京都。八年六月，臨川烈武王道規薨，時為豫州。八月，皇后王氏崩。九月，兗州刺史劉籓、尚書僕射謝混伏誅。高祖西討劉毅，斬之。十二月，遣益州刺史硃齡石伐蜀。九年，諸葛長民伏誅。林邑王范胡達將萬餘人寇九真，九真太守杜彗期距破之。七月，硃齡石滅蜀。

　　義熙七年四月辛醜，熒惑入輿鬼。占曰：「秦有兵。」一曰：「雍州有災。」六月，太白晝見在翼，占同元年。己亥，填星犯天關。占曰：「臣謀主。」庚子，月犯歲星，在畢。占曰：「有邊兵，且饑。」七月丁卯，歲星在參。占曰：「歲、填合為內亂。」一曰：「益州戰不勝，亡地。」五虹見東方。占曰：「天子黜，聖人出。」八月乙未，月犯歲星，在參。占曰：「益州兵饑。」太白犯房南第二星。十一月丙午，太白犯哭泣星。占悉同上。七月，硃齡石克蜀，蜀民尋又反，又討滅之。八年，誅劉籓、謝混，滅劉毅。皇后王氏崩。九年，誅諸葛長民。十一年，討荊州刺史司馬休之、雍州刺史魯宗之破之也。

　　義熙八年正月庚戌，月犯歲星，在畢，占同上。七月癸亥，月奄房北第二星，占同上。甲申，太白犯填星，在東井。占曰：「秦有大兵。」己未，月犯井鉞。八月戊申，月犯泣星。十月辛亥，月奄天關。占曰：「有兵。」十月丁醜，填星犯東井。占曰：「大人憂。」十二月癸卯，填星犯井鉞。是年八月，皇后王氏崩。九月，誅劉籓、謝混，滅劉毅。九年三月，誅諸葛長民。西虜攻羌安定戍，克之。十二月，硃齡石伐蜀。九年七月，硃齡石滅蜀。

　　義熙九年二月丙午，熒惑、填星皆犯東井。占曰：「秦有兵。」壬辰，歲星、熒惑、填星、太白聚于東井，從歲星也。熒惑入輿鬼，太白犯南河。初，義熙三年，四星聚奎，奎、婁，徐州分。是時慕容超僭號于齊，侵略徐、兗，連歲寇抄，至於淮、泗。姚興、譙縱僭偽秦、蜀。盧循、木末，南北交侵。五年，高祖北殄鮮卑，是四星聚奎之應也。九年，又聚東井。東井，秦分。十三年，高祖定關中，又其應也。而縱、循群凶之徒，皆己剪滅，於是天人歸望，建國舊徐。元熙二年，受終納禪，皆其征也。《星傳》曰：「四星若合，是謂太陽，其國兵喪並起，君子憂，小人流。五星若合，是謂易行。有德受慶，改立王者，奄有四方；無德受罰，離其國家，滅其宗廟。」今案遺文所存，五星聚者有三：周漢以王齊以霸，周將伐殷，五星聚房。齊桓將霸，五星聚箕。漢高入秦，五星聚東井。齊則永終侯伯，卒無更紀之事。是則五星聚有不易行者矣。四星聚者有九：漢光武、晉元帝並中興，而魏、宋並更紀。是則四星聚有以易行者矣。昔漢平帝元始四年，四星聚柳、張，各五日。柳、張，三河分。後有王莽、赤眉之亂，而光武興複於洛。晉懷帝永嘉六年，四星聚牛、女，後有劉聰、石勒之亂，而元皇興複揚土。漢獻帝初平元年，四星聚心，又聚箕、尾。心，豫州分。後有董卓、李傕暴亂，黃巾、黑山熾擾，而魏武迎帝都許，遂以兗、豫定，是其應也。一曰：「心為天王，大兵升殿，天下大亂之兆也。」韓馥以為尾箕燕興之祥，故奉幽州牧劉虞，虞既距之，又尋滅亡，固已非矣。尾為燕，又為吳，此非公孫度，則孫權也。度偏據僻陋，然亦郊祀備物，皆為改漢矣。建安二十二年，四星又聚。二十五年而魏文受禪，此為四星三聚而易行矣。蜀臣亦引後聚為劉備之應。案太元十九年、義熙三年九月，四星各一聚，而宋有天下，與魏同也。魚豢雲：「五星聚冀方，而魏有天下。」熒惑入輿鬼。占曰：「兵喪。」太白犯南河。占曰：「兵起。」後皆有應。

　　五月壬辰，太白犯右執法，晝見，占同上。七月庚午，月奄鉤鈐。占曰：「喉舌臣憂。」九月庚午，歲星犯軒轅大星。己醜，月犯左角。十年正月丁卯，月犯畢。占曰：「將相有以家坐罪者。」二月己酉，月犯房北星。五月壬寅，月犯牽牛南星。乙丑，歲星犯軒轅大星，占悉同上。六月丙申，月奄氐。占曰：「將死之，國有誅者。」七月庚辰，月犯天關。占曰：「兵起。」熒惑犯井鉞，填星犯輿鬼，遂守之。占曰：「大人憂，宗廟改。」八月丁酉，月奄牽牛南星，占同上。九月，填星犯輿鬼。占曰：「人主憂。」丁巳，太白入羽林。十二月己酉，月犯西鹹。占曰：「有陰謀。」十一年三月丁巳，月入畢。占曰：「天下兵起。」一曰：「有邊兵。」己卯，填星入輿鬼。閏月丙午，填星又入輿鬼。占曰：「為旱，為疫，為亂臣。」五月甲申，彗星出天市，掃帝座，在房、心。房、心，宋之分野。案占，得彗柄者興，除舊佈新，宋興之象。癸卯，熒惑從行入太微。甲辰，犯右執法。六月己未，太白犯東井。占曰：「秦有兵。」戊寅，犯輿鬼。占曰：「國有憂。」七月辛醜，月犯異，占同上。八月壬子，月犯氐，占同上。庚申，太白從行從右掖門入太微。丁卯，奄左執法。十一月癸亥，月入畢，占同上。乙未，月入輿鬼而暈。占曰：「主憂，財寶出。」一曰：「暈，有赦。」

　　十二年五月甲申，月犯歲星，在左角。占曰：「為饑。留房、心之間，宋之分野，與武王伐紂同，得歲者王。」于時晉始封高祖為宋公。六月壬子，太白從行入太微右掖門。己巳，月犯畢，占同上。七月，月犯牛宿。占曰：「天下有大誅。」十月丙戌，月入畢，占同上。

　　十三年五月丙子，月犯軒轅。丁亥，犯牽牛。癸巳，熒惑犯右執法。八月己酉，月犯牽牛。丁卯，月犯太微。占曰：「人君憂。」九月壬辰，熒惑犯軒轅。十月戊申，月犯畢，占悉同上。月犯箕。占曰：「國有憂。」甲寅，月犯畢，占同上。乙卯，填星犯太微，留積七十餘日。占曰：「亡君之戒。」壬戌，月犯太微，占同上。十一月，月於太微，奄填星。占曰：「王者惡之。」

　　十四年三月癸醜，太白犯五諸侯，占同上。四月壬申，月犯填星，于張。占曰：「天下有大喪。」五月庚子，月犯太微，占同上。壬子，有星孛於北斗魁中。占曰：「有聖人受命。」七月甲辰，熒惑犯輿鬼。占曰：「秦有兵。」丁巳，月犯東井。占曰：「軍將死。」癸亥，彗星出太微西，柄起上相星下，芒漸長至十餘丈，進歸北斗紫微中台。占曰：「彗出太微，社稷亡，天下易王。入北斗紫微，帝宮空。」一曰：「天下得聖主。」八月甲子，太白犯軒轅。癸酉，填星入太微，犯右執法，因留太微中，積二百餘日乃去。占曰：「填星守太微，亡君之戒，有徙王。」九月乙未，太白入太微，犯左執法。丁巳，月入太微。占曰：「大人憂。」十月癸巳，熒惑入太微，犯西蕃上將，仍從行至左掖門內，留二十日乃逆行。至恭帝元熙元年三月五日，出西蕃上將西三尺許，又從還入太微。時填星在太微，熒惑繞填星成鉤已。其年四月二十七日丙戌，從端門出。占曰：「熒惑與填星鉤已，天下更紀。」甲申，月入太微，占同上。

　　十一年正月，高祖討司馬休之、魯宗之等，潰奔長安。五月，林邑寇交州，交州刺史杜慧度距戰於九真，大為所敗。十二年七月，高祖伐羌。十月，前驅定陝、洛。十三年三月，索頭大眾緣河為寇，高祖討之奔退，其別帥托跋嵩交戰，又大破之，嵩眾殲焉。進複攻關。八月，擒姚泓，司、兗、秦、雍悉平，索頭凶懼。十四年，高祖還彭城，受宋公。十一月，左僕射前將軍劉穆之卒。明年，西虜寇長安，雍州刺史硃齡石諸軍陷沒，官軍舍而東。十二月，安帝崩，母弟琅邪王踐阼，是曰恭帝。

　　晉恭帝元熙元年正月丙午，三月壬寅，月犯太微，占悉同上。乙卯，辰星犯軒轅。六月庚辰，太白犯太微。七月，月犯歲星。己卯，月犯太微，太白晝見。占悉同上。自義熙元年至是，太白經天者九，日蝕者四，皆從上始。革代更王，臣民失君之象也。是夜，太白犯哭星。十二月丁巳，月、太白俱入羽林。二年二月庚午，填星犯太微。占悉同上。元年七月，高祖受宋王。二年六月，晉帝遜位，高祖入宮。


Chinese text: This work was published before January 1, 1923, and is in the
public domain worldwide because the author died at least 100 years ago.
