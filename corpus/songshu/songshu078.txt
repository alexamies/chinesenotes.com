列傳第三十八　　蕭思話 劉延孫

　　蕭思話，南蘭陵人，孝懿皇后弟子也。父源之，字君流，歷中書黃門郎，徐、兗二州刺史，冠軍將軍、南琅邪太守。永初元年卒，追贈前將軍。

　　思話年十許歲，未知書，以博誕遊遨為事，好騎屋棟，打細腰鼓，侵暴鄰曲，莫不患毒之。自此折節，數年中，遂有令譽。好書史，善彈琴，能騎射。高祖一見，便以國器許之。年十八，除琅邪王大司馬行參軍，轉相國參軍，父憂去職。服闋，拜羽林監，領石頭戍事，襲爵封陽縣侯，轉宣威將軍、彭城、沛二郡太守。涉獵書傳，頗能隸書，解音律，便弓馬。元嘉元年，謝晦為荊州，欲請為司馬，思話拒之。

　　五年，遷中書侍郎，仍督青州、徐州之東莞諸軍事、振武將軍、青州刺史，時年二十七。亡命司馬朗之、元之、可之兄弟，聚黨於東莞發干縣，謀為寇亂。思話遣北海太守蕭汪之討斬之，餘黨悉平。八年，除竟陵王義宣左軍司馬、南沛郡太守。未及就徵，索虜南寇，檀道濟北伐，既而回師，思話懼虜大至，乃棄鎮奔平昌。思話先使參軍劉振之戍下邳，聞思話奔，亦委城走。虜定不至，而東陽積聚，已為百姓所焚，由是徵下廷尉，仍繫尚方。初在青州，常所用銅鬥，覆在藥廚下，得二死雀，思話曰：「鬥覆而雙雀殞，其不祥乎！」既而被繫。

　　九年，仇池大饑，益、梁州豐稔，梁州刺史甄法護在任失和，氐帥楊難當因此寇漢中。乃自徒中起思話督梁、南秦二州諸軍事、橫野將軍、梁、南秦二州刺史。既行，聞法護已委鎮北奔西城，遣司馬、建威將軍、南漢中太守蕭諱五百人前進；又遣西戎長史蕭汪之係之。諱緣路收合士眾，得精兵千人。十年正月，進據磝頭。難當焚掠漢中，引眾西還，留其輔國將軍、梁秦二州刺史趙溫守梁州，魏興太守薛健據黃金。諱進屯磝頭，遣陰平太守蕭坦赴黃金，薛健副薑寶據鐵城，鐵城與黃金相對，去一裏，斫樹塞道。坦進攻二戍，拔之。二月，趙溫又率薛健及其寧朔將軍、馮翼太守蒲早子來攻坦營，坦奮擊，大破之。坦被創，賊退保西水。諱司馬錫文祖進據黃金，蕭汪之步騎五百相繼而至。平西將軍臨川王義慶遣龍驤將軍裴方明三千人赴，諱等進黃金，早子、健等退保下桃。思話先遣行參軍王靈濟率偏軍出洋川，因向南城。偽陵江將軍趙英堅守險，靈濟擊破之，生禽英。南城空虛，因資無所，復引軍還與諱合。

　　三月，諱率眾軍進據峨公固。難當遣其子和率趙溫、蒲早子及左衛將軍呂平、寧朔將軍司馬飛龍，步騎萬餘，跨漢津結柴，其間立浮橋，悉力攻諱，合圍數十重，短兵接戰，弓矢無復用。賊悉衣犀革，戈矛所不能加。諱乃截矟長數尺，以大斧椎之，一矟輒貫十餘賊。賊不能當，因大敗，燒柴奔走，退據大桃。閏月，諱及方明臺軍至，龍驤將軍楊平興、幢主殿中將軍梁坦直入角弩追之，賊又敗走，殺傷虜獲甚多。漢中平，悉收沒地，置戍葭萌水。

　　先是，桓玄篡晉，以桓希為梁州。布敗走，氐楊盛據有漢中，刺史范元之、傅歆悉治魏興，唯得魏興、上庸、新城三郡。其後索邈為刺史，乃治南城。為賊所焚燒不可固，即思話遷鎮南域，加節，進號寧朔將軍，征諱為太子屯騎校尉。法護，中山無極人，過江寓居南郡。弟法崇，元嘉十年，自少府為益州刺史。法護委鎮之罪，統府所收，於獄賜死。太祖以法崇受任一方，令獄官言法護病卒。太祖使思話上平定漢中本末，下之史官。

　　十四年，遷使持節、臨川王義慶平西長史、南蠻校尉。太祖賜以弓琴，手敕曰：「丈人頃何所作？事務之暇，故以琴書為娛耳，所得不曰義邪！眷想常不忘情，想亦同之。前得此琴，云是舊物，亦有名京邑，今以相借。因是戴顒意於彈撫，響韻殊勝，直爾嘉也。並往桑弓一張，材理乃快，先所常用，既久廢射，又多病，略不能制之，便成老公，令人歎息。良材美器，宜在盡用之地，丈人真無所與讓也。」

　　十六年，衡陽王義季代義慶，又除安西長史，餘如故。十九年，徵為侍中，領前軍將軍，未就徵，復先職。明年，遷持節、監雍州、梁、南北秦四州、荊州之南陽、竟陵、順陽、襄陽、新野、隨六郡諸軍事、寧蠻校尉、雍州刺史、襄陽太守。二十二年，除侍中，領太子右率。二十四年，改領左衛將軍。嘗從太祖登鍾山北嶺，中道有磐石清泉，上使於石上彈琴，因賜以銀鍾酒，謂曰：「相賞有松石間意。」又領南徐州大中正。明年，復監雍、梁、南北秦四州、荊州之竟陵、隨二郡諸軍事、右將軍、寧蠻校尉、雍州刺史如故。

　　二十六年，徵為吏部尚書。詔思話曰：「沈尚書暴病不救，其體業貞審，立朝盡公，年時尚可，方相委任，奄忽不永，痛惋特深。銓管要機，通塞所寄，丈人才用體國，二三惟允。」思話以去州無復事力，倩府軍身九人，太祖戲之曰：「丈人終不為田父于裏閭，何應無人使邪？」未拜，二十七年，遷護軍將軍。

　　是年春，虜攻懸瓠，太祖將大舉北討，朝士僉同，莫或異議。思話固諫，不從。乃領精甲三千，助鎮彭城。虜退，即代世祖為持節、監徐、兗、青、冀四州、豫州之梁郡諸軍事、撫軍將軍、兗、徐二州刺史。

　　二十九年，統揚武將軍、冀州刺史張永眾軍圍碻磝。初，鎮軍諮議參軍申坦與王玄謨圍滑臺，不克，免官。青州刺史蕭斌板坦行建威將軍、濟南平原二郡太守，守歷城，令任仲仁又為坦副，並前鋒入河。五月，發沿口，永司馬崔訓、建武將軍齊郡太守胡景世率青州軍來會。七月，思話及眾軍並至碻磝，治三攻道。太祖遣員外散騎侍郎徐爰宣旨督戰。張永、胡景世當東攻道，申坦、任仲仁西攻道，崔訓南攻道。賊夜地道出，燒崔訓樓及蟆車，又燒胡景世樓及攻具，尋又毀崔訓攻道，城不可拔。思話馳來，退師。攻城凡十八日，解圍還歷下。崔訓以樓見燒，又不能固攻道，被誅於碻磝；永、坦並繫獄。詔曰：「得撫軍將軍思話啟事，碻磝不拔，士卒疲勞，且班師清濟，更圖進討。此鎮山川嚴阻，控臨河朔，形勝之要，擅名自古，宜除其授，以允望實。思話可解徐州為冀州，餘如故。彭城文武，復量分配，即鎮歷城。」尋為江夏王義恭所奏，免官。

　　元兇弑立，以為使持節、監徐、青、兗、冀四州、豫州之梁郡諸軍事、徐、兗二州刺史，將軍如故。思話即率部曲還彭城，起義以應世祖。遣使奉箋曰：「下官近在歷下，始奉國諱，所承使人，不知闊狹，既還在路，漸有所聞，猶謂人倫無容有此，私懷感慨，未敢在言。奉被今教，果出慮表，重增哀惋，不能自勝。此實天地所不覆載，人神所不容忍，率土民氓，莫不憤咽，況下官蒙荷榮渥，義兼常志。此月五日，被驛使追命騎還朝，切齒拊心，輒已鍾疾，雖百口在都，一非所顧。正欲遣啟受規略，會奉今旨，悲懼兼情。伏承司徒英圖電發，殿下神武霜斷，臧質忠義並到，不謀同時，仗順沿流，席捲江甸，前驅風邁，已應在近。下官復練始集，遣輔國將軍申坦、龍驤將軍梁坦二軍，分配精甲五千，申坦為統，便以即日水陸齊下。下官悉率文武，駱驛繼發。憑威策懦，勢同振朽，開泰有期，悲欣交集。」世祖至新亭，坦亦進克京口。

　　上即位，徵為散騎常侍、尚書左僕射，固辭，不受拜。改為中書令、丹陽尹，常侍如故。時京邑多有劫掠，二旬中十七發，引咎陳遜，不許。明年，出為使持節、都督徐兗、青、冀、幽五州、豫州之梁郡諸軍事、安北將軍、徐州刺史，加鼓吹一部。未行而江州刺史臧質反，復以為使持節、都督江州、豫州之西陽、晉熙、新蔡三郡諸軍事、江州刺史。事平，分荊、江、豫三州置郢州，復都督郢湘二州諸軍事、鎮西將軍、郢州刺史，持節、常侍如故，鎮夏口。

　　孝建二年卒，時年五十。追贈征西將軍、開府儀同三司，持節、常侍、都督、刺史如故，諡曰穆侯。思話宗戚令望，蚤見任待，凡歷州十二，杖節監都督九焉。所至雖無皦皦清節，亦無穢黷之累。愛才好士，人多歸之。

　　長子惠開嗣，別有傳。次子惠明，亦有世譽，歷黃門郎，御史中丞，司徒左長史，吳興太守。後廢帝元徽末，卒官。第四子惠基，順帝昇明末，為侍中。

　　源之從父弟摹之，丹陽尹，追贈征虜將軍。子斌，亦為太祖所遇。彭城王義康鎮豫章，以為大將軍諮議參軍、豫章太守。歷南蠻校尉，侍中，輔國將軍、青冀二州刺史。

　　元嘉二十七年，統王玄謨等眾軍北伐。斌遣將軍崔猛攻虜青州刺史張淮之於樂安，淮之棄城走。先是，猛與斌參軍傅融分取樂安及碻磝，樂安水道不通，先並定碻磝，至是又克樂安。既而攻圍滑臺，不拔。斌追還歷下，事在王玄謨傳。二十八年，亡命司馬順則詐稱晉室近屬，自號齊王，聚眾據梁鄒城。又有沙門自稱司馬百年，號安定王，亡命秦凱之、祖元明等各據村屯以應順則。初，梁鄒戍主、宣威將軍、樂安、渤海二郡太守崔勳之出州，故順則因虛竊據。勳之司馬曹敬會拒戰不敵，出走。斌即遣勳之率行建威將軍濟南、平原二郡太守申坦、長流參軍羅文昌等諸軍討順則，攻之不克。勳之等始謂城內出於逼附，軍至即應奔逃，而並為賊堅守，殺傷官軍甚多。斌又遣府司馬、建武將軍、齊郡太守龐秀之總諸軍。祖元明又據安丘城，斌更遣振武將軍劉武之及軍主劉回精兵千人，討司馬百年，斬之。順則既失據，眾稍離阻。文昌遣道連偽投賊，賊信納之，潛以官賞格示眾，城內賊黨李繼叔等並有歸順心。道連謀泄，為賊所殺，繼叔逾城出降，賊黨於是大離。乃四面進攻，沖車所沖，輒三五丈崩落。時南門樓上擲下一級，並垂繩釣取外人，外人上，賊並放仗，雲向已斬順則，所投首是也。秦凱之走河北。斌坐滑臺退敗，免官。久之，復起為南平王鑠右軍長史。其後事蹟在《二凶傳》。

　　斌弟簡，歷位長沙內史。廣陵王誕為廣州，未之鎮，以簡為安南諮議參軍、南海太守，行府州事。東海王禕代誕，簡仍為前軍諮議，太守如故。世祖入討元兇，遣輔國將軍、南海太守劉琬討簡，固守經時，城陷伏誅。斌、簡諸子並誅滅。

　　龐秀之，河南人也。以斌故吏，賊劭甚加信委，以為遊擊將軍。奔世祖於新亭。時劭諸將未有降者，唯秀之先至，事平，以為梁州刺史。秀之子弟為劭所殺者將十人，而酣燕不廢，坐免官。後又為徐州刺史，太子右衛率。孝建元年，卒，追贈本官，加散騎常侍。子彌之，順帝昇明末，廣興公相。秀之弟況之，太宗世，亦為始興相。

　　劉延孫，彭城呂人，雍州刺史道產子也。初為徐州主簿，舉秀才，彭城王義康司徒行參軍，尚書都官郎，為錢唐令，世祖撫軍、廣陵王誕北中郎中兵參軍、南清河太守。世祖為徐州，補治中從事史。時索虜圍縣瓠，分軍送所掠民口在汝陽，太祖詔世祖遣軍襲之，議者舉延孫為元帥，固辭無將用，舉劉泰之自代。泰之既行，太祖大怒，免延孫官。為世祖鎮軍北中郎中兵參軍，南中郎諮議參軍，領錄事。世祖伐逆，府缺上佐，轉補長史、尋陽太守，行留府事。

　　世祖即位，以為侍中，領前軍將軍。下詔曰：「朕藉群能之力，雪莫大之恥，以眇眇之身，托于王公之上，思所以策勳樹良，永寧世烈。新除侍中、領前軍將軍延孫率懷忠敏，器局沈正，協贊義初，誠力俱盡。左衛將軍竣立志開亮，理思清要，茂策忠謨，經綸惟始，俾積基更造，鹹有勤焉。宜顯授龜社，大啟邦家。延孫可封東昌縣侯，竣建城縣侯，食邑各二千戶。」其年，侍中改領衛尉。

　　孝建元年，遷丹陽尹。臧質反叛，上深以東土為憂，出為冠軍將軍、吳興太守，置佐史。事平，徵為尚書右僕射，領徐州大中正。遣至江陵，分判枉直，行其誅賞。三年，又出為南兗州刺史，加散騎常侍。仍徙為使持節、監雍、梁、南北秦四州、郢州之竟陵、隨二郡諸軍事、鎮軍將軍、寧蠻校尉、雍州刺史，以疾不行。留為侍中、護軍，又領徐州大中正。素有勞患，其年增篤，詔遣黃門侍郎宣旨問疾。

　　大明元年，除金紫光祿大夫，領太子詹事，中正如故。其年，又出為鎮軍將軍、南徐州刺史。先是，高祖遺詔，京口要地，去都邑密邇，自非宗室近戚，不得居之。延孫與帝室雖同是彭城人，別屬呂縣。劉氏居彭城縣者，又分為三里，帝室居綏輿里，左將軍劉懷肅居安上里，豫州刺史劉懷武居叢亭里，及呂縣凡四劉。雖同出楚元王，由來不序昭穆。延孫於帝室本非同宗，不應有此授。時司空竟陵王誕為徐州，上深相畏忌，不欲使居京口，遷之於廣陵。廣陵與京口對岸，欲使腹心為徐州，據京口以防誕，故以南徐授延孫，而與之合族，使諸王序親。

　　三年，南兗州刺史竟陵王誕有罪，不受徵，延孫馳遣中兵參軍杜幼文率兵起討。既至，誕已閉城自守，乃還。誕遣使劉公泰齎書要之，延孫斬公泰，送首京邑。復遣幼文率軍渡江，受沈慶之節度。其年，進號車騎將軍，加散騎常侍，給鼓吹一部。

　　五年，詔延孫曰：「舊京樹親，由來常準。卿前出所有別議，今此防久弭，當以還授小兒。」徵延孫為侍中、尚書左僕射，領護軍將軍。延孫疾病，不任拜起，上使於五城受封版，乘船自青谿至平昌門，仍入尚書下舍。又欲以代朱脩之為荊州，事未行，明年，卒，時年五十二。上甚惜之，下詔曰：「故侍中尚書左僕射、領護軍將軍東昌縣開國侯延孫，風局簡正，體識沈明，綢繆心膂，自蕃升朝，契闊唯舊，幾將二紀。靈業中圮，則首贊宏圖；義令既舉，則任均蕭、寇。器允棟幹，勳實佐時。及累司馬兩官，出內尹牧，惠政茂課，著自民聽，忠謨令節，簡乎朕心。方燮和臺階，永毗國道，奄至薨殞，震慟兼深。考終定典，宜盡哀敬。可贈司徒，給班劍二十人，侍中、僕射、侯如故。」有司奏諡忠穆，詔為文穆。又詔曰：「故司徒文穆公延孫，居身寡約，家素貧虛，每念清美，良深淒歎。葬送資調，固當闕乏，可賜錢三十萬，米千斛。」

　　子質嗣，太宗泰始中，有罪，國除。延孫弟延熙，義興太守，在孔覬傳。

　　史臣曰：延孫接款蕃日，固出顏、袁矣。風飆局力，又無等級可言，而隆名盛寵，必擇而後授，何哉？良以休運甫開，沈疾方被，雖宿恩內積，而安私外簡。夫侮因事狎，敬由近疏，疏必相思，狎必相厭，厭思一殊，榮禮自隔，遂得為一世宗臣，蓋由此也。子曰：「事君數，斯疏矣。」然乎！然乎！


Chinese text: This work was published before January 1, 1923, and is in the
public domain worldwide because the author died at least 100 years ago.
