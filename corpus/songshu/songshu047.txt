列傳第七　　劉懷肅 孟懷玉〈弟龍符〉 劉敬宣 檀祗

　　劉懷肅，彭城人，高祖從母兄也。家世貧窶，而躬耕好學。初為劉敬宣寧朔府司馬，東征孫恩，有戰功，又為龍驤司馬、費令。聞高祖起義，棄縣來奔。京邑平定，振武將軍道規追桓玄，以懷肅為司馬。玄留何澹之、郭銓等戍桑落洲，進擊破之。潁川太守劉統平，除高平太守。玄既死，從子振大破義軍於楊林，義軍退尋陽。懷肅與江夏相張暢之攻澹之於西塞，破之。偽鎮東將軍馮該戍夏口東岸，孟山圖據魯山城，桓仙客守偃月壘，皆連壁相望。懷肅與道規攻之，躬擐甲胄，陷二城，馮該走石城，生擒仙客。義熙元年正月，振敗走，道規遣懷肅平石城，斬馮該及其子山靖。三月，桓振復襲江陵，荊州刺史司馬休之出奔，懷肅自雲杜馳赴，日夜兼行，七日而至。振勒兵三萬，旗幟蔽野，躍馬橫矛，躬自突陳。流矢傷懷肅額，眾懼欲奔，懷肅瞋目奮戰，士氣益壯。於是士卒爭先，臨陣斬振首。江陵既平，休之反鎮，執懷肅手曰：「微子之力，吾無所歸矣。」偽輔國將軍符嗣、馬孫、偽龍驤將軍金符青、樂志等屯結江夏，懷肅又討之，梟樂志等。道規加懷肅督江夏九郡，權鎮夏口。

　　除通直郎。仍為輔國將軍、淮南、歷陽二郡太守。二年，又領劉毅撫軍司馬，軍、郡如故。以義功封東興縣侯，食邑千戶。其冬，桓石綏、司馬國璠、陳襲於胡桃山聚眾為寇，懷肅率步騎討破之。江淮間群蠻及桓氏餘黨為亂，自請出討，既行失旨，毅上表免懷肅官。三年，卒，時年四十一。追贈左將軍。無子，弟懷慎以子蔚祖嗣封，官至江夏內史。

　　蔚祖卒，子道存嗣。太祖元嘉末，為太尉江夏王義恭諮議參軍。世祖伐元兇，義軍至新亭，道存出奔，元兇殺其母以徇。前廢帝景和中，為義恭太宰從事中郎。義恭敗，以黨與下獄死。

　　懷肅次弟懷敬，澀訥無才能。初，高祖產而皇妣殂，孝皇帝貧薄，無由得乳人，議欲不舉高祖。高祖從母生懷敬，未朞，乃斷懷敬乳，而自養高祖。高祖以舊恩，懷敬累見寵授，至會稽太守，尚書，金紫光祿大夫。

　　懷敬子真道，為錢唐令。元嘉十三年，東土饑，上遣揚州治中從事史沈演之巡行在所，演之上表曰：「宰邑輔政，必其簡惠成能；蒞職闡治，務以利民著績。故王奐見紀於前，叔卿流稱於後。竊見錢唐令劉真道、餘杭令劉道錫，皆奉公恤民，恪勤匪懈，百姓稱詠，訟訴希簡。又翦蕩凶非，屢能擒獲。災水之初，餘杭高堤崩潰，洪流迅激，勢不可量；道錫躬先吏民，親執板築，塘既還立，縣邑獲全。經歷諸縣，訪核名實，並為二邦之首最，治民之良宰。」上嘉之，各賜穀千斛，以真道為步兵校尉。

　　十四年，出為梁、南秦二州刺史。十八年，氐賊楊難當侵寇漢中，真道率軍討破之。而難當寇盜猶不已，太祖遣龍驤將軍裴方明率禁兵五千，受真道節度。十九年，方明至武興，率太子積弩將軍劉康祖、後軍參軍梁坦、陳彌、裴肅之、安西參軍段叔文、魯尚期、始興王國常侍劉僧秀、綏遠將軍馬洗、振武將軍王奐之等，進次潭谷，去臯蘭數里。難當遣其建節將軍苻弘祖、啖元等固守蘭皋，鎮北將軍苻德義於外為游軍，難當子撫軍大將軍和重兵繼其後。方明進擊，大破之於濁水，斬弘祖并三千餘級。遣康祖追之，過臯蘭二千餘里。和又遣德義助戰，康祖又大破之，和退保脩城。難當遣建忠將軍楊林、振威將軍姚憲領二千騎就和，方明又率諸將攻之。和敗走，追至赤亭，難當席卷奔叛。方明遣康祖直趣百頃，偽丞相楊萬壽等一時歸降。難當第三息虎先戍陰平，難當既走，虎逃竄民間，生禽之，送京都，斬於建康市。

　　秦州刺史胡崇之西鎮百頃，行至濁水，為索虜所邀擊，敗沒。以真道為建威將軍、雍州刺史，方明輔國將軍、梁、南秦二州刺史。方明辭不拜。詔曰：「往年氐豎楊難當造為叛亂，俛首者眾。其長史楊萬壽、建節將軍姚憲，情不違順，屢進矢言。及凶醜宵遁，闔境崩擾，建忠將軍呂訓衛倉儲以候王師。寧朔將軍姜檀果烈懇到，志在宣力，濁水之捷，厥庸顯然，近者協贊義奮，乃心無替。略陽苻昭，誠係本朝，亦同斯舉，俘擒偽將，獨克武興，推鋒致效，隕命寇手。並事著屯險，感於予懷，宜蒙旌敘，榮慰存亡。可贈萬壽龍驤將軍，昭武都太守；憲補員外散騎侍郎，訓駙馬都尉、奉朝請；檀征西大將軍司馬、仇池太守，宜並內徙。可符雍、梁二州，厚加贍恤。」呂訓，略氐人呂先子也。又詔曰：「故晉壽太守姜道盛，前討仇池，志輸誠力，即戎著效，臨財能清。近先登濁水，殞身鋒鏑，誠節俱亮，矜悼於懷。可贈給事中，賜錢千萬。」道盛注《古文尚書》，行於世。

　　真道、方明並坐破仇池，斷割金銀諸雜寶貨，又藏難當善馬，下獄死。劉康祖等繫免各有差。方明，河東人，為劉道濟振武中兵參軍，立功蜀土，歷潁川、南平昌太守，皆坐贓私免官。

　　孟懷玉，平昌安丘人也。高祖珩，晉河南尹。祖淵，右光祿大夫。父綽，義旗後為給事中，光祿勳，追贈金紫光祿大夫。世居京口。

　　高祖東伐孫恩，以懷玉為建武司馬。豫義旗，從平京城，進定京邑。以功封鄱陽縣侯，食邑千戶。高祖鎮京口，以懷玉為鎮軍參軍、下邳太守。義熙三年，出為寧朔將軍、西陽太守、新蔡內史，除中書侍郎，轉輔國將軍，領丹陽府兵，戍石頭。

　　盧循逼京邑，懷玉於石頭岸連戰有功，為中軍諮議參軍。賊帥徐道覆屢欲以精銳登岸，畏懷玉不敢上。及循南走，懷玉與眾軍追躡，直至嶺表。徐道覆屯結始興，懷玉攻圍之，身當矢石，旬月乃陷。仍南追循，循平，又封陽豐縣男，食邑二百五十戶。復為太尉諮議參軍，征虜將軍。八年，遷江州刺史，尋督江州、豫州之西陽、新蔡、汝南、潁川、司州之弘農、揚州之松滋六郡諸軍事、南中郎將，刺史如故。時荊州刺史司馬休之居上流，有異志，故授懷玉此任以防之。十一年，加持節。丁父艱，懷玉有孝性。因抱篤疾，上表陳解，不許。又自陳弟仙客出繼，喪主唯己，乃見聽。未去任，其年卒官。時年三十一。追贈平南將軍。子元卒，無子，國除。懷玉別封陽豐男，子慧熙嗣，坐廢祭祀奪爵。慧熙子宗嗣，竟陵太守，中大夫。

　　龍符，懷玉弟也。驍果有膽氣，幹力絕人。少好游俠，結客於閭里。早為高祖所知，既克京城，以龍符為建武參軍。江乘、羅落、覆舟三戰，竝有功。參鎮軍軍事，封平昌縣五等子，加寧遠將軍、淮陵太守。與劉藩、向彌征桓歆、桓石康，破斬之。除建威將軍、東海太守。索虜斛蘭、索度真侵邊，彭、沛騷擾，高祖遣龍符、建威將軍道憐北討，一戰破之。追斛蘭至光水溝邊，被創奔走。

　　高祖伐廣固，以龍符為車騎參軍，加龍驤將軍、廣川太守，統步騎為前鋒。軍達臨朐，與賊爭水，龍符單騎衝突，應手破散，即據水源，賊遂退走。龍符乘勝奔逐，後騎不及，賊數千騎圍繞攻之。龍符奮矟接戰，每一合輒殺數人，眾寡不敵，遂見害，時年三十三。高祖深加痛悼，追贈青州刺史。又表曰：「故龍驤將軍、廣川太守孟龍符，忠勇果毅，隕身王事，宜蒙甄表，以顯貞節，聖恩嘉悼，寵贈方州。龍符投袂義初，前驅效命，推鋒三捷，每為眾先。及西劋桓歆，北殄索虜，朝議爵賞，未及施行。會今北伐，復統前旅，臨朐之戰，氣冠三軍。于時逆徒寔繁，控弦掩澤，龍符匹馬電躍，所向摧靡，奪戈深入，知死弗吝。賊超奔遁，依險鳥聚，大軍因勢，方軌長驅。考其庸績，豫參濟不，竊謂宜班爵土，以褒勳烈。」乃追封臨沅縣男，食邑五百戶。無子，弟仙客以子微生嗣封。太祖元嘉中，有罪奪爵，徙廣州，以微生弟彥祖子佛護襲爵。齊受禪，國除。孝武大明初，諸流徒者悉聽還本，微生已死，子係祖歸京都，有筋幹異力，能儋負數人，入隸羽林，為殿中將軍。二年，索虜寇青、冀，世祖遣軍援之，係祖自占求行。戰於杜梁，挺身入陳，所殺狼籍，遂見殺。詔書追贈潁川郡太守。

　　劉敬宣，字萬壽，彭城人，漢楚元王交後也。祖建，征虜將軍。父牢之，鎮北將軍。敬宣八歲喪母，晝夜號泣，中表異之。輔國將軍桓序鎮蕪湖，牢之參序軍事。四月八日，敬宣見眾人灌佛，乃下頭上金鏡以為母灌，因悲泣不自勝，序歎息，謂牢之曰：「卿此兒既為家之孝子，必為國之忠臣。」起家為王恭前軍參軍，又參會稽世子元顯征虜軍事。

　　隆安三年，王恭起兵於京口，以誅司馬尚之兄弟為名。牢之時為恭前軍司馬、輔國將軍、晉陵太守，置佐領兵。而恭以豪戚自居，甚相陵忽，牢之心不能平。及恭此舉，使牢之為前鋒。太傅會稽王道子與牢之書，備言禍福，使以兵反恭。牢之呼敬宣謂曰：「王恭昔蒙先帝殊恩，今居伯舅之重，義心未彰，唯兵是縱。吾不能審恭事捷之日，必能奉戴天子，緝穆宰相與不。今欲奉國威靈，以明逆順，汝以為何如？」敬宣曰：「朝廷雖無成、康之隆，未有桓、靈之亂，而恭怙亂阻兵，志陵京邑。大人與恭親無骨肉，分非君臣，雖共事少時，意好不協。今日討之，於情何有？」牢之至竹里，斬恭大將顏延，遣敬宣率高雅之等還京襲恭。恭方出城耀軍，馳騎橫擊之，一時散潰。元顯進號後將軍，以敬宣為諮議參軍，加寧朔將軍。

　　三年，孫恩為亂，東土騷擾，牢之自表東討，軍次虎疁。賊皆死戰，敬宣請以騎傍南山趣其後，吳賊畏馬，又懼首尾受敵，遂大敗。進平會稽，尋加臨淮太守，遷後軍從事中郎。五年，孫恩又入浹口，高祖戍句章，賊頻攻不能拔。敬宣請往為援，賊恩於是退遠入海。是時四方雲擾，朝廷微弱，敬宣每慮艱難未已，高祖既累破妖賊，功名日盛，故敬宣深相憑結，情好甚隆。元顯進號驃騎，敬宣仍隨府轉，軍、郡如故。元顯驕淫縱肆，群下化之；敬宣每預燕會，未嘗飲酒，調戲之來，無所酬答，元顯甚不說。尋進號輔國將軍，餘如故。

　　元興元年，牢之南討桓玄，元顯為征討大都督，日夜昏酣，牢之驟詣門，不得相見；帝出餞行，方遇公坐而已。桓玄既至溧州，遣信說牢之；牢之以道子昏闇，元顯淫凶，慮平玄之日，亂政方始，假手於玄，誅除執政，然後乘玄之隙，可以得志於天下，將許玄降。敬宣諫曰：「方今國家亂擾，四海鼎沸，天下之重，在大人與玄。玄藉先父之基，據荊南之勢，雖無姬文之德，實為參分之形。一朝縱之，使陵朝廷，威望既成，則難圖也。董卓之變，將生於今。」牢之怒曰：「吾豈不知今日取玄如反覆手，但平玄之後，令我那驃騎何？」遺敬宣為任，玄板為其府諮議參軍。

　　玄既得志，害元顯，廢道子，以牢之為征東將軍、會稽太守。牢之與敬宣謀共襲玄，期以明旦。值爾日大霧，府門晚開，日旰，敬宣不至，牢之謂所謀已泄，率部曲向白洲，欲奔廣陵。而敬宣還京口迎家，牢之尋求不得，謂已為玄所擒，乃自縊死。敬宣奔喪，哭畢，即渡江就司馬休之、高雅之等，俱奔洛陽，往來長安，各以子弟為質，求救於姚興。興與之符信，令關東募兵，得數千人，復還至彭城間，收聚義故。玄遣孫無終討冀州刺史劉軌，軌要敬宣、雅之等共據山陽破之，不克。又進昌平澗，戰不利，眾各離散，乃俱奔鮮卑慕容德。

　　敬宣素曉天文，知必有興復晉室者。尋夢丸土服之，既覺，喜曰：「丸者桓也。桓既吞矣，吾復本土乎！」乃結青州大姓諸崔、封，並要鮮卑大帥免逵，謀滅德，推休之為主，克日垂發。時劉軌為德司空，大被委任，雅之又欲要軌。敬宣曰：「此公年老，吾觀其有安齊志，必不動，不可告也。」雅之以為不然，遂告軌，軌果不從。謀頗泄，相與殺軌而去。至淮、泗間，會高祖平京口，手書召敬宣；左右疑其詐，敬宣曰：「吾固知其然矣。下邳不誘我也。」即便馳還。既至京師，以敬宣為輔國將軍、晉陵太守，襲封武岡縣男。是歲，安帝元興三年也。

　　桓歆率氐賊楊秋寇歷陽，敬宣與建威將軍諸葛長民大破之。歆單騎走渡淮，斬楊秋於練固而還。遷建威將軍、江州刺史。敬宣固辭，言於高祖曰：「仇恥既雪，四海清蕩，所願反身草澤，以終餘年。恩遇不遣，遂復僶俛，即目所忝，已為優渥。且盤龍、無忌猶未遇寵，賢二弟位任尚卑，一朝先之，必貽朝野之責。」不許。敬宣既至江州，課集軍糧，搜召舟乘，軍戎要用，常有儲擬。故囗征諸軍雖失利退據，因之每即振復。其年，桓玄兄子亮自號江州刺史，寇豫章；亮又遣苻宏寇廬陵，敬宣並討破之。

　　初，劉毅之少也，為敬宣寧朔參軍。時人或以雄傑許之，敬宣曰：「夫非常之才，當別有調度，豈得便謂此君為人豪邪？其性外寬而內忌，自伐而尚人，若一旦遭逢，亦當以陵上取禍耳。」毅聞之，深以為恨。及在江陵，知敬宣還，乃使人言於高祖曰：「劉敬宣父子，忠國既昧，今又不豫義始。猛將勞臣，方須敘報，如敬宣之比，宜令在後。若使君不忘平生，欲相申起者，論資語事，正可為員外常侍耳。聞已授其郡，實為過優；尋知復為江州，尤所駭惋。」敬宣愈不自安。安帝反正，自表解職。於是散徹，賜給宅宇，月給錢三十萬。高祖數引與遊宴，恩款周洽，所賜錢帛車馬及器服玩好，莫與比焉。尋除冠軍將軍、宣城內史、襄城太守。宣城多山縣，郡舊立屯以供府郡費用，前人多發調工巧，造作器物。敬宣到郡，悉罷私屯，唯伐竹木，治府舍而已。亡叛多首出，遂得三千餘戶。

　　高祖方大相寵任，欲先令立功。義熙三年，表遣敬宣率眾五千伐蜀。國子博士周祗書諫高祖曰：「自義旗之建，所征無不必克，此可謂天人交助，信順之徵也。今大難已夷，君臣俱泰。頃五穀轉豐，民無饑苦，劫盜之患，亦為弭息，比誠漸足無事，宜大寧治本。蜀賊宜平，六合宜一，非為不爾也。古人有言，天時不如地利，地利不如人和。今往伐蜀，萬有餘里，溯流天險，動經時歲。若此軍直指成都，徑禽譙氏者，復是將帥奮威，一快之舉耳。然益士荒殘，野無青草，成都之內，殆無孑遺。計得彼利，與今行軍之費，不足相補也。而今往艱險，雨雪方降，驅三州三吳之人，投之三巴三蜀之土，其中疾病死亡，豈可稱計。此一疑也。賊必不守窮城，將決力戰。今我往勞困，彼來甚逸。若忽使師行不利，人情波駭，大勢挫衂。此二疑也。且千里饋糧，士有饑色。況今溯險萬里，所在無儲。若連兵不解，運漕不繼，雖韓、白之將，何以成功。此三疑也。今云可征者皆云：『彼親離眾叛。』愚謂不然。彼以一匹夫，而能致今日之事，若眾力離散，亦何以至此。官所遣兵皆烏合受募之人，亦必無千人一心，有前無退矣。為治者固先定其內而理其外，先安其近而懷其遠。自頃狂狡不息，誅戮相繼，未可謂人和也。天險如彼，未可謂地利也。毛脩之家仇不雪，不應以得死為恨；劉敬宣蒙生存之恩，亦宜性命仰報。今將軍欲驅二死之甘心，而忘國家之重計，愚情竊所未安。闕門之外，非所宜豫，苟其有心，不覺披盡。」不從。

　　假敬宣節，監征蜀諸軍事，郡如故。既入峽，分遣振武將軍、巴東太守溫祚以二千人揚聲外水，自率益州刺史鮑陋、輔國將軍文處茂、龍驤將軍時延祖由墊江而進。敬宣率先士卒，轉戰而前，達遂寧郡之黃虎，去成都五百里。偽輔國將軍譙道福等悉眾距險，相持六十餘日，大小十餘戰，賊固守不敢出。敬宣不得進，食糧盡，軍中多疾疫，死者太半，引軍還。譙縱送毛璩一門諸喪，其妻女、文處茂母何，并諸士人喪柩，浮之中流，敬宣皆拯接致歸。為有司所奏，免官，削封三分之一。

　　五年，高祖伐鮮卑，除中軍諮議參軍，加冠軍將軍。從至臨朐，慕容超出軍距戰，敬宣與兗州刺史劉藩等奮擊，大破之。龍驤將軍孟龍符戰沒，敬宣并領其眾，圍廣固，屢獻規略。盧循逼京師，敬宣分領鮮卑虎班突騎，置陣甚整，循等望而畏之。遷使持節、督馬頭、淮西諸軍郡事、鎮蠻護軍、淮南、安豐二郡太守、梁國內史，將軍如故。循既走，仍從高祖南討，轉左衛將軍，加散騎常侍。

　　敬宣寬厚善待士，多伎藝，弓馬音律，無事不善。時尚書僕射謝混自負才地，少所交納，與敬宣相遇，便盡禮著歡。或問混曰：「卿未嘗輕交於人，而傾蓋於萬壽，何也？」混曰：「人之相知，豈可以一塗限。孔文舉禮太史子義，夫豈有非之者邪！」

　　初，敬宣回師於蜀，劉毅欲以重法繩之；高祖既相任待，又何無忌明言於毅，謂不宜以私憾傷至公，若必文致為戮，己當入朝以廷議決之。毅雖止，猶謂高祖曰：「夫生平之舊，豈可孤信。光武悔之於龐萌，曹公失之於孟卓，公宜深慮之。」毅出為荊州，謂敬宣曰：「吾忝西任，欲屈卿為長史、南蠻，豈有見輔意乎？」敬宣懼禍及，以告高祖。高祖笑曰：「但令老兄平安，必無過慮。」出為使持節、督北青州軍郡事、征虜將軍、北青州刺史，領青河太守，尋領冀州刺史。

　　時高祖西討劉毅，豫州刺史諸葛長民監太尉軍事，貽敬宣書曰：「盤龍狼戾專恣，自取夷滅，異端將盡，世路方夷，富貴之事，相與共之。」敬宣報曰：「下官自義熙以來，首尾十載，遂忝三州七郡。今此杖節，常懼福過禍生，實思避盈居損；富貴之旨，非所敢當。」遣使呈長民書，高祖謂王誕曰：「阿壽故為不負我也。」十一年正月，進號右將軍。

　　司馬道賜者，晉宗室之賤屬也。為敬宣參軍。至高祖西征司馬休之，道賜乃陰結同府辟閭道秀及左右小將王猛子等謀反。道賜自號齊王，以道秀為青州刺史，規據廣固，舉兵應休之。敬宣召道秀有所論，因屏人，左右悉出戶，猛子逡巡在後，取敬宣備身刀殺敬宣，時年四十五。文武佐吏即討道賜、猛子等，皆斬之。先是，敬宣未死，嘗夜與僚佐宴集，空中有放一隻芒屩於坐中，墜敬宣食盤上，長三尺五寸，已經人著，耳鼻間並欲壞。頃之而敗。喪至，高祖臨哭甚哀。子祖嗣。宋受禪，國除。

　　檀祗，字恭叔，高平金鄉人，左將軍歆第二弟也。少為孫無終輔國參軍，隨無終東征孫恩，屢有戰功。復為王誕龍驤參軍。從高祖克京城，參建武軍事。至羅落，檀憑之戰沒之後，仍以憑之所領兵配祗。京邑既平，參鎮軍事，加振武將軍，隸振武大將軍道規追討桓玄，每戰克捷。江陵平定，道規遣祗征溳、沔亡命桓道兒、張靖、苻嗣等，皆悉平之。除龍驤將軍、秦郡太守、北陳留內史；又為寧朔將軍、竟陵太守，不拜。破桓亮於長沙，苻宏於湘東。武陵內史庾悅疾病，道規以祗代悅，加寧朔將軍，封西昌縣侯，食邑千戶。五年，入為中書侍郎。

　　盧循逼京邑，加輔國將軍，領兵屯西明門外。循退走，祗率所領，步道援江陵，未發，遇疾停。八年，遷右衛將軍，出為輔國將軍、宣城內史，即本號督江北、淮南軍郡事、青州刺史、廣陵相。進號征虜將軍，加節。十年，亡命司馬國璠兄弟自北徐州界聚眾數百，潛得過淮，因天夜陰暗，率百許人緣廣陵城得入，叫喚直上聽事。祗驚起，出門將處分，賊射之，傷股，乃入。祗語左右：「賊乘暗得入，欲掩我不備。但打五鼓，懼曉，必走矣。」賊聞鼓鳴，謂為曉，於是奔散，追討殺百餘人。祗降號建武將軍。十一年，進號右將軍。十二年，高祖北伐，而亡命司馬囗寇涂〈涂或作滁〉中，秦郡太守劉基求救，分軍掩討，即破斬之。

　　十四年，宋國初建，天子詔曰：「宋國始立，內外草創，禁旅王要，總司須才。右將軍祗可為宋領軍將軍，加散騎常侍。」祗性矜豪，樂在外放恣，不願內遷，甚不得志。發疾不自治，其年卒廣陵，時年五十一。贈散騎常侍、撫軍將軍，諡曰威侯。

　　子獻嗣，元熙中卒，無子，祗次子朗紹封。朗卒，子宣明嗣。宣明卒，子逸嗣。齊受禪，國除。

　　史臣曰：劉敬宣與高祖恩結龍潛，義分早合，雖興復之始，事隔逢迎，而深期久要，未之或爽。隆赫之任，義止於人存；飾終之數，無聞於身後。恩禮之有厚薄者，將有以乎！


Chinese text: This work was published before January 1, 1923, and is in the
public domain worldwide because the author died at least 100 years ago.
