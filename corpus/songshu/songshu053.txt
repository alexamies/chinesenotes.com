列傳第十三　　張茂度〈子永〉 庾登之〈弟炳之〉 謝方明 江夷

目录
1	張茂度
2	庾登之
2.1	弟炳之
3	謝方明
4	江夷
張茂度
　　張茂度，吳郡吳人，張良後也。名與高祖諱同，故稱字。良七世孫為長沙太守，始遷于吳。高祖嘉，曾祖澄，晉光祿大夫。祖彭祖，廣州刺史。父敞，侍中、尚書、吳國內史。

　　茂度郡上計吏，主簿，功曹，州命從事史，竝不就。除琅邪王衛軍參軍，員外散騎侍郎，尚書度支郎，父憂不拜。服闋，為何無忌鎮南參軍。頃之，出補晉安太守，盧循為寇，覆沒江州，茂度及建安太守孫蚪之竝受其符書，供其調役。循走，俱坐免官。復以為始興相，郡經賊寇，廨宇焚燒，民物凋散，百不存一。茂度創立城寺，弔死撫傷，收集離散，民戶漸復。在郡一周，徵為太尉參軍，尋轉主簿、揚州治中從事史。高祖西伐劉毅，茂度居守。留州事悉委之。軍還，遷中書侍郎。出為司馬休之平西司馬、河南太守。高祖將討休之，茂度聞知，乘輕船逃下，逢高祖於中路，以為錄事參軍，太守如故。江陵平，驃騎將軍道憐為荊州，茂度仍為諮議參軍，太守如故。還為揚州別駕從事史。高祖北伐關洛，復任留州事。出為使持節、督廣、交二州諸軍事、建武將軍、平越中郎將、廣州刺史。綏靜百越，嶺外安之。以疾求還，復為道憐司馬。丁繼母憂，服闋，除廷尉，轉尚書吏部郎。

　　太祖元嘉元年，出為使持節、督益、寧二州、梁州之巴西、梓潼、宕渠、南漢中、秦州之懷寧、安固六郡諸軍事、冠軍將軍、益州刺史。三年，太祖討荊州刺史謝晦，詔益州遣軍襲江陵，晦已平而軍始至白帝。茂度與晦素善，議者疑其出軍遲留，時茂度弟邵為湘州刺史，起兵應大駕，上以邵誠節，故不加罪，被代還京師。七年，起為廷尉，加奉車都尉，領本州中正。入為五兵尚書，徙太常。以腳疾出為義興太守，加秩中二千石。上從容謂茂度曰：「勿復以西蜀介懷。」對曰：「臣若不遭陛下之明，墓木拱矣。」頃之，解職還家。徵為都官尚書，加散騎常侍，固辭以疾。就拜光祿大夫，加金章紫綬。

　　茂度內足於財，自絕人事，經始本縣之華山以為居止，優遊野澤，如此者七年。十八年，除會稽太守。素有吏能，在郡縣，職事甚理。明年，卒官，時年六十七。諡曰恭子。

　　茂度同郡陸仲元者，晉太尉玩曾孫也。以事用見知，歷清資，吏部郎，右衛將軍，侍中，吳郡太守。自玩洎仲元，四世為侍中，時人方之金、張二族。弟子真，元嘉十年，為海陵太守。中書舍人狄當為太祖所信委，家在海陵，死還葬，橋路毀壞，不通喪車，縣求發民脩治，子真不許。司徒彭城王義康聞而善之，召為國子博士，司徒左西掾，州治中，臨海東陽太守。

　　茂度子演，太子中舍人；演弟鏡，新安太守，皆有盛名，並早卒。鏡弟永。永字景雲，初為郡主簿，州從事，轉司徒士曹參軍，出補餘姚令，入為尚書中兵郎。先是，尚書中條制繁雜，元嘉十八年，欲加治撰，徙永為刪定郎，掌其任。二十二年，除建康令，所居皆有稱績。又除廣陵王誕北中郎錄事參軍。永涉獵書史，能為文章，善隸書，曉音律，騎射雜藝，觸類兼善，又有巧思，益為太祖所知。紙及墨皆自營造，上每得永表啟，輒執玩咨嗟，自歎供御者了不及也。二十三年，造華林園、玄武湖，並使永監統。凡諸制置，皆受則於永。徙為江夏王義恭太尉中兵參軍、越騎校尉、振武將軍、廣陵、南沛二郡太守。二十八年，又除江夏王義恭驃騎中兵參軍，沛郡如故。

　　永既有才能，所在每盡心力，太祖謂堪為將。二十九年，以永督冀州、青州之濟南、樂安、太原三郡諸軍事、揚威將軍、冀州刺史，督王玄謨、申坦等諸將，經略河南。攻碻磝城，累旬不能拔。其年八月七日夜，虜開門燒樓及攻車，士卒燒死及為虜所殺甚眾，永即夜撤圍退軍，不報告諸將，眾軍驚擾，為虜所乘，死敗塗地；永及申坦並為統府撫軍將軍蕭思話所收，繫於歷城獄。太祖以屢征無功，諸將不可任，責永等與思話詔曰：「虜既乘利，方向盛冬，若脫敢送死，兄弟父子，自共當之耳。言及增憤，可以示張永、申坦。」又與江夏王義恭書曰：「早知諸將輩如此，恨不以白刃驅之，今者悔何所及！」

　　三十年，元兇弑立，起永督青州、徐州之東安、東莞二郡諸軍事、輔國將軍、青州刺史。司空南譙王義宣起義，又板永為督冀州、青州之濟南、樂安、太原三郡諸軍事、輔國將軍、冀州刺史。永遣司馬崔勳之、中兵參軍劉則二軍馳赴國難。時蕭思話在彭城，義宣慮二人不相諧緝，與思話書，勸與永坦懷。又使永從兄長史張暢與永書曰：「近有都信，具汝刑網之原，可謂雖在縲絏，而腹心無愧矣。蕭公平厚，先無嫌隙，見汝翰跡，言不相傷，何其滔滔稱人意邪！當今世故艱迫，義旗雲起，方藉群賢，共康時難。當遠慕廉、藺在公之德，近效平、勃忘私之美，忽此蒂芥，克申舊情。公亦命蕭示以疏達，兼令相報，共遵此旨。」事平，召為江夏王義恭大司馬從事中郎，領中兵。

　　時使百僚獻讜言，永以為宜立諫官，開不諱之路，講師旅，示安不忘危。世祖孝建元年，臧質反，遣永輔武昌王渾鎮京口。其年，出為揚州別駕從事史。明年，召入為尚書左丞。時將士休假，年開三番，紛紜道路。永建議曰：「臣聞開兵從稼，前王以之兼隙，耕戰遞勞，先代以之經遠。當今化寧萬里，文同九服，捐金走驥，於焉自始。伏見將士休假，多蒙三番，程會既促，裝赴在早。故一歲之間，四馳遙路，或失遽春耜，或違要秋登，致使公替常儲，家闕舊粟，考定利害，宜加詳改。愚謂交代之限，以一年為制，使征士之念，勞未及積；游農之望，收功歲成。斯則王度無騫，民業斯植矣。」從之。

　　大明元年，遷黃門侍郎，尋領虎賁中郎將、本郡中正。三年，遷廷尉。上謂之曰：「卿既與釋之同姓，欲使天下須無冤民。」加寧朔將軍、尚書吏部郎、司徒右長史、尋陽王子房冠軍長史。四年，立明堂，永以本官兼將作大匠。事畢，遷太子右衛率。七年，為宣貴妃殷氏立廟，復兼將作大匠。轉右衛將軍。其年，世祖南巡，自宣城候道東入，使永循行水路。是歲旱，塗逕不通，上大怒，免。時上寵子新安王子鸞為南徐州刺史，割吳郡度屬徐州。八年，起永為別駕從事史。其年，召為御史中丞。前廢帝永光元年，出為吳興太守，遷度支尚書。

　　太宗即位，除吏部尚書。未拜，會四方反叛，復以為吳興太守，加冠軍將軍。假節。未拜，以將軍假節，徙為吳郡太守，率軍東討。又為散騎常侍、太子詹事。未拜，遷使持節、監青、冀、幽、并四州諸軍事、前將軍，青、冀二州刺史，統諸將討徐州刺史薛安都，累戰克捷，破薛索兒等，事在安都傳。又遷散騎常侍、鎮軍將軍、太子詹事，權領徐州刺史。又都督徐、兗、青、冀四州諸軍事，又為使持節、都督南兗、徐二州諸軍事、南兗州刺史，常侍、將軍如故。時薛安都據彭城請降，而誠心不款，太宗遣永與沈攸之以重兵迎之，加督前鋒軍事，進軍彭城。安都招引索虜之兵既至，士卒離散，永狼狽引軍還，為虜所追，大敗。復值寒雪，士卒離散，永腳指斷落，僅以身免，失其第四子。

　　三年，徙都督會稽、東陽、臨海、永嘉、新安五郡諸軍事、會稽太守，將軍如故。以北討失律，固求自貶，降號左將軍。永痛悼所失之子，有兼常哀，服制雖除，猶立靈座，飲食衣服，待之如生。每出行，常別具名車好馬，號曰侍從，有事輒語左右報郎君。以破薛索兒功，封孝昌縣侯，食邑千戶。在會稽，賓客有謝方童等，坐贓下獄死，永又降號冠軍將軍。四年，遷使持節、督雍、梁、南北秦四州、郢州之竟陵、隨二郡諸軍事、右將軍、雍州刺史。未拜，停為太子詹事，加散騎常侍、本州大中正。六年，又加護軍將軍，領石頭戍事；給鼓吹一部。七年，遷金紫光祿大夫，尋復領護軍。後廢帝即位，進右光祿大夫，加侍中，領安成王師，加親信二十人。又領本州中正，出為吳郡太守，秩中二千石，侍中、右光祿如故。元徽二年，遷使持節、都督南兗、徐、青、冀、益五州諸軍事、征北將軍、南兗州刺史，侍中如故。

　　永少便驅馳，志在宣力，年雖已老，志氣未衰，優遊閑任，意甚不樂，及有此授，喜悅非常，即日命駕還都。未之鎮，值桂陽王休範作亂，永率所領出屯白下。休範至新亭，大桁不守，前鋒遂攻南掖門。永遣人覘賊，既返，唱云：「臺城陷矣。」永眾於此潰散，永亦棄軍奔走，還先所住南苑。以永舊臣不加罪，止免官削爵，永亦愧歎發病。三年，卒，時年六十六。順帝昇明二年，追贈侍中、右光祿大夫。子瑰，昇明末，達官。永弟辯，太宗亦見任遇，歷尚書吏部郎，廣州刺史，大司農。辯弟岱，昇明末，吏部尚書。

庾登之
　　庾登之，字元龍，潁川鄢陵人也。曾祖冰，晉司空。祖蘊，廣州刺史。父廓，東陽太守。登之少以強濟自立，初為晉會稽王道子太傅參軍。義旗初，又為高祖鎮軍參軍。以預討桓玄功，封曲江縣五等男。參大司馬琅邪王軍事，豫州別駕從事史，大司馬主簿，司徒左西曹屬。登之雖不涉學，善於世事，王弘、謝晦、江夷之徒，皆相知友。轉太尉主簿。義熙十二年，高祖北伐，登之擊節驅馳，退告劉穆之，以母老求郡。於是士庶咸憚遠役，而登之二三其心，高祖大怒，除吏名。大軍發後，乃以補鎮蠻護軍、西陽太守。入為太子庶子，尚書左丞。出為新安太守。

　　謝晦為撫軍將軍、荊州刺史，請為長史、南郡太守，仍為衛軍長史，太守如故。登之與晦俱曹氏婿，名位本同，一旦為之佐，意甚不愜。到廳牋，唯云「即日恭到」，初無感謝之言。每入覲見，備持箱囊几席之屬，一物不具不坐。晦常優容之。晦拒王師，欲使登之留守，登之不許，語在晦傳。晦敗，登之以無任免罪，禁錮還家。

　　元嘉五年，起為衡陽王義季征虜長史。義季年少，未親政，眾事一以委之。尋加南東海太守。入為司徒右長史，尚書吏部郎，司徒左長史，南東海太守。府公彭城王義康專覽政事，不欲自下厝懷，而登之性剛，每陳己意，義康甚不悅，出為吳郡太守。州郡相臨，執意無改，因其蒞任贓貨，以事免官。弟炳之時為臨川內史，登之隨弟之郡，優遊自適。俄而除豫章太守，便道之官。登之初至臨川，吏民咸相輕侮，豫章與臨川接境，郡又華大，儀迓光赫，土人並驚歎焉。十八年，遷江州刺史。疾篤，徵為中護軍。未拜。二十年，卒，時年六十二。即以為贈。

　　子沖遠，太宗鎮姑孰，為衛軍長史，卒於豫章太守，追贈侍中。

弟炳之
　　炳之，字仲文，初為秘書、太子舍人，劉粹征北長史、廣平太守。兄登之為謝晦長史，炳之往省之。晦時位高權重，朝士莫不加敬，炳之獨與抗禮，時論健之。為尚書度支郎，不拜。出補錢塘令，治民有績。轉彭城王義康驃騎主簿，未就，徙為丹陽丞。炳之既未到府，疑於府公禮敬，下禮官博議。中書侍郎裴松之議曰：「案《春秋》桓八年，祭公逆王后于紀。《公羊傳》曰：『女在國稱女，此其稱王后何？王者無外，其辭成矣。』推此而言，則炳之為吏之道，定於受命之日矣，其辭已成，在官無外，名器既正，則禮亦從之。且今宰牧之官，拜不之職，未接之民，必有其敬者，以既受王命，則成君民之義故也。吏之被敕，猶除者受拜，民不以未見闕其被禮，吏安可以未到廢其節乎？愚懷所見，宜執吏禮。」從之。遷司徒左西屬。左將軍竟陵王義宣未親府，板炳之為諮議參軍，眾務悉委焉。後將軍長沙王義欣鎮壽陽，炳之為長史、南梁郡太守，轉鎮國長史，太守如故。出為臨川內史。後將軍始興王濬鎮湘州，以炳之為司馬，領長沙內史。濬不之任，除南太山太守，司馬如故。

　　于時領軍將軍劉湛協附大將軍彭城王義康，而與僕射殷景仁有隙，凡朝士游殷氏者，不得入劉氏之門，獨炳之遊二人之間，密盡忠於朝廷。景仁稱疾不朝見者歷年，太祖常令炳之銜命去來，湛不疑也。義康出藩，湛伏誅，以炳之為尚書吏部郎，與右衛將軍沈演之俱參機密。頃之，轉侍中，本州大中正。遷吏部尚書，領義陽王師。內外歸附，勢傾朝野。

　　炳之為人彊急而不耐煩，賓客干訴非理者，忿詈形於辭色。素無術學，不為眾望所推。性好潔，士大夫造之者，去未出戶，輒令人拭席洗床。時陳郡殷沖亦好淨，小史非淨浴新衣，不得近左右。士大夫小不整潔，每容接之。炳之好潔反是，沖每以此譏焉。領選既不緝眾論，又頗通貨賄。炳之請急還家，吏部令史錢泰、主客令史周伯齊出炳之宅咨事。泰能彈琵琶，伯齊善歌，炳之因留停宿。尚書舊制，令史咨事，不得宿停外，雖有八座命，亦不許。為有司所奏。上於炳之素厚，將恕之，召問尚書右僕射何尚之，尚之具陳炳之得失。又密奏曰：「夫為國為家，何嘗不謹用前典，今苟欲通一人，慮非哲王御世之長術。炳之所行，非曖昧而已。臣所聞既非一旦，又往往眼見，事如丘山，彰彰若此，遂縱而不糾，不知復何以為治。晉武不曰明主，斷鬲令事，遂能奮發，華暠見待不輕，廢錮累年，後起，止作城門校尉耳。若言炳之有誠於國，未知的是何事？政當云與殷景仁不失其舊，與劉湛亦復不疏。且景仁當時事意，豈復可蔑，朝士兩邊相推，亦復何限，縱有微誠，復何足掩其惡。今賈充勳烈，晉之重臣，雖事業不勝，不聞有大罪，諸臣進說，便遠出之。陛下聖叡，反更遲遲於此。炳之身上之釁，既自藉藉，交結朋黨，構扇是非，實足亂俗傷風。諸惡紛紜，過於范曄，所少賊一事耳。伏願深加三思，試以諸聲傳，普訪諸可顧問者。群下見陛下顧遇既重，恐不敢苦相侵傷；顧問之日，宜布嫌責之旨。若不如此，亦當不辯有所得失。臣蠢，既有所啟，要欲盡其心，如無可納，伏願宥其觸忤之罪。」

　　時炳之自理：「不諳臺制，令史並言停外非嫌。」太祖以炳之信受失所，小事不足傷大臣。尚之又陳曰：「炳之呼二令史出宿，令史諮都令史駱宰，宰云不通，吏部曹亦咸知不可，令史具向炳之說不得停之意，炳之了不聽納。此非為不解，直是苟相留耳。由外悉知此，而誣於信受，群情豈了，陛下不假為之辭。雖是令史，出乃遠虧朝典，又不得謂之小事。謝晦望實，非今者之疇，一事錯誤，免侍中官。王珣時賢小失，桓胤春蒐之謬，皆白衣領職。況公犯憲制者邪？不審可有同王、桓白衣例不？於任使無損，兼可得以為肅戒。孔萬祀居左丞之局，不念相當，語駱宰云：『炳之貴要，異他尚書身，政可得無言耳。』又云：『不癡不聾，不成姑公。』敢作此言，亦為異也。」

　　太祖猶優游之，使尚之更陳其意。尚之乃備言炳之愆過，曰：「尚書舊有增置幹二十人，以元、凱丞郎幹之假疾病，炳之常取十人私使，詢處幹闕，不得時補。近得王師，猶不遣還，臣令人語之，『先取人使，意常未安，今既有手力，不宜復留。』得臣此信，方復遣耳。大都為人好率懷行事，有諸紜紜，不悉可曉。臣思張遼之言，關羽雖兄弟，曹公父子，豈得不言。觀今人憂國實寡，臣復結舌，日月之明，或有所蔽。然不知臣者，豈不謂臣有爭競之跡，追以悵悵。臣與炳之周旋，俱被恩接，不宜復生厚薄。太尉昨與臣言，說炳之有諸不可，非唯一條，遠近相崇畏，震動四海，凡短人辦得致此，更復可嘉。虞秀之門生事之，累味珍肴，未嘗有乏，其外別貢，豈可具詳。炳之門中不問大小，誅求張幼緒，幼緒轉無以堪命。炳之先與劉德願殊惡，德願自持琵琶甚精麗。遺之，便復款然。市令盛馥進數百口材助營宅，恐人知，作虛買券。劉道錫驟有所輸，傾南俸之半。劉雍自謂得其力助，事之如父，夏中送甘庶，若新發於州。國吏運載樵荻，無輟於道。諸見人有物，鮮或不求。聞劉遵考有材；便乞材，見好燭盤，便復乞之。選用不平，不可一二。太尉又云，炳之都無共事之體，凡所選舉，悉是其意，政令太尉知耳。論虞秀之作黃門，太尉不正答和，故得停。太尉近與炳之疏，欲用德原兒作州西曹，炳之乃啟用為主簿，即語德願，德願謝太尉。前後漏泄賣恩，亦復何極，縱不加罪，故宜出之。士庶忿疾之，非直項羽楚歌而已也。自從裴、劉刑罰以來，諸將陳力百倍，今日事實好惡可問。若赫然發憤，顯明法憲，陛下便可閑臥紫闥，無復一事也。」

　　太祖欲出炳之為丹陽，又以問尚之。尚之答曰：「臣既乏賈生應對之才，又謝汲公犯顏之直，至於侍坐仰酬，每不能盡。昨出伏復深思，祇有愚滯，今之事蹟，異口同音，便是彰著，政未測得物之數耳。可為蹈罪負恩，無所復少。且居官失和，未有此比。陛下遲遲舊恩，未忍窮法，為弘之大，莫復過此。方復有尹京赫赫之授，恐悉心奉國之人，於此而息；貪狼恣意者，歲月滋甚。非但虧點王化，乃治亂所由。如臣所聞天下論議，炳之常塵累日月，未見一豪增輝。今曲阿在水南，恩寵無異，而協首郡之榮，乃更成其形勢，便是老王雅也。古人云：『賞罰，雖堯、舜不能為治也。』陛下豈可坐損皇家之重，迷一凡人。事若復在可否之間，亦不敢苟陳穴管。今之枉直，明白灼然，而叡王令王，反更不悟，令賈誼、劉向重生，豈不慷慨流涕於聖世邪！臣昔啟范曄，當時亦懼犯觸之尤，苟是愚懷所挹，政自不能不舒達，所謂雖九死而不悔者也。謂炳之且外出，若能脩改，在職著稱，還亦不難，則可得少明國典，粗酬四海之誚。今愆釁如山，榮任不損，炳之若復有彰大之罪，誰復敢以聞述。且自非殊勳異績，亦何足塞今日之尤。歷觀古今，未有眾過藉藉，受貨數百萬，更得高官厚祿如今者也。臣每念聖化中有此事，未嘗不痛心疾首。設令臣等數人縱橫狼藉復如此，不審當復云何處之。近啟賈充遠鎮，今亦何足分，外出恐是策之良者。臣知陛下不能采臣言，故是臣不能盡己之愚至耳。今蒙恩榮者不少，臣何為獨懇懇於斯，實是尊主樂治之意。伏願試更垂察」

　　又曰：「臣見劉伯寵大慷慨炳之所行，云有人送張幼緒，幼緒語人，吾雖得一縣，負三十萬錢，庾沖遠乃當送至新林，見縛束，猶未得解手。荀萬秋嘗詣炳之，值一客姓夏侯，主人問『有好牛不？』云：『無。』問『有好馬不？』又云：『無。政有佳驢耳。』炳之便答：『甚是所欲。』客出門，遂與相聞索之。劉道錫云是炳之所舉，就道錫索嫁女具及祠器，乃當百萬數。猶謂不然。選令史章龍向臣說，亦歎其受納之過，言『實得嫁女具，銅爐四人舉乃勝，細葛斗帳等物，不可稱數。'在尚書中，令奴酤酃酒，利其百十，亦是立臺閣所無，不審少簡聖聽不？恐仰傷日月之明，臣竊為之歎息。」

　　太祖乃可有司之奏，免炳之官。是歲，元嘉二十五年也。二十七年，卒於家，時年六十三。太祖錄其宿誠，追復本官。二子季遠、弘遠。

謝方明
　　謝方明，陳郡陽夏人，尚書僕射景仁從祖弟也。祖鐵，永嘉太守。父沖，中書侍郎。家在會稽，謝病歸，除黃門侍郎，不就。為孫恩所殺，追贈散騎常侍。

　　方明隨伯父吳興太守邈在郡，孫恩寇會稽，東土諸郡皆回應，吳興民胡桀、郜驃破東遷縣，方明勸邈避之，不從，賊至被害，方明逃竄遂免。初，邈舅子長樂馮嗣之及北方學士馮翊仇玄達，俱往吳興投邈，並舍之郡學，禮待甚簡。二人並忿慍，遂與恩通謀。恩嘗為嗣之等從者，夜入郡，見邈眾，遁，不悟。本欲於吳興起兵，事趣不果，乃遷於會稽。及郜等攻郡，嗣之、玄達並豫其謀。劉牢之、謝琰等討恩，恩走入海，嗣之等不得同去，方更聚合。方明結邈門生義故得百餘人，掩討嗣之等，悉禽而手刃之。

　　于時荒亂之後，吉凶禮廢。方明合門遇禍，資產無遺，而營舉凶事，盡其力用；數月之間，葬送並畢，平世備禮，無以加也。頃之，孫恩重沒會稽，謝琰見害。恩購求方明甚急。方明於上虞載母妹奔東陽，由黃蘖嶠出鄱陽，附載還都，寄居國子學。流離險厄，屯苦備經，而貞立之操，在約無改。元興元年，桓玄克京邑，丹陽尹卞範之勢傾朝野，欲以女嫁方明，使尚書吏部郎王騰譬說備至，方明終不回。桓玄聞而賞之，即除著作佐郎，補司徒王謐主簿。

　　從兄景仁舉為高祖中兵主簿。方明事思忠益，知無不為。高祖謂之曰：「愧未有瓜衍之賞，且當與卿共豫章國祿。」屢加賞賜。方明嚴恪，善自居遇，雖處暗室，未嘗有惰容。無他伎能，自然有雅韻。從兄混有重名，唯歲節朝宗而已。丹陽尹劉穆之權重當時，朝野輻輳，不與穆之相識者，唯有混、方明、郗僧施、蔡廓四人而已；穆之甚以為恨。方明、廓後往造之，大悅，白高祖曰：「謝方明可謂名家駒。直置便自是臺鼎人，無論復有才用。」頃之，轉從事中郎，仍為左將軍道憐長史、高祖命府內眾事，皆咨決之。隨府轉中軍長史。尋更加晉陵太守，復為驃騎長史、南郡相，委任如初。

　　嘗年終，江陵縣獄囚事無輕重，悉散聽歸家，使過正三日還到。罪應入重者有二十餘人，綱紀以下，莫不疑懼。時晉陵郡送故主簿弘季盛、徐壽之並隨在西，固諫以為：「昔人雖有其事，或是記籍過言。且當今民情偽薄，不可以古義相許。」方明不納，一時遣之。囚及父兄皆驚喜涕泣，以為就死無恨。至期，有重罪二人不還，方明不聽討捕。其一人醉不能歸，逮二日乃反；餘一囚十日不至，五官硃千期請見欲白討之，方明知為囚事，使左右謝五官不須入，囚自當反。囚逡巡墟裏，不能自歸，鄉村責讓之，率領將送，遂竟無逃亡者。遠近咸嘆服焉。遭母憂，去職。服闋，為宋臺尚書吏部郎。

　　高祖受命，遷侍中。永初三年，出為丹陽尹，有能名。轉會稽太守。江東民戶殷盛，風俗峻刻，強弱相陵，奸吏蜂起，符書一下，文攝相續。又罪及比伍，動相連坐，一人犯吏，則一村廢業，邑裏驚擾，狗吠達旦。方明深達治體，不拘文法，闊略苛細，務存綱領。州臺符攝，即時宣下，緩民期會，展其辦舉；郡縣監司，不得妄出，貴族豪士，莫敢犯禁，除比伍之坐，判久系之獄。前後征伐，每兵運不充，悉發倩士庶；事既寧息，皆使還本。而屬所刻害，或即以補吏。守宰不明，與奪乖舛，人事不至，必被抑塞。方明簡汰精當，各慎所宜，雖服役十載，亦一朝從理，東土至今稱詠之。性尤愛惜，未嘗有所是非，承代前人，不易其政。有必宜改者，則以漸移變，使無跡可尋。元嘉三年，卒官，年四十七。

　　子惠連，幼而聰敏，年十歲，能屬文，族兄靈運深相知賞，事在《靈運傳》。本州辟主簿，不就。惠連先愛會稽郡吏杜德靈，及居父憂，贈以五言詩十餘首，文行於世。坐被徙廢塞，不豫榮伍。尚書僕射殷景仁愛其才，因言次白太祖：「臣小兒時，便見世中有此文，而論者雲是謝惠連，其實非也。」太祖曰：「若如此，便應通之。」元嘉七年，方為司徒彭城王義康法曹參軍。是時義康治東府城，城塹中得古塚，為之改葬，使惠連為祭文，留信待成，其文甚美。又為《雪賦》，亦以高麗見奇。文章並傳於世。十年，卒，時年二十七。既早亡，且輕薄多尤累，故官位不顯。無子。弟惠宣，竟陵王誕司徒從事中郎，臨川內史。

江夷
　　江夷，字茂遠，濟陽考城人也。祖霖彡，晉護軍將軍。父敳，驃騎諮議參軍。夷少自藻厲，為後進之美。州辟主簿，不就。桓玄篡位，以為豫章王文學。義旗建，高祖板為鎮軍行參軍，尋參大司馬琅邪王軍事，轉以公事免。頃之，復補主簿。豫討桓玄功，封南郡州陵縣五等侯。孟昶建威府司馬，中書侍郎，中軍太尉從事中郎，征西大將軍道規長史、南郡太守，尋轉太尉諮議參軍，領錄事，遷長史，入為侍中，大司馬，從府公北伐，拜洛陽園陵，進至潼關。還領寧遠將軍、琅邪內史、本州大中正。高祖命大司馬府、琅邪國事，一以委焉。

　　宋臺初建，為五兵尚書。高祖受命，轉掌度支。出為義興太守，加秩中二千石，以疾去職。尋拜吏部尚書，為吳郡太守。營陽王于吳縣見害，夷臨哭盡禮。又以兄疾去官。復為丹陽尹，吏部尚書，加散騎常侍，遷右僕射。夷美風儀，善舉止，歷任以和簡著稱。出為湘州刺史，加散騎常侍，未之職，病卒，時年四十八。遺命薄斂蔬奠，務存儉約。追贈前將軍，本官如故。子湛，別有傳。

　　史臣曰：為國之道，食不如信，立人之要，先質後文。士君子當以體正為基，蹈義為本，然後飾以藝能，文以禮樂，苟或難備，不若文不足而質有餘也。是以小心翼翼，可祗事於上帝，嗇夫喋喋，終不離於虎圈。江夷、謝方明、謝弘微、王惠、王球，學義之美，未足以成名，而貞心雅體，廷臣所罕及。《詩》云：「溫溫恭人，惟德之基，」信矣！


Chinese text: This work was published before January 1, 1923, and is in the
public domain worldwide because the author died at least 100 years ago.
