列傳第二十一　　武三王

　　武帝七男：張夫人生少帝，孫脩華生廬陵孝獻王義真，胡婕妤生文皇帝，王脩容生彭城王義康，袁美人生江夏文獻王義恭，孫美人生南郡王義宣，呂美人生衡陽文王義季。義康、義宣別有傳。

　　廬陵孝獻王義真，美儀貌，神情秀徹。初封桂陽縣公，食邑千戶。年十二，從北征大軍進長安，留守栢谷塢，除員外散騎常侍，不拜。及關中平定，高祖議欲東還，而諸將行役既久，咸有歸願，止留偏將，不足鎮固人心，乃以義真行都督雍、涼、秦三州之河東、平陽、河北三郡諸軍事、安西將軍、領護西戎校尉、雍州刺史。太尉諮議參軍京兆王脩為長史，委以關中之任。高祖將還，三秦父老詣門流涕訴曰：「殘民不沾王化，於今百年矣。始睹衣冠，方仰聖澤。長安十陵，是公家墳墓，咸陽宮殿數千間，是公家屋宅，舍此欲何之？」高祖為之愍然，慰譬曰：「受命朝廷，不得擅留。感諸君戀本之意，今留第二兒，令文武賢才共鎮此境。」臨還，自執義真手以授王脩，令脩執其子孝孫手以授高祖。義真尋除正，加節，又進督並東秦二州、司州之東安定、新平二郡諸軍事，領東秦州刺史。時隴上流人，多在關中，望因大威，復得歸本。及置東秦州，父老知無復經略隴右、固關中之意，咸共歎息。而佛佛虜寇逼交至。

　　沈田子既殺王鎮惡，王脩又殺田子。義真年少，賜與左右不節，脩常裁減之，左右並怨。因是白義真曰：「鎮惡欲反，故田子殺之。脩今殺田子，是又欲反也。」義真乃使左右劉乞等殺脩。脩字叔治，京兆灞城人也。初南渡見桓玄，玄知之，謂曰：「君平世吏部郎才。」脩既死，人情離駭，無相統一。

　　高祖遣將軍朱齡石替義真鎮關中，使義真輕兵疾歸。諸將競斂財貨，多載子女，方軌徐行，虜追騎且至。建威將軍傅弘之曰：「公處分亟進，恐虜追擊人也。今多將輜重，一日行不過十里；虜騎追至，何以待之？宜棄車輕行，乃可以免。」不從。賊追兵果至，騎數萬匹。輔國將軍蒯恩斷後，不能禁；至青泥，後軍大敗，諸將及府功曹王賜悉被俘虜。義真在前，故得與數百人奔散。日暮，虜不復窮追。義真與左右相失，獨逃草中。中兵參軍段宏單騎追尋，緣道叫喚，義真識其聲，出就之，曰：「君非段中兵邪？身在此。」宏大喜，負之而歸。義真謂宏曰：「今日之事，誠無算略。然丈夫不經此，何以知艱難。」

　　初，高祖聞青泥敗，未得義真審問，有前至者訪之，並云「暗夜奔敗，無以知存亡」。高祖怒甚，克日北伐，謝晦諫不從。及得宏啟事，知義真已免，乃止。

　　義真尋都督司、雍、秦、并、涼五州諸軍、建威將軍、司州刺史，持節如故。以段宏為義真諮議參軍，尋遷宋臺黃門郎，領太子右衛率。宏，鮮卑人也，為慕容超尚書左僕射、徐州刺史。高祖伐廣固，歸降。太祖元嘉中，為征虜將軍、青、冀二州刺史。追贈左將軍。時義真將鎮洛陽，而河南蕭條，未及修理，改除揚州刺史，鎮石頭。

　　永初元年，封廬陵王，食邑三千戶，移鎮東城。高祖始踐阼，義真意色不悅，侍讀博士蔡茂之問其故，義真曰：「安不忘危，休泰何可恃。」明年，遷司徒。高祖不豫，以為使持節、侍中、都督南豫、豫、雍、司、秦、并六州諸軍事、車騎將軍、開府儀同三司、南豫州刺史，出鎮歷陽。未之任而高祖崩。

　　義真聰明愛文義，而輕動無德業。與陳郡謝靈運、琅邪顏延之、慧琳道人並周旋異常，云得志之日，以靈運、延之為宰相，慧琳為西豫州都督。徐羨之等嫌義真與靈運、延之昵狎過甚，故使范晏從容戒之。義真曰：「靈運空疏，延之隘薄，魏文帝云鮮能以名節自立者。但性情所得，未能忘言於悟賞，故與之遊耳。」將之鎮，列部伍於東府前，既有國哀，義真所乘舫單素，不及母孫脩儀所乘者。義真與靈運、延之、慧琳等共視部伍，因宴舫內，使左右剔母舫函道以施己舫，而取其勝者。及至歷陽，多所求索；羨之等每裁量不盡與，深怨執政，表求還都。而少帝失德，羨之等密謀廢立，則次第應在義真，以義真輕訬，不任主社稷，因其與少帝不協，乃奏廢之，曰：

　　臣聞二叔不咸，難結隆周，淮南悖縱，禍興盛漢，莫不義以斷恩，情為法屈。二代之事，殷鑒無遠，仁厚之主，行之不疑。故共叔不斷，幾傾鄭國；劉英容養，釁廣難深。前事之不忘，後王之成鑒也。

　　案車騎將軍義真，凶忍之性，爰自稚弱，咸陽之酷，醜聲遠播。先朝猶以年在紈綺，冀能改厲，天屬之愛，想聞革心。自聖體不豫，以及大漸，臣庶憂惶，內外屏氣。而縱博酣酒，日夜無輟，肆口縱言，多行無禮。先帝貽厥之謀，圖慮經固，親敕陛下，面詔臣等，若遂不悛，必加放黜；至言苦厲，猶在紙翰。而自茲迄今，日月增甚，至乃委棄藩屏，志還京邑，潛懷異圖，希幸非冀，轉聚甲卒，徵召車馬。陵墳未乾，情事猶昨，遂蔑棄遺旨，顯違成規，整棹浮舟，以示歸志，肆心專己，無復諮承。聖恩低徊，深垂隱忍，屢遣中使，苦相敦釋。而親對散騎侍郎邢安泰、廣武將軍茅仲思，縱其悖罵，訕主謗朝，此久播於遠近，暴於人聽。

　　臣聞原火不撲，蔓草難除；青青不伐，終致尋斧。況憂深患著，社稷慮切。請一遵晉朝武陵舊典，使顧懷之旨，不墜於武廟；全宥之德，獲申於昵親。仰尋感慟，臨啟悲咽。

　　乃廢義真為庶人，徙新安郡。前吉陽令堂邑張約之上疏諫曰：

　　臣聞仁義之在天下，若中原之有菽；理感之被萬物，故不繋於貴賤。是以考叔反悔誓於及泉，壺關復冤魂於湖邑。當斯之時，豈無尊卿賢輔，或以事迫心違，或以道壅謀屈，何嘗不願聞善於輿隸，藥石於阿氏哉！臣雖草芥，備充黔首，少不量力，頗高殉義之風，謂蹈善於朝聞，愈徒生於白首。用敢干禁忘戮，披敘丹愚。

　　伏惟高祖武皇帝誕茲神武，撫運龍興，仰清天步，則齊德有虞，俯廓九州，則侔功大夏，故虔順天人，享有萬國。雖靈祚修長，聖躬弗永，陛下繼明紹統，遐邇一心，藩王哲茂，四維寧謐，傾耳康哉之詠，企踵升平之風。

　　竊念廬陵王少蒙先皇優慈之遇，長受陛下睦愛之恩。故在心必言，所懷必亮，容犯臣子之道，致招驕恣之愆。至於天姿夙成，實有卓然之美。宜在容養，錄善掩瑕，訓盡義方，進退以漸。今猥加剝辱，幽徙遠郡，上傷陛下棠棣之篤，下令遠近恇然失圖，士庶杜口，人為身計。臣伏思大宋之興，雖協應符緯，而開基造次，根條未繁。宜廣樹藩戚，敦睦以道，使兄弟之美，比輝魯、衛；龜策告同，祚均七百，豈不善哉！

　　陛下富於春秋，慮未重複，忽安危之遠算，肆不忍於一朝。特願留神允思，重加詢采。上考前代興亡之由，中存武皇締構之業，下顧蒼生顒顒之望，時開曲宥，反王都邑。選保傅於舊老，求四友於髦俊，引誘情性，導達聰明。凡人在苦，皆能自厲，況王質朗心聰，易加訓範。且中賢之人，未能無過；過貴自改，罪願自新。以武皇之愛子，陛下之懿弟，豈可以其一眚，長致淪棄哉！謹昧死詣闕，伏地以聞。惟願丹誠，一經天聽，退就斧钁，無愧地下矣。

　　書奏，以約之為梁州府參軍，尋又見殺。景平二年六月癸未，羨之等遣使殺義真於徙所，時年十八。元嘉元年八月，詔曰：「前廬陵王靈柩在遠，國封墮替，感惟拱慟，情若貫割。王體自至極，地戚屬尊，豈可令情禮永淪，終始無寄。可追復先封，特遣奉迎，並孫脩華、謝妃一時俱還。言增摧哽。」三年正月，誅徐羨之、傅亮等。是日詔曰：「故廬陵王含章履正，英哲自然，道心內昭，徽風遐被。遭時多難，志匡權逼，天未悔禍，運鍾屯險，群凶肆醜，專竊國柄，禍心潛構，釁生不圖。朕每永念讎恥，含痛內結，遵養奸慝，情禮未申。今王道既亨，政刑始判，宣昭國體，於是乎在。可追崇侍中、大將軍，王如故。為慰冤魂，少申悲憤。」又詔曰：「乃者權臣陵縱，兆亂基禍，故吉陽令張約之抗疏矢言，至誠慷慨，遂事屈群醜，殞命遐疆，志節不申，感焉兼至。昔關老奏書，見紀漢策，閻纂獻規，荷榮晉代。考其忠概，參跡前蹤，宜加旌顯，式揚義烈。可贈以一郡，賜錢十萬，布百匹。」

　　義真無子，太祖以第五子紹字休胤為嗣。元嘉九年，襲封廬陵王。少而寬雅，太祖甚愛之。二十年，出為南中郎將、江州刺史，時年十二。二十二年，入朝，加棨戟，進都督江州、豫州之西陽、晉熙、新蔡三郡諸軍事。在任七年，改授左將軍、南徐州刺史，給鼓吹一部。未之鎮，仍遷揚州刺史，將軍如故。索虜至瓜步，紹從太子鎮石頭。二十九年，疾患解職。其年薨，時年二十一。遺令斂以時服，素棺周身，太祖從之。追贈散騎常侍、鎮軍將軍、開府儀同三司，刺史如故。

　　無子，南平王鑠第三子敬先為嗣。本名敬秀，既出繼而紹妃褚秀之孫女，故改焉。景和二年，為前廢帝所害。追贈中書侍郎，諡曰恭王。無子，太宗泰始元年，以世祖第二十一子晉熙王子輿字孝文為紹嗣，封廬陵王。為輔國將軍、南高平、臨淮二郡太守，並未拜，為太宗所殺。三年，更以桂陽王休範第二子德嗣紹。為建威將軍、淮陵、南彭城二郡太守。後廢帝元徽二年，與休範俱伏誅。國復絕。三年，復以臨澧忠侯襲第三子皓字淵華繼紹。為給事中。順帝升明元年，薨，諡曰元王。又無子，國除。

　　江夏文獻王義恭，幼而明穎，姿顏美麗，高祖特所鍾愛，諸子莫及也。飲食寢臥，常不離於側。高祖為性儉約，諸子食不過五盞盤，而義恭愛寵異常，求須果食，日中無算，得未嘗啖，悉以乞與傍人。廬陵諸王未嘗敢求，求亦不得。

　　景平二年，監南豫、豫、司、雍、秦、并、六州諸軍事、冠軍將軍、南豫州刺史，代廬陵王義真鎮歷陽，時年十二。元嘉元年，封江夏王，食邑五千戶。加使持節，進號撫軍將軍，給鼓吹一部。三年，監南徐、兗二州、揚州之晉陵諸軍事、徐州刺史，持節、將軍如故。進監為都督，未之任。太祖征謝晦，義恭還鎮京口。六年，改授散騎常侍、都督荊、湘、雍、益、梁、寧、南、北秦八州諸軍事、荊州刺史，持節、將軍如故。義恭涉獵文義，而驕奢不節，既出鎮，太祖與書誡之曰：

　　汝以弱冠，便親方任。天下艱難，家國事重，雖曰守成，實亦未易。隆替安危，在吾曹耳，豈可不感尋王業，大懼負荷。今既分張，言集無日，無由復得動相規誨，宜深自砥礪，思而後行。開布誠心，厝懷平當，親禮國士，友接佳流，識別賢愚，鑒察邪正，然後能盡君子之心，收小人之力。

　　汝神意爽悟，有日新之美，而進德修業，未有可稱，吾所以恨之而不能已已者也。汝性褊急，袁太妃亦說如此。性之所滯，其欲必行，意所不在，從物回改，此最弊事。宜應慨然立志，念自裁抑。何至丈夫方欲贊世成名而無斷者哉！今粗疏十數事，汝別時可省也。遠大者豈可具言，細碎復非筆可盡。

　　禮賢下士，聖人垂訓；驕侈矜尚，先哲所去。豁達大度，漢祖之德；猜忌褊急，魏武之累。《漢書》稱衛青云：「大將軍遇士大夫以禮，與小人有恩。」西門、安於，矯性齊美；關羽、張飛，任偏同弊。行己舉事，深宜鑒此。

　　若事異今日，嗣子幼蒙，司徒便當周公之事，汝不可不盡祗順之理。苟有所懷，密自書陳。若形跡之間，深宜慎護。至於爾時安危，天下決汝二人耳，勿忘吾言。

　　今既進袁太妃供給，計足充諸用，此外一不須復有求取，近亦具白此意。唯脫應大餉致，而當時遇有所乏，汝自可少多供奉耳。汝一月日自用不可過三十萬，若能省此，益美。

　　西楚殷曠，常宜早起，接對賓侶，勿使留滯。判急務訖，然後可入問訊，既睹顏色，審起居，便應即出，不須久停，以廢庶事也。下日及夜，自有餘閒。

　　府舍住止，園池堂觀，略所諳究，計當無須改作。司徒亦云爾。若脫於左右之宜，須小小回易，當以始至一治為限，不煩紛紜，日求新異。

　　凡訊獄多決，當時難可逆慮，此實為難，汝復不習，殊當未有次第。訊前一二日，取訊簿密與劉湛輩共詳，大不同也。至訊日，虛懷博盡，慎無以喜怒加人。能擇善者而從之，美自歸己。不可專意自決，以矜獨斷之明也。萬一如此，必有大吝，非唯訊獄，君子用心，自不應爾。刑獄不可壅滯，一月可再訊。

　　凡事皆應慎密，亦宜豫敕左右，人有至誠，所陳不可漏泄，以負忠信之款也。古人言「君不密則失臣，臣不密則失身」。或相讒構，勿輕信受，每有此事，當善察之。

　　名器深宜慎惜，不可妄以假人。昵近爵賜，尤應裁量。吾於左右雖為少恩，如聞外論，不以為非也。以貴陵物物不服，以威加人人不厭，此易達事耳。

　　聲樂嬉遊，不宜令過，蒱酒漁獵，一切勿為。供用奉身，皆有節度；奇服異器，不宜興長。汝嬪侍左右，已有數人，既始至西，未可匆匆復有所納。

　　又誡之曰：

　　宜數引見佐史，非唯臣主自應相見。不數，則彼我不親。不親則無因得盡人；人不盡，復何由知其眾事。廣引視聽，既益開博，於言事者，又差有地也。

　　九年，征為都督南兗、徐、兗、青、冀、幽六州、豫州之梁郡諸軍事、征北將軍、開府儀同三司、南兗州刺史，鎮廣陵。時詔內外百官舉才，義恭上表曰：

　　臣聞雲和備樂，則繁會克諧，驊騮驂服，則致遠斯效。陛下順簡夤化，文明在躬，玉衡既正，泰階載一，而猶發慮英髦，垂情仄陋，幽谷空同，顯著揚歷。是以潛虯聳鱗，佇利見之期；翔鳳弭翼，應來儀之感。

　　竊見南陽宗炳，操履閑遠，思業真純，砥節丘園，息賓盛世，貧約而苦，內無改情，軒冕屢招，確爾不拔。若以蒲帛之聘，感以大倫之美，庶投竿釋褐，飜然來儀，必能毗燮九官，宣贊百揆。

　　尚書金部郎臣徐森之，臣府中直兵參軍事臣王天寶，並局力允濟，忠諒款誠。往年逆臣叛逸，華陽失守，森之全境寧民，績章危棘。前者經略伊、瀍，元戎喪旅，天寶北勤河朔，東據營丘，勳勇既昭，心事兼竭。雖蒙褒敘，未盡才宜，並可授以邊藩，展其志力。

　　交趾遼邈，累喪藩將，政刑每闕，撫蒞惟艱。南中夐遠，風謠迥隔，蠻獠狡竊，邊氓荼炭，實須練實，以綏其難。謂森之可交州刺史，天寶可寧州刺吏，庶足威懷荒表，肅清遐服。昔魏戊之賢，功存薦士；趙武之明，事彰管庫。臣識愧前良，理謝先哲，率舉所知，仰酬採訪，退懼瞽言，無足甄獎。

　　十六年，進位司空。明年，大將軍彭城王義康有罪出藩，征義恭為侍中、都督揚、南徐、兗三州諸軍事、司徒、錄尚書，領太子太傅，持節如故，給班劍二十人，置仗加兵。明年，解督南兗。二十一年，進太尉，領司徒，餘如故。義恭既小心恭慎，且戒義康之失，雖為總錄，奉行文書而已，故太祖安之。相府年給錢二千萬，它物倍此，而義恭性奢，用常不足，太祖又別給錢年千萬。二十六年，領國子祭酒。時有獻五百里馬者，以賜義恭。

　　二十七年春，索虜寇豫州，太祖因此欲開定河、洛。其秋，以義恭總統群帥，出鎮彭城，解國子祭酒。虜遂深入，徑至瓜步，義恭與世祖閉彭城自守。二十八年春，虜退走，自彭城北過，義恭震懼不敢追。其日，民有告：「虜驅廣陵民萬餘口，夕應宿安王陂，去城數十里。今追之，可悉得。」諸將並請，義恭又禁不許。經宿，太祖遣驛至，使悉力急追。義恭乃遣鎮軍司馬檀和之向蕭城。虜先已聞知，乃盡殺所驅廣陵民，輕騎引去。初，虜深入，上慮義恭不能固彭城，備加誡敕。義恭答曰：「臣未能臨瀚海，濟居延，庶免劉仲奔逃之恥。」及虜至，義恭果走，賴眾議得停，事在《張暢傳》。降義恭號驃騎將軍、開府儀同三司，餘悉如故。

　　魯郡孔子舊庭有柏樹二十四株，經歷漢、晉，其大連抱。有二株先折倒，士人崇敬，莫之敢犯，義恭悉遣人伐取，父老莫不歎息。又以本官領南兗州刺史，增督南兗、豫、徐、兗、青、冀、司、雍、秦、幽、并十一州諸軍事，并前十三州，移鎮盱眙。脩治館宇，擬制東城。

　　二十九年冬，還朝，上以御所乘蒼鷹船上迎之。遭太妃憂，改授大將軍、都督揚、南徐二州諸軍事、南徐州刺史，持節、侍中、錄尚書、太子太傅如故。還鎮東府。辭侍中，未拜。值元兇肆逆，其日劭召義恭。先是，詔召太子及諸王，各有常人，慮有詐妄致害者。至是義恭求常所遣傳詔，劭遣之而後入。義恭請罷兵，凡府內兵仗，並送還臺。進位太保，進督會州諸軍事，服侍中服，又領大宗師。

　　世祖入討，劭疑義恭有異志，使入住尚書下省，分諸子並住神虎門外侍中下省。劭聞世祖已次近路，欲悉力逆之，決戰中道。義恭慮世祖船乘陋小，劭豕突中流，容能為患，乃進說曰：「割棄南岸，柵斷石頭，此先朝舊法；以逸待勞，不憂不破也。」劭從之。世祖前鋒至新亭，劭挾義恭出戰，恆錄在左右，故不能自拔。戰敗，使義恭於東堂簡將。義恭先使人具船於東冶渚，因單馬南奔。始濟淮，追騎已至北岸，僅然得免。劭大怒，遣始興王濬就西省殺義恭十二子。

　　世祖時在新林浦，義恭既至，上表勸世祖即位，曰：「臣聞治亂無兆，倚伏相因，乾靈降禍，二凶極逆，深酷巨痛，終古未有。陛下忠孝自天，赫然電發，投袂泣血，四海順軌，是以諸侯雲赴，數均八百；義奮之旅，其會如林。神祚明德，有所底止，而沖居或躍，未登天祚，非所以嚴重宗社，紹延七百。昔張武抗辭，代王順請；耿純陳款，光武正位。況今罪逆無親，惡盈釁滿，阻兵安忍，戮善崇奸，履地戴天，畢命俄頃；宜早定尊號，以固社稷。景平之季，實惟樂推，王室之亂，天命有在，故抱拜兆於壓璧，赤龍表於霄徵。伏惟大明無私，遠存家國七廟之靈，近哀黔首荼炭之切，時陟帝祚，永慰群心。臣負釁嬰罰，偷生人壤，幸及寬政，待罪有司，敢以漏刻視息，披露肝膽。」世祖即祚，授使持節、侍中、都督揚、南徐二州諸軍事、太尉、錄尚書六條事、南徐、徐二州刺史，給鼓吹一部，班劍二十人；又假黃鉞。事寧，進位太傅，領大司馬，增班劍為三十人。以在藩所服玉環大綬賜之。增封二千戶。

　　上不欲致禮太傅，諷有司奏曰：「聖旨謙光，尊師重道，欲致拜太傅，斯誠弘茲遠風，敦闡盛則。然周之師保，實稱三吏，晉因於魏，特加其禮。帝道嚴極，既有常尊，考之史載，未見茲典。故卞壼、孫楚並謂人君無降尊之義。遠稽聖典，近即群心，臣等參議謂不應有加拜之禮。」詔曰：「闇薄纂統，實憑師範，思盡虔恭，以承道訓。所奏稽諸往代，謂無拜禮，據文既明，便從所執。」世祖立太子，東宮文案，使先經義恭。

　　孝建元年，南郡王義宣、臧質、魯爽等反，加黃鉞，白直百人入六門。事平，以臧質七百里馬賜義恭，又增封二千戶。世祖以義宣亂逆，由於強盛，至是欲削弱王侯。義恭希旨，乃上表省錄尚書，曰：「臣聞天地設位，三極同序，皇王化則，九官咸事。時亮之績，昭於《虞典》；論道之風，宣於周載。台輔之設，坐調陰陽，元、凱之置，起釐百揆。所以欒鍼矢言，侵官是誡；陳平抗辭，匪職罔答。漢承秦後，庶僚稍改。爵因時變，任與世移，總錄之制，本非舊體，列代相沿，茲仍未革。今皇家中造，事遵前文，宜憲章先代，證文古則，停省條錄，以依昔典。使物競思存，人懷勤壹，則名實靡愆，庸節必紀。臣謬典國重，虛荷崇位，興替宜知，敢不輸盡。」上從其議。又與驃騎大將軍竟陵王誕奏曰：「臣聞佾懸有數，等級異儀，佩笏有制，卑高殊序。斯蓋上哲之洪謨，範世之明訓。而時至彌流，物無不弊，僭侈由俗，軌度非古。晉代東徙，舊法淪落，侯牧典章，稍與事廣，名實一差，難以卒變，章服崇濫，多歷年所。今樞機更造，皇風載新，耗弊未充，百用思約，宜備品式之律，以定損厭之條。臣等地居枝昵，位參台輔，遵正之首，請以爵先；致貶之端，宜從戚始。輒因暇日，共參愚懷，應加省易，謹陳九事。雖懼匪衷，庶竭微款。伏願陛下聽覽之餘，薄垂昭納，則上下相安，表裏和穆矣。」詔付外詳。有司奏曰：

　　車服以庸，《虞書》茂典；名器慎假，《春秋》明誡。是以尚方所制，漢有嚴律，諸侯竊服，雖親必罪。降於頃世，下僭滋極。器服裝飾，樂舞音容，通於王公，達于眾庶。上下無辨，民志靡壹。義恭所陳，實允禮度。九條之格，猶有未盡，謹共附益，凡二十四條：

　　聽事不得南向坐，施帳并。藩國官，正冬不得跣登國殿，及夾侍國師傳令及油戟；公主王妃傳令，不得朱服；輿不得重棡；鄣扇不得雉尾；劍不得鹿盧形；槊眊不得孔雀白氅；夾轂隊不得絳襖；平乘誕馬不得過二匹；胡伎不得綵衣；舞伎正冬著祍衣，不得裝面；冬會不得鐸舞、杯柈舞；長蹺、透狹、舒丸劍、博山、緣大橦、升五案，自非正冬會奏舞曲，不得舞；諸妃主不得著緄帶；信幡非台省官悉用絳；郡縣內史相及封內官長，於其封君，既非在三，罷官則不復追敬，不合稱臣，宜止下官而已；諸鎮常行，車前後不得過六隊，白直夾轂，不在其限。刀不得過銀銅為飾；諸王女封縣主，諸王子孫襲封之王妃及封侯者夫人行，並不得鹵簿；諸王子繼體為王者，婚葬吉凶，悉依諸國公侯之禮，不得同皇弟皇子。車非軺車，不得油幢；平乘船皆下兩頭作露平形，不得擬象龍舟，悉不得朱油；帳鉤不得作五花及豎筍形。

　　詔可。

　　是歲十一月，還鎮京口。二年春，進督東、南兗二州。其冬，徵為揚州刺史，餘如故。加入朝不趨，贊拜不名，劍履上殿，固辭殊禮。又解持節、都督并侍中。

　　義恭撰《要記》五卷，起前漢訖晉太元，表上之，詔付秘閣。時西陽王子尚有盛寵，義恭解揚州以避之，乃進位太宰，領司徒。義恭常慮為世祖所疑，及海陵王休茂於襄陽為亂，乃上表曰：

　　古先哲王，莫不廣植周親，以屏帝宇，諸侯受爵，亦願永固邦家。至有管蔡、梁燕，致禍周、漢，上乖顯授之恩，下亡血食之業。夫善積慶深，宜享長久，而歷代侯王，甚乎匹庶。豈異姓皆賢，宗室悉不賢。由生於深宮，不睹稼穡，左右近習，未值田蘇，富貴驕奢，自然而至，聚毛折軸，遂乃危禍。漢之諸王，並置傅相，猶不得禁逆；七國連謀，實由強盛。晉氏列封，正足成永嘉之禍。尾大不掉，終古同疾，不有更張，則其源莫救。

　　日者庶人恃親，殆傾王業。去歲西寇藉寵，幾敗皇基。不圖襄楚，復生今釁，良以地勝兵勇，獎成兇惡。前事之不忘，後事之明兆。陛下大明紹祚，垂法萬葉。臣年衰意塞，無所知解。忝皇族耆長，慚慨內深，思表管見，裨崇萬一。竊謂諸王貴重，不應居邊，至於華州優地，時可暫出。既以有州，不須置府。若位登三事，止乎長史掾屬。若宜鎮御，別差扞城大將。若情樂沖虛，不宜逼以戎事。若捨文好武，尤宜禁塞。僚佐文學，足充話言，游梁之徒，一皆勿許。文武從鎮，以時休止，妻子室累，不煩自隨。百僚修詣，宜遵晉令，悉須宣令齊到，備列賓主之則。衡泌之士，亦無煩干候貴王。器甲於私，為用蓋寡，自金銀裝刀劍戰具之服，皆應輸送還本。曲突徙薪，防之有素，庶善者無懼，惡者止奸。

　　時世祖嚴暴，義恭慮不見容，乃卑辭曲意，盡禮祗奉，且便辯善附會，俯仰承接，皆有容儀。每有符瑞，輒獻上賦頌，陳詠美德。大明元年，有三脊茅生石頭西岸，累表勸封禪，上大悅。三年，省兵佐，加領中書監，以崇藝、昭武、永化三營合四百三十七戶給府；更增吏僮千七百人，合為二千九百人。六年，解司徒府太宰府依舊辟召。又年給三千匹布。七年，從巡，兼尚書令，解中書監。八年閏月，又領太尉。其月，世祖崩，遺詔：「義恭解尚書令，加中書監；柳元景領尚書令，入住城內。事無巨細，悉關二公；大事與沈慶之參決，若有軍旅，可為總統。尚書中事委顏師伯。外監所統委王玄謨。」

　　前廢帝即位，詔曰：「總錄之典，著自前代。孝建始年，雖暫並省，而因革有宜，理存濟務。朕煢獨在躬，未涉政道，百揆庶務，允歸尊德。太宰江夏王義恭新除中書監、太尉，地居宗重，受遺阿衡，實深憑倚，用康庶績，可錄尚書事，本官監、太宰、王如故；侍中、驃騎大將軍、南兗州刺史、巴東郡開國公、新除尚書令元景，同稟顧誓，翼輔皇家，贊業宣風，繄公是賴。可即本號開府儀同三司，領兵置佐，一依舊准，領丹陽尹、侍中、領公如故。」又增義恭班劍為四十人，更申殊禮之命。固辭殊禮。

　　義恭性嗜不恆，日時移變，自始至終，屢遷第宅。與人遊款，意好亦多不終。而奢侈無度，不愛財寶，左右親幸者，一日乞與，或至一二百萬；小有忤意，輒追奪之。大明時，資供豐厚，而用常不足，賒市百姓物，無錢可還，民有通辭求錢者，輒題後作「原」字。善騎馬，解音律，遊行或三五百里，世祖恣其所之。東至吳郡，登虎丘山，又登無錫縣烏山以望太湖。大明中撰國史，世祖自為義恭作傳。及永光中，雖任宰輔，而承事近臣戴法興等，常若不及。

　　前廢帝狂悖無道，義恭、元景等謀欲廢立。永光元年八月，廢帝率羽林兵於第害之，並其四子，時年五十三。斷析義恭支體，分裂腸胃，挑取眼精，以蜜漬之，以為鬼目粽。

　　太宗定亂，令書曰：「故中書監、太宰、領太尉、錄尚書事江夏王道性淵深，睿鑒通遠，樹聲列藩，宣風鉉德，位隆姬輔，任屬負圖，勤勞國家，方熙託付之重，盡心毗導，永融雍穆之化。而凶醜忌威，奄加冤害，夷戮有暴，殯穸無聞，憤達幽明，痛貫朝野。朕蒙險在難，含哀莫申，幸賴宗祏之靈，克纂祈天之祚，仰惟勳戚，震慟於厥心。昔梁王征庸，警蹕備禮；東平好善，黃屋在廷。況公德猷弘懋，彝典未殊者哉！可追崇使持節、侍中、都督中外諸軍事、丞相、領太尉，中書監、錄尚書事、王如故。給九旒鸞輅，虎賁班劍百人，前後部羽葆、鼓吹，轀輬車。」

　　泰始三年，又下詔曰：「皇基崇建，《屯》、《剝》維難，弘啟熙載，底績忠果，故從饗世祀，勒勳宗彝。世祖寧亂定業，實資翼亮。故使持節、侍中、都督中外諸軍事、丞相、領太尉、中書監、錄尚書事江夏文獻王義恭，故使持節、侍中、都督南豫、江、豫三州軍事、太尉、南豫州刺史、巴東郡開國忠烈公元景，故侍中、司空、始興郡開國襄公慶之，故持節、征西將軍、雍州刺史、洮陽縣開國肅侯愨，或體道沖玄，燮化康世，或盡誠致效，庚難龕逆，宜式遵國典，陪祭廟庭。」

　　義恭長子朗，字元明，出繼少帝，封南豐縣王，食邑千戶。為湘州刺史、持節、侍中，領射聲校尉。為元兇所殺。世祖即位，追贈前將軍、江州刺史。孝建元年，以宗室祗長子歆繼封。祗伏誅，歆還本。泰始三年，更以宗室韞第二子銑繼封。為秘書郎，與韞俱死。順帝升明二年，復以宗室琨子績繼封。三年，薨。會齊受禪，國除。

　　朗弟叡，字元秀，太子舍人。為元兇所害。追贈侍中，諡宣世子。大明二年，追封安隆王。以第四皇子子綏字寶孫繼封，食邑二千戶。追諡叡曰宣王。以子綏為都督郢州諸軍事、冠軍將軍、郢州刺史；進號後軍將軍，加持節。太宗泰始元年，進號征南將軍，改封江夏王，食邑五千戶。改叡為江夏宣王。子綏未受命，與晉安王子勛同逆，賜死。七年，太宗以第八子躋字仲升，繼義恭為孫，封江夏王，食邑五千戶。後廢帝即位，督會稽、東陽、新安、臨海、永嘉五郡諸軍事、東中郎將、會稽太守，進號左將軍。齊受禪，降為沙陽縣公，食邑一千五百戶。謀反，賜死。

　　叡弟韶，字元和，封新吳縣侯，官至步兵校尉。追贈中書侍郎，諡曰烈侯。韶弟坦，字元度，平都懷侯。坦弟元諒，江安愍侯。元諒弟元粹，興平悼侯。坦、元諒、元粹並追贈散騎侍郎。元粹弟元仁、元方、元旒、元淑、元胤與朗等凡十二人，竝為元兇所殺。元胤弟伯禽，孝建三年生。義恭諸子既遇害，為朝廷所哀，至是世祖名之曰伯禽，以擬魯公伯禽，周公旦之子也。官至輔國將軍、湘州刺史。又為前廢帝所殺。諡曰哀世子。又追贈江夏王，改諡曰愍。伯禽弟仲容，封永修縣侯。為寧朔將軍、臨淮、濟陽二郡太守。仲容弟叔子，封永陽縣侯。叔子弟叔寶，及仲容、叔子，竝為前廢帝所殺。諡仲容、叔子竝曰殤侯。

　　衡陽文王義季，幼而夷簡，無鄙近之累。太祖為荊州，高祖使隨往江陵，由是特為太祖所愛。元嘉元年，封衡陽王，食邑五千戶。五年，為征虜將軍。八年，領石頭戍事。九年，遷使持節、都督南徐州諸軍事、右將軍、南徐州刺史。十六年，代臨川王義慶都督荊、湘、雍、益、梁、寧、南、北秦八州諸軍事、安西將軍、荊州刺史，持節如故，給鼓吹一部。先是，義慶在任，值巴蜀亂擾，師旅應接，府庫空虛，義季躬行節儉，畜財省用，數年間，還復充實。隊主續豐母老家貧，無以充養，遂斷不食肉。義季哀其志，給豐母月白米二斛，錢一千，並制豐噉肉。義季素拙書，上聽使餘人書啟事，唯自署名而已。二十年，加散騎常侍，進號征西大將軍，領南蠻校尉。

　　義季素嗜酒，自彭城王義康廢後，遂為長夜之飲，略少醒日。太祖累加詰責，義季引愆陳謝。上詔報之曰：「誰能無過，改之為貴耳。此非唯傷事業，亦自損性命，世中比比，皆汝所諳。近長沙兄弟，皆緣此致故。將軍蘇徽，耽酒成疾，旦夕待盡，吾試禁斷，並給藥膳，至今能立。此自是可節之物，但嗜者不能立志裁割耳。晉元帝人主，尚能感王導之諫，終身不復飲酒。汝既有美尚，加以吾意殷勤，何至不能慨然深自勉厲，乃復須嚴相割裁，坐諸紜紜，然後少止者。幸可不至此，一門無此酣法，汝於何得之？臨書歎塞。」義季雖奉此旨，酣縱如初，遂以成疾。上又詔之曰：「汝飲積食少，而素羸多風，常慮至此，今果委頓。縱不能以家國為懷，近不復顧性命之重，可歎可恨，豈復一條。本望能以理自厲，未欲相苦耳。今遣孫道胤就楊佛等令晨夕視汝，並進止湯食，可開懷虛受，慎勿隱避。吾飽嘗見人斷酒，無它慊吸，蓋是當時甘嗜罔己之意耳。今者憂怛，政在性命，未暇及美業，復何為吾煎毒至此邪！」義季終不改，以至於終。

　　二十一年，為都督南兗、徐、青、冀、幽六州諸軍事、征北大將軍、開府儀同三司、南兗州刺史，持節、常侍如故。登舟之日，帷帳器服，諸應隨刺史者，悉留之，荊楚以為美談。二十二年，進督豫州之梁郡。遷徐州刺史，持節、常侍、都督如故。明年，索虜侵逼，北境擾動，義季懲義康禍難，不欲以功勤自業，無它經略，唯飲酒而已。太祖又詔之曰：「杜驥、申怙，倉卒之際，尚以弱甲瑣卒，徼寇作援。彼為元統，士馬桓桓，既不懷奮發，連被意旨，猶復逡巡。豈唯大乖應赴之宜，實孤百姓之望。且匈奴輕漢，將自此而始。賊初起逸，未知指趨，故且裝束，兼存觀察耳。少日勢漸可見，便應大有經略，何合安然，遂不敢動。遣軍政欲乘際會，拯危急，以申威援，本無驅馳平原，方幅爭鋒理。又山路易憑，何以畏首尾迥弱。若謂事理政應如此者，進大鎮，聚甲兵，徒為煩耳。」

　　二十四年，義季病篤，上遣中書令徐湛之省疾，召還京師。未及發，薨於彭城，時年三十三。太尉江夏王義恭表解職迎喪，不許。上遣東海王禕北迎義季喪。追贈侍中、司空，持節、都督、刺史如故。

　　子恭王嶷，字子岐嗣。中書侍郎，太子中庶子。世祖大明七年，薨，追贈冠軍將軍、豫州刺史。子伯道嗣。順帝升明三年，薨。其年，齊受禪，國除。

　　史臣曰：戒懼乎其所不睹，恐畏乎其所不聞，在於慎所忽也。江夏王，高祖寵子，位居上相，大明之世，親典冠朝。屈體降情，盤辟於軒檻之上，明其為卑約亦已至矣。得使虐朝暴主，顧無猜色，歷載逾十，以尊戚自保。及在永光，幼主南面，公旦之重，屬有所歸。自謂踐冰之慮已除，泰山之安可恃，曾未云幾，而磔體分肌。古人以隱微致戒，斯為篤矣。


Chinese text: This work was published before January 1, 1923, and is in the
public domain worldwide because the author died at least 100 years ago.
