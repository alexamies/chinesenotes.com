列傳第九　　孫處 蒯恩 劉鐘[1] 虞丘進

　　孫處，字季高，會稽永興人也。籍注季高，故字行於世。少任氣。高祖東征孫恩，季高義樂隨。高祖平定京邑，以為振武將軍，封新夷縣五等侯。廣固之役，先登有功。

　　盧循之難，於石頭捍柵，戍越城、查浦，破賊於新亭。高祖謂季高曰：「此賊行破，應先傾其巢窟，令奔走之日，無所歸投，非卿莫能濟事。」遣季高率眾三千，汎海襲番禺。初，賊不以海道為防，季高至東衝，去城十餘里，城內猶未知。循守戰士猶有數千人，城池甚固。季高先焚舟艦，悉力登岸，會天大霧，四面陵城，即日克拔。循父嘏、長史孫建之、司馬虞尪夫等，輕舟奔始興。即分遣振武將軍沈田子等討平始興、南康、臨賀、始安嶺表諸郡。循於左里奔走，而眾力猶盛，自嶺道還襲廣州。季高距戰二十餘日，循乃破走，所殺萬餘人。追奔至鬱林，會病，不得窮討，循遂得走向交州。

　　義熙七年四月，季高卒於晉康，時年五十三。追贈龍驤將軍、南海太守，封侯官縣侯，食邑千戶。九年，高祖念季高之功，乃表曰：「孫季高嶺南之勳，已蒙褒贈。臣更思惟盧循稔惡一紀，據有全域。若令根本未拔，投奔有所，招合餘燼，猶能為虞；縣師遠討，方勤廟筭。而季高汎海萬里，投命洪流，波激電邁，指日遄至，遂奄定南海，覆其巢窟，使循進退靡依，輕舟遠迸。曾不旬月，妖凶殲殄。蕩滌之功，實庸為大。往年所贈，猶為未優。愚謂宜更贈一州，即其本號，庶令忠勳不湮，勞臣增厲。」重贈交州刺史，將軍如故。子宗世卒，子欽公嗣。欽公卒，子彥祖嗣。齊受禪，國除。

　　蒯恩，字道恩，蘭陵承人也。高祖征孫恩，縣差為征民，充乙士，使伐馬芻。恩常負大束，兼倍餘人，每捨芻於地，歎曰：「大丈夫彎弓三石，柰何充馬士！」高祖聞之，即給器仗，恩大喜。自征妖賊，常為先登，多斬首級。既習戰陣，膽力過人，誠心忠謹，未嘗有過失，甚見愛信。於婁縣戰，箭中左目。

　　從平京城，進定京邑，以寧遠將軍領幢。隨振武將軍道規西討，虜桓仙客，克偃月壘，遂平江陵。義熙二年，賊張堅據應城反，恩擊破之，封都鄉侯。從伐廣固，又有戰功。盧循逼京邑，恩戰於查浦，賊退走。與王仲德等追破循別將范宗民[2]於南陵。循既走還廣州，恩又領千餘人隨劉藩追徐道覆於始興，斬之。遷龍驤將軍、蘭陵太守。

　　高祖西征劉毅，恩與王鎮惡輕軍襲江陵，事在鎮惡傳。以本官為太尉長兼行參軍，領眾二千，隨益州刺史朱齡石伐蜀。至彭模，恩所領居前，大戰，自朝至日昃，勇氣益奮，賊破走。進平成都，擢為行參軍，改封北至縣五等男。高祖伐司馬休之及魯宗之，恩與建威將軍徐逵之前進。逵之敗沒，恩陳于堤下。宗之子軌乘勝擊恩，矢下如雨，呼聲震地，恩整厲將士，置陣堅嚴。軌屢衝之不動，知不可攻，乃退。高祖善其能將軍持重。江陵平定，復追魯軌於石城。軌棄城走，恩追至襄陽，宗之奔羌，恩與諸將追討，至魯陽關乃還。恩自從征討，每有危急，輒率先諸將，常陷堅破陣，不避艱嶮。凡百餘戰，身被重創。高祖錄其前後功勞，封新寧縣男，食邑五百戶。高祖世子為征虜將軍，恩以大府佐領中兵參軍，隨府轉中兵參軍。高祖北伐，留恩侍衛世子，命朝士與之交。恩益自謙損，與人語常呼官位，而自稱為鄙人。撫待士卒，甚有紀綱，眾咸親附之。遷諮議參軍，轉輔國將軍、淮陵太守。世子開府，又為從事中郎，轉司馬，將軍、太守如故。

　　入關迎桂陽公義真。義真還至青泥，為佛佛虜所追，恩斷後，力戰連日。義真前軍奔散，恩軍人亦盡，為虜所執，死於虜中。子國才嗣。國才卒，子慧度嗣。慧度卒，無子，國除。

　　劉鍾，字世之，彭城彭城人也。少孤，依鄉人中山太守劉回共居。幼有志力，常慷慨於貧賤。隆安四年，高祖伐孫恩，鍾願從餘姚、浹口攻句章、海鹽、婁縣，皆摧堅陷陣，每有戰功。為劉牢之鎮北參軍督護。高祖每有戎事，鍾不辭艱劇，專心盡力，甚見愛信。

　　義旗將建，高祖版鍾為郡主簿。明日，從入京城。將向京邑，高祖命曰：「預是彭、沛鄉人赴義者，並可依劉主簿。」於是立為義隊，恆在左右，連戰皆捷。明日，桓謙屯於東陵，卞範之屯覆舟山西，高祖疑賊有伏兵，顧視左右，正見鍾，謂之曰：「此山下當有伏兵，卿可率部下稍往撲之。」鍾應聲馳進，果有伏兵數百，一時奔走。桓玄西奔，其夕，高祖止桓謙故營，遣鍾宿據東府，轉鎮軍參軍督護。桓歆寇歷陽，遣鍾助豫州刺史魏詠之討之，歆即奔迸。除南齊國內史，封安丘縣五等侯。自陳情事，改葬父祖及親屬十喪，高祖厚加資給。轉車騎長史，兼行參軍。司馬叔璠與彭城劉謐、劉懷玉等自蕃城攻鄒山，魯郡太守徐邕失守，鍾率軍討平之。從征廣固。孟龍符陷沒，鍾率左右直入，取其尸而反。除振武將軍、中兵參軍，代龍符領廣川太守。

　　盧循逼京邑，徐赤軍違處分，敗於南岸。鍾率麾下距柵，身被重創，賊不得入。循南走，鍾與輔國將軍王仲德追之。循先留別帥范宗民以精兵高艦據南陵，夾屯兩岸。鍾自行覘賊，天霧，賊鉤得其舸；鍾因率左右攻艦戶，賊遽閉戶距之，鍾乃徐還。與仲德攻崇民，崇民敗走。鍾追討百里，燒其船乘。又隨劉藩追徐道覆於始興，斬之。補太尉行參軍、寧朔將軍、下邳太守。代孟懷玉領石頭戍事。

　　高祖討劉毅，鍾率軍繼王鎮惡。江陵平定，仍隨朱齡石伐蜀，為前鋒，由外水至于彭模，去成都二百里。偽冠軍征討督護譙亢等兩岸連營，曾樓重柵，眾號三萬。鍾于時腳疾不能行，齡石乃詣鍾謀曰：「今天時盛熱，而賊嚴兵固險，攻之未必可拔，祗增疲困。計其人情恇撓，必不久安，且欲養銳息兵，以伺其隙；隙而乘之，乃可捷事。然決機兩陳，公本有所委，卿意謂何？」鍾曰：「不然。前揚聲言大眾向內水，譙道福不敢舍涪城。今重軍卒至，出其不意，蜀人已破膽矣。賊今阻兵守險，是其懼不敢戰，非能持久堅守也。因其凶懼，盡銳攻之，其勢必克。鼓行而進，成都必不能守矣。今若緩兵相守，彼將知人虛實，涪軍忽并來力距我，人情既安，良將又集，此求戰不獲，軍食無資，當為蜀子虜耳。」齡石從之。明日進攻，陷其二城，斬其大將侯輝、譙詵，逕平成都。以廣固功，封永新縣男，食邑五百戶。遷給事中、太尉參軍事、龍驤將軍、高陽內史，領石頭戍事。

　　高祖討司馬休之，前軍將軍道憐留鎮東府，領屯兵。冶亭群盜數百，夜襲鍾壘，歫擊破之。時大軍外討，京邑擾懼，鍾以不能鎮遏，降號建威將軍。平蜀功，應封四百戶男，以先有封爵，減戶以賜次子敬順高昌縣男，食邑百戶。尋復本號龍驤將軍。十二年，高祖北伐，復留鎮居守，增其兵力，又命府置佐史。荊州刺史道憐獻名馬三匹，并精麗乘具，高祖悉以賜鍾三子。十四年，遷右衛將軍，龍驤將軍如故。元熙元年卒，時年四十三。

　　子敬義嗣。敬義官至馬頭太守，卒。子國重嗣，齊受禪，國除。鍾次子高昌男敬順，卒，子國須嗣。須卒，無子，國除。

　　虞丘進，字豫之，東海郯人也。少時隨謝玄討苻堅，有功，封關內侯。隆安中，從高祖征孫恩，戍句章城，被圍數十日，無日不戰，身被數創。至餘姚呵浦，破賊張驃，追至海鹽故治及婁縣。於蒲濤口與孫恩水戰，又被重創。追恩至鬱州，又至石頭，還海鹽大柱，頻戰有功。元興元年，又從高祖東征臨海，於石步固與盧循相守二十餘日。二年，又從高祖至東陽，破徐道覆。其年，又至臨松穴破賊，追至永嘉千江，又至安固，累戰皆有功。三年，從平京城，定京邑，除燕國內史。

　　義熙二年，除龍驤將軍，封龍川縣五等侯。從高祖伐廣固，於臨朐破賊。盧循逼京邑，孟昶、諸葛長民等建議奉天子過江，進廷議不可，面折昶等，高祖甚嘉之。獻計伐樹，樹柵石頭。除鄱陽太守，將軍如故。統馬步十八隊，於東道出鄱陽，至五畝嶠。循遣將英紏為上饒令。千餘人守故城，進攻破之。循又遣童敏之為鄱陽太守，據郡，進從餘干步道趣鄱陽，敏之退走，追破之，斬首數百。復隨劉藩至始興，討斬徐道覆。

　　八年，除寧蠻護軍、尋陽太守，領文武二年從征劉毅。事平，補太尉行參軍，尋加振威將軍。九年，以前後功封望蔡縣男，食邑五百戶，加龍驤將軍。討司馬休之，又有戰功。軍還，除輔國將軍、山陽太守。宋臺令書除秦郡太守，督陳留郡事，將軍如故。元熙二年，宋王令書以為高祖第四子義康右將軍司馬。永初二年，遷太子右衛率。明年，卒官。時年六十。追論討司馬休之功，進爵為子，增邑三百戶。

　　子耕嗣。耕卒，子襲祖嗣。襲祖卒，世寶嗣。齊受禪，國除。

　　史臣曰：《詩》云：「無言不酬，無德不報。」此諸將並起自豎夫，出於皁隸蒭牧之下，徒以心一乎主，故能奮其鱗翼。至於推鋒轉戰，百死而不顧一生，蓋由其心一也。遂饗封侯之報，詩人之言，信矣！

　
Chinese text: This work was published before January 1, 1923, and is in the
public domain worldwide because the author died at least 100 years ago.
