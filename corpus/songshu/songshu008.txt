太宗明皇帝諱彧，字休炳，小字榮期，文帝第十一子也。元嘉十六年十月戊寅生。二十五年，封淮陽王，食邑二千戶。二十九年，改封湘東王。元凶弒立，以為驍騎將軍，加給事中。世祖踐阼，為祕書監，遷冠軍將軍、南蘭陵下邳二郡太守，領石頭戍事。孝建元年，徙為南彭城、東海二郡太守，將軍如故，鎮京口。其年，徵為中護軍。二年，遷侍中，領游擊將軍。三年，徙衞尉，侍中如故。又為左衞將軍，衞尉如故。大明元年，轉中護軍，衞尉如故。三年，為都官尚書，領游擊將軍，衞尉如故。七年，遷領軍將軍。八年，出為使持節、都督徐兗二州豫州之梁郡諸軍事、鎮北將軍、徐州刺史，給鼓吹一部。其年，徵為侍中、護軍將軍。未拜，復為領軍將軍，侍中如故。

永光元年，又出為使持節、散騎常侍、都督南豫豫司江四州揚州之宣城諸軍事、衞將軍、南豫州刺史，鎮姑孰。又徙為都督雍梁南北秦四州郢州之竟陵諸軍事、寧蠻校尉、雍州刺史，持節、常侍、將軍如故。未拜，復本位。尋以本號開府儀同三司。

廢帝景和末，上入朝，被留停都。廢帝誅害宰輔，殺戮大臣，恒慮有圖之者，疑畏諸父，並拘之殿內，遇上無禮，事在文諸王傳。遂收上付廷尉，一宿被原。將加禍害者，前後非一。既而害上意定，明旦便應就禍。上先已與腹心阮佃夫、李道兒等密共合謀。于時廢帝左右常慮禍及，人人有異志。唯有直閤將軍宗越、譚金、童太一等數人為其腹心，並虓虎有幹力，在殿省久，眾並畏服之，故莫敢動。是夕，越等並外宿。佃夫、道兒因結壽寂之等殞廢帝於後堂。十一月二十九日夜也。

事定，上未知所為。建安王休仁便稱臣奉引升西堂，登御坐，召見諸大臣。于時事起倉卒，上失履，跣至西堂，猶著烏帽。坐定，休仁呼主衣以白帽代之，令備羽儀。雖未即位，凡眾事悉稱令書施行。己未，司徒揚州刺史豫章王子尚、山陰公主並賜死。宗越、譚金、童太一謀反伏誅。

十二月庚申朔，令書以司空東海王褘為中書監、太尉，鎮軍將軍、江州刺史晉安王子勛進號車騎將軍、開府儀同三司。癸亥，以新除驃騎大將軍建安王休仁為司徒、尚書令、揚州刺史，鎮軍將軍、開府儀同三司山陽王休祐進號驃騎大將軍、荊州刺史。崇憲衞尉桂陽王休範為鎮北將軍、南徐州刺史。乙丑，改封安陸王子綏為江夏王。

泰始元年冬十二月丙寅，上即皇帝位。詔曰：

高祖武皇帝德洞四瀛，化綿九服。太祖文皇帝以大明定基；世祖孝武皇帝以下武寧亂。日月所照，梯山航海；風雨所均，削衽襲帶。所以業固盛漢，聲溢隆周。子業凶嚚自天，忍悖成性，人面獸心，見於齠日，反道敗德，著自比年。其狎侮五常，怠棄三正，矯誣上天，毒流下國，實開闢所未有，書契所未聞。再罹遏密，而無一日之哀；齊斬在躬，方深北里之樂。虎兕難匣，憑河必彰，遂誅滅上宰，窮釁逆之酷，虐害國輔，究孥戮之刑。子鸞同生，以昔憾殄殪。敬猷兄弟，以睚眦殲夷。徵逼義陽，將加屠膾。陵辱戚藩，檟楚妃主。奪立左右，竊子置儲，肆酗于朝，宣淫于國。事穢東陵，行汙飛走。積釁罔極，日月滋深。比遂圖犯玄宮，志窺題湊，將肆梟、鏡之禍，騁商、頓之心。又欲鴆毒崇憲，虐加諸父，事均宮閫，聲遍國都。鴟梟小豎，莫不寵暱，朝廷忠誠，必也戮挫。收掩之旨，虓虎結轍；掠奪之使，白刃相望。百僚危氣，首領無有全地；萬姓崩心，妻子不復相保。所以鬼哭山鳴，星鉤血降，神器殆於馭索，景祚危於綴旒。
朕假寐凝憂，泣血待旦，慮大宋之基，於焉而泯，武、文之業，將墜于淵。賴七廟之靈，藉八百之慶，巨猾斯殄，鴻沴時褰。皇綱絕而復紐，天緯缺而更張。猥以寡薄，屬承乾統，上緝三光之重，俯顧庶民之艱。業業矜矜，若履冰谷，思與億兆，同此維新。可大赦天下，改景和元年為泰始元年。賜民爵二級。鰥寡孤獨不能自存者，人穀五斛。逋租宿債勿復收。犯鄉論清議，贓汙淫盜，並悉洗除。長徒之身，特賜原遣。亡官失爵，禁錮舊勞，一依舊典。其昏制謬封，並皆刊削。
己巳，以安西將軍、南豫州刺史劉遵考為特進、右光祿大夫，輔國將軍、歷陽南譙二郡太守建平王景素為南豫州刺史。庚午，以荊州刺史臨海王子頊為鎮軍將軍，南徐州刺史永嘉王子仁為中軍將軍，[1]左衞將軍劉道隆為中護軍。辛未，改封臨賀王子產為南平王，晉熙王子輿為廬陵王。壬申，以尚書左僕射王景文為尚書僕射。新除中護軍劉道隆卒。癸酉，[2]詔曰：「朕戡亂寧民，屬膺景祚。鴻制初造，革道惟新。而國故頻罹，仁澤偏壅。每鑒寐疚心，罔識攸濟。巡方問俗，弘政所先，可分遣大使，廣求民瘼，考守宰之良，採衡閭之善。若獄犴淹枉，傷民害教者，具以事聞。鰥寡孤獨，癃殘六疾，不能自存者，郡縣優量賑給。貞婦孝子，高行力田，詳悉條奏。[3]務詢輿誦，廣納嘉謀，每盡皇華之旨，俾若朕親覽焉。」乙亥，追尊所生沈婕妤曰宣皇太后。後軍將軍垣閎為司州刺史，前右將軍長史殷琰為豫州刺史。丙子，詔曰：「皇室多故，糜費滋廣，且久歲不登，公私歉弊。方刻意從儉，弘濟時艱，政道未孚，慨愧兼積。太官供膳，可詳所減撤，尚方御府雕文篆刻無益之物，一皆蠲省，務存簡約，以稱朕心。」戊寅，崇太后為崇憲皇太后。立皇后王氏。鎮軍將軍、江州刺史晉安王子勛舉兵反，鎮軍長史鄧琬為其謀主，雍州刺史袁顗率眾赴之。辛巳，驃騎大將軍、前荊州刺史山陽王休祐改為江州刺史，荊州刺史臨海王子頊即留本任。加領軍將軍王玄謨鎮軍將軍。壬午，車駕謁太廟。甲申，後將軍、郢州刺史安陸王子綏進號征南將軍，右將軍、會稽太守尋陽王子房進號安東將軍，前將軍、荊州刺史臨海王子頊進號平西將軍。子綏、子房、子頊並不受命，舉兵同逆。戊子，新除中軍將軍永嘉王子仁為護軍將軍。

二年春正月己丑朔，以軍事不朝會。庚寅，以金紫光祿大夫王僧朗為左光祿大夫、開府儀同三司。壬辰，驃騎大將軍、江州刺史山陽王休祐改為南豫州刺史，鎮歷陽。鎮軍將軍、領軍將軍王玄謨為車騎將軍、江州刺史，平北將軍、徐州刺史薛安都進號安北將軍。安都亦不受命。癸巳，以左衞將軍巴陵王休若為鎮東將軍，新除安東將軍尋陽王子房為撫軍將軍，司徒左長史袁愍孫為領軍將軍。甲午，中外戒嚴。司徒建安王休仁都督征討諸軍事，統眾軍南討。以青州刺史劉祗為南兗州刺史。丙申，以征虜司馬申令孫為徐州刺史，義陽內史龐孟虯為司州刺史。令孫、孟虯及豫州刺史殷琰、青州刺史沈文秀、冀州刺史崔道固、湘州行事何慧文、廣州刺史袁曇遠、益州刺史蕭惠開、梁州刺史柳元怙並同叛逆。兗州刺史殷孝祖入衞京都，仍遣孝祖前鋒南伐。甲辰，加孝祖撫軍將軍。丙午，車駕親御六師，出頓中興堂。辛亥，驃騎大將軍、南豫州刺史山陽王休祐改為豫州刺史，統眾軍西討。吳郡太守顧琛、吳興太守王曇生、義興太守劉延熙、晉陵太守袁摽、山陽太守程天祚並舉兵反。鎮東將軍巴陵王休若統眾軍東討。壬子，崇憲皇太后崩。是日，軍主任農夫、劉懷珍平定義興。永世縣民史逸宗據縣為逆，殿中將軍陸攸之討平之。丙辰，以新除左光祿大夫、開府儀同三司王僧朗為特進，左光祿大夫如故。

二月乙丑，僧朗卒。尚書僕射王景文父憂去職。曲赦吳、吳興、義興、晉陵四郡。吏部尚書蔡興宗為尚書左僕射，吳興太守張永、右軍將軍齊王東討，平晉陵。癸未，曲赦浙江東五郡。丁亥，鎮東將軍巴陵王休若進號衞將軍。建武將軍吳喜公率諸軍破賊於吳、吳興、會稽，平定三郡，同逆皆伏誅。輔國將軍齊王前鋒北討，輔國將軍劉勔前鋒西討。[4]賊劉胡領眾四萬據赭圻。

三月庚寅，撫軍將軍殷孝祖攻赭圻，死之。以輔國將軍沈攸之代為南討前鋒。[5]賊眾稍盛，袁顗頓鵲尾，聯營迄至濃湖，眾十餘萬。壬辰，以新除太子詹事張永為青、冀二州刺史。丙申，鎮北將軍、南徐州刺史桂陽王休範總統北討諸軍事。丁酉，以尚書劉思考為徐州刺史。戊戌，貶尋陽王子房爵為松滋縣侯。乙巳，以奉朝請鄭黑為司州刺史。辛亥，鎮北將軍、南徐州刺史桂陽王休範領南兗州刺史。壬子，斷新錢，專用古錢。癸丑，原赦揚、南徐二州囚繫，凡逋亡一無所問。

夏四月壬午，以散騎侍郎明僧暠為青州刺史。

五月壬辰，以輔國將軍沈攸之為雍州刺史。丁酉，曲赦豫州。丁未，新除尚書僕射王景文為中軍將軍，以青、冀二州刺史張永為鎮軍將軍。庚戌，以寧朔將軍劉乘民為冀州刺史。甲寅，葬崇憲皇太后於修寧陵。[6]冠軍將軍、益州刺史蕭惠開進號平西將軍。

六月辛酉，鎮軍將軍張永領徐州刺史。京師雨水，丁卯，遣殿中將軍檢行賜卹。以左軍將軍垣恭祖為梁、南秦二州刺史。

秋七月己丑，鎮北將軍、南徐兗二州刺史桂陽王休範進號征北大將軍。辛卯，鎮軍將軍、徐州刺史張永改為南兗州刺史。丁酉，以仇池太守楊僧嗣為北秦州刺史、武都王。壬寅，以男子時朗之為北豫州刺史。乙巳，龍驤將軍劉道符平山陽。辛亥，又以義軍主鄭叔舉為北豫州刺史，鎮軍將軍、南兗州刺史張永復領徐州刺史。甲寅，復以冀州刺史崔道固為徐州刺史。

八月己卯，司徒建安王休仁率眾軍大破賊，斬偽尚書僕射袁顗，進討江、郢、荊、雍、湘五州，平定之。晉安王子勛、安陸王子綏、臨海王子頊、邵陵王子元並賜死，同黨皆伏誅。諸將軍帥封賞各有差。甲申，以護軍將軍、永嘉王子仁為平南將軍、湘州刺史。

九月乙酉，曲赦江、郢、荊、雍、湘五州；守宰不得離職。壬辰，驃騎大將軍、豫州刺史山陽王休祐改為荊州刺史。分豫州立南豫州。癸巳，六軍解嚴。大赦天下，賜民爵一級。甲午，以中軍將軍王景文為安南將軍、江州刺史。戊戌，以車騎將軍、江州刺史王玄謨為左光祿大夫、開府儀同三司、護軍將軍。庚子，以建安王休仁世子伯融為豫州刺史。[7]辛丑，衞將軍巴陵王休若即本號為雍州刺史。雍州刺史沈攸之為郢州刺史。庚戌，以太子左衞率建平王景素為南兗州刺史。

十月乙卯，永嘉王子仁、始安王子真、淮南王子孟、南平王子產、廬陵王子輿、松滋侯子房並賜死。丁卯，以郢州刺史沈攸之為中領軍，與張永俱北討。庚午，以吳郡太守顧覬之為湘州刺史。[8]戊寅，立皇子昱為皇太子。曲赦揚、南徐二州。[9]以輔國將軍劉勔為廣州刺史，左軍將軍張世為豫州刺史。

十一月甲申，以安成太守劉襲為郢州刺史。壬辰，詔曰：「治崇簡易，化疾繁侈，遠關隆替，明著軌跡者也。朕拯斯墜運，屬此屯極，仍之以凋耗，因之以師旅，而識昧前王，務艱昔代。俾夫舊賦既繁，為費彌廣，鑒寐萬務，每思弘革。方欲緩繇優調，愛民為先，有司詳加寬惠，更立科品。其方物職貢，各順土宜，出獻納貢，[10]敬依時令。凡諸蠹俗妨民之事，趣末違本之業，雕華靡麗，奇器異技，並嚴加裁斷，務歸要實。左右尚方御府諸署，供御制造，咸存儉約。庶淳風至教，微遵太古，阜財興讓，少敦季俗。」又詔曰：「夫秉機詢政，[11]立教之攸本；舉賢聘逸，弘化之所基。故負鼎進策，殷代以康；釋釣作輔，周祚斯乂。朕甫承大業，訓道未敷，雖側席忠規，竚夢巖築，而良圖莫薦，奇士弗聞，永鑒通古，無忘宵寐。今藩隅克晏，敷化維始，屢懷存治，實望箴闕。王公卿尹，羣僚庶官，其有嘉謀直獻，匡俗濟時，咸切事陳奏，無或依隱。若乃林澤貞栖，丘園耿潔，博洽古今，敦崇孝讓，四方在任，可明書搜揚，具即以聞，隨就褒立。」以建平王景素子延年為新安王。以新除左光祿大夫、開府儀同三司王玄謨為車騎將軍、南豫州刺史。丙申，制使東土經荒流散，並各還本，蠲眾調二年。

十二月己未，以尚書金部郎劉善明為冀州刺史。乙丑，詔曰：「近眾藩稱亂，多染釁科。或誠係本朝，事緣逼迫，混同證錮，良以悵然。夫天道尚仁，德刑並用，雷霆時至，雲雨必解。朕眷言靜念，思弘風澤，凡應禁削，皆從原蕩。其文武堪能，隨才銓用。」辛未，以新除廣州刺史劉勔為益州刺史，前巴西、梓潼二郡太守費混為廣州刺史。劉勔克壽陽，豫州平。辛巳，以輔國將軍劉靈遺為梁、南秦二州刺史。[12]薛安都要引索虜，張永、沈攸之大敗，於是遂失淮北四州及豫州淮西地。

三年春正月庚子，以農役將興，太官停宰牛。癸卯，曲赦豫、南豫二州。衞將軍巴陵王休若降號鎮西將軍。

閏月庚午，京師大雨雪，遣使巡行，賑賜各有差。戊寅，以游擊將軍垣閎為益州刺史。[13]

二月甲申，以御史中丞羊希為廣州刺史。[14]是日，車駕為戰亡將士舉哀。己丑，以鎮西司馬劉亮為梁、南秦二州刺史。索虜寇汝陰，太守張景遠擊破之。丙申，曲赦青、冀二州。

三月丙子，以尚書左僕射蔡興宗為安西將軍、郢州刺史。戊寅，以冠軍將軍王玄載為徐州刺史，寧朔將軍崔平為兗州刺史。

夏四月癸巳，以前司州刺史鄭黑為司州刺史。乙未，冠軍將軍、北秦州刺史楊僧嗣進號征西將軍。庚子，立桂陽王休範第二子德嗣為廬陵王，立侍中劉韞第二子銑為南豐王。丙午，安西將軍蔡興宗降號平西將軍。

五月丙辰，宣太后崇寧陵禁內墳屋瘞遷徙者，給葬直，蠲復家丁。戊午，以車騎將軍、南豫州刺史王玄謨為左光祿大夫、開府儀同三司。辛酉，罷南豫州并豫州。壬戌，以太子詹事袁粲為尚書僕射。

六月乙酉，以侍中劉韞為湘州刺史。

秋七月壬子，以左光祿大夫、開府儀同三司王玄謨為特進、左光祿大夫、護軍將軍。薛安都子伯令略據雍州四郡，刺史巴陵王休若討斬之。

八月丁酉，詔曰：「古者衡虞置制，蝝蚳不收；川澤產育，登器進御。所以繁阜民財，養遂生德。頃商販逐末，競早爭新，折未實之菓，收豪家之利，籠非膳之翼，為戲童之資。豈所以還風尚本，捐華務實。宜修道布仁，以革斯蠹。自今鱗介羽毛，肴核眾品，非時月可採，器味所須，可一皆禁斷，嚴為科制。」壬寅，以中領軍沈攸之行南兗州刺史，率眾北討。癸卯，詔曰：「法網之用，期世而行，寬惠之道，因時而布。況朕尚德戡亂，依仁馭俗，宜每就弘簡，以隆至治。而頻罹兵革，繇賦未休，軍民巧偽，興事甚多，蹈刑入憲，諒非一科。至乃假名戎伍，竊爵私庭，因戰散亡，託懼逃役。且往諸淪逼，雖經累宥，逋竄之黨，猶為實繁。宵言永懷，良兼矜疚。思所以重播至澤，覃被區宇。可大赦天下。」加新除左光祿大夫王玄謨車騎將軍。丙午，遣吏部尚書褚淵慰勞緣淮將帥，隨宜量賜。戊申，以新除右衞將軍劉勔為豫州刺史。

九月癸丑，鎮西將軍、雍州刺史巴陵王休若進號衞將軍，平西將軍、郢州刺史蔡興宗進號安西將軍。乙卯，以越騎校尉周寧民為兗州刺史。戊午，以皇后六宮以下雜衣千領，金釵千枚，班賜北征將士。庚申，前將軍兼冀州刺史崔道固進號平北將軍。甲子，曲赦徐、兗、青、冀四州。

冬十月壬午，改封新安王延年為始平王。戊子，芮芮國遣使獻方物。辛丑，復郡縣公田。鎮西大將軍、西秦河二州刺史吐谷渾拾寅進號征西大將軍。

十一月，立建安王休仁第二子伯猷為江夏王，改封義陽王昶為晉熙王。乙卯，分徐州置東徐州，以輔國將軍張讜為刺史。高麗國、百濟國遣使獻方物。

十二月庚辰，以寧朔將軍劉休賓為兗州刺史。

四年春正月己未，車駕親祠南郊，大赦天下。庚午，衞將軍巴陵王休若降號左將軍。乙亥，零陵王司馬勗薨。

二月辛丑，以前龍驤將軍常珍奇為平北將軍、司州刺史，珍奇子超越為北冀州刺史。[15]乙巳，右光祿大夫、車騎將軍、護軍將軍王玄謨薨。[16]

三月己未，[17]以游擊將軍劉懷珍為東徐州刺史。戊辰，以軍司馬劉靈遺為梁、南秦二州刺史，[18]南譙太守孫奉伯為交州刺史，[19]交州人李長仁據州叛。妖賊攻廣州，殺刺史羊希，[20]龍驤將軍陳伯紹討平之。

夏四月己卯，復減郡縣田祿之半。[21]丙申，東海王褘改封廬江王，[22]山陽王休祐改封晉平王，改晉安郡為晉平郡。辛丑，芮芮國及河南王並遣使獻方物。甲辰，以豫章太守張辯為廣州刺史。

五月乙巳，[23]曲赦廣州。癸亥，以行雍州刺史巴陵王休若行湘州刺史，會稽太守張永為雍州刺史，湘州刺史劉韞為南兗州刺史。

秋七月乙巳朔，以吳郡太守王琨為中領軍。丙辰，始平王延年薨。己未，以侍中劉襲為中護軍。庚申，以驍騎將軍齊王為南兗州刺史。

八月戊子，以南康相劉勃為交州刺史。[24]辛卯，分青州置東青州，以輔國將軍沈文靖為東青州刺史。[25]丁酉，安南將軍、江州刺史王景文進號鎮南將軍。

九月丙辰，以驃騎長史張悅為雍州刺史。戊辰，詔曰：「夫愆有小大，憲隨寬猛，故五刑殊用，三典異施。而降辟次網，便暨鉗撻，求之法科，差品滋遠。朕務存欽卹，每有矜貸。尋劫制科罪，[26]輕重同之大辟，即事原情，未為詳衷。自今凡竊執官仗，拒戰邏司，或攻剽亭寺，及害吏民者，凡此諸條，悉依舊制。五人以下相逼奪者，可特賜黥刖，投畀四遠，仍用代殺，方古為優，全命長戶，施同造物。庶簡惠之化，有孚羣萌，好生之德，無漏幽品。」庚午，曲赦揚、南徐、兗、豫四州。

冬十月癸酉朔，日有蝕之。發諸州兵北討。南康、建安、安成、宣城四郡，昔不同南逆，並不在徵發之例。甲戌，割揚州之義興郡屬南徐州。

五年春正月癸亥，車駕躬耕藉田。大赦天下，賜力田爵一級。

二月丙申，分豫州、揚州立南豫州，以太尉廬江王褘為車騎將軍，開府儀同三司、南豫州刺史。

三月乙卯，於南豫州立南義陽郡。丙寅，車駕幸中堂聽訟。己巳，河南王遣使獻方物。

夏四月辛未，割雍州隨郡屬郢州。乙酉，割豫州義陽郡屬郢州，郢州西陽郡屬豫州。戊子，以寧朔將軍崔公烈為兗州刺史。戊戌，新除給事黃門侍郎杜幼文為梁、南秦二州刺史。

六月辛未，立晉平王休祐子宣曜為南平王。[27]壬申，以安西將軍、郢州刺史蔡興宗為鎮東將軍。癸酉，以左衞將軍沈攸之為郢州刺史。以軍興已來，百官斷俸，並給生食。丁丑，車騎將軍、南豫州刺史廬江王褘免官爵。戊寅，以左將軍、行湘州刺史巴陵王休若為征南將軍、湘州刺史。壬午，罷南豫州。丙戌，以新除給事黃門侍郎劉亮為益州刺史。

秋七月己酉，以輔國將軍王亮為徐州刺史，東莞太守陳伯紹為交州刺史。甲寅，以山陽太守李靈謙為兗州刺史。壬戌，改輔國將軍為輔師將軍。

八月己丑，以右將軍行豫州刺史劉勔為平西將軍、豫州刺史。壬辰，以海陵太守劉崇智為冀州刺史。

九月甲寅，立長沙王纂子延之為始平王。戊午，中領軍王琨遷職。己未，詔曰：「夫箕、潁之操，振古所貴，沖素之風，哲王攸重。朕屬橫流之會，接難晦之辰，龕暴剪亂，日不暇給。今雖關、隴猶靄，區縣澄氛，偃武修文，於是乎在。思崇廉耻，用靜馳薄，固已物色載懷，寢興竚歎。其有貞栖隱約，息事衡樊，[28]鑿坏遺榮，負釣辭聘，志恬江海，行高塵俗者，在所精加搜括，時以名聞。將賁園矜德，茂昭厥禮。羣司各舉所知，以時授爵。」乙丑，以新除平西將軍、豫州刺史劉勔為中領軍。

冬十月丁卯朔，日有蝕之。

十一月丁未，索虜遣使獻方物。

閏月戊子，驃騎大將軍、荊州刺史晉平王休祐以本號為南徐州刺史，征南將軍、湘州刺史巴陵王休若為征西將軍、荊州刺史，輔師將軍孟次陽為兗州刺史，[29]義陽太守呂安國為司州刺史。

十二月戊戌，司徒建安王休仁解揚州刺史。己未，以征北大將軍、南徐州刺史桂陽王休範為中書監、中軍將軍、揚州刺史，[30]吳興太守建平王景素為湘州刺史，輔師將軍建安王世子伯融為廣州刺史。[31]庚申，分荊、益州五郡置三巴校尉。

六年春正月乙亥，初制間二年一祭南郊，間一年一祭明堂。

二月壬寅，司徒建安王休仁為太尉，領司徒。癸丑，皇太子納妃。甲寅，大赦天下。巧注從軍，不在赦例。班賜各有差。

三月乙亥，中護軍劉襲卒。丁丑，以太子詹事張永為護軍將軍。

夏四月癸亥，立第六皇子燮為晉熙王。

五月丁丑，以前軍將軍陳胤宗為徐州刺史。丁亥，以冠軍將軍吐谷渾拾虔為平西將軍。戊子，奉朝請孔玉為寧州刺史。

六月己亥，以第五皇子智井繼東平沖王休倩。庚子，以侍中劉韞為撫軍將軍、雍州刺史，前將軍、郢州刺史沈攸之進號鎮軍將軍，揚州刺史桂陽王休範為征南大將軍、江州刺史。癸卯，以鎮南將軍、江州刺史王景文為尚書左僕射、揚州刺史，尚書僕射袁粲為尚書右僕射。己未，改臨賀郡為臨慶郡，追改東平王休倩為臨慶沖王。

七月丙戌，第五皇子智井薨。

九月乙丑，中領軍劉勔加平北將軍。戊寅，立總明觀，徵學士以充之。置東觀祭酒。癸未，以第八皇子智渙繼臨慶沖王休倩。

冬十月辛卯，立第九皇子贊為武陵王。乙巳，以前右軍馬詵為北雍州刺史。己酉，車駕幸東堂聽訟。

十一月己巳，高麗國遣使獻方物。

十二月癸巳，以邊難未息，制父母陷異域，悉使婚宦。戊戌，以始興郡為宋安郡。丙辰，護軍將軍張永遷職。

三月辛酉，索虜遣使獻方物。壬戌，芮芮國遣使奉獻。

夏四月辛丑，減天下死罪一等，凡敕繫悉遣之。甲辰，於南兗州置新平郡。癸丑，金紫光祿大夫張永領護軍。

五月戊午，司徒建安王休仁有罪，自殺。辛酉，以寧朔長史孫超之為廣州刺史，尚書左僕射、揚州刺史王景文以刺史領中書監。庚午，以尚書右僕射袁粲為尚書令，新除吏部尚書褚淵為尚書右僕射。[32]辛未，監吳郡王僧虔行湘州刺史。丙戌，追免晉平王休祐為庶人。

六月丁酉，以征南大將軍、江州刺史桂陽王休範為驃騎大將軍、南徐州刺史，征北大將軍巴陵王休若為車騎大將軍、江州刺史。甲辰，芮芮國遣使獻方物。

秋七月丁巳，罷散騎奏舉郎。乙丑，新除車騎大將軍、江州刺史巴陵王休若薨，桂陽王休範以新除驃騎大將軍，還為江州。庚午，以第三皇子準為撫軍將軍。辛未，以太子詹事劉秉為南徐州刺史。戊寅，以寧朔將軍沈懷明為南兗州刺史。乙酉，於冀州置西海郡。

八月戊子，第八皇子躋繼江夏文獻王義恭。庚寅，以疾愈大赦天下。冀州刺史劉崇智加青州刺史。戊戌，立第三皇子準為安成王。

九月辛未，以越騎校尉周寧民為徐州刺史。

冬十一月戊午，[33]百濟國遣使獻方物。

十二月丁酉，分豫州、南兗州立南豫州，以歷陽太守王玄載為南豫州刺史。

泰豫元年春正月甲寅朔，上有疾不朝會。以疾患未痊，故改元。賜孤老貧疾粟帛各有差。戊午，皇太子會萬國於東宮，并受貢計。

二月辛丑，以給事黃門侍郎王瞻為司州刺史。

三月癸丑朔，林邑國遣使獻方物。己未，中書監、揚州刺史王景文卒。

夏四月辛卯，以撫軍司馬蔡那為益州刺史。癸巳，以右衞將軍張興世為雍州刺史。[34]己亥，上大漸。驃騎大將軍、江州刺史桂陽王休範進位司空，尚書右僕射褚淵為護軍將軍，中領軍劉勔加尚書右僕射，鎮東將軍蔡興宗為征西將軍、開府儀同三司、荊州刺史，鎮軍將軍、郢州刺史沈攸之進號安西將軍。詔曰：「朕自臨御億兆，仍屬戎寇，雖每存弘化，而惠弗覃遠，軍國凋弊，刑訟未息。今大漸維危，載深矜歎。可緩徭優調，去繁就約。因改之宜，詳有簡衷。務以愛民為先，以宣朕遺意。」袁粲、褚淵、劉勔、蔡興宗、沈攸之同被顧命。是日，上崩于景福殿，時年三十四。五月戊寅，葬臨沂縣莫府山高寧陵。

帝少而和令，風姿端雅。早失所生，養於太后宮內。大明世，諸弟多被猜忌，唯上見親，常侍路太后醫藥。好讀書，愛文義，在藩時，撰江左以來文章志，又續衞瓘所注論語二卷，行於世。及即大位，四方反叛，以寬仁待物，諸軍帥有父兄子弟同逆者，並授以禁兵，委任不易，故眾為之用，莫不盡力。平定天下，逆黨多被全，其有才能者，並見授用，有如舊臣。才學之士，多蒙引進，參侍文籍，應對左右。於華林園含芳堂講周易，[35]常自臨聽。末年好鬼神，多忌諱，言語文書，有禍敗凶喪及疑似之言應回避者，數百千品，有犯必加罪戮。改「騧」為馬邊瓜，[36]亦以「騧」字似「禍」字故也。以南苑借張永，云「且給三百年，期訖更啟」。其事類皆如此。宣陽門，民間謂之白門，上以白門之名不祥，甚諱之。尚書右丞江謐嘗誤犯，上變色曰：「白汝家門！」謐稽顙謝，久之方釋。太后停屍漆牀先出東宮，上嘗幸宮，見之怒甚，免中庶子官，職局以之坐者數十人。[37]內外常慮犯觸，人不自保。宮內禁忌尤甚，移牀治壁，必先祭土神，使文士為文詞祝策，如大祭饗。泰始、泰豫之際，更忍虐好殺，左右失旨忤意，往往有斮刳斷截者。時經略淮、泗，軍旅不息，荒弊積久，府藏空竭。內外百官，並日料祿俸；[38]而上奢費過度，務為彫侈。每所造制，必為正御三十副，御次、副又各三十，須一物輒造九十枚，天下騷然，民不堪命。其餘事迹，列見眾篇。[39]親近讒慝，剪落皇枝，宋氏之業，自此衰矣。

史臣曰：聖人立法垂制，所以必稱先王，蓋由遺訓餘風，足以貽之來世也。太祖負扆南面，實有君人之懿焉，經國之義雖弘，而隆家之道不足。彭城王照不窺古，本無卓爾之資，[40]徒見昆弟之義，未識君臣之禮，冀以此家情，行之國道，主猜而猶犯，恩薄而未悟，致以呵訓之微行，遂成滅親之大禍。開端樹隙，垂之後人。雖天倫之重，義殊凡戚，而中人以下，情由恩變。至於易衣而出，分苦而食，與夫別宮異門，形疎事隔者，宜有降矣。太宗因易隙之情，據已行之典，剪落洪枝，願不待慮。既而本根無庇，幼主孤立，神器以勢弱傾移，靈命隨樂推回改。斯蓋履霜有漸，堅冰自至，所從來遠也。

校勘記
 南徐州刺史永嘉王子仁為中軍將軍　各本並脫「南」字，據永嘉王子仁傳補。
 癸酉　各本並作「壬午」，據建康實錄改。按是月庚申朔，十三日壬申，十六日乙亥。宋書本紀此詔在十三日壬申後，十六日乙亥前，則作壬午誤，作癸酉是。
 詳悉條奏　「詳」各本並作「許」，據元龜二一三改。
 輔國將軍劉勔前鋒西討　「西討」各本作「南討」，據南史改。按劉勔時攻壽陽，當云「西討」。
 撫軍將軍殷孝祖攻赭圻死之以輔國將軍沈攸之代為南討前鋒　「撫軍」下脫文十三字，據南史補。時殷孝祖為撫軍將軍。史事參沈攸之傳、殷孝祖傳。
 葬崇憲皇太后於修寧陵　「修」各本並譌「攸」，據南史、通鑑改。通鑑胡三省注曰：「修寧陵，在孝武陵東南。」
 以建安王休仁世子伯融為豫州刺史　「豫州」建安王休仁傳作「南豫州」。
 以吳郡太守顧覬之為湘州刺史　「覬」各本並作「顗」，據覬之傳改。
 曲赦揚南徐二州　各本並脫「南」字，據建康實錄補。
 出獻納貢　「出」元龜一九八作「來」。
 夫秉機詢政　「秉」各本並作「矢」，據元龜二一二改。
 以輔國將軍劉靈遺為梁南秦二州刺史　「劉靈遺」各本並作「劉靈道」。張森楷校勘記云：「當作『劉靈遺』，鄧琬傳可證。下四年亦作『劉靈遺』。」按張說是，今改正。
 以游擊將軍垣閎為益州刺史　「垣閎」各本並作「垣閬」。張森楷校勘記云：「垣閬，大明三年已為竟陵王誕所殺，見垣護之傳。此為垣閎之誤。」按張說是，今改正。
 以御史中丞羊希為廣州刺史　「羊希」各本並作「羊南」，據羊玄保傳，兄子希時由御史中丞出為廣州刺史。「南」字誤，今改正。
 珍奇子超越為北冀州刺史　孫虨宋書考論云：「劉勔傳，超越為北豫州刺史，非北冀州。」
 右光祿大夫車騎將軍護軍將軍王玄謨薨　三朝本、北監本、毛本、殿本作「右光祿大夫」，局本及王玄謨傳作「左光祿大夫」。
 三月己未　下有戊辰。按是月丙子朔，無己未、戊辰。二十日乙未，二十三日戊戌。己未或乙未之譌，戊辰或戊戌之譌。
 以軍司馬劉靈遺為梁南秦二州刺史　孫虨宋書考論云：「軍上脫一字。」
 南譙太守孫奉伯為交州刺史　「南譙」各本並作「譙南」，據州郡志訂正。
 殺刺史羊希　「羊希」各本並譌「羊南」，據南史、建康實錄、通鑑及本書羊玄保傳兄子希附傳改正。
 復減郡縣田祿之半　「田祿」各本及通鑑並作「田租」。按普減國內田租之半，決非專制帝王之所肯為，當是減削郡縣官吏田祿之半。建康實錄作「田祿」，是。今據改。
 丙申東海王褘改封廬江王　各本並脫去「丙申」二字，據南史、建康實錄補。
 五月乙巳　各本並作「乙未」，按是月乙巳朔，無乙未。下有十九日癸亥。此乙未當是乙巳之誤，今改正。
 以南康相劉勃為交州刺史　張森楷校勘記云：「劉勔傳，有弟斅，泰始中，為寧朔將軍、交州刺史，於道遇病卒。勃、斅形近，當即一人。」
 以輔國將軍沈文靖為東青州刺史　「沈文靖」沈文秀傳及通鑑作「沈文靜」。
 尋劫制科罪　「劫」各本並作「剏」。孫虨宋書考論云：「當云劫制，剏字誤。」按孫說是，今改正。
 立晉平王休祐子宣曜為南平王　各本並脫「立」字，據南史、建康實錄補。
 息事衡樊　「息」各本並作「自」，據元龜二一三及六四五改正。
 輔師將軍孟次陽為兗州刺史　各本並脫「次」字，據阮佃夫傳、殷琰傳補。
 以征北大將軍南徐州刺史桂陽王休範為中書監中軍將軍揚州刺史　「中軍將軍」各本並作「中將軍」，據桂陽王休範傳補。
 輔師將軍建安王世子伯融為廣州刺史　各本並脫「伯」字。據始安王休仁傳補。
 新除吏部尚書褚淵為尚書右僕射　「右僕射」各本及通鑑並作「左僕射」。今據南齊書褚淵傳、南史、建康實錄改。
 冬十一月戊午　「十一月」各本並作「十月」。據建康實錄改。按十月丙戌朔，無戊午。十一月乙卯朔，初四日戊午。
 以右衞將軍張興世為雍州刺史　各本並脫「世」字。據張興世傳補。
 於華林園含芳堂講周易　各本並脫「含」字，據元龜一九二補。
 改騧為馬邊瓜　三朝本、北監本、毛本、殿本無「馬」字，今據局本及魏書島夷傳、南史補。
 職局以之坐者數十人　魏書島夷傳、南史、建康實錄「坐」下有「死」字。
 並日料祿俸　各本並同。魏書島夷傳作「普斷祿奉」。南史及通鑑作「並斷祿奉」。
 列見眾篇　三朝本作「列」。北監本、毛本、殿本、局本作「別」。張元濟校勘記云：「所見處不止一篇，故云列見眾篇。」
 本無卓爾之資　「資」各本作「姿」，據南史改。


Chinese text: This work was published before January 1, 1923, and is in the
public domain worldwide because the author died at least 100 years ago.
