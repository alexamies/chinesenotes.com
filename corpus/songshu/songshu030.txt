志第二十　　五行一

　　昔八卦兆而天人之理著，九疇序而帝王之應明。雖可以知從德獲自天之祐，違道陷神聽之罪，然未詳舉征效，備考幽明，雖時列鼎雉庭穀之異，然而未究者眾矣。至於鑒悟後王，多有所闕。故仲尼作《春秋》，具書祥眚，以驗行事。是則九疇陳其義於前，《春秋》列其效於後也。逮至伏生創紀《大傳》，五行之體始詳；劉向廣演《洪範》，休咎之文益備。故班固斟酌《經》、《傳》，詳紀條流，誠以一王之典，不可獨闕故也。夫天道雖無聲無臭，然而應若影響，天人之驗，理不可誣。司馬彪纂集光武以來，以究漢事；王沈《魏書》志篇闕，凡厥災異，但編帝紀而已。自黃初以降，二百餘年，覽其災妖，以考之事，常若重規遝矩，不謬前說。又高堂隆、郭景純等，據經立辭，終皆顯應。闕而不序，史體將虧。今自司馬彪以後，皆撰次論序，斯亦班固遠采《春秋》，舉遠明近之例也。又按言之不從，有介蟲之孽，劉歆以為毛蟲；視之不明，有蠃蟲之孽，劉歆以為羽蟲。按《月令》，夏蟲羽，秋蟲毛，宜如歆說，是以舊史從之。五行精微，非末學所究。凡已經前議者，並即其言以釋之；未有舊說者，推准事理，以俟來哲。

　　《五行傳》曰：「田獵不宿，飲食不享，出入不節，奪民農時，及有奸謀，則木不曲直，謂木失其性而為災也。」又曰：「貌之不恭，是謂不肅。厥咎狂，厥罰恆雨，厥極惡。時則有服妖，時則有龜孽，時則有雞禍，時則有下體生上之屙，時則有青眚、青祥。惟金沴木。」班固曰：「蓋工匠為輪矢者多傷敗，及木為變怪。」皆為不曲直也。

　　木不曲直：

　　魏文帝黃初六年正月，雨，木冰。按劉歆說，木不曲直也。劉向曰：「冰者陰之盛，木者少陽，貴臣象也。此人將有害，則陰氣脅木，木先寒，故得雨而冰也。」是年六月，利成郡兵蔡方等殺太守徐質，據郡反，多所脅略，並聚亡命。遣二校尉與青州刺史共討平之。太守，古之諸侯，貴臣有害之應也。一說以木冰為甲兵之象。是歲，既討蔡方；又八月，天子自將以舟師征吳，戎卒十余萬，連旍數百里，臨江觀兵。

　　晉元帝太興三年二月辛未，雨，木冰。後二年，周顗、戴淵、刁協、劉隗皆遇害，與《春秋》同事，是其應也。一曰，是後王敦攻京師，又其象也。

　　晉穆帝永和八年正月乙巳，雨，木冰。是年，殷浩北伐；明年，軍敗；十年，廢黜。又曰，荀羨、殷浩北伐，桓溫入關之象也。

　　晉孝武帝太元十四年十二月乙巳，雨，木冰。明年二月，王恭為北蕃；八月，庾楷為西蕃；九月，王國寶為中書令，尋加領軍將軍；十七年，殷仲堪為荊州。雖邪正異規，而終同摧滅，是其應也。一曰，苻堅雖敗，關、河未一，丁零鮮卑，侵略司、兗，竇揚勝扇逼梁、雍，兵役不已，又其象也。

　　吳孫亮建興二年，諸葛恪征淮南，行後，所坐聽事棟中折。恪妄興征役，奪民農時，作為邪謀，傷國財力，故木失其性，致毀折也。及旋師而誅滅，于《周易》又為棟橈之凶也。

　　晉武帝太康五年五月，宣帝廟地陷梁折。八年正月，太廟殿又陷，改作廟，築基及泉。其年九月，遂更營新廟，遠致名材，雜以銅柱。陳勰為匠，作者六萬人。十年四月，乃成。十一月庚寅，梁又折。按地陷者，分離之象；梁折者，木不曲直也。孫盛曰：于時後宮殿有孽火，又廟梁無故自折。先是帝多不豫，益惡之。明年，帝崩，而王室頻亂，遂亡天下。

　　晉惠帝太安二年，成都王穎使陸機率眾向京師，擊長沙王乂。軍始引而牙竿折，俄而戰敗，機被誅。穎尋奔潰，卒賜死。初，河間王顒謀先誅長沙，廢太子，立穎。長沙知之，誅其党卞粹等，故穎來伐。機又以穎得遐邇心，將為漢之代王，遂委質於穎，為犯從之將。此皆奸謀之罰，木不曲直也。

　　王敦在武昌，鈴下儀仗生華如蓮花狀，五六日而萎落，此木失其性而為變也。幹寶曰：「鈴合，尊貴者之儀；鈴下，主威儀之官。今狂花生於枯木，又在鈴合之間，言威儀之富，榮華之盛，皆如狂花之發，不可久也。」其後終以逆命，沒又加戮，是其應也。一說此花孽也，于《周易》為「枯楊生華」。

　　桓玄始篡，龍旗竿折。玄田獵出入，不絕昏夜，飲食恣奢，土水妨農，又多奸謀，故木失其性也。夫旗所以擬三辰，章著明也。旗竿之折，高明去矣。在位八十日而敗。

　　宋明帝泰始二年五月丙午，南琅邪臨沂黃城山道士盛道度堂屋一柱自然，夜光照室內。此木失其性也。或雲木腐自光。廢帝升明元年，吳興余杭舍亭禾蕈樹生李實。禾蕈樹，民間所謂胡頹樹。

　　貌不恭：

　　魏文帝居諒暗之始，便數出遊獵，體貌不重，風尚通脫。故戴淩以直諫抵罪，鮑勳以迕旨極刑。天下化之，鹹賤守節，此貌之不恭也。是以享國不永，後祚短促。《春秋》魯君居喪不哀，在戚而有嘉容，穆叔謂之不度，後終出奔。蓋同事也。

　　魏尚書鄧颺，行步弛縱，筋不束體，坐起傾倚，若無手足。此貌之不恭也。管輅謂之鬼躁。鬼躁者，凶終之征。後卒誅死。

　　晉惠帝元康中，貴遊子弟相與為散發倮身之飲，對弄婢妾。逆之者傷好，非之者負譏。希世之士，恥不與焉。蓋胡、翟侵中國之萌也。豈徒伊川之民，一被發而祭者乎？晉惠帝元康中，賈謐親貴，數入二宮，與儲君遊戲，無降下心。又嘗同弈棋爭道，成都王穎厲色曰：「皇太子，國之儲貳，賈謐何敢無禮！」謐猶不悛，故及於禍。

　　齊王冏既誅趙倫，因留輔政，坐拜百官，符敕台府，淫ＦＷ專驕，不一朝覲。此狂恣不肅之容也。天下莫不高其功，而慮其亡也。冏終弗改，遂至夷滅。

　　太元中，人不復著帩頭。頭者，元首；帩者，令發不垂，助元首為儀飾者也。今忽廢之，若人君獨立無輔，以至危亡也。其後桓玄篡位。舊為屐者，齒皆達楄上，名曰「露卯」。太元中，忽不徹，名曰：「陰卯」。其後多陰謀，遂致大亂。

　　晉安帝義熙七年，晉朝拜授劉毅世子。毅以王命之重，當設饗宴親，請吏佐臨視。至日，國僚不重白，默拜於廄中。王人將反命，毅方知，大以為恨，免郎中令劉敬叔官。識者怪焉。此墮略嘉禮，不肅之妖也。

　　陳郡謝靈運有逸才，每出入，自扶接者常數人。民間謠曰「四人挈衣裙，三人捉坐席」是也。此蓋不肅之咎，後坐誅。

　　宋明帝泰始中，幸臣阮佃夫勢傾朝廷，室宇豪麗，車服鮮明，乘車常偏向一邊，違正立執綏之體。時人多慕效。此亦貌不恭之失也。時偏左之化行，方正之道廢矣。

　　後廢帝常單騎遊遨，出入市里營寺，未嘗禦輦。終以殞滅。

　　恆雨：

　　魏明帝太和元年秋，數大雨，多暴雷電，非常，至殺鳥雀。案楊阜上疏，此恆雨之罰也。時帝居喪不哀，出入弋獵無度，奢侈繁興，奪民農時，故木失其性而恆雨為災也。太和四年八月，大雨霖三十余日，伊、洛、河、漢皆溢，歲以凶饑。

　　孫亮太平二年二月甲寅，大雨震電；乙卯，雪，大寒。案劉歆說，此時當雨而不當大，大雨，恆雨之罰也。於始震電之明日而雪大寒，又恆寒之罰也。劉向以為既已震電，則雪不當複降，皆失時之異也。天戒若曰，為君失時，賊臣將起。先震電而後雪者，陰見間隙，起而勝陽，逆殺之禍將及也。亮不悟，尋見廢。此與《春秋》魯隱同也。

　　晉武帝泰始六年六月，大雨霖；甲辰，河、洛、沁水同時並溢，流四千九百餘家，殺二百餘人，沒秋稼千三百六十餘頃。晉武太康五年七月，任城、梁國暴雨，害豆麥。太康五年九月，南安霖雨暴雪，折樹木，害秋稼；魏郡、淮南、平原雨水，傷秋稼。是秋，魏郡、西平郡九縣霖雨暴水，霜傷秋稼。

　　晉惠帝永甯元年十月，義陽、南陽、東海霖雨，淹害秋麥。

　　晉成帝咸康元年八月乙丑，荊州之長沙攸、醴陵、武陵之龍陽三縣，雨水浮漂屋室，殺人，傷損秋稼。

　　宋文帝元嘉二十一年六月，京邑連雨百余日，大水。

　　孝武帝大明元年正月，京邑雨水。大明五年七月，京邑雨水。大明八年八月，京邑雨水。

　　明帝太始二年六月，京邑雨水。

　　順帝升明三年四月乙亥，吳郡桐廬縣暴風雷電，揚砂折木，水準地二丈，流漂居民。

　　服妖：

　　魏武帝以天下凶荒，資財乏匱，始擬古皮弁，裁縑帛為白帢，以易舊服。傅玄曰：「白乃軍容，非國容也。」幹寶以為縞素，凶喪之象；帢，毀辱之言也。蓋革代之後，攻殺之妖也。初為白帢，橫縫其前以別後，名之曰「顏」，俗傳行之。至晉永嘉之間，稍去其縫，名「無顏帢」。而婦人束發，其緩彌甚，紒之堅不能自立，發被於額，目出而已。無顏者，愧之言也；覆額者，慚之貌；其緩彌甚，言天下忘禮與義，放縱情性，及其終極，至乎大恥也。永嘉之後，二帝不反，天下愧焉。魏明帝著繡帽，被縹紈半袖，嘗以見直臣楊阜。阜諫曰：「此于禮何法服邪？」帝默然。近服妖也。縹，非禮之色，褻服不貳。今之人主，親禦非法之章，所謂自作孽不可禳也。帝既不享永年，身沒而祿去王室，後嗣不終，遂亡天下。

　　魏明帝景初元年，發銅鑄為巨人二，號曰「翁仲」，置之司馬門外。案古長人見，為國亡；長狄見臨洮，為秦亡之禍。始皇不悟，反以為嘉祥，鑄銅人以象之。魏法亡國之器，而於義竟無取焉。蓋服妖也。

　　魏尚書何晏，好服婦人之服。傅玄曰：「此服妖也。」夫衣裳之制，所以定上下，殊內外也。《大雅》雲：「玄袞赤舄，鉤膺鏤錫。」歌其文也。《小雅》雲：「有嚴有翼，共武之服。」詠其武也。若內外不殊，王制失敘，服妖既作，身隨之亡。末喜冠男子之冠，桀亡天下；何晏服婦人之服，亦亡其家。其咎均也。

　　吳婦人之修容者，急束其發，而劘角過於耳。蓋其俗自操束大急，而廉隅失中之謂也。故吳之風俗，相驅以急，言論彈射，以刻薄相尚。居三年之喪者，往往有致毀以死。諸葛患之，著《正交論》，雖不可以經訓整亂，蓋亦救時之作也。孫休後，衣服之制，上長下短，又積領五六而裳居一二。幹寶曰：「上饒奢，下儉逼，上有餘下不足之妖也。」至孫皓，果奢暴恣情於上，而百姓雕困于下，卒以亡國。是其應也。

　　晉興後，衣服上儉下豐，著衣者皆厭腰蓋裙。君衰弱，臣放縱，下掩上之象也。陵遲至元康末，婦人出兩襠，加乎脛之上，此內出外也。為車乘者，苟貴輕細，又數變易其形，皆以白蔑為純，古喪車之遺象。乘者，君子之器，蓋君子立心無恆，事不崇實也。幹寶曰：「及晉之禍，天子失柄，權制寵臣，下掩上之應也。永嘉末，六宮才人，流徙戎、翟，內出外之應也。及天下亂擾，宰輔方伯，多負其任，又數改易，不崇實之應也。」

　　晉武帝泰始後，中國相尚用胡床、貊盤，及為羌煮、貊炙。貴人富室，必置其器，吉享嘉會，皆此為先。太康中，天下又以氈為絈頭及絡帶、衿口，百姓相戲曰，中國必為胡所破也。氈產于胡，而天下以為絈頭帶身、衿口，胡既三制之矣，能無敗乎。幹寶曰：「元康中，氐、羌反，至於永嘉，劉淵、石勒遂有中都。自後四夷迭據華土，是其應也。」

　　晉武帝太康後，天下為家者，移婦人於東方，空萊北庭，以為園囿。幹寶曰：「夫王朝南向，正陽也；後北宮，位太陰也；世子居東宮，位少陽也。今居內於東，是與外俱南面也。亢陽無陰，婦人失位而幹少陽之象也。賈後讒戮湣懷，俄而禍敗亦及。」

　　昔初作履者，婦人圓頭，男子方頭。圓者，順從之義，所以別男女也。晉太康初，婦人皆履方頭，此去其圓從，與男無別也。太康之中，天下為《晉世寧》之舞，手接杯盤反覆之，歌曰：「晉世寧，舞杯盤。」夫樂生人心，所以觀事。故《記》曰：「總幹山立，武王之事也；發揚蹈厲，太公之志也；《武》亂皆坐，周、召之治也。」又曰：「其治民勞者，舞行綴遠；其治民逸者，舞行綴近。今接杯盤於手上而反覆之，至危也。杯盤者，酒食之器也。而名曰《晉世寧》者，言晉世之士，偷苟於酒食之間，而其知不及遠，晉世之寧，猶杯盤之在手也。」

　　晉惠帝元康中，婦人之飾有五兵佩，又以金、銀、玳瑁之屬為斧、鉞、戈、戟，以當笄囗。幹寶曰：「男女之別，國之大節，故服物異等，贄幣不同。今婦人而以兵器為飾，又妖之大也。遂有賈後之事，終以兵亡天下。」

　　元康中，婦人結髮者，既成，以繒急束其環，名曰擷子紒。始自中宮，天下化之。其後賈後果害太子。元康中，天下始相仿為烏杖，以柱掖其後，稍施其錞，住則植之。夫木，東方之行，金之臣也。杖者，扶體之器，烏其頭者，尤便用也。必傍柱掖者，傍救之象也。王室多故，而元帝以蕃臣樹德東方，維持天下，柱掖之應也。至社稷無主，海內歸之，遂承天命，建都江外，獨立之應也。

　　元康末至太安間，江、淮之域，有敗編自聚於道，多者或至四五十量。幹寶嘗使人散而去之，或投林草，或投坑穀。明日視之，悉複如故。民或雲見狸銜而聚之，亦未察也。寶說曰：「夫編者，人之賤服，最處於下，而當勞辱，下民之象也。敗者，疲斃之象也。道者，地理四方，所以交通王命所由往來也。故今敗編聚於道者，象下民罷病，將相聚為亂，絕四方而壅王命之象也。在位者莫察。太安中，發壬午兵，百姓嗟怨。江夏男子張昌遂首亂荊楚，從之者如流。於是兵革歲起，天下因之，遂大破壞。此近服妖也。」

　　晉孝懷永嘉以來，士大夫竟服生箋單衣。遠識者怪之，竊指摘曰：「此則古者繐衰之布，諸侯大夫所以服天子也。今無故畢服之，殆有應乎？」其後湣、懷晏駕，不獲厥所。

　　晉元帝太興以來，兵士以絳囊縛紒。紒在首，莫上焉。《周易》《乾》為首，《坤》為囊。《坤》，臣道也。晉金行，赤火色，金之賊也。以硃囊縛紒，臣道上侵之象也。到永昌元年，大將軍王敦舉兵內攻，六軍散潰。

　　舊為羽扇，柄刻木，象其骨形，羽用十，取全數也。晉中興初，王敦南征，始改為長柄下出，可捉，而減其羽用八。識者尤之曰：「夫羽扇，翼之名也。創為長柄者，執其柄制羽翼也。以十改八者，將以未備奪已備也。」是時為衣者，又上短，帶至於掖；著帽者，以帶縛項。下逼上，上無地也。下褲者，直幅為口無殺，下大失裁也。尋有兵亂，三年而再攻京師。晉海西初嗣位，迎官忘設豹尾。識者以為不終之象，近服妖也。

　　晉司馬道子於府北園內為酒钅盧列肆，使姬人酤鬻酒肴，如裨販者，數遊其中，身自巘易，因醉寓寢，動連日夜。漢靈帝嘗若此。幹寶以為：「君將失位，降在皁隸之象也。」道子卒見廢徙，以庶人終。

　　桓玄篡立，殿上施絳綾帳，鏤黃金為顏，四角金龍，銜五色羽葆流蘇。群下竊相謂曰：「頗類蒐車。」此服妖也。

　　晉末皆冠小冠，而衣裳博大，風流相仿，輿台成俗，識者曰：「此禪代之象也。」永初以後，冠還大雲。

　　宋文帝元嘉六年，民間婦人結髮者，三分發，抽其鬟直向上，謂之「飛天紒」。始自東府，流被民庶。時司徒彭城王義康居東府，其後卒以陵上徙廢。

　　孝武帝世，豫州刺史劉德願善禦車，世祖嘗使之禦畫輪，幸太宰江夏王義恭第。德願挾牛杖催世祖雲：「日暮宜歸！」又求益僦車。世祖甚歡。此事與漢靈帝西園蓄私錢同也。孝武世，幸臣戴法興權亞人主，造圓頭履，世人莫不效之。其時圓進之俗大行，方格之風盡矣。

　　明帝初，司徒建安王休仁統軍赭圻，制烏紗帽，反抽帽裙，民間謂之「司徒狀」，京邑翕然相尚。休仁後果以疑逼致禍。

　　龜孽：

　　晉惠帝永熙初，衛瓘家人炊飯，墮地，盡化為螺，出足起行。螺，龜類，近龜孽也。幹寶曰：「螺被甲，兵象也。于《周易》為《離》，《離》為戈兵。」明年，瓘誅。

　　雞禍：

　　魏明帝景初二年，廷尉府中有雌雞變為雄，不鳴不將。幹寶曰：「是歲，晉宣帝平遼東，百姓始有與能之義，此其象也。」然晉三後並以人臣終，不鳴不將，又天意也。

　　晉惠帝元康六年，陳國有雞生雄雞無翅，既大，墜坑而死。王隱曰：「雄，胤嗣象，坑地事為母象，賈後誣殺湣懷，殆其應也。」晉惠帝太安中，周家有雌雞逃承溜中，六七日而下，奮翼鳴將，獨毛羽不變。其後有陳敏之事。敏雖控制江表，終無綱紀文章，殆其象也。卒為所滅。雞禍見家，又天意也。

　　晉元帝太興中，王敦鎮武昌，有雌雞化為雄。天戒若曰：「雌化為雄，臣陵基上。」其後王敦再攻京師。

　　晉孝武太元十三年四月，廣陵高平閻嵩家雄雞，生無右翅；彭城到象之家雞，無右足。京房《易傳》曰：「君用婦人言，則生雞妖。」

　　晉安帝隆安元年八月，琅邪王道子家青雌雞化為赤雄，不鳴不將。後有桓玄之事，具如其象。隆安四年，荊州有雞生角，角尋墮落。是時桓玄始擅西夏，狂慢不肅，故有雞禍。角，兵象；尋墮落者，暫起不終之妖也。晉安帝元興二年，衡陽有雌雞化為雄，八十日而冠萎。衡陽，桓玄楚國封略也。後篡位八十日而敗，徐廣以為玄之象也。

　　宋文帝元嘉十二年，華林園雌雞漸化為雄。後孝武即位，皇太后令行于外，亦猶漢宣帝時，雌雞為雄，至哀帝時，元後與政也。

　　明帝泰始中，吳興東遷沈法符家雞有四距。

　　青眚青祥：

　　晉武帝咸甯元年八月丁酉，大風折太社樹，有青氣出焉；此青祥也。占曰：「東莞當有帝者。」明年，元帝生。是時，帝大父武王封東莞，由是徙封琅邪。孫盛以為中興之表。晉室之亂，武帝子孫無孑遺，社樹折之應，又恆風之罰也。

　　晉惠帝元康中，洛陽南山有虻作聲曰：「韓屍屍。」識者曰：「韓氏將死也。言屍屍者，盡死意也。」其後韓謐誅而韓族殲焉。此青祥也。

　　金沴木：

　　魏文帝黃初七年正月，幸許昌。許昌城南門無故自崩，帝心惡之，遂不入，還洛陽。此金沴木，木動也。五月，宮車晏駕。京房《易傳》曰：「上下鹹悖，厥妖城門壞。」

　　晉元帝太興二年六月，吳郡米廩無故自壞。是歲大饑，死者數千。

　　晉明帝太甯元年，周延自歸王敦，既立宅宇，而所起五間六架，一時躍出墮地，餘桁猶亙柱頭。此金沴木也。明年五月，錢鳳謀亂，遂族滅筵，而湖熟尋亦為墟矣。

　　晉安帝元興元年正月丙子，司馬元顯將西討桓玄，建牙揚州南門，其東者難立，良久乃正。近沴妖也。尋為桓玄所禽。元興三年五月，樂賢堂壞。天意若曰，安帝囂眊，不及有樂賢之心，故此堂見沴也。晉安帝義熙九年五月乙酉，國子聖堂壞。

　　宋文帝元嘉十七年，劉斌為吳郡，郡堂屋西頭鴟尾無故落地，治之未畢，東頭鴟尾複落。頃之，斌誅。


Chinese text: This work was published before January 1, 1923, and is in the
public domain worldwide because the author died at least 100 years ago.
