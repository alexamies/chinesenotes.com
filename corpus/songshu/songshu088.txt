列傳第四十八　　薛安都 沈文秀 崔道固

　　薛安都，河東汾陰人也。世為強族，同姓有三千家。父廣，為宗豪，高祖定關、河，以為上黨太守。安都少以勇聞，身長七尺八寸，便弓馬。索虜使助秦州刺史北賀汨擊反胡白龍子，滅之。由是為偽雍、秦二州都統，州各有刺史，都統總其事。元嘉二十一年，索虜主拓跋燾擊芮芮大敗，安都與宗人薛永宗起義，永宗營汾曲，安都襲得弘農。會北地人蓋吳起兵，遂連衡相應。燾自率眾擊永宗，滅其族，進擊蓋吳。安都料眾寡不敵，率壯士辛靈度等，棄弘農歸國。太祖延見之，求北還構扇河、陝，招聚義眾。上許之，給錦百匹，雜繒三百匹。復襲弘農，虜已增戍，城不可克，蓋吳又死，乃退還上洛。世祖鎮襄陽，板為揚武將軍、北弘農太守。虜漸強盛，安都乃歸襄陽。從叔沈亦同歸國，官至綏遠將軍、新野太守。

　　二十七年，隨王誕版安都為建武將軍，隨柳元景向關、陝，率步騎居前，所向克捷，事在元景傳。軍還，誕版為後軍行參軍。二十九年，除始興王濬征北行參軍，加建武將軍。魯爽向虎牢，安都復隨元景北出，即據關城，期俱濟河取蒲阪。會爽退，安都復率所領隨元景引還。仍伐西陽五水蠻。

　　世祖伐逆，轉參軍事，加寧朔將軍，領馬軍，與柳元景俱發。四月十四日，至朱雀航，橫矛瞋目，叱賊將皇甫安民等曰：「賊弑君父，何心事之！」世祖踐阼，除右軍將軍。五月四日，率所領騎為前鋒，直入殿庭。賊尚有數百人，一時奔散。以功封南鄉縣男，食邑五百戶。安都從征關、陝，至臼口，夢仰頭視天，正見天門開，謂左右曰：「汝見天門開不？」至是歎曰：「夢天開，乃中興之象邪！」

　　從弟道生，亦以軍功為大司馬參軍。犯罪，為秣陵令庾淑之所鞭。安都大怒，乃乘馬從數十人，令左右執矟，欲往殺淑之。行至朱雀航，逢柳元景。元景遙問：「薛公何處去？」安都躍馬至車後曰：「小子庾淑之鞭我從弟，今詣往刺殺之。」元景慮其不可駐，乃紿之曰：「小子無宜適，卿往與手，甚快。」安都既回馬，復追呼之：「別宜與卿有所論。」令下馬入車。既入車，因責讓之曰：「卿從弟服章言論，與寒細不異，雖復人士，庾淑之亦何由得知？且人身犯罪，理應加罰，卿為朝廷勳臣，宜崇奉法憲，云何放恣，輒欲於都邑殺人？非唯科律所不容，主上亦無辭以相宥。」因載之俱歸，安都乃止。其年，以憚直免官。

　　孝建元年，復除左軍將軍。二月，魯爽反叛，遣安都及冗從僕射胡子反、龍驤將軍宗越率步騎據歷陽。爽遣將鄭德玄戍大峴，德玄使前鋒楊胡與輕兵向歷陽。安都遣宗越及歷陽太守程天祚逆擊破之，斬胡與及其軍副。德玄復使其司馬梁嚴屯峴東，安都幢主周文恭晨往偵候，因而襲之，悉禽；賊未敢進。世祖詔安都留三百人守歷陽，渡還採石，遷輔國將軍、竟陵內史。四月，魯爽使弟瑜率三千人出小峴，爽尋以大眾阻大峴。又遣安都步騎八千度江，與歷陽太守張幼緒等討爽。安都軍副建武將軍譚金率數十騎挑戰，斬其偏帥。幼緒恇怯，輒引軍退還，安都復還歷陽。臧質久不至，世祖復遣沈慶之濟江督統諸軍。爽軍食少，引退，慶之使安都率輕騎追之；四月丙戌，及爽於小峴，爽自與腹心壯騎繼後。譚金先薄之，不能入，安都望見爽，便躍馬大呼，直往刺之，應手而倒，左右範雙斬爽首。爽累世梟猛，生習戰陳，咸云萬人敵。安都單騎直入，斬之而反，時人皆云關羽之斬顏良，不是過也。進爵為侯，增邑五百戶，并前千戶。

　　時王玄謨距南郡王義宣、臧質於梁山，安都復領騎為支軍。賊有水步營在蕪湖，安都遣將呂興壽率數十騎襲之，賊眾驚亂，斬首及赴水死者甚眾。義宣遣將劉湛之及質攻玄謨，玄謨命眾軍擊之，使安都引騎出賊陣右。譚金三歷賊陳，乘其隙縱騎突之，諸將係進。是朝，賊馬軍發蕪湖，欲來會戰，望安都騎甚盛，隱山不敢出。賊陣東南猶堅，安都橫擊陷之，賊遂大潰。安都隊主劉元儒於艦中斬湛之首。轉太子左衛率。大明元年，虜向無鹽，東平太守劉胡出戰失利。二月，遣安都領馬軍北討，東陽太守沈法系水軍向彭城，並受徐州刺史申坦節度。上戒之曰：「賊若可及，便盡力殄之。若度已回，可過河耀威而反。」時虜已去，坦求回軍討任榛，見許。安都當向左城，左城去滑臺二百餘里，安都以去虜鎮近，軍少不宜分行。至東坊城，遇任榛三騎，討擒其一，餘兩騎得走。任榛聞知，皆得逃散。時天旱，水泉多竭，人馬疲困，不能遠追。安都、法系並白衣領職，坦繫尚方。任榛大抵在任城界，積世逋叛所聚，所在皆棘榛深密，難為用師，故能久自保藏，屢為民患。安都明年復職，改封武昌縣侯，加散騎常侍。七年，又加征虜將軍，為太子左衛率十年，終世祖世不轉。

　　前廢帝即位，遷右衛將軍，加給事中。永光元年，出為使持節、督兗州諸軍事、前將軍、兗州刺史。景和元年，代義陽王昶督徐州、豫州之梁郡諸軍事、平北將軍、徐州刺史。太宗即位，進號安北將軍，給鼓吹一部。安都不受命，舉兵同晉安王子勛。初，安都從子索兒，前廢帝景和中，為前軍將軍，直閣，從誅諸公，封武安縣男，食邑三百戶。太宗即位，以為左將軍，直閣如故。安都將為逆，遣密信報之，又遣數百人至瓜步迎接。時右衛將軍柳光世亦與安都通謀。

　　泰始二年正月，索兒、光世竝在省，安都信催令速去，二人俱自省逃出，攜安都諸子及家累，席捲北奔。青州刺史沈文秀、冀州刺史崔道固並皆同反。文秀遣劉彌之、張靈慶、崔僧琁三軍，道固遣子景征、傅靈越領眾，並應安都。彌之等南出下邳，靈越自泰山道向彭城。時濟陰太守申闡據睢陵城起義，索兒率靈越等攻之。安都使同黨裴祖隆守下邳城，彌之等至下邳，改計歸順，因進軍攻祖隆，僧琁不同，率所領歸安都。索兒聞彌之有異志，舍睢陵馳赴下邳，彌之等未戰潰散，竝為索兒所執，見殺。

　　時太宗以申令孫為徐州，代安都。令孫進據淮陽，密有反志，遣人告索兒曰：「欲相從順，而百口在都。可進軍見攻，若戰敗被執，家人可得免禍。」索兒乃遣靈越向淮陽，令孫出城，為相距之形，既而奔散，北投索兒。索兒使令孫說闡令降，闡既降，索兒執闡及令孫，並殺之。索兒因引軍渡淮，軍糧不給，掠奔百姓穀食。太宗遣齊王率前將軍張永、寧朔將軍垣山寶、王寬、員外散騎侍郎張寘震、蕭順之、龍驤將軍張季和、黃文玉等諸軍北討。其年五月，軍次平原，索兒等率馬步五千，列陳距戰，擊大破之。索兒又虜掠民穀，固守石樑，齊王又率鎮北參軍趙曇之、呂湛之擊之。索兒軍無資實，所資野掠，既見攻逼，無以自守，於是奔散；又追破之於葛家白鵠。索兒走向樂平縣界，為申令孫子孝叔所斬。安都子道智、大將范雙走向合肥，詣南汝陰太守裴季降。

　　時武衛將軍王廣之領軍隸劉勔，攻殷琰於壽陽。傅靈越奔逃，為廣之軍人所生禽，厲聲曰：「我傅靈越也。汝得賊何不即殺？」生送詣勔，勔躬自慰勞，詰其叛逆。對曰：「九州唱義，豈獨在我。」勔又問：「四方阻逆，無戰不禽，主上皆加以曠蕩，即其才用。卿何不早歸天闕，乃逃命草間乎？」靈越答曰：「薛公舉兵淮北，威震天下，不能專任智勇，委付子侄，致敗之由，實在於此。然事之始末，備皆參豫，人生歸於一死，實無面求活。」勔壯其意，送還京師。太宗欲加原宥，靈越辭對如一，終不回改，乃殺之。靈越，清河人也。時輔國將軍、山陽內史程天祚據郡同安都，攻圍彌時，然後歸順。

　　子勛平定，安都遣別駕從事史畢眾愛、下邳太守王煥等奉啟書詣太宗歸款，曰：「臣庸隸荒萌，偷生上國，過蒙世祖孝武皇帝過常之恩，犬馬有心，實感恩遇。是以晉安始唱，投誠孤往，不期生榮，實存死報。今天命大歸，群迷改屬，輒率領所部，束骸待誅，違拒之罪，伏聽湯鑊。」索兒之死也，安都使柳光世守下邳，至是亦率所領歸降。太宗以四方已平，欲示威於淮外，遣張永、沈攸之以重軍迎之。安都謂既已歸順，不應遣重兵，懼不免罪，乃遣信要引索虜。三年正月，索虜遣博陵公尉遲苟人、城陽公孔伯恭二萬騎救之。永等引退，安都開門納虜，虜即授安都徐州刺史、河東公。四年三月，召還桑乾。五年，死於虜中，時年六十。

　　初，安都起兵，長史蘭陵儼密欲圖之，見殺。安都未向桑乾，前軍將軍裴祖隆謀殺苟人，舉彭城歸順，事泄，見誅。員外散騎侍郎孫耿之擊索兒戰死，及劉彌之、張靈慶皆戰敗見殺，並為太宗所哀，追贈儼光祿勳，祖隆寧朔將軍、兗州刺史，耿之羽林監，彌之輔國將軍、青州刺史，靈慶寧朔將軍、冀州刺史。

　　安都子伯令、環龍，亡命梁、雍二州之間。三年，率亡命數千人襲廣平，執太守劉冥虯，攻順陽，克之，略有義成、扶風，置立守宰。雍州刺史巴陵王休若遣南陽太守張敬兒、新野太守劉攘兵擊破之，並禽。先是，東安、東莞二郡太守張讜守團城，在彭城東北。始同安都，末亦歸順，太宗以為東徐州刺史，復為虜所沒。

　　沈文秀，字仲遠，吳興武康人，司空慶之弟子也。父劭之，南中郎行參軍。文秀初為郡主簿，功曹史，慶之貴後，文秀起家為東海王禕撫軍行參軍；又度義陽王昶東中郎府，東遷錢唐令，西陽王子尚撫軍參軍，武康令，尚書庫部郎，本邑中正，建康令。坐為尋陽王鞭殺私奴，免官，加杖一百；尋復官。前廢帝即位，為建安王休仁安南錄事參軍，射聲校尉。

　　景和元年，遷督青州之東莞、東安二郡諸軍事、建威將軍、青州刺史。時帝狂悖無道，內外憂危，文秀將之鎮，部曲出屯白下，說慶之曰：「主上狂暴如此，土崩將至，而一門受其寵任，萬物皆謂與之同心。且此人性情無常，猜忌特甚，將來之禍，事又難測。今因此眾力，圖之易於反掌，千載一時，萬不可失。」慶之不從。文秀固請非一，言輒流涕，終不回。文秀既行，慶之果為帝所殺。慶之死後，帝遣直閣江方興領兵誅文秀，方興未至，太宗已定亂，馳驛駐之。方興既至，為文秀所執。尋見釋，遣還京師。

　　時晉安王子勛據尋陽反叛，六師外討，徵兵於文秀。文秀遣劉彌之、張靈慶、崔僧琁三軍赴朝廷。時徐州刺史薛安都已同子勛，遣使報文秀，以四方齊舉，勸令同逆，文秀即令彌之等回應安都。彌之等尋歸順，事在安都傳。彌之青州強姓，門族甚多，諸宗從相合率奔北海，據城以拒文秀。平原、樂安二郡太守王玄默據琅邪，清河、廣川二郡太守王玄邈據盤陽城，高陽、勃海二郡太守劉乘民據臨濟城，並起義。文秀司馬房文慶謀應之，為文秀所殺。文秀遣軍主解彥士攻北海陷之，乘民從弟伯宗合率鄉兵，復克北海，因率所領向青州所治東陽城。文秀拒之，伯宗戰敗被創，弟天愛扶持將去，伯宗曰：「丈夫當死戰場，以身殉國，安能歸死兒女手中乎！弟可速去，無為兩亡。」乃見殺，追贈龍驤將軍、長廣太守。

　　太宗遣青州刺史明僧皓、東莞、東安二郡太守李靈謙率軍伐文秀。玄邈、乘民、僧皓等並進軍攻城，每戰輒為文秀所破，離而復合，如此者十餘。泰始二年八月，尋陽平定，太宗遣尚書度支郎崔元孫慰勞諸義軍，隨僧皓戰敗見殺，追贈寧朔將軍、冀州刺史。上遣文秀弟文炳詔文秀曰：「皇帝前問督青州、徐州之東莞、東安二郡諸軍事、建威將軍、青州刺史，朕去歲撥亂，功振普天，於卿一門，特有殊澤，卿得延命至今，誰之力邪？何故背國負恩，遠同逆豎。今天下已定，四方寧一，卿獨守窮城，何所歸奉？且卿百口在都，兼有墳墓，想情非木石，猶或顧懷。故指遣文炳具相宣示。凡諸逆郎，親為戎首，一不加罪，文炳所具。卿獨何人，而能自立。便可速率部曲，同到軍門，別詔有司，一無所問。如其不爾，國有常刑，非惟戮及弟息，亦當夷卿墳壟，既以謝齊土百姓，亦以勞將士之心。故有今詔。」三年二月，文秀歸命請罪，即安本任。

　　先是，冀州刺史崔道固亦據歷城同逆，為土人起義所攻，與文秀俱遣信引虜；虜遣將慕輿白曜率大眾援之，文秀已受朝命，乃乘虜無備，縱兵掩擊，殺傷甚多。虜乃進軍圍城，文秀善於撫御，將士咸為盡力，每與虜戰，輒摧破之，掩擊營寨，往無不捷。太宗進文秀號輔國將軍。其年八月，虜蜀郡公拔式等馬步數萬人入西郭，直至城下。文秀使輔國將軍垣諶擊破之。九月，又逼城東。十月，進攻南郭。文秀使員外散騎侍郎黃彌之等邀擊，斬獲數千。四年，又進文秀號右將軍，封新城縣侯，食邑五百戶。虜青州刺史王隆顯於安丘縣又為軍主高崇仁所破，死者數百人。虜圍青州積久，太宗所遣救兵並不敢進，乃以文秀弟征北中兵參軍文靜為輔國將軍，統高密、北海、平昌、長廣、東萊五郡軍事，從海道救青州。文靜至東萊之不其城，為虜所斷遏，不得進，因保城自守，又為虜所攻，屢戰輒克，太宗加其東青州刺史。四年，不其城為虜所陷，文靜見殺。

　　文秀被圍三載，外無援軍，士卒為之用命，無離叛者，日夜戰鬥，甲胄生蟣虱。五年正月二十四日，遂為虜所陷。城敗之日，解釋戎衣，緩服靜坐，命左右取所持節。虜既入，兵刃交至，問曰：「青州刺史沈文秀何在？」文秀厲聲曰：「身是。」因執之，牽出聽事前，剝取衣服。時白曜在城西南角樓，裸縛文秀至曜前，執之者令拜。文秀曰：「各二國大臣，無相拜之禮。」曜命還其衣，為設酒食，鏁送桑乾。其餘為亂兵所殺，死者甚眾。太宗先遣尚書功論郎何如真選青州文武，亦為虜所殺。文秀在桑乾凡十九年，齊之永明四年，病死，時年六十一。

　　崔道固，清河人也。世祖世，以幹用見知，歷太子屯騎校尉，左軍將軍。大明三年，出為齊、北海二郡太守。民焦恭破古塚，得玉鎧，道固檢得，獻之，執繫恭。入為新安王子鸞北中郎諮議參軍，永嘉王子仁左軍司馬。景和元年，出為寧朔將軍、冀州刺史，鎮歷城。泰始二年，進號輔國將軍，又進號征虜將軍。時徐州刺史薛安都同逆，上即還道固本號為徐州代之。道固不受命，遣子景微、軍主傅靈越率眾赴安都。既而為土人起義所攻，屢戰失利，閉門自守。會四方平定，上遣使宣慰，道固奉詔歸順。先是與沈文秀共引虜，虜既至，固守距之，因被圍逼。虜每進，輒為道固所摧。三年，以為都督冀、青、兗、幽、并五州諸軍事、前將軍、冀州刺史，加節，又進號平北將軍。其年，為虜所陷，被送桑乾，死於虜中。

　　史臣曰：《春秋》列國大夫得罪，皆先致其邑而後去，唯邾、莒三臣，書以叛人之目，蓋重地也。安都勤王之略，義闕於藩屏，以地外奔，罪同於三叛。《詩》云：「誰生厲階，至今為梗。」其此之謂乎？


Chinese text: This work was published before January 1, 1923, and is in the
public domain worldwide because the author died at least 100 years ago.
