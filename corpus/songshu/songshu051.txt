列傳第十一　　宗室

　　長沙景王道憐 臨川烈武王道規 營浦侯遵考


　　長沙景王道憐，高祖中弟也。初為國子學生。謝琰為徐州，命為從事史。高祖克京城，進平京邑，道憐常留家侍慰太后。桓玄走，大將軍武陵王遵承制，除員外散騎侍郎。尋遷建威將軍、南彭城內史。

　　時北青州刺史劉該反，引索虜為援，清河、陽平二郡太守孫全聚眾應之。義熙元年，索虜托跋開遣偽豫州刺史索度真、大將軍斛斯蘭寇徐州，攻相縣，執鉅鹿太守賀申，進圍寧朔將軍羊穆之於彭城；穆之告急，道憐率眾救之。軍次陵柵，斬全。進至彭城，真、蘭退走。道憐率寧遠將軍孟龍符、龍驤將軍孔隆及穆之等追，真、蘭走奔相城；又追躡至光水溝，斬劉該，虜眾見殺及赴水死略盡。

　　高祖鎮京口，進道憐號龍驤將軍，又領堂邑太守，戍石頭。明年，加使持節、監征蜀諸軍事，率冠軍將軍劉敬宣等伐譙縱，而文處茂、溫祚據險不得進，故不果行。以義勳封新興縣五等侯。四年，代諸葛長民為并州刺史、義昌太守，將軍、內史如故。猶戍石頭。

　　時鮮卑侵逼，自彭城以南，民皆保聚，山陽、淮陰諸戍，並不復立。道憐請據彭城，以漸脩創，朝議以彭城縣遠，使鎮山陽。進號征虜將軍、督淮北軍郡事、北東海太守，并州刺史、義昌太守如故。以破索度真功，封新渝縣男，食邑五百戶。從高祖征廣固，常為軍鋒。及城陷，慕容超將親兵突圍走，道憐所部獲之。加使持節，進號左將軍。七年，解并州，加北徐州刺史，移鎮彭城。八年，高祖伐劉毅，徵為都督兗、青二州、晉陵、京口、淮南諸郡軍事、兗、青州刺史，持節、將軍、太守如故，還鎮京口。九年，甲仗五十人入殿。以廣固功，改封竟陵縣公，食邑千戶。減先封戶邑之半，以賜次子義宗。十年，進號中軍將軍，加散騎常侍，給鼓吹一部。明年，討司馬休之，道憐監留府事，甲仗百人入殿。江陵平，以為都督荊、湘、益、秦、寧、梁、雍七州諸軍事、驃騎將軍、開府儀同三司、鎮護南蠻校尉、荊州刺史，持節，常侍如故。北府文武悉配之。道憐素無才能，言音甚楚，舉止施為，多諸鄙拙。高祖雖遣將軍佐輔之，而貪縱過甚，畜聚財貨，常若不足，去鎮之日，府庫為之空虛。

　　高祖平定三秦，方思外略，徵道憐還為侍中、都督徐、兗、青三州、揚州之晉陵諸軍事、守尚書令、徐、兗二州刺史，持節、將軍如故。元熙元年，解尚書令，進位司空，出鎮京口。高祖受命，進位太尉，封長沙王，食邑五千戶，持節、侍中、都督、刺史如故。永初二年朝正，入住殿省。先是，盧陵王義真為揚州刺史，太后謂上曰：「道憐汝布衣兄弟，故宜為揚州。」上曰：「寄奴於道憐豈有所惜。揚州根本所寄，事務至多，非道憐所了。」太后曰：「道憐年出五十，豈當不如汝十歲兒邪？」上曰：「車士雖為刺史，事無大小，悉由寄奴。道憐年長，不親其事，於聽望不足。」太后乃無言。車士，義真小字也。

　　三年春，高祖不豫，加班劍三十人。時道憐入朝，留司馬陸仲元居守，刁逵子彌為亡命，率數十人入京城，仲元擊斬之。先是，府中陳豘告彌有異謀，至是賜錢二十萬，除縣令。五月，宮車晏駕，道憐疾患不堪臨喪。六月，薨，年五十五。追贈太傅，持節、侍中、都督、刺史如故。祭禮依晉太宰安平王故事，鸞輅九旒，黃屋左纛，轀輬挽歌二部，前後部羽葆、鼓吹，虎賁班劍百人。

　　太祖元嘉九年，詔曰：「古者明王經國，司勳有典，平章以馭德刑，班瑞以疇功烈，銘徽庸於鼎彝，配祫祀於清廟。是以從饗先王，義存商誥，祭於大蒸，禮著周典。自漢迄晉，世崇其文，王猷既昭，幽顯咸秩。先皇經緯天地，撥亂受終，駿命爰集，光宅區宇。雖聖明淵運，三靈允協，抑亦股肱翼亮之勤，祈父宣力之效。故使持節、侍中、都督南徐、兗二州、揚州之晉陵、京口諸軍事、太傅、南徐、兗二州刺史長沙景王，故侍中、大司馬臨川烈武王，故司徒南康文宣公穆之，侍中、衛將軍、開府儀同三司、錄尚書事、揚州刺史華容縣開國公弘，使持節、散騎常侍、都督江州、豫州、西陽、新蔡、晉熙四郡軍事、征南大將軍、開府儀同三司、江州刺史永脩縣開國公道濟，故左將軍、青州刺史龍陽縣開國侯鎮惡，或履道廣流，秉德沖邈，或雅量高劭，風鑒明遠，或識唯知正，才略開邁，咸文德以熙帝載，武功以隆景業，固以侔蹤姬旦，方軌伊、邵者矣。朕以寡德，纂戎鴻緒，每惟道勳，思遵令典，而大常未銘，從祀尚闕，鑒寐欽屬，永言深懷。便宜敬是前式，憲茲嘉禮，勒功天府，配祭廟庭，俾示徽章，垂美長世，茂績遠猷，永傳不朽。」

　　道憐六子：義欣嗣、義慶、義融、義宗、義賓、義綦。

　　義欣，為員外散騎侍郎，不拜。歷中領軍，征虜將軍，青州刺史、魏郡太守，將軍如故，戍石頭。元嘉元年，進號後將軍，加散騎常侍。三年，以本號為南兗州刺史。七年，到彥之率大眾入河，義欣進彭城，為眾軍聲援。彥之退敗，青、齊搔擾，將佐慮寇大至，勸義欣委鎮還都，義欣堅志不動。遷使持節、監豫、司、雍、并四州諸軍事、豫州刺史，將軍如故。給鼓吹一部。鎮壽陽。

　　于時土境荒毀，人民彫散，城郭頹敗，盜賊公行。義欣綱維補緝，隨宜經理，劫盜所經，立討誅之制。境內畏服，道不拾遺，城府庫藏，竝皆完實，遂為盛藩強鎮。時淮西、江北長吏，悉敘勞人武夫，多無政術。義欣陳之曰：「江淮左右，土塉民疏，頃年以來，薦饑相襲，百城彫弊，於今為甚。綏牧之宜，必俟良吏。勞人武夫，不經政術，統內官長，多非才授。東南殷實，猶或簡能，況賓接荒垂，而可輯柔頓闕。願敕選部，必使任得其人，庶得不勞而治。」芍陂良田萬餘頃，堤堨久壞，秋夏常苦旱。義欣遣諮議參軍殷肅循行脩理。有舊溝引渒水入陂，不治積久，樹木榛塞。肅伐木開榛，水得通注，旱患由是得除。十年，進號鎮軍將軍，進監為都督。十一年夏，入朝，太祖厚加恩禮。十六年，薨，時年三十六。追贈散騎常侍、征西將軍、開府儀同三司，持節、都督、刺史如故。諡曰成王。

　　子悼王瑾，字彥瑜，官至太子屯騎校尉。三十年，為元兇所殺。世祖即位，追贈散騎常侍。子粲早夭，粲弟纂，字元績嗣，官至步兵校尉。順帝昇明二年薨，會齊受禪，國除。

　　瑾弟祗，字彥期，大明中為中書郎。太宰江夏王義恭領中書監，服親不得相臨，表求解職。世祖詔曰：「昔二王兩謝，俱至崇禮，自今三臺五省，悉同此例。」太宗初，為南兗州刺史、都官尚書，謀應晉安王子勛為逆，伏誅。

　　祗弟楷，秘書郎，為元兇所殺，追贈通直郎。楷弟瞻，晉安太守，與子勛同逆，伏誅。瞻弟韞，字彥文，步兵校尉，宣城太守。子勛為亂，大眾屯據鵲尾，攻逼宣城。于時四方牧守，莫不同逆，唯韞棄郡赴朝廷；太宗嘉其誠，以為黃門郎，太子中庶子，侍中，加荊、湘州，南兗州刺史，吳興太守。侍中，領左軍將軍。又改領驍騎將軍，撫軍將軍，雍州刺史。侍中，領右衛將軍。改領左衛將軍、散騎常侍、中領軍。昇明元年，謀反伏誅。韞人才凡鄙，以有宣城之勳，特為太宗所寵。在湘州及雍州，使善畫者圖其出行鹵簿羽儀，常自披玩。嘗以此圖示征西將軍蔡興宗，興宗戲之，陽若不解畫者，指韞形像問曰：「此何人而在輿上？」韞曰：「此正是我。」其庸鄙如此。

　　韞弟弼，武昌太守，亦與子勛同逆，伏誅。

　　弟鑒，員外散騎侍郎，蚤卒。

　　監弟勰，字彥和，侍中，吳興太守，後廢帝元徽元年卒。

　　勰弟顥，字彥明，侍中、左衛將軍，冠軍將軍、吳興太守，未拜，元徽四年卒，追贈右將軍。

　　顥弟述，東陽太守，黃門郎，與從弟秉同逆，事敗，走白山，追禽伏誅。

　　義欣弟義慶，出繼臨川烈武王道規。

　　義慶弟義融，永初元年，封桂陽縣侯，食邑千戶。凡王子為侯者，食邑皆千戶。義融歷侍中，左衛將軍，太子中庶子，五兵尚書，領軍。有質幹，善於用短楯。元嘉十八年，卒，追贈車騎將軍，諡曰恭侯。

　　子孝侯顗嗣，官至太子翊軍校尉，為元兇所殺。世祖即位，追贈散騎常侍。無子，弟襲以子晃繼封。昇明二年，與員外散騎侍郎安成戢仁祖、荒人王武連、羽林副彭元儁等謀反，國除。

　　襲字茂德，太子舍人，安成太守。晉安王子勛為逆，襲據郡距之，子勛遣軍攻圍不能下。太宗嘉之，以為郢州刺史，封建陵縣侯，食邑五百戶。建陵縣屬蒼梧郡，以道遠，改封臨澧縣侯。始六年，卒於中護軍。追贈護軍將軍，加散騎常侍，諡曰忠侯。襲亦庸鄙，在郢州，暑月露{巾軍}上聽事，綱紀正伏閣，怪之，訪問，乃知是襲。子旻嗣，昇明三年，改封東昌縣侯，與兄晃俱伏誅。

　　襲弟彪，秘書郎；弟寔，太子舍人，竝蚤卒。寔弟爽，海陵太守。

　　義融弟義宗，幼為高祖所愛，字曰伯奴，賜爵新渝縣男。永初元年，進爵為侯，歷黃門侍郎，太子左衛率。元嘉八年，坐門生杜德靈放橫打人，還弟內藏，義宗隱蔽之，免官。德靈雅有姿色，為義宗所愛寵，本會稽郡吏。謝方明為郡，方明子惠連愛幸之，為之賦詩十餘首，《乘流遵歸渚》篇是也。又為侍中、太子詹事，加散騎常侍、征虜將軍、南兗州刺史。二十一年，卒，追贈散騎常侍、平北將軍，諡曰惠侯。愛士樂施，兼好文籍，世以此稱之。

　　子懷侯玠嗣，琅邪、秦郡太守。為元兇所殺，追贈散騎常侍。無子，弟秉以子承繼封。

　　秉字彥節，初為著作郎，歷羽林監，越騎校尉，中書、黃門侍郎。太宗泰始初，為侍中，頻徙左衛將軍，丹陽尹，太子詹事，吏部尚書。時宗室雖多，材能甚寡。秉少自砥束，甚得朝野之譽，故為太宗所委。五年，出為前將軍、淮南、宣城二郡太守，不拜，還復本任。復為侍中，守秘書監，領太子詹事。未拜，遷使持節、都督南徐、徐、兗、豫、青、冀六州諸軍事、後將軍、南徐州刺史，加散騎常侍。後廢帝即位，改都督郢州、豫州之西陽、司州之義陽二郡諸軍事、郢州刺史，持節、常侍如故。未拜，留為尚書左僕射，參選。元徽元年，領吏部，加兵五百人。尋領衛尉，辭不拜。桂陽王休範為逆，中領軍劉勔出守石頭，秉權兼領軍將軍，所給加兵，自隨入殿。二年，加散騎常侍、丹陽尹，解吏部。封當陽縣侯，食邑千戶。與齊王、袁粲、褚淵分日入直決機事。四年，遷中書令，加撫軍將軍，常侍、尹如故。順帝即位，轉尚書令、中領軍，將軍如故。

　　時齊王輔政，四海屬心，秉知鼎命有在，密懷異圖。袁粲鎮石頭，不識天命，沈攸之舉兵反，齊王入屯朝堂，粲潛與秉及諸大將黃回等謀欲作亂。本期夜會石頭，旦乃舉兵。秉素恇怯騷動，擾不自安，再餔後，便自丹陽郡車載婦女，盡室奔石頭，部曲數百，赫弈滿道。既至見粲，粲驚曰：「何遽便來，事今敗矣！」秉曰：「今得見公，萬死亦何恨。」從弟中領軍韞，直在省內，與直閣將軍卜伯興謀，其夜共攻齊王。會秉去事覺，齊王夜使驍騎將軍王敬則收韞。韞已戒嚴，敬則率壯士直前，韞左右皆披靡，因殺之，伯興亦伏誅。粲敗，秉踰城出走，於頟檐湖見擒，與二子承、俁並死。秉時年四十五。秉妻蕭氏，思話女也。元徽中，朝廷危殆，妻常懼禍敗，每謂秉曰：「君富貴已足，故應為兒子作計。年垂五十，殘生何足吝邪！」秉不能從。

　　秉弟謨，奉朝請。謨弟遐，字彥道，亦奉朝請、員外散騎侍郎。與嫡母殷養女雲敷私通，殷每禁之。殷暴病卒，未大殮，口鼻流血，疑遐潛加毒害，為有司所糾。世祖徙之始安郡，永光中，得還。太宗世，歷黃門侍郎，都官尚書，吳郡太守。兄秉既死，齊王遣誅之。遐人才甚凡，自諱名，常對賓客曰：「孝武無道，枉我殺母。」其頑騃若此。秉當權，遐累求方伯，秉曰：「我在，用汝作州，於聽望不足。」遐曰：「富貴時則云不可相關，從坐之日，為得免不？」至是果死焉。

　　義宗弟義賓，元嘉二年，封新野縣侯。六年，以新野荒敝，改封興安縣侯。黃門郎，秘書監，左衛將軍，位至輔國將軍、徐州刺史。二十五年，卒，追贈後將軍，諡曰肅侯。子惠侯綜嗣。卒。子憲嗣。昇明二年，齊受禪，國除。綜弟琨，晉平太守。

　　義賓弟義綦，元嘉六年，封營道縣侯。凡鄙無識知，每為始興王濬兄弟所戲弄。濬嘗謂義綦曰：「陸士衡詩云：『營道無烈心。』其何意苦阿父如此？」義綦曰：「下官初不識，何忽見苦。」其庸塞可笑類若此。歷右衛將軍，湘州刺史。孝建二年，卒，贈平南將軍，諡曰僖侯。子長猷嗣，官至步兵校尉。昇平三年，卒。齊受禪，國除。

　　臨川烈武王道規，字道則，高祖少弟也。少倜儻有大志，高祖奇之，與謀誅桓玄。時桓弘鎮廣陵，以為征虜中兵參軍。高祖克京城，道規亦以其日與劉毅、孟昶共斬弘，收眾濟江。進平京邑，玄敗走。晉大將軍武陵王遵承制，以道規為振武將軍、義昌太守。

　　與劉毅、何無忌追玄。玄西走江陵，留郭銓、何澹之等固守盆口，義軍既至，賊列艦距之。澹之空設羽儀旗幟於一舫，而別在它船，無忌欲攻羽儀所在，眾悉不同，曰：「澹之必不在此舫，雖得無益也。」無忌曰：「澹之不在此舫，固不須言也。既不在此，則戰士必弱，我以勁兵攻之，必可禽也。禽之之日，彼必以為失其軍主，我徒咸謂已得賊帥，我勇而彼懼，懼而薄之，破之必矣。」道規喜曰：「此名計也。」因往彼攻之，即禽此舫。因鼓噪倡曰：「已斬何澹之！」賊徒及義軍竝以為然。因縱兵，賊眾奔敗，即克盆口，進平尋陽。因復馳進，遇玄於崢嶸洲。道規等兵不滿萬人，而玄戰士數萬，眾並憚之，欲退還尋陽。道規曰：「不可。彼眾我寡，強弱異勢。今若畏懦不進，必為所乘，雖至尋陽，豈能自固。玄雖竊名雄豪，內實恇怯，加已經奔敗，眾無固心。決機兩陣，將雄者克。昔光武昆陽之戰，曹操官渡之師，皆以少制多，共所聞也。今雖才謝古人，豈可先為之弱！」因麾眾而進，毅等從之，大破玄軍。郭銓與玄單舸走，江陵不復能守，欲入蜀，為馮遷所斬。

　　義軍遇風不進，桓謙、桓振復據江陵，毅留巴陵，道規與無忌俱進攻桓謐於馬頭，桓蔚於寵洲，皆破之。無忌欲乘勝直造江陵，道規曰：「兵法屈申有時，不可苟進。諸桓世居西楚，群小皆為竭力，振勇冠三軍，難與爭勝。且可頓兵養銳，徐以計策縻之，不憂不克也。」無忌不從，果為振所敗。乃退還尋陽，繕治舟甲，復進軍夏口。偽鎮軍將軍馮該戍夏口東岸，揚武將軍孟山圖據魯城，輔國將軍桓仙客守偃月壘。於是毅攻魯城，道規、無忌攻偃月，並克之，生禽仙客、山圖。其夕，該遁走，進平巴陵。謙、振遣使求割荊、江二州，奉歸晉帝，不許。會南陽太守魯宗之起義攻襄陽，偽雍州刺史桓蔚走江陵。宗之進至紀南，振自往距之，使桓謙留守。時毅、道規已次馬頭，馳往襲，謙奔走，即日克江陵城。振大破宗之而歸，聞城已陷，亦走。無忌翼衛天子還京師，道規留夏口。江陵之平也，道規推毅為元功，無忌為次功，自居其末。進號輔國將軍、督淮北諸軍事、并州刺史，義昌太守如故。

　　時荊州、湘、江、豫猶多桓氏餘燼，往往屯結。復以本官進督江州之武昌、荊州之江夏、隨郡、義陽、綏安、豫州之西陽、汝南、潁川、新蔡九郡諸軍事，隨宜剪撲，皆悉平之。以義勳封華容縣公，食邑三千戶。遷使持節、都督荊、寧、秦、梁、雍六州、司州之河南諸軍事、領護南蠻校尉、荊州刺史，將軍如故。辭南蠻以授殷叔文。叔文被誅，乃復還領。善於為治，刑政明理，士民莫不畏而愛之。劉敬宣征蜀不克，道規以督統降為建威將軍。

　　盧循寇逼京邑，道規遣司馬王鎮之及揚武將軍檀道濟、廣武將軍到彥之等赴援朝廷，至尋陽，為賊黨荀林所破。循即以林為南蠻校尉，分兵配之。使乘勝伐江陵，揚聲云徐道覆已克京邑。而桓謙自長安入蜀，譙縱以謙為荊州刺史，厚加資給，與其大將譙道福俱寇江陵，正與林會。林屯江津，謙軍枝江，二寇交逼，分絕都邑之間。荊楚既桓氏義舊，並懷異心。道規乃會將士，告之曰：「桓謙今在近畿，聞者頗有去就之計。吾東來文武，足以濟事。若欲去者，本不相禁。」因夜開城門，達曉不閉，眾咸憚服，莫有去者。雍州刺史魯宗之率眾數千自襄陽來赴。或謂宗之未可測，道規乃單馬迎之，宗之感悅。眾議欲使檀道濟、到彥之與宗之共擊，道規曰：「盧循擁隔中流，扇張同異，桓謙、荀林更相首尾。人懷危懼，莫有固心，成敗之機，在此一舉。非吾自行，其事不決。」乃使宗之居守，委以腹心，率諸軍攻謙。諸將佐皆固諫曰：「今遠出討謙，其勝難必。荀林近在江津，伺人動靜。若來攻城，宗之未必能固，脫有差跌，大事去矣。」道規曰：「諸君不識兵機耳。荀林愚豎，無它奇計。以吾去未遠，必不敢向城。吾今取謙，往至便克，沈疑之間，已自還反。謙敗則林破膽，豈暇得來？。且宗之獨守，何為不支數日。」解南蠻校尉印以授諮議參軍劉遵。馳往攻謙，水陸齊進。謙大敗，單舸走，欲下就林，追斬之。還至浦口，林又奔散。劉遵率軍追林，至巴陵，斬之。

　　初，謙至枝江，江陵士庶皆與謙書，言城內虛實，咸欲謀為內應。至是參軍曹仲宗檢得之，道規悉焚不視，眾於是大安。進號征西將軍。先是，桓歆子道兒逃於江西，出擊義陽郡，與盧循相連接，循使蔡猛助之。道規遣參軍劉基破道兒於大薄，臨陳斬猛。

　　徐道覆率眾三萬，奄至破冢，魯宗之已還襄陽，追召不及，人情大震。或傳循已平京師，遣道覆上為刺史，江漢士庶感焚書之恩，無復貳志。道規使劉遵為游軍，自距道覆於豫章口。前驅失利，道規壯氣愈厲，激揚三軍；遵自外橫擊，大破之。斬首萬餘級，赴水死者殆盡，道覆單舸走還盆口。初使遵為游軍，眾咸云：「今強敵在前，唯患眾少，不應割削見力，置無用之地。」及破道覆，果得游軍之力，眾乃服焉。

　　遵字慧明，臨淮海西人，道規從母兄蕭氏舅也。官至右將軍、宣城內史、淮南太守。義熙十年，卒，追贈撫軍將軍。追封監利縣侯，食邑七百戶。

　　道規進號征西大將軍、開府儀同三司，加散騎常侍，固辭。俄而寢疾，改授都督豫、江二州、揚州之宣城、淮南、盧江、歷陽、安豐、堂邑六郡諸軍事、豫州刺史，持節、常侍、將軍如故。以疾不拜。八年閏月，薨於京師，時年四十三。，追贈侍中、司徒，加班劍二十人。諡曰烈武公。平桓謙功，進封南郡公，邑五千戶。高祖受命，贈大司馬，追封臨川王，食邑如先。

　　道規無子，以長沙景王第二子義慶為嗣。初，太祖少為道規所養，高祖命紹焉，咸以禮無二繼，太祖還本，而定義慶為後。義慶為荊州，廟主當隨往江陵，太祖詔曰：「褒崇道勳，經國之盛典；尊親追遠，因心之所隆。故侍中、大司馬臨川烈武王，體道欽明，至德淵邈，叡哲自天，孝友光備。爰始協規，則翼贊景業；陵威致討，則克剪梟鯨。逮妖逆交侵，方難孔棘，勢逾累綦，人無固志。王神謨獨運，靈武宏發，輯寧內外，誅覆群凶，固已化被江漢，勳高微管，遠猷侔於二南，英雄邁於兩獻者矣。朕幼蒙殊愛，德廕特隆，豐恩慈訓，義深情戚，永惟仁範，感慕纏懷。今當擁移寢祏，初祀西夏，思崇嘉禮，式備徽章，庶以昭宣風度，允副幽顯。其追崇丞相，加殊禮，鸞輅九旒，黃屋左纛，給節鉞、前後部羽葆、鼓吹、虎賁班劍百人，侍中如故。」及長沙太妃檀氏、臨川太妃曹氏後薨，祭皆給鸞輅九旒，黃屋左纛，轀輬車，挽歌一部，前後部羽葆、鼓吹，虎賁班劍百人。

　　義慶幼為高祖所知，常曰：「此吾家豐城也。」年十三，襲封南郡公。除給事，不拜。義熙十二年，從伐長安，還拜輔國將軍、北青州刺史，未之任，徙督豫州諸軍事、豫州刺史，復督淮北諸軍事，豫州刺史、將軍竝如故。永初元年，襲封臨川王。徵為侍中。元嘉元年，轉散騎常侍，秘書監，徙度支尚書，遷丹陽尹，加輔國將軍、常侍竝如故。

　　時有民黃初妻趙殺子婦，遇赦應徙送避孫讎。義慶曰：「案《周禮》，父母之讎，避之海外，雖遇市朝，鬬不及兵。蓋以莫大之冤，理不可奪，含戚枕戈，義許必報。至於親戚為戮，骨肉相殘，故道乖常憲，記無定準，求之法外，裁以人情。且禮有過失之宥，律無讎祖之文。況趙之縱暴，本由於酒，論心即實，事盡荒耄。豈得以荒耄之王母，等行路之深讎。臣謂此孫忍愧銜悲，不違子義，共天同域，無虧孝道。」

　　六年，加尚書左僕射。八年，太白星犯右執法，義慶懼有災禍，乞求外鎮。太祖詔譬之曰：「玄象茫昧，既難可了。且史家諸占，各有異同，兵星王時，有所干犯，乃主當誅。以此言之，益無懼也。鄭僕射亡後，左執法嘗有變，王光祿至今平安。日蝕三朝，天下之至忌，晉孝武初有此異，彼庸主耳，猶竟無他。天道輔仁福善，謂不足橫生憂懼。兄與後軍，各受內外之任，本以維城，表裏經之，盛衰此懷，實有由來之事。設若天必降災，寧可千里逃避邪？既非遠者之事，又不知吉凶定所；若在都則有不測，去此必保利貞者，豈敢苟違天邪？」義慶固求解僕射，乃許之，加中書令，進號前將軍，常侍、尹如故。在京尹九年，出為使持節、都督荊、雍、益、寧、梁、南北秦七州諸軍事、平西將軍、荊州刺史。荊州居上流之重，地廣兵強，資實兵甲，居朝廷之半，故高祖使諸子居之。義慶以宗室令美，故特有此授。性謙虛，始至及去鎮，迎送物竝不受。

　　十二年，普使內外群官舉士，義慶上表曰：「詔書疇咨群司，延及連牧，旌賢仄陋，拔善幽遐。伏惟陛下惠哲光宣，經緯明遠，皇階藻曜，風猷日升，而猶詢衢室之令典，遵明臺之叡訓，降淵慮于管庫，紆聖思乎版築，故以道邈往載，德高前王。臣敢竭虛闇，祗承明旨。伏見前臨沮令新野庾實，秉真履約，愛敬淳深。昔在母憂，毀瘠過禮；今罹父疚，泣血有聞。行成閨庭，孝著鄰黨，足以敦化率民，齊教軌俗。前征奉朝請武陵龔祈，恬和平簡，貞潔純素，潛居研志，耽情墳籍，亦足鎮息頹競，獎勗浮動。處士南郡師覺，才學明敏，操介清脩，業均井渫，志固冰霜。臣往年辟為州祭酒，未汙其慮。若朝命遠暨，玉帛遐臻，異人間出，何遠之有。」義慶留心撫物，州統內官長親老，不隨在官舍者，年聽遣五吏餉家。先是，王弘為江州，亦有此制。在州八年，為西土所安。撰《徐州先賢傳》十卷，奏上之。又擬班固《典引》為《典敘》，以述皇代之美。十六年，改授散騎常侍、都督江州、豫州之西陽、晉熙、新蔡三郡諸軍事、衛將軍、江州刺史，持節如故。十七年，即本號都督南兗、徐、兗、青、冀、幽六州諸軍事、南兗州刺史。尋加開府儀同三司。

　　為性簡素，寡嗜欲，愛好文義，文詞雖不多，然足為宗室之表。受任歷藩，無浮淫之過，唯晚節奉養沙門，頗致費損。少善騎乘，及長，以世路艱難，不復跨馬。招聚文學之士，近遠必至。太尉袁淑，文冠當時；義慶在江州，請為衛軍諮議參軍。其餘吳郡陸展、東海何長瑜、鮑照等，並為辭章之美，引為佐史國臣。太祖與義慶書，常加意斟酌。

　　鮑照，字明遠，文辭贍逸，嘗為古樂府，文甚遒麗。元嘉中，河、濟俱清，當時以為美瑞，照為《河清頌》，其序甚工。其辭曰：

　　臣聞善談天者，必徵象於人；工言古者，先考績於今。鴻、犧以降，遐哉邈乎，鏤山嶽，雕篆素，昭德垂勳，可謂多矣。而史編唐堯之功，載「格于上下，」樂登文王之操，稱「於昭于天」。素狐玄玉，聿彰符命，朴牛大螾，爰定祥曆，魚鳥動色，禾雉興讓，皆物不盈眥，而美溢金石。詩人於是不作，頌聲為之而寢，庸非惑歟。

　　自我皇宋之承天命也，仰符應龍之精，俯協河龜之靈，君圖帝寶，粲爛瑰英，固業光曩代，事華前德矣。聖上天飛踐極，迄茲二十四載。道化周流，玄澤汪濊。地平天成，上下含熙；文同軌通，表裏禔福。耀德中區，黎庶知讓；觀英遐表，夷貉懷惠。恤勤秩禮，罷露臺之金；紓國振民，傾鉅橋之粟。約違迫脅，奢去泰甚。燕無留飲，畋不盤樂。物色異人，優遊據正。顯不失心，幽無怨氣。精炤日月，事洞天情。故不勞杖斧之臣，號令不嚴而自肅；無辱鳳舉之使，靈怪不召而自彰。萬里神行，飆塵不起。農商野廬，邊城偃柝。冀馬南金，填委內府；馴象西爵，充羅外囿。阿紈綦組之饒，衣覆宗國；漁鹽杞梓之利，傍贍荒遐。士民殷富，五陵既有慚德；宮宇宏麗，三川莫之能比。閭閈有盈，歌吹無絕。朱輪疊轍，華冕重肩。豈徒世無窮人，民獲休息，朝呼韓、罷酤鐵而已哉！是以嘉祥累仍，福應尤盛：青丘之狐，丹穴之鳥，棲阿閣，遊禁園。金芝九莖，木禾六刃，秀銅池，發膏畝。宜以協調律呂，謁薦郊廟，煙霏霧集，不可勝紀。然而聖上猶昧旦夙興，若有望而未至，閎規遠圖，如有追而莫及，神明之貺，推而弗居也。是以琬碑鏐檢，盛典蕪而不洽；朝神省方，大化抑而未許。崇文協律之士，蘊儛頌於外；坐朝陪宴之臣，懷揄揚於內，三靈佇眷，九壤注心，既有日矣。

　　歲宮乾維，月躔蒼陸，長河巨濟，異源同清，澄波萬壑，潔瀾千里。斯誠曠世偉觀，昭啟皇明者也。語曰：「影從表，瑞從德。」此其效焉。宣尼稱「鳳鳥不至，河不出圖。」《傳》曰：「俟河之清，人壽幾何！」皆傷不可見也。然則古人所不見者，今殫見之矣。孟軻曰：「千載一聖，是旦暮也。」豈不大哉。夫四皇六帝，樹聲長世，大寶也。澤浸群生，國富刑清，鴻德也。制禮裁樂，惇風遷俗，文教也。誅華逋羯，束顙絳闕，武功也。鳴鳥躍魚，滌穢河渠，至祥也。大寶鴻德，文教武功，其崇如此；幽明協贊，民祇與能，厥應如彼。唯天為大，堯實則之；皇哉唐哉，疇與為讓。抑又聞之，勢之所覃者淺，則美之所傳者近；道之所感者深，則慶之所流者遠。是以豐功韙命，潤色縢策，盛德形容，藻被歌頌。察之上代，則奚斯、吉甫之徒，鳴玉鑾於前；視之中古，則相如、王褒之屬，施金羈於後。絕景揚光，清埃繼路，班固稱漢成之世，奏御者千有餘篇，文章之盛，與三代同風。由是言之，斯乃臣子舊職，國家通義，不可輟也。臣雖不敏，寧不勉乎。

　　世祖以照為中書舍人。上好為文章，自謂物莫能及，照悟其旨，為文多鄙言累句，當時咸謂照才盡，實不然也。臨海王子頊為荊州，照為前軍參軍，掌書記之任。子頊敗，為亂兵所殺。

　　義慶在廣陵，有疾，而白虹貫城，野麇入府，心甚惡之，固陳求還。太祖許解州，以本號還朝。二十一年，薨於京邑，時年四十二。追贈侍中、司空，諡曰康王。

　　子哀王燁字景舒嗣，官至通直郎，為元兇所殺。追贈散騎常侍。子綽，字子流嗣，官至步兵校尉。昇明三年反，伏誅，國除。綽弟綰，早卒。燁弟衍，太子舍人。衍弟鏡，宣城太守。鏡弟穎，前將軍。穎弟倩，南新蔡太守。

　　遵考，高祖族弟也。曾祖淳，皇曾祖武原令混之弟，官至正員郎。祖巗，海西令。父涓子，彭城內史。

　　遵考始為將軍振武參軍，預討盧循，封鄉侯。自建威將軍、彭城內史隨高祖北伐。時高祖諸子竝弱，宗室唯有遵考。長安平定，以督并州、司州之北河東、北平陽、北雍州之新平、安定五郡諸軍事、輔國將軍、并州刺史，領河東太守，鎮蒲阪。關中失守，南還，除游擊將軍，遷冠軍將軍。晉帝遜位居秣陵宮，遵考領兵防衛。

　　高祖初即大位，下推恩之詔，曰：「遵考服屬之親，國戚未遠，宗室無多，宜蒙寵爵。可封營浦縣侯，食邑五百戶。」以本號為彭城、沛二郡太守。景平元年，遷右衛將軍。元嘉二年，出為征虜將軍、淮南太守。明年，轉使持節，領護軍，入直殿省。出為使持節、督雍、梁、南北秦四州、荊州之南陽、竟陵、順陽、襄陽、新野、隨六郡諸軍事、征虜將軍、寧蠻校尉、雍州刺史，襄陽、新野二郡太守。遵考為政嚴暴，聚斂無節。五年，為有司所糾，上不問，赦還都。七年，除太子右衛率，加給事中。明年，督南徐、兗州之江北、淮南諸軍事、征虜將軍、南兗州刺史，領廣陵太守。又徵為侍中，領後軍將軍，徙太常。九年，遷右衛將軍，加散騎常侍。十二年，坐厲疾不待對，免常侍，以侯領右衛。明年，復本官。十五年，又領徐州大中正、太子中庶子，本官如故。其年，監徐、兗二州、豫州之梁郡諸軍事、前將軍、徐、兗二州刺史。未之鎮，留為侍中，領左衛將軍。明年，出為使持節、監豫、司、雍、并四州、南豫州之梁郡、弋陽、馬頭、荊州之義陽四郡諸軍事、前將軍、豫州刺史，領南梁郡太守。二十一年，坐統內旱，百姓饑，詔加賑給，而遵考不奉符旨，免官。起為散騎常侍、五兵尚書，遷吳興太守，秩中二千石。二十五年，徵為領軍。二十七年，索虜南至瓜步，率軍出江上，假節蓋。三十年，復出為使持節，監豫州刺史。元兇弑立，進號安西將軍，遣外監徐安期、仰捷祖防守之。遵考斬安期等，起義兵應南譙王義宣，義宣加遵考鎮西將軍。夏侯獻率眾至瓜步承候世祖，又坐免官。

　　孝建元年，魯爽、臧質反，起為征虜將軍，率眾屯臨沂縣，仍除吳興太守。明年，徵為湘州刺史，未行，遷尚書左僕射。三年，轉丹陽尹，加散騎常侍。復為尚書右僕射，領太子右衛率。明年，又除領軍將軍，加散騎常侍。五年，復遷尚書右僕射、金紫光祿大夫，常侍如故。明年，轉左僕射，常侍如故。又領徐州刺史、大中正、崇憲太僕。前廢帝即位，遷特進、右光祿大夫，常侍、太僕如故。景和元年，出督南豫州諸軍事、安西將軍、南豫州刺史。太宗即位，以為侍中、特進、右光祿大夫，領崇憲太僕，給親侍三十人。崇憲太后崩，太僕解，餘如故。泰始五年，賜几杖，大官四時賜珍味，疾病太醫給藥，固辭几杖。後廢帝即位，進左光祿大夫，餘如故。元徽元年卒，時年八十二。追贈左光祿大夫、開府儀同三司，侍中如故。諡曰元公。遵考無才能，直以宗室不遠，故歷朝顯遇。年老有疾失明。

　　子澄之，順帝昇明末貴達。澄之弟琨之，為竟陵王誕司空主簿。誕作亂，以為中兵參軍，不就，縶繫數十日，終不受，乃殺之。追贈黃門郎。詔吏部尚書謝莊為之誄。

　　遵考從弟思考，亦被遇。歷朝官，極清顯，為豫章、會稽太守，益、徐州刺史，凡經十郡三州。泰始元年，卒於散騎常侍、金紫光祿大夫，時年七十五。追贈特進，常侍，光祿如故。

　　史臣曰：餘妖內侮，偏眾西臨，荀、桓交逼，荊楚之勢危矣。必使上略未盡，一筭或遺，則城壞壓境，上流之難方結。敵資三分有二之形，北向而爭天下，則我全勝之道，或未可知。烈武王覽群才，揚盛策，一舉磔勍寇，非曰天時，抑亦人謀也。降年不永，遂不得與大業始終，惜矣哉！


Chinese text: This work was published before January 1, 1923, and is in the
public domain worldwide because the author died at least 100 years ago.
