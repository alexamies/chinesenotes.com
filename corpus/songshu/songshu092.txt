列傳第五十二　　良吏

　　高祖起自匹庶，知民事艱難，及登庸作宰，留心吏職，而王略外舉，未遑內務。奉師之費，日耗千金，播茲寬簡，雖所未暇，而絀華屏欲，以儉抑身，左右無幸謁之私，閨房無文綺之飾，故能戎車歲駕，邦甸不憂。太祖幼而寬仁，入纂大業，及難興陝方，六戎薄伐，命將動師，經略司、兗，費由府實，役不及民。自此區宇宴安，方內無事，三十年間，氓庶蕃息，奉上供徭，止於歲賦，晨出莫歸，自事而已。守宰之職，以六期為斷，雖沒世不徙，未及曩時，而民有所係，吏無苟得。家給人足，即事雖難，轉死溝渠，于時可免。凡百戶之鄉，有市之邑，歌謠舞蹈，觸處成群，蓋宋世之極盛也。暨元嘉二十七年，北狄南侵，戎役大起，傾資掃蓄，猶有未供，於是深賦厚斂，天下騷動。自茲至於孝建，兵連不息，以區區之江東，地方不至數千里，戶不盈百萬，薦之以師旅，因之以凶荒，宋氏之盛，自此衰矣。

　　晉世諸帝，多處內房，朝宴所臨，東西二堂而已。孝武末年，清暑方構，高祖受命，無所改作，所居唯稱西殿，不制嘉名；太祖因之，亦有合殿之稱。及世祖承統，制度奢廣，犬馬餘菽粟，土木衣綈繡，追陋前規，更造正光、玉燭、紫極諸殿。雕欒綺節，珠窗網戶，嬖女幸臣，賜傾府藏，竭四海不供其欲，單民命未快其心。太宗繼阼，彌篤浮侈，恩不恤下，以至橫流。蒞民之官，遷變歲屬，灶不得黔，席未暇暖，蒲、密之化，事未易階。豈徒吏不及古，民偽于昔，蓋由為上所擾，致治莫從。今采其風跡粗著者，以為《良吏篇》云。

　　王鎮之，字伯重，琅邪臨沂人，征士弘之兄也。曾祖暠，晉驃騎將軍。祖耆之，中書郎。父隨之，上虞令。鎮之初為琅邪王衛軍行參軍，出補剡、上虞令，並有能名。內史謝輶請為山陰令，復有殊績。遷衛軍參軍，本國郎中令，加寧朔將軍。桓玄輔晉，以為大將軍錄事參軍。時三吳饑荒，遣鎮之銜命賑恤，而會稽內史王愉不奉符旨，鎮之依事糾奏。愉子綏，玄之外甥，當時貴盛，鎮之為所排抑，以母老求補安成太守。及玄敗，玄將苻宏寇亂郡境，鎮之拒戰彌年，子弟五人，並臨陣見殺。母憂去職，在官清潔，妻子無以自給，乃棄家致喪還上虞舊基。畢，為子標之求安復令，隨子之官。服闋，為征西道規司馬、南平太守。徐道覆逼江陵，加鎮之建威將軍，統檀道濟、到彥之等討道覆，以不經將帥，固辭，不見聽。既而前軍失利，白衣領職，尋復本官。以討道覆功，封華容縣五等男，徵廷尉。晉穆帝何皇后山陵，領將作大匠。遷御史中丞，秉正不撓，百僚憚之。

　　出為使持節、都督交、廣二州諸軍事、建威將軍、平越中郎將、廣州刺史。高祖謂人曰：「王鎮之少著清績，必將繼美吳隱之。嶺南之弊，非此不康也。」在鎮不受俸祿，蕭然無所營。去官之日，不異始至。高祖初建相國府，以為諮議參軍，領錄事。善於吏職，嚴而不殘。遷宋臺祠部尚書。高祖踐阼，鎮之以腳患自陳，出為輔國將軍、琅邪太守，遷宣訓衛尉，領本州大中正。永初三年，卒官，時年六十六。弟弘之，在《隱逸傳》。

　　杜慧度，交趾朱鸘人也。本屬京兆。曾祖元，為寧浦太守，遂居交趾。父瑗，字道言，仕州府為日南、九德、交趾太守。初，九真太守李遜父子勇壯有權力，威制交土，聞刺史騰遯之當至，分遣二子斷遏水陸津要。瑗收眾斬遜，州境獲寧。除龍驤將軍。遯之在州十餘年，與林邑累相攻伐。遯之將北還，林邑王范胡達攻破日南、九德、九真三郡，遂圍州城。時遯之去已遠，瑗與第三子玄之悉力固守，多設權策，累戰，大破之。追討於九真、日南。連捷，故胡達走還林邑。乃以瑗為龍驤將軍、交州刺史。義旗進號冠軍將軍。盧循竊據廣州，遣使通好，瑗斬之。義熙六年，年八十四，卒，追贈右將軍，本官如故。

　　慧度，瑗第五子也。初為州主簿，流民督護，遷九真太守。瑗卒，府州綱佐以交土接寇，不宜曠職，共推慧度行州府事，辭不就。七年，除使持節、督交州諸軍事、廣武將軍、交州刺史。詔書未至，其年春，盧循襲破合浦，徑向交州。慧度乃率文武六千人距循於石碕，交戰，禽循長史孫建之。循雖敗，餘黨猶有三千人，皆習練兵事。李子遜李弈、李脫等奔竄石碕，盤結俚、獠，各有部曲。循知弈等與杜氏有怨，遣使招之，弈等引諸俚帥眾五六千人，受循節度。六月庚子，循晨造南津，命三軍入城乃食。慧度悉出宗族私財，以充勸賞。弟交趾太守慧期、九真太守章民並督率水步軍，慧度自登高艦，合戰，放火箭雉尾炬，步軍夾兩岸射之。循眾艦俱然，一時散潰，循中箭赴水死。斬循及父嘏，並循二子，親屬錄事參軍阮靜、中兵參軍羅農夫、李脫等，傳首京邑。封慧度龍編縣侯，食邑千戶。

　　高祖踐阼，進號輔國將軍。其年，率文武萬人南討林邑，所殺過半，前後被抄略，悉得還本。林邑乞降，輸生口、大象、金銀、古貝等，乃釋之。遣長史江悠奉表獻捷。慧度布衣蔬食，儉約質素，能彈琴，頗好《莊》、《老》。禁斷淫祀，崇脩學校。歲荒民饑，則以私祿賑給。為政纖密，有如治家，由是威惠沾洽，姦盜不起，乃至城門不夜閉，道不拾遺。少帝景平元年，卒，時年五十，追贈左將軍。

　　以慧度長子員外散騎侍郎弘文為振威將軍、刺史。初，高祖北征關、洛，慧度板弘文為鷹揚將軍，流民督護，配兵三千，北係大軍。行至廣州，關、洛已平，乃歸。統府板弘文行九真太守。及繼父為刺史，亦以寬和得眾，襲爵龍編侯。太祖元嘉四年，以廷尉王徽為交州刺史，弘文就徴。會得重疾，牽以就路，親舊見其患篤，勸表待病癒。弘文曰：「吾世荷皇恩，杖節三世，常欲投軀帝庭，以報所荷。況親被徵命，而可宴然者乎！如其顛沛，此乃命也。」弘文母既年老，見弘文輿疾就路，不忍分別，相與俱行。到廣州，遂卒。臨死，遣弟弘猷詣京，朝廷甚哀之。

　　徐豁，字萬同，東莞姑幕人也，中散大夫廣兄子。父邈，晉太子左衛率。豁晉安帝隆安末為太學博士。桓玄輔政，為中外都督，豁議：「致敬唯內外武官，太宰、司徒，並非軍職，則琅邪王不應加敬。」玄諷中丞免豁官。玄敗，以為秘書郎，尚書倉部郎，右軍何無忌功曹，仍為鎮南參軍；又祠部，永世令，建武司馬，中軍參軍，尚書左丞。永初初，為徐羨之鎮軍司馬，尚書左丞，山陰令。歷二丞三邑，精練明理，為一世所推。

　　元嘉初，為始興太守。三年，遣大使巡行四方，並使郡縣各言損益。豁因此表陳三事，其一曰：「郡大田，武吏年滿十六，便課米六十斛，十五以下至十三，皆課米三十斛，一戶內隨丁多少，悉皆輸米。且十三歲兒，未堪田作，或是單迥，無相兼通，年及應輸，便自逃逸，既遏接蠻、俚，去就益易。或乃斷截支體，產子不養，戶口歲減，實此之由。謂宜更量課限，使得存立。今若減其米課，雖有交損，考之將來，理有深益。」其二曰：「郡領銀民三百餘戶，鑿坑采砂，皆二三丈。功役既苦，不顧崩壓，一歲之中，每有死者。官司檢切，猶致逋違，老少相隨，永絕農業；千有餘口，皆資他食，豈唯一夫不耕，或受其饑而已。所以歲有不稔，便致甚困。尋臺邸用米，不異於銀，謂宜准銀課米，即事為便。」其三曰：「中宿縣俚民課銀，一子丁輸南稱半兩。尋此縣自不出銀，又俚民皆巢居鳥語，不閑貨易之宜，每至買銀，為損已甚。又稱兩受入，易生姦巧，山俚愚怯，不辨自申，官所課甚輕，民以所輸為劇。今若聽計丁課米，公私兼利。」

　　在郡著績，太祖嘉之。下詔曰：「始興太守豁，潔己退食，恪居在官，政事脩理，惠澤沾被。近嶺南荒弊，郡境尤甚，拯恤有方，濟厥饑饉，雖古之良守，蔑以尚焉。宜蒙褒賁，以旌清績，可賜絹二百匹，穀千斛。」五年，以為持節、督廣、交二州諸軍事、寧遠將軍、平越中郎將、廣州刺史。未拜，卒，時年五十一。太祖又下詔曰：「豁廉清勤恪，著稱所司，故擢授南服，申其才志。不幸喪殞，朕甚悼之。可賜錢十萬，布百匹，以營葬事。」

　　陸徽，字休猷，吳郡吳人也。郡辟命主簿，仍除衛軍、車騎二府參軍，揚州主簿，王弘衛將軍主簿，除尚書都官郎，出補建康令。清平無私，為太祖所善，遷司徒左西掾。元嘉十四年，為始興太守。明年，仍除使持節、交、廣二州諸軍事、綏遠將軍、平越中郎將、廣州刺史。清名亞王鎮之，為士民所愛詠。上表薦士曰：「臣聞陵雪褒潁，貞柯必振；尊風賞流，清原斯挹。是以衣囊揮譽於西京，折轅延高於東帝。伏見廣州別駕從事史朱萬嗣，年五十三，字少豫，理業沖夷，秉操純白，行稱私庭，能著官政。雖氏非世祿，宦無通資，而隨牒南服，位極僚首，九綜州綱，三端府職，頻掌蕃機，屢績符守。年暨知命，廉尚愈高，冰心與貪流爭激，霜情與晚節彌茂。歷宰金山，家無寶鏤之飾；連組珠海，室靡璫珥之珍。確然守志，不求聞達，實足以澄革汙吏，洗鏡貪氓。臣謬忝司牧，任專萬里，雖情祗慎擢，才闕豪露，敢罄愚陋，舉其所知。如得提名禮闈，抗跡朝省，摶嶺表之清風，負冰宇之潔望，則恩融一臣，而施光萬物。敢緣天澤云行，時德雨施，每甄外州，榮加遠國。是以獻其瞽言，希垂聽覽。」

　　二十一年，徵以為南平王鑠冠軍司馬、長沙內史，行湘州府事。母憂去職。張尋、趙廣為亂於益州，兵寇之餘，政荒民擾。二十三年，乃追徽為持節、督益、寧二州諸軍事、寧朔將軍、益州刺史。隱恤有方，威惠兼著，寇盜靜息，民物殷阜，蜀土安說，至今稱之。二十九年，卒，時年六十二。身亡之日，家無餘財。太祖甚痛惜之，詔曰：「徽厲志廉潔，歷任恪勤，奉公盡誠，克己無倦。褒榮未申，不幸夙殞，言念在懷，以為傷恨。可贈輔國將軍，本官如故。」賜錢十萬，米二百斛。諡曰簡子。子睿，正員外郎。弟展，臧質車騎長史、尋陽太守，質敗，從誅。

　　阮長之，字茂景，陳留尉氏人也。祖思曠，金紫光祿大夫。父普，驃騎諮議參軍。長之年十五喪父，有孝性，哀感傍人。服除，蔬食者猶積載。閒居篤學，未嘗有惰容。初為諸府參軍，除員外散騎侍郎。母老，求補襄垣令，督郵無禮，鞭之，去職。尋補廬陵王義真車騎行正參軍，平越長史，東莞太守。入為尚書殿中郎，出為武昌太守。時王弘為江州，雅相知重，引為車騎從事中郎。入為太子中舍人，中書侍郎，以母老，固辭朝直，補彭城王義康平北諮議參軍。元嘉九年，遷臨川內史，以南土卑濕，母年老，非所宜，辭不就。十一年，復除臨海太守。至郡少時而母亡，葬畢，不勝憂，十四年，卒，時年五十九。

　　時郡縣田祿，芒種為斷，此前去官者，則一年秩祿皆入前人；此後去官者，則一年秩祿皆入後人。始以元嘉末改此科，計月分祿。長之去武昌郡，代人未至，以芒種前一日解印綬。初發京師，親故或以器物贈別，得便緘錄，後歸，悉以還之。在中書省直，夜往鄰省，誤著履出閣，依事自列門下；門下以闇夜人不知，不受列。長之固遣送之，曰：「一生不侮闇室。」前後所蒞官，皆有風政，為後人所思。宋世言善治者，咸稱之。子師門，原鄉令。

　　江秉之，字玄叔，濟陽考城人也。祖逌，晉太常。父纂，給事中。秉之少孤，弟妹七人，並皆幼稚，撫育姻娶，罄其心力。初為劉穆之丹陽前軍府參軍。高祖督徐州，轉主簿，仍為世子中軍參軍。宋受禪，隨例為員外散騎侍郎，補太子詹事丞。少帝即位，入為尚書都官郎，出為永世、烏程令，以善政著名東土。徵建康令，為治嚴察，京邑肅然。殷景仁為領軍，請為司馬。復出為山陰令，民戶三萬，政事煩擾，訟訴殷積，階庭常數百人，秉之御繁以簡，常得無事。宋世唯顧覬之亦以省務著績，其餘雖復刑政脩理，而未能簡事。以在縣有能，遷補新安太守。

　　元嘉十二年，轉在臨海，並以簡約見稱。所得祿秩，悉散之親故，妻子常饑寒。人有勸其營田者，秉之正色曰：「食祿之家，豈可與農人競利！」在郡作書案一枚，及去官，留以付庫。十七年，卒，時年六十。

　　子徽，尚書都官郎，吳令。元兇殺徐湛之，徽以黨與見誅。子謐，昇明末為尚書吏部郎。元嘉初，太祖遣大使巡行四方，兼散騎常侍孔默之、王歆之等上言：「宣威將軍、陳、南頓二郡太守李元德，清勤均平，姦盜止息。彭城內史魏恭子，廉恪脩慎，在公忘私，安約守儉，久而彌固。前宋縣令成浦，治政寬濟，遺詠在民。前鮦陽令李熙國，在事有方，民思其政。山桑令何道，自少清廉，白首彌厲。應加褒齎，以勸於後。」乃進元德號寧朔將軍，恭子賜絹五十匹，穀五百斛；浦、熙國、道各賜絹三十匹，穀二百斛。

　　王歆之，字叔道，河東人也。曾祖愆期，有名晉世，官至南蠻校尉。祖尋之，光祿大夫。父肇之，豫章公相。歆之被遇於太祖，歷顯官左民尚書，光祿大夫，卒官。元嘉九年，豫州刺史長沙王義欣上言：「所統威遠將軍、北譙梁二郡太守關中侯申季歷，自奉職邦畿，於茲五年，信惠並宣，威化兼著，外清姦暴，內輯民黎，役賦均平，閭井齊肅，綏穆初附，招攜荒遠，郊境之外，仰澤懷風，爵賞之授，績能是顯，宜升階秩，以崇獎勸。」進號寧朔將軍。

　　其後晉壽太守郭啟玄亦有清節，卒官。元嘉二十八年，詔曰：「故綏遠將軍、晉壽太守郭啟玄往銜命虜庭，秉意不屈，受任白水，盡勤靡懈，公奉私餼，纖毫弗納，布衣蔬食，飭躬惟儉。故超授顯邦，以甄廉績。而介誠苦節，終始匪貳，身死之日，妻子凍餒，志操殊俗，良可哀悼。可賜其家穀五百斛。」

　　時有北地傅僧祐、潁川陳瑉、高平張祐，並以吏才見知。僧祐事在《臧燾傳》。瑉為吳令，善發姦伏，境內以為神明。祐祖父湛，晉孝武世，以才學為中書侍郎，光祿勳。祐歷臨安、武康、錢塘令，並著能名，宋世言長吏者，以三人為首。元嘉中，高平太守潘詞，有清節。子亮為昌慮令，亦著廉名，大明中，為徐州刺史劉道隆所表。世祖世，吳郡陸法真歷官有清節，嘗為劉秀之安北錄事參軍。泰山羊希與安北諮議參軍孫詵書曰：「足下同僚似有陸錄事者，此生東南名地，又張玄外孫，持身至清，雅有志節。年高官下，秉操不衰，計當日夕相與申意。」太宗初，為南海太守，卒官。

　　太宗世，琅邪王悅，亦蒞官清正見知。悅字少明，晉右將軍羲之曾孫也。父靖之，官至司徒左長史。靖之為劉穆之所厚，就穆之求侍中，如此非一。穆之曰：「卿若不求，久自得也。」遂不果。悅泰始中，為黃門郎，御史中丞。上以其廉介，賜良田五頃。遷尚書吏部郎，侍中，在門下，盡其心力。五年，卒官，追贈太常。初，悅為侍中，檢校御府、太官、太醫諸署，得姦巧甚多。及悅死，眾咸謂諸署詋詛之，上乃收典掌者十餘人，桎梏云送淮陰，密令渡瓜步江，投之中流。

　　史臣曰：夫善政之於民，猶良工之於埴也，用功寡而成器多。漢世戶口殷盛，刑務簡闊，郡縣治民，無所橫擾，勸賞威刑，事多專斷，尺一詔書，希經邦邑，龔、黃之化，易以有成。降及晚代，情偽繁起，民減昔時，務多前世，立績垂風，艱易百倍。若以上古之化，治此世之民，今吏之良，撫前代之俗，則武城弦歌，將有未暇；淮陽臥治，如或可勉。未必今才陋古，蓋化有淳薄也。


Chinese text: This work was published before January 1, 1923, and is in the
public domain worldwide because the author died at least 100 years ago.
