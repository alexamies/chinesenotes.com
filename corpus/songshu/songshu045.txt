列傳第五　　王鎮惡 檀韶 向靖 劉懷慎 劉粹

　　王鎮惡，北海劇人也。祖猛，字景略，苻堅僭號關中，猛為將相，有文武才，北土重之。父休，為河東太守。鎮惡以五月五日生，家人以俗忌，欲令出繼疏宗。猛見奇之，曰：「此非常兒，昔孟嘗君惡月生而相齊，是兒亦將興吾門矣！」故名之為鎮惡。年十三而苻氏敗亡，關中擾亂，流寓崤、澠之間。嘗寄食澠池人李方家，方善遇之。謂方曰：「若遭遇英雄主，要取萬戶侯，當厚相報。」方答曰：「君丞相孫，人才如此，何患不富貴。至時願見用為本縣令，足矣。」後隨叔父曜歸晉，客居荊州。頗讀諸子兵書，論軍國大事，騎乘非所長，關弓亦甚弱，而意略縱橫，果決能斷。

　　廣固之役，或薦鎮惡於高祖，時鎮惡為天門臨澧令，即遣召之。既至與語，甚異焉，因留宿。明旦謂諸佐曰：「鎮惡，王猛之孫，所謂將門有將也。」即以為青州治中從事史，行參中軍太尉軍事，署前部賊曹。拒盧循於查浦，屢戰有功，封博陸縣五等子。高祖謀討劉毅，鎮惡曰：「公若有事西楚，請賜給百舸為前驅。」義熙八年，劉毅有疾，求遣從弟兗州刺史藩為副貳，高祖偽許之。九月，大軍西討，轉鎮惡參軍事，加振武將軍。高祖至姑孰，遣鎮惡率龍驤將軍蒯恩百舸前發，其月二十九日也。戒之曰：「若賊知吾上，比軍至，亦當少日耳。政當岸上作軍，未辦便下船也。卿至彼，深加籌量，可擊，便燒其船艦，且浮舸水側，以待吾至。慰勞百姓，宣揚詔旨並赦文、及吾與衛軍府文武書。罪止一人，其餘一無所問。若賊都不知消息，未有備防，可襲便襲。今去，但云劉兗州上。」鎮惡受命，便晝夜兼行，於鵲洲、尋陽、河口、巴陵守風凡四日；十月二十二日，至豫章口，去江陵城二十里。

　　自鎮惡進路，揚聲劉兗州上，毅謂為信然，不知見襲。鎮惡自豫章口舍船步上，蒯恩軍在前，鎮惡次之。舸留一二人，對舸岸上豎六七旗，下輒安一鼓。語所留人：「計我將至城，便長嚴，令後有大軍狀。」又分隊在後，令燒江津船艦。鎮惡徑前襲城，語前軍：「若有問者，但云劉兗州至。」津戍及百姓皆言劉藩實上，晏然不疑。

　　未至城五六裡，逢毅要將朱顯之，與十許騎，步從者數十，欲出江津。問是何人，答云：「劉兗州至。」顯之馳前問藩在所，答云：「在後。」顯之既見軍不見藩，而見軍人擔彭排戰具，望見江津船艦已被燒，煙焰張天，而鼓嚴之聲甚盛，知非藩上，便躍馬馳去告毅：「外有大軍，似從下上，垂已至城，江津船悉被火燒矣。」行令閉諸城門。鎮惡亦馳進，軍人緣城得入，門猶未及下關，因得開大城東門。大城內，毅凡有八隊，帶甲千餘，已得戒嚴。蒯恩入東門，便北回擊射堂，前攻金城東門。鎮惡入東門，便直擊金城西門。軍分攻金城南門，毅金城，內東從舊將，猶有六隊千餘人，西將及能細直吏快手，復有二千餘人。食時就鬥，至中晡，西人退散及歸降略盡。鎮惡入城，便因風放火，燒大城南門及東門。又遣人以詔及赦文並高祖手書凡三函示毅，毅皆燒不視。金城內亦未信高祖自來。有王桓者，家住江陵，昔手斬桓謙，為高祖所賞拔，常在左右。求還西迎家，至是率十餘人助鎮惡戰。下晡間，於金城東門北三十步鑿城作一穴，桓便先眾入穴，鎮惡自後繼之，隨者稍多，因短兵接戰。鎮惡軍人與毅東來將士，或有是父兄子弟，中表親親者，鎮惡令且鬥且共語，眾並知高祖自來，人情離懈。一更許，聽事前陣散潰，斬毅勇將趙蔡。毅左右兵猶閉東西閣拒戰，鎮惡慮暗夜自相傷犯，乃引軍出，繞金城，開其南面，以為退路。毅慮南有伏兵，三更中，率左右三百許人開北門突出。初，毅常所乘馬在城外不得入，倉卒無馬，毅便就子肅民取馬，肅民不與。朱顯之謂曰：「人取汝父，而惜馬不與，汝今自走，欲何之？」奪馬以授毅。初出，政值鎮惡軍，衝之不得去；回衝蒯恩軍，軍人鬥已一日，疲倦，毅得從大城東門出奔牛牧佛寺，自縊死。鎮惡身被五箭，射鎮惡手所執矟，於手中破折。江陵平後二十日，大軍方至。

　　署中兵，出為安遠護軍、武陵內史。以討劉毅功，封漢壽縣子，食邑五百戶。蠻帥向博抵根據阮頭，屢為兇暴，鎮惡討平之。初行，告刺史司馬休之，求遣軍以為聲援，休之遣其將朱襄領眾助鎮惡。會高祖西討休之，鎮惡乃告諸將曰：「百姓皆知官軍已上，朱襄等復是一賊，表裏受敵，吾事敗矣。」乃率軍夜下，江水迅急，倏忽行數百里，直據都尉治。既至，乃以竹籠盛石，堙塞水道。襄軍下，夾岸擊之，斬襄首，殺千餘人。鎮惡性貪，既破襄，因停軍抄掠諸蠻，不時反。及至江陵，休之已平，高祖怒，不時見之。鎮惡笑曰：「但令我一見公，無憂矣。」高祖尋登城喚鎮惡，鎮惡為人強辯，有口機，隨宜酬應，高祖乃釋。休之及魯宗之奔襄陽，鎮惡統蒯恩諸軍水路追之，休之等奔羌，鎮惡追躡，盡境而還。除游擊將軍。

　　十二年，高祖將北伐，轉鎮惡為諮議參軍，行龍驤將軍，領前鋒。將發，前將軍劉穆之見鎮惡於積弩堂，謂之曰：「公愍此遺黎，志蕩逋逆。昔晉文王委伐蜀於鄧艾，今亦委卿以關中，想勉建大功，勿孤此授。」鎮惡曰：「不克咸陽，誓不復濟江而還也！」鎮惡入賊境，戰無不捷，邵陵、許昌，望風奔散；破虎牢及柏谷塢，斬賊帥趙玄。軍次洛陽，偽陳留公姚洸歸順。進次澠池，造故人李方家，升堂見母，厚加酬賚，即版授方為澠池令。遣司馬毛德祖攻偽弘農太守尹雅於蠡城，生擒之。仍行弘農太守。方軌長驅，徑據潼關。偽大將軍姚紹率大眾拒嶮，深溝高壘以自固。鎮惡懸軍遠入，轉輸不充，與賊相持久，將士乏食，乃親到弘農督上民租，百姓競送義粟，軍食復振。

　　初，高祖與鎮惡等期，若克洛陽，須大軍至，未可輕前。既而鎮惡等徑向潼關，為紹所拒不得進，而軍又乏食，馳告高祖，求遣糧援。時高祖沿河，索虜屯據河岸，軍不得前。高祖呼所遣人開舫北戶，指河上虜示之曰：「我語令勿進，而輕佻深入。岸上如此，何由得遣軍？」鎮惡既得義租，紹又病死，偽撫軍姚贊代紹守險，眾力猶盛。高祖至湖城，贊引退。

　　大軍次潼關，謀進取之計，鎮惡請率水軍自河入渭。偽鎮北將軍姚強屯兵涇上，鎮惡遣毛德祖擊破之，直至渭橋。鎮惡所乘皆蒙衝小艦，行船者悉在艦內，羌見艦溯渭而進，艦外不見有乘行船人，北土素無舟楫，莫不驚惋，咸謂為神。鎮惡既至，令將士食畢，便棄船登岸。渭水流急，倏忽間，諸艦悉逐流去。時姚泓屯軍在長安城下，猶數萬人。鎮惡撫慰士卒曰：「卿諸人並家在江南，此是長安城北門外，去家萬里，而舫乘、衣糧，並已逐流去，豈復有求生之計邪？唯宜死戰，可以立大功，不然，則無遺類矣。」乃身先士卒，眾亦知無復退路，莫不騰踴爭先。泓眾一時奔潰，即陷長安城。泓挺身逃走，明日，率妻子歸降。城內夷、晉六萬餘戶，鎮惡宣揚國恩，撫尉初附，號令嚴肅，百姓安堵。

　　高祖將至，鎮惡於灞上奉迎。高祖勞之曰：「成吾霸業者，真卿也。」鎮惡再拜謝曰：「此明公之威，諸將之力，鎮惡何功之有焉！」高祖笑曰：「卿欲學馮異也。」是時關中豐全，倉庫殷積，鎮惡極意收斂，子女玉帛，不可勝計。高祖以其功大，不問也。進號征虜將軍。時有白高祖以鎮惡既克長安，藏姚泓偽輦，為有異志。高祖密遣人覘輦所在，泓輦飾以金銀，鎮惡悉剔取，而棄輦於垣側。高祖聞之，乃安。

　　高祖留第二子桂陽公義真為安西將軍、雍、秦二州刺史，鎮長安。鎮惡以本號領安西司馬、馮翊太守，委以捍禦之任。時西虜佛佛強盛，姚興世侵擾北邊，破軍殺將非一。高祖既至長安，佛佛畏憚不敢動。及大軍東還，便寇逼北地。義真遣中兵參軍沈田子距之。虜甚盛，田子屯劉回堡，遣使還報鎮惡。鎮惡對田子使，謂長史王修曰：「公以十歲兒付吾等，當各思竭力，而擁兵不進，寇虜何由得平！」使還，具說鎮惡言，田子素與鎮惡不協，至是益激怒。二人常有相圖志，彼此每相防疑。鎮惡率軍出北地，為田子所殺，事在《序傳》。時年四十六。田子又於鎮惡營內殺鎮惡兄基、弟鴻、遵、淵及從弟昭、朗、弘，凡七人。是歲，十四年正月十五日也。

　　高祖表曰：「故安西司馬、征虜將軍王鎮惡，志節亮直，機略明舉。自策名州府，屢著誠績。荊南遘釁，勢據上流，難興強藩，憂兼內侮。鎮惡輕舟先邁，神兵電臨，旰食之虞，一朝霧散。及王師西伐，有事中原，長驅洛陽，肅清湖、陝。入渭之捷，指麾無前，遂廓定咸陽，俘執偽后，克成之效，莫與為疇，實捍城所寄，國之方召也。近北虜游魂，寇掠渭北，統率眾軍，曜威撲討。賊既還奔，還次涇上，故龍驤將軍沈田子忽發狂易，奄加刃害，忠勳未究，受禍不圖，痛惜兼至，惋悼無已，伏惟聖懷，為之傷惻。田子狂悖，即已備憲。鎮惡誠著艱難，勳參前烈，殊績未酬，宜蒙追寵，願敕有司議其褒贈。」於是追贈左將軍、青州刺史。高祖受命，追封龍陽縣侯，食邑千五百戶，諡曰壯侯。配食高祖廟廷。

　　子靈福嗣，位至南平王鑠右軍諮議參軍。靈福卒，子述祖嗣。述祖卒，子睿嗣。齊受禪，國除。

　　鎮惡弟康，留關中，及高祖北伐，鎮惡為前鋒，康逃匿田舍。鎮惡次潼關，康將家奔之，高祖板為彭城公前將軍行參軍。鎮惡被害，康逃藏得免，攜家出洛陽，到彭城，歸高祖。即以康為相國行參軍。求還洛陽視母，尋值關、陝不守，康與長安徙民張旰醜、劉雲等唱集義徒，得百許人，驅率邑郭僑戶七百餘家，共保金墉城，為守戰之備。時有一人邵平，率部曲及并州乞活一千餘戶屯城南，迎亡命司馬文榮為主。又有亡命司馬道恭自東垣率三千人屯城西，亡命司馬順明五千人屯陵雲臺。順明遣刺殺文榮，平復推順明為主。又有司馬楚之屯柏谷塢，索虜野阪戍主黑弰公遊騎在芒上，攻逼交至，康堅守六旬。

　　宋臺建，除康寧朔將軍、河東太守。遣龍驤將軍姜囗率軍救之，諸亡命並各奔散。高祖嘉康節，封西平縣男，食邑三百戶，進號龍驤將軍。迎康家還京邑。勸課農桑，百姓甚親賴之。永初元年，卒金墉，時年四十九，葬於偃師城西。追贈輔國將軍。無子，以兄河西太守基子天祐嗣。當太祖元嘉二十七年，隨劉康祖伐索虜敗沒，子懷祖嗣。

　　檀韶，字令孫，高平金鄉人也，世居京口。初辟本州從事，西曹主簿，輔國司馬。高祖建義，韶及弟祗、道濟等從平京城，行參高祖建武將軍事。都邑既平，為鎮軍參軍，加寧遠將軍、東海太守，進號建武將軍，遷龍驤將軍、秦郡太守，北陳留內史。以平桓玄功，封巴丘縣侯，食邑五百戶；復參車騎將軍事，加龍驤將軍，遷驍騎將軍，中軍諮議參軍，加寧朔將軍。

　　從征廣固，率向彌、胡藩等五十人攻臨朐城，克之。及圍廣固，慕容超夜燒樓，當韶圍分，降號橫野將軍。城陷之日，韶率所領先登，領北琅邪太守，進號寧朔將軍、琅邪內史。從討盧循於左里，又有戰功，並論廣固功，更封宜陽縣侯，食邑七百戶，降先封一等為伯，減戶之半二百五十戶，賜祗子臻。坐六門內乘輿，白衣領職。義熙七年，號輔國將軍。八年，丁母憂，起為冠軍將軍。明年，復為琅邪內史，淮南太守，將軍如故。鎮姑孰。尋進號左將軍，領本州大中正。十二年，遷督江州、豫州之西陽、新蔡二郡諸軍事、江州刺史，將軍如故。有罪，免官。

　　高祖受命，以佐命功，增八百戶，並前千五百戶。韶嗜酒貪橫，所蒞無績，上嘉其合門從義，弟道濟又有大功，故特見寵授。永初二年，卒於京邑，時年五十六。追贈安南將軍，加散騎常侍。子緒嗣。緒卒，無子，國除。祗子臻。臻卒，子遐嗣，齊受禪，國除。祗、弟道濟並別有傳。

　　向靖，字奉仁，小字彌，河內山陽人也。名與高祖祖諱同，改稱小字。世居京口，與高祖少舊。從平京城，參建武軍事。進平京邑，板參鎮軍軍事，加寧遠將軍。京邑雖平，而群寇互起，彌與劉藩、孟龍符征破桓歆、桓石康、石綏於白茅，攻壽陽克之。義熙三年，遷建武將軍、秦郡太守，北陳留內史，戍堂邑。以平京城功，封山陽縣五等侯。從征鮮卑，大戰於臨朐，累月不決。彌與檀韶等分軍自間道攻臨朐城。彌擐甲先登，即時潰陷，斬其牙旗，賊遂奔走。攻拔廣固，彌又先登。盧循屯據蔡洲，以親黨阮賜為豫州刺史，攻逼姑孰。彌率譙國內史趙恢討之。時輔國將軍毛脩之戍姑孰，告急續至，彌兼行進討，破賜，收其輜重。除中軍諮議參軍，將軍如故。盧循退走，高祖南征，彌為前鋒，於南陵、雷池、左里三戰，並大捷。軍還，除太尉諮議參軍、下邳太守，將軍如故。

　　八年，轉游擊將軍，尋督馬頭、淮西諸郡軍事、龍驤將軍、鎮蠻護軍、安豐、汝陰二郡太守、梁國內史，戍壽陽。以平廣固、盧循功，封安南縣男，食邑五百戶。十年，遷冠軍將軍、高陽內史，臨淮太守，領石頭戍事。高祖西伐司馬休之，以彌為吳興太守，將軍如故。明年，高祖北伐，彌以本號侍從，留戍確磝，進屯石門、柏谷。遷督北青州諸軍事、北青州刺史，將軍如故。高祖受命，以佐命功，封曲江縣侯，食邑千戶。遷太子左衛率，加散騎常侍。二年，卒官，時年五十九。追贈前將軍。彌治身儉約，不營室宇，無園田商貨之業，時人稱之。

　　子植嗣，多過失，不受母訓，奪爵。更以植次弟楨紹封，又坐何殺人，國除。植弟柳，字玄季，有學義才能，立身方雅，無所推先，諸盛流並容之。太尉袁淑、司空徐湛之、東揚州刺史顏竣皆與友善。歷始興王濬征北中兵參軍，始興內史，南康相。臧質為逆，召柳至尋陽，與之俱下。質敗歸降，下獄死。

　　彌弟劭，永初中，為宣城太守。劭弟子亮，以私忿殺彌妻施氏，託云奴客所殺，劭輒於墓所殺亮及彌妾並奴婢七八人，匿不聞官，為有司所奏，詔無所問。元嘉初，卒於義興太守。

　　劉懷慎，彭城人，左將軍懷肅弟也。少謹慎質直。始參高祖鎮軍將軍事，振威將軍、彭城內史。從征鮮卑，每戰必身先士卒，及克廣固，懷慎率所領先登。從高祖距盧循於石頭，屢戰克捷，加輔國將軍。義熙八年，以本號監北徐州諸軍事，鎮彭城，尋加徐州刺史。為政嚴猛，境內震肅。九年，亡命王靈秀為寇，討平之。十一年，進北中郎將。以平廣固、盧循功，封南城縣男，食邑五百戶。十三年，高祖北伐，以為中領軍、征虜將軍，衛輦轂。坐府中相殺，免官。雖名位轉優，而恭恪愈至，每所之造位任不逾己者，皆束帶門外下車，其謹退類如此。

　　宋臺立，召為五兵尚書，仍督江北淮南諸軍、前將軍、南晉州刺史。復徵為度支尚書，加散騎常侍。高祖遷都壽春，留懷慎督北徐、兗、青、淮北諸軍事、中軍將軍、徐州刺史。以亡命入廣陵城，降號征虜將軍。永初元年，以佐命功，進爵為侯，增邑千戶。進號平北將軍。徵為五兵尚書，加散騎常侍，光祿大夫。景平元年，遷護軍將軍，常侍如故。特賜班於宗族，家無餘財。二年卒，時年六十一。追贈撫軍，諡曰肅侯。

　　子德願嗣。世祖大明初，為游擊將軍，領石頭戍事。坐受賈客韓佛智貨，下獄，奪爵土。後復為秦郡太守。德願性粗率，為世祖所狎侮。上寵姬殷貴妃薨，葬畢，數與群臣至殷墓。謂德願曰：「卿哭貴妃若悲，當加厚賞。」德願應聲便號慟，撫膺擗踴，涕泗交流。上甚悅，以為豫州刺史。又令醫術人羊志哭殷氏，志亦嗚咽。他日有問志：「卿那得此副急淚？」志時新喪愛姬，答曰：「我爾日自哭亡妾耳。」志滑稽，善為諧謔，上亦愛狎之。德願善御車，嘗立兩柱，使其中劣通車軸，乃於百餘步上振轡長驅，未至數尺，打牛奔從柱間直過，其精如此。世祖聞其能，為之乘畫輪車，幸太宰江夏王義恭第。德願岸著籠冠，短朱衣，執轡進止，甚有容狀。永光中，為廷尉，與柳元景厚善。元景敗，下獄誅。

　　懷慎庶長子榮祖，少好騎射，為高帝所知。及盧循攻逼，時賊乘小艦，入淮拔柵。武帝宣令三軍，不得輒射賊。榮祖不勝憤怒，冒禁射之，所中應弦而倒，帝益奇焉。以戰功參太尉軍事。從討司馬休之，彭城內史徐逵之敗沒，諸將意沮，榮祖請戰愈厲，高祖乃解所著鎧以授之。榮祖率所領陷陣，身被數創，會賊破走。加振威將軍，尋參世子征虜軍事，領遂成令。高祖北伐，轉鎮西中兵參軍，寧遠將軍。水軍入河，與朱超石大破索虜於半城，又攻劉度壘克之。高祖大饗戰士，謂榮祖曰：「卿以寡克眾，攻無堅城，雖古名將，何以過此。」轉為太尉中兵參軍，加建威將軍。既破長安，姚泓女婿徐眾率其餘眾連營叛走，榮祖與檀道濟等攻營破之，斬首擒馘，不可稱計。十四年，除彭城內史，又補相國參軍。其年，遣榮祖還都，為世子中兵參軍。

　　永初元年，除越騎校尉，尋轉右軍將軍。索虜南寇，司州刺史毛德祖陷沒，榮祖時居父艱，起為輔國將軍。追論半城之功，賜爵都鄉侯。榮祖為人輕財貴義，善撫將士，然性偏險褊隘，頗失士君子之心。領軍將軍謝晦深接待之，廢立之際，要榮祖，固辭獲免。及晦出鎮荊楚，欲請為南蠻校尉，榮祖又固止之。其年冬卒。德願弟興祖，青州刺史。

　　懷慎弟懷默，冠軍將軍、江夏內史，太中大夫。懷默子道球，巴東、建平二郡太守。道球弟孫登，武陵內史。孫登子亮，世祖大明中，為武康令。時境內多盜鑄錢，亮掩討無不禽，所殺以千數。太宗泰始初，為巴陵王休若鎮東中兵參軍，北伐南討，功冠諸將，封順陽縣侯，食邑六百戶，歷黃門郎，梁、益二州刺史。在任廉儉，不營財貨，所餘公祿，悉以還官。太宗嘉之，下詔褒美。亮在梁州，忽服食修道，欲致長生。迎武當山道士孫道胤，令合仙藥。至益州，泰豫元年藥始成，而未出火毒。孫不聽亮服，亮苦欲服，平旦開城門取井華水服，至食鼓後，心動如刺，中間便絕。後人逢見，乘白馬，將數十人，出關西行，共語分明，此乃道家所謂尸解者也。追贈冠軍將軍，諡曰剛侯。

　　孫登弟道隆，元嘉二十二年，為廬江太守。世祖舉義，棄郡來奔，以補南中郎參軍事，加龍驤將軍。時世祖分麾下以為三幢，道隆與中兵參軍王謙之、馬文恭各領其一。大明中，歷黃門侍郎，徐、青、冀三州刺史。前廢帝景和中，以為右衛將軍，永昌縣侯，食邑五百戶，委以腹心之任。泰始初，為太守盡力，遷左衛將軍，中護軍。尋賜死，事在建安王休仁傳。

　　王謙之，字休光，琅邪臨沂人，晉司州刺史胡之曾孫也。世祖初，歷驍騎將軍，御史中丞，吳興太守。以南下之功，封石陽縣子，食邑五百戶。大明三年卒，贈前將軍，諡曰肅。子應之嗣。大明末，為衡陽內史。晉安王子勛反，應之起義拒湘州行事何慧文，為慧文所殺，事在《鄧琬傳》，追贈侍中。應之弟雲之，順帝昇明中貴達。

　　馬文恭，扶風人也。亦以功封泉陵縣子，食邑五百戶。世祖即位，為游擊將軍。頃之，卒。

　　劉粹，字道沖，沛郡蕭人也。祖恢，持節、監河中軍事，征虜將軍。粹家在京口。少有志幹，初為州從事。高祖克京城，參建武軍事。從平京邑，轉參鎮軍事，尋加建武將軍、沛郡太守；又領下邳太守，復為車騎中軍參軍。從征廣固，戰功居多。以建義功，封西安縣五等侯。軍還，轉中軍諮議參軍。盧循逼京邑，京口任重，太祖時年四歲，高祖使粹奉太祖鎮京城。轉游擊將軍。遷建威將軍、江夏相。

　　衛將軍毅，粹族兄也，粹盡心高祖，不與毅同。高祖欲謀毅，眾並疑粹在夏口，高祖愈信之。及大軍至，粹竭其誠力。事平，封灄陽縣男，食邑五百戶。母憂去職。俄而高祖討司馬休之，起粹為寧朔將軍、竟陵太守，統水軍入河。明年，進號輔國將軍，遷相國右司馬、侍中、中軍司馬、冠軍將軍，遷左衛將軍。永初元年，以佐命功，改封建安縣侯，食邑千戶。二年，以役使監吏，免官。尋督江北淮南郡事、征虜將軍、廣陵太守。三年，以本號督豫、司、雍、并四州、南豫州之梁郡、弋陽、馬頭三郡諸軍事、豫州刺史，領梁郡太守，鎮壽陽，治有政績。少帝景平二年，譙郡流離六十餘家叛沒虜，趙炅、秦剛等六家悔倍，還投陳留襄邑縣，頓謀等村，粹遣將苑縱夫討叛戶不及，因誅殺謀等三十家，男丁一百三十七人，女弱一百六十二口，收付作部。粹坐貶號為寧朔將軍。時索虜南寇，粹遣將軍李德元襲許昌，殺偽潁川太守庾龍，於是陳留人董邈自稱小黃盟主，斬偽征虜將軍、廣州刺史司馬世賢，傳首京都。

　　太祖即位，遷使持節、督雍、梁、南北秦四州、荊州之南陽、竟陵、順陽、襄陽、新野、隨六郡諸軍事、征虜將軍、領寧蠻校尉、雍州刺史、襄陽、新野二郡太守。在任簡役愛民，罷諸沙門二千餘人，以補府史。元嘉三年討謝晦，遣粹弟車騎從事中郎道濟、龍驤將軍沈敞之就粹，自陸道向江陵。粹以道濟行竟陵內史，與敞之及南陽太守沈道興步騎至沙橋，為晦司馬周超所敗，士眾傷死者過半，降號寧朔將軍。初，晦與粹厚善，以粹子曠之為參軍。粹受命南討，一無所顧，太祖以此嘉之。晦遣送曠之還粹，亦不害也。明年，粹卒，時年五十三。追贈安北將軍，持節、本官如故。

　　曠之嗣，官至晉熙太守。曠之卒，子琛嗣。琛卒，無子，國除。琛弟亮，順帝昇明末，尚書駕部郎。粹庶長子懷之，為臨川內史，與臧質同逆，伏誅。

　　粹弟道濟，尚書起部郎，王弘車騎從事中郎，江夏王義恭撫軍司馬，河東太守，仍遷振武將軍、益州刺史。長史費謙、別駕張熙、參軍楊德年等，並聚斂興利，而道濟委任之，傷政害民，民皆怨毒。太祖聞之，與道濟詔，戒之曰：「聞卿在任，未盡清省，又頗為殖貨，若萬一有此，必宜改之。比傳人情不甚緝諧，當以法御下，深思自警，以副本望。」道濟雖奉此旨，政化如初。

　　有司馬飛龍者，自稱晉之宗室，晉末走仇池。元嘉九年，聞道濟綏撫失和，遂自仇池入綿竹，崩動群小，得千餘人，破巴興縣，殺令王貞之。進攻陰平，陰平太守沈法興焚城遁走。道濟遣軍擊飛龍，斬之。初，道濟以五城人帛氐奴、梁顯為參軍督護，費謙固執不與。遠方商人多至蜀土資貨，或有直數百萬者，謙等限布絲綿各不得過五十斤，馬無善惡，限蜀錢二萬。府又立冶，一斷民私鼓鑄，而貴賣鐵器，商旅吁嗟，百姓咸欲為亂。氐奴既懷恚忿，因聚黨為盜賊。其年七月，道濟遣羅習為五城令，氐奴等謀曰：「羅令是使君腹心，而卿猶有作賊盜不止者，一旦髮露，則為禍不測。宜結要誓，共相禁檢。」乃殺牛盟誓。俄而氐奴及趙廣等唱曰：「官禁殺牛，而村中公違法禁，脫使羅令白使君，疑吾徒更欲作賊，則無餘類矣。」因詐言司馬殿下猶在陽泉山中，若能共建大事，則功名可立，不然，立滅不久。眾既樂亂，因相率從之，得數千人，復向廣漢。道濟遣參軍程展會、治中李抗之五百人擊之，並為所殺。賊於是徑向涪城，巴西人唐頻聚眾應之，寧遠將軍、巴西、梓潼二郡太守王懷業再遣軍拒之，戰敗失利。懷業及司馬、南漢中太守韋處伯並棄城走。涪陵太守阮惠、江陽太守杜玄起、遂寧太守馮遷聞涪城不守，並委郡出奔。蜀土僑舊，翕然並反。道濟惶懼，乃免吳兵三十六營以為平民，分立宋興、宋寧二郡，又招集商賈及免道俗奴僮，東西勝兵可有四千人。賊眾數萬屯城西及城北，道濟嬰城自守。

　　趙廣本以譎詐聚兵，頓兵城下，不見飛龍，各欲分散。廣懼，乃將三千人及羽儀，詐其眾云迎飛龍。至陽泉寺中，謂道人程道養曰：「但自言是飛龍，則坐享富貴；若不從，即日便斬頭。」道養惶怖許諾。道養，枹罕人也，廣改名為龍興，號為蜀王、車騎大將軍、益、梁二州牧，建號泰始元年，備置百官。以道養弟道助為驃騎將軍、長沙王，鎮涪城。廣自號鎮軍，帛氐奴征虜將軍，梁顯鎮北將軍，同黨大帥張寧秦州刺史，嚴遐前將軍。奉道養還成都，眾十餘萬，四面圍城。就道濟索費謙、張熙曰：「但送此人來，我等自不復作賊。」

　　道濟遣中兵參軍裴方明、任浪之各將千餘人出西門戰，皆失利。十一月，方明等復出戰，破賊營，焚其積聚。賊黨江陽人楊孟子領千餘人，屯城南。道濟參軍梁俊之統南樓，屢與孟子交言，因投書曉以禍福，要使入城。孟子許諾，入見道濟；道濟大喜，即板為主簿，遣子為任，克期討賊。趙廣知其謀，孟子懼，將所領奔晉原。晉原太守文仲興拾合得二千餘人，與孟子并力自固。廣遣同黨袁玄子攻晉原，為仲興所殺。廣又遣帛氐奴攻之，連戰，仲興軍敗，及孟子並死。

　　方明復出東門，破賊三營，斬首數百級。賊雖敗，已復還合。方明復偽出北門，仍回軍擊城東大營，殺千餘人，斬偽僕射蔡滔。時天大霧，方明等復揚聲出東門，而潛自北門出攻城北、城西諸營，賊眾大潰，於是奔散。道養收合得七千人還廣漢，趙廣以別卒五千餘人還涪城。

　　初，別駕張熙說道濟令糶太倉穀，賊以九月末圍城，至十二月末，廩糧便盡。方明將二千人出城求食，為賊所敗，匹馬獨還。賊因追之，眾復大集。方明夜於城西縋上，道濟為設食，饐不能飡，唯泣涕而已。道濟時有疾已篤，自力慰勉之曰：「卿非大丈夫，小敗何苦。賊勢既衰，臺兵垂至，但令卿還，何憂於賊。」即減左右數十人配之。賊城外云：「方明已死，可來取喪。」城中大恐。道濟夜列炬火，方明自出，眾見之乃安。道濟悉出財物於北射堂，令方明募人。時城中或傳道濟已亡，莫有至者。梁俊之說道濟曰：「將軍氣息綿綿，而外論互有同異。今軍師屢敗，妖寇未殄，若一旦不虞，則危禍立至。宜稱小損，聽左右給使暫出，不然，敗矣。」道濟從之，即喚左右三十餘人告之曰：「吾疾久，汝等扶侍疲勞。今既小損，各聽歸家休息，喚復還。」給使既出，其父兄皆問：「使君亡來幾日？」子弟皆言：「君漸差，誰言亡者！」傳相告語，城內乃安，由是應募者一日千餘人。十年正月，賊眾大至，攻逼成都。道濟卒，梁俊之與方明等，及其故舊門生數人，共埋屍於後齋。使書與道濟相似者為教命，酬答籤疏，不異常日，故雖母、妻，不知也。

　　二月，道養於毀金橋升壇郊天，方就柴燎，方明將三千人出擊之。賊列陣營前死戰，日夕乃大敗。臨陣斬偽征虜將軍趙石之等八百餘級，道養等退保廣漢。是月，平西將軍臨川王義慶，以揚武將軍、巴東太守周籍之即本號督巴西、梓潼、宕渠、遂寧、巴郡五郡諸軍事、巴西、梓潼二郡太守，率平西參軍費淡、龍驤將軍羅猛二千人援成都。廣等屯據廣漢，分守郫川，連營百數，處處屯結。籍之與方明及費淡等攻郫，克之。廣等退據郡城，傍竹自固。羅猛率隊主王盱等并力追討。張尋自涪城率眾二萬來助廣等，方明、淡斬竹開逕邀之，戰敗，退還郫縣。廣等又移營屯箭竿橋，方明等破其六營，乘勝追奔，逕至廣漢。廣等走還涪及五城。四月十日，發道濟喪。五月，方明進軍向涪城。張尋、唐頻渡水拒戰，方明擊破之，生擒偽驃騎將軍、雍、秦二州刺史司馬龍伸，斬之。龍伸，道助也。州吏嚴道度斬嚴遐首，廣等並奔散，涪、蜀皆平。俄而張尋攻破陰平，復與道養合。帛氐奴攻廣漢，費淡督將軍种松等與戰，斬其梁州刺史杜承等百餘級。九月，益州刺史甄法崇至成都，誅費謙之，道濟喪及方明等竝東反。道養等領二千餘家逃於郪山，其餘群賊，亦各擁戶藏竄，出為寇盜不絕。

　　十三年六月，太祖遣寧朔將軍蕭汪之統軍討之。軍次郪口，帛氐奴斬偽衛將軍司馬飛燕歸降。汪之擊破道養，道養還入郪山。十四年四月，趙廣、張尋、梁顯各率部曲歸降，偽輔軍將軍王道恩斬道養，送首，餘黨悉平。遷趙廣、張尋等於京師。十六年，廣、尋復與國山令司馬敬琳謀反，伏誅。

　　先是，道濟振武司馬、蜀郡太守任薈之雖不任軍事，事寧，以為正員郎。裴方明虎賁中郎將，仍為義慶平西中兵參軍、龍驤將軍、河東太守。費淡，太子屯騎校尉。周籍之後為益州刺史。

　　粹族弟損，字子騫，衛將軍毅從父弟也。父鎮之，字仲德，以毅貴，歷顯位，閒居京口，未嘗應召。常謂毅：「汝必破我家。」毅甚憚之，每還京，未嘗敢以羽儀人從入鎮之門。左光祿大夫徵，不就。元嘉二年，年九十餘，卒於家。損，元嘉中歷職義興太守。東土殘饑，太祖遣揚州治中沈演之東入賑恤，以損綏撫有方，稱為良守。官至吳郡太守，追贈太常。

　　史臣曰：帝王受命，自非以功靜亂，以德濟民，則其道莫由也。自三代以來，醇風稍薄，成功濟務，尊出權道，雖復負扆南面，比號軒、犧，莫不自謝王風，率由霸德。高祖崛起布衣，非藉民譽，義無曹公英傑之響，又闕晉氏輔魏之基，一旦驅烏合，不崇朝而制國命，功雖有餘，而德未足也。是故王謐以內懼流奔，王綏以外侮成釁，若非樹奇功於難立，震大威於四海，則不能承配天之業，一異同之心。義熙以後，大功仍建，自桓溫旍斾所臨，莫不獻珍受朔。及金墉請吏，元勳將舉，九命之禮既行，代終之符已及。方復觀兵函、渭，用師天險，獨克之舉，振古難稱。若使閉門反政，置兵散地，後敗責其前功，一眚虧其盛業，豈復得以黃屋朱戶，為衰晉之貞臣乎？及其靈威薄震，重關莫守，故知英算所苞，先勝而後戰也。王鎮惡推鋒直指，前無強陳，為宋方叔，壯矣哉！


Chinese text: This work was published before January 1, 1923, and is in the
public domain worldwide because the author died at least 100 years ago.
