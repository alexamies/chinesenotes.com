列傳第二十二　　羊欣張敷王微

　　羊欣，字敬元，泰山南城人也。曾祖忱，晉徐州刺史。祖權，黃門郎。父不疑，桂陽太守。欣少靖默，無競於人，美言笑，善容止。汎覽經籍，尤長隸書。不疑初為烏程令，欣時年十二，時王獻之為吳興太守，甚知愛之。獻之嘗夏月入縣，欣著新絹裙晝寢，獻之書裙數幅而去。欣本工書，因此彌善。起家輔國參軍，府解還家。隆安中，朝廷漸亂，欣優遊私門，不復進仕。會稽王世子元顯每使欣書，常辭不奉命，元顯怒，乃以為其後軍府舍人。此職本用寒人，欣意貌恬然，不以高卑見色，論者稱焉。欣嘗詣領軍將軍謝混，混拂席改服，然後見之。時混族子靈運在坐，退告族兄瞻曰：「望蔡見羊欣，遂易衣改席。」欣由此益知名。

　　桓玄輔政，領平西將軍，以欣為平西參軍，仍轉主簿，參預機要。欣欲自疏，時漏密事，玄覺其此意，愈重之，以為楚臺殿中郎。謂曰：「尚書政事之本，殿中禮樂所出。卿昔處股肱，方此為輕也。」欣拜職少日，稱病自免，屏居里巷，十餘年不出。

　　義熙中，弟徽被遇於高祖，高祖謂諮議參軍鄭鮮之曰：「羊徽一時美器，世論猶在兄後，恨不識之。」即板欣補右將軍劉藩司馬，轉長史，中軍將軍道憐諮議參軍。出為新安太守。在郡四年，簡惠著稱。除臨川王義慶輔國長史，廬陵王義真車騎諮議參軍，並不就。太祖重之，以為新安太守，前後凡十三年，遊玩山水，甚得適性。轉在義興，非其好也。頃之，又稱病篤自免歸。除中散大夫。

　　素好黃老，常手自書章，有病不服藥，飲符水而已。兼善醫術，撰《藥方》十卷。欣以不堪拜伏，辭不朝覲，高祖、太祖並恨不識之。自非尋省近親，不妄行詣，行必由城外，未嘗入六關。元嘉十九年，卒，時年七十三。子俊，早卒。

　　弟徽，字敬猷，世譽多欣。高祖鎮京口，以為記室參軍掌事。八年，遷中書郎，直西省。後為太祖西中郎長史、河東太守。子瞻，元嘉末為世祖南中郎長史、尋陽太守，卒官。

　　張敷，字景胤，吳郡人，吳興太守邵子也。生而母沒。年數歲，問母所在，家人告以死生之分，敷雖童蒙，便有思慕之色。年十許歲，求母遺物，而散施已盡，唯得一畫扇，乃緘錄之，每至感思，輒開笥流涕。見從母，常悲感哽咽。性整貴，風韻甚高，好讀玄書，兼屬文論，少有盛名。高祖見而愛之，以為世子中軍參軍，數見接引。永初初，遷秘書郎。嘗在省直，中書令傅亮貴宿權要，聞其好學，過候之；敷臥不即起，亮怪而去。

　　父邵為湘州，去官侍從。太祖版為西中郎參軍。元嘉初，為員外散騎侍郎，秘書丞。江夏王義恭鎮江陵，以為撫軍功曹，轉記室參軍。時義恭就太祖求一學義沙門，比沙門求見發遣，會敷赴假還江陵，太祖謂沙門曰：「張敷應西，當令相載。」及敷辭，上謂曰：「撫軍須一意懷道人，卿可以後艑載之，道中可得言晤。」敷不奉旨，曰：「臣性不耐雜。」上甚不說。

　　遷正員郎。中書舍人狄當、周赳並管要務，以敷同省名家，欲詣之。赳曰：「彼若不相容，便不如不往。詎可輕往邪？」當曰：「吾等並已員外郎矣，何憂不得共坐。」敷先設二床，去壁三四尺，二客就席，酬接甚歡，既而呼左右曰：「移我遠客。」赳等失色而去。其自摽遇如此。善持音儀，盡詳緩之致，與人別，執手曰：「念相聞。」餘響久之不絕。張氏後進至今慕之，其源流起自敷也。

　　遷黃門侍郎，始興王濬後軍長史，司徒左長史。未拜，父在吳興亡，報以疾篤，敷往奔省，自發都至吳興成服，凡十餘日，始進水漿。葬畢，不進鹽菜，遂毀瘠成疾。世父茂度每止譬之，輒更感慟，絕而復續。茂度曰：「我冀譬汝有益，但更甚耳。」自是不復往。未朞而卒，時年四十一。

　　琅邪顏延之書弔茂度曰：「賢弟子少履貞規，長懷理要，清風素氣，得之天然。言面以來，便申忘年之好，比雖艱隔成阻，而情問無睽。薄莫之人，冀其方見慰說，豈謂中年，奄為長往，聞問悼心，有兼恆痛。足下門教敦至，兼實家寶，一旦喪失，何可為懷。」其見重如此。世祖即位，詔曰：「司徒故左長史張敷，貞心簡立，幼樹風規。居哀毀滅，孝道淳至，宜在追甄，於以報美。可追贈侍中。」於是改其所居稱為孝張里。無子。

　　王微，字景玄，琅邪臨沂人，太保弘弟子也。父孺，光祿大夫。微少好學，無不通覽，善屬文，能書畫，兼解音律、醫方、陰陽術數。年十六，州舉秀才，衡陽王義季右軍參軍，並不就。起家司徒祭酒，轉主簿，始興王濬後軍功曹記室參軍，太子中舍人，始興王友。父憂去官，服闋，除南平王鑠右軍諮議參軍。微素無宦情，稱疾不就。仍除中書侍郎，又擬南琅邪、義興太守，並固辭。吏部尚書江湛舉微為吏部郎，微與湛書曰：

　　弟心病亂度，非但蹇蹙而已，此處朝野所共知。騶會忽扣蓽門，閭里咸以為祥怪，君多識前世之載，天值何其易傾。弟受海內駭笑，不過如燕石禿鶖邪，未知君何以自解於良史邪？今雖王道鴻鬯，或有激朗於天表，必欲探援潛寶，傾海求珠，自可卜肆巫祠之間，馬棧牛口之下，賞劇孟於博徒，拔卜式於芻牧。亦有西戎孤臣，東都戒士，上窮範馳之御，下盡詭遇之能，兼鱗雜襲者，必不乏於世矣。且廬於承明，署乎金馬，皆明察之官，又賢於管庫之末。何為劫勒通家疾病人，塵穢難堪之選，將以靖國，不亦益囂乎？《書》云：「任官維賢才」。而君擢士先疹廢，芃芃棫樸，似不如此。且弟曠違兄姊，迄將十載，姊時歸來，終不任輿曳入閣，兄守金城，永不堪扶抱就路，若不憊疾，非性僻而何。比君曰表裏，無假長目飛耳也。

　　常謂生遭太公，將即華士之戮；幸遇管叔，必蒙僻儒之養。光武以馮衍才浮其實，故棄而不齒。諸葛孔明云：「來敏亂郡，過於孔文舉。」況無古人之才槩，敢干周、漢之常刑。彼二三英賢，足為曉治與否？恐君逄此時，或亦不免高閣，乃復假名不知己者，豈欲自比衛賜邪？君欲高斅山公，而以仲容見處，徒以搥提禮學，本不參選，鄙夫瞻彼，固不任下走，未知新沓何如州陵耳。而作不師古，坐亂官政，誣飾蚯蚓，冀招神龍，如復託以真素者，又不宜居華留名，有害風俗。君亦不至期人如此，若交以為人賜，舉未以己勞，則商販之事，又連所不忍聞也。豈謂不肖易擢，貪者可誘，凡此數者，君必居一焉。雖假天口於齊駢，藉鬼說於周季，公孫碎毛髮之文，莊生縱漭瀁之極，終不能舉其契，為之辭矣。子將明魂，必靈咍於萬里，汝、潁餘彥，將拂衣而不朝。浮華一開，風俗或從此而爽。鬼谷以揣情為最難，何君忖度之輕謬。

　　今有此書，非敢叨擬中散，誠不能顧影負心，純盜虛聲，所以綿絡累紙，本不營尚書虎爪板也。成童便往來居舍，晨省復經周旋，加有諸甥，亦何得頓絕慶弔。然生平之意，自於此都盡。君平公云：「生我名者殺我身。」天爵且猶滅名，安用吏部郎哉！其舉可陋，其事不經，非獨搢紳者不道，僕妾皆將咲之。忽忽不樂，自知壽不得長，且使千載知弟不詐諼耳。

　　微既為始興王濬府吏，濬數相存慰，微奉答箋書，輒飾以辭采。微為文古甚，頗抑揚，袁淑見之，謂為訴屈。微因此又與從弟僧綽書曰：

　　吾雖無人鑒，要是早知弟，每共宴語，前言何嘗不以止足為貴。且持盈畏滿，自是家門舊風，何為一旦落漠至此，當局苦迷，將不然邪！詎容都不先聞，或可不知耳。衣冠胄胤，如吾者甚多，才能固不足道，唯不傾側溢詐，士頗以此容之。至於規矩細行，難可詳料。疹疾日滋，縱恣益甚，人道所貴，廢不復脩。幸值聖明相容，置之教外，且舊恩所及，每蒙寬假。吾亦自揆疾疹重侵，難復支振，民生安樂之事，心死久矣。所以解日偷存，盡於大布糲粟，半夕安寢，便以自度，血氣盈虛，不復稍道，長以大散為和羹，弟為不見之邪？疾廢居然，且事一己，上不足敗俗傷化，下不至毀辱家門，泊爾尸居，無方待化。凡此二三，皆是事實。吾與弟書，不得家中相欺也。州陵此舉，為無所因，反覆思之，了不能解。豈見吾近者諸牋邪，良可怪笑。

　　吾少學作文，又晚節如小進，使君公欲民不偷，每加存飾，酬對尊貴，不厭敬恭。且文詞不怨思抑揚，則流澹無味。文好古，貴能連類可悲，一往視之，如似多意。當見居非求志，清論所排，便是通辭訴屈邪。爾者真可謂真素寡矣！其數旦見客小防，自來盈門，亦不煩獨舉吉也。此輩乃云語勢所至，非其要也。弟無懷居今地，萬物初不以相非，然魯器齊虛，實宜書紳。今三署六府之人，誰表裏此內，儻疑弟豫有力，於素論何如哉。則吾長阨不死，終誤盛壯也。

　　江不過強吹拂吾，云是巖穴人。巖穴人情所高，吾得當此，則雞鶩變作鳳皇，何為干飾廉隅，秩秩見於面目，所惜者大耳。諸舍闔門皆蒙時私，此既未易陳道，故常因含聲不言。至兄弟，尤為叨竊，臨海頻煩二郡，謙亦越進清階，吾高枕家巷，遂至中書郎，此足以闔棺矣。

　　又前年優旨，自弟所宣，雖夏后撫辜人，周宣及鰥寡，不足過也。語皆循檢校跡，不為虛飾也。作人不阿諛，無緣頭髮見白，稍學諂詐。且吾何以為，足不能行，自不得出戶；頭不耐風，故不可扶曳。家本貧餧，至於惡衣蔬食，設使盜蹠居此，亦不能兩展其足，妄意珍藏也。正令選官設作此舉，於吾亦無劍戟之傷，所以懃懃畏人之多言也。管子晉賢，乃關人主之輕重，此何容易哉。州陵亦自言視明聽聰，而返區區飾吾，何辯致而下英俊。夫奇士必龍居深藏，與蛙蝦為伍，放勳其猶難之，林宗輩不足識也。似不肯睠睠奉牋記，雕琢獻文章，居家近市廛，親戚滿城府，吾猶自知袁陽源輩當平此不？飾詐之與直獨，兩不關吾心，又何所耿介。弟自宜以解塞群賢矣，兼悉怒此言自爾家任兄故能也。

　　日日望弟來，屬病終不起，何意向與江書，粗布胸心，無人可寫，比面乃具與弟。書便覺成，本以當半日相見，吾既惡勞，不得多語，樞機幸非所長，相見亦不勝讀此書也。親屬欲見自可示，無急付手。

　　時論者或云微之見舉，廬江何偃亦豫其議，慮為微所咎，與書自陳。微報之曰：

　　卿昔稱吾於義興，吾常謂之見知，然復自怪鄙野，不參風流，未有一介熟悉於事，何用獨識之也。近日何見綽送卿書，雖知如戲，知卿固不能相哀。苟相哀之未知，何相期之可論。

　　卿少陶玄風，淹雅脩暢，自是正始中人。吾真庸性人耳，自然志操不倍王、樂。小兒時尤麤笨無好，常從博士讀小小章句，竟無可得，口吃不能劇讀，遂絕意於尋求。至二十左右，方復就觀小說，往來者見床頭有數帙書，便言學問，試就檢，當何有哉。乃復持此擬議人邪。尚獨愧咲揚子之褒贍，猶恥辭賦為君子，若吾篆刻，菲亦甚矣。卿諸人亦當尤以此見議。或謂言深博，作一段意氣，鄙薄人世，初不敢然。是以每見世人文賦書論，無所是非，不解處即日借問，此其本心也。

　　至於生平好服上藥，起年十二時病虛耳。所撰服食方中，粗言之矣。自此始信攝養有徵，故門冬昌朮，隨時參進。寒溫相補，欲以扶護危羸，見冀白首。家貧乏役，至於春秋令節，輒自將兩三門生，入草采之。吾實倦遊醫部，頗曉和藥，尤信《本草》，欲其必行，是以躬親，意在取精。世人便言希仙好異，矯慕不羈，不同家頗有罵之者。又性知畫繢，蓋亦鳴鵠識夜之機，盤紆糾紛，或記心目，故兼山水之愛，一往跡求，皆仿像也。不好詣人，能忘榮以避權右，宜自密應對舉止，因卷慙自保，不能勉其所短耳。由來有此數條，二三諸賢，因復架累，致之高塵，詠之清壑。瓦礫有資，不敢輕廁金銀也。

　　而頃年嬰疾，沉淪無已，區區之情，愒於生存，自恐難復，而先命猥加，魂氣褰薾，常人不得作常自處疾苦，正亦臥思已熟，謂有記自論。既仰天光，不夭庶類，兼望諸賢，共相哀體，而卿首唱誕言，布之翰墨，萬石之慎，或未然邪。好盡之累，豈其如此。綽大駭歎，便是闔朝見病者。吾本儜人，加疹意惛，一旦聞此，便惶怖矣。五六日來，復苦心痛，引喉狀如胸中悉腫，甚自憂。力作此答，無復條貫，貴布所懷，落漠不舉。卿既不可解，立欲便別，且當笑。

　　微常住門屋一間，尋書玩古，如此者十餘年。太祖以其善筮，賜以名蓍。弟僧謙，亦有才譽，為太子舍人，遇疾，微躬自處治，而僧謙服藥失度，遂卒。微深自咎恨，發病不復自治，哀痛僧謙不能已，以書告靈曰：

　　弟年十五，始居宿於外，不為察慧之譽，獨沉浮好書，聆琴聞操，輒有過目之能。討測文典，斟酌傳記，寒暑未交，便卓然可述。吾長病，或有小間，輒稱引前載，不異舊學。自爾日就月將，著名邦黨，方隆夙志，嗣美前賢，何圖一旦冥然長往，酷痛煩冤，心如焚裂。

　　尋念平生，裁十年中耳。然非公事，無不相對，一字之書，必共詠讀；一句之文，無不研賞，濁酒忘愁，圖籍相慰，吾所以窮而不憂，實賴此耳。奈何罪酷，煢然獨坐。憶往年散發，極目流涕，吾不舍日夜，又恆慮吾羸病，豈圖奄忽，先歸冥冥。反覆萬慮，無復一期，音顏髣髴，觸事歷然，弟今何在，令吾悲窮。昔仕京師，分張六旬耳，其中三過，誤云今日何意不來，鍾念懸心，無物能譬。方欲共營林澤，以送餘年，念茲有何罪戾，見此夭酷，沒於吾手，觸事痛恨。吾素好醫術，不使弟子得全，又尋思不精，致有枉過，念此一條，特復痛酷。痛酷奈何！吾罪奈何！

　　弟為志，奉親孝，事兄順，雖僮僕無所叱咄，可謂君子不失色于人，不失口於人。沖和淹通，內有皁白，舉動尺寸，吾每咨之。常云：「兄文骨氣，可推英麗以自許。又兄為人矯介欲過，宜每中和。」道此猶在耳，萬世不復一見，奈何！唯十紙手跡，封拆儼然，至於思戀不可懷。及聞吾病，肝心寸絕，謂當以幅巾薄葬之事累汝，奈何反相殯送！

　　弟由來意謂：「婦人雖無子，不宜踐二庭。此風若行，便可家有孝婦」。仲長《昌言》，亦其大要。劉新婦以刑傷自誓，必留供養；殷太妃感柏舟之節，不奪其志。僕射篤順，范夫人知禮，求得左率第五兒，廬位有主。此亦何益冥然之痛，為是存者意耳。

　　吾窮疾之人，平生意志，弟實知之。端坐向窗，有何慰適，正賴弟耳。過中未來，已自愒望，今云何得立，自省惛毒，無復人理。比煩冤困憊，不能作刻石文，若靈響有識，不得吾文，豈不為恨。儻意慮不遂，謝能思之如狂，不知所告訴，明書此數紙，無復詞理，略道阡陌，萬不寫一。阿謙！何圖至此！誰復視我，誰復憂我！他日寶惜三光，割嗜好以祈年，今也唯速化耳。吾豈復支，冥冥中竟復云何。弟懷隨、和之寶，未及光諸文章，欲收作一集，不知忽忽當辦此不？今已成服，吾臨靈取常共飲杯，酌自釀酒，寧有仿像不？冤痛！冤痛！

　　元嘉三十年，卒，時年三十九。僧謙卒後四旬而微終。遺令薄葬，不設轜旐鼓挽之屬，施五尺床，為靈二宿便毀。以嘗所彈琴置床上，何長史來，以琴與之。何長史者，偃也。無子。家人遵之。所著文集傳於世。世祖即位，詔曰：「微棲志貞深，文行惇洽，生自華宗，身安隱素，足以賁茲丘園，惇是薄俗。不幸蚤世，朕甚悼之。可追贈秘書監。」

　　史臣曰：燕太子吐一言，田先生吞舌而死；安邑令戒屠者，閔仲叔去而之沛。良由內懷耿介，峻節不可輕干。袁淑笑謔之間，而王微弔詞連牘，斯蓋好名之士，欲以身為珪璋，皦皦然使塵玷之累，不能加也。


Chinese text: This work was published before January 1, 1923, and is in the
public domain worldwide because the author died at least 100 years ago.
