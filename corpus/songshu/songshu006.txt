世祖孝武皇帝諱駿，字休龍，小字道民，文帝第三子也。元嘉七年秋八月庚午生。十二年，立為武陵王，食邑二千戶。十六年，都督湘州諸軍事、征虜將軍、湘州刺史，領石頭戍事。十七年，遷使持節、都督南豫豫司雍并五州諸軍事、南豫州刺史，將軍如故，猶戍石頭。二十一年，加督秦州，進號撫軍將軍。明年，徙都督雍梁南北秦四州荊州之襄陽竟陵南陽順陽新野隨六郡諸軍事、[1]寧蠻校尉、雍州刺史，持節、將軍如故。自晉氏江左以來，襄陽未有皇子重鎮，時太祖欲經略關、河，故有此授。尋給鼓吹一部。

二十五年，改授都督南兗徐兗青冀幽六州豫州之梁郡諸軍事、安北將軍、徐州刺史，持節如故，北鎮彭城。尋領兗州刺史。始興王濬為南兗州，上解督南兗。二十七年，坐汝陽戰敗，降號鎮軍將軍。又以索虜南侵，降為北中郎將。二十八年，進督南兗州、南兗州刺史，當鎮山陽。尋遷都督江州荊州之江夏豫州之西陽晉熙新蔡四郡諸軍事、南中郎將、江州刺史，持節如故。時緣江蠻為寇，太祖遣太子步兵校尉沈慶之等伐之，使上總統眾軍。

三十年正月，上出次西陽之五洲。會元凶弒逆，以上為征南將軍，加散騎常侍。上率眾入討，荊州刺史南譙王義宣、雍州刺史臧質並舉義兵。四月辛酉，上次溧洲。癸亥，冠軍將軍柳元景前鋒至新亭，修建營壘。甲子，賊劭親率眾攻元景，大敗退走。丙寅，上次江寧。丁卯，大將軍江夏王義恭來奔，奉表上尊號。戊辰，上至于新亭。

己巳，即皇帝位。大赦天下，文武賜爵一等，從軍者二等。贓汙清議，悉皆盪除。高年、鰥寡、孤幼、六疾不能自存，人賜穀五斛。逋租宿債勿復收。長徒之身，優量降宥。崇改太祖號諡。以大將軍江夏王義恭為太尉、錄尚書六條事、南徐州刺史。庚午，以荊州刺史南譙王義宣為中書監、丞相、錄尚書六條事、揚州刺史，安東將軍隨王誕為衞將軍、開府儀同三司、荊州刺史，雍州刺史臧質為車騎將軍、開府儀同三司、江州刺史，征虜將軍沈慶之為領軍將軍，撫軍將軍、兗冀二州刺史蕭思話為尚書左僕射。壬申，以征虜將軍王僧達為尚書右僕射。改新亭為中興亭。

五月甲戌，輔國將軍申坦克京城。乙亥，輔國將軍朱脩之克東府。丙子，克定京邑。[2]劭及始興王濬諸同逆並伏誅。庚辰，詔曰︰「天步艱難，國道用否，雖基構永固，而氣數時愆。朕以眇身，奄承皇業，奉尋曆命，鑒寐震懷。萬邦風政，人治之本，感念陵替，若疚在心。可分遣大使巡省方俗。」是日解嚴。辛巳，車駕幸東府城。甲申，尊所生路淑媛為皇太后。乙酉，立妃王氏為皇后。戊子，以左衞將軍柳元景為雍州刺史。壬辰，以太尉江夏王義恭為太傅，領大司馬。甲午，曲赦京邑二百里內，并蠲今年租稅。戊戌，以撫軍將軍南平王鑠為司空，建平王宏為尚書左僕射，東海王褘為撫軍將軍，新除尚書左僕射蕭思話遷職。

六月壬寅，以驃騎參軍垣護之為冀州刺史。甲辰，以山陽太守申恬為青州刺史。丙午，車駕還宮。初置殿門及上閤屯兵。以江夏內史朱脩之為平西將軍、雍州刺史，御史中丞王曇生為廣州刺史。戊申，以新除雍州刺史柳元景為護軍將軍。己酉，以司州刺史魯爽為豫州刺史。[3]庚戌，以梁、南秦二州刺史劉秀之為益州刺史，太尉司馬龐秀之為梁、南秦二州刺史，衞軍司馬徐遺寶為兗州刺史，寧朔將軍王玄謨為徐州刺史，衞將軍隨王誕進號驃騎大將軍。尚書右僕射王僧達遷職，丹陽尹褚湛之為尚書右僕射。丙辰，以侍中南譙王世子恢為湘州刺史。丁巳，[4]詔曰︰「興王立訓，務弘治節，輔臣佐時，勤獻政要，仰惟聖規，每存茲道。猥以眇躬，屬承景業，闡揚遺澤，無廢厥心。夫量入為出，邦有恒典，而經給之宜，多違常度。兵役糜耗，府藏散減，外內眾供，未加損約，非所以聿遵先旨，敬奉遺圖。自今諸可薄己厚民、去煩從簡者，悉宜施行，以稱朕意。」庚申，詔有司論功班賞各有差。辛酉，安西將軍、西秦河二州刺史吐谷渾拾寅進號鎮西大將軍、開府儀同三司。庚午，還分南徐立南兗州。辛未，改封南譙王義宣為南郡王，隨王誕為竟陵王，義宣次子宜陽侯愷為宜陽縣王。

閏月壬申，以領軍將軍沈慶之為鎮軍將軍、南兗州刺史。癸酉，以護軍將軍柳元景為領軍將軍。丙子，遣兼散騎常侍樂詢等十五人巡行風俗。甲申，蠲尋陽、西陽郡租布三年。甲午，丞相南郡王義宣改為荊、湘二州刺史，驃騎大將軍、荊州刺史竟陵王誕改為揚州刺史，南蠻校尉王僧達為護軍將軍。是月，置衞尉官。

秋七月辛丑朔，日有蝕之。甲寅，詔曰︰「世道未夷，惟憂在國。夫使羣善畢舉，固非一才所議，況以寡德，屬衰薄之期，夙宵寅想，永懷待旦。王公卿士，凡有嘉謀善政，可以維風訓俗，咸達乃誠，無或依隱。」辛酉，詔曰：「百姓勞弊，傜賦尚繁，言念未乂，宜崇約損。凡用非軍國，宜悉停功。可省細作并尚方，雕文靡巧，金銀塗飾，事不關實，嚴為之禁。供御服膳，減除遊侈。水陸捕採，各順時月。官私交市，務令優衷。其江海田池公家規固者，詳所開弛。貴戚競利，悉皆禁絕。」戊戌，[5]以右衞將軍宗慤為廣州刺史。己巳，司空南平王鑠薨。八月辛未，武皇帝舊役軍身，嘗在齋內，人身猶存者，普賜解戶。乙亥，尚書左僕射建平王宏加中書監、中軍將軍。丁亥，以沛郡太守垣閎為寧州刺史，撫軍司馬費沈為梁、南秦二州刺史。甲午，護軍將軍王僧達遷職。

九月丁巳，以前尚書劉義綦為中護軍。壬戌，新亭戰亡者，復同京城。劭黨南海太守蕭簡據廣州反。丁卯，輔國將軍鄧琬討平之。

冬十月癸未，車駕於閱武堂聽訟。

十一月丙午，以左軍將軍魯秀為司州刺史。丙辰，停臺省眾官朔望問訊。丙寅，高麗國遣使獻方物。

十二月甲戌，省都水臺，罷都水使者官，置水衡令官。癸未，以將置東宮，省太子率更令、步兵、翊軍校尉、旅賁中郎將、宂從僕射、左右積弩將軍官。中庶子、中舍人、庶子、舍人、洗馬，各減舊員之半。

孝建元年春正月己亥朔，車駕親祠南郊，改元，大赦天下。壬寅，以丹陽尹蕭思話為安北將軍、徐州刺史。甲辰，護軍將軍劉義綦遷職，以尚書令何尚之為左光祿大夫、護軍將軍。戊申，詔曰：「首食尚農，經邦本務，貢士察行，寧朝當道。內難甫康，政訓未洽，衣食有仍耗之弊，選造無觀國之美。昔衞文勤民，高宗恭默，卒能收賢巖穴，大殷季年。朕每側席疚懷，無忘鑒寐。凡諸守莅親民之官，可詳申舊條，勤盡地利。[6]力田善蓄者，在所具以名聞。褒甄之科，精為其格。四方秀孝，非才勿舉，獻答允值，即就銓擢。若止無可採，猶賜除署；若有不堪酬奉，虛竊榮薦，遣還田里，加以禁錮。尚書百官之元本，庶績之樞機，丞郎列曹，局司有在。而頃事無巨細，悉歸令僕，非所以眾材成構，羣能濟業者也。可更明體制，咸責厥成，糾覈勤惰，嚴施賞罰。」壬戌，更鑄四銖錢。丙寅，立皇子子業為皇太子。賜天下為父後者爵一級。孝子、順孫、義夫、節婦粟帛各有差。是月，起正光殿。

二月庚午，豫州刺史魯爽、車騎將軍江州刺史臧質、丞相荊州刺史南郡王義宣、兗州刺史徐遺寶舉兵反。乙亥，撫軍將軍東海王褘遷職。己卯，領軍將軍柳元景加撫軍將軍。壬午，曲赦豫州。辛卯，左衞將軍王玄謨為豫州刺史。癸巳，玄謨進據梁山。丙申，以安北司馬夏侯祖歡為兗州刺史。

三月癸亥，[7]內外戒嚴。辛丑，以安北將軍、徐州刺史蕭思話為安南將軍、江州刺史，撫軍將軍柳元景即本號為雍州刺史。癸卯，以太子左衞率龐秀之為徐州刺史。徐遺寶為夏侯祖歡所破，棄眾走。丙寅，以輔國長史明胤為冀州刺史。

夏四月戊辰，以後將軍劉義綦為湘州刺史。甲申，以平西將軍、雍州刺史朱脩之為安西將軍、荊州刺史。丙戌，鎮軍將軍、南兗州刺史沈慶之大破魯爽於歷陽之小峴，斬爽。癸巳，進慶之號鎮北大將軍。封第十六皇弟休倩為東平王。未拜，薨。

五月甲寅，義宣等攻梁山，王玄謨大破之。己未，解嚴。癸亥，以吳興太守劉延孫為尚書右僕射。

六月戊辰，臧質走至武昌，為人所斬，傳首京師。甲戌，撫軍將軍柳元景進號撫軍大將軍，鎮北大將軍沈慶之並開府儀同三司。丙子，以征西將軍武昌王渾為雍州刺史。癸未，分揚州立東揚州。分荊、湘、江、豫州立郢州。罷南蠻校尉。戊子，省錄尚書事。庚寅，義宣於江陵賜死。

秋七月丙申朔，日有蝕之。丙辰，大赦天下。文武賜爵一級。逋租宿債勿復收。辛酉，於雍州立建昌郡。以會稽太守義陽王昶為東揚州刺史。

八月庚午，撫軍大將軍柳元景復為領軍將軍，本號如故。壬申，以游擊將軍垣護之為徐州刺史。壬辰，以安西司馬梁坦為梁、南秦二州刺史。

九月丙申，以強弩將軍尹懷順為寧州刺史。丁酉，左光祿大夫何尚之解護軍將軍。甲辰，加尚之特進。丙午，以安南將軍、江州刺史蕭思話為鎮西將軍、郢州刺史。

冬十月戊寅，詔曰：「仲尼體天降德，維周興漢，經緯三極，冠冕百王。爰自前代，咸加褒述。典司失人，用闕宗祀。先朝遠存遺範，有詔繕立，世故妨道，事未克就。國難頻深，忠勇奮厲，實憑聖義，大教所敦。永惟兼懷，無忘待旦。可開建廟制，同諸侯之禮。詳擇爽塏，厚給祭秩。」丁亥，以祕書監東海王褘為撫軍將軍、江州刺史。於郢州立安陸郡。

十一月癸卯，復立都水臺，置都水使者官。

是歲，始課南徐州僑民租。

二年正月壬寅，以冠軍將軍湘東王彧為中護軍。

二月己丑，[8]婆皇國遣使獻方物。丙寅，以鎮北大將軍、南兗州刺史沈慶之為左光祿大夫、開府儀同三司。辛巳，以尚書右僕射劉延孫為南兗州刺史。

三月辛亥，以吳興太守劉遵考為湘州刺史。壬子，以行征西將軍楊文智為征西將軍、北秦州刺史。

夏四月壬申，河南國遣使獻方物。壬午，以豫章太守檀和之為豫州刺史。

五月戊戌，以湘州刺史劉遵考為尚書右僕射，前軍司馬垣閎為交州刺史。庚子，以輔國將軍申坦為徐、兗二州刺史。癸卯，以右衞將軍顧覬之為湘州刺史。丁未，以金紫光祿大夫王偃為右光祿大夫。

六月甲子，以國哀除釋，大赦天下。庚辰，以曲江縣侯王玄謨為豫州刺史。

秋七月癸巳，立第十三皇弟休祐為山陽王，第十四皇弟休茂為海陵王，第十五皇弟休業為鄱陽王。戊戌，鎮西將軍蕭思話卒。己酉，以益州刺史劉秀之為郢州刺史。槃槃國遣使獻方物。甲寅，以義興太守到元度為益州刺史。

八月庚申，雍州刺史武昌王渾有罪，廢為庶人，自殺。辛酉，以南兗州刺史劉延孫為鎮軍將軍、雍州刺史。斤陀利國遣使獻方物。三吳民饑，癸酉，詔所在賑貸。丙子，詔曰：「諸苑禁制綿遠，有妨肄業。[9]可詳所開弛，假與貧民。」壬午，以新除豫州刺史王玄謨為青、冀二州刺史，青州刺史申恬為豫州刺史。甲申，以右衞將軍檀和之為南兗州刺史。

九月丁亥，[10]車駕於宣武場閱武。庚戌，詔曰：「國道再屯，艱虞畢集。朕雖寡德，終膺鴻慶。惟新之祉，實深百王；而惠宥之令，未殊常渥。永言勤慮，寤寐載懷。在朕受命之前，凡以罪徙放，悉聽還本。犯釁之門，尚有存者，子弟可隨才署吏。」

冬十月壬午，太傅江夏王義恭領揚州刺史，驃騎大將軍、揚州刺史竟陵王誕為司空、南徐州刺史，中書監、尚書左僕射、中軍將軍建平王宏為尚書令，將軍如故。

十一月戊子，中護軍湘東王彧遷職，鎮軍將軍劉延孫為護軍將軍。青、冀二州刺史王玄謨為雍州刺史。甲午，以大司馬垣護之為青、冀二州刺史。[11]辛亥，高麗國遣使獻方物。

十二月癸亥，以前交州刺史蕭景憲為交州刺史。

三年春正月庚寅，立第十八皇弟休範為順陽王，第十九皇弟休若為巴陵王。戊戌，立第二皇子子尚為西陽王。辛丑，車駕親祠南郊。壬子，立皇太子妃何氏。甲寅，大赦天下。

二月癸亥，右光祿大夫王偃卒。甲子，以廣州刺史宗慤為平西將軍、豫州刺史。丁卯，以新除御史中丞王翼為廣州刺史。[12]丁丑，始制朔望臨西堂接羣下，受奏事。壬午，內外官有田在近道，聽遣所給吏僮附業。

三月癸丑，以西陽王子尚為南兗州刺史。

閏月戊午，尚書右僕射劉遵考遷職。癸酉，鄱陽王休業薨。庚辰，停元嘉三十年以前兵工考剔。

夏五月辛酉，制荊、徐、兗、豫、雍、青、冀七州統內，家有馬一匹者，蠲復一丁。壬戌，以右衞將軍劉瑀為益州刺史。

六月，上於華林園聽訟。

秋七月，太傅江夏王義恭解揚州。丙子，以南兗州刺史西陽王子尚為揚州刺史，祕書監建安王休仁為南兗州刺史。

八月戊戌，以北中郎諮議參軍費淹為交州刺史。[13]丁未，以尚書吏部郎王琨為廣州刺史。[14]

九月壬戌，以丹陽尹劉遵考為尚書右僕射。[15]

冬十月癸未，以尋陽太守張悅為益州刺史。丙午，太傅江夏王義恭進位太宰，領司徒。丁未，領軍將軍柳元景加驃騎將軍，尚書令建平王宏加中書監、衞將軍，撫軍將軍、江州刺史東海王褘進號平南將軍。

十一月癸丑，淮南太守袁景有罪棄市。

十二月丙午，以侍中孔靈符為郢州刺史。

大明元年春正月辛亥朔，改元，大赦天下。賜高年孤疾粟帛各有差。庚午，護軍將軍劉延孫遷職，右衞將軍湘東王彧為中護軍。京邑雨水，辛未，遣使檢行，賜以樵米。

二月己亥，復親民職公田。索虜寇兗州。

三月壬戌，制大臣加班劍者，不得入宮城門。梁州獠求內屬，立懷漢郡。

夏四月，京邑疾疫，丙申，遣使按行，賜給醫藥。死而無收斂者，官為斂埋。庚子，省湘州宋建郡并臨賀。

五月，吳興、義興大水，民饑。乙卯，遣使開倉賑卹。癸酉，於華林園聽訟。乙亥，以左衞將軍沈曇慶為徐州刺史，輔國將軍梁瑾葱為河州刺史、宕昌王。

六月己卯，以前太子步兵校尉劉祗子歆繼南豐王朗。辛巳，以長水校尉山陽王休祐為東揚州刺史。丁亥，休祐改為湘州刺史。以丹陽尹顏竣為東揚州刺史。

秋七月辛未，土斷雍州諸僑郡縣。

八月戊戌，於兗州立陽平郡。壬寅，於華林園聽訟。甲辰，司空、南徐州刺史竟陵王誕改為南兗州刺史，太子詹事劉延孫為鎮軍將軍、南徐州刺史。

冬十月丙申，詔曰：「旒纊之道，有孚於結繩，日昃之勤，已切於姬后。況世弊教淺，歲月澆季。朕雖勠力宇內，未明求衣，而識狹前王，務廣昔代，永言菲德，其愧良深。朝咨野怨，自達者寡，惠民利公，所昧實眾。自今百辟庶尹，下民賤隸，有懷誠抱志，擁鬱衡閭，失理負謗，未聞朝聽者，皆聽躬自申奏，小大以聞。朕因聽政之日，親對覽焉。」甲辰，以百濟王餘慶為鎮東大將軍。

十二月丁亥，順陽王休範改封桂陽王。戊戌，於華林園聽訟。

二年春正月辛亥，車駕祀南郊。壬子，詔曰：「去歲東土多經水災。春務已及，宜加優課。糧種所須，以時貸給。」丙辰，復郡縣田秩，并九親祿俸。壬戌，詔曰：「先帝靈命初興，龍飛西楚，歲紀浸遠，感往纏心。奉迎文武，情深常隸，思弘殊澤，以申永懷。吏身可賜爵一級，軍戶免為平民。」

二月丙子，詔曰：「政道未著，俗弊尚深，豪侈兼并，貧弱困窘，存闕衣裳，沒無斂槥，朕甚傷之。其明敕守宰，勤加存卹。賻贈之科，速為條品。」乙酉，以金紫光祿大夫褚湛之為尚書左僕射。丙戌，中書監、尚書令、衞將軍建平王宏以本號開府儀同三司，中書監如故。丁酉，驃騎將軍柳元景以本號開府儀同三司。甲辰，散騎常侍義陽王昶為中軍將軍。

三月丁未，中書監、尚書令、衞將軍建平王宏薨。乙卯，以田農要月，太官停殺牛。丁卯，上於華林園聽訟。癸酉，以寧朔將軍劉季之為司州刺史。

夏四月甲申，立皇子子綏為安陸王。甲午，以海陵王休茂為雍州刺史。辛丑，地震。

五月戊申，復西陽郡。

六月戊寅，增置吏部尚書一人，省五兵尚書。丁亥，左光祿大夫何尚之加開府儀同三司。戊子，以金紫光祿大夫羊玄保為右光祿大夫。丙申，詔曰：「往因師旅，多有逋亡。或連山染逆，懼致軍憲；或辭役憚勞，苟免刑罰。雖約法從簡，務思弘宥，恩令驟下，而逃伏猶多。豈習愚為性，忸惡難反；將在所長吏，宣導乖方。可普加寬申，咸與更始。」

秋七月甲辰，彭城民高闍等謀反伏誅。癸亥，以右衞將軍顏師伯為青、冀二州刺史。

八月乙酉，河南王遣使獻方物。丙戌，中書令王僧達有罪，下獄死。己丑，以強弩將軍杜叔文為寧州刺史，交州刺史費淹為廣州刺史，南海太守垣閬為交州刺史。甲午，以寧朔將軍沈僧榮為兗州刺史。

九月癸卯，於華林園聽訟。壬戌，以寧朔將軍劉道隆為徐州刺史。襄陽大水，遣使巡行賑贍。庚午，置武衞將軍、武騎常侍官。

冬十月甲午，以中軍將軍義陽王昶為江州刺史。乙未，高麗國遣使獻方物。

十一月壬子，揚州刺史西陽王子尚加撫軍將軍。

十二月己亥，諸王及妃主庶姓位從公者，喪事聽設凶門，餘悉斷。

閏月庚子，詔曰：「夫山處巖居，不以魚鼈為禮。頃歲多虞，軍調繁切，違方設賦，本濟一時，而主者玩習，遂為常典。杶檊瑤琨，任土作貢，積羽羣輕，終致深弊。永言弘革，無替朕心。凡寰衞貢職，山淵採捕，皆當詳辨產殖，考順歲時，勿使牽課虛懸，睽忤氣序。庶簡約之風，有孚於品性；惠敏之訓，無漏於幽仄。」庚申，上於華林園聽訟。壬戌，林邑國遣使獻方物。

是冬，索虜寇青州，刺史顏師伯頻大破之。

三年春正月丁亥，割豫州梁郡屬徐州。己丑，以驃騎將軍、領軍將軍柳元景為尚書令，尚書右僕射劉遵考為領軍將軍。丙申，婆皇國遣使獻方物。

二月乙卯，以揚州所統六郡為王畿。以東揚州為揚州。[16]時欲立司隸校尉，以元凶已立乃止。撫軍將軍、揚州刺史西陽王子尚徙為揚州刺史。甲子，復置廷尉監官。

荊州饑，三月甲申，原田租布各有差。庚寅，以義興太守垣閬為兗州刺史。壬辰，中護軍湘東王彧遷職，以中書令東海王褘為衞將軍、護軍將軍。癸巳，太宰江夏王義恭加中書監。

夏四月癸卯，上於華林園聽訟。丙午，以建寧太守苻仲子為寧州刺史。乙卯，司空、南兗州刺史竟陵王誕有罪，貶爵。誕不受命，據廣陵城反，殺兗州刺史垣閬。以始興公沈慶之為車騎大將軍、開府儀同三司、南兗州刺史討誕。甲子，上親御六師，車駕出頓宣武堂。司州刺史劉季之反叛，徐州刺史劉道隆討斬之。

秋七月己巳，剋廣陵城，斬誕。悉誅城內男丁，以女口為軍賞。是日解嚴。辛未，大赦天下。尚方長徒、奚官奴婢老疾者悉原放。孝子、順孫、義夫、節婦，賜粟帛各有差。王畿下貧之家，與近行頓所由，並蠲租一年。丙子，以丹陽尹劉秀之為尚書右僕射。丙戌，分淮南北復置二豫州。以新除車騎大將軍、開府儀同三司、南兗州刺史沈慶之為司空，刺史如故。戊子，以衞將軍、護軍將軍東海王褘為南豫州刺史，衞將軍如故。江州刺史義陽王昶為護軍將軍，冠軍將軍桂陽王休範為江州刺史。癸巳，以前左衞將軍王玄謨為郢州刺史。

八月丙申，詔曰：「近北討文武，於軍亡沒，或殞身矢石，或癘疾死亡，並盡勤王事，而斂槥卑薄。可普更賻給，務令豐厚。」己酉，以車騎長史庾深之為豫州刺史。甲子，詔曰：「昔姬道方凝，刑法斯厝；漢德初明，犴圄用簡。良由上一其道，下淳其性。今民澆俗薄，誠淺偽深，重以寡德，弗能心化。故知方者尠，趣辟實繁。向因巡覽，見二尚方徒隸，嬰金屨校，既有矜復。加國慶民和，獨隔凱澤，益以慚焉。可詳所原宥。」

九月己巳，詔曰：「夫五辟三刺，自古所難，巧法深文，在季彌甚。故沿情察訟，魯師致捷；市獄勿擾，漢史飛聲。廷尉遠邇疑讞，平決攸歸，而一蹈幽圄，動逾時歲。民嬰其困，吏容其私。自今囚至辭具，並即以聞，朕當悉詳斷，庶無留獄。若繁文滯劾，證逮遐廣，必須親察，以盡情狀。自後依舊聽訟。」壬辰，於玄武湖北立上林苑。

冬十月丁酉，詔曰：「古者薦鞠青壇，聿祈多慶，分繭玄郊，以供純服。來歲，可使六宮妃嬪修親桑之禮。」庚子，鎮軍將軍、南徐州刺史劉延孫進號車騎將軍。戊申，河西國遣使獻方物。庚戌，以河西王大沮渠安周為征虜將軍、涼州刺史。

十一月己巳，高麗國遣使獻方物。肅慎國重譯獻楛矢、石砮。西域獻舞馬。

十二月戊午，上於華林園聽訟。辛酉，置謁者僕射官。

四年春正月辛未，車駕祠南郊。甲戌，宕昌王奉表獻方物。乙亥，車駕躬耕藉田。大赦天下。尚方徒繫及逋租宿債，大明元年以前，一皆原除。力田之民，隨才敍用。孝悌義順，賜爵一級。孤老貧疾，人穀十斛。藉田職司，優沾普賚。百姓乏糧種，隨宜貸給。吏宣勸有章者，詳加褒進。壬午，以北中郎司馬柳叔仁為梁、南秦二州刺史。左將軍、荊州刺史朱脩之進號鎮軍將軍。庚寅，立第三皇子子勛為晉安王，第六皇子子房為尋陽王，第七皇子子頊為歷陽王，第八皇子子鸞為襄陽王。

二月庚子，侍中建安王休仁為湘州刺史。己未，以員外散騎侍郎費景緒為寧州刺史。

三月甲子，以冠軍將軍巴陵王休若為徐州刺史。丁卯，以安陸王子綏為郢州刺史。癸酉，以徐州刺史劉道隆為青、冀二州刺史。索虜寇北陰平孔堤，太守楊歸子擊破之。甲申，皇后親桑于西郊。

夏四月癸卯，以南琅邪隸王畿。丙午，詔曰：「昔紩衣御宇，貶甘示節；土簋臨天，飭儉昭度。朕綈帛之念，無忘于懷。雖深詔有司，省游務實，而歲用兼積，年量虛廣。豈以捐豐從損，允稱約心。四時供限，可詳減太半。庶裘絺順典，有偃民華；纂組傷工，無競㙻市。」辛酉，詔曰：「都邑節氣未調，疫癘猶眾，言念民瘼，情有矜傷。可遣使存問，并給醫藥；其死亡者，隨宜卹贍。」

五月庚辰，於華林園聽訟。乙酉，以徐州之梁郡還屬豫州。丙戌，尚書左僕射褚湛之卒。以撫軍長史劉思考為益州刺史。庚寅，以南下邳併南彭城郡。

秋七月甲戌，左光祿大夫、開府儀同三司何尚之薨。

八月壬寅，宕昌王遣使獻方物。己酉，以晉安王子勛為南兗州刺史。雍州大水，甲寅，遣軍部賑給。

九月辛未，以冠軍將軍垣護之為豫州刺史。甲申，上於華林園聽訟。丁亥，改封襄陽王子鸞為新安王。

冬十月庚寅，遣新除司空沈慶之討沿江蠻。壬辰，制郡縣減祿，並先充公限。

十一月戊辰，改細作署令為左右御府令。丙戌，復置大司農官。

十二月乙未，上於華林園聽訟。辛丑，[17]車駕幸廷尉寺，凡囚繫咸悉原遣。索虜遣使請和。丁未，車駕幸建康縣，原放獄囚。倭國遣使獻方物。

五年春正月丁卯，以宕昌王梁唐子為河州刺史。

二月癸巳，車駕閱武。詔曰：「昔人稱人道何先，於兵為首，雖淹紀勿用，忘之必危。朕以聽覽餘閒，因時講事，坐作有儀，進退無爽。軍幢以下，普量班錫。頃化弗能孚，而民未知禁，逭役違調，起觸刑網。凡諸逃亡，在今昧爽以前，悉皆原赦。已滯囹圄者，釋還本役。其逋負在大明三年以前，一賜原停。自此以還，鰥貧疾老，詳所申減。伐蠻之家，蠲租稅之半。近籍改新制，在所承用，殊謬實多，可普更符下，聽以今為始。若先已犯制，亦同蕩然。」甲寅，加右光祿大夫羊玄保特進。

夏四月癸巳，改封西陽王子尚為豫章王。丙申，加尚書令柳元景左光祿大夫、開府儀同三司。戊戌，詔曰：「南徐、兗二州去歲水潦傷年，民多困窶。逋租未入者，可申至秋登。」丙午，雍州刺史海陵王休茂殺司馬庾深之，舉兵反，義成太守薛繼考討斬之。[18]甲寅，以第九皇子子仁為雍州刺史。

五月癸亥，制帝室期親，朝官非祿官者，月給錢十萬。丙辰，車駕幸閱武堂聽訟。

六月丙午，以護軍將軍義陽王昶為中軍將軍。壬子，分廣陵置沛郡，省東平郡并廣陵。

秋七月丙辰，詔曰：「雨水猥降，街衢泛溢。可遣使巡行。窮弊之家，賜以薪粟。」丁卯，高麗國遣使獻方物。庚午，曲赦雍州。

八月戊子，立第九皇子子仁為永嘉王，第十一皇子子真為始安王。以北中郎參軍費伯弘為寧州刺史。己丑，詔曰：「自靈命初基，聖圖重遠。參正樂職，感神明之應；崇殖禮囿，奮至德之光。聲實同和，文以均節，化調其俗，物性其情。故臨經式奠，煥乎炳發，道喪世屯，學落年永。獄訟微衰息之術，百姓忘退素之方。今息警夷嶂，恬波河渚，棧山航海，嚮風慕義，化民成俗，茲焉時矣。[19]來歲可修葺庠序，旌延國冑。」庚寅，制方鎮所假白板郡縣，年限依臺除，食祿三分之一，不給送故。衞將軍東海王褘以本號開府儀同三司。

九月甲寅朔，日有食之。丁卯，行幸琅邪郡，囚繫悉原遣。甲戌，移南豫州治淮南于湖縣。丁丑，以冠軍將軍尋陽王子房為南豫州刺史。

閏月戊子，皇太子妃何氏薨。丙申，初立馳道，自閶闔門至于朱雀門，又自承明門至于玄武湖。壬寅，改封歷陽王子頊為臨海王。

冬十月甲寅，以車騎將軍、南徐州刺史劉延孫為尚書左僕射、領護軍將軍，尚書右僕射劉秀之為安北將軍、雍州刺史。以冠軍將軍臨海王子頊為廣州刺史。乙卯，以東中郎將新安王子鸞為南徐州刺史。

十一月壬辰，詔曰：「王畿內奉京師，外表眾夏，民殷務廣，宜思簡惠。可遣尚書就加詳檢，并與守宰平治庶獄。其有疑滯，具以狀聞。」丁酉，增置少府丞一人。

十二月壬申，以領軍將軍劉遵考為尚書右僕射。甲戌，制天下民戶歲輸布四疋。庚辰，以太常王玄謨為平北將軍、徐州刺史。

六年春正月己丑，湘州刺史建安王休仁加平南將軍。辛卯，車駕親祠南郊。是日，又宗祀明堂。大赦天下。孝子、順孫、義夫、悌弟，賜爵一級，慈姑、節婦及孤老、六疾，賜帛五匹，穀十斛。下四方旌賞茂異，其有懷真抱素，志行清白，恬退自守，不交當世，或識通古今，才經軍國，奉公廉直，高譽在民，具以名奏。乙未，置五官中郎將、左右中郎將官。

二月乙卯，復百官祿。

三月庚寅，立第十三皇子子元為邵陵王。壬寅，以倭國王世子興為安東將軍。乙巳，改豫州南梁郡為淮南郡，舊淮南郡并宣城。丁未，輔國將軍、征虜長史、廣陵太守沈懷文有罪，下獄死。

四月庚申，原除南兗州大明三年以前逋租。新作大航門。

五月丙戌，置凌室，修藏冰之禮。壬寅，太宰江夏王義恭解領司徒。

六月辛酉，尚書左僕射、護軍將軍劉延孫卒。[20]

秋七月庚辰，以荊州刺史朱脩之為領軍將軍，廣州刺史臨海王子頊為荊州刺史。甲申，地震。戊子，以輔國將軍王翼之為廣州刺史。辛卯，以西陽太守檀翼之為交州刺史。乙未，立第十九皇子子雲為晉陵王。

八月癸亥，原除雍州大明四年以前逋租。乙亥，置清臺令。

九月戊寅，制沙門致敬人主。戊子，以前金紫光祿大夫宗慤為中護軍。乙未，尚書右僕射劉遵考為尚書左僕射，丹陽尹王僧朗為尚書右僕射。

冬十月丁巳，以山陽王休祐子士弘繼鄱陽哀王休業。丁卯，詔上林苑內民庶丘墓欲還合葬者，[21]勿禁。

十一月己卯，陳留王曹虔秀薨。辛巳，以尚書令柳元景為司空，尚書令如故。

七年春正月癸未，詔曰：「春蒐之禮，著自周令；講事之語，書于魯史。所以昭宣德度，示民軌則。今歲稔氣榮，中外寧晏。當因農隙，葺是舊章。可克日於玄武湖大閱水師，并巡江右，講武校獵。」丁亥，以尚書右僕射王僧朗為太常，衞將軍顏師伯為尚書右僕射。己丑，以尚書令柳元景為驃騎大將軍、開府儀同三司。庚寅，以南兗州刺史晉安王子勛為江州刺史。癸巳，割吳郡屬南徐州。

二月甲寅，車駕巡南豫、南兗二州。丙辰，詔曰：「江漢楚望，咸秩周禋，禮九疑於盛唐，祀蓬萊於渤海，皆前載流訓，列聖遺式。霍山是曰南嶽，實維國鎮，韞靈呈瑞，肇光宋道。朕駐驆于野，有事岐陽，瞻睇風雲，徘徊以想。可遣使奠祭。」丁巳，車駕校獵于歷陽之烏江。己未，車駕登烏江縣六合山。庚申，割歷陽秦郡置臨江郡。壬戌，[22]詔曰：「朕受天慶命，十一年於茲矣。憑七廟之靈，獲上帝之力，禮橫四海，威震八荒。方巡三湘而奠衡嶽，次九河而檢云、岱。今恢覽功成，省風畿表，觀民六合，蒐校長洲。騰沙飛礫，平嶽盪海，鼖晉合序，鐃鉦協節，獻鬯如禮，饁獸傾郊，敬舉王公之觴，廣納士民之壽。八風循通，卿雲叢聚，盡天罄瑞，率宇竭歡。思散太極之泉，以福無方之外。可大赦天下，行幸所經，無出今歲租布。其逋租餘債，勿復收。賜民爵一級，女子百戶牛酒。刺守邑宰及民夫從蒐者，普加沾賚。」[23]又詔曰：「朕弱年操製，出牧司雍，承政宣風，荐歷年紀。國步中阻，治戎江甸，難夷情義，實繫于懷。今或練蒐訓旅，涉茲境閭，故邑耆舊，在目罕存。年世未遠，殲亡太半，撫迹惟事，傾慨兼著。太宗燕故，晉陽洽恩；世祖流仁，濟畿暢澤。永言往猷，思廣前賚。可蠲歷陽郡租輸三年。遣使巡慰，問民疾苦，鰥寡、孤老、六疾不能自存者，厚賜粟帛。高年加以羊酒。凡一介之善，隨才銓貫；前國名臣及府州佐吏，量所沾錫。人身已往，施及子孫。」壬申，車駕還宮。

夏四月甲寅，以領軍將軍朱脩之為特進。丙辰，以尚書湘東王彧為領軍將軍。甲子，詔曰：「自非臨軍戰陳，一不得專殺。其罪甚重辟者，[24]皆如舊先上須報，有司嚴加聽察。犯者以殺人罪論。」

五月乙亥，撫軍將軍、揚州刺史豫章王子尚進號車騎將軍，輔國將軍始安王子真為廣州刺史。丙子，詔曰：「自今刺史守宰，動民興軍，皆須手詔施行。唯邊隅外警，及姦釁內發，變起倉卒者，不從此例。」

六月甲辰，以北中郎司馬柳元怙為梁、南秦二州刺史。戊申，芮芮國、高麗國遣使獻方物。戊辰，以秦郡太守劉德願為豫州刺史。

七月乙亥，征東大將軍高麗王高璉進號車騎大將軍、開府儀同三司。丙申，[25]詔曰：「前詔江海田池，與民共利。歷歲未久，浸以弛替。名山大川，往往占固。有司嚴加檢糾，申明舊制。」

八月丁巳，詔曰：「昔匹婦含怨，山燋北鄙；孀妻哀慟，臺傾東國。良以誠之所動，在微必著；感之所震，雖厚必崩。朕臨察九野，志深待旦，弗能使爛然成章，各如其節。遂令炎精損河，陽偏不施，歲云不稔，咎實朕由。太官供膳，宜從貶撤。近道刑獄，當親料省。其王畿內及神州所統，可遣尚書與所在共詳；畿外諸州，委之刺史。并詳省律令，思存利民。其考讁貿襲，在大明七年以前，一切勿治。尤弊之家，開倉賑給。」乙丑，立第十六皇子子孟為淮南王，第十八皇子子產為臨賀王。車駕幸建康秣陵縣訊獄囚。

九月巳卯，詔曰：「近炎精亢序，苗稼多傷。今二麥未晚，甘澤頻降，可下東境郡，勤課墾殖。尤弊之家，量貸麥種。」戊子，詔曰：「昔周王驥跡，實窮四溟；漢帝鸞軫，夙遍五嶽。皆所以上對幽靈，下理民土。自天昌替馭，臨宮創圖，禮代夭鬱，世貿興毀。皇家造宋，日月重光，琁璣得序，五星順命，而戎車歲動，陳詩義闕。朕聿含五光，奄一天下，思盡寶戒之規，以塞謀危之路。當沿時省方，觀察風俗。外詳考舊典，以副側席之懷。」庚寅，南徐州刺史新安王子鸞兼司徒。乙未，車駕幸廷尉訊獄囚。丙申，立第十七皇子子嗣為東平王。

冬十月壬寅，太子冠，賜王公以下帛各有差。戊申，車駕巡南豫州。詔曰：「朕巡幸所經，先見百年者，及孤寡老疾，並賜粟帛。獄繫刑罪，並親聽訟。其士庶或怨鬱危滯，受抑吏司，或隱約潔立，負擯州里，皆聽進朕前，面自陳訴。若忠信孝義，力田殖穀，一介之能，一藝之美，悉加旌賞。雖秋澤頻降，而夏旱嬰弊。可即開行倉，[26]並加賑賜。」癸丑，行幸江寧縣訊獄囚。車騎將軍、揚州刺史豫章王子尚加開府儀同三司。癸亥，衞將軍、開府儀同三司東海王褘為司空，中軍將軍義陽王昶加開府儀同三司。丙寅，詔曰：「賞慶刑威，奄國彝軌；黜幽升明，闢宇恒憲。故採言聆風，式觀侈質，貶爵加地，於是乎在。今類帝宜社，親巡江甸，因覲嶽守，躬求民瘼。思弘明試之典，以申考績之義。行幸所經，莅民之職，功宣於聽，即加甄賞。若廢務亂民，隨諐議罰。主者詳察以聞。」己巳，車駕校獵於姑孰。

十一月丙子，曲赦南豫州殊死以下。巡幸所經，詳減今歲田租。乙酉，詔遣祭晉大司馬桓溫、征西將軍毛璩墓。上於行所訊溧陽、永世、丹陽縣囚。癸巳，車駕習水軍於梁山，有白爵二集華蓋，有司奏改大明七年為神爵元年，詔不許。乙未，原放行獄徒繫。東諸郡大旱，[27]壬寅，[28]遣使開倉貸卹，聽受雜物當租。

十二月丙午，行幸歷陽。甲寅，大赦天下。南豫州別署勅繫長徒，一切原散。其兵期考襲讁戍，悉停。歷陽郡女子百戶牛酒；高年孤疾，賜帛十匹，蠲郡租十年。己未，太宰江夏王義恭加尚書令。於博望梁山立雙闕。癸亥，車駕至自歷陽。

八年春正月甲戌，詔曰：「東境去歲不稔，宜廣商貨。遠近販鬻米粟者，[29]可停道中雜稅。其以仗自防，悉勿禁。」癸未，安北將軍、雍州刺史劉秀之卒。戊子，以平南將軍、湘州刺史建安王休仁為安南將軍、江州刺史，晉安王子勛為鎮軍將軍、雍州刺史，南徐州刺史新安王子鸞為撫軍將軍，[30]領司徒、刺史如故，輔國將軍江夏王世子伯禽為湘州刺史。

二月辛丑，特進朱脩之卒。壬寅，詔曰：「去歲東境偏旱，田畝失收。使命來者，多至乏絕。或下窮流宂，頓伏街巷，朕甚閔之。可出倉米付建康、秣陵二縣，隨宜贍恤。若濟拯不時，[31]以至捐棄者，嚴加糾劾。」乙巳，以鎮軍將軍湘東王彧為鎮北將軍、徐州刺史。平北將軍、徐州刺史王玄謨為領軍將軍。

夏閏五月辛丑，以前御史中丞蕭惠開為青、冀二州刺史。壬寅，太宰江夏王義恭領太尉。特進、右光祿大夫羊玄保卒。

庚申，帝崩於玉燭殿，時年三十五。秋七月丙午，葬丹陽秣陵縣巖山景寧陵。

史臣曰：役己以利天下，堯、舜之心也；利己以及萬物，中主之志也；盡民命以自養，桀、紂之行也。觀大明之世，其將盡民命乎！雖有周公之才之美，猶終之以亂，何益哉！

校勘記
 徙都督雍梁南北秦四州荊州之襄陽竟陵南陽順陽新野隨六郡諸軍事　「南陽」各本作「南陵」。錢大昕廿二史考異云：「南陵當作南陽。」按州郡志，荊州有南陽郡，無「南陵郡」。今從錢說改。
 丙子克定京邑　「丙子」各本及南史作「丙申」。建康實錄作「丙子」。按是月癸酉朔，初二日甲戌，初三日乙亥，初四日丙子，二十四日丙申。據上文，初二日甲戌克京口城，初三日乙亥克東府，克定京師，當在初四日丙子。元凶傳，四日建康破，則作丙子是。今據建康實錄改。
 以司州刺史魯爽為豫州刺史　「豫州」各本並作「南豫州」。廿二史考異云：「案是時無南豫州。『南』蓋衍文也。自永嘉二十二年罷南豫州并壽陽，至孝武大明三年始復分置，中間無南豫者計十年。」按錢說是，今刪。
 丁巳　各本並作「丁亥」。孫虨宋書考論云：「丁亥蓋丁巳誤。」按是月壬寅朔，無丁亥，十六日丁巳。孫說是，今改正。
 戊戌　孫虨宋書考論云：「以前後辛酉己巳推之，戊戌必譌。」按是年七月辛丑朔，二十一日辛酉，二十九日己巳，無戊戌。疑是二十二日壬戌或二十八日戊辰之誤。
 勤盡地利　「勤」各本並作「勸」，據元龜一九一改。
 三月癸亥　通鑑考異云：「宋本紀、宋略皆作癸亥，下有辛丑。按長曆，是月戊戌朔，癸亥二十六日，辛丑乃四日也。當作己亥。」
 二月己丑　下有丙寅。按是月壬戌朔，初四日丙寅，二十八日己丑，己丑不當在丙寅前。疑己丑是乙丑之譌，乙丑為二月初三日。
 有妨肄業　「肄」各本並作「肆」，據元龜一九五改。
 九月丁亥　按本月己丑朔，二十二日庚戌，是月無丁亥。
 以大司馬垣護之為青冀二州刺史　孫虨宋書考論云：「護之不得為大司馬，蓋大司馬僚佐也。護之傳並脫。」
 以新除御史中丞王翼為廣州刺史　「王翼」當作「王翼之」。張森楷校勘記云：「下大明六年作王翼之，武昌王渾傳作王翼之，此脫『之』字。」按南北朝人名後之「之」字，有時可省略。
 以北中郎諮議參軍費淹為交州刺史　「北中郎」各本並作「北軍中郎」。張森楷校勘記云：「北軍之廢久矣，當是北中郎諮議參軍，衍『軍』字。」按張說是，今刪「軍」字。
 以尚書吏部郎王琨為廣州刺史　各本並脫「郎」字，據南齊書王琨傳補。
 以丹陽尹劉遵考為尚書右僕射　「右僕射」各本並作「左僕射」，據通鑑改正。按下大明三年春正月己丑，以右僕射劉遵考為領軍將軍。劉遵考傳，孝建三年，為尚書右僕射。則作「右僕射」為是。
 以東揚州為揚州　「為」各本並作「隸」。按州郡志，「孝建元年，分揚州之會稽、東陽、新安、永嘉、臨海五郡為東揚州。大明三年，罷州(揚州)，以其地為王畿。而東揚州直云揚州」。豫章王子尚傳亦云，大明二年，「以浙江東為揚州」。「隸」字顯誤。今據通鑑、元龜一九六改。
 辛丑　各本作「辛巳」，據局本及南史改。張熷讀史舉正云：「按上書乙未，下書丁未，不當有辛巳，作辛丑是。」
 義成太守薛繼考討斬之　廿二史考異云：「案休茂傳，繼考為休茂盡力攻城，及休茂死，詐稱立義，乘驛還都，事泄伏誅。則繼考乃黨於休茂者，紀所書誤。南史云參軍尹玄慶起義斬之，為得其實。」按休茂傳，言尹玄慶既斬休茂，繼考以兵脅行府州事劉恭之作啟，言繼考起義，因得封賞，尋事泄伏誅。蓋國史誤仍當日記注，沈約竟不追改，而於休茂傳則詳述其事始末。
 茲焉時矣　各本並作「茲時篤矣」，據元龜一九四改。
 尚書左僕射護軍將軍劉延孫卒　「左僕射」各本並作「右僕射」，據南史改。按前五年十月以劉延孫為尚書左僕射，見同卷。
 丁卯詔上林苑內民庶丘墓欲還合葬者　各本並脫「丁卯詔」三字，據南史補。按是月戊申朔，二十日丁卯。
 壬戌　各本並作「壬寅」。據南史、建康實錄、元龜二０七改。按是月丙午朔，無壬寅，十七日壬戌。
 普加沾賚　「沾」各本並作「洽」，據元龜一九七改。
 其罪甚重辟者　「甚」通鑑作「應」，似是。
 丙申　各本「丙申」上有「秋七月」。按是年七月甲戌朔，初二日乙亥，二十三日丙申。上已有「七月乙亥」，此「秋七月」三字衍，今刪。
 可即開行倉　元龜一九五及二０五無「行」字。
 東諸郡大旱　「大旱」各本並作「大獄」，據南史改。洪頤煊諸史考異云：「大獄，當從南史作大旱。故下文遣使開倉賑恤。」
 壬寅　按是月壬申朔，無壬寅，當有誤。
 遠近販鬻米粟者　各本並脫「粟」字，據南史補。
 南徐州刺史新安王子鸞為撫軍將軍　各本並脫「南」字，據子鸞傳補。
 若濟拯不時　「濟」各本並作「溫」，據元龜一九五改。


Chinese text: This work was published before January 1, 1923, and is in the
public domain worldwide because the author died at least 100 years ago.
