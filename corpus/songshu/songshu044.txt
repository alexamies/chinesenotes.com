列傳第四　　謝晦

　　謝晦，字宣明，陳郡陽夏人也。祖朗，東陽太守。父重，會稽王道子驃騎長史。兄絢，高祖鎮軍長史，蚤卒。晦初為孟昶建威府中兵參軍。昶死，高祖問劉穆之：「孟昶參佐，誰堪入我府？」穆之舉晦，即命為太尉參軍。高祖嘗訊囚，其旦刑獄參軍有疾，札晦代之，于車中一鑒訊牒，催促便下。相府多事，獄繁殷積，晦隨問酬辯，曾無違謬。高祖奇之，即日署刑獄賊曹，轉豫州治中從事。義熙八年，土斷僑流郡縣，使晦分判揚、豫民戶，以平允見稱。入為太尉主簿，從征司馬休之。時徐逵之戰敗見殺，高祖怒，將自被甲登岸，諸將諫，不從，怒愈甚。晦前抱持高祖，高祖曰：「我斬卿！」晦曰：「天下可無晦，不可無公，晦死何有！」會胡蕃已得登岸，賊退走，乃止。

　　晦美風姿，善言笑，眉目分明，鬢髮如點漆。涉獵文義，朗贍多通，高祖深加愛賞，群僚莫及。從征關、洛，內外要任悉委之。劉穆之遣使陳事，晦往往措異同，穆之怒曰：「公復有還時否？」高祖欲以為從事中郎，以訪穆之，堅執不與。終穆之世，不遷。穆之喪問至，高祖哭之甚慟。晦時正直，喜甚，自入閣內參審穆之死問。其日教出，轉晦從事中郎。

　　宋臺初建，為右衛將軍，尋加侍中。高祖受命，於石頭登壇，備法駕入宮。晦領游軍為警備，遷中領軍，侍中如故。以佐命功，封武昌縣公，食邑二千戶。二年，坐行璽封鎮西司馬、南郡太守王華大封，而誤封北海太守球，版免晦侍中。尋轉領軍將軍、散騎常侍，依晉中軍羊祜故事，入直殿省，總統宿衛。三月，高祖不豫，給班劍二十人，與徐羨之、傅亮、檀道濟並侍醫藥。少帝即位，加領中書令，與羨之，亮共輔朝政。少帝既廢，司空徐羨之錄詔命，以晦行都督荊、湘、雍、益、寧、南、北秦七州諸軍事、撫軍將軍、領護南蠻校尉、荊州刺史，欲令居外為援，慮太祖至或別用人，故遽有此授。精兵舊將，悉以配之，器仗軍資甚盛。太祖即位，加使持節，依本位除授。晦慮不得去，甚憂惶，及發新亭，顧望石頭城，喜曰：「今得脫矣。」尋進號衛將軍，加散騎常侍，進封建平郡公，食邑四千戶，固讓進封。又給鼓吹一部。

　　初為荊州，甚有自矜之色，將之鎮，詣從叔光祿大夫澹別。澹問晦年，晦答曰：「三十五。」澹笑曰：「昔荀中郎年二十七為北府都督，卿比之，已為老矣。」晦有愧色。至江陵，深結侍中王華，冀以免禍。二女當配彭城王義康、新野侯義賓。元嘉二年，遣妻曹及長子世休送女還京邑。先是景平中，索虜為寇，覆沒河南。至是上欲誅羨之等，並討晦。聲言北伐，又言拜京陵，治裝舟艦。傅亮與晦書曰：「薄伐河朔，事猶未已，朝野之慮，憂懼者多。」又言：「朝士多諫北征，上當遣外監萬幼宗往相咨訪。」時朝廷處分異常，其謀頗泄。三年正月，晦弟黃門侍郎皭馳使告晦，晦猶謂不然，呼諮議參軍何承天，示以亮書，曰：「計幼宗一二日必至，傅公慮我好事，故先遣此書。」承天曰：「外間所聞，咸謂西討已定，幼宗豈有上理。」晦尚謂虛妄，使承天豫立答詔啟草，伐虜宜須明年。江夏內史程道惠得尋陽人書，言：「朝廷將有大處分，其事已審。」使其輔國府中兵參軍樂冏封以示晦。晦又謂承天曰：「幼宗尚未至，若復二三日無消息，便是不復來邪？」承天答曰：「詔使本無來理，如程所說，其事已判，豈容復疑。」

　　晦欲焚南蠻兵籍，率見力決戰。士人多勸發兵，乃立幡戒嚴，謂司馬庾登之曰：「今當自下，欲屈卿以三千人守城，備禦劉粹。」登之曰：「下官親老在都，又素無旅，情計二三，不敢受此旨。」晦仍問諸佐：「戰士三千，足守城不？」南蠻司馬周超對曰：「非徒守城而已，若有外寇，可以立勳。」登之乃曰：「超必能辦，下官請解司馬、南郡以授。」即於坐命超為司馬、建威將軍、南義陽太守，轉登之為長史，南郡如故。

　　太祖誅羨之等及晦子新除秘書郎世休，收皭、皭子世平、兄子著作佐郎紹等。樂冏又遣使告晦：「徐、傅二公及皭等並已誅。」晦先舉羨之、亮哀，次發子弟凶問。既而自出射堂，配衣軍旅。數從高祖征討，備睹經略，至是指麾處分，莫不曲盡其宜。二三日中，四遠投集，得精兵三萬人。乃奉表曰：

　　臣階緣幸會，蒙武皇帝殊常之眷，外聞政事，內謀帷幄，經綸夷險，毗贊王業，預佐命之勳，膺河山之賞。及先帝不豫，導揚末命，臣與故司徒臣羨之、左光祿大夫臣亮、征北將軍臣道濟等，並升御床，跪受遺詔，載貽話言，訊以後事。臣雖凡淺，感恩自厲，送往事居，誠貫幽顯。逮營陽失德，自絕宗廟，朝野岌岌，憂及禍難，忠謀協契，徇國忘己，援登聖朝，惟新皇祚。陛下馳傳乘流，曾不惟疑，臨朝殷勤，增崇封爵。此則臣等赤心已亮於天鑒，遠近萬邦咸達於聖旨。若臣等志欲專權，不顧國典，便當協翼幼主，孤背天日，豈復虛館七旬，仰望鸞旗者哉？故廬陵王於營陽之世，屢被猜嫌，積怨犯上，自貽非命。天祚明德，屬當昌運，不有所廢，將何以興？成人之美，《春秋》之高義；立帝清館，臣節之所司。耿弇不以賊遺君父，臣亦何負於宋室邪？況釁結鬩牆，禍成畏逼，天下耳目，豈伊可誣！

　　臣忝居蕃任，乃誠匪懈，為政小大，必先啟聞。糾剔群蠻，清夷境內，分留弟姪，並侍殿省。陛下聿遵先志，申以婚姻，童稚之目，猥荷齒召，薦女遷子，合門相送。事君之道，義盡於斯。臣羨之總錄百揆，翼亮三世，年耆乞退，屢抗表疏，優旨綢繆，未垂順許。臣亮管司喉舌，恪虔夙夜，恭謹一心，守死善道。此皆皇宋之宗臣，社稷之鎮衛，而讒人傾覆，妄生國釁，天威震怒，加以極刑，并及臣門，則被孥戮。雖未知臣道濟問，推理即事，不容獨存。先帝顧託元臣翼命之佐，勦於佞邪之手，忠貞匪躬之輔，不免夷滅之誅。陛下春秋方富，始覽萬機，民之情偽，未能鑒悉。王弘兄弟，輕躁昧進；王華猜忌忍害，規弄威權，先除執政，以逞其欲。天下之人，知與不知，孰不為之痛心憤怨者哉！

　　臣等見任先帝，垂二十載，小心謹慎，無纖介之愆，伏事甫爾，而嬰若斯之罪。若非先帝謬於知人，則為陛下未察愚款。臣去歲末使反，得朝士及殿省諸將書，並言嫌隙已成，必有今日之事。臣推誠仰期，罔有二心，不圖奸回潛遘，理順難恃，忠賢隕朝，愚臣見襲，到彥之、蕭欣等在近路。昔白公稱亂，諸梁嬰胄，惡人在朝，趙鞅入伐。臣義均休戚，任居分陝，豈可顛而不扶，以負先帝遺旨！輒率將士，繕治舟甲，須其自送，投袂撲討。若天祚大宋，卜世靈長，義師克振，中流清蕩，便當浮舟東下，戮此三豎，申理冤恥，謝罪闕庭，雖伏鑕赴鑊，無恨於心。伏願陛下遠尋永初託付之旨，近存元嘉奉戴之誠，則微臣丹款，猶有可察。臨表哽慨，言不自盡。

　　太祖時已戒嚴，諸軍相次進路。尚書符荊州曰：

　　禍福無門，逆順有數，天道微於影響，人事鑒於前圖，未有蹈義而福不延，從惡而禍不至也。故智計之士，審敗以立功，守正之臣，臨難以全節。徐羨之、傅亮、謝晦，安忍鴆殺，獲罪於天，名教所極，政刑所取，已遠暴四海，宣於聖詔。羨之父子、亮及晦息，電斷之初，並即大憲。複王室之仇，攄義夫之憤，國典澄明，人神感悅。三姓同罪，既擒其二，晦之室屬，縲仆獄戶，苟幽明所怨，孤根易拔，以順討逆，雖厚必崩。然歸死難圖，獸困則噬，是以爰整其旅，用為過防。京師之眾，天下雲集，士練兵精，大號響震。

　　使持節、中領軍佷山縣開國侯到彥之率羽林選士果勁二萬，雲旍首路，組甲曜川。使持節、散騎常侍、都督南徐、兗之江北淮南、青州、徐州之淮陽、下邳、琅邪、東莞七郡諸軍事、征北將軍、南兗州刺史、永修縣開國公檀道濟統勁銳武卒三萬，戈船蔽江，星言繼發，千帆俱舉，萬棹遄征。散騎常侍、驍騎將軍段宏鐵馬二千，風驅電擊，步自竟陵，直至鄢郢。又命征虜將軍、雍州刺史劉粹控河陰之師，衝其巢窟。湘州刺史張邵提湘川之眾，直據要害。巴、蜀杜荊門之險，秦、梁絕丹圻之逕，雲網四合，走伏路盡。然後鑾輿效駕，六軍鵬翔，警蹕前驅，五牛整旆。雖以英布之氣，彭寵之資，登陴無名，授兵誰御？加以西土之人，咸沐皇澤，東吳將士，懷本首丘，必不自陷罪人之黨，橫為亂亡之役。置軍則魚潰，嬰城則鳥散，其勢然矣。聖上殷勤哀愍，其罪由晦，士民何辜。是用一分前麾，宣示朝旨。符到，其即共收擒晦身，輕舟護送。若已猖蹶，先事阻衛，宜飜然背亂，相率歸朝。頃大刑所加，洪恩曠洽，傅亮三息，特蒙全宥，晦同產以下，羨之諸姪，咸無所染。況彼府州文武，並列王職，荷國榮任，身雖在外，乃心辰極。夫轉禍貴速，後機則凶，遂使王師臨郊，雷電皆至，噬臍之恨，亦將何及。

　　時益州刺史蕭摹之、巴西太守劉道產被徵還，始至江陵，晦並繫縶，沒其財貨，以充軍資。竟陵內史殷道鸞未之郡，以為諮議參軍。以弟遯為冠軍、竟陵內史，總留任；兄子世猷為建威將軍、南平太守。劉粹若至，周超能破之者，即以為龍驤將軍、雍州刺史。晦率眾二萬，發自江陵，舟艦列自江津至於破塚，旍旂相照，蔽奪日光。晦乃歎曰：「恨不得以此為勤王之師！」自領湘州刺史，以張邵為輔國將軍，邵不受命。晦檄京邑曰：

　　王室多故，禍難薦臻。營陽失德，自絕宗廟。廬陵王構鬩有本，屢被猜嫌，且居喪失禮，遐邇所具，積怨犯上，自貽非道。群后釋位，爰登聖明，亂之未乂，職有所系。按車騎大將軍王弘、侍中王曇首，謬蒙時私，叨竊權要。弘於永初之始，實荷不世之恩，元嘉之讓，自謂任遇浮淺，進誣先皇委誠之寄，退長嫌隙異同之端。曇首往因使下，訪以今上起居，不能光揚令德，彰於朝聽，其言多誣，故不具說。王華賊亡之餘，賞擢之次，先帝常見訪逮，庶有一分可取，而華稟性凶猜，多所忍害。曩者縱人入城，託疾辭事，此都士庶，咸所聞知。以其所啟及上手答示宗叔獻，又令宣告徐、傅二公。及周糾使下，又令見咨，云：「欲自攬政事，求離任還都，並令曇首具述此意。」又惠觀道人說，外人告華及到彥之謀反，不謂無之。城內東將，數日之內，操戈相待。華說數為秋當所譖，常不自安。凡此諸事，豈有忠誠冥契若此者邪？自以父亡道側，情事異人，外絕酒醴，而宵飲是恣。靦貌囗囗囗囗囗囗凡厥士庶，誰不側目。又常歎宰相頓有數人，是何憤憤，規總威權，不顧國典。保祐皇家者，罹屠戮之誅；效勤社稷者，致殲夷之禍。搢紳之徒，孰不忼慨！遂矯違詔旨，遣到彥之、蕭欣之輕舟見襲。即日監利左尉露檄眾軍已至揚子。

　　雖以不武，忝荷蕃任，國家艱難，悲憤兼集。若使小人得志，君子道消，凡百有殄瘁之哀，蒼生深橫流之懼。輒糾勒義徒，繕治舟甲，舳艫亙川，駟介蔽野，武夫鷙勇，人百其誠。今遣南蠻司馬、寧遠將軍庾登之統參軍事、建武將軍建平太守安泰、宣威將軍昭弘宗、參軍事宣威將軍王紹之等，精銳一萬，前鋒致討。南蠻參軍、振武將軍魏像統參軍事、宣威將軍陳珍虎旅二千，參軍事、建威將軍、新興太守賀愔甲卒三千，相係取道。南蠻參軍、振威將軍郭卓鐵騎二千，水步齊舉。大軍三萬，駱驛電邁。行冠軍將軍、竟陵內史、河東太守謝遯、建威將軍、南平太守謝世猷驍勇一萬，留守江陵。分命參軍、長寧太守竇應期步騎五千，直出義陽。司馬、建威將軍、行南義陽太守周超之統軍司馬、振武將軍胡崇之精悍一萬，北出高陽，長兼行參軍、寧遠將軍朱澹之步騎五千，西出雁塞，同討劉粹，並趨襄陽。奇兵尚速，指景齊奮。諸賢並同國恩，情兼義烈，今誠志士忘身之日，義夫著績之秋，見機而動，望風而不待勖。

　　晦至江口，到彥之已到彭城洲。庾登之據巴陵，畏懦不敢進。會霖雨連日，參軍劉和之曰：「彼此共有雨耳，檀征北尋至，東軍方強，唯宜速戰。」登之恇怯，使小將陳祐作大囊，貯茅數千斛，縣於颿檣，云可以焚艦，用火宜須晴，以緩戰期。晦然之，遂停軍十五日。乃攻蕭欣於彭城洲，中兵參軍孔延秀率三千人進戰，甚力。欣於陳後擁楯自衛，又委軍還船，於是大敗。延秀又攻洲口柵，陷之，彥之退保隱圻。

　　晦又上表曰：

　　臣聞凶邪敗國，先代成患；讒豎亂朝，異世齊禍。故趙高矯逼，秦氏用傾；董卓階亂，漢祚伊覆。雖哲王宰世，大明照臨，未能使其漸弗興，茲害不作。奸臣王弘等竊弄威權，興造禍亂，遂與弟華內外影響，同惡相成，忌害忠賢，圖希非望。故司徒臣羨之、左光祿大夫臣亮橫被酷害，並及臣門。雖未知征北將軍臣道濟存亡，不容獨免。遂遣蕭欣、到彥之等輕舟見襲，奸偽之甚，一至於斯。羨之及亮，或宿德元臣，姻婭皇極，或任總文武，位班三事，道濟職惟上將，捍城是司，皆受遇先朝，棟樑一代。臣昔因時幸，過蒙先眷，內聞政事，外經戎旅，與羨之、亮等同被齒盼。既經啟王基，協濟大業，爰自權輿，暨於揖讓，誠策雖微，仍見紀錄，竝蒙丹書之誓，各受山河之賞，欲使與宋升降，傳之無窮。及聖體不預，穆卜無吉，召臣等四人，同升御床，顧命領遺，委以家國。仰奉成旨，俯竭股肱，忠貞不效，期之以死。但營陽悖德，自絕於天，社稷之危，憂在託付，不有所廢，將焉以興。乃遠稽殷、漢，用升聖德。

　　陛下順流乘傳，不聽張武之疑，入邸龍飛，非俟宋昌之議，斯乃主臣相信，天人合契，九五當陽，化形四海。羨之及亮，內贊皇猷，臣與道濟，分翰於外，普天之下，孰曰不宜。遂蒙寵授，來鎮此方，分留弟姪，以侍臺省。到任以來，首尾三載，雖形在遠外，心係本朝，事無大小，動皆咨啟，八州之政，罔一專輒，尊上之心，足貫幽顯。陛下遠述先旨，申以婚姻，大息世休，復蒙引召，是以去年送女遣兒，闔家俱下，血誠如此，未知所愧。而凶狡無端，妄生釁禍，羨之內誅，臣受外伐，顧省諸懷，不識何罪？天聽遐邈，陳訴靡由。弘等既蒙寵任，得侍左右，自謂勢擅狐鼠，理隔熏掘。又以陛下富於春秋，始覽政事，欲馮陵恩幸，闚望國權，親從磐歭，規自封殖，不除臣等，罔得專權，所以交結讒慝，成是亂階。又惟弘等所構，當以營陽為言，廬陵為罪。又以臣等位高功同，內外膠固。陛下信其厚貌，忘厥左道，三至下機，能不暫惑。

　　伏自尋省，廢昏立明，事非為己。廬陵之事，不由傍人，內積蕭牆之釁，外行叔段之罰，既制之有主，臣何預焉。然廬陵為性輕險，悌順不足，武皇臨崩，亦有口詔，比雖發自營陽，實非國禍。至於羨之、亮等，周旋同體，心腹內外，政欲戮力皇家，盡忠報主。若令臣等頗欲執權，不專為國，初廢營陽，陛下在遠，武皇之子，尚有童幼，擁以號令，誰敢非之。而溯流三千，虛館三月，奉迎鑾駕，以遵下武，血心若斯，易為可鑒。

　　且臣等奉事先朝，十有七年，並居顯要，世稱恭謹，不圖一旦致茲釁罰。夫周公大賢，尚有流言之謗，伯奇至孝，不免譖愬之禍。慈父非無情於仁子，明君豈有志於貞臣。奸遘所移，勢回山岳，況乃精誠微淺，而望求信者哉！《詩》不云乎：「讒人罔極，交亂四國。愷悌君子，無信讒言。」陛下躬覽篇籍，研覈是非，釁兆之萌，宜應深察。臣竊懼王室小有皇甫之患，大有閻樂之禍，夙夜殷憂，若無首領。夫周道浸微，桓、文稱伐，君側亂國，趙鞅入誅。況今凶禍滔天，辰極危逼，臺輔孥戮，岳牧傾陷。臣才非絳侯，安漢是職，人愧博陸，廁奉遺旨。國難既深，家痛亦切。輒簡徒繕甲，軍次巴陵，蕭欣窘懾，望風奔迸。臣誠短劣，在國忘身，仰憑社稷之靈，俯厲義勇之氣，將長驅電掃，直入石頭，梟翦元兇，誅夷首惡，弔二公之冤魂，寫私門之禍痛。然後分歸司寇，甘赴鼎鑊，雖死之日，猶生之年。

　　伏惟陛下德合乾元，道侔玄極，鑒凶禍之無端，察貞亮之有本，回日月之照，發霜電之威，梟四凶於廟庭，懸三監補絳闕，申二台之匪辜，明兩蕃之無罪，上謝祖宗，下告百姓，遣一乘之使，賜咫尺之書，臣便勒眾旋旗，還保所任。須次近路，尋複表聞。

　　初，晦與徐羨之、傅亮謀為自全之計，晦據上流，而檀道濟鎮廣陵，各有強兵，以制持朝廷；羨之、亮於中秉權，可得持久。及太祖將行誅，王華之徒咸云：「道濟不可信。」太祖曰：「道濟止於脅從，本非事主。殺害之事，又所不關。吾召而問之，必異。」於是詔道濟入朝，授之以眾，委之西討。晦聞羨之等死，謂道濟必不獨全，及聞率眾來上，惶懼無計。

　　道濟既至，與彥之軍合，牽艦緣岸。晦始見艦數不多，輕之，不即出戰。至晚，因風帆上，前後連咽，西人離阻，無復闘心。臺軍至忌置洲尾，列艦過江，晦大軍一時潰散。晦夜出，投巴陵，得小船還江陵。初，雍州刺史劉粹遣弟竟陵太守道濟與臺軍主沈敞之襲江陵，至沙橋，周超率萬餘人與戰，大破之。俄而晦敗問至。晦至江陵，無它處分，唯愧謝周超而已。超其夜舍軍單舸詣到彥之降。眾散略盡，乃攜其弟遯、兄子世基等七騎北走。遯肥壯不能騎馬，晦每待之，行不得速。至安陸延頭，為戍主光順之所執。順之，晦故吏也。檻送京師，于路作《悲人道》，其詞曰：

　　悲人道兮，悲人道之實難。哀人道之多險，傷人道之寡安。懿華宗之冠胄，固清流而遠源。樹文德於庭戶，立操學於衡門。應積善之餘祐，當履福之所延。何小子之凶放，實招禍而作愆。值革變之大運，遭一顧於聖皇。參謀猷於剙物，贊帝制於宏綱。出治戎於禁衛，入關言於帷房。分河山之珪組，繼文武之龜章。稟顧命於西殿，受遺寄於御床。伊懦劣其無節，實懷此而不忘。荷隆遇於先主，欲報之於後王。憂託付之無效，懼愧言於存亡。謂繼體其嗣業，能增輝於前光。居遏密之未幾，越禮度而湎荒。普天壤而殞氣，必社稷之淪喪。矧吾儕之體國，實啟處而匪遑。藉億兆之一志，固昏極而明彰。諒主尊而民晏，信卜祚之無疆。國既危而重構，家已衰而載昌。獲扶顧而休否，冀世道之方康。

　　朝褒功以疏爵，祗命服於西蕃。奏簫管之嘈囋，擁朱旄之赫煌。臨八方以作鎮，響文武之桓桓。厲薄弱以為政，實忘食於日旰。豈申甫之敢慕，庶惟宋之屏翰。甫逾歷其三稔，實周回其未再。豈有慮於內囗囗囗囗其云裁。痛夾輔之二宰，並加辟而靡貸。哀弱息之從禍，悲發中而心痗。

　　伊荊漢之良彥，逮文武之子民。見忠貞而弗亮，睹理屈而莫申。皆義概而同憤，咸荷戈而競臻。浮舳艫之弈弈，陳車騎之轔轔。觀人和與師整，謂茲兵其誰陳。庶亡魂之雪怨，反涇、渭於彝倫。齊輕舟於江曲，殄銳敵其皆湮。勒陸徒於白水，寇無反於隻輪。氣有捷而益壯，威既肅而彌振。嗟時哉之不與，迕風雨以逾旬。我謀戰而不克，彼繼奔其躡塵。乏智勇之奇正，忽孟明而是遵。苟成敗其有數，豈怨天而尤人。恨矢石之未竭，遂摧師而覆陳。誠得喪之所遭，固當之其無吝。痛同懷之弱子，橫遭罹之殃釁。智未窮而事傾，力未極而莫振。誓同盡於鋒鏑，我怯力而愆信。愍弟姪之何辜，實吾咎之所嬰。謂九夷其可處，思致免以全生。嗟性命之難遂，乃窘紲於邊亭。亦何忤於天地，備艱危而是丁。

　　我聞之於昔誥，功彌高而身蹙。霍芒刺而幸免，卒傾宗而滅族。周歎貴於獄吏，終下蕃而靡鞠。雖明德之大賢，亦不免於殘戮，懷今憚而忍人，忘向惠而莫復。績無賞而震主，將何方以自牧。非砏石之圜照，孰違禍以取福，著殷鑒於自古，豈獨歎於季叔。能安親而揚名，諒見稱於先哲。保歸全而終孝，傷在余而皆缺。辱歷世之平素，忽盛滿而傾滅。惟烝嘗與灑掃，痛一朝而永絕。問其誰而為之，實孤人之險戾。罪有踰於丘山，雖萬死其何雪。

　　羈角偃兮衡閭，親朋交兮平義。雖履尚兮不一，隆分好兮情寄。俱憚耕兮從祿，睹世道兮艱詖。規志局兮功名，每謂之兮為易。今定諡兮闔棺，慚明智兮昔議。雖待盡兮為恥，嗟厚顏兮靡置。長揖兮數子，謝爾兮明智。百齡兮浮促，終焉兮斟克。臥盡兮斧斤，理命兮同得。世安彼兮非此，豈曉分兮辨惑。御莊生之達言，請承風以為則。

　　周超既降，到彥之以參府事，劉粹遣參軍沈敞之告彥之沙橋之敗，事由周超，彥之乃執之。先繫皭等，猶未即戮，於是與晦、遯、兄子世基、世猷及同黨庾登之、孔延秀、周超、賀愔、竇應期、蔣虔、嚴千斯等並伏誅。世基，絢之子也，有才氣。臨死為連句詩曰：「偉哉橫海鱗，壯矣垂天翼。一旦失風水，翻為螻蟻食。」晦續之曰：「功遂侔昔人，保退無智力。既涉太行險，斯路信難陟。」晦死時，年三十七。庾登之、殷道鸞、何承天並皆原免。

　　初，河東人商玄石為晦參軍，晦為逆，玄石密欲推西人庾田夫及到彥之從弟為主，田夫等不敢許。知玄石獨謀不立，遂為晦領幢。事既平，恨本心之不遂，投水死。太祖嘉之，以其子懷福為衡陽王義季右軍參軍督護。晦走，左右皆棄之，唯有延陵蓋追隨不舍。太祖嘉之，後以蓋為長沙王義欣鎮軍功曹督護。

　　史臣曰：謝晦坐璽封違謬，遂免侍中，斯有以見高祖之識治，宰臣之稱職也。夫孥戮所施，事行重釁，左黜或用，義止輕愆。輕愆，物之所輕；重釁，人之所重。故斧鉞希行於世，徽簡日用於朝，雖貴臣細故，不以任隆弛法，至乎下肅上尊，用此道也。自太祖臨務，茲典稍違，網以疏行，法為恩息，妨德害美，抑此之由。降及大明，傾詖愈甚，自非訐竊深私，陵犯密諱，則左降之科，不行於權戚。若有身觸盛旨，釁非國刑，免書裁至，弔客固望其門矣。由是律無恆條，上多弛行，綱維不舉，而網目隨之。所以吉人防著在微，慎大由小，蓋為此云。


Chinese text: This work was published before January 1, 1923, and is in the
public domain worldwide because the author died at least 100 years ago.
