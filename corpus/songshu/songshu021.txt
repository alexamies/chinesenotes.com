志第十一　樂三
《但歌》四曲，出自漢世。無弦節，作伎，最先一人倡，三人和。魏武帝尤好之。時有宋容華者，清澈好聲，善唱此曲，當時特妙。自晉以來，不復傳，遂絕。《相和》，漢舊歌也。絲竹更相和，執節者歌。本一部，魏明帝分為二，更遞夜宿。本十七曲，朱生、宋識、列和等復合之為十三曲。

《相和》
《駕六龍》　《氣出倡》　武帝詞
　　駕六龍乘風而行，行四海外。路下之八邦，曆登高山，臨溪穀，乘雲而行，行四海外，東到泰山。仙人玉女，下來翱游，驂駕六龍，飲玉漿，河水盡，不東流。解愁腹，飲玉漿。奉持行，東到蓬萊山。上至天之門。玉闕下，引見得入，赤松相對，四面顧望，視正焜煌。開王心正興，其氣百道至，傳告無窮。閉其口，但當愛氣，壽萬年。東到海，與天連。神仙之道，出窈入冥。常當專之，心恬憺無所愒欲，閉門坐自守，天與期氣。願得神之人，乘駕雲車，驂駕白鹿，上到天之門，來賜神之藥。跪受之，敬神齊。當如此，道自來。華陰山，自以為大，高百丈，浮雲為之蓋。仙人欲來，出隨風，削之雨。吹我洞簫鼓瑟琴，何誾誾，酒與歌戲。今日相樂誠為樂，玉女起，起儛移數時。鼓吹一何嘈嘈，從西北來時，仙道多駕煙，乘雲駕龍，鬱何蓩蓩。遨游八極，乃到崐崘之山，西王母側。神仙金止玉亭，來者為誰？赤松王喬，乃德旋之門。樂共飲食到黃昏，多駕合坐，萬歲長宜子孫。游君山，甚為真，磪{石嵬}砟硌，爾自為神。乃到王母臺，金階玉為堂，芝草生殿傍。東西廂，客滿堂。主人當行觴，坐者長壽遽何央。長樂甫始宜孫子，常願主人增年，與天相守。

《厥初生》　《精列》　武帝詞
　　厥初生，造化之陶物，莫不有終期。莫不有終期，聖賢不能免，何為懷此憂。願螭龍之駕，思想崐崘居。思想崐崘居，見期於迂怪，志意在蓬萊。志意在蓬萊，周孔聖徂落，會稽以墳丘。會稽以墳丘，陶陶誰能度，君子以弗憂。年之暮奈何，過時時來微。

《江南可採蓮》　《江南》　古辭
　　江南可採蓮，蓮葉何田田。魚戲蓮葉間，魚戲蓮葉東，魚戲蓮葉西，魚戲蓮葉南，魚戲蓮葉北。

《天地間》　《度關山》　武帝詞
　　天地間，人為貴。立君牧民，為之軌則。車轍馬迹，經緯四極。絀陟幽明，黎庶繁息。於鑠賢聖，總統邦域，封建五爵，井田刑獄。有燔丹書，無普赦贖。臯陶《甫刑》，何有失職。嗟哉後世，改制易律。勞民為君，役賦其力。舜漆食器，畔者十國；不及唐堯，棌椽不斵。世歎伯夷，欲以厲俗。侈惡之大，儉為恭德。許由推讓，豈有訟曲。兼愛尚同，疏者為戚。

《東光乎》　《東光乎》　古辭
　　東光乎！倉梧何不乎！倉梧多腐粟，無益諸軍糧。諸軍游蕩子，蚤行多悲傷。

《登山有遠望》　《十五》　文帝詞
　　登山而遠望，谿谷多所有。楩柟千餘尺，眾草之盛茂。華葉燿人目。五色難可紀。雉雊山雞鳴，虎嘯谷風起。號羆當我道，狂顧動牙齒。

《惟漢二十世》　《薤露》　武帝詞
　　惟漢二十世，所任誠不良。沐猴而冠帶，智小而謀強。猶豫不敢斷，因狩執君王。白虹為貫日，己亦先受殃。賊臣持國柄，殺主滅宇京。蕩覆帝基業，宗廟以燔喪。播越西遷移，號泣而且行。瞻彼洛城郭，微子為哀傷。

《關東有義士》　《蒿里行》　武帝詞
　　關東有義士，興兵討群凶。初期會孟津，乃心在咸陽。軍合力不齊，躊躇而雁行。勢利使人爭，嗣還自相戕。淮南弟稱號，刻璽於北方。鎧甲生蟣蝨，萬姓以死亡。白骨露於野，千里無雞鳴。生民百遺一，念之絕人膓。

《對酒歌太平時》　《對酒》　武帝詞
　　對酒歌，太平時，吏不呼門。王者賢且明，宰相股肱皆忠良，咸禮讓，民無所爭訟。三年耕有九年儲，倉穀滿盈，斑白不負戴。雨澤如此，五穀用成。卻走馬以糞其土田。爵公侯伯子男，咸愛其民，以黜陟幽明，子養有若父與兄。犯禮法，輕重隨其刑。路無拾遺之私，囹圄空虛，冬節不斷人。耄耋皆得以壽終，恩德廣及草木昆蟲。

《雞鳴高樹顛》　《雞鳴》　古詞
　　雞鳴高樹顛，狗吠深宮中。蕩子何所之，天下方太平。刑法非有貸，柔協正亂名。黃金為君門，璧玉為軒堂。上有雙尊酒，作使邯鄲倡。劉玉碧青甓，後出郭門王。舍後有方池，池中雙鴛鴦。鴛鴦七十二，羅列自成行。鳴聲何啾啾，聞我殿東廂。兄弟四五人，皆為侍中郎。五日一時來，觀者滿道傍。黃金絡馬頭，熲熲何煌煌。桃生露井上，李樹生桃傍，蟲來齧桃根，李樹代桃僵。樹木身相代，兄弟還相忘！

《烏生八九子》　《烏生》　古辭
　　烏生八九子，端坐秦氏桂樹間。唶我秦氏，家有游遨蕩子，工用睢陽強蘇合彈。左手持強彈，兩丸出入烏東西。唶我一丸即發中烏身，烏死魂魄飛揚上天。阿母生烏子時，乃在南山巖石間。唶我人民安知烏子處，蹊徑窈窕安從通。白鹿乃在上林西苑中，射工尚復得白鹿脯。唶我黃鵠摩天極高飛，後宮尚復得亨煑之。鯉魚乃在洛水深淵中，釣鉤尚得鯉魚口。唶我人民生各各有壽命，死生何須復道前後。

《平陵東》　《平陵》　古詞
　　平陵東，松栢桐，不知何人劫義公。劫義公在高堂下，交錢百萬兩走馬。兩走馬，亦誠難，顧見追吏心中惻。心中惻，血出漉，歸告我家賣黃犢。

《棄故鄉》〈亦在瑟調《東西門行》〉　《陌上桑》　文帝詞
　　棄故鄉，離室宅，遠從軍旅萬里客。披荊棘，求阡陌，側足獨窘步，路局笮。虎豹嗥動，雞驚，禽失羣，鳴相索。登南山，奈何蹈槃石，樹木叢生鬱差錯。寢蒿草，蔭松栢，涕泣雨面霑枕席。伴旅單，稍稍日零落，惆悵竊自憐，相痛惜。

《今有人》　《陌上桑》　《楚詞》鈔
　　今有人，山之阿，被服薜荔帶女蘿。既含睇，又宜笑，子戀慕予善窈窕。乘赤豹，從文貍，新夷車駕結桂旗。被石蘭，帶杜衡，折芳拔荃遺所思。處幽室，終不見，天路險艱獨後來。表獨立，山之上，雲何容容而在下。杳冥冥，羌晝晦，東風飄颻神靈雨。風瑟瑟，木搜搜，思念公子徒以憂。

《駕虹蜺》　《陌上桑》　武帝詞
　　駕虹蜺，乘赤雲，登彼九疑歷王門。濟天漢，至崐崘，見西王母，謁東君。交赤松，及羨門，受要秘道愛精神。食芝英，飲醴泉，柱杖桂枝佩秋蘭。絕人事，游渾元，若疾風游歘飄飄。景未移，行數千，壽如南山不忘愆。

清商三調歌詩　荀勖撰，舊詞施用者
平調
《周西》　《短歌行》　武帝詞〈六解〉
　　周西伯昌，懷此聖德，參分天下，而有其二。脩奉貢獻，臣節不墜。崇侯讒之，是以拘繫。〈一解〉

　　後見赦原，賜之斧鉞，得使征伐。為仲尼所稱，達及德行，猶奉事殷，論叙其美。〈二解〉

　　齊桓之功，為霸之首，九合諸侯，一匡天下。一匡天下，不以兵車。正而不譎，其德傳稱。〈三解〉

　　孔子所歎，并稱夷吾，民受其恩。賜與廟胙，命無下拜。小白不敢爾，天威在顏咫尺。〈四解〉

　　晉文亦霸，躬奉天王。受賜珪瓚、秬鬯彤弓、盧弓、矢千，虎賁三百人。〈五解〉

　　威服諸侯，師之者尊，八方聞之，名亞齊桓。河陽之會，詐稱周王，是以其名紛葩。〈六解〉

《秋風》　《燕歌行》　文帝詞〈七解〉
　　秋風蕭瑟天氣涼，草木搖落露為霜。〈一解〉

　　羣燕辭歸鵠南翔，念君客游多思腸。〈二解〉

　　慊慊思歸戀故鄉，君何淹留寄它方。〈三解〉

　　賤妾煢煢守空房，憂來思君不敢忘。〈四解〉

　　不覺淚下霑衣裳，援瑟鳴弦發清商。〈五解〉

　　短歌微吟不能長，明月皎皎照我床。〈六解〉

　　星漢西流夜未央，牽年織女遙相望，爾獨何辜限河梁。〈七解〉

《仰瞻》　《短歌行》　文帝詞〈六解〉
　　仰瞻帷幕，俯察几筵。其物如故，其人不存。〈一解〉

　　神靈倏忽，棄我遐遷。靡瞻靡恃，泣涕連連。〈二解〉

　　呦呦游鹿，銜草鳴麑。翩翩飛鳥，挾子巢棲。〈三解〉

　　我獨孤煢，懷此百離。憂心孔疚，莫我能知。〈四解〉

　　人亦有言，憂令人老。嗟我白髮，生一何早。〈五解〉

　　長吟永歎，懷我聖考。曰仁者壽，胡不是保。〈六解〉

《別日》　《燕歌行》　文帝詞〈六解〉
　　別日何易會日難，山川悠遠路漫漫。〈一解〉

　　鬱陶思君未敢言，寄書浮雲往不還。〈二解〉

　　涕零雨面毀形顏，誰能懷憂獨不歎。〈三解〉

　　耿耿伏枕不能眠，披衣出戶步東西。〈四解〉

　　展詩清歌聊自寬，樂往哀來摧心肝。悲風清厲秋氣寒，羅帷徐動經秦軒。〈五解〉

　　仰戴星月觀雲間，飛鳥晨鳴，聲氣可憐，留連顧懷不自存。〈六解〉

《對酒》　《短歌行》　武帝詞〈六解〉
　　對酒當歌，人生幾何！譬如朝露，去日苦多。〈一解〉

　　慨當以慷，憂思難忘。以何解愁，唯有杜康。〈二解〉

　　青青子衿，悠悠我心。但為君故，沈吟至今。〈三解〉

　　明明如月，何時可掇。憂從中來，不可斷絕。〈四解〉

　　呦呦鹿鳴，食野之苹。我有嘉賓，鼓瑟吹笙。〈五解〉

　　山不厭高，水不厭深。周公吐哺，天下歸心。〈六解〉

清調
《晨上》　《秋胡行》　武帝詞
　　晨上散關山，此道當何難！晨上散關山，此道當何難！牛頓不起，車墮谷間。坐盤石之上，彈五弦之琴，作為清角韻，意中述煩。歌以言志，晨上散關山。〈一解〉

　　有何三老公，卒來在我傍。有何三老公，卒來在我傍。員揜被裘，似非恒人。謂卿云何，困苦以自怨，徨徨所欲，來到此間。歌以言志，有何三老公。〈二解〉

　　我居崐崘山，所謂者真人。我居崐崘山，所謂者真人。道深有可得。名山歷觀，遨游八極。枕石漱流飲泉。沈吟不決，遂上升天。歌以言志，我居崐崘山。〈三解〉

　　去去不可追，長恨相牽攀。去去不可追，長恨相牽攀。夜夜安得寐，惆悵以自憐。正而不譎，辭賦依因。經傳所過，西來所傳。歌以言志，去去不可追。〈四解。又本：晨‖上‖散‖關‖山‖，此‖道‖當‖何‖難。有‖何‖三‖老‖公，卒‖來‖在‖我‖傍‖。我‖居‖我‖崐‖崘‖山‖，所‖謂‖真‖人‖，去‖不‖可‖追‖，長‖相‖牽‖攀‖。〉

《北上》　《苦寒行》　武帝詞〈六解〉
　　北上太‖行‖山‖，艱‖哉‖何‖巍巍。羊腸阪詰屈，車輪為之摧。〈一解〉

　　樹木何蕭‖瑟‖，北‖風‖聲‖正‖悲‖。熊羆對我蹲，虎豹夾道啼。〈二解〉

　　溪穀少‖人‖民‖，雪‖落‖何‖霏‖霏‖。延頸長歎息，遠行多所懷。〈三解〉

　　我心何‖佛‖鬱‖，思‖欲‖一‖東‖歸‖。水深橋梁絕，中道正裴回。〈四解〉

　　迷惑失‖徑‖路‖，暝‖無‖所‖宿‖棲‖。行行日以遠，人馬同時飢。〈五解〉

　　儋‖囊‖行‖取‖薪‖，斧‖冰‖持‖作‖糜‖。悲彼東山詩，悠悠使我哀。〈六解〉

《願登》　《秋胡行》　武帝詞〈五解〉
　　願‖登‖泰‖華‖山‖，神‖人‖共‖遠‖游‖。經歷崐崘山，到蓬萊。飄颻八極，與神人俱。思得神藥，萬歲為期。歌以言志，願登泰華山。〈一解〉

　　天‖地‖何‖長‖久‖，人‖道‖居‖之‖短‖。世言伯陽，殊不知老，赤松王喬，亦云得道。得之未聞，庶以壽考。歌以言志，天地何長久！〈二解〉

　　明‖明‖日‖月‖光‖，何‖所‖不‖光‖昭‖。二儀合聖化，貴者獨人不。萬國率土，莫非王臣。仁義為名，禮樂為榮。歌以言志，明明日月光。〈三解〉

　　四‖時‖㪅‖逝‖去‖，晝‖夜‖以‖成‖歲‖。大人先天，而天弗違。不戚年往，憂世不治。存亡有命，慮之為蚩。歌以言志，四時㪅逝去。〈四解〉

　　戚‖戚‖欲‖何‖念‖，歡‖笑‖意‖所‖之‖。盛壯智惠，殊不再來。愛時進趣，將以惠誰。氾氾放逸，亦同何為。歌以言志，戚戚欲何念。〈五解〉

《上謁》　《董桃行》　古詞〈五解〉
　　吾欲上謁從高山，山頭危嶮大難。遙望五嶽端，黃金為闕班璘。但見芝草，葉落紛紛。〈一解〉

　　百鳥集，來如煙。山獸紛綸，麟辟邪其端。鵾雞聲鳴，但見山獸，援戲相拘攀。〈二解〉

　　小復前行玉堂，未心懷流還。傳教出門來，門外人何求？所言欲從聖道，求一得命延。〈三解〉

　　教敕凡吏受言，采取神藥若木端。白兔長跪擣藥蝦蟇丸，奉上陛下一玉柈，服此藥可得即仙。〈四解〉

　　服爾神藥，無不歡喜。陛下長生老壽，四面肅肅稽首，天神{扌雝}護左右，陛下長與天相保守。〈五解〉

《蒲生》　《塘上行》　武帝詞〈五解〉
　　蒲‖生‖我‖池‖中‖，其葉何離離。傍能行儀儀，莫能縷自知。眾口鑠黃金，使君生別離。〈一解〉

　　念‖君‖去‖我‖時‖，獨愁常苦悲。想見君顏色，感結傷心脾。今悉夜夜愁不寐。〈二解〉

　　莫‖用‖豪‖賢‖故‖，棄捐素所愛；莫用魚肉貴，棄捐蔥與薤；莫用麻枲賤，棄捐菅與蒯。〈三解〉

　　倍‖恩‖者‖苦‖栝‖，蹶船常苦沒。教君安息定，慎莫致倉卒。念與君一共離別，亦當何時共坐復相對。〈四解〉

　　出‖亦‖復‖苦‖愁‖，入亦復苦愁。邊地多悲風，樹木何蕭蕭。今日樂相樂，延年壽千秋。〈五解〉

《悠悠》　《苦寒行》　明帝詞〈五解〉
　　悠‖悠‖發‖洛‖都‖，茾‖我‖征‖東‖行‖。征行彌二旬，屯吹隴陂城。〈一解〉

　　顧觀故‖壘‖處‖，皇‖祖‖之‖所‖營‖。屋室若平昔，棟宇無邪傾。〈二解〉

　　奈何我‖皇‖祖‖，潛‖德‖隱‖聖‖形‖。雖沒而不朽，書貴垂休名。〈三解〉

　　光光我‖皇‖祖‖，軒‖燿‖同‖其‖榮‖。遺化布四海，八表以肅清。〈四解〉

　　雖有吳‖蜀‖寇‖，春‖秋‖足‖燿‖兵。徒悲我皇祖，不永享百齡。賦詩以寫懷，伏軾淚沾纓。〈五解〉

瑟調
《朝日》　《善哉行》　文帝詞，〈五解〉
　　朝日樂相樂，酣飲不知醉。悲弦激新聲，長笛吐清氣。〈一解〉

　　弦歌感人腸，四坐皆歡說。寥寥高堂上，涼風入我室。〈二解〉

　　持滿如不盈，有得者能卒。君子多苦心，所愁不但一。〈三解〉

　　慊慊下白屋，吐握不可失。眾賓飽滿歸，主人苦不悉。〈四解〉

　　比翼翔雲漢，羅者安所羈。沖靜得自然，榮華何足為。〈五解〉

《上山》、《善哉行》，文帝詞〈六解〉
　　上山采薇，薄莫苦饑。溪穀多風，霜露沾衣。〈一解〉

　　野雉群雊，猿猴相追。還望故鄉，郁何壘壘，〈二解〉

　　高山有崖，林木有支。憂來無方，人莫之知。〈三解〉

　　人生若寄，多憂何為。今我不樂，歲月其馳。〈四解〉

　　湯湯川流，中有行舟。隨波轉薄，有似客遊。〈五解〉

　　策我良馬，被我輕裘。載馳載驅，聊以忘憂。〈六解〉

《朝遊》　《善哉行》　文帝詞〈五解〉
　　朝遊高臺觀，夕宴華池陰。大酋奉甘醪，狩人獻嘉禽。〈一解〉

　　齊倡發東舞，秦箏奏西音。有客從南來，為我彈清琴。〈二解〉

　　五音紛繁會，拊者激微吟。淫魚乘波聽，踴躍自浮沉。〈三解〉

　　飛鳥翻翔舞，悲鳴集北林。樂極哀情來，憀亮摧肝心。〈四解〉

　　清角豈不妙，德薄所不任。大哉子野言，弭弦且自禁。〈五解〉

《古公》　《善哉行》　武帝詞，〈七解〉
　　古公亶甫，積德垂仁。思弘一道，哲王於豳。〈一解〉

　　太伯仲雝，王德之仁。行施百世，斷髮文身。〈二解〉

　　伯夷叔齊，古之遺賢。讓國不用，餓殂首山。〈三解〉

　　智哉山甫，相彼宣王。何用杜伯，累我聖賢。〈四解〉

　　齊桓之霸，賴得仲父。後任豎刁，蟲流出戶。〈五解〉

　　晏子平仲，積德兼仁。與世沈德，未必思命。〈六解〉

　　仲尼之世，王國為君。隨制飲酒，揚波使官。〈七解〉

《自惜》　《善哉行》　武帝詞〈六解〉
　　自惜身薄祐，夙賤罹孤苦。既無三徙教，不聞過庭語。〈一解〉

　　其窮如抽裂，自以思所怙。雖懷一介志，是時其能與。〈二解〉

　　守窮者貧賤，惋歎淚如雨。泣涕於悲夫，乞活安能覩。〈三解〉

　　我願於天窮，琅邪傾側左。雖欲竭忠誠，欣公歸其楚。〈四解〉

　　快人曰為歎，抱情不得叙。顯行天教人，誰知莫不緒。〈五解〉

　　我願何時隨，此歎亦難處。今我將何照於光燿，釋銜不如雨。〈六解〉

《我徂》　《善哉行》　明帝詞〈八解〉
　　我徂我征，伐彼蠻虜。練師簡卒，爰正其旅。〈一解〉

　　輕舟竟川，初鴻依浦。桓桓猛毅，如羆如虎。〈二解〉

　　發枹若雷，吐氣成雨。旄旍指麾，進退應矩。〈三解〉

　　百馬齊轡，御由造父。休休六軍，咸同斯武。〈四解〉

　　兼塗星邁，亮茲行阻。行行日遠，西背京許。〈五解〉

　　游弗淹旬，遂屆揚土。奔寇震懼，莫敢當御。〈六解〉

　　虎臣列將，怫鬱免怒。淮泗肅清，奮揚微所。〈七解〉

　　運德燿威，惟鎮惟撫。反旆言歸，告入皇祖。〈八解〉

《赫赫》　《善哉行》　明帝詞〈四解〉
　　赫赫大魏，王師徂征。冒暑討亂，振燿威靈。〈一解〉

　　汎舟黃河，隨波潺湲。通渠回越，行路綿綿。〈二解〉

　　采旄蔽日，旗旒翳天。淫魚瀺灂，游戲深淵。〈三解〉

　　唯塘泊，從如流。不為單，握揚楚。心惆悵，歌《采薇》。心綿綿，在淮肥。願君速捷蚤旋歸。〈四解〉

《來日》　《善哉行》　古詞〈六解〉
　　來日大難，口燥脣乾。今日相樂，皆當喜歡。〈一解〉

　　經歷名山，芝草翻翻。仙人王喬，奉藥一丸。〈二解〉

　　自惜袖短，內手知寒。慚無靈輒，以報趙宣。〈三解〉

　　月沒參橫，北斗闌干。親交在門，飢不及餐。〈四解〉

　　歡日尚少，戚日苦多。以何忘憂，彈箏酒歌。〈五解〉

　　淮南八公，要道不煩。參駕六龍，游戲雲端。〈六解〉

大曲
《東門》　《東門行》　古詞〈四解〉
　　出東門，不願歸；來入門，悵欲悲。盎中無斗儲，還視桁上無縣衣。〈一解〉

　　拔劒出門去，兒女牽衣啼。它家但願富貴，賤妾與君共餔糜。〈二解〉

　　共鋪糜，上用倉浪天故，下為黃口小兒。今時清廉，難犯教言，君復自愛莫為非。〈三解〉

　　今時清廉，難犯教言，君復自愛莫為非。行！吾去為遲，平慎行，望吾歸。〈四解〉

《西山》　《折楊柳行》　文帝詞〈四解〉
　　西山一何高，高高殊無極。上有兩仙僮，不飲亦不食。與我一丸藥，光耀有五色。〈一解〉

　　服藥四五日，身體生羽翼。輕舉乘浮雲，倏忽行萬億。流覽觀四海，芒芒非所識。〈二解〉

　　彭祖稱七百，悠悠安可原。老聃適西戎，於今竟不還。王喬假虛詞，赤松垂空言。〈三解〉

　　達人識真偽，愚夫好妄傳。追念往古事，憒憒千萬端。百家多迂怪，聖道我所觀。〈四解〉

《羅敷》　《豔歌羅敷行》　古詞〈三解〉
　　日出東南隅，照我秦氏樓。秦氏有好女，自名為羅敷。羅敷喜蠶桑，采桑城南隅。青絲為籠係，桂枝為籠鉤。頭上倭墮髻，耳中明月珠。緗綺為下帬，紫綺為上襦。行者見羅敷，下儋捋髭須。少年見羅敷，脫帽著帩頭。耕者忘其犂，鋤者忘其鋤。來歸相怒怨，但坐觀羅敷。〈一解〉

　　使君從南來，五馬立躊躇。使君遣吏往，問是誰家姝？秦氏有好女，自名為羅敷。羅敷年幾何？二十尚不足，十五頗有餘。使君謝羅敷，寧可共載不？羅敷前置詞，使君一何愚！使君自有婦，羅敷自有夫。〈二解〉

　　東方千餘騎，夫壻居上頭。何用識夫壻？白馬從驪駒。青絲繫馬尾，黃金絡馬頭。腰中鹿盧劒，可直千萬餘。十五府小史，二十朝大夫，三十侍中郎，四十專城居。為人潔白晳，鬑鬑頗有須。盈盈公府步，冉冉府中趨。坐中數千人，皆言夫壻殊。〈三解〉前有豔詞曲，後有趨。

《西門》　《西門行》　古詞〈六解〉
　　出西門，步念之。今日不作樂，當待何時。〈一解〉夫為樂，為樂當及時。何能坐愁怫鬱，當復來茲。〈二解〉飲醇酒，炙肥牛。請呼心所歡，可用解愁憂。〈三解〉人生不滿百，常懷千歲憂。晝短而夜長，何不秉燭遊。〈四解〉自‖非‖仙‖人‖王‖子‖喬‖，計‖會‖壽‖命‖難‖‖與‖期‖。〈五解〉人壽非金石，年命安可期；貪財愛惜費，但為後世嗤。〈六解〉。一本「燭遊」後「行去之，如雲除，弊車羸馬為自推」，無「自非」以下四十八字。

《默默》　《折楊柳行》　古詞〈四解〉
　　默默施行違，厥罰隨事來，末喜殺龍逢，桀放於鳴條。〈一解〉

　　祖伊言不用，紂頭縣白旄。指鹿用為馬，胡亥以喪軀。〈二解〉

　　夫差臨命絕，乃云負子胥。戎王納女樂，以亡其由余。璧馬禍及虢，二國俱為墟。〈三解〉

　　三夫成市虎，慈母投杼趨。卞和之刖足，接予歸草廬。〈四解〉

《園桃》　《煌煌京洛行》　文帝詞〈五解〉
　　夭夭園桃，無子空長。虛美難假，偏輪不行。〈一解〉

　　淮陰五刑，鳥得弓藏。保身全名，獨有子房。大憤不收，褒衣無帶；多言寡誠，祗令事敗。〈二解〉

　　蘇秦之說，六國以亡。傾側賣主，車裂固當。賢矣陳軫，忠而有謀，楚懷不從，禍卒不救。〈三解〉

　　禍夫吳起，智小謀大，西河何健，伏屍何劣。〈四解〉

　　嗟彼郭生，古之雅人，智矣燕昭，可謂得臣。峩峩仲連，齊之高士；北辭千金，東蹈滄海。〈五解〉

《白鵠》　《豔歌阿嘗》〈一曰《飛鵠行》〉　古詞〈四解〉
　　飛來雙白鵠，乃從西北來。十十五五，羅列成行。〈一解〉

　　妻卒被病，行不能相隨。五里一反顧，六里一裴回。〈二解〉

　　吾欲銜汝去，口噤不能開；吾欲負汝去，毛羽何摧穨。〈三解〉

　　樂哉新相知，憂來生別離。躇躊顧羣侶，淚下不自知。〈四解〉

念與君離別，氣結不能言。各各重自愛，道遠歸還難。妾當守空房，閉門下重關。若生當相見，亡者會黃泉。今日樂相樂，延年萬歲期。〈「念與」下為趨曲，前有豔。〉

《碣石》　《步出夏門行》　武帝詞〈四解〉
雲行雨步，超越九江之臯，臨觀異同。心意懷游豫，不知當復何從。經過至我碣石，心惆悵我東海。〈「雲行」至此為豔。〉

　　東臨碣石，以觀滄海。水何淡淡，山島竦峙。樹木叢生，百草豊茂。秋風蕭瑟，洪濤湧起。日月之行，若出其中；星漢燦爛，若出其裏。幸甚至哉！歌以言志。觀滄海。〈一解〉

　　孟冬十月，北風裴回。天氣肅清，繁霜霏霏。鵾雞晨鳴，鴻鴈南飛，鷙鳥潛藏，熊羆窟棲。錢鏄停置，農收積場。逆旅正設，以通賈商。幸甚至哉！歌以詠志。冬十月。〈二解〉

　　鄉土不同，河朔隆寒。流澌浮漂，舟船行難。錐不入地，豊藾深奧。水竭不流，冰堅可蹈。士隱者貧，勇俠輕非。心常歎怨，戚戚多悲。幸甚至哉！歌以詠志。河朔寒。〈三解〉

　　神龜雖壽，猶有竟時；騰蛇乘霧，終為土灰。驥老伏歷，志在千里；烈士暮年，壯心不已。盈縮之期，不但在天；養怡之福，可得永年。幸甚至哉！歌以詠志。神龜雖壽。〈四解〉。

《何嘗》　《豔歌何嘗行》　古辭〈五解〉
　　何嘗快獨無憂？但當飲醇酒，炙肥牛。〈一解〉

　　長兄為二千石，中兄被貂裘。〈二解〉

　　小弟雖無官爵，鞍馬{馬反}{馬反}，往來王侯長者遊。〈三解〉

　　但當在王侯殿上，快獨摴蒲六博，對坐彈碁。〈四解〉

　　男兒居世，各當努力；䠞迫日暮，殊不久留。〈五解〉

　　少小相觸抵，寒苦常相隨，忿恚安足諍，吾中道與卿共別離。約身奉事君，禮節不可虧。上慙滄浪之夫，下顧黃口小兒。奈何復老心皇皇，獨悲誰能知！〈「少小」下為趨曲，前為豔。〉

《置酒》　《野田黃雀行》〈《空侯引》亦用此曲。〉　東阿王詞〈四解〉
　　置酒高殿上，親交從我游。中廚辦豊膳，烹羊宰肥牛。秦箏何忼慨，齊瑟和且柔。〈一解〉

　　陽阿奏奇舞，京洛出名謳。樂飲過三爵，緩帶傾庶羞，主稱千金壽，賓奉萬年酬。〈二解〉

　　久要不可忘，薄終義所尤。謙謙君子德，磬折欲何求。盛時不再來，百年忽我遒。〈三解〉

　　驚風飄白日，光景馳西流。生存華屋處，零落歸山丘。先民誰不死，知命復何憂！〈四解〉

《為樂》　《滿歌行》〈四解〉
　　為樂未幾時，遭世險巇，逢此百離；伶丁荼毒，愁懣難支。遙望辰極，天曉月移。憂來闐心，誰當我知。〈一解〉

　　戚戚多思慮，耿耿不寧。禍福無形，唯念古人，遜位躬耕。遂我所願，以茲自寧。自鄙山棲，守此一榮。〈二解〉

　　莫秋冽風起。西蹈滄海，心不能安。攬衣起瞻夜，北斗闌干。星漢照我，去去自無它。奉事二親，勞心可言。〈三解〉

　　窮達天所為，智者不愁，多為少憂。安貧樂正道，師彼莊周。遺名者貴，子熙同巇。往者二賢，名垂千秋。〈四解〉

　　飲酒歌舞，不樂何須！善哉照觀日月，日月馳驅。轗軻世間，何有何無！貪財惜費，此一何愚！命如鑿石見火，居世竟能幾時？但當歡樂自娛，盡心極所熙怡。安善養君德性，百年保此期頤。〈「飲酒」下為趨。〉

《夏門》　《步出夏門行》〈一曰《隴西行》〉　明帝詞〈二解〉
　　步出夏門，東登首陽山。嗟哉夷叔，仲尼稱賢。君子退讓，小人爭先；惟斯二子，于今稱傳。林鐘受謝，節改時遷。日月不居，誰得久存。善哉殊復善，弦歌樂情。〈一解〉

　　商風夕起，悲彼秋蟬，變形易色，隨風東西。乃眷西顧，雲霧相連，丹霞蔽日，采虹帶天。弱水潺潺，落葉翩翩，孤禽失羣，悲鳴其間。善哉殊復善，悲鳴在其間。〈二解〉

　　朝游清泠，日莫嗟歸。〈「朝游」上為豔。〉䠞迫日莫，烏鵲南飛。繞樹三匝，何枝可依。卒逢風雨，樹折枝摧。雄來驚雌，雌獨愁棲。夜失羣侶，悲鳴裴回。芃芃荊棘，葛生綿綿。感彼風人，惆悵自憐。月盈則沖，華不再繁；古來之說，嗟哉一言。〈「䠞迫」下為趨。〉

《王者布大化》　《櫂歌行》　明帝詞〈五解〉
　　王者布大化，配乾稽后祗。陽育則陰殺，晷景應度移。〈一解〉

　　文德以時振，武功伐不隨。重華儛干戚，有苗服從媯。〈二解〉

　　蠢爾吳蜀虜，馮江棲山阻。哀哀王士民，瞻仰靡依怙。〈三解〉

　　皇上悼愍斯，宿昔奮天怒。發我許昌宮，列舟于長浦。〈四解〉

　　翌日乘波揚，棹歌悲且涼。太常拂白日，旗幟紛設張。〈五解〉

　　將抗旄與鉞，燿威於彼方。伐辠以弔民，清我東南疆。〈「將抗」下為趨。〉

《洛陽行》　《鴈門太守行》　古詞〈八解〉
　　孝和帝在時，洛陽令王君，本自益州廣漢民，小行宦，學通五經論。〈一解〉

　　明知法令，歷世衣冠。從溫補洛陽令，治行致賢，{扌雝}護百姓，子養萬民。〈二解〉

　　外行猛政，內懷慈仁。文武備具，料民富貧，移惡子姓名，五篇著里端。〈三解〉

　　傷殺人，比伍同辠對門。禁鎦矛八尺，捕輕薄少年，加笞決辠，詣馬市論。〈四解〉

　　無妄發賦，念在理冤，敕吏正獄，不得苛煩。財用錢三十，買繩禮竿。〈五解〉

　　賢哉賢哉！我縣王君。臣吏衣冠，奉事皇帝。功曹主簿，皆得其人。〈六解〉

　　臨部居職，不敢行恩。清身苦體，夙夜勞勤。治有能名，遠近所聞。〈七解〉

　　天年不遂，蚤就奄昏。為君作祠，安陽亭西。欲令後世，莫不稱傳。〈八解〉

《白頭吟》　與《櫂歌》同調　古詞〈五解〉
　　晴如山上雲，皎若雲間月。聞君有兩意，故來相決絕。〈一解〉

　　平生共城中，何嘗斗酒會。今日斗酒會，明旦溝水頭。蹀踥御溝上，溝水東西流。〈二解〉

　　郭東亦有樵，郭西亦有樵。兩樵相推與，無親為誰驕？〈三解〉

　　淒淒重淒淒，嫁娶亦不啼；願得一心人，白頭不相離。〈四解〉

　　竹竿何嫋嫋，魚尾何離簁，男兒欲相知，何用錢刀為？{齒立}如馬噉萁，川上高士嬉。今日相對樂，延年萬歲期。〈五解。一本云：詞曰上有「紫羅咄咄奈何」。〉

楚調怨詩
《明月》　東阿王詞〈七解〉
　　明月照高樓，流光正裴回。上有愁思婦，悲歎有餘哀。〈一解〉

　　借問歎者誰？自雲客子妻。夫行踰十載，賤妾常獨棲。〈二解〉

　　念君過於渴，思君劇於飢。君為高山栢，妾為濁水泥。〈三解〉

　　北風行蕭蕭，烈烈入吾耳。心中念故人，淚墮不能止。〈四解〉

　　沈浮各異路，會合當何諧？願作東北風，吹我入君懷。〈五解〉

　　君懷常不開，賤妾當何依。恩情中道絕，流止任東西。〈六解〉

　　我欲竟此曲，此曲悲且長。今日樂相樂，別後莫相忘！〈七解〉


宋書卷二十一考證
樂志三武帝《駕六龍》詞：「仙人玉女下來翱游。」○翱，監本誤「朝」，《魏武帝集》作「遨」。

又：「正焜煌開王心」。○焜煌，《魏武帝集》作「惶惶」。

「隨風削之雨。」○削，《魏武帝集》作「列」。

武帝《厥初生》詞「過時時來微」。○過時，《魏武帝集》作「時過」。

文帝《登山有遠望》詞，眾草之盛茂。○之，《魏文帝集》作「芝」。

武帝《蒿里行》，生民百遺一念之絕人腸。○絕，《魏武帝集》作「斷」。

武帝《陌上桑》登彼九疑歷王門。○王門，《魏武帝集》作「玉門」。

又絕人事游渾元若疾風游歘飄飄。○飄飄，《魏武帝集》作「飄翩」〈臣承蒼〉按：作翩字方與上文韻合。

文帝《燕歌行》：念居字游多思腸。○《魏文帝集》注「多思腸一作思斷腸」。

文帝《短歌行》：「曰仁曰壽。」○下「曰」字《魏文帝集》作「者」。

文帝《燕歌行》：「耿耿伏枕不能眠，披衣出戶步東西〈四觧〉。展詩清歌聊自寬，樂往哀來摧心肝。悲風清厲秋氣寒，羅幃徐動經秦軒。」○《魏文帝集》耿耿二句在展詩二句之下；又無悲風清厲二句。〈臣承蒼〉按：「西」讀若「先」與下「寬」叶，古詩皆然，唐以後始入齊韻。

又「飛鳥晨鳴，聲氣可憐。」○《魏文帝集》無「氣」字。

武帝《短歌行》：「明明如明月，何時可掇。」○「掇」諸本皆作「輟」，今從《魏武帝集》改正。本集呦呦鹿鳴四句在此二句之上，此二句又有「越陌度阡，枉用相存，契濶談讌，心念舊恩，月明星稀，烏鵲南飛，遶樹三匝，何枝可依。」八句。

武帝《秋胡行》「韻意中述煩。」○述：《魏武帝集》作「迷」。

武帝《苦寒行》「北上太‖行‖山‖，艱‖哉‖何‖巍巍。」○〈臣承蒼〉按：據下「五觧」之例，「巍巍」兩字皆當有疊聲。

武帝《塘上行》：「傍能行儀儀。」○「儀儀」一本作「仁儀」。

文帝《善哉行》：「有得者能卒。」○得：《魏文帝集》作「德」。

明帝《善哉行》：「虎臣列將，怫鬱免怒。」○「免」一本作「充」。

古《西門行》：「何能坐愁，怫鬱當復來茲。」○一本「復」下有「待」字。

文帝《煌煌京洛行》：「淮陰五行，鳥得弓藏。」○《魏文帝集》「行」作「刑」，「得」作「盡」。

武帝《步出夏門行》：「驥老伏歷，志在千里。」○《魏武帝集》「驥老」作「老驥」，「歷」作「櫪」。

又：「養怡之福，可得永年。」○怡：《魏武帝集》作「恬」。

古《豔歌何嘗行》：「上慙滄浪之夫，下顧黃口小兒。」○〈臣承蒼〉按：前《東門行》云「上用倉浪天」，故下為「黃口小兒」，此「夫」字亦當作「天」，滄浪言天之色如水也。

欽定四庫全書薈要訂正
〈謹〉案卷二十第一頁後六行：「靈祚景祥」諸本「祚」訛「祁」，據郭茂倩《樂府》改。

第十三頁前三行：「神考降饗」，按《晉書》「神」字作「祖」字。

第十四頁後二行：「纂宣之緒」，《刊本》「緒」訛「諸」，據《監本》改。

第二十八頁後八行：「我皇隆之」，諸本「隆」訛「降」，據郭茂倩《樂府》改。

第三十三頁後七行：「繼明紹世」，諸本「紹」訛「昭」，據郭茂倩《樂府》改。

第三十七頁前三行：「神武鷹揚」，諸本「鷹」訛「膺」，今改。

第三十七頁後一行：「仰化青雲」，諸本「青」訛「清」，今改。

第四十三頁後四行：「犠剛既陳」，諸本「犠」訛「儀」，據郭茂倩《樂府》改。

卷二十一第四頁前七行八行：「惟漢二十世」，刊本「十」下誤衍「二」字今刪。

第五頁後二行：「璧玉為軒堂」，《刊本》「軒」下衍「關」字，今刪。

第六頁前七行：「白鹿脯」，《刊本》「脯」下衍「哺」字，據郭茂倩《樂府》刪。

第七頁前五行：「新夷車駕」，新：《楚辭》本俱作「辛」。

第十一頁前八行：「我心何佛鬱」，佛：郭《樂府》本作「怫」。

第十三頁前一行：「采取神藥若木端」，諸本「木」訛「水」，今改。

第十六頁後三行：「發枹若雷」，諸本「枹」訛「砲」，據郭茂倩《樂府》改。

第二十五頁後八行：「晴如山上雲」，郭茂倩《樂府》本「晴」作「皚」，「雲」作「雪」。

第二十六頁前四行：「白頭不相離」下，《刊本》脫「四觧」二字；六行：「延年萬歲期」下《刊本》脫「五觧」二字，今據前後例及本章題注增入。


Chinese text: This work was published before January 1, 1923, and is in the
public domain worldwide because the author died at least 100 years ago.
