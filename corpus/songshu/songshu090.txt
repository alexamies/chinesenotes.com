列傳第五十　　明四王

　　明帝十二子：陳貴妃生後廢帝，謝脩儀生皇子法良，陳昭華生順帝，徐婕妤生第四皇子，鄭脩容生皇子智井，次晉熙王燮，與皇子法良同生。泉美人生邵陵殤王友；次江夏王躋，與第四皇子同生。徐良人生武陵王贊，杜脩華生隨陽王翽。次新興王嵩，與武陵王贊同生。又泉美人生始建王禧。智井、燮、躋、贊並出繼。法良未封，第四皇子未有名，早夭。

　　邵陵殤王友，字仲賢，明帝第七子也。後廢帝元徽二年，太尉、江州刺史桂陽王休範反誅，皇室寡弱，友年五歲，出為使持節、督江州、豫州之西陽、新蔡、晉熙三郡諸軍事、南中郎將、江州刺史，封邵陵王，食邑二千戶。府州文案及臣吏不諱有無之有。順帝即位，進號左將軍，改督為都督。昇明元年，徙都督南豫豫司三州諸軍事、安南將軍、南豫州刺史、歷陽太守。三年，薨，無子，國除。

　　隨陽王翽，字仲儀，明帝第十子也。元徽四年，年六歲，封南陽王，食邑二千戶。昇明元年，為使持節、督郢州、司州之義陽諸軍事、西中郎將、郢州刺史。未拜，徙督湘州諸軍事、南中郎將、湘州刺史，持節如故。未之鎮，進號前將軍。二年，以南陽荒遠，改封隨陽王，以本號停京師。齊受禪，降封舞陰縣公，食邑千五百戶。謀反，賜死。

　　新興王嵩，字仲嶽，明帝第十一子。元徽四年，年六歲，封新興王，食邑二千戶。齊受禪，降封定襄縣公，食邑千五百戶。謀反，賜死。

　　始建王禧，字仲安，明帝第十二子也。元徽四年，年六歲，封始建王，食邑二千戶。齊受禪，降封荔封縣公，食邑千五百戶。謀反，賜死。

　　史臣曰：太宗負螟之慶，事非己出，枝葉不茂，豈能庇其本根。侯服於周，斯為幸矣。


Chinese text: This work was published before January 1, 1923, and is in the
public domain worldwide because the author died at least 100 years ago.
