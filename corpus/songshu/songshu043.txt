列傳第三　　徐羨之 傅亮 檀道濟

　　徐羨之，字宗文，東海郯人也。祖寧，尚書吏部郎，江州刺史，未拜卒。父祚之，上虞令。羨之少為王雅太子少傅主簿，劉牢之鎮北功曹，尚書祠部郎，不拜，桓脩撫軍中兵曹參軍。與高祖同府，深相親結。義旗建，高祖版為鎮軍參軍，尚書庫部郎，領軍司馬。與謝混共事，混甚知之。補琅邪王大司馬參軍，司徒左西屬，徐州別駕從事史，太尉諮議參軍。義熙十一年，除鷹揚將軍、琅邪內史，仍為大司馬從事中郎，將軍如故。高祖北伐，轉太尉左司馬，掌留任，以副貳劉穆之。

　　初，高祖議欲北伐，朝士多諫，唯羨之默然。或問何獨不言，羨之曰：「吾位至二品，官為二千石，志願久充。今二方已平，拓地萬里，唯有小羌未定，而公寢食不忘。意量乖殊，何可輕豫。」劉穆之卒，高祖命以羨之為吏部尚書、建威將軍、丹陽尹，總知留任，甲仗二十人出入。轉尚書僕射，將軍、尹如故。

　　十四年，大司馬府軍人朱興妻周坐息男道扶年三歲，先得癇病，周因其病發，掘地生埋之，為道扶姑女所告，正周棄市刑。羨之議曰：「自然之愛，虎狼猶仁。周之凶忍，宜加顯戮。臣以為法律之外，故尚弘物之理。母之即刑，由子明法，為子之道，焉有自容之地。雖伏法者當罪，而在宥者靡容。愚謂可特申之遐裔。」從之。

　　高祖踐阼，進號鎮軍將軍，加散騎常侍。上初即位，思佐命之功，詔曰：「散騎常侍、尚書僕射、鎮軍將軍、丹陽尹徐羨之，監江州、豫州之西陽、新蔡諸軍事、撫軍將軍、江州刺史華容侯王弘，散騎常侍、護軍將軍作唐男檀道濟，中書令、領太子詹事傅亮，侍中、中領軍謝晦，前左將軍、江州刺史宜陽侯檀韶，使持節、雍、梁、南、北秦四州、荊州之河北諸軍事、後將軍、雍州刺史關中侯趙倫之，使持節、督北徐、兗、青三州諸軍事、征虜將軍、北徐州刺史南城男劉懷慎，散騎常侍、領太子左衛率新淦侯王仲德，前冠軍將軍、北青州刺史安南男向彌，左衛將軍灄陽男劉粹，使持節、南蠻校尉佷山子到彥之，西中郎司馬南郡宜陽侯張邵，參西中郎將軍事、建威將軍、河東太守資中侯沈林子等，或忠規遠謀，扶贊洪業；或肆勤樹績，弘濟艱難。經始圖終，勳烈惟茂，並宜與國同休，饗茲大賚。羨之可封南昌縣公，弘可華容縣公，道濟可改封永脩縣公，亮可建城縣公，晦可武昌縣公，食邑各二千戶；韶可更增邑二千五百戶，仲德可增邑二千二百戶；懷慎、彥之各進爵為侯，粹改封建安縣侯，並增邑為千戶；倫之可封霄城縣侯，食邑千戶；邵可封臨沮縣伯，林子可封漢壽縣伯，食邑六百戶。開國之制，率遵舊章。」

　　羨之遷尚書令、揚州刺史，加散騎常侍。進位司空、錄尚書事，常侍、刺史如故。羨之起布衣，又無術學，直以志力局度，一旦居廊廟，朝野推服，咸謂有宰臣之望。沈密寡言，不以憂喜見色。頗工弈棊，觀戲常若未解，當世倍以此推之。傅亮、蔡廓常言：「徐公曉萬事，安異同。」

　　高祖不豫，加班劍三十人。宮車晏駕，與中書令傅亮、領軍將軍謝晦、鎮北將軍檀道濟同被顧命。少帝詔曰：「平理獄訟，政道所先。朕哀荒在疚，未堪親覽。司空、尚書令可率眾官月一決獄。」

　　帝後失德，羨之等將謀廢立，而廬陵王義真輕動多過，不任四海，乃先廢義真，然後廢帝。時謝晦為領軍，以府舍內屋敗應治，悉移家人出宅，聚將士於府內。鎮北將軍、南兗州刺史檀道濟先朝舊將，威服殿省，且有兵眾，召使入朝，告之以謀。事將發，道濟入宿領軍府。中書舍人邢安泰、潘盛為內應，其日守關。道濟領兵居前，羨之等繼其後，由東掖門、雲龍門入，宿衛先受處分，莫有動者。先是帝於華林園為列肆，親自酤賣，又開瀆聚土，以象破崗，率左右唱呼引船為樂。是夕，寢於龍舟，在天淵池。兵士進殺二人，又傷帝指。扶帝出東閣，收璽綬。群臣拜辭，衛送故太子宮，遷於吳郡。侍中程道惠勸立第五皇弟義恭，羨之不許。遣使殺義真於新安，殺帝於吳縣。時為帝築宮未成，權居金昌亭，帝突走出昌門，追者以門關擊之倒地，然後加害。

　　太祖即阼，進羨之司徒，餘如故，改封南平郡公，食邑四千戶，固讓加封。有司奏車駕依舊臨華林園聽訟，詔曰：「政刑多所未悉，可如先二公推訊。」

　　元嘉二年，羨之與左光祿大夫傅亮上表歸政，曰：「臣聞元首司契，運樞成務；臣道代終，事盡宣翼。冕旒之道，理絕於上皇；拱己之事，不行於中古。故高宗不言，以三齡為斷；塚宰聽政，以再期為節。百王以降，罔或不然。陛下聖德紹興，負荷洪業，億兆顒顒，思陶盛化。而聖旨謙挹，委成群司。自大禮告終，鑽燧三改，大明佇照，遠邇傾屬。臣等雖率誠屢聞，未能仰感，敢藉品物之情，謹因蒼生之志。伏願陛下遠存周文日昃之道，近思皇室締構之艱，時攬萬機，躬親朝政，廣辟四聰，博詢庶業，則雍熙可臻，有生幸甚。」上未許。羨之等重奏曰：「近寫下情，言為心罄，奉被還詔，鑒許未回。豈惟愚臣秉心有在，詢之朝野，人無異議。何者？形風四方，實繫王德，一國之事，本之一人。雖世代不同，時殊風異，至於主運臣贊，古今一揆。未有渾心委任，而休明可期，此之非宜，布自遐邇。臣等荷遇二世，休戚以均，情為國至，豈容順默。重披丹心，冒昧以請。」上猶辭。羨之等又固陳曰：「比表披陳，辭誠俱盡，詔旨沖遠，未垂聽納，三復屏營，伏增憂歎。臣聞克隆先構，幹蠱之盛業；昧旦丕顯，帝王之高義。自皇宋創運，英聖有造，殷憂未闕，艱患仍纏。賴天命有底，聖明承業，時屯國故，猶在民心。泰山之安，未易可保，昏明隆替，繫在聖躬。斯誠周詩夙興之辰，殷王待旦之日，豈得無為拱己，復玄古之風，逡巡虛挹，徇匹夫之事。伏願以宗廟為重，百姓為心，弘大業以嗣先軌，隆聖道以增前烈。愚瞽所獻，情盡於此。」上乃許之。羨之仍遜位退還私第，兄子佩之及侍中程道惠、吳興太守王韶之等並謂非宜，敦勸甚苦，復奉詔攝任。

　　三年正月，詔曰：「民生於三，事之如一，愛敬同極，豈惟名教，況乃施侔造物，義在加隆者乎！徐羨之、傅亮、謝晦，皆因緣之才，荷恩在昔，擢自無聞，超居要重，卵翼而長，未足以譬。永初之季，天禍橫流，大明傾曜，四海遏密，實受顧託，任同負圖。而不能竭其股肱，盡其心力，送往無復言之節，事居闕忠貞之效，將順靡記，匡救蔑聞，懷寵取容，順成失德。雖末因懼禍，以建大策，而逞其悖心，不畏不義。播遷之始，謀肆鴆毒，至止未幾，顯行怨殺，窮凶極虐，荼酷備加，顛沛皁隸之手，告盡逆旅之館，都鄙哀愕，行路飲涕。故廬陵王英秀明遠，徽風夙播，魯、衛之寄，朝野屬情。羨之等暴蔑求專，忌賢畏逼，造構貝錦，成此無端，罔主蒙上，橫加流屏，矯誣朝旨，致茲禍害。寄以國命，而翦為仇讎，旬月之間，再肆鴆毒，痛感三靈，怨結人鬼。自書契以來，棄常安忍，反易天明，未有如斯之甚者也。昔子家從弑，鄭人致討；宋肥無辜，蕩澤為戮。況逆亂倍於往釁，情痛深於國家，此而可容，孰不可忍！即宜誅殛，告謝存亡。而於時大事甫爾，異同紛結，匡國之勳實著，莫大之罪未彰。是以遠酌民心，近聽輿訟，雖欲討亂，慮或難圖，故忍戚含哀，懷恥累載。每念人生實難，情事未展，何嘗不顧影慟心，伏枕泣血。今逆臣之釁，彰暴遐邇，君子悲情，義徒思奮，家仇國恥，可得而雪，便命司寇，肅明典刑。晦據有上流，或不即罪，朕當親率六師，為其遏防。可遣中領軍到彥之即日電發，征北將軍檀道濟絡驛繼路，符衛軍府州以時收翦。已命征虜將軍劉粹斷其走伏。罪止元兇，餘無所問。感惟永往，心情崩絕。氛霧既袪，庶幾治道。」

　　爾日詔召羨之。行至西明門外，時謝晦弟皭〈子肖反〉為黃門郎，正直，報亮云：「殿內有異處分。」亮馳報羨之。羨之回還西州，乘內人問訊車出郭，步走至新林，入陶竈中自剄死，時年六十三。羨之初不應召，上遣中領軍到彥之、右衛將軍王華追討。羨之死，野人以告，載尸付廷尉。子喬之，尚高祖第六女富陽公主，官至竟陵王文學。喬之及弟乞奴從誅。

　　初，羨之年少時，嘗有一人來，謂之曰：「我是汝祖。」羨之因起拜之。此人曰：「汝有貴相，而有大厄，可以錢二十八文埋宅四角，可以免災。過此可位極人臣。」後羨之隨親之縣，住在縣內，嘗暫出，而賊自後破縣；縣內人無免者，雞犬亦盡，唯羨之在外獲全。隨從兄履之為臨海樂安縣，嘗行經山中，見黑龍長丈餘，頭有角，前兩足皆具，無後足，曳尾而行。及拜司空，守關將入，彗星晨見危南。又當拜時，雙鶴集太極東鴟尾鳴喚。

　　兄子佩之，輕薄好利，高祖以其姻戚，累加寵任，為丹陽尹，吳郡太守。景平初，以羨之秉權，頗豫政事。與王韶之、程道惠、中書舍人邢安泰、潘盛相結黨與。時謝晦久病，連灸，不堪見客。佩之等疑其託疾有異圖，與韶之、道惠同載詣傅亮，稱羨之意，欲令亮作詔誅之。亮答以為：「己等三人，同受顧命，豈可相殘戮！若諸君果行此事，便當角巾步出掖門耳。」佩之等乃止。羨之既誅，太祖特宥佩之，免官而已。其年冬，佩之又結殿中監茅亨謀反，並告前寧州刺史應襲，以亨為兗州，襲為豫州。亨密以聞，襲亦告司徒王弘。佩之聚黨百餘人，殺牛犒賜，條牒時人，竝相署置，期明年正會，於殿中作亂。未及數日，收斬之。

　　傅亮，字季友，北地靈州人也。祖咸，司隸校尉。父瑗，以學業知名，位至安成太守。瑗與郗超善，超嘗造瑗，瑗見其二子迪及亮。亮年四五歲，超令人解亮衣，使左右持去，初無吝色。超謂瑗曰：「卿小兒才名位宦，當遠逾於兄。然保家傳祚，終在大者。」迪字長猷，亦儒學，官至五兵尚書。永初二年卒，追贈太常。

　　亮博涉經史，尤善文詞。初為建威參軍，桓謙中軍行參軍。桓玄篡位，聞其博學有文采，選為秘書郎，欲令整正秘閣，未及拜而玄敗。義旗初，丹陽尹孟昶以為建威參軍。義熙元年，除員外散騎侍郎，直西省，典掌詔命。轉領軍長史，以中書郎滕演代之。亮未拜，遭母憂，服闋，為劉毅撫軍記室參軍，又補領軍司馬。七年，遷散騎侍郎，復代演直西省。仍轉中書黃門侍郎，直西省如故。高祖以其久直勤勞，欲以為東陽郡，先以語迪，迪大喜告亮。亮不答，即馳見高祖曰：「伏聞恩旨，賜擬東陽，家貧忝祿，私計為幸。但憑廕之願，實結本心，乞歸天宇，不樂外出。」高祖笑曰：「謂卿之須祿耳，若能如此，甚協所望。」會西討司馬休之，以為太尉從事中郎，掌記室。以太尉參軍羊徽為中書郎，代直西省。

　　亮從征關、洛，還至彭城。宋國初建，令書除侍中，領世子中庶子。徙中書令，領中庶子如故。從還壽陽。高祖有受禪意，而難於發言，乃集朝臣宴飲，從容言曰：「桓玄暴篡，鼎命已移，我首唱大義，復興皇室，南征北伐，平定四海，功成業著，遂荷九錫。今年將衰暮，崇極如此，物戒盛滿，非可久安。今欲奉還爵位，歸老京師。」群臣唯盛稱功德，莫曉此意。日晚坐散，亮還外，乃悟旨，而宮門已閉；亮於是叩扉請見，高祖即開門見之。亮入便曰：「臣暫宜還都。」高祖達解此意，無復他言，直云：「須幾人自送？」亮曰：「須數十人便足。」於是即便奉辭。亮既出，已夜，見長星竟天。亮拊髀曰：「我常不信天文，今始驗矣！」至都，即徵高祖入輔。

　　永初元年，遷太子詹事，中書令如故。以佐命功，封建城縣公，食邑二千戶。入直中書省，專典詔命。以亮任總國權，聽於省見客。神虎門外，每旦車常數百兩。高祖登庸之始，文筆皆是記室參軍滕演；北征廣固，悉委長史王誕；自此後至於受命，表策文誥，皆亮辭也。演字彥將，南陽西鄂人，官至黃門郎，秘書監。義熙八年卒。二年，亮轉尚書僕射，中書令、詹事如故。明年，高祖不豫，與徐羨之、謝晦並受顧命，給班劍二十人。

　　少帝即位，進為中書監，尚書令。景平二年，領護軍將軍。少帝廢，亮率行臺至江陵奉迎太祖。既至，立行門於江陵城南，題曰「大司馬門。」率行臺百僚詣門拜表，威儀禮容甚盛。太祖將下，引見亮，哭慟甚，哀動左右。既而問義真及少帝薨廢本末，悲號嗚咽，侍側者莫能仰視。亮流汗沾背，不能答。於是布腹心於到彥之、王華等，深自結納。太祖登阼，加散騎常侍、左光祿大夫、開府儀同三司，本官悉如故。司空府文武即為左光祿府。又進爵始興郡公，食邑四千戶，固讓進封。

　　元嘉三年，太祖欲誅亮，先呼入見；省內密有報之者，亮辭以嫂病篤，求暫還家。遣信報徐羨之，因乘車出郭門，騎馬奔兄迪墓。屯騎校尉郭泓收付廷尉，伏誅。時年五十三。初至廣莫門，上遣中書舍人以詔書示亮，並謂曰：「以公江陵之誠，當使諸子無恙。」初，亮見世路屯險，著論名曰《演慎》，曰：

　　大道有言，慎終如始，則無敗事矣。《易》曰：「括囊無咎。」慎不害也。又曰：「藉之用茅，何咎之有。」慎之至也。文王小心，《大雅》詠其多福；仲由好勇，馮河貽其苦箴。《虞書》著慎身之譽，周廟銘陛坐之側。因斯以談，所以保身全德，其莫尚於慎乎！夫四道好謙，三才忌滿，祥萃虛室，鬼瞰高屋，豐屋有蔀家之災，鼎食無百年之貴。然而徇欲厚生者，忽而不戒；知進忘退者，曾莫之懲。前車已摧，後鑾不息，乘危以庶安，行險而徼幸，於是有顛墜覆亡之禍，殘生夭命之釁。其故何哉？流溺忘反，而以身輕於物也。

　　故昔之君子，同名爵於香餌，故傾危不及；思憂患而豫防，則針石無用。洪流壅於涓涓，合拱挫於纖蘖，介焉是式，色斯而舉，悟高鳥以風逝，鑒醴酒而投紱。夫豈敝著而後謀通，患結而後思復云爾而已哉！故《詩》曰：「慎爾侯度，用戒不虞。」言防萌也。夫單以營內喪表，張以治外失中，齊、秦有守一之敗，偏恃無兼濟之功，冰炭滌於胸心，岩牆絕於四體。夫然，故形神偕全，表裏寧一，營魄內澄，百骸外固，邪氣不能襲，憂患不能及，然可以語至而言極矣！

　　夫以嵇子之抗心希古，絕羈獨放，五難之根既拔，立生之道無累，人患殆乎盡矣。徒以忽防於鍾、呂，肆言於禹、湯，禍機發於豪端，逸翩鎩於垂舉。觀夫貽書良友，則匹厚味於甘鴆，囗囗囗囗囗囗囗囗其懼患也，若無轡而乘奔，其慎禍也，猶履冰而臨谷。或振褐高棲，揭竿獨往，或保約違豐，安於卑位。故漆園外楚，忌在龜犧；商洛遐遯，畏此駟馬。平仲辭邑，殷鑒於崔、慶，張臨挹滿，灼戒乎桑、霍。若君子覽茲二塗，則賢鄙之分既明，全喪之實又顯。非知之難，慎之惟難，慎也者，言行之樞管乎！

　　夫據圖揮刃，愚夫弗為，臨淵登峭，莫不惴慄。何則？害交故慮篤，患切而懼深。故《詩》曰：「不敢暴虎，不敢馮河。」慎微之謂也。故庖子涉族，怵然為戒，差之一毫，弊猶如此。況乎觸害犯機，自投死地。禍福之具，內充外斥，陵九折於邛僰，泛衝波於呂梁，傾側成於俄頃，性命哀而莫救。嗚呼！嗚呼！故語有之曰：誠能慎之，福之根也。曰是何傷，禍之門爾。言慎而已矣。

　　亮布衣儒生，僥倖際會，既居宰輔，兼總重權。少帝失德，內懷憂懼，作《感物賦》以寄意焉。其辭曰：

　　余以暮秋之月，述職內禁，夜清務隙，遊目藝苑。於時風霜初戒，蟄類尚繁，飛蛾翔羽，翩翾滿室，赴軒幌，集明燭者，必以燋滅為度。雖則微物，矜懷者久之。退感莊生異鵲之事，與彼同迷而忘反鑒之道，此先師所以鄙智，及齊客所以難日論也。悵然有懷，感物興思，遂賦之云爾。

　　在西成之暮晷，肅皇命於禁中。聆蜻蛚於前廡，鑒朗月於房櫳。風蕭瑟以陵幌，霜皚皚而被墉。憐鳴蜩之應節，惜落景之懷東。嗟勞人之萃感，何夕永而慮充。眇今古以遐念，若循環之無終。詠倚相之遺矩，希董生之方融。鑽光燈而散袠，溫聖哲之遺蹤。墳素杳以難暨，九流紛其異封。領三百於無邪，貫五千於有宗。考舊聞於前史，訪心跡於汙隆。豈夷阻之在運，將全喪之由躬。遊翰林之彪炳，嘉美手於良工。辭存麗而去穢，旨既雅而能通。雖源流之深浩，且揚搉而發蒙。

　　習習飛蚋，飄飄纖蠅，緣幌求隙，望爓思陵。糜蘭膏而無悔，赴朗燭而未懲。瞻前軌之既覆，忘改轍於後乘。匪微物之足悼，悵永念而捬膺。彼人道之為貴，參二儀而比靈。稟清曠以授氣，脩緣督而為經。照安危於心術，鏡纖兆於未形。有徇末而舍本，或耽欲而忘生。碎隨侯於微爵，捐所重而要輕。矧昆蟲之所昧，在智士其猶嬰。悟雕陵於莊氏，幾鑒濁而迷清。仰前脩之懿軌，知吾跡之未并。雖宋元之外占，曷在予之克明。豈知反之徒爾，喟投翰以增情。

　　初，奉迎大駕，道路賦詩三首，其一篇有悔懼之辭，曰：「夙櫂發皇邑，有人祖我舟。餞離不以幣，贈言重琳球。知止道攸貴，懷祿義所尤。四牡倦長路，君轡可以收。張、邴結晨軌，疏、董頓夕輈。東隅誠已謝，西景逝不留。性命安可圖，懷此作前脩。敷衽銘篤誨，引帶佩嘉謀。迷寵非予志，厚德良未酬。撫躬愧疲朽，三省慙爵浮。重明照蓬艾，萬品同率由。忠誥豈假知，式微發直謳。」亮自知傾覆，求退無由，又作辛有、穆生、董仲道贊，稱其見微之美。

　　長子演，秘書郎，先亮卒。演弟悝、湛逃亡。湛弟都，徙建安郡；世祖孝建之中，並還京師。

　　檀道濟，高平金鄉人，左將軍韶少弟也。少孤，居喪備禮。奉姊事兄，以和謹致稱。高祖創義，道濟從入京城，參高祖建武軍事，轉征西。討平魯山，禽桓振，除輔國參軍、南陽太守。以建義勳，封吳興縣五等侯。盧循寇逆，群盜互起，郭寄生等聚作唐，以道濟為揚武將軍、天門太守討平之。又從劉道規討桓謙、荀林等，率厲文武，身先士卒，所向摧破。及徐道覆來逼，道規親出拒戰，道濟戰功居多。遷安遠護軍、武陵內史。復為太尉參軍，拜中書侍郎，轉寧朔將軍，參太尉軍事。以前後功封作唐縣男，食邑四百戶。補太尉主簿、諮議參軍。豫章公世子為征虜將軍，鎮京口，道濟為司馬、臨淮太守。又為世子西中郎司馬、梁國內史。復為世子征虜將軍司馬，加冠軍將軍。

　　義熙十二年，高祖北伐，以道濟為前鋒出淮、肥，所至諸城戍望風降服。進克許昌，獲偽寧朔將軍、潁川太守姚坦及大將楊業。至成臯，偽兗州刺史韋華降。逕進洛陽，偽平南將軍陳留公姚沈歸順。凡拔城破壘，俘四千餘人。議者謂應悉戮以為京觀。道濟曰：「伐罪弔民，正在今日。」皆釋而遣之。於是戎夷感悅，相率歸之者甚眾。進據潼關，與諸軍共破姚紹。長安既平，以為征虜將軍、琅邪內史。世子當鎮江陵，復以道濟為西中郎司馬、持節、南蠻校尉。又加征虜將軍。遷宋國侍中，領世子中庶子，兗州大中正。高祖受命，轉護軍，加散騎常侍，領石頭戍事。聽直入殿省。以佐命功，改封永脩縣公，食邑二千戶。徙為丹陽尹，護軍如故。高祖不豫，給班劍二十人。

　　出監南徐、兗之江北、淮南諸郡軍事、鎮北將軍、南兗州刺史。景平元年，虜圍青州刺史竺夔於東陽城，夔告急。加道濟使持節、監征討諸軍事，與王仲德救東陽。未及至，虜燒營，焚攻具遁走。將追之，城內無食，乃開窖取久穀；窖深數丈，出穀作米，已經再宿；虜去已遠，不復可追，乃止。還鎮廣陵。

　　徐羨之將廢廬陵王義真，以告道濟，道濟意不同，屢陳不可，不見納。羨之等謀欲廢立，諷道濟入朝；既至，以謀告之。將廢之夜，道濟入領軍府就謝晦宿。晦其夕竦動不得眠，道濟就寢便熟，晦以此服之。太祖未至，道濟入守朝堂。上即位，進號征北將軍，加散騎常侍，給鼓吹一部。進封武陵郡公，食邑四千戶。固辭進封。又增督青州、徐州之淮陽、下邳、琅邪、東莞五郡諸軍事。

　　及討謝晦，道濟率軍繼到彥之。彥之戰敗，退保隱圻，會道濟至。晦本謂道濟與羨之等同誅，忽聞來上，人情凶懼，遂不戰自潰。事平，遷都督江州之江夏、豫州之西陽、新蔡、晉熙四郡諸軍事、征南大將軍、開府儀同三司、江州刺史，持節、常侍如故；增封千戶。

　　元嘉八年，到彥之伐索虜，已平河南，尋復失之；金墉、虎牢並沒，虜逼滑臺。加道濟都督征討諸軍事，率眾北討。軍至東平壽張縣，值虜安平公乙旃眷。道濟率寧朔將軍王仲德、驍騎將軍段宏奮擊，大破之。轉戰至高梁亭，虜寧南將軍、濟州刺史壽昌公悉頰庫結前後邀戰，道濟分遣段宏及臺隊主沈虔之等奇兵擊之，即斬悉頰庫結。道濟進至濟上，連戰二十餘日，前後數十交，虜眾盛，遂陷滑臺。道濟於歷城全軍而反。進位司空，持節、常侍、都督、刺史並如故。還鎮尋陽。

　　道濟立功前朝，威名甚重；左右腹心，並經百戰，諸子又有才氣，朝廷疑畏之。太祖寢疾累年，屢經危殆，彭城王義康慮宮車晏駕，道濟不可復制。十二年，上疾篤，會索虜為邊寇，召道濟入朝。既至，上間。十三年春，將遣道濟還鎮，已下船矣，會上疾動，召入祖道，收付廷尉。詔曰：「檀道濟階緣時幸，荷恩在昔，寵靈優渥，莫與為比。曾不感佩殊遇，思答萬分，乃空懷疑貳，履霜日久。元嘉以來，猜阻滋結，不義不昵之心，附下罔上之事，固已暴之民聽，彰於遐邇。謝靈運志凶辭醜，不臣顯著，納受邪說，每相容隱。又潛散金貨，招誘剽猾，逋逃必至，實繁彌廣，日夜伺隙，希冀非望。鎮軍將軍仲德往年入朝，屢陳此跡。朕以其位居台鉉，豫班河岳，彌縫容養，庶或能革。而長惡不悛，凶慝遂遘，因朕寢疾，規肆禍心。前南蠻行參軍龐延祖具悉奸狀，密以啟聞。夫君親無將，刑茲罔赦。況罪釁深重，若斯之甚。便可收付廷尉，肅正刑書。事止元惡，餘無所問。」於是收道濟及其子給事黃門侍郎植、司徒從事中郎粲、太子舍人隰、征北主簿承伯、秘書郎遵等八人，並於廷尉伏誅。又收司空參軍薛彤，付建康伏法。又遣尚書庫部郎顧仲文、建武將軍茅亨至尋陽，收道濟子夷、邕、演及司空參軍高進之，誅之。薛彤、進之並道濟腹心，有勇力，時以比張飛、關羽。初，道濟見收，脫幘投地曰：「乃復壞汝萬里之長城！」邕子孺乃被宥，世祖世，為奉朝請。

　　史臣曰：夫彈冠出里，結組登朝，道申於夷路，運艱於險轍，是以古人裴回於出處，交戰乎臨岐。若其任重於身，恩結自主，雖復據鼎承劍，悠然不以存歿為懷。當二公受言西殿，跪承顧託，若使死而可再，固以赴蹈為期也。及逢權定之機，當震主之地，甫欲攘抑後禍，禦蔽身災，使桐宮有卒迫之痛，淮王非中霧之疾。若以社稷為存亡，則義異於此。但彭城無燕剌之釁，而有楚英之戮。若使一昆延曆，亦未知定終所在也。謝晦言不以賊遺君父，豈徒言哉！


Chinese text: This work was published before January 1, 1923, and is in the
public domain worldwide because the author died at least 100 years ago.
