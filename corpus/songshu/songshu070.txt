列傳第三十　　袁淑

　　袁淑，字陽源，陳郡陽夏人，丹陽尹豹少子也。少有風氣，年數歲，伯湛謂家人曰：「此非凡兒。」至十餘歲，為姑夫王弘所賞。不為章句之學，而博涉多通，好屬文，辭采遒豔，縱橫有才辯。本州命主簿，著作佐郎，太子舍人，並不就。彭城王義康命為軍司祭酒。義康不好文學，雖外相禮接，意好甚疏。劉湛，淑從母兄也，欲其附己，而淑不以為意，由是大相乖失，以久疾免官。補衡陽王義季右軍主簿，遷太子洗馬，以腳疾不拜。衛軍臨川王義慶雅好文章，請為諮議參軍。頃之，遷司徒左西屬。出為宣城太守，入補中書侍郎，以母憂去職。服闋，為太子中庶子。

　　元嘉二十六年，遷尚書吏部郎。其秋，大舉北伐，淑侍坐從容曰：「今當鳴鑾中嶽，席捲趙、魏，檢玉岱宗，今其時也。臣逢千載之會，願上《封禪書》一篇。」太祖笑曰：「盛德之事，我何足以當之。」出為始興王征北長史、南東海太守。淑始到府，浚引見，謂曰：「不意舅遂垂屈佐。」淑答曰：「朝廷遣下官，本以光公府望。」還為禦史中丞。時索虜南侵，遂至瓜步，太祖使百官議防禦之術，淑上議曰：

　　臣聞函車之獸，離山必斃；絕波之鱗，宕流則枯。羯寇遺醜，趨致畿甸，蟻萃螽集，聞已崩殪。天險岩曠，地限深遐，故全魏戢其圖，盛晉輟其議，情屈力殫，氣挫勇竭，諒不虞於來臨，本無怵於能濟矣。乃者燮定攜遠，阻違授律，由將有弛拙，故士少鬥志。圍潰之眾，匪寇傾淪，攻制之師，空自班散，濟西勁騎，急戰蹴旅，淮上訓卒，簡備靡旗。是由綏整寡衷，戎昭多昧，遂使栲潞入患，泉伊來擾，紛殄姬風，泯毒禹績，騰書有渭陰之迫，懸烽均咸陽之警。然而切揣虛實，伏匿先彰，校索伎能，譎詭既顯。綿地千里，彌行阻深，表裏躓硋，後先介逼。舍陵衍之習，競湍沙之利。今虹見萍生，土膏泉動，津陸陷溢，痁禍洊興，芻稿已單，米粟莫系，水宇衿帶，進必傾殞，河隘扁固，退亦墮滅。所謂棲烏於烈火之上，養魚于叢棘之中。

　　或謂損緩江右，寬繕淮內。竊謂拯扼閩城，舊史為允，棄遠涼士，前言稱非。限此要荒，猶弗委割。況聯被京國，咫尺神甸，數州摧掃，列邑殲痍，山淵反覆，草木塗地。今丘賦千乘，井算萬集，肩摩倍于長安，締袂百於臨淄，什一而籍，實慊氓願，履畝以稅，既協農和。戶競戰心，人含銳志，皆欲贏糧請奮，釋緯乘城。謂宜懸金鑄印，要壯果之士，重幣甘辭，招摧決之將，舉薦板築之下，抽登臺皁之間，賞之以焚書，報之以相爵，俄而昭才賀闕，異能間至。

　　戎貪而無謀，肆而不整，迷乎向背之次，謬於合散之宜，犯軍志之極害，觸兵家之甚諱。鹹畜憤矣，僉策戰矣，稱願影從，謠言緡命。宜選敢悍數千，騖行潛掩，偃旗裹甲，鉗馬銜枚，檜稽而起，晨壓未陣，旌噪亂舉，火鼓四臨，使景不暇移，塵不及起，無不禽鎩獸讋，冰解霧散，掃洗哨類，漂鹵浮山。如有決罦漏網，逡窠逗穴，命淮、汝戈船，遏其還徑，兗部勁卒，梗其歸塗。必剪元雄，懸首麾下，乃將只輪不反，戰轊無旋矣。於是信臣騰威，武士繕力，緹組接陰，鞞柝聯響。

　　若其偽遁羸張，出沒無際，楚言漢旆，顯默如神，固已日月蔽虧，川穀蕩貿。負塞殘孽，阻山燼黨，收險竊命，憑城借土，則當因威席捲，乘機芟剿。泗、汴秀士，星流電燭，徐、阜嚴兵，雨湊雲集，蹶亂桑溪之北，搖潰浣海以南，絕其心根，勿使能植，銜索之枯，幾何不蠹。是由涸澤而漁，焚林而狩，若浚風之亻舞輕籜，杲日之拂浮霜。既而尉洽荷掠之餘，望吊網悲之鬼。然後天行樞運，猋舉煙升，青蓋西巡，翠華東幸，經啟州野，滌一軫策，俾高闕再勒，燕然後銘。方乃奠山沉河，創禮輯策，闡耀炎、昊之遺則，貫軼商、夏之舊文。

　　今眾賈拳勇，而將術疏怯，意者稔泰日積，承平歲久，邑無驚赴之急，家緩饋戰之勤，闕閱訓之禮，簡參屬之飾，且亦薦采之法，庸未蔇歟。若乃邦造裏選，攉論深切，躬擐盡幽，斬帶尋遠，設有沉明能照，俊偉自宣，誠感泉雨，流通金石，氣懾飛、賁，知窮苴、起，審邪正順逆之數，達昏明益損之宜，能睽合民心，愚睿物性，登丹墀而敷策，躡青蒲而揚謀，上說辰鑒，下弭素言，足以安民紓國，救災恤患。則宜拔過寵貴之上，褒升戚舊之右，別其旂章，榮其班祿，出得專譽，使不稟命。降席折節，同廣武之請；設壇致禮，均淮陰之授。必有要盟之功，竊符之捷。

　　夷裔暴狠，內外侮棄，始附之眾，分茷無序，蠱以威利，勢必攜離，首順之徒，靡然自及。今淶繹故典，瀍土纓緌，翦焉幽播，折首凶狡。是猶眇者願明，痿之思步，動商遄會，功終易感。劫晉在於善覘，全鄭實寄良諜，多縱反間，汨惑心耳，發險易之前，抵興喪之術，沖其猜伏，拂其嫌嗜，汨以連率之貴，餌以析壤之資。罄筆端之用，展辭鋒之銳，振辯則堅圍可解，馳羽而岩邑易傾。必府鬲土崩，枝幹瓦裂，故燕、樂相悔，項、範交疑矣。

　　或乃言約功深，事邇應廣，齊圉反駕，趙養還君，盡輿誦之道，畢能事之效。臣幸得出內層禁，遊心明代，澤與身泰，恩隨年行，無以逢迎昌運，潤飾鴻法。今塗有遺鏃，蠆未息蜂，敢思涼識，少酬閎施。但坐幕既乏昭文，免胄不能致果，竊觀都護之邊論，屬國之兵謨，終、晁之抗辭，杜、耿之言事，咸云及經之棘，猶闕上算，燭郛之敬，裁收下策。自恥懦木，智不綜微，敢露昧見，無會昭采。

　　淑喜為誇誕，每為時人所嘲。始興王浚嘗送錢三萬餉淑，一宿複遣追取，謂使人謬誤，欲以戲淑。淑與浚書曰：「袁司直之視館，敢寓書于上國之宮尹。日者猥枉泉賦，降委弊邑。弊邑敬事是遑，無或違貳。懼非郊贈之禮，覲饗之資，不虞君王惠之於是也，是有懵焉。弗圖旦夕發咫尺之記，籍左右而請，以為胥授失旨，爰速先幣。曾是附庸臣委末學孤聞者，如之何勿疑。且亦聞之前志曰，七年之中，一與一奪，義士猶或非之。況密邇旬次，何其裒益之亟也。藉恐二三諸侯，有以觀大國之政。是用敢布心腹。弊室弱生，砥節清廉，好是潔直，以不邪之故，而貧聞天下。甯有昧夫嗟金者哉。不腆供賦，束馬先璧以俟命。唯執事所以圖之。」

　　遷太子左衛率。元兇將為弑逆，其夜淑在直，二更許，呼淑及蕭斌等流涕謂曰：「主上信讒，將見罪廢。內省無過，不能受枉。明旦便當行大事，望相與戮力。」淑及斌並曰：「自古無此，願加善思。」劭怒變色，左右皆動。斌懼，乃曰：「臣昔忝伏事，常思效節，況憂迫如此，輒當竭身奉令。」淑叱之曰：「卿便謂殿下真有是邪？殿下幼時嘗患風，或是疾動耳。」劭愈怒，因問曰：「事當克不？」淑曰：「居不疑之地，何患不克。但既克之後，為天地之所不容，大禍亦旋至耳。願急息之。」劭左右引淑等袴褶，又就主衣取錦，截三尺為一段，又中破，分斌、淑及左右，使以縛袴。淑出環省，繞床行，至四更乃寢。劭將出，已與蕭斌同載，呼淑甚急，淑眠終不起。劭停車奉化門，催之相續。徐起至車後，劭使登車，又辭不上。劭因命左右：「與手刃。」見殺於奉化門外，時年四十六。劭即位，追贈太常，賜賵甚厚。

　　世祖即位，使顏延之為詔曰：「夫輕道重義，亟聞其教；世弊國危，希遇其人。自非達義之至，識正之深者，孰能抗心衛主，遺身固節者哉！故太子左衛率淑，文辯優洽，秉尚貞愨。當要逼之切，意色不橈，厲辭道逆，氣震凶黨。虐刃交至，取斃不移。古之懷忠隕難，未雲出其右者。興言嗟悼，無廢乎心。宜在加禮，永旌宋有臣焉。可贈侍中、太尉，諡曰忠憲公。」又詔曰：「袁淑以身殉義，忠烈邈古。遺孤在疚，特所矜懷。可厚加賜恤，以慰存亡。」淑及徐湛之、江湛、王僧綽、卜天與四家，於是長給稟祿。文集傳於世。

　　子幾、敳、棱、凝、標。敳，世祖步兵校尉。凝，太宗世禦史中丞，出為晉陵太守。太宗初與四方同反，兵敗歸降，以補劉湛冠軍府主簿。淑諸子並早卒。

　　史臣曰：天長地久，人道則異於斯。蕣華朝露，未足以言也。其間夭遽，曾何足雲。宜任心去留，不以存沒嬰心。徒以靈化悠遠，生不再來，雖天行路險，而未之斯遇，謂七尺常存，百年可保也。所以據洪圖而輕天下，吝寸陰而敗尺璧。若乃義重乎生，空炳前誥，投軀殉主，世罕其人。若無陽源之節，丹青何貴焉爾！


Chinese text: This work was published before January 1, 1923, and is in the
public domain worldwide because the author died at least 100 years ago.
