繇役第四十九

大夫曰：「屠者解分中理，可橫以手而離也；至其抽筋鑿骨，非行金斧不能決。聖主循性而化，有不從者，亦將舉兵而征之，是以湯誅葛伯，文王誅犬夷。及後戎、狄猾夏，中國不寧，周宣王、仲山甫式遏寇虐。詩云：『薄伐獫狁，至於太原。』『出車彭彭，城彼朔方。』自古明王不能無征伐而服不義，不能無城壘而禦強暴也。」

文學曰：「舜執干戚而有苗服，文王底德而懷四夷。詩云：『鎬京辟雍，自西自東，自南自北，無思不服。』普天之下，惟人面之倫，莫不引領而歸其義。故畫地為境，人莫之犯。子曰：『白刃可冒，中庸不可入。』至德之謂也。故善攻不待堅甲而克，善守不待渠梁而固。武王之伐殷也，執黃鉞，誓牧之野，天下之士莫不願為之用。既而偃兵，搢笏而朝，天下之民莫不願為之臣。既以義取之，以德守之。秦以力取之，以法守之，本末不得，故亡。夫文猶可長用，而武難久行也。」

大夫曰：「詩云：『獫狁孔熾，我是用戒。』『武夫潢潢，經營四方。』故守禦征伐，所由來久矣。春秋大戎未至而豫禦之。故四支強而躬體固，華葉茂而本根據。故飭四境所以安中國也，發戍漕所以審勞佚也。主憂者臣勞，上危者下死。先帝憂百姓不贍，出禁錢，解乘輿驂，貶樂損膳，以賑窮備邊費。未見報施之義，而見沮成之理，非所聞也。」

文學曰：「周道衰，王跡熄，諸侯爭強，大小相淩。是以強國務侵，弱國設備。甲士勞戰陣，役於兵革，故君勞而民困苦也。今中國為一統，而方內不安，徭役遠而外內煩也。古者，無過年之繇，無逾時之役。今近者數千里，遠者過萬里，歷二期。長子不還，父母愁憂，妻子詠嘆，憤懣之恨發動於心，慕思之積痛於骨髓。此杕杜、采薇之所為作也。」


險固第五十

大夫曰：「虎兕所以能執熊羆、服群獸者，爪牙利而攫便也。秦所以超諸侯、吞天下、幷敵國者，險阻固而勢居然也。故龜猖有介，狐貉不能禽；蝮蛇有螫，人忌而不輕。故有備則制人，無備則制於人。故仲山甫補袞職之闕，蒙公築長城之固，所以備寇難，而折沖萬里之外也。今不固其外，欲安其內，猶家人不堅垣墻，狗吠夜驚，而闇昧妄行也。」

文學曰：「秦左殽、函，右隴阺，前蜀、漢，後山、河，四塞以為固，金城千里，良將勇士，設利器而守陘隧，墨子守雲梯之械也。以為雖湯、武復生，蚩尤復起，不輕攻也。然戍卒陳勝無將帥之任，師旅之眾，奮空拳而破百萬之師，無墻籬之難。故在德不在固。誠以仁義為阻，道德為塞，賢人為兵，聖人為守，則莫能入。如此則中國無狗吠之警，而邊境無鹿駭狼顧之憂矣。夫何妄行而之乎？」

大夫曰：「古者，為國必察土地、山陵阻險、天時地利，然後可以王霸。故制地城郭，飭溝壘，以禦寇固國。春秋曰：『冬浚洙。』修地利也。三軍順天時，以實擊虛，然困於阻險，敵於金城。楚莊之圍宋，秦師敗崤嵚崟，是也。故曰：『天時不如地利。』羌、胡固，近於邊，今不取，必為四境長患。此季孫之所以憂顓臾，有句賤之變，而為強吳之所悔也。」

文學曰：「地利不如人和，武力不如文德。周之致遠，不以地利，以人和也。百世不奪，非以險，以德也。吳有三江、五湖之難，而兼於越。楚有汝淵、兩堂之固，而滅於秦。秦有隴阺、崤塞，而亡於諸侯。晉有河、華、九阿，而奪於六卿。齊有泰山、巨海，而脅於田常。桀、紂有天下，兼於滈亳。秦王以六合困於陳涉。非地利不固，無術以守之也。釋邇憂遠，猶吳不內定其國，而西絕淮水與齊、晉爭強也；越因其罷，擊其虛。使吳王用申胥，修德，無恃極其眾，則句踐不免為藩臣海崖，何謀之敢慮也？」

大夫曰：「楚自巫山起方城，屬巫、黔中，設扞關以拒秦。秦包商、洛、崤、函，以禦諸侯。韓阻宜陽、伊闕，要成臯、太行，以安周、鄭。魏濱洛築城、阻山帶河，以保晉國。趙結飛狐、句註、孟門，以存邢代。燕塞碣石，絕邪谷，繞援遼。齊撫阿、甄，關榮、歷，倚太山，負海、河。關梁者，邦國之固，而山川者，社稷之寶也。徐人滅舒，春秋謂之『取』，惡其無備，得物之易也。故恤來兵，仁傷刑。君子為國，必有不可犯之難。易曰：『重門擊拓，以待暴客。』言備之素修也。」

文學曰：「阻險不如阻義，昔湯以七十里，為政於天下，舒以百里，亡於敵國。此其所以見惡也。使關梁足恃，六國不兼於秦；河、山足保，秦不亡於楚、漢。由此觀之：沖隆不足為強，高城不足為固。行善則昌，行惡則亡。王者博愛遠施，外內合同，四海各以其職來祭，何擊拓而待？傳曰：『諸侯之有關梁，庶人之有爵祿，非升平之興，蓋自戰國始也。」


論勇第五十一

大夫曰：「荊軻懷數年之謀而事不就者，尺八匕首不足恃也。秦王憚於不意，列斷賁、育者，介七尺之利也。使專諸空拳，不免於為禽；要離無水，不能遂其功。世言強楚勁鄭，有犀兕之甲，棠溪之鋌也。內據金城，外任利兵，是以威行諸夏，強服敵國。故孟賁奮臂，眾人輕之；怯夫有備，其氣自倍。況以吳、楚之士，舞利劍，蹶強弩，以與貉虜騁於中原？一人當百，不足道也！夫如此，則貉無交兵，力不支漢，其勢必降。此商君之走魏，而孫臏之破梁也。」

文學曰：「楚、鄭之棠溪、墨陽，非不利也，犀胄兕甲，非不堅也，然而不能存者，利不足恃也。秦兼六國之師，據崤、函而御宇內，金石之固，莫耶之利也。然陳勝無士民之資，甲兵之用，鉏耰棘橿，以破沖隆。武昭不擊，烏號不發。所謂金城者，非謂築壤而高土，鑿地而深池也。所謂利兵者，非謂吳、越之鋌，幹將之劍也。言以道德為城，以仁義為郭，莫之敢攻，莫之敢入。文王是也。以道德為胄，以仁義為劍，莫之敢當，莫之敢禦，湯、武是也。今不建不可攻之城，不可當之兵，而欲任匹夫之役，而行三尺之刃，亦細矣！」

大夫曰：「荊軻提匕首入不測之強秦；秦王惶恐失守備，衛者皆懼。專諸手劍摩萬乘，刺吳王，屍孽立正，鎬冠千里。聶政自衛，由韓廷刺其主，功成求得，退自刑於朝，暴屍於市。今誠得勇士，乘強漢之威，淩無義之匈奴，制其死命，責以其過，若曹劌之脅齊桓公，遂其求。推鋒折銳，穹廬擾亂，上下相遁，因以輕銳隨其後。匈奴必交臂不敢格也。」

文學曰：「湯得伊尹，以區區之亳兼臣海內，文王得太公，廓酆、鄗以為天下，齊桓公得管仲以霸諸侯，秦穆公得由余，西戎八國服。聞得賢聖而蠻、貊來享，未聞劫殺人主以懷遠也。詩云：『惠此中國，以綏四方。』故『自彼氐、羌，莫不來王。』非畏其威，畏其德也。故義之服無義，疾於原馬良弓；以之召遠，疾於馳傳重驛。」


論功第五十二

大夫曰：「匈奴無城廓之守，溝池之固，修戟強弩之用，倉廩府庫之積，上無義法，下無文理，君臣嫚易，上下無禮，織柳為室，旃廗為蓋。素弧骨鏃，馬不粟食。內則備不足畏，外則禮不足稱。夫中國天下腹心，賢士之所總，禮義之所集，財用之所殖也。夫以智謀愚，以義伐不義，若因秋霜而振落葉。春秋曰：「桓公之與戎、狄、驅之爾。」況以天下之力乎？」

文學曰：「匈奴車器無銀黃絲漆之飾，素成而務堅，絲無文采裙袆曲襟之制，都成而務完。男無刻鏤奇巧之事，宮室城郭之功。女無綺繡淫巧之貢，纖綺羅紈之作。事省而致用，易成而難弊。雖無修戟強弩，戎馬良弓；家有其備，人有其用，一旦有急，貫弓上馬而已。資糧不見案首，而支數十日之食，因山谷為城郭，因水草為倉廩。法約而易辯，求寡而易供。是以刑省而不犯，指麾而令從。嫚於禮而篤於信，略於文而敏於事。故雖無禮義之書，刻骨卷木，百官有以相記，而君臣上下有以相使。群臣為縣官計者，皆言其易，而實難，是以秦欲驅之而反更亡也。故兵者凶器，不可輕用也。其以強為弱，以存為亡，一朝爾也。」

大夫曰：「魯連有言：『秦權使其士，虜使其民。』故政急而不長。高皇帝受命平暴亂，功德巍巍，惟天同大焉。而文、景承緒潤色之。及先帝征不義，攘無德，以昭仁聖之路，純至德之基，聖王累年仁義之積也。今文學引亡國失政之治，而況之於今，其謂匈奴難圖，宜矣！」

文學曰：「有虞氏之時，三苗不服，禹欲伐之，舜曰：『是吾德未喻也。』退而修政，而三苗服。不牧之地，不羈之民，聖王不加兵，不事力焉，以為不足煩百姓而勞中國也。今明主修聖緒，宣德化，而朝有權使之謀，尚首功之事，臣固怪之。夫人臣席天下之勢，奮國家之用，身享其利而不顧其主，此尉佗、章邯所以成王，秦失其政也。孫子曰：『今夫國家之事，一日更百變，然而不亡者，可得而革也。逮出兵乎平原廣牧，鼓鳴矢流，雖有堯、舜之知，不能更也。』戰而勝之，退修禮義，繼三代之跡，仁義附矣。戰勝而不休，身死國亡者，吳王是也。」

大夫曰：「順風而呼者易為氣，因時而行者易為力。文、武懷余力，不為後嗣計，故三世而德衰，昭王南征，死而不還。凡伯囚執，而使不通，晉取郊、沛，王師敗於茅戎。今西南諸夷，楚莊之後；朝鮮之王，燕之亡民也。南越尉佗起中國，自立為王，德至薄，然皆亡天下之大，各自以為一州，倔強倨敖，自稱老夫。先帝為萬世度，恐有冀州之累，南荊之患，於是遣左將軍樓船平之，兵不血刃，咸為縣官也。七國之時，皆據萬乘，南面稱王，提珩為敵國累世，然終不免俛首系虜於秦。今匈奴不當漢家之巨郡，非有六國之用，賢士之謀。由此觀難易，察然可見也。」

文學曰：「秦滅六國，虜七王，沛然有餘力，自以為蚩尤不能害，黃帝不能斥。及二世弒死望夷，子嬰系頸降楚，曾不得七王之俛首。使六國並存，秦尚為戰國，固未亡也。何以明之？自孝公以至於始皇，世世為諸侯雄，百有餘年。及兼天下，十四歲而亡。何則？外無敵國之憂，而內自縱恣也。自非聖人，得志而不驕佚者，未之有也。」


論鄒第五十三

大夫曰：「鄒子疾晚世之儒墨，不知天地之弘，昭曠之道，將一曲而欲道九折，守一隅而欲知萬方，猶無準平而欲知高下，無規矩而欲知方圓也。於是推大聖終始之運，以喻王公，先列中國名山通谷，以至海外。所謂中國者，天下八十一分之一，名曰赤縣神州，而分為九州。絕陵陸不通，乃為一州，有大瀛海圜其外。此所謂八極，而天地際焉。禹貢亦著山川高下原隰，而不知大道之徑。故秦欲達九州而方瀛海，牧胡而朝萬國。諸生守畦畝之慮，閭巷之固，未知天下之義也。」

文學曰：「堯使禹為司空，平水土，隨山刊木，定高下而序九州。鄒衍非聖人，作怪誤，熒惑六國之君，以納其說。此春秋所謂『匹夫熒惑諸侯』者也。孔子曰：『未能事人，焉能事鬼神？』近者不達，焉能知瀛海？故無補於用者，君子不為；無益於治者，君子不由。三王信經道，而德光於四海；戰國信嘉言，而破亡如丘山。昔秦始皇已吞天下，欲幷萬國，亡其三十六郡；欲達瀛海，而失其州縣。知大義如斯，不如守小計也。」


論菑第五十四

大夫曰：「巫祝不可與並祀，諸生不可與逐語，信往疑今，非人自是。夫道古者稽之今，言遠者合之近。日月在天，其征在人，菑異之變，夭壽之期，陰陽之化，四時之敘，水火金木，妖祥之應，鬼神之靈，祭祀之福，日月之行，星辰之紀，曲言之故，何所本始？不知則默，無茍亂耳。」

文學曰：「始江都相董生推言陰陽，四時相繼，父生之，子養之，母成之，子藏之。故春生，仁；夏長，德；秋成，義；冬藏，禮。此四時之序，聖人之所則也。刑不可任以成化，故廣德教。言遠必考之邇，故內恕以行，是以刑罰若加於己，勤勞若施於身。又安能忍殺其赤子，以事無用，罷弊所恃，而達瀛海乎？蓋越人美蠃蚌而簡太牢，鄙夫樂咋唶而怪韶濩。故不知味者，以芬香為臭，不知道者，以美言為亂耳。人無夭壽，各以其好惡為命。羿、敖以巧力不得其死，智伯以貪狠亡其身。天菑之證，禎祥之應，猶施與之望報，各以其類及。故好行善者，天助以福，符瑞是也。易曰：『自天佑之，吉無不利。』好行惡者，天報以禍，妖菑是也。春秋曰：『應是而有天菑。』周文、武尊賢受諫，敬戒不殆，純德上休，神只相況。詩云：『降福穰穰，降福簡簡。』日者陽，陽道明；月者陰，陰道冥；君尊臣卑之義。故陽光盛於上，眾陰之類消於下；月望於天，蚌蛤盛於淵。故臣不臣，則陰陽不調，日月有變；政教不均，則水旱不時，螟螣生。此災異之應也。四時代敘，而人則其功，星列於天，而人象其行。常星猶公卿也，眾星猶萬民也。列星正則眾星齊，常星亂則眾星墜矣。」

大夫曰：「文學言剛柔之類，五勝相代生。易明於陰陽，書長於五行。春生夏長，故火生於寅木，陽類也；秋生冬死，故水生於申金，陰物也。四時五行，叠廢叠興，陰陽異類，水火不同器。金得土而成，得火而死，金生於巳，何說何言然乎？」

文學曰：「兵者，凶器也。甲堅兵利，為天下殃。以母制子，故能久長。聖人法之，厭而不陽。詩云：『載戢干戈，載橐弓矢，我求懿德，肆於時夏。』衰世不然。逆天道以快暴心，僵屍血流，以爭壤土。牢人之君，滅人之祀，殺人之子，若絕草木，刑者肩靡於道。以己之所惡而施於人。是以國家破滅，身受其殃，秦王是也。」

大夫曰：「金生於巳，刑罰小加，故薺麥夏死。易曰：『履霜，堅冰至。』秋始降霜，草木隕零，合冬行誅，萬物畢藏。春夏生長，利以行仁。秋冬殺藏，利以施刑。故非其時而樹，雖生不成。秋冬行德，是謂逆天道。月令：『涼風至，殺氣動，蜻蛚鳴，衣裘成。天子行微刑，始貙蔞，以順天令。』文學同四時，合陰陽，尚德而除刑。如此，則鷹隼不鷙，猛獸不攫，秋不搜狝，冬不田狩者也。」

文學曰：「天道好生惡殺，好賞惡罪。故使陽居於實而宣德施，陰藏於虛而為陽佐輔。陽剛陰柔，季不能加孟。此天賤冬而貴春，申陽屈陰。故王者南面而聽天下，背陰向陽，前德而後刑也。霜雪晚至，五穀猶成。雹霧夏隕，萬物皆傷。由此觀之：嚴刑以治國，猶任秋冬以成穀也。故法令者，治惡之具也，而非至治之風也。是以古者，明王茂其德教，而緩其刑罰也。網漏吞舟之魚，而刑審於繩墨之外，及臻其末，而民莫犯禁也。」 