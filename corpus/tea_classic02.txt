四之器
風爐〈灰承〉
風爐以銅鐵鑄之，如古鼎形，厚三分，緣闊九分，令六分虛中，致其杇墁。凡三足，古文書二十一字。一足云︰「坎上巽下離於中」；一足云︰「體均五行去百疾」；一足云「聖唐滅胡明年鑄。」其三足之間，設三䆫。底一䆫以爲通飈漏燼之所。上並古文書六字，一䆫之上書「伊公」二字，一䆫之上書「羹陸」二字，一䆫之上書「氏茶」二字。所謂「伊公羹，陸氏茶」也。置墆𡏻於其內，設三格：其一格有翟焉，翟者，火禽也，畫一卦曰离；其一格有彪焉，彪者，風獸也，畫一卦曰巽；其一格有魚焉，魚者，水蟲也，畫一卦曰坎。巽主風，离主火，坎主水，風能興火，火能熟水，故備其三卦焉。其飾，以連葩、垂蔓、曲水、方文之類。其爐，或鍛鐵爲之，或運泥爲之。其灰承，作三足，鐵柈檯之。

筥
筥，以竹織之，高一尺二寸，徑闊七寸。或用藤，作木楦如筥形織之，六出圓眼。其底蓋若利篋口，鑠之。

炭檛
炭檛，以鐵六棱製之。長一尺，銳上豐中，執細頭繫一小𨫀，以飾檛也，若今之河隴軍人木吾也。或作鎚，或作斧，隨其便也。

火筴
火筴，一名筯，若常用者，圓直一尺三寸，頂平截，無葱臺勾鏁之屬，以鐵或熟銅製之。

鍑〈音輔，或作釜,或作鬴〉
鍑，以生鐵爲之。今人有業冶者，所謂急鐵，其鐵以耕刀之趄，鍊而鑄之。內模土而外模沙。土滑於內，易其摩滌；沙澁於外，吸其炎焰。方其耳，以正令也。廣其緣，以務遠也。長其臍，以守中也。臍長，則沸中；沸中，則末易揚；末易揚，則其味淳也。洪州以瓷爲之，萊州以石爲之。瓷與石皆雅器也，性非堅實，難可持久。用銀爲之，至潔，但涉於侈麗。雅則雅矣，潔亦潔矣，若用之恒，而卒歸於銀也。

交床
交床，以十字交之，剜中令虛，以支鍑也。

夾
夾，以小青竹爲之，長一尺二寸。令一寸有節，節已上剖之，以炙茶也。彼竹之篠，津潤于火，假其香潔以益茶味，恐非林谷間莫之致。或用精鐵熟銅之類，取其久也。

紙囊
紙囊，以剡藤紙白厚者夾縫之。以貯所炙茶，使不泄其香也。

碾
碾，以橘木爲之，次以梨、桑、桐、柘爲之。內圓而外方。內圓備於運行也，外方制其傾危也。內容墮而外無餘木。墮，形如車輪，不輻而軸焉。長九寸，闊一寸七分。墮徑三寸八分，中厚一寸，邊厚半寸，軸中方而執圓。其拂末以鳥羽製之。

羅合
羅末,以合蓋貯之，以則置合中。用巨竹剖而屈之，以紗絹衣之。其合以竹節爲之，或屈杉以漆之，高三寸，蓋一寸，底二寸，口徑四寸。

則
則，以海貝、蠣蛤之屬，或以銅、鐵、竹匕策之類。則者，量也，準也，度也。凡煮水一升，用末方寸匕。若好薄者，減之，嗜濃者，增之，故云則也。

水方
水方，以椆木、槐、楸、梓等合之，其裏并外縫漆之，受一斗。

漉水囊
漉水囊，若常用者，其格以生銅鑄之，以備水濕，無有苔穢腥澁意。以熟銅苔穢，鐵腥澁也。林栖谷隱者，或用之竹木。木與竹非持久涉遠之具，故用之生銅。其囊，織青竹以捲之，裁碧縑以縫之，紐翠鈿以綴之。又作綠油囊以貯之，圓徑五寸，柄一寸五分。

瓢
瓢，一曰犧杓。剖瓠爲之，或刊木爲之。晉舍人杜育《荈賦》云：「酌之以匏。」匏，瓢也。口闊，脛薄，柄短。永嘉中，餘姚人虞洪入瀑布山採茗，遇一道士，云：「吾，丹丘子，祈子他日甌犧之餘，乞相遺也。」犧，木杓也。今常用以梨木爲之。

竹筴
竹筴，或以桃、柳、蒲葵木爲之，或以柿心木爲之。長一尺，銀裹兩頭。

鹺簋 〈揭〉
鹺簋，以瓷爲之。圓徑四寸，若合形，或瓶、或罍，貯鹽花也。其𢶆，竹製，長四寸一分，闊九分。𢶆，策也。

熟盂
熟盂，以貯熟水，或瓷，或沙，受二升。

碗
碗，越州上，鼎州次，婺州次，岳州次，壽州、洪州次。或者以邢州處越州上，殊爲不然。若邢瓷類銀，越瓷類玉，邢不如越一也；若邢瓷類雪，則越瓷類氷，邢不如越二也；邢瓷白而茶色丹，越瓷青而茶色綠，邢不如越三也。晉杜育《荈賦》所謂︰「器擇陶簡，出自東甌。」甌，越也。甌，越州上，口唇不卷，底卷而淺，受半升已下。越州瓷、岳瓷皆青，青則益茶。茶作白紅之色。邢州瓷白，茶色紅；壽州瓷黃，茶色紫；洪州瓷褐，茶色黑；悉不宜茶。

畚 〈紙帊〉
畚，以白蒲捲而編之，可貯盌十枚。或用筥。其紙帊以剡紙夾縫，令方，亦十之也。

札
札，緝栟櫚皮以茱萸木夾而縛之，或截竹束而管之，若巨筆形。

滌方
滌方，以貯滌洗之餘，用楸木合之，製如水方，受八升。

滓方
滓方，以集諸滓，製如滌方，處五升。

巾
巾，以絁爲之，長二尺，作二枚，互用之，以潔諸器。

具列
具列，或作床，或作架。或純木、純竹而製之，或木，或竹，黃黑可𢩁而漆者。長三尺，闊二尺，高六寸。具到者，悉斂諸器物，悉以陳列也。

都籃
都籃，以悉設諸器而名之。以竹篾內作三角方眼，外以雙篾闊者經之，以單篾纎者縛之，遞壓雙經作方眼，使玲瓏。高一尺五寸，底闊一尺、高二寸，長二尺四寸，闊二尺。