學，行之，上也；言之，次也；教人，又其次也。鹹無焉，為眾人。

或曰：“人羨久生，將以學也，可謂好學已乎？”曰：“未之好也。學不羨。”

天之道，不在仲尼乎？仲尼駕說者也，不在茲儒乎？如將複駕其說，則莫若使諸儒金口而木舌。

或曰：“學無益也，如質何？”曰：“未之思矣。夫有刀者礲諸，有玉者錯諸，不礲不錯，焉攸用？礲而錯諸，質在其中矣。否則輟。”

螟蛉之子，殖而逢，蜾蠃祝之曰：“類我，類我。”久則肖之矣！速哉，七十子之肖仲尼也。

學以治之，思以精之，朋友以磨之，名譽以崇之，不倦以終之，可謂好學也已矣。

孔子習周公者也，顏淵習孔子者也。羿、逄蒙分其弓，良舍其策，般投其斧而習諸，孰曰非也？或曰：“此名也，彼名也，處一焉而已矣。”曰：“川有瀆，山有岳，高而且大者，眾人所能逾也。”

或問：“世言鑄金，金可鑄與？”曰：“吾聞覿君子者，問鑄人，不問鑄金。”或曰：“人可鑄與？”曰：“孔子鑄顏淵矣。”或人叔爾曰：“旨哉！問鑄金，得鑄人。”

學者，所以修性也。視、聽、言、貌、思，性所有也。學則正，否則邪。

師哉！師哉！桐子之命也。務學不如務求師。師者，人之模範也。模不模，范不範，為不少矣。一哄之市，不勝異意焉；一卷之書，不勝異說焉。一哄之市，必立之平。一卷之書，必立之師。

習乎習，以習非之勝是也，況習是之勝非乎？於戲，學者審其是而已矣！或曰：“焉知是而習之？”曰：“視日月而知眾星之蔑也，仰聖人而知眾說之小也。”

學之為王者事，其已久矣。堯、舜、禹、湯、文、武汲汲，仲尼皇皇，其已久矣。

或問“進”。曰：“水。”或曰：“為其不舍晝夜與？”曰：“有是哉！滿而後漸者，其水乎？”或問“鴻漸”。曰：“非其往不往，非其居不居，漸猶水乎！”“請問木漸。”曰：“止于下而漸於上者，其木也哉！亦猶水而已矣！”

吾未見斧藻其德若斧藻其楶者也。

鳥魯觸其情者也，眾人則異乎！賢人則異眾人矣，聖人則異賢人矣。禮義之作，有以矣夫。人而不學，雖無憂，如禽何？

學者，所以求為君子也。求而不得者有矣，夫未有不求而得之者也。睎驥之馬，亦驥之乘也。睎顏之人，亦顏之徒也。或曰：“顏徒易乎？”曰：“睎之則是。”曰：“昔顏嘗睎夫子矣，正考甫嘗睎尹吉甫矣，公子奚斯嘗睎尹吉甫矣。不欲睎則已矣，如欲睎、孰禦焉？”

或曰：“書與經同，而世不尚，治之可乎？”曰：“可。”或人啞爾笑曰：“須以發策決抖。”曰：“大人之學也為道，小人之學也為利。子為道乎？為利乎？”

或曰：“耕不獲，獵不饗，耕獵乎？”曰：“耕道而得道，獵德而得德，是獲、饗已。吾不睹參辰之相比也，是以君子貴遷善。遷善者，聖人之徒與？”百川學海而至於海，丘陵學山不至於山，是故惡夫畫也。

頻頻之党，甚於<與鳥>斯，亦賊夫糧食而已矣。朋而不心，面朋也。友而不心，面友也。

或謂：“子之治產，不如丹圭之富。”曰：“吾聞先生相與言，則以仁與義；市井相與言，則以財與利。如其富，如其富。”或曰：“先生生無以養也，死無以葬也，如之何？”曰：“以其所以養，養之至也。以其所以葬，葬之至也。”

或曰：“猗頓之富以為孝，不亦至乎？顏其餒矣。”曰：“彼以其粗，顏以其精；彼以其回，顏以其貞。顏其劣乎？顏其劣乎？”

或曰：“使我紆朱懷金，其樂不可量也！”曰：“紆朱懷金者之樂，不如顏氏子之樂。顏氏子之樂也內，紆朱懷金者之樂也外。”或曰：“請問屢空之內。”曰：“顏不孔，雖得天下，不足以為樂。”“然亦有苦乎？”曰：“顏苦孔之卓之至也。”或人瞿然曰：“茲苦也，祇其所以為樂也與？”

曰：“有教立道，無止仲尼；有學術業，無止顏淵。”或曰：“立道，仲尼不可為思矣。術業，顏淵不可為力矣。”曰：“未之思也，孰禦焉？”


Chinese text: This work was published before January 1, 1923, and is in the public domain worldwide because the author died at least 100 years ago.