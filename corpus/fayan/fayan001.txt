作者：揚雄　西漢		
漢揚雄撰。宋司馬光集註。雄有《方言》，光有《易說》，皆已著錄。考《漢書·藝文誌》，儒家揚雄所序三十八篇，註曰：《法言》十三。雄本傳具列其目，曰學行第一，吾子第二，修身第三，問道第四，問神第五，問明第六，寡見第七，五百第八，先知第九，重黎第十，淵騫第十一，君子第十二，孝至第十三。凡所列漢人著述，未有若是之詳者，蓋當時甚重雄書也。自程子始謂其曼衍而無斷，優柔而不決。蘇軾始謂其以艱深之詞，文淺易之說。至朱子作《通鑒綱目》，始書莽大夫揚雄死。雄之人品著作，遂皆為儒者所輕。若北宋之前，則大抵以為孟、荀之亞。故光作《潛虛》以擬《太玄》，而又采諸儒之說以註此書。考自漢以來，有侯芭註六卷，宋衷註十三卷，李軌解一卷，辛德源註二十三卷。又有柳宗元註，宋鹹廣註，吳秘註。至光之時，惟李軌、柳宗元、宋鹹、吳秘之註尚存。故光裒合四家，增以己意，原序稱各以其姓別之。然今本獨李軌註不署名，餘則以宗元曰、鹹曰、秘曰、光曰為辨。蓋傳刻者所改題也。舊本十三篇之序列於書後，蓋自《書序》、《詩序》以來，體例如是。宋鹹不知《書序》為偽孔傳所移，《詩序》為毛公所移，乃謂子雲親旨反列卷末，甚非聖賢之旨，今升之章首，取合經義。其說殊謬。然光本因而不改，今亦仍之焉。

序
天降生民，倥侗顓蒙，恣乎情性，聰明不開，訓諸理，譔《學行》。

降周迄孔，成于王道，終後誕章乖離，諸子圖徽，譔《吾子》。

事有本真，陳施於意，動不克，咸本諸身，譔《修身》。

芒芒天道，昔在聖考，過則失中，不及則不至，不可奸罔，譔《問道》。

神心忽恍，經緯萬方，事系諸道、德、仁、義、禮，譔《問神》。

明哲煌煌，旁燭無疆，遜於不虞，以保天命，譔《問明》。

徦言周於天地，贊於神明，幽弘橫廣，絕於邇言，譔《寡見》。

聖人聰明淵懿，繼天測靈，冠乎群倫，經諸範，譔《五百》。

立政鼓眾，動化天下，莫尚于中和。中和之發，在於哲民情，譔《先知》。

仲尼以來，國君將相，卿士名臣，參差不齊，一概諸聖，譔《重黎》、《淵騫》。

君子純終領聞，蠢迪撿押，旁開聖則，譔《君子》。

孝莫大于甯親，甯親莫大于甯神，甯神莫大於四表之歡心，譔《孝至》。


Chinese text: This work was published before January 1, 1923, and is in the public domain worldwide because the author died at least 100 years ago.