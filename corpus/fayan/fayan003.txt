或問：“吾子少而好賦。”曰：“然。童子雕蟲篆刻。”俄而曰：“壯夫不為也。”或曰：“賦可以諷乎？”曰：“諷乎！諷則已，不已，吾恐不免於勸也。”

或曰：“霧縠之組麗。”曰：“女工之蠹矣。”《劍客論》曰：“劍可以愛身。”曰：“狴犴使人多禮乎？”

或問：“景差、唐勒、宋玉、枚乘之賦也，益乎？”曰：“必也淫。”“淫則奈何？”曰：“詩人之賦麗以則，辭人之賦麗以淫。如孔氏之門用賦也，則賈誼升堂，相如入室矣。如其不用何？”

或問“蒼蠅紅、紫”。曰：“明視。”問“鄭衛之似”。曰：“聰聽。”或曰：“朱、曠不世，如之何？”曰：“亦精之而已矣。”

或問：“交五聲、十二律也，或雅或鄭，何也？”曰：“中正則雅，多哇則鄭。”“請問本。”曰：“黃鐘以生之，中正以平之，確乎鄭、衛不能入也！”

或曰：“女有色，書亦有色乎？”曰：“有。女惡華丹之亂窈窕也，書惡淫辭之淈法度也。”

或問：“屈原智乎？”曰：“如玉如瑩，爰變丹青。如其智！如其智！”

或問：“君子尚辭乎？”曰：“君子事之為尚。事勝辭則伉，辭勝事則賦，事、辭稱則經。足言足容，德之藻矣！”

或問：“公孫龍詭辭數萬以為法，法與？”曰：“斷木為棋，捖革為鞠，亦皆有法焉。不合乎先王之法者，君子不法也。”

觀書者譬諸觀山及水，升東嶽而知眾山之邐迤也，況介丘乎？浮滄海而知江河之惡沱也，況枯澤乎？舍舟航而濟乎瀆者，末矣；舍五經而濟乎道者，末矣。棄常珍而嗜乎異饌者，惡睹其識味也？委大聖而好乎諸子者，惡睹其識道也？”

山<山巠>之蹊，不可勝由矣；向牆之戶，不可勝入矣。曰：“惡由入？”曰；“孔氏。孔氏者，戶也。”曰：“子戶乎？”曰：“戶哉！戶哉！吾獨有不戶者矣？”

或欲學《蒼頡》、《史篇》。曰：“史乎！史乎！愈于妄闕也。”

或曰：“有人焉，曰雲姓孔而字仲尼，入其門，升其堂，伏其幾，襲其裳，則可謂仲尼乎？”曰：“其文是也，其質非也。”“敢問質。”曰：“羊質而虎皮，見草而說，見豺而戰，忘其皮之虎矣。”

聖人虎別，其文炳也。君子豹別，其文蔚也。辯人狸別，其文萃也。狸變則豹，豹變則虎。

好書而不要諸仲尼，書肆也。好說而不要諸仲尼，說鈴也。君子言也無擇，聽也無淫，擇則亂，淫則辟。述正道而稍邪哆者有矣，未有述邪哆而稍正也。

孔子之道，其較且易也。或曰：“童而習之，白紛如也，何其較且易？”曰：“謂其不奸奸，不詐詐也。如奸奸而詐詐，雖有耳目，焉得而正諸？”

多聞則守之以約，多見則守之以卓。寡聞則無約也，寡見則無卓也。

綠衣三百，色如之何矣！紵絮三千，寒如之何矣！

君子之道有四易：簡而易用也，要而易守也、炳而易見也，法而易言也。

震風陵雨，然後知夏屋之為帡幪也；虐政虐世，然後知聖人之為郛郭也。

古者楊墨塞路，孟子辭而辟之，廓如也。後之塞路者有矣，竊自比於孟子。或曰：“人各是其所是而非其所非，將誰使正之？”曰：“萬物紛錯則懸諸天，眾言淆亂則折諸聖。”或曰：“惡睹乎聖而折諸？”曰：“在則人，亡則書，其統一也。”


Chinese text: This work was published before January 1, 1923, and is in the public domain worldwide because the author died at least 100 years ago.