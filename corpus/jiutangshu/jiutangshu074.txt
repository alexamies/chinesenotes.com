王珪　戴胄 兄子至德

　岑文本 兄子長倩　倩子羲　格輔元附

　杜正倫

王珪，字叔玠，太原祁人也。在魏為烏丸氏，曾祖神念，自魏奔梁，復姓王氏。祖僧辯，梁太尉、尚書令。父顗，北齊樂陵太守。珪幼孤，性雅澹，少嗜欲，志量沉深，能安於貧賤，體道履正，交不苟合。季叔頗，當時通儒，有人倫之鑑，嘗謂所親曰：「門戶所寄，唯在此兒耳。」開皇末，為奉禮郎。及頗坐漢王諒反事被誅，珪當從坐，遂亡命於南山，積十餘歲。高祖入關，丞相府司錄李綱薦珪貞諒有器識，引為世子府諮議參軍。及東宮建，除太子中舍人；尋轉中允，甚為太子所禮。後以連其陰謀事，流於巂州。建成誅後，太宗素知其才，召拜諫議大夫。貞觀元年，太宗嘗謂侍臣曰：「正主御邪臣，不能致理；正臣事邪主，亦不能致理，唯君臣相遇，有同魚水，則海內可安也。昔漢高祖，田舍翁耳。提三尺劍定天下，既而規模弘遠，慶流子孫者，此蓋任得賢臣所致也。朕雖不明，幸諸公數相匡救，冀憑嘉謀，致天下於太平耳。」珪對曰：「臣聞木從繩則正，後從諫則聖。故古者聖主，必有諍臣七人，言而不用，則相繼以死。陛下開聖慮，納芻蕘，臣處不諱之朝，實願罄其狂瞽。」太宗稱善，敕自今後中書門下及三品以上入閣，必遣諫官隨之。珪每推誠納忠，多所獻替，太宗顧待益厚，賜爵永寧縣男，遷黃門侍郎，兼太子右庶子。二年，代高士廉為侍中。太宗嘗閒居，與珪宴語，時有美人侍側，本廬江王瑗之姬，瑗敗籍沒入宮，太宗指示之曰：「廬江不道，賊殺其夫而納其室。暴虐之甚，何有不亡者乎！」珪避席曰：「陛下以廬江取此婦人為是耶，為非耶？」太宗曰：「殺人而取其妻，卿乃問朕是非，何也？」對曰：「臣聞於管子曰：『齊桓公之郭，問其父老曰：『郭何故亡？』父老曰：『以其善善而惡惡也。』桓公曰：『若子之言，乃賢君也，何至於亡？』父老曰：『不然，郭君善善而不能用，惡惡而不能去，所以亡也。』今此婦人尚在左右，竊以聖心為是之，陛下若以為非，此謂知惡而不去也。」太宗雖不出此美人，而甚重其言。時太常少卿祖孝孫以教宮人聲樂不稱旨，為太宗所讓。珪及溫彥博諫曰：「孝孫妙解音律，非不用心，但恐陛下顧問不得其人，以惑陛下視聽。且孝孫雅士，陛下忽為教女樂而怪之，臣恐天下怪愕。」太宗怒曰：「卿皆我之腹心，當進忠獻直，何乃附下罔上，反為孝孫言也！」彥博拜謝，珪獨不拜。曰：「臣本事前宮，罪已當死。陛下矜恕性命，不以不肖，置之樞近，責以忠直。今臣所言，豈是為私？不意陛下忽以疑事誚臣，是陛下負臣，臣不負陛下。」帝默然而罷。翌日，帝謂房玄齡曰：「自古帝王，能納諫者固難矣。昔周武王尚不用伯夷、叔齊，宣王賢主，杜伯猶以無罪見殺，吾夙夜庶幾前聖，恨不能仰及古人。昨責彥博、王珪，朕甚悔之。公等勿以此而不進直言也。」

時房玄齡、李靖、溫彥博、戴胄、魏徵與珪同知國政。後嘗侍宴，太宗謂珪曰：「卿識鑑清通，尤善談論，自房玄齡等，咸宜品藻，又可自量，孰與諸子賢？」對曰：「孜孜奉國，知無不為，臣不如玄齡；才兼文武，出將入相，臣不如李靖；敷奏詳明，出納惟允，臣不如溫彥博；處繁理劇，眾務必舉，臣不如戴胄；以諫諍為心，恥君不及於堯、舜，臣不如魏徵。至如激濁揚清，嫉惡好善，臣於數子，亦有一日之長。」太宗深然其言，群公亦各以為盡己所懷，謂之確論。後進爵為郡公。七年，坐漏洩禁中語，左遷同州刺史。明年，召拜禮部尚書。十一年，與諸儒正定《五禮》，書成，賜帛三百段，封一子為縣男。是歲，兼魏王師。既而上問黃門侍郎韋挺曰：「王珪為魏王泰師，與其相見，若為禮節？」挺對曰：「見師之禮，拜答如禮。」王問珪以忠孝，珪答曰：「陛下，王之君也，事君思盡忠；陛下，王之父也，事父思盡孝。忠孝之道，可以立身，可以成名，當年可以享天祐，余芳可以垂後葉。」王曰：「忠孝之道，已聞教矣，願聞所習。」珪答曰：「漢東平王蒼云：『為善最樂。』」上謂侍臣曰：「古來帝子，生於宮闥，及其成人，無不驕逸，是以傾覆相踵，少能自濟。我今嚴教子弟，欲令皆得安全。王珪我久驅使，是所諳悉，以其意存忠孝，選為子師。爾宜語泰：『汝之待珪，如事我也，可以無過。』」泰每為之先拜，珪亦以師道自居，物議善之。時珪子敬直尚南平公主。禮有婦見舅姑之儀，自近代公主出降，此禮皆廢。珪曰：「今主上欽明，動循法制。吾受公主謁見，豈為身榮，所以成國家之美耳。」遂與其妻就席而坐，令公主親執笄行盥饋之道，禮成而退。是後公主下降有舅姑者，皆備婦禮，自珪始也。珪少時貧寒，人或遺之，初不辭謝；及貴，皆厚報之，雖其人已亡，必賑贍其妻子。事寡嫂盡禮，撫孤侄恩義極隆，宗姻困匱者，亦多所周恤。珪通貴漸久，而不營私廟，四時蒸嘗，猶祭於寢。坐為法司所劾，太宗優容，弗之譴也，因為立廟，以愧其心。珪既儉不中禮，時論以是少之。十三年，遇疾，敕公主就第省視，又遣民部尚書唐儉增損藥膳。尋卒，年六十九。太宗素服舉哀於別次，悼惜久之。詔魏王泰率百官親往臨哭，贈吏部尚書，謚曰懿。

長子崇基，襲爵，官至主爵郎中。少子敬直，以尚主拜附馬都尉，坐與太子承乾交結，徙於嶺外。崇基孫旭，開元初，為左司郎中，兼侍御史。時光祿少卿盧崇道犯罪配流嶺南，逃歸匿於東都，為讎家所發。玄宗令旭究其獄，旭欲擅其威權，因捕系崇道親黨數十人，皆極其楚毒，然後結成其罪，崇道及其三子並坐死，親友皆決杖流貶。時得罪多是知名之士，四海冤之。旭又與御史大夫李傑不協，遞相糾訐，傑竟坐左遷衢州刺史。旭既得志，擅行威福，由是朝廷畏而鄙之。俄以贓罪黜為龍川尉，憤恚而死，甚為時之所快。

戴胄，字玄胤，相州安陽人也。性貞正，有干局。明習律令，尤曉文簿。隋大業末，為門下錄事，納言蘇威、黃門侍郎裴矩甚禮之。越王侗以為給事郎。王世充將篡侗位，胄言於世充曰：「君臣之分，情均父子，理須同其休戚，勖以終始。明公以文武之才，當社稷之寄，與存與亡，在於今日。所願推誠王室，擬跡伊、周，使國有泰山之安，家傳代祿之盛，則率土之濱，莫不幸甚。」世充詭辭稱善，勞而遣之。世充後逼越王加其九錫，胄又抗言切諫。世充不納，由是出為鄭州長史，令與兄子行本鎮武牢。太宗克武牢而得之，引為秦府士曹參軍。及即位，除兵部郎中，封武昌縣男。

貞觀元年，遷大理少卿。時吏部尚書長孫無忌嘗被召，不解佩刀入東上閣。尚書右僕射封德彝議以監門校尉不覺，罪當死；無忌誤帶入，罰銅二十斤。上從之。胄駁曰：「校尉不覺與無忌帶入，同為誤耳。臣子之於尊極，不得稱誤，准律云：『供御湯藥、飲食、舟船，誤不知者，皆死。』陛下若錄其功，非憲司所決；若當據法，罰銅未為得衷。」太宗曰：「法者，非朕一人之法，乃天下之法也。何得以無忌國之親戚，便欲阿之？」更令定議。德彝執議如初，太宗將從其議，胄又曰：「校尉緣無忌以致罪，於法當輕。若論其誤，則為情一也，而生死頓殊，敢以固請。」上嘉之，竟免校尉之死。於時朝廷盛開選舉，或有詐偽資廕者，帝令其自首，不首者罪至於死。俄有詐偽者事洩，胄據法斷流以奏之。帝曰：「朕下敕不首者死，今斷從流，是示天下以不信。卿欲賣獄乎？」胄曰：「陛下當即殺之，非臣所及。既付所司，臣不敢虧法。」帝曰：「卿自守法，而令我失信邪？」胄曰：「法者，國家所以布大信於天下；言者，當時喜怒之所發耳。陛下發一朝之忿而許殺之，既知不可而置之於法，此乃忍小忿而存大信也。若順忿違信，臣竊為陛下惜之。」帝曰：「法有所失，公能正之，朕何憂也！」胄前後犯顏執法多此類。所論刑獄，皆事無冤濫，隨方指扌適，言如泉湧。其年，轉尚書右丞，尋遷左丞。先是，每歲水旱，皆以正倉出給，無倉之處，就食他州，百姓多致飢乏。二年，胄上言：「水旱凶災，前聖之所不免。國無九年儲蓄，禮經之所明誡。今喪亂已後，戶口凋殘，每歲納租，未實倉稟。隨即出給，才供當年，若有凶災，將何賑恤？故隋開皇立制，天下之人，節級輸粟，名為社倉，終文皇代，得無饑饉。及大業中年，國用不足，並取社倉之物以充官費，故至末途，無以支給。自王公已下，爰及眾庶，計所墾田稼穡頃畝，每至秋熟，准其苗以理勸課，盡令出粟。稻麥之鄉，亦同此稅，各納所在，立為義倉。」太宗從其議。以其家貧，齎錢十萬。

時尚書左僕射蕭瑀免官，僕射封德彝又卒，太宗謂胄曰：「尚書省天下綱維，百司所稟，若一事有失，天下必有受其弊者。今以令、僕系之於卿，當稱朕所望也。」胄性明敏，達於從政，處斷明速。議者以為左右丞稱職，武德已來，一人而已。又領諫議大夫，令與魏徵更日供奉。三年，進拜民部尚書，兼檢校太子左庶子。先是，右僕射杜如晦專掌選舉，臨終請以選事委胄，由是詔令兼攝吏部尚書，其民部、庶子、諫議並如故。胄雖有干局，而無學術。居吏部，抑文雅而獎法吏，甚為時論所譏。四年，罷吏部尚書，以本官參預朝政，尋進爵為郡公。五年，太宗將修復洛陽宮，胄上表諫曰：

陛下當百王之弊，屬暴隋之後，拯餘燼於塗炭，救遺黎於倒懸。遠至邇安，率土清謐，大功大德，豈臣之所稱讚。臣誠小人，才識非遠，唯知耳目之近，不達長久之策，敢竭區區之誠，論臣職司之事。比見關中、河外，盡置軍團，富室強丁，並從戎旅。重以九成作役，余丁向盡，去京二千里內，先配司農將作。假有遺余，勢何足紀？亂離甫爾，戶口單弱，一人就役，舉家便廢。入軍者督其戎仗，從役者責其餱糧，盡室經營，多不能濟。以臣愚慮，恐致怨嗟。七月已來，霖潦過度，河南、河北，厥田洿下，時豐歲稔，猶未可量。加以軍國所須，皆資府庫，布絹所出，歲過百萬。丁既役盡，賦調不減，費用不止，帑藏其虛。且洛陽宮殿，足蔽風雨，數年功畢，亦謂非晚。若頓修營，恐傷勞擾。

太宗甚嘉之，因謂侍臣曰：「戴胄於我無骨肉之親，但以忠直勵行，情深體國，事有機要，無不以聞。所進官爵，以酬厥誠耳。」七年卒，太宗為之舉哀，廢朝三日。贈尚書右僕射，追封道國公，謚曰忠，詔虞世南撰為碑文。又以胄宅宇弊陋，祭享無所，令有司特為造廟。房玄齡、魏徵並美胄才用，俱與之親善，及胄卒後，嘗見其游處之地，數為之流涕。胄無子，以兄子至德為後。

至德，乾封中累遷西台侍郎、同東西台三品。尋轉戶部尚書，依舊知政事。父子十數年間相繼為尚書，預知國政，時以為榮。咸亨中，高宗為飛白書以賜侍臣，賜至德曰「泛洪源，俟舟楫」；賜郝處俊曰「飛九霄，假六翮」；賜李敬玄曰「資啟沃，罄丹誠」；又賜中書侍郎崔知悌曰「竭忠節，贊皇猷」，其辭皆有興比。俄遷尚書右僕射。時劉仁軌為左僕射，每遇申訴冤滯者，輒美言許之；而至德先據理難詰，未嘗與奪，若有理者，密為奏之，終不顯己之斷決，由是時譽歸於仁軌。或以問至德，答曰：「夫慶賞刑罪，人主之權柄，凡為人臣，豈得與人主爭權柄哉！」其慎密如此。後高宗知而深嘆美之。儀鳳四年薨，輟朝三日，使百官以次赴宅哭之，贈開府儀同三司、并州大都督，謚曰恭。

岑文本，字景仁，南陽棘陽人。祖善方，仕蕭察吏部尚書。父之象，隋末為邯鄲令，嘗被人所訟，理不得申。文本性沈敏，有姿儀，博考經史，多所貫綜，美談論，善屬文。時年十四，詣司隸稱冤，辭情慨切，召對明辯，眾頗異之。試令作《蓮花賦》，下筆便成，屬意甚佳，合台莫不歎賞。其父冤雪，由是知名。其後，郡舉秀才，以時亂不應。蕭銑僭號於荊州，召署中書侍郎，專典文翰。及河間王孝恭定荊州，軍中將士咸欲大掠，文本進說孝恭曰：「自隋室無道，群雄鼎沸，四海延頸以望真主。今蕭氏君臣、江陵父老，決計歸降者，實望去危就安耳。王必欲縱兵虜掠，誠非鄙州來蘇之意，亦恐江、嶺以南，向化之心沮矣。」孝恭稱善，遂止之。署文本荊州別駕。孝恭進擊輔公祏，召典軍書，復署行台考功郎中。貞觀元年，除秘書郎，兼直中書省。遇太宗行藉田之禮，文本上《藉田頌》。及元日臨軒宴百僚，文本復上《三元頌》，其辭甚美。文本才名既著，李靖復稱薦之，擢拜中書舍人，漸蒙親顧。初，武德中詔誥及軍國大事，文皆出於顏師古。至是，文本所草詔誥。或眾務繁湊，即命書僮六七人隨口並寫，須臾悉成，亦殆盡其妙。時中書侍郎顏師古以譴免職，頃之，溫彥博奏曰：「師古諳練時事，長於文法，時無及者，冀蒙復用。」太宗曰：「我自舉一人，公勿憂也。」於是以文本為中書侍郎，專典機密。又先與令狐德棻撰《周史》，其史論多出於文本。至十年史成，封江陵縣子。十一年，從至洛陽宮，會谷、洛泛溢，文本上封事曰：

臣聞創撥亂之業，其功既難；守已成之基，其道不易。故居安思危，所以定其業也；有始有卒，所以隆其基也。今雖億兆乂安，方隅寧謐，既承喪亂之後，又接凋弊之餘，戶口減損尚多，田疇墾闢猶少。覆燾之恩著矣，而瘡痍未復；德教之風被矣，而資產屢空。是以古人譬之種樹，年祀綿遠，則枝葉扶疏；若種之日淺，根本未固，雖壅之以黑墳，暖之以春日，一人搖之，必致枯槁。今之百姓，頗類於此。常加含養，則日就滋息；暫有征役，則隨而凋耗。凋耗既甚，則人不卿生；人不卿生，則怨氣充塞；怨氣充塞，則離叛之心生矣。故帝舜曰：「可愛非君，可畏非人。」孔安國曰：「人以君為命，故可愛；君失道，人叛之，故可畏。」仲尼曰：「君猶舟也，人猶水也；水所以載舟，亦所以覆舟。」是以古之哲王，雖休勿休，日慎一日者，良為此也。伏惟陛下覽古今之事，察安危之機，上以社稷為重，下以億兆為念。明選舉，慎賞罰，進賢才，退不肖。聞過即改，從諫如流。為善在於不疑，出令期於必信。頤神養性，省畋游之娛；去奢從儉，減工役之費。務靜方內而不求闢土；載橐弓矢而無忘武備。凡此數者，雖為國之常道，陛下之所常行，臣之愚心，唯願陛下思之而不倦，行之而不怠。則至道之美，與三、五比隆；億載之祚，隨天地長久。雖使桑谷為妖，龍蛇作孽，雉雊於鼎耳，石言於晉地，猶當轉禍為福，變咎為祥。況水雨之患，陰陽常理，豈可謂之天譴而系聖心哉？臣聞古人有言：「農夫勞而君子養焉，愚者言而智者擇焉。」輒陳狂瞽，伏待斧鉞。

是時魏王泰寵冠諸王，盛修第宅，文本以為侈不可長，上疏盛陳節儉之義，言泰宜有抑損，太宗並嘉之，賜帛三百段。十七年，加銀青光祿大夫。

文本自以出自書生，每懷捴損。平生故人，雖微賤必與之抗禮。居處卑陋，室無茵褥帷帳之飾。事母以孝聞，撫弟侄恩義甚篤。太宗每言其「弘厚忠謹，吾親之信之。」是時，新立晉王為皇太子，名士多兼領宮官，太宗欲令文本兼攝。文本再拜曰：「臣以庸才，久逾涯分，守此一職，猶懼滿盈，豈宜更忝春坊，以速時謗。臣請一心以事陛下，不願更希東宮恩澤。」太宗乃止。仍令五日一參東宮，皇太子執賓友之禮，與之答拜。其見待如此。俄拜中書令，歸家有憂色，其母怪而問之，文本曰：「非勳非舊，濫荷寵榮，責重位高，所以憂懼。」親賓有來慶賀，輒曰：「今受吊，不受賀也。」又有勸其營產業者，文本嘆曰：「南方一布衣，徒步入關，疇昔之望，不過秘書郎、一縣令耳。而無汗馬之勞，徒以文墨致位中書令，斯亦極矣。荷俸祿之重，為懼已多，何得更言產業乎？」言者嘆息而退。

文本既久在樞揆，當涂任事，賞錫稠疊，凡有財物出入，皆委季弟文昭，一無所問。文昭時任校書郎，多與時人遊款，太宗聞而不悅，嘗從容謂文本曰：「卿弟過多交結，恐累卿，朕將出之為外官，如何？」文本泣曰：「臣弟少孤，老母特所鍾念，不欲信宿離於左右。若今外出，母必憂悴，儻無此弟，亦無老母也。」歔欷嗚咽，太宗愍其意而止。唯召見文昭，嚴加誡約，亦卒無愆過。及將伐遼，凡所籌度，一皆委之。文本受委既深，神情頓竭，言辭舉措，頗異平常。太宗見而憂之，謂左右曰：「文本今與我同行，恐不與我同返。」及至幽州，遇暴疾，太宗親自臨視，撫之流涕。尋卒，年五十一。其夕，太宗聞嚴鼓之聲，曰：「文本殞逝，情深惻怛。今宵夜警，所不忍聞。」命停之。贈侍中、廣州都督，謚曰憲，賜東園秘器，陪葬昭陵。有集六十捲行於代。

文本兄文叔。文叔子長倩，少為文本所鞠，同於己子。永淳中，累轉兵部侍郎、同中書門下平章事。垂拱初，自夏官尚書遷內史，知夏官事，俄拜文昌右相，封鄧國公。則天初革命，尤好符瑞，長倩懼罪，頗有陳奏，又上疏請改皇嗣姓為武氏，以為周室儲貳，則天許之，實封五百戶。天授二年，加特進、輔國大將軍。其年，鳳閣舍人張嘉福與洛州人王慶之等列名上表，請立武承嗣為皇太子。長倩以皇嗣在東宮，不可更立承嗣，與地官尚書格輔元竟不署名，仍奏請切責上書者。由是大忤諸武意，乃斥令西征吐蕃，充武威道行軍大總管。中路召還，下制獄，被誅，仍發掘其父祖墳墓。來俊臣又脅迫長倩子靈源，令誣納言歐陽通及格輔元等數十人，皆陷以同反之罪，並誅死。

長倩子羲，長安中為廣武令，有能名。則天嘗令宰相各舉堪為員外郎者，鳳閣侍郎韋嗣立薦羲，且奏曰：「恨其從父長倩犯逆為累。」則天曰：「苟有材幹，何恨微累？」遂拜天官員外郎。由是緣坐近親，相次入省，登封令劉守悌為司門員外郎，渭南令裴惓為地官員外郎。先是，羲為金壇令，守悌及惓稱為清德。羲以文吏著名，俱為巡察使所薦，皆授畿縣令，又同為尚書郎，悉有美譽。守悌後至陝州刺史，惓至杭州刺史。羲，神龍初為中書舍人。時武三思用事，侍中敬暉欲上表請削諸武之為王者，募為疏者。眾畏三思，皆辭托不敢為之，羲便操筆，辭甚切直。由是忤三思意，轉秘書少監，再遷吏部侍郎。時吏部侍郎崔湜、太常少卿鄭愔、大理少卿李元恭分掌選事，皆以贓貨聞，羲最守正，時議美之。尋加銀青光祿大夫、右散騎常侍、同中書門下三品。睿宗即位，出為陝州刺史。復歷刑部、戶部二尚書，門下三品，監修國史，刪定格令，仍修《氏族錄》。初，中宗時，侍御史冉祖雍誣奏睿宗及太平公主與節愍太子連謀，請加推究，羲與中書侍郎蕭至忠密申保護。及羲監修《中宗實錄》，自書其事，睿宗覽而大加賞嘆，賜物三百段、良馬一匹，仍下制書褒美之。時羲兄獻為國子司業，弟翔為陝州刺史，休為商州刺史，從族兄弟子侄，因羲引用登清要者數十人。羲嘆曰：「物極則返，可以懼矣！」然竟不能有所抑退。尋遷侍中。先天元年，坐預太平公主謀逆伏誅，籍沒其家。

格輔元者，汴州浚儀人也。伯父德仁，隋剡縣丞，與同郡人齊王文學王孝逸、文林郎繁師玄、羅川郡戶曹靖君亮、司隸從事鄭祖咸、宣城縣長鄭師善、王世充中書舍人李行簡、處士盧協等八人，以辭學擅名，當時號為「陳留八俊」。輔元弱冠舉明經，歷遷御史大夫、地官尚書、同鳳閣鸞台平章事。初，張嘉福等請立武承嗣也，則天以問輔元，固稱不可，遂為承嗣所譖而死，海內冤之。輔元兄希元，高宗時洛州司法參軍，章懷太子召令與洗馬劉訥言等註解范曄《後漢書》，行於代。先輔元卒。

杜正倫，相州洹水人也。隋仁壽中，與兄正玄、正藏俱以秀才擢第。隋代舉秀才止十餘人，正倫一家有三秀才，甚為當時稱美。正倫善屬文，深明釋典。仕隋為羽騎尉。武德中，歷遷齊州總管府錄事參軍。太宗聞其名，令直秦府文學館。貞觀元年，尚書右丞魏徵表薦正倫，以為古今難匹，遂擢授兵部員外郎。太宗謂曰：「朕今令舉行能之人，非朕獨私於行能者，以其能益於百姓也。朕於宗親及以勳舊無行能者，終不任之。以卿忠直，朕今舉卿，卿宜勉稱所舉。」二年，拜給事中，兼知起居注。太宗嘗謂侍臣曰：「朕每日坐朝，欲出一言，即思此言於百姓有利益否，所以不能多言。」正倫進曰：「君舉必書，言存左右史。臣職當修起居注，不敢不盡愚直。陛下若一言乖於道理，則千載累於聖德，非直當今損於百姓，願陛下慎之。」太宗大悅，賜絹二百段。

四年，累遷中書侍郎。六年，正倫與御史大夫韋挺、秘書少監虞世南、著作郎姚思廉等咸上封事稱旨，太宗為之設宴，因謂曰：「朕歷觀自古人臣立忠之事，若值明王，便得盡誠規諫，至如龍逢、比干，竟不免孥戮。為君不易，為臣極難。我又聞龍可擾而馴，然喉下有逆鱗，觸之則殺人。人主亦有逆鱗，卿等遂不避犯觸，各進封事。常能如此，朕豈慮有危亡哉！我思卿等此意，豈能暫忘？故聊設宴樂也。」仍並賜帛有差。尋加散騎常侍，行太子右庶子，兼崇賢館學士。太宗謂曰：「國之儲副，自古所重，必擇善人為之輔佐。今太子年在幼沖，志意未定，朕若朝夕見之，可得隨事誡約。今既委以監國，不在目前，知卿志懷貞愨，能敦直道，故輒輟卿於朕，以匡太子，宜知委任輕重也。」十年，復授中書侍郎，賜爵南陽縣侯，仍兼太子左庶子。正倫出入兩宮，參典機密，甚以干理稱。時太子承乾有足疾，不能朝謁，好暱近群小。太宗謂正倫曰：「我兒疾病，乃可事也。但全無令譽，不聞愛賢好善，私所引接，多是小人，卿可察之。若教示不得，須來告我。」正倫數諫不納，乃以太宗語告之，承乾抗表聞奏。太宗謂正倫曰：「何故漏洩我語？」對曰：「開導不入，故以陛下語嚇之，冀其有懼，或當反善。」帝怒，出為谷州刺史，又左授交州都督。後承乾構逆，事與侯君集相連，稱遣君集將金帶遺正倫，由是配流驩州。顯慶元年，累授黃門侍郎，兼崇賢館學士，尋同中書門下三品。二年，兼度支尚書，仍依舊知政事。俄拜中書令，兼太子賓客、弘文館學士，進封襄陽縣公。三年，坐與中書令李義府不協，出為橫州刺史，仍削其封邑。尋卒。有集十捲行於代。

史臣曰：王珪履正不回，忠讜無比，君臣時命，胥會於茲。《易》曰：「自天祐之，吉無不利。」叔玠有焉。戴胄兩朝仕官，一乃心力，刑無僭濫，事有箴規。雖學術不能求備，而匡益自可濟時，亦所謂巧於任大矣。文本文傾江海，忠貫雪霜，申慈父之冤，匡明主之業，及委繁劇，俄致暴終。《書》曰：「小心翼翼，昭事上帝。」所謂憂能傷人，不復永年矣。洎羲而下，登清要者數十人。積善之道，焉可忽諸？正倫以能文被舉，以直道見委，參典機密，出入兩宮，斯謂得時。然被承乾金帶之譏，孰與夫薏苡之謗，士大夫慎之。

贊曰：五靈嘉瑞，出系汙隆。人中麟鳳，王、戴諸公。動必由禮，言皆匡躬。獻規納諫，貞觀之風。


Chinese text: This work was published before January 1, 1923, and is in the
public domain worldwide because the author died at least 100 years ago.
