宣宗聖武獻文孝皇帝諱忱，憲宗第十三子，母曰孝明皇后鄭氏。元和五年六月二十二日，生於大明宮。長慶元年三月，封光王，名怡。會昌六年三月一日，開宗疾篤，遺詔立為皇太叔，權勾當軍國政事。翌日，柩前即帝位，改今名，時年三十七。帝外晦而內朗，嚴重寡言，視瞻特異。幼時宮中以為不慧。十余歲時，遇重疾沈綴，忽有光輝燭身，蹶然而興，正身拱揖，如對臣僚。乳媼以為心疾。穆宗視之，扶背曰：「此吾家英物，非心憊也。」賜以玉如意、禦馬、金帶。常夢乘龍升天，言之于鄭後，乃曰L：「此不宜人知者，幸勿復言。」曆大和、會昌朝，愈事韜晦，群巨遊處，未嘗有言。文宗、武宗幸十六宅宴集，強誘其言，以為戲劇，謂之「光叔」。武宗氣豪，尤不為禮。及監國之日，哀毀滿容，接待群僚，決斷庶務，人方見其隱德焉。四月辛未，釋服，尊母鄭氏曰皇太后。以兵部侍郎、翰林學士承旨白敏中守本官、同中書門下平章事；以特進、守太尉、門下侍郎、同平章事、上柱國、衛國公、食邑二千戶李德裕檢校太尉、同平章事、江陵尹、荊南節度使；以中散大夫、大理卿馬植為金紫光祿大夫、刑部侍郎，充諸道鹽鐵等使。以成德軍節度使王元逵檢校太保，山南西道節度使王起檢校司空，魏博節度使何弘敬、淮南節度使李紳並檢校司空，劍南西川節度使崔鄲檢校尚書右僕射，同中書門下平章事並如故。東都留守李石奏修奉太廟畢，所司迎奉太微宮神主祔廟訖。東都太廟者，本武后家廟，神龍中中宗反正，廢武氏廟主，立太祖已下神主付之。安祿山陷洛陽，以廟為馬廄，棄其神主，而協律郎嚴郢收而藏之。史思明再陷洛陽，尋又散失。賊平，東京留守盧正己又募得之。廟已焚毀，乃寄主于太微宮。大曆十四年，留守路嗣恭奏重修太廟，以迎神主。詔百官參議，紛然不定，禮儀使顏真卿堅請歸祔，不從。會昌五年，留守李石因太微宮正殿圮陊，以廢弘敬寺為太廟，迎神主祔之。又下百僚議，皆言准故事，無兩都俱置之禮，唯禮部侍郎陳商議云：「周之文、武，有鎬、洛二廟，今兩都異廟可也。然不宜置主於廟，主宜依禮瘞廟之北墉下。」事未行而武宗崩。宣宗即位，因詔有司迎太微宮寓主，祔廢寺之新廟，而知禮者非之。制皇長男溫可封鄆王，二男涇可封雅王，第三男滋可封蘄王，第四男沂可封慶王。

五月，左右街功德使奏：「准今月五日赦書節文，上都兩街留四寺，外更添置八所。兩所依舊名興唐寺、保壽寺。六所請改舊名，寶應寺改為資聖寺，青龍寺改為護國寺，菩提寺改為保唐寺，清禪寺改為安國寺，法雲尼寺改為唐安寺，崇敬尼寺改為唐昌寺。右街添置八所。西明寺改為福壽寺，莊嚴寺改為聖壽寺，舊留寺。二所舊名，千福寺改為興元寺，化度寺改為崇福寺，永泰寺改為萬壽寺，溫國寺改為崇聖寺，經行寺改為龍興寺，奉恩寺改為興福寺。」敕旨依奏。誅道士劉玄靖等十二人，以其說惑武宗，排毀釋氏故也。今月五日赦書節文，吏部三銓選士，祗憑資考，多匪實才，許觀察使、刺史有奇才異政之士，聞薦試用。又觀察使、刺史交代之時，冊書所交戶口如能增添至千戶，即與超遷；如逃亡至七百戶，罷後三年內不得任使。又徒流人在天德、振武者，管中量借糧種，俾令耕田以為業。以劍南東川節度使、檢校禮部尚書盧商為兵部侍郎、同平章事。

六月，以戶部侍郎、充諸道鹽鐵轉運使馬植本官同平章事。七月，以兵部尚書李讓夷為劍南東川節度使。十月，敕：「太廟祫享，合以功臣配。其憲宗廟，以裴度、杜黃裳、李愬、高崇文等配享。」以荊南節度使李德裕為東都留守。

十一月，有司享太廟，其穆宗室文曰「皇兄」。太常博士閔慶之奏：「夫禮有尊尊，而不敘親親。祝文稱弟未當，請改為'嗣皇帝'。」從之。京兆府奏：「京師百司職田斛鬥，請准會昌三年例，許人永自送納京師，親冀州縣無得欺隱。」從之。以江西觀察使周墀為義成軍節度使、鄭滑觀察等使。十二月，刑部尚書、判度支崔元式奏：「准七月二日敕，綾紗絹等次弱疋段，並同禁斷，不得織造。臣欲與鹽鐵戶部三司同條疏，先勘左藏庫，令分析出次弱疋段州府，即牒本道官搜索狹小機杼，令焚毀。其已納到次弱疋段，具數以聞。」上從之。

大中元年春正月戊戌朔，宮苑使奏：「皇帝致齋行事，內諸宮苑門共九十四所，並令鎖閉，鑰匙進內。候車駕還宮，則請領。」從之。戊申，皇帝有事于郊廟，禮畢，禦丹鳳門，大赦，改元，制條曰：「古者郎官出宰，卿相治郡，所以重親人之官，急為政之本。自澆風久扇，此道稍消，頡頏清途，便臻顯貴。治人之術，未嘗經心，欲使究百姓艱危，通天下利病，不可得也。為政之始，思厚儒風，軒墀近臣，蓋備顧問，如其不知人疾苦，何以膺朕眷求？今後諫議大夫、給事中、中書舍人曾任刺史、縣令，或在任有贓累者，宰臣不得擬議。守宰親人，職當撫字，三載考績，著在格言。貞元年中，屢下明詔，縣令五考，方得改移。近者因循，都不遵守，諸州或得三考，畿府罕及二年，以此字人，若為成政？道塗郡吏有迎送之勞，鄉里庶民無蘇息之望。自今須滿三十六個月，永為常式。」二月丁卯，制憲宗第十七子惕封彭王，第十八子惴為棣王；皇第五子澤為濮王，第六子潤為鄂王。敕修百福殿。以檢校太尉、東都留守李德裕為太子少保，分司東都；以給事中鄭亞為桂州刺史、御史中丞、桂管防禦觀察等使。二月丁酉，禮部侍郎魏扶奏：「臣今年所放進士三十三人，其封彥卿、崔琢、鄭延休等三人，實有詞藝，為時所稱，皆以父兄見居重位，不令中選。」詔令翰林學士承旨、戶部侍郎韋琮重考覆，敕曰：「彥卿等所試文字，並合度程，可放及第。有司考試，祗在至公，如涉請托，自有朝典。今後但依常例放榜，不別有奏聞。」帝雅好儒士，留心貢舉。有時微行人間，采聽輿論，以觀選士之得失。每山池曲宴，學士詩什屬和，公卿出鎮，亦賦詩餞行。凡對臣僚，肅然拱揖，鮮有輕易之言。大臣或獻章疏，即燒香盥手而覽之。當時以大中之政有貞觀之風焉。又敕：「自今進士放榜後，杏園任依舊宴集，有司不得禁制。」武宗好巡遊，故曲江亭禁人宴聚故也。閏三月，敕：「會昌季年，並省寺宇。雖雲異方之教，無損致理之源。中國之人，久行其道，厘革過當，事體未弘。其靈山勝境、天下州府，應會昌五年四月所廢寺宇，有宿舊名僧，復能修創，一任住持，所司不得禁止。」四月，積慶太后蕭氏崩，諡曰貞獻，文宗母也。

六月，以義成軍節度使周墀為兵部侍郎、判度支。冊黠戛斯王子為為英武誠明可汗，命鴻臚卿李業入蕃冊拜。以金紫光祿大夫、守太子少保分司東都、上柱國、奇章郡開國公、食邑二千戶牛僧孺守太子太師，銀青光祿大夫、行太子賓客、上柱國、隴西郡開國公、食邑二千戶李彥佐為太子太保。並依前分司。以左諫議大夫庾簡休為虢州刺史，以正議大夫、行尚書考功郎中、知制誥、上柱國崔璵為中書舍人，以中散大夫、前湖州刺史、彭陽縣開國男、食邑三百戶令狐綯行尚書考功郎中、知制誥。

秋七月，制以正議大夫、尚書戶部侍郎、知制誥、翰林學士承旨、柱國、賜紫金魚袋韋琮以本官同中書門下平章事。以太子少保分司東都、衛國公李德裕為人所訟，貶潮州司馬員外置同正員。

八月，工部尚書、中書侍郎、平章事盧商出為鄂嶽觀察使，。神策軍奏修百福殿成，名其殿曰雍和殿，樓曰親親樓，凡廊舍屋宇七百間，以會諸王子孫。

九月，前永甯縣尉吳汝納詣闕稱冤，言：「弟湘會昌四年任揚州江都縣尉，被節度使李紳誣奏湘贓罪，宰相李德裕曲情祔紳，斷臣弟湘致死。」詔下御史台鞫按。

二年春正月壬戌，宰臣率文武百僚上徽號曰聖敬文思和武光孝皇帝，禦宣政殿受冊訖，宣德音。神策軍修左銀台門樓、屋宇及南面城牆，至睿武樓。

二月，制劍南西川節度、光祿大夫、檢校吏部尚書、同平章事、成都尹、上柱國、隴西郡開國公、食邑二千戶李回責授湖南觀察使，桂州刺史、御史中丞、桂管防禦觀察使鄭亞貶循州刺史，前淮南觀察判官魏鉶貶吉州司戶，陸渾縣令元壽貶韶州司戶，殿中侍御史蔡京貶澧州司馬。御史台奏：

據三司推勘吳湘獄，謹具逐人罪狀如後：揚州都虞候盧行立、劉群，於會昌二年一月十四日，于阿顏家吃酒，與阿顏母阿焦同坐，群自擬收阿顏為妻，妄稱監軍使處分，要阿顏進奉，不得嫁人，兼擅令人監守。其阿焦遂與江都縣尉吳湘密約，嫁阿顏與湘。劉群與押軍牙官李克勳即時遮欄不得，乃令江都百姓論湘取受，節度使李紳追湘下獄，計贓處死。具獄奏聞。朝廷疑其冤，差御史崔元藻往揚州按問，據湘雖有取受，罪不至死。李德裕党附李紳，乃貶元藻嶺南，取淮南元申文案，斷湘處死。今據三司使追崔元藻及淮南元推判官魏鉶並關連人款狀，淮南都虞候劉群、元推判官魏鉶、典孫貞高利錢倚黃嵩、江都縣典沈頒陳宰、節度押牙白沙鎮遏使傅義、左都虞候盧行立、天長縣令張弘思、曲張洙清陳回、右廂子巡李行璠、典臣金弘舉、送吳湘妻女至澧州取受錢物人潘宰、前揚府錄事參軍李公佐、元推官元壽吳珙翁恭、太子少保分司李德裕、西川節度使李回、桂管觀察使鄭亞等，伏候敕旨。

其月，敕：

李回、鄭亞、元壽、魏鉶已從別敕處分。李紳起此冤訴，本由不真，今既身歿，無以加刑。粗塞眾情，量行削奪，宜追奪三任官告，送刑部注毀。其子孫稽於經義，罰不及嗣，並釋放。李德裕先朝委以重權，不務絕其黨庇，致使冤苦，直到於今，職爾之由，能無恨歎！昨以李威所訴，已經遠貶。俯全事體，特為從寬，宜准去年敕令處分。張弘思、李公佐卑吏守官，制不由己，不能守正，曲附權臣，各削兩任官。崔元藻曾受無辜之貶，合從洗雪之條，委中書門下商量處分。李恪詳驗款狀，蠹害最深，以其多時，須議減等，委京兆府決脊杖十五，配流天德。李克勳欲收阿顏，決杖二十，配流硤州。劉群據其款狀，合議痛刑，曾效職官，不欲決脊，決臀杖五十，配流岳州。其盧行立及諸典吏，委三司使量罪科放訖聞奏。

三月己酉，兵部侍郎、判度支周墀本官平章事。以禮部尚書、鹽鐵轉運使馬植本官同平章事。日本國王子入朝貢方物。王子善棋，帝令侍詔顧師言與之對手。

五月己未，日有蝕之。

六月己丑，太皇太后郭氏崩，諡懿安，憲宗妃，穆宗之母也。戶部侍郎，兼御史大夫、判度支崔龜從奏：「應諸司場院官請卻官本錢後，或有欺隱欠負，征理須足，不得苟從恩蕩，以求放免。今後凡隱盜欠負，請如官典犯贓例處分。縱逢恩赦，不在免限。」從之。七月戊午，以前山南西道節度使高元裕為吏部尚書。

八月戊子，朝散大夫、中書舍人、充翰林學士、上柱國、平陰縣開國男、食實封三百戶賜紫金魚袋畢諴為刑部侍郎。

九月，敕：「比有無良之人，於街市投匿名文書，及于箭上或旗幡上縱為奸言，以亂國法。此後所由切加捉搦，如獲此色，便仰焚瘞，不得上聞。」十一月，兵部侍郎、判戶部事魏扶奏：「天下州府錢物、斛鬥、文簿，並委錄事參軍專判，仍與長史通判，至交代時具數申奏。如無懸欠，量與減選注擬。」敕：「路隨等所修《憲宗實錄》舊本，卻仰施行。其會昌新修者，仰並進納。如有鈔錄得，敕到並納史館，不得輒留，委州府嚴加搜捕。」以戶部侍郎、判度支崔龜從本官同平章事。銀青光錄大夫、門下侍郎，兼禮部尚書、同平章事韋琮為太子詹事，分司東都。

三年春正月丙寅，涇原節度使康季榮奏，吐蕃宰相論恐熱以秦、原、安樂三州及石門等七關之兵民歸國。詔太僕卿陸耽往喻旨，仍令靈武節度使硃叔明、邠甯節度使張君緒，各出本道兵馬應接其來。乙太常卿封敖檢校兵部尚書，為興元尹、山南西道節度使。

三月乙卯，敕待詔官宜令與刑法官、諫官次對。銀青光祿大夫、中書侍郎、同平章事、監修國史、上柱國、汝南縣開國子、食邑五百戶周墀檢校刑部尚書、梓州刺史，充劍南東川節度使。四月，以正議大夫、守中書侍郎、同平章事、集賢殿大學士、賜紫金魚袋馬植為太子賓客，分司東都；以正議大夫、守御史大夫、上柱國、博陵縣開國子、食邑五百戶、賜紫金袋崔鉉可中書侍郎、平章事；正議大夫、行兵部侍郎、判戶部事、上柱國、钜鹿縣開國男、食邑五百戶、賜紫金魚袋魏扶可本官、平章事。

五月，幽州節度使、檢校司徒、平章事張仲武卒，三軍以其子直方知留後事。

六月癸未，五色雲見於京師。敕：先經流貶罪人，不幸歿於貶所，有情非惡逆，任經刑部陳牒，許令歸葬，絕遠之處，仍量事官給棺櫝。康季榮奏收原州、石門驛藏木峽制勝六磐石峽等六關訖。邠甯張君緒奏，今月十三日暇復蕭關。御史台奏，義成軍節度使韋讓于懷真坊侵街造屋九間，已令毀拆訖。敕于蕭關置武州，改長樂為威州。七月，三州七關軍人百姓，皆河、隴遺黎，數千人見於闕下。上御延喜門撫慰，令其解辮，賜之冠帶，共賜絹十五萬疋。

八月，鳳翔節度使李玭奏收復秦州，制曰：

自昔皇王之有國也，曷嘗不文以守成，武以集事，參諸二柄，歸乎大寧。朕猥荷丕圖，思弘景運，憂勤庶政，四載於茲。每念河、湟土疆，綿亙遐闊。自天寶末，犬戎乘我多難，無力禦奸，遂縱腥膻，不遠京邑。事更十葉，時近百年。進士試能，靡不竭其長策；朝廷下議，皆亦聽其直詞。盡以不生邊事為永圖，且守舊地為明理，荏苒於是，收復無由。今者天地儲祥，祖宗垂佑，左衽輸款，邊壘連降，刷恥建功，所謀必克。實樞衡妙算，將帥雄稜，副玄元不爭之文，絕漢武遠征之悔。甌脫頓空於內地，斥堠全據于新封，莫大之休，指期而就。

況將士等櫛沐風雨，暴露郊原，披荊棘而刁鬥夜嚴，逐豺狼而穹廬曉破。動皆如意，古無與京，念此誠勤，宜加寵賞。涇原宜賜絹六萬疋，靈武五萬疋，鳳翔、邠甯各四萬疋，並以戶部產業物色充，仍侍季榮、叔明、李玼、君緒各回戈到鎮，度支差腳支送。四道立功將士，各具名銜聞奏，當議甄酬。其秦、威、原三州及七關側近，訪聞田土肥沃，水草豐美，如百姓能耕墾種蒔，五年內不加稅賦。五年已後重定戶籍，為永業。溫池鹽利，可贍邊陲，委度支制置聞奏。鳳翔、邠甯、靈武、涇原守鎮將士，如能於本戍處耕墾營田，即度支給賜牛糧子種，每年量得斛鬥，便充軍糧，亦不限約定數。三州七關鎮守官健。每人給衣糧兩分，一分依常年例支給，一分度支加給，仍二年一替換。其家口委長吏切加安存。官健有莊田戶籍者，仰州縣放免差役。

秦州至隴州已來道路，要置堡柵，與秦州應接，委李玭與劉皋即便計度聞奏。如商旅往來，官健父兄子弟通傳家信，關司並不得邀詰阻滯。三州七關刺史、關使，將來訓練捍防有效能者，並與超序官爵。劍南西川沿邊沒蕃州郡，如力能收復，本道亦宜接借。三州七關創置戍卒，且要務靜。如蕃人求市，切不得通；有來投降者，申取長吏處分。

嗚呼！七關要害，三郡膏腴，候館之殘趾可尋，唐人之遺風尚在。追懷往事，良用興嗟。夫取不在廣，貴保其金湯；得必有時，詎計于遲速。今則便務修築，不進干戈，必使足食足兵，有備無患，載洽亭育之道，永致生靈之安。中外臣僚，宜體朕意。

九月辛亥，西川節度使杜忭奏收復維州。制曰：

朕祗荷丕業，思平泰階，將分邪正之源，冀使華夷胥悅。其有常登元輔，久奉武宗，深苞禍心，盜弄國柄，雖已行譴斥之典，而未塞億兆之言，是議再舉朝章，式遵彝憲。守潮州司馬員外置同正員李德裕，早藉門地，叨踐清華，累居將相之榮，唯以奸傾為業。當會昌之際，極公台之榮，騁諛佞而得君，遂恣橫而持政，專權生事，妒賢害忠。動多詭異之謀，潛懷僭越之志。秉直者必棄，向善者盡排。誣貞良造朋黨之名，肆讒構生加諸之釁。計有逾于指鹿，罪實見其欺天。屬者方處鈞衡，曾無嫌避，委國史於愛婿之手，寵秘文於弱子之身，洎參信書，亦引親昵。恭惟《元和實錄》乃不刊之書，擅敢改張，罔有畏忌。奪他人之懿績，為私門之令猷。又附李紳之曲情，斷成吳湘之冤獄。凡彼簪纓之士，遏其取捨之途。驕居自誇，狡蠹無對，擢爾之發，數罪未窮。載窺立刻上之由，益驗無君之意。使天下之人，重足一跡，皆讋懼奉面，而慢易在心。為臣若斯，于法何逭。於戲！朕務全大體，久為含容，雖黜降其官榮，尚蓋藏其醜狀。而睥睨未已，兢惕無聞，積惡既彰，公議難抑。是宜移投荒服，以謝萬邦。中外臣僚，當知予意。可崖州司戶參軍，所在馳驛發遣，縱逢恩赦，不在量移之限。

以起居郎庾道蔚、禮部員外郎李文儒並充翰林學士。

十月辛巳，京師地震，河西、天德、靈夏尤甚，戍卒壓死者數千人。

十一月，東川節度使鄭涯、鳳翔節度使李玭奏修文川谷路，自靈泉至白雲置十一驛，下詔褒美。經年為雨所壞，又令封敖修斜谷舊路。以刑部侍郎韋有翼為御史中丞，以職方員外郎鄭處誨兼御史知雜。幽州軍亂，逐其留後張直方，軍人推其衙將周綝為留後。十二月，追諡順宗曰至德大聖大安孝皇帝，憲宗曰昭文章武大聖孝皇帝。初以河、湟收復，百僚請加徽號，帝曰：「河、湟收復，繼成先志，朕欲追尊祖宗，以昭功烈。」白敏中等對曰：「非臣愚昧所能及。」至是，上御宣政殿行事，及冊出，俯樓目送，流涕嗚咽。崖州司戶參軍李德裕卒於貶所。

四年春正月，以追尊二聖，禦正殿，大赦天下。徒流比在天德者，以十年為限，既遇鴻恩，例減三載。但使迴圈添換，邊不闕人，次第放歸，人無怨苦。其秦、原、威、武諸州、諸關，先准格徒流人，亦量與立限，止於七年，如要住者，亦聽。諸州府縣官如請工假，一月巳下，權差諸判官；一月已上，即准勾當例，其課料等據數每貫刻二百文，與見判案官添給。有故意殺人者，雖已傷未死、已死更生，意欲殺傷，偶然得免，並同已殺人條處分。

二月，皇女萬壽公主出降右拾遺鄭顥，以顥為銀青光祿大夫、行起居郎、駙馬都尉。

三月己卯，刑部奏：「監臨主守，應將官物私自貸使並貸借人，及以己物中納官司者，並專知別當主掌所由有犯贓，並同犯入己贓，不在原赦之限。」從之。以幽州節度副大使檢校工部尚書張直方為左金吾衛將軍。四月，敕：「法司用刑，或持巧詐，分律兩端，遂成其罪。既奸吏得計，則黎庶何安？自今後應書罪定刑，宜直指其事，不得舞文，妄有援引。」又刑部奏：「淮今年正月一日敕節文，據會昌元年三月二十六日敕，竊盜贓至一貫文處死，宜委所司重詳定條目奏聞。臣等檢校，並請准建中三年三月二十四日敕，竊盜贓滿三疋已上決殺，如贓數不充，量請科放。」從之。七月丙子，大理卿劉蒙奏：「古者懸法示人，欲使人從善遠罪，至於不犯，以致刑措。准大和二年十月二十六日刑部侍郎高釴條疏，准勘節目一十一件，下諸州府粉壁書於錄事參軍食堂，每申奏罪人，須依前件節目。歲月滋久，文字湮淪，州縣推案，多違漏節目。今後請下諸道，令刻石置於會食之所，使官吏起坐觀省，記憶條目，庶令案牘周詳。」從之。

八月，刑部侍郎、御史中丞魏掞奏：「諸道州府百姓詣台訴事，多差御史推劾，臣恐煩勞州縣，先請差度支、戶部、鹽鐵院官帶憲銜者推劾。又各得三司使申稱，院官人數不多，例專掌院務，課績不辦。今諸道觀察使幕中判官，少不下五六人，請於其中帶憲銜者委令推劾。如累推有勞，能雪冤滯，御史台闕官，便令奏用。」從之。

九月，以朝請大夫、檢校禮部尚書、孟州刺史、河陽三城節度使李拭為太原尹、北都留守、河東節度等使。幽州節度周綝卒，軍人立其牙將張允伸為留後。十月，中書侍郎、平章事魏扶罷知政事。

十一月己亥，敕：「收復成、維、扶等三州，建立已定，條令制置，一切合同。其已配到流人，宜淮秦、原、威、武等州流例，七年放還。」以戶部侍郎、判本司事令狐綯為兵部侍郎、同平章事。十二月，以華州刺史周敬復為光祿大夫、檢校左散騎常侍，兼洪州刺史、江南西道團練觀察使，賜金紫。

五年春正月甲戌，制皇第七子洽封懷王，第八子汭為昭王，第九子汶為康王。敕兩京天下州府，起大中五年正月一日已後，三年內不得殺牛。如郊廟享祀合用者，即以諸畜代。

二月，戶部侍郎裴休充諸道鹽鐵轉運等使。四月癸卯，刑部侍郎劉彖奏：據今年四月十三日已前，凡二百二十四年，雜制敕計六百四十六門，二千一百六十五條，議輕重，名曰《大中刑法統類》，欲行用之。

五月，以太原尹、河東節度使李拭為鳳翔節度使；李業檢校戶部尚書、太原尹、北都留守，充河東節度使；守司空、門下侍郎、太原郡開國伯、食邑一千戶白敏中檢校司徒、同平章事邠州刺史，充邠寧節度觀察、東面招討党項等使；以戶部侍郎、判戶部事魏謩本官同平章事。七月，宰相監修國史崔龜從續柳芳《唐曆》二十二卷上之。

八月，敕：「公主邑司擅行文牒，恐多影庇，有率條章。今後公主除緣征封外，不得令邑司行文書牒府縣，如緣公事，令邑司申宗正寺，與酌事體施行。」沙州刺史張義潮遣兄義澤以瓜、沙、伊、肅等十一州戶口來獻，自河、隴陷蕃百餘年，至是悉復隴右故地。以義潮為瓜沙伊等州節度使。

九月，敕：「條疏刺史交代，須一一交割公事與知州官，方得離任。准會昌元年敕，刺史只禁科率官吏抑配人戶，至於使州公廨及雜利潤，天下州府皆有規制，不敢違越。緣未有明敕處分，多被無良人吏致使恐嚇，或致言訟。起今後應刺史下擔什物，及除替後資送錢物，但不率斂官吏，科配百姓，一任各守州縣舊例色目支給。如無公廨，不在資送之限。若輒有率配，以入己贓論。」以正議大夫、兵部侍郎、諸道鹽鐵轉運使、上柱國、河東縣開國子裴休守禮部尚書，進階金紫；以前宣歙觀察使、太中大夫、檢校左散騎常侍裴諗權知兵部侍郎。十月己亥，京兆尹韋博奏：「京畿富戶為諸軍影占，苟免府縣色役，或有追訴，軍府紛然。請准會昌三年十二月敕，諸軍使不得強奪百姓入軍。」從之。十一月，中書侍郎，兼吏部尚書、平章崔龜從檢校尚書估僕射、汴州刺史，充宣武軍節度使。沙州置歸義軍，以張義潮為節度使。太子詹事姚康獻《帝王政纂》十卷；又撰《統史》三百卷，上自開闢，下盡隋朝，帝王美政、詔令、制置、銅鹽錢谷損益、用兵利害，下至僧道是非，無不備載，編年為之。國子祭酒馮審奏：「文宣王廟，始太宗立之，睿宗書額，武后竊政之日，改篆題'大周'二字，請削之。」從之。十二月，盜斫景陵神門戟，京兆尹韋博罰兩月俸，貶宗正卿李文舉睦州刺史，陵令吳閱岳州司馬，奉先令裴讓隋州司馬。是歲，湖南大饑。

六年春正月戊辰，以隴州防禦使薛逵為秦州刺史、天雄軍使，兼秦、成兩州經略使。

二月，右衛大將軍鄭光以賜田請免租稅。宰相魏謩奏曰：「鄭光以國舅之親，賜田可也，免稅無以勸蒸民。」敕曰：「一依人戶例供稅。」三月，隴州刺史薛逵奏修築定成關工畢。四月丁酉，敕：「常平義倉斛鬥，每年檢勘，實水旱災處，錄事參軍先勘人戶多少，支給先貧下戶，富戶不在支給之限。」以禮部尚書、諸道鹽鐵轉運等使裴休可本官同平章事。

五月，敕：「天下軍府有兵馬處，宜選會兵法能弓馬等人充教練使，每年合教習時，常令教習。仍于其時申兵部。」御史台奏：「諸色刑獄有關連朝官者，尚書省四品已上、諸司三品已上官，宜先奏取進止。如取諸色官狀，即申中書取裁。」從之。

秋七月丙辰，前淮南節度使、金紫光祿大夫、檢校尚書左僕射、兼揚州大都督府長史、御史大夫、上柱國、贊皇郡開國公、食邑一千五百戶李玨卒，贈司空。敕犯贓人平贓，據律以當時物價上旬估。請取所犯之處，其月內上旬時估平之。從之。檢校司空、太子少師、上柱國、范陽郡開國公、食邑二千戶盧鈞可太原尹、北都留守、河東節度使。

九月，敕起居郎轉官月限，宜以二十個月。

七年春正月壬辰，金紫光祿大夫、守太子少傅分司、上柱國、晉陵郡開國公、食邑二千戶歸融卒，贈右僕射。宗正卿李文會貶睦州刺史。四月，以御史大夫鄭朗為中書侍郎、同平章事。

五月，左衛率府倉曹張戣集律令格式條件相類一千二百五十條，分一百二十一門，號曰《刑法統類》，上之。七月，以正議大夫、尚書左丞、上柱國、賜金魚袋崔璪為刑部尚書，以銀青光祿大夫、行兵部侍郎、知制誥、充翰林學士蘇滌為尚書左丞，權知戶部侍郎崔璵可權知兵部侍郎。十月，尚書左僕射、門下侍郎、平章事、太清宮使、弘文館大學士崔鉉進《續會要》四十卷，修撰官楊紹復、崔彖、薛逢、鄭言等，賜物有差。

八年春正月，陝州黃河清。

二月，南蠻進犀牛，詔還之。

三月，敕以旱詔使疏決系囚。宰相監修國史魏謩修成《文宗實錄》四十卷，上之，修史官給事中盧耽、太常少卿蔣偕、司勳員外郎王渢、右補闕盧吉，頒賜銀器、錦彩有差。以山南東道節度使、檢校戶部尚書、襄州刺史、上柱國、酒泉縣開國子、食邑三百戶李景讓為吏部尚書。

五月，以中書舍人、翰林學士韋澳為京兆尹；以戶部侍郎、翰林學士承旨、上柱國、武功縣開國子、食邑三百戶蘇滌檢校兵部尚書，兼江陵尹、御史大夫，充荊南節度管內觀察處置等使。七月，銀青光祿大夫、守門下侍郎、同平章事魏謩兼戶部尚書。

八月，以司農卿鄭助為檢校左散騎常侍，兼夏州刺史、御史大夫、上柱國、滎陽縣開國男、食邑三百戶、夏綏銀宥等州節度營田觀察處置押蕃落安撫平夏党項等使。九年春正月辛巳，銀青光祿大夫、秘書監、許昌縣開國男陳商卒，贈工部尚書。

二月，中書侍郎，兼禮部尚書、同平章事裴休檢校吏部尚書，兼汴州刺史、御史大夫，充宣武軍節度使、汴宋亳潁觀察處置等使。

三月，試宏詞舉人，漏匯題目，為御史台所劾，侍郎裴諗改國子祭酒，郎中周敬復罰兩月俸料，考試官刑部郎中唐枝出為處州刺史，監察御史馮顓罰一月俸料。其登科十人並落下。其吏部東銓委右丞盧懿權判。以吏部侍郎鄭涯檢校禮部尚書，兼定州刺史、御史大夫，充義武軍節度、易定州觀察處置、北平軍等使。御史台據正月八日禮部貢院捉到明經黃續之、趙弘成、全質等三人偽造堂印、堂帖，兼黃續之偽著緋衫，將偽帖入貢院，令與舉人虞蒸、胡簡、黨贊等三人及第，許得錢一千六百貫文。據勘黃續之等罪款，具招造偽，所許錢未曾入手，便事敗。奉敕並准法處死。主司以自獲奸人，並放。七月，以河東節度使、檢校司空、太原尹、北都留守、上柱國、范陽郡開國公、食邑三千戶盧鈞守尚書右僕射。

八月，以門下侍郎、守尚書右僕射、監修國史、博陵縣開國伯、食邑一千戶崔鉉檢校司空、同平章事，兼揚州大都督府長史，充淮南節度副大使、知節度使事。宣宗宴餞，賦詩以賜之。九月，昭義節度使、檢校禮部尚書，兼潞州大都督府長史、御史大夫、上柱國、賜紫金魚袋鄭涓檢校刑部尚書、太原尹、北都留守、御史大夫，充河東節度、管內觀察處置等使。十一月，以河南尹劉彖檢校工部尚書、汴州刺史、兼御史大夫、充宣武軍節度、宋亳汴潁觀察處置等使。以中書舍人鄭顥為禮部侍郎。

十年春正月乙巳，以正議大夫、華州刺史、潼關防禦、鎮國軍等使、上柱國、隴西縣開國男、食邑三百戶、賜紫金魚袋李訥檢校左散騎常侍，兼越州刺史、御史大夫、浙江東道都團練觀察等使。

三月，中書門下奏：「據禮部貢院見置科目，《開元禮》、《三禮》、《三傳》、《三史》、學究、道舉、明算、童子等九科，近年取人頗濫，曾無實藝可采，徒添入仕之門。須議條疏，俾精事業。臣已于延英面論，伏奉聖旨，將文字來者。其前件九科，臣等商量，望起大中十年，權停三年，滿後，至時赴科試者，令有司據所舉人先進名，令中書舍人重覆問過。中有本業稍通，堪備朝廷顧問，即作等第進名，候敕處分。如有事業荒蕪，不合送名數者，考官即議朝責。其童子近日諸道所薦送者，多年齒已過，偽稱童子，考其所業，又是常流。起今日後，望今天下州府薦送童子，並須實年十一、十二已下，仍須精熟一經，問皆全通，兼自能書寫者。如違制條，本道長吏亦議懲法。」從之。四月癸丑，以刑部郎中盧搏為廬州刺史，以給事中、渤海郡開國公、食邑二千戶高少逸檢校禮部尚書、華州刺史、潼關防禦、鎮國軍等使。

六月，以兵部郎中裴夷直為蘇州刺史。

六月，以兵部郎中裴夷直為蘇州刺史。

九月，以中書舍人杜審權知禮部貢舉。十月，邠甯慶節度使、檢校禮部尚書、邠州刺史、上柱國、賜紫金魚袋諴為檢校兵部尚書、潞州大都府長史、御史大夫，充昭義節度副大使、知節度使、潞邢洺等州觀察使。桂管觀察使令狐定卒，贈禮部尚書。

十一年春正月，以銀青光祿大夫、守吏部尚書、上柱國、酒泉縣開國男、食邑三百戶李景讓為御史大夫；以朝請大夫、守御史中丞，兼尚書右丞、上柱國、賜紫金魚袋夏侯孜為戶部侍郎、判戶部事；以朝散大夫、守京兆尹、上柱國、扶風縣開國男、食邑三百戶、賜紫金魚袋韋澳檢校工部尚書、孟州刺史、御史大夫，充河陽三城節度、孟懷澤觀處置等使。先是，車駕將幸華清宮，兩省官進狀論奏，詔曰：「朕以驪山近宮，真聖廟貌，未嘗修謁，自謂闕然。今屬陽和氣清，中外事簡，聽政之暇，或議一行。蓋崇禮敬之心，非以逸遊為事。雖申敕命，兼慮勞人。卿等職備禁闈，志勤奉上，援據前古，列狀上章，載陳懇到之詞，深睹盡忠之節。已允來請，所奏鹹知。」以劍南西川節度副大使、知節度事、管內觀察處置統押近界諸蠻及西山八國雲南安撫等使、特進、檢校司徒、同中書門下平章事、兼成都尹、上柱國、太原郡開國公、食邑二千戶白敏中以本官兼江陵尹，充荊南節度、管內觀察處置等使。

二月，以夏綏銀宥節度使、通議大夫、檢校左散騎常侍、夏州刺史、御史大夫、上柱國、滎陽縣開國男、食邑三百戶、賜紫金魚袋鄭助為檢校工部尚書、邠州刺史，充邠甯慶節度、管內營田觀察處置，兼充慶州南路救援、鹽州及當道沿路鎮寨糧料等使；以右金吾衛將軍田在賓校右散騎常侍，兼夏州刺史，代鄭助為夏、綏、銀、宥節度等使。以荊南節度使、銀青光祿大夫、檢校兵部尚書、兼江陵尹、御史大夫、上柱國、武功郡開國男、食邑三百戶蘇滌為太常卿。以銀青光祿大夫、守門下侍郎、兼戶部尚書、同平章事、監修國史、上柱國魏謩檢校戶部尚書、同平章事，兼成都尹，充劍南西川節度副大使、知節度事。乙太中大夫、守工部尚書、上柱國、賜紫金魚袋崔慎由為中書侍郎、同平章事。以成德軍節度、鎮冀深趙觀察處置等使、起復雲麾將軍、守左金吾衛大將軍同正、檢校兵部尚書、鎮州大都督府長史王紹鼎為銀青光祿大夫、檢校尚書右僕射，餘官如故。以通議大夫、守中書門下侍郎、兼禮部尚書、同平章事、集賢殿大學士、上柱國、賜紫金魚袋鄭朗可監修國史。太中大夫、守工部尚書、同平章事、上柱國、賜紫金魚袋崔慎由可集賢院大學士。

三月，起復朝請大夫、深州刺史、御史大夫，兼成德軍節度判官王紹懿可檢校左散騎常侍、鎮府左司馬、知府事，充成德軍節度副使，兼充都知兵馬使。以成德軍中軍兵馬使、銀青光祿大夫、檢校太子賓客、兼監察御史、上柱國王景胤可本官、深州刺史、本州團練守捉使。檢校左散騎常侍、右神武大交軍知軍事王紹孚可落起復，依前右神武大將軍。紹懿、紹孚，鎮州王紹鼎之弟也。景胤，紹鼎子也。以朝請大夫、檢校刑部尚書、華州刺史、上柱國、酂縣開國男、食邑三百戶、賜紫金魚袋蕭俶為太子賓客，分司東都。四月，以職方郎中、知制誥裴坦為中書舍人。以朝議大夫、權知京兆尹崔郢為濮王傅，分司東都，以決殺府吏也；以江西觀察使、洪州刺史、御史中丞、上柱國、賜紫金魚袋張毅夫為京兆尹。以鳳翔節度使、正議大夫、檢校戶部尚書，兼鳳翔尹、上柱國、襲晉國公、食邑三千戶、襲實封一百五十戶裴識可許州刺史，充忠武軍節度、陳許蔡觀察等使；以吏部侍郎盧懿檢校工部部尚書，兼鳳翔尹、御史大夫、鳳翔隴右節度使；以中書舍人鄭憲為洪州刺史、御史中丞、江南西道都團練觀察處置待使，仍賜紫金魚袋。以安南宣慰使、右千牛衛大將軍宋涯為安南都護、御史中丞、本管經略招討處置等使。以幽州節度使張允伸弟允中為荊州刺史，允千檀州刺史，允辛安塞軍使，允舉納降軍使，並兼御史中丞。以前邠甯節度使、朝議大夫、檢校工部尚書、邠州刺史、上柱國、賜紫金魚柳憙可檢校禮部尚書、河南尹。

五月，以職方郎中李玄為壽州刺史。

六月，以朔方靈武定遠等城節度使、朝散大夫、檢校左散騎常侍、靈州大都督府長史、上柱國、賜紫金魚袋劉潼為鄭州刺史，馳驛赴任，以給邊兵糧不及時也。以安南都護宋涯為容州刺史、容管經略招討處置等使。制皇第三男灌封衛王，第十一男澭封廣王。以朝散大夫、守尚書兵部侍郎、判度支、上柱國、彭城縣開國男、食邑三百戶、賜紫金魚袋蕭鄴本官同平章事、判度支。以右監門將軍、知內府省事、清河公崔巨淙為淮南監軍。以特進、檢校司空、兼太子太傅分司東都、上柱國、扶風郡開國公、食邑二千戶杜忭本官判東都尚書省、兼御史大夫，充東都留守、東畿汝都防禦使。七月，以飛龍使、宮闈局令王歸長守內侍省內常侍，知省事，充內樞密使。責授邠州員外司馬張直方為右驍衛大將軍。

八月，成德軍節度使、檢校尚書右僕射王紹鼎卒，贈司空，賻布帛三百段。以皇子昭王汭為開府儀同三司、守鎮州大都督府長史、成德軍節度、鎮冀深趙觀察等大使；以成德軍節度副使、都知兵馬使、左司馬、知府事、御史中丞王紹懿為成德軍副使留後。以義武軍節度、易定觀察等使、檢校禮部尚書、定州刺史、上柱國、滎陽縣開國男、食邑三百戶鄭涯檢校戶部尚書、汴州刺史、上柱國，充宣武軍節度副大使、知節度事、宋亳觀察、亳州太清宮等使；以四鎮北庭行軍、涇原渭武節度使、銀青光祿大夫、檢校右散騎常侍、涇州刺史、御史大夫、上柱國、范陽縣開國男、食邑三百戶盧簡求可檢校工部尚書、定州刺史、義武節度使、易定觀察、北平軍等使；以鹽州防禦押蕃落諸軍防秋都知兵馬使、度支烏池榷稅使、檢校右散騎常侍、鹽州刺史、上柱國、賜紫金魚袋陸耽代簡求為涇原節度使。以翰林學士、朝散大夫、中書舍人、賜紫金魚袋曹確權知河南尹。汝州防禦使令狐緒有善政，郡人詣闕請立德政碑頌。緒以弟綯在中書，上表乞寢，從之。乙太常卿蘇滌為兵部尚書、權知吏部銓事，以銀青光祿大夫、守散騎常侍、上柱國、渤海郡開國伯、食邑七百戶封敖為太常卿。是月，熒惑犯東井。

九月，以秦州刺史李承勳為朝散大夫、檢校工部尚書、涇州刺史，充四鎮北庭涇原渭武節度等使；以禮部郎中楊知溫充翰林學士；以中散大夫、尚書禮部侍郎、上柱國、賜紫金魚袋杜審權為陝州大都督府長史、兼御史大夫、陝虢都防禦觀察處置等使；以銀青光祿大夫、檢校司空、兼太子太師、上柱國、范陽郡開國公、食邑二千戶盧鈞為檢校司空、同中書門下平章事、興元尹，充山南西道節度等使。右補闕陳嘏、左拾遺王譜、右拾遺薛傑上疏諫遣中使往羅浮山迎軒轅先生。詔曰：「朕以萬機事繁，躬親庶務，訪聞羅浮山處士軒轅集，善能攝生，年齡亦壽，乃遣使迎之，或冀有少保理也。朕每觀前史，見秦皇、漢武為方士所惑，常以之為誡。卿等位當論列，職在諫司，閱示來章，深納誠意。」仍謂崔慎由曰：「為吾言於諫官，雖少翁、欒大復生，不能相惑。如聞軒轅生高士，欲與之一言耳。」宰相鄭朗累月請告，三章求免。是月乙未，彗出於房初度，長三尺。十月，制通議大夫、守中書侍郎、禮部尚書、同平章事、監修國史、上柱國、賜紫金魚袋鄭朗可檢校尚書右僕射，兼太子少師。以山南西道節度使、中散大夫、檢禮校部尚書、興元尹、上柱國、賜紫金魚袋蔣系權知刑部尚書，宰相崔慎由兼修國史，蕭鄴兼集賢殿大學士。以華州刺史高少逸為左散騎常侍，以蘇州刺史裴夷直為華州刺史、潼關防禦、鎮國軍等使，乙太常少卿崔鈞為蘇州刺史。入回鶻冊禮使、衛尉少卿王端章貶賀州司馬，副使國子《禮記》博士李尋為郴州司馬，判官河南府士曹李寂永州司馬。端章等出塞，黑車子阻路而回故也。以成德軍觀察留後、御史中丞、賜紫金魚袋王紹懿檢校工部尚書，兼鎮州大都督府長史、御史大夫，充成德軍節度、鎮冀深趙觀察等使。以中書舍人李籓權知禮部貢院。

十一月，太子少師鄭朗卒，贈司空。銀青光祿大夫、檢校尚書左僕射、兼太子太保、充右羽林統軍、御史大夫、上柱國、滎陽縣開國男、食邑三百戶鄭光卒，輟朝三日，贈司徒，仍令百官奉慰。上之元舅也。宰相崔慎由為中書侍郎兼禮部尚書，尚書蕭鄴兼工部尚書，余並如故。十二月，以昭義軍節度使、朝議大夫、檢校工部尚書、上柱國、平陰縣開國男、食邑三百戶畢諴為太原尹、北都留守、河東節度使；朝議大夫、檢校禮部尚書、兼太原尹、北都留守、上柱國、賜紫金魚袋劉彖為尚書戶部侍郎、判度支。以翰林學士承旨、通議大夫、守尚書戶部侍郎、知制誥、上護軍、賜紫金魚袋蔣伸為兵部侍郎，充職。以金紫光祿大夫、守太子少保分司東都、上柱國、河東縣開國男、食邑五百戶裴休檢校戶部尚書兼潞州大都督府長史、昭義軍節度副大使、知節度事、潞磁邢洺觀察等使。以正議大夫、行尚書兵部侍郎、上柱國、河東縣開國男、食邑三百戶、賜紫金魚袋柳仲郢本官兼御史大夫，充諸道鹽鐵轉運使。以正議大夫、檢校戶部尚書、兼太子賓客、上柱國、賜紫金魚袋孔溫業本官分司東都，以病請告故也。禮部郎中楊右溫本官知制誥，充翰林學士。以幽州中軍使、檢校國子祭酒、幽府左司馬、知府事、御史中丞張簡真檢校右散騎常侍，允伸之子也。以中散大夫、權知刑部尚書、上柱國、賜紫金魚袋蔣系檢校戶部尚書、鳳翔尹、御史大夫、鳳翔隴右節度觀察處置等使。是歲，舒州吳塘堰有眾禽成巢，闊七尺，高七丈，而水禽、山鳥、鷹隼、燕雀之類，無不馴狎。又有鳥人面緣毛，爪喙皆紺色，其聲曰「甘」，人呼為「甘蟲」。

十二年春正月，以晉陽令鄭液為通州刺史。羅浮山人軒轅集至京師，上召入禁中，謂曰：「先生遐壽而長生可致乎？」曰：「徹聲色，去滋味，哀樂如一，德施周給，自然與天地合德，日月齊明，何必別求長生也。」留之月餘，堅求還山。以前鄉貢進士于琮為秘書省校書郎，尋尚皇女廣德公主，改銀青光祿大夫、守右拾遺、駙馬都尉。以安南本管經略招討處置使、朝散大夫、檢校左散騎常侍、安南都護、御史大夫、賜紫金魚袋李弘甫為宗正卿。以中大夫、守京兆尹、上柱國、賜紫金魚袋張毅夫為鄂州刺史、御史大夫、鄂岳蘄黃申等州都團練觀察使。乙太中大夫、福州刺史、御史中丞、上柱國、賜紫金魚袋楊發檢校右散騎常侍、廣州刺史、御史大夫，充嶺南東道節度觀察處置等使。以朝散大夫、守康王傅分司東都、上柱國、襲魏郡開國公、食邑二千戶、賜紫金魚袋王式為安南都護、兼御史中丞，充安南本管經略招討處置等使。以朝請大夫、前守太了賓客分司東都、上柱國、酂縣開國男、食邑三百戶、賜紫金魚袋蕭俶守太子少保分司。以朝請大夫、檢校左散騎常侍、右金吾將軍、充右街使、上柱國、襲太原郡開國公、食邑二千戶、賜紫金魚袋王鎮為檢校左散騎常侍、使持節都督福州諸軍事，福州刺史、御史大夫，充福建等州都團練觀察處置等使。以翰林學士、朝議郎、守尚書司勳郎中、知制誥、賜緋魚袋孔溫裕為中書舍人，充職。以右驍衛上將軍李正源守大內皇城留守。以朝議大夫、守尚書戶部侍郎、判度支、上柱國、賜紫金魚袋劉彖本官同平章事，依前判度支。乙太中大夫、守中書侍郎、兼禮部尚書、同平章事、監修國史、上柱國、賜紫金魚袋崔慎由檢校禮部尚書、梓州刺史、御史大夫、劍南東川節度副大使、知節度事，代韋有翼；以有翼為吏部侍郎。

二月，以前邕管經略招討處置使、朝議郎、邕州刺史、御史中丞、賜紫金魚袋段文楚為昭武校尉、右金吾衛將軍；以朝議郎、守中書舍人、權知禮部貢舉、上柱國、賜緋魚袋李籓為尚書戶部侍郎。以朝散大夫、守工部尚書、同平章事、充集賢殿大學士、上柱國、彭城縣開國男、食邑三百戶、賜紫金魚袋蕭鄴為監修國史。以朝議大夫、守戶部侍郎、同平章事、判度支、主柱國、賜紫金魚袋劉彖可充集賢院學士。以渤海國王弟權知國務大虔晃為銀青光祿大夫、檢校秘書監、忽汗州都督，冊為渤海國王。以兵部侍郎柳仲郢為刑部尚書。以朝議大夫、守尚書戶部侍郎、判戶部事、上柱國、賜紫金魚袋夏侯孜為兵部侍郎，充諸道鹽鐵轉運使；以朝請大夫、權知刑部侍郎、賜紫金魚袋杜勝為戶部侍郎、判戶部事。光祿大夫、守左領軍衛大將軍分司東都、上柱國、會稽縣開國公、食邑一千五百戶康季榮可檢校尚書右僕射，兼右衛上將軍分司。貶前利州刺史杜倉為賀州司戶，蔡州刺史李叢邵州司馬。以工部郎中、知制誥于德孫，庫部郎中、知制誥苗恪，並可中書舍人，依前翰林學士。以前右金吾衛將軍鄭漢璋，前鴻臚少卿鄭漢卿，並起復授本官，國舅光之子也。以銀青光祿大夫、行給事中、駙馬都尉衛洙為工部侍郎，前濮王傅分司皇甫權為康王傅分司。以庫部員外郎、史館修撰李渙為長安令。閏二月，以司農少卿盧籍為代州刺史，前江陵少尹杜惲為司農少卿。以河東馬步都虞候段威為朔州刺史，充天寧軍使，兼興唐軍沙陀三部落防遏都知兵馬使。五月，以兵部侍郎、鹽鐵轉運使夏侯孜本官同平章事。

六月，南蠻攻安南府。

八月，洪州賊毛合、宣州賊康全大攻掠郡縣，詔兩浙兵討平之。十二月，太子少保魏掞卒，贈司徒。

十三年春正月，以虢陝觀察使杜審權為戶部侍郎、判戶部事。

三月，宰相蕭鄴罷知政事，守吏部尚書。四月，以翰林學士承旨、兵部侍郎、知制誥蔣伸本官同平章事。


五月，上不豫，月餘不能視朝。

八月七日，宣遺詔立鄆王為皇太子，勾當軍國事。是日，崩于大明宮，聖壽五十。詔門下侍郎、平章事令狐綯攝塚宰。群臣上諡曰聖武獻文孝皇帝，廟號宣宗。十四年二月，葬於貞陵。

史臣曰：臣嘗聞黎老言大中故事，獻文皇帝器識深遠，久曆艱難，備知人間疾苦。自寶曆巳來，中人擅權，事多假借，京師豪右，大擾窮民。洎大中臨馭，一之日權豪斂跡，二之日奸臣畏法，三之日閽寺讋氣。由是刑政不濫，賢能效用，百揆四岳，穆若清風，十餘年間，頌聲載路。上宮中衣浣濯之衣，常膳不過數器，非母后侑膳，輒不舉樂，歲或小饑，憂形於色。雖左右近習，未嘗見怠惰之容。與群臣言，儼然煦接，如待賓僚，或有所陳聞，虛襟聽納。舊時人主所行，黃門先以龍腦、郁金藉地，上悉命去之。宮人有疾，醫視之，既瘳，即袖金賜之，誡曰：「勿令敕使知，謂予私于侍者。」其恭儉好善如此。季年風毒，召羅浮山人軒轅集，訪以治國治身之要，其伎術詭異之道，未嘗措言。集亦有道之士也。十三年春，堅求還山。上曰：「先生少留一年，候于羅浮山別創一道館。」集無留意，上曰：「先生舍我亟去，國有災乎？朕有天下，竟得幾年？」集取筆寫「四十」字，而十字挑上，乃十四年也。興替有數，其若是乎！而帝道皇猷，始終無缺，雖漢文、景不足過也。惜乎簡藉遺落，舊事十無三四，吮墨揮翰，有所慊然。

贊曰：李之英主，實惟獻文。粃粺盡去，淑慝斯分。河、隴歸地，朔漠消氛。到今遺老，歌詠明君。


Chinese text: This work was published before January 1, 1923, and is in the
public domain worldwide because the author died at least 100 years ago.
