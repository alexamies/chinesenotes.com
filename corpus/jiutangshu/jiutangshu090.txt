高宗中宗諸子

○燕王忠原王孝澤王上金許王素節孝敬皇帝弘（裴居道附）章懷太子賢（賢子邠王守禮）懿德太子重潤庶人重福節湣太子重俊殤帝重茂

目录
1	高宗諸子
1.1	燕王 忠
1.2	原王 孝
1.3	澤王 上金
1.4	許王 素節
1.5	孝敬皇帝 弘
1.5.1	附 裴居道
1.6	章懷太子賢
1.6.1	賢子邠王 守禮
1.6.1.1	子 承宏
2	中宗諸子
2.1	懿德太子 重潤
2.2	庶人 重福
2.3	節湣太子 重俊
2.4	殤皇帝 重茂
高宗諸子
高宗八男：則天順聖皇后生中宗、睿宗及孝敬皇帝弘、章懷太子賢，後宮劉氏生燕王忠，鄭氏生原王孝，楊氏生澤王上金，蕭淑妃生許王素節。

燕王 忠
燕王忠，字正本，高宗長子也。高宗初入東宮而生忠，宴宮僚於弘教殿。太宗幸宮，顧謂宮臣曰：“頃來王業稍可，非無酒食，而唐突卿等宴會者，朕初有此孫，故相就為樂耳。”太宗酒酣起舞，以屬群臣，在位於是遍舞，盡日而罷，賜物有差。

貞觀二十年，封為陳王。永徽元年，拜雍州牧。時王皇后無子，其舅中書令柳奭說後謀立忠為皇太子，以忠母賤，冀其親己，後然之。奭與尚書右僕射褚遂良、侍中韓瑗諷、太尉長孫無忌、右僕射於誌寧等，固請立忠為儲後，高宗許之。三年，立忠為皇太子，大赦天下，五品已上子為父後者賜勳一級。六年，加元服，製大辟罪已下並降一等，大酺三日。其年，王皇后被廢，武昭儀所生皇子弘年三歲。禮部尚書許敬宗希旨上疏曰：“伏惟陛下憲章千古，含育萬邦，爰立聖慈，母儀天下。既而皇后生子，合處少陽。出自塗山，是謂吾君之胤；夙聞胎教，宜展問豎之心。乃復為孽奪宗，降居藩邸，是使前星匿彩，瑤嶽韜峰。臣以愚誠，竊所未喻。且今之守器，素非皇嫡，永徽爰始，國本未生，權引彗星，越升明兩。近者元妃載誕，正胤降神，重光日融，爝暉宜息。安可以茲傍統，叨據溫文？國有諍臣，孰逃其責！竊惟息姑克讓，可以思齊；劉強守藩，宜遵往軌。追跡太伯，不亦休哉？踵武延陵，故常安矣。寧可反植枝幹，久易位於天庭；倒襲衣裳，使違方於震位？蠢爾黎庶，雲誰係心？垂裕後昆，將何播美？”高宗從之。顯慶元年，廢忠為梁王，授梁州都督，賜實封二千戶，物二萬段，甲第一區。其年，轉房州刺史。

忠年漸長大，常恐不自安，或私衣婦人之服，以備刺客。又數有妖夢，常自占卜。事發，五年，廢為庶人，徙居黔州，囚於承乾之故宅。麟德元年，又誣忠與西台侍御上官儀、宦者王伏勝謀反，賜死於流所，年二十二，無子。儀等伏誅。明年，皇太子弘表請收葬，許之。神龍初，追封燕王，贈太尉、揚州大都督。

原王 孝
原王孝，高宗第二子也。永徽元年，封許王。三年，拜并州都督。顯慶三年，累除遂州刺史。麟德元年薨，贈益州大都督，諡曰悼。神龍初，追贈原王、司徒、益州大都督。

澤王 上金
澤王上金，高宗第三子也。永徽元年，封杞王。三年，遙授益州大都督。乾封元年，累轉壽州刺史，有罪免官，削封邑，仍於澧州安置。上金既為則天所惡，所司希旨，求索罪失以奏之，故有此黜。永隆二年二月，則天矯抗表杞王上金、鄱陽王素節許同朝集之例，義陽、宣城二公主緣母蕭氏獲譴，從夫外官，請授官職。以上金為沔州刺史，素節為岳州刺史，仍不預朝集。嗣聖元年，上金、素節，義陽、宣城二公主聽赴哀。文明元年，上金封畢王，素節封為葛王。又改上金封為澤王、蘇州刺史，素節許王、隆州刺史。垂拱元年，改陳州刺史。永昌元年，授太子左衛率，出為隨州刺史。載初元年，武承嗣使酷吏周興誣告上金、素節謀反，召至都，係於御史台。舒州刺史、許王素節見殺於都城南驛，因害其支黨。上金恐懼，自縊死。子義珍、義玫、義璋、義環、義瑾、義遂七人並配流顯州而死。神龍初，追復上金官爵，封庶子義珣為嗣澤王。

先是，義珣竄在嶺外，匿於傭保之間。及紹封無幾，有人告義珣非上金子，假冒襲爵。義珣不能自明，復流於嶺外。開元初，封素節子璆為嗣澤王，繼上金後。十二年，玉真公主表稱義珣實上金遺胤，被嗣許王瓘兄弟利其封爵，謀構廢之。今上由是削璆王爵，復召義珣為嗣澤王，拜率更令。因是，諸宗室非本宗襲爵，自中興已後繼為嗣王者，皆令歸宗，削其爵邑也。

許王 素節
許王素節，高宗第四子也。年六歲，永徽二年，封雍王，尋授雍州牧。素節能日誦古詩賦五百餘言，受業於學十徐齊聃，精勤不倦，高宗甚愛之。又轉岐州刺史。年十二，改封郇王。

初，則天未為皇后也，與素節母蕭淑妃爭寵，遞相譖毀。六年，則天立為皇后後，淑妃竟為則天所譖毀，幽辱而殺之。素節尤被讒嫉，出為申州刺史。乾封初，下敕曰：“素節既舊疾患，宜不須入朝。”而素節實無疾。素節自以久乖朝覲，遂著《忠孝論》以見意，詞多不載。時王府倉曹參軍張柬之因使潛封此論以進，則天見之，逾不悅，誣以贓賄，降封鄱陽郡王，仍於袁州安置。儀鳳二年，禁錮終身，又改於岳州安置。永隆元年，轉岳州刺史，後改封葛王。則天稱製，又進封許王，累除舒州刺史。天授中，與上金同被誣告，追赴都。臨發州，聞有遭喪哭者，謂左右曰：“病死何由可得，更何須哭！”行至都城南龍門驛，被縊死，年四十三，則天令以庶人禮葬之。中宗即位，追封許王，贈開府儀同三司、許州刺史，仍以禮改葬，陪於乾陵。

素節被殺之時，子瑛、琬、璣、瑒等九人並為則天所殺，惟少子琳、瓘、璆、欽古以年小，特令長禁雷州。神龍初，封瓘為嗣許王。開元初，封琳為嗣越王，以紹越王貞之後。璆為嗣澤王，以繼伯父澤王上金之後。琳，官至右監門將軍，卒。瓘，開元十一年為衛慰卿。以抑伯上金男不得承襲，以弟璆繼之，遽譴瓘為鄂州別駕。於是下詔絕其外繼，乃以故澤王上金男義珣為嗣澤王，江王禕為信安郡王，嗣蜀王褕為廣漢郡王，嗣密王徹為濮陽郡王，嗣曹王臻為濟國公，嗣趙王琚為中山郡王，武陽郡王繼宗為澧國公。瓘累遷邠州刺史、秘書監、守太子詹事。璆性仁厚謹願，居家邕睦，朝廷重之。天寶六載卒，贈蜀郡大都督。瓘晚有子，命璆子益為嗣。及卒，有解、需二子，皆幼孺。十一載，益襲封許王。十四載，解娶楊銛女，乃襲許王。璆初為嗣澤王，降為郢國公、宗王卿同正員，特封褒信郡王。進《龍池皇德頌》，遷宗正卿、光祿卿、殿中監。天寶初，重拜宗五卿，加金紫光祿大夫。璆友弟聰敏，聞善若驚，宗子中有一善，無不薦拔，故宗枝居省闥者，多是璆之所舉。九載卒，贈江陵大都督。

孝敬皇帝 弘
孝敬皇帝弘，高宗第五子也。永徽四年，封代王。顯慶元年，立為皇太子，大赦改元。弘嚐受《春秋左氏傳》於率更令郭瑜，至楚子商臣之事，廢卷而歎曰：“此事臣子所不忍聞，經籍聖人垂訓，何故書此？”瑜對曰：“孔子修《春秋》，義薦褒貶，故善惡必書。褒善以示代，貶惡以誡後，故使商臣之惡，顯於千載。”太子曰：“非唯口不可道，故亦耳不忍聞，請改讀餘書。”瑜再拜賀曰：“裏名勝母，曾子不入；邑號朝歌，墨子回車。殿下誠孝冥資，睿情天發，凶悖之跡，黜於視聽。循奉德音，實深慶躍。臣聞安上理人，莫善於禮，非禮無以事天地之神，非禮無以辨君臣之位，故先王重焉。孔子曰：‘不學《禮》，無以立。’請停《春秋》而讀《禮記》。”太子從之。龍朔元年，命中書令、太子賓客許敬宗，侍中兼太子右庶子許圉師，中書侍郎上官儀，太子中舍人楊思儉等於文思殿博采古今文集，摘其英詞麗句，以類相從，勒成五百卷，名曰《瑤山玉彩》，表上之。製賜物三萬段，敬宗已下加級、賜帛有差。總章元年二月，親釋菜司成館，因請贈顏回太子少師，曾參太子少保，高宗並從之。

時有敕，征邊遼軍人逃亡限內不首及更有逃亡者，身並處斬，家口沒官。太子上表諫曰：“竊聞所司以背軍之人，身久不出，家口皆擬沒官。亦有限外出首，未經斷罪，諸州囚禁，人數至多。或臨時遇病，不及軍伍，緣茲怖懼，遂即逃亡；或因樵采，被賊抄掠；或渡海來去，漂沒滄波；或深入賊庭，有被傷殺。軍法嚴重，皆須相傔。若不及傔，及不因戰亡，即同隊之人，兼合有罪。遂有無故死失，多注為逃。軍旅之中，不暇勘當，直據隊司通狀，將作真逃，家口令總沒官，論情實可哀湣。《書》曰：‘與其殺不辜，寧失不經。’伏願逃亡之家，免其配沒。”製從之。

咸亨二年，駕幸東都，留太子於京師監國。時屬大旱，關中饑乏，令取廓下兵士糧視之，見有食榆皮蓬實者，乃令家令等各給米使足。是時戴至德、張文瓘兼左庶子，與右庶子蕭德昭同為輔弼，太子多疾病，庶政皆決於至德等。時義陽、宣城二公主以母得罪，幽於掖庭，太子見之驚惻，遽奏請令出降。又請以同州沙苑地分借貧人。詔並許之。又召詣東都，納右衛將軍裴居道女為妃。所司奏以白雁為贄，適會苑中獲白雁，高宗喜曰：“漢獲朱雁，遂為樂府；今獲白雁，得為婚贄。彼禮但成謠頌，此禮便首人倫，異代相望，我無慚德也。”裴氏甚有婦禮，高宗嚐謂侍臣曰：“東宮內政，吾無憂矣。”

上元二年，太子從幸合璧宮，尋薨，年二十四。製曰：“皇太子弘，生知誕質，惟幾毓性。直城趨賀，肅敬著於三朝；中寢問安，仁孝聞於四海。自琰圭在手，沉瘵嬰身，顧惟耀掌之珍，特切鍾心之念，庶其痊復，以禪鴻名。及腠理微和，將遜於位，而弘天資仁厚，孝心純確，既承朕命，掩不言，因茲感結，舊疾增甚。億兆攸係，方崇下武之基；五福無徵，俄遷上賓之駕。昔周文至愛，遂延慶於九齡；朕之不慈，遽永訣於千古。天性之重，追懷哽咽，宜申往命，加以尊名。夫諡者，行之跡也；號者，事之表也。慈惠愛親曰‘孝’，死不忘君曰‘敬’，諡為孝敬皇帝。”其年，葬於緱氏縣景山之恭陵。制度一準天子之禮，百官從權製三十六日降服。高宗親為製《睿德紀》，並自書之於石，樹於陵側。初，將營築恭陵，功費钜億，萬姓厭役，呼嗟滿道，遂亂投磚瓦而散。

太子無子，長壽中，製令楚王諱繼其後。中宗踐祚，製祔於太廟，號曰義宗，又追贈妃裴氏為哀皇后。景雲元年，中書令姚元之、吏部尚書宋璟奏言：“準禮，大行皇帝山陵事終，即合祔廟。其太廟第七室，先祔皇昆義宗孝敬皇帝、哀皇后裴氏神主。伏以義宗未登大位，崩後追尊，至神龍之初，乃特令升祔。《春秋》之義，國君即位未逾年者，不合列昭穆。又古者祖宗各別立廟，孝敬皇帝恭陵既在洛州，望於東都別立義宗之廟，遷祔孝敬皇帝、哀皇后神主，命有司以時享祭，則不違先旨，又協古訓，人神允穆，進退得宜。在此神主，望入夾室安置，伏願陛下以禮斷恩。”詔從之。開元六年，有司上言：“孝敬皇帝今別廟將建，亨祔有期，準禮，不合更以義宗為廟號，請以本諡孝敬為廟稱。”於是始停義宗之號。

附 裴居道
裴居道，絳州聞喜人，隋兵部侍郎鏡民孫也。父熙載，貞觀中為尚書左丞。居道以女為太子妃，則天時，歷位納言、內史、太子少保，封翼國公。載初元年春，為酷吏所陷，下獄死。

章懷太子賢
章懷太子賢，字明允，高宗第六子也。永徽六年，封潞王。顯慶元年，遷授岐州刺史。其年，加雍州牧、幽州都督。時始出閣，容止端雅，深為高宗所嗟賞。高宗嚐謂司空李勳曰：“此兒已讀得《尚書》、《禮記》、《論語》，誦古詩賦復十餘篇，暫經領覽，遂即不忘。我曾遣讀《論語》，至‘賢賢易色’，遂再三覆誦。我問何為如此，乃言性愛此言。方知夙成聰敏，出自天性。”龍朔元年，徙封沛王，加揚州都督、兼左武衛大將軍，雍州牧如故。二年，加揚州大都督。麟德二年，加右衛大將軍。咸亨三年，改名德，徙封雍王，授涼州大都督，雍州牧、右衛大將軍如故，食實封一千戶。上元元年，又依舊名賢。

上元二上，孝敬皇帝薨。其年六月，立為皇太子，大赦天下，尋令監國。賢處事明審，為時論所稱。儀鳳元年，手敕褒之曰：“皇太子賢自頃監國，留心政要。撫字之道，既盡於哀矜；刑綱所施，務存於審察。加以聽覽餘暇，專精墳典。往聖遺編，鹹窺壺奧；先王策府，備討菁華。好善載彰，作貞斯在，家國之寄，深副所懷。可賜物五百段。”賢又招集當時學者太子左庶子張大安、洗馬劉訥言、洛州司戶格希玄、學士許叔牙成玄一史藏諸周寶寧等，注范曄《後漢書》，表上之，賜物三萬段，仍以其書付秘閣。

時正議大夫明崇儼以符劾之術為則天所任使，密稱“英王狀類太宗”。又宮人潛議雲“賢是後姊韓國夫人所生”，賢亦自疑懼。則天又嚐為賢撰《少陽政範》及《孝子傳》以賜之，仍數作書以責讓賢，賢逾不自安。調露二年，崇儼為盜所殺，則天疑賢所為。俄使人發其陰謀事，詔令中書侍郎薛元超、黃門侍郎裴炎、御史大夫高智周與法官推鞫之，於東宮馬坊搜得皂甲數百領，乃廢賢為庶人，幽於別所。永淳二年，遷於巴州。文明元年，則天臨朝，令左金吾將軍丘神勣往巴州檢校賢宅，以備外虞。神勣遂閉於別室，逼令自殺，年三十二。則天舉哀於顯福門，貶神勣為疊州刺史，追封賢為雍王。神龍初，追贈司徒，仍遣使迎其喪柩，陪葬於乾陵。睿宗踐祚，又追贈皇太子，諡曰章懷。有三子：光順、守禮、守義。

光順，大授中封安樂郡王，尋被誅。守義，文明年封犍為郡王。垂拱四年，徙封永安郡王，病卒。

守禮本名光仁，垂拱初改名守禮，授太子洗馬，封嗣雍王。時中宗遷於房陵，睿宗雖居帝位，絕人朝謁，諸武讚成革命之計，深嫉宗枝。守禮以父得罪，與睿宗諸子同處於宮中，凡十餘年不出庭院。至聖曆元年，睿宗自皇嗣封為相王，許出外邸。睿宗諸子五子皆封郡王，與守禮始居於外。神龍元年，中宗纂位，授守禮光祿卿同正員。神龍中，遺詔進封邠王，賜實封五百戶。景雲二年，帶光祿卿，兼幽州刺史，轉左金吾衛大將軍，遙領單於大都護。先天二年，遷司空。開元初，歷虢、隴、襄、晉、滑六州刺史，非奏事及大事，並上佐知州。時寧、申、岐、薛、邠同為刺史，皆擇首僚以持綱紀。源乾曜、袁嘉祚、潘好禮皆為邠府長史兼州佐，守禮唯弋獵、伎樂、飲謔而已。九年已後，諸王並征還京師。

賢子邠王 守禮
守禮以外枝為王，才識猥下，尤不逮岐、薛。多寵嬖，不修風教，男女六十餘人，男無中才，女負貞稱，守禮居之自若，高歌擊鼓。常帶數千貫錢債，或有諫之者曰：“王年漸高，家累甚眾，須有愛惜。”守禮曰：“豈有天子兄沒人葬？”諸王因內宴言之，以為歡笑。時積陰累日，守禮白於諸王曰：“欲晴。”果晴。愆陽涉旬，守禮曰：“即雨。”果連澍。岐王等奏之，云：“邠哥有術。”守禮曰：“臣無術也。則天時以章懷遷謫，臣幽閉宮中十餘年，每歲被敕杖數頓，見瘢痕甚厚。欲雨，臣脊上即沉悶，欲晴，即輕健，臣以此知之，非有術也。”涕泗沾襟，玄宗亦憫然。二十九年薨，年七十餘，贈太尉。

子 承宏
子承宏，開元初封廣武郡王，歷秘書員外監，又為宗正卿同正員。廣德元年，吐蕃淩犯上都，乘輿幸陝。蕃、渾之眾入城，吐蕃宰相馬重英立承宏為帝，以於可封、霍環等為宰相，補署百餘人。旬餘日，賊退，郭子儀率眾入城，送承宏於行在，上不之責，止於虢州。尋死。承寧，天寶初，授率更令同正員，嗣邠王。承寀，至德二載，敦封為煌郡王，加開府儀同三司。與仆固懷恩使回紇和親，因納其女為妃，冊為毗伽公主。回紇著勳，承寀甚遇恩寵。乾元元年六月卒，贈司空。

唐法，嗣郡王但加四品階，親王子例著緋。開元中，張九齡為中書令，奏請寧、薛王男並賜紫，邠王三男衣紫，餘二十人衣緋，官亦不越六局郎，王府掾屬仍員外置。十五載，扈從至巴蜀，依例著紫。

中宗諸子
中宗四男：章庶人生懿德太子重潤，後宮生庶人重福、節湣太子重俊、殤帝重茂。

懿德太子 重潤
懿德太子重潤，中宗長子也。本名重照，以避則天諱，故改焉。開耀二年，中宗為皇太子，生重潤於東宮內殿，高宗甚悅。及月滿，大赦天下，改元為永淳。是歲，立為皇太孫，開府置官屬。及中宗遷於房州，其府坐廢。聖曆初，中宗為皇太子，封為邵王。大足元年，為人所構，與其妹永泰郡主、婿魏王武延基等竊議張易之兄弟何得恣入宮中，則天令杖殺，時年十九。重潤風神俊朗，早以孝友知名，既死非其罪，大為當時所悼惜。中宗即位，追贈皇太子，諡曰懿德，陪葬乾陵。仍為聘國子監丞裴粹亡女為冥婚，與之合葬。又贈永泰郡主為公主，令備禮改葬，仍號其墓為陵焉。

庶人 重福
庶人重福，中宗第二子也。初封唐昌王，聖曆三年，徙封平恩王。長安四年，進封譙王，歷遷國子祭酒、左散騎常侍。神龍初，為韋庶人所譖，雲與張易之兄弟潛構成重潤之罪，由是左授濮州員外刺史，轉均州，司防守，不許視事。景龍三年，中宗親祀南郊，大赦天下，流人並放還。重福不得歸京師，尤深鬱怏，上表自陳曰：“臣聞功同賞異，則勞臣疑；罪均刑殊，則百姓惑。伏惟陛下德侔造化，明齊日月，恩及飛鳥，惠加走獸。近者焚柴展禮，郊祀上玄，萬物沾愷悌之仁，六合承曠蕩之澤。事無輕重，鹹赦除之。蒼生並得赦除，赤子偏加擯棄，皇天平分之道，固此乎？天下之人，聞者為臣流涕。況陛下慈念，豈不湣臣恓惶？伏望舍臣罪愆，許臣朝謁。儻得一仰雲陛，再睹陛聖顏，雖沒九泉，實為萬足。重投荒徼，亦所甘心。”表奏不報。

及韋庶人臨朝，遽令左屯衛大將軍趙承恩以兵五百人就均州守衛重福。俄而韋氏伏誅，睿宗即位，又轉集州刺史。未及行，洛陽人張靈均進計於重福曰：“大王地居嫡長，自合繼為天子。相王雖有討平韋氏功，安可越次而居大位！昔漢誅諸呂，猶迎代王，今東都百官士庶，皆願王來。王若潛行直詣洛陽，亦是從天上落，遣人襲殺留守，即擁兵西據陝州，東下河北，此天下可圖也。”初，景龍三年，鄭愔自吏部侍郎出為江州司馬，便道詣重福陰相結托。至是又與靈均通傳動靜，亦密遣使勸重福構逆，預推尊重福為天子，溫王重茂為皇太弟，自署為左丞相。重福乃遣家臣王道先赴東都，潛募勇敢之士，重福遽自均州詐乘驛與靈均繼進。

王道始至東都，俄有泄其謀者，洛州司馬崔日知捕獲其黨數十人。經聞重福至，王道等率眾隨重福徑取左右屯營兵作亂，將至天津橋，願從者已數百人，皆執持器仗，助其威勢。侍御史李邕先詣左掖門，令閉關拒守。又至右屯營號令云：“重福雖先帝之子，已得罪於先帝，今者無故入城，必是作亂。君等皆委質聖朝，宜盡誠節，立功立事，以取富貴。”有頃，重福果來奪右屯營，堅壁不動，營中矢射如雨。便趣大臣掖門，擬取留守，遇門閉，遂縱火以燒城門。左屯營兵又來逼之，重福度數窮，出自上東門而遁，匿於山谷間。明日，東都留守裴談等大出兵搜索，重福窘迫，自投漕河而死，磔屍三日，時年三十一。

詔曰：“集州刺史譙王重福，幼則凶頑，長而險詖。幸托體於先聖，嚐通交於巨逆。子而不子，自絕於天；有國有家，莫容於代。往者頗不含忍，長令幽縶。自大行晏駕，韋氏臨朝，將肆屠滅，尤加防衛。洎天有成命，集於朕躬，永懷猶子之情，庶協先親之義。所以開置僚屬，任隆刺舉，冀其悛改，以怙恩榮。而詿誤有徒，狂狡未息。便即私出均州，詐乘驛騎，至於都下，遂逞其謀。先犯屯兵，次燒左掖，計窮力屈，投河而斃。雖人所共棄，邦有常刑，我非不慈，爾自招咎。且聞其故，有惻於懷。昔劉長既歿，楚英遂殞，以禮收葬，抑惟舊章，屈法申恩，宜仍舊寵。可以三品禮葬。”

節湣太子 重俊
節湣太子重俊，中宗第三子也。聖曆元年，封義興郡王。長安中，累授衛尉員外少卿。神龍初，封衛王，拜洛州牧，賜實封千戶，尋遷左衛大將軍，兼遙授揚州大都督。二年秋，立為皇太子。重俊性雖明果，未有賢師傅，舉事多不法。俄以秘書監楊敫、太常卿武崇訓並為太子賓客。敫等皆主婿年少，唯以蹴鞠猥戲取狎於重俊，竟無調護之意。左庶子姚珽數上疏諫諍，右庶子平貞慎又獻《孝經議》、《養德傳》以諷，重俊皆優納焉。

時武三思得幸中宮，深忌重俊。三思子崇訓尚安樂公主，常教公主淩忽重俊，以其非韋氏所生，常呼之為奴。或勸公主請廢重俊為王，自立為皇太女，重俊不勝忿恨。三年七月，率左羽林大將軍李多祚、右羽林將軍李思衝、李承況、獨孤禕之、沙吒忠義等，矯製發左右羽林兵及千騎三百餘人，殺三思及崇訓於其第，並殺黨與十餘人。又令左金吾大將軍成王千里分兵守宮城諸門，自率兵趨肅章門，斬關而入，求韋庶人及安樂公主所在。又以昭容上官氏素與三思奸通，扣閤索之。韋庶人及公主遽擁帝馳赴玄武門樓，召左羽林將軍劉仁景等，令率留軍飛騎及百餘人於樓下列守。俄而多祚等兵至，欲突玄武門樓，宿衛者拒之；不得進。帝據檻呼多祚等所將千騎，謂曰：“汝並是我爪牙，何故作逆？若能歸順，斬多祚等，與汝富貴。”於是千騎王歡喜等倒戈，斬多祚及李承況、獨孤禕之、沙吒忠義等於樓下，餘黨遂潰散。重俊既敗，率其屬百餘騎趨肅章門，奔終南山。帝令長上果毅趙思慎率輕騎追之。重俊至雩縣西十餘里，騎不能屬，唯從奴數人。會日暮憩林下，為左右所殺。製今梟首於朝，又獻之於太廟，並以祭三思、崇訓屍柩。

睿宗即位，下製曰：“朕聞曾氏之孝也，慈親惑於疑聽；趙虜之族也，明主哀而望思。曆考前聞，率由舊典。重俊，大行之子，元良守器。往罹構間，困於讒嫉。莫顧鈇鉞，輕盜甲兵，有此誅夷，無不悲惋。今四凶咸服，十起何追，方申赤軍之冤，以紓黃泉之痛。可贈皇太子。”諡曰節湣，陪葬定陵。一子宗暉，開元初封湖陽郡王。初，重俊被害，宮府僚吏莫敢近者，永和丞甯嘉勖解衣裹重俊首號哭，時人義之。宗楚客聞而大怒，收付製獄，貶為平興丞，尋卒。睿宗踐祚，下製曰：“寧嘉勖能重名節，事高欒、向，幽塗已往，生氣凜然。靜言忠義，追存褒寵。可贈永和縣令。”宗暉，天寶中為衛尉員外卿。十一載，王鉷反，宗暉以賣宅與鉷，貶涪川郡長史，量移盧陽長史。至德元年，追赴行在所，授特進、鴻臚卿。宗暉無他才，以外族之親，受恩顧轉隆。太常員外卿卒。

殤皇帝 重茂
殤皇帝重茂，中宗第四子也。聖曆三年，封北海王。神龍初，進封溫王，授右衛大將軍，兼遙領并州大都督，未出閤。景龍四年，中宗崩，韋庶人立重茂為帝，而自臨朝稱製。及韋氏敗，重茂遂遜位，讓叔父相王，退居別所。景雲二年，改封襄王，遷於集州，令中郎將率兵五百人守衛。開元二年，轉房州刺史。尋薨，時年十七，諡曰殤皇帝，葬於武功西原。

史臣曰：前代以嬖婦孽子破國亡家者多矣，然未如大帝、孝和之甚也。高宗八子，二王早世，為武后所斃者四人，章懷以母子之愛，穎悟之賢，猶不免於虎口。況燕、澤、素節異腹之胤乎！覆載胡心，產茲鴆毒，悲夫！孝和母囂，婦傲女暴，如置身群魅之中，安有保其終吉哉！天將滌蕩昏氛，非重茂所能支也。

讚曰：父子天性，嬖能害正。宜臼、申生，翻為不令。唐年鈞德，章懷最仁。凶母畏明，取樂於身。


Chinese text: This work was published before January 1, 1923, and is in the
public domain worldwide because the author died at least 100 years ago.
