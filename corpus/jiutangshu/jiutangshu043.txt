志第十九地理二

○河東道三河北道四山南道五

河東道

河中府隋河東郡。武德元年，置蒲州，治桑泉縣，領河東、桑泉、猗氏、虞鄉四縣。二年，置蒲州總管府，管蒲、虞、泰、絳、邵、澮六州。三年，移蒲治河東縣，依舊總管府。其年，置溫泉縣。九年，又置都督府，管蒲、虞、芮、邵、泰五州，仍省溫泉縣。其年，罷都督府。貞觀八年，割虢州之永樂來屬。十七年，以廢虞州之安邑解縣、廢泰州之汾陰來屬。開元八年，置中都，改蒲州為河中府。其年，罷中都，依舊為蒲州，又與陝，鄭、汴、懷、魏為「六雄」。十二年，昇為「四輔」。天寶元年，改為河東郡。乾元元年，復為蒲州，割安邑屬陝州。三年四月，置河中府，析同州之朝邑，於河西鹽坊置河西縣，來屬。元年建卯月，又為中都。元和三年，復為河中府。舊領縣五，戶三萬六千四百九十九，口十七萬三千七百八十四。天寶領縣八，戶七萬八百，口四十六萬九千二百一十三。元和領縣十一。在京師東北三百二十四里，去東都五百五十里。

河東隋縣。州理所。開元八年，分置河西縣。其年，罷中都，乃省，乾元三年，復置

河西舊朝邑縣，屬同州，管長春宮。乾元元年，置河中府，割朝邑來屬，改為河西縣，以鹽坊為理所

臨晉隋分猗氏置桑泉縣。武德三年，分置溫泉縣。九年，省溫泉併入桑泉。天寶十三年，改為臨晉縣

解隋虞鄉縣。武德元年，改為解縣，屬虞州。蒲州別置虞鄉縣。貞觀十七年，省解縣併入虞鄉。二十二年，復析置解縣，屬蒲州

猗氏漢縣，古郇國也

虞鄉漢解縣地，後魏分置虞鄉縣。貞觀十七年，省解縣，併入虞鄉縣。二十年，復置解縣，省虞鄉。天授二年，復分解縣置虞鄉縣

永樂武德元年，分芮城縣置屬芮州。九年，廢芮州，改屬鼎州。貞觀八年，改屬蒲州，又割屬虢州。神龍元年，復來屬

寶鼎漢汾陰縣。隋屬泰州。貞觀十七年，廢泰州，縣來屬。開元十一年，玄宗祀後土，獲寶鼎，因改為寶鼎

龍門漢皮氏縣，後魏改為龍門。武德元年，於縣置泰州，領龍門、萬泉、汾陰四縣。貞觀十七年，廢泰州及芮縣，以龍門、萬泉屬絳州，汾陰屬蒲州

聞喜漢縣。隋為桐鄉縣。武德元年，分置聞喜縣

萬泉武德三年，分稷山界于薛通城置萬泉縣，屬泰州。州廢，入絳州，後又隸河中府。

絳州隋絳郡。武德元年，置絳州總管府，管絳、潞、蓋、建、澤、沁、韓、晉、呂、舉、泰、蒲、虞、芮、邵十五州。絳州領正平、太平、曲沃、聞喜、稷山五縣。三年，廢總管府。其年，以廢北澮州之翼城置翼城縣。領翼城、絳、小鄉三縣。武德元年，改為澮州。二年，改為北澮州。四年，州廢，三縣併入絳州。置南絳州，又置絳縣。

曲沃漢絳縣地，後魏置曲沃縣

絳漢聞喜縣，後魏置南絳州，又置絳縣

稷山後魏高涼縣，隋改名稷山

垣隋縣。義甯元年，置邵原，領垣、王屋，又置清廉、亳城四縣。武德元年，改為邵州。二年，又置長泉縣。五年，廢亳城。九年，省邵州，省清廉入垣縣，王屋屬懷州，垣屬絳州

襄陵後魏擒盛縣。改為襄陵，取漢舊名。屬晉州。元和十四年，屬絳州。

晉州隋臨汾郡。義旗初，改為平陽郡，領臨汾、襄陵、岳陽、冀氏、楊五縣。其年，改楊縣為洪洞。武德元年，改為晉州，分襄陵置浮山縣，分洪洞置西河縣。三年，置總管府，管晉、絳、沁、呂四州。移治白馬城。改浮山為神山縣。貞觀六年，廢都督。十二年，移治所於平陽古城。十七年，省西河縣，以廢呂州之霍邑、趙城、汾西三縣來屬。天寶元年，改州為平陽郡。乾元元年，復為晉州。元和十四年，割襄陵屬絳州。大和元年，改屬河中府。舊領縣七，戶二萬一千六百一十七，口九萬七千五百五。天寶領縣九，戶六萬四千八百三十六，口四十二萬九千二百二十一。元和領縣八。在京師東北七百二十五里，至東都七百三十九里。

臨汾漢平陽縣，隋改為臨汾。貞觀十七年，省西河縣，併入臨汾

洪洞漢楊縣，至隋不改。義甯元年，改為洪洞，取縣北嶺名

神山武德二年，分襄陵置浮山縣。四年，改為神山，以縣東南羊角山神見為名

岳陽後魏安澤縣，隋改為岳陽

霍邑漢彘縣，後漢改為永安。隋於此置汾州，尋改為呂州，領霍邑、趙城、汾西、靈石四縣。貞觀十七年，廢呂州，以霍邑等三縣來屬，以靈石屬汾州

趙城國初，分霍邑縣置

汾西後漢汾西郡，隋廢為縣，屬呂州。隋末陷賊。武德初，權於今城南五十里申村堡置。貞觀六年，移於今所

冀氏漢猗氏縣地，後於古猗氏縣地南置冀氏。

隰州下隋龍泉郡。武德元年，改為隰州，領隰川、溫泉、大寧、石樓四縣。二年，置總管府，領隰、中、昌、南汾、東和、西德六州。三年，又置北溫州屬焉。貞觀元年，省中、昌、西德、北溫四州，又以廢昌州蒲縣來屬，仍督隰、南汾、東和三州。三年，廢都督府。又以廢東和州永和縣來屬。天寶元年，改為大寧郡。乾元元年，復為隰州。舊領縣六，戶八千二百二十二，口三萬八千三百九十五。天寶，戶一萬九千四百五十五，口十二萬四千四百二十。在京師東北九百六里，至東都八百八十里。

隰川州所理。漢蒲子縣地，隋為隰川縣。

蒲漢縣。武德二年，置昌州，領蒲、仵城、常武、昌原四縣。貞觀元年，省昌州及昌原、仵城、常武三縣，以蒲屬隰州。

大寧漢北屈縣地，隋為仵城。武德二年，置中州于隋大寧故城，因改名大寧。貞觀元年，廢中州及大義、白龍二縣，以大寧隸隰州。

永和漢狐氵聶縣，隋為永和。武德二年，移治于仙芝穀西，屬東和州，又分置樓山縣。貞觀元年，廢東和州及樓山縣，以永和隸隰州。

石樓漢土軍縣，隋改為石樓。武德二年，於縣置西德州，領長壽、臨河、石樓三縣。貞觀元年，廢西德州，省長壽、臨河二縣，以石樓屬東和州。二年，又省東和州，以石樓來屬。

溫泉隋新城縣。武德二年，分置溫泉縣，仍置北溫州，領溫泉、新城、高堂三縣，屬隰州總管府。貞觀元年，省北溫州及新城、高堂二縣，以溫泉來屬。

汾州上隋西河郡。義旗初，依舊領隰城、介休、孝義、平遙四縣。其年，割介休、平遙二縣屬介休郡。武德元年，以介休郡為介州，西河郡為浩州。三年，改浩州為汾州，仍割并州之文水來屬。貞觀元年，省介州，以介休、平遙二縣來屬。文水還并州。十七年，以廢呂州之靈石來屬。天寶元年，改為西河郡。乾元元年，復為汾州。舊領縣四，戶三萬四千九，口十萬六千三百八十四。天寶領縣五，戶五萬九千四百五十，口三十二萬二百三十三。去京師一千二百六里，東都九百三十七里。

西河漢美稷縣，隋為隰城縣。上元元年九月，改為西河縣。

孝義漢中陽縣，後魏曰永安。貞觀元年，改為孝義。

介休漢縣。武德元年，於縣置介州。貞觀元年，州廢，以介休、平遙屬汾州。

平遙漢平陶縣。後魏廟諱，改「陶」為「遙」。武德屬介州。州廢來屬

靈石隋分介休縣置，屬呂州。州廢來屬。

慈州下元魏曰南汾州，隋改為耿州，又為文成郡。武德元年，改為汾州。五年，改為南汾州。八年，改為慈州，以郡近慈烏戍故也。舊領縣五，戶五千二百四十五，口二萬二千六百五十一。天寶，戶一萬一千六百一十六，口六萬二千四百八十六。在京師東北六百八十三里，去東都七百二十七里。

吉昌隋縣

文城元魏曰斤城縣，隋改為文城。顯慶三年，移斤城縣東北文城村置。

昌寧漢臨汾縣地，後魏分置太平縣，又分太平置昌寧縣。

呂香義甯元年，分仵城縣置平昌縣。貞觀元年，改為呂香，因舊鎮為名。上元三年，移治所于故平昌府南置，今縣是也。

仵城後魏置縣，取鎮戍名也。

潞州大都督府隋上黨郡。武德元年，改為潞州，領上党、長子、屯留、潞城四縣。二年，置總管府，管潞、澤、沁、韓、蓋五州。四年，分上党置壺關縣。貞觀元年，廢都督府。八年，置大都督府。十年，又改為都督府。貞觀十七年，廢韓州，以所管襄垣等五縣屬潞州。開元十七年，以玄宗曆職此州，置大都督府，管慈、儀、石、沁四州。天寶元年，改為上黨郡。乾元元年，依舊為潞州大都督府。舊領縣五，戶一萬八千六百九十，口八萬三千四百五十五。舊于襄垣置韓州，領縣五，戶七千一十七，口三萬二千九百三十六。天寶領縣十，戶六萬八千三百九十一，口三十八萬八千六百六十。在京師東北一千一百里，至東都四百八十七里。

上党漢壺關縣。隋分置上黨，州所治。

壺關武德四年，分上黨置，治于高望堡。貞觀十七年，移治進流川。

長子漢縣

屯留隋舊。武德五年，自霍壁移於今所。

潞城古邑。隋特置潞城縣。

襄垣隋縣。武德元年，于縣置韓州，領襄垣、黎城、涉、銅鞮、武鄉五縣，又割并州之榆社來屬。三年，置甲水縣，仍以榆社屬榆州。六年，割沁州之銅鞮來屬。九年，省甲水縣。貞觀十七年，廢韓州，以襄垣等五縣隸潞州。

黎城舊刈陵縣，隋改曰黎城州。

涉漢縣。隋屬韓州。州廢來屬。

銅鞮隋屬韓州。武德元年，屬沁州。三年，分置甲水縣。五年，移治<角亥>水堡。六年，移於今所，屬韓州。省甲水縣。韓州廢，屬潞州。

武鄉漢垣縣，後魏曰沮城，移治于南亭川。改為鄉縣，屬韓州。州廢，屬潞州。則天加「武」字。神龍年，去「武」字，復為鄉縣。後又加「武」字。

澤州上隋長平郡。武德元年，改為蓋州，領高平、丹川、陵川，又置蓋城四縣。又於濩澤縣置澤州，領濩澤、沁水、端氏三縣。三年，於今理置晉城縣。六年，廢建州，自高平移蓋州治之。八年，移澤州治端氏。九年，省丹川、蓋城。貞觀元年，廢蓋州，自端氏縣移澤州於今治。天寶元年，改澤州為高平郡。乾元元年，復為澤州。舊領縣六，戶一萬六百六十，口四萬六千七百三十二。天寶，戶二萬七千八百二十二，口二十五萬七千九十。在京師東北一千三十里，至東都六百六十七里。

晉城漢高都縣，隋改為丹川。武德元年，移丹川于源澤水北，屬蓋州。二年，于古高都城置晉城縣，屬建州。六年，廢建州，縣屬蓋州。九年，省丹川縣。貞觀元年，廢蓋州，縣屬澤州

端氏漢縣。武德八年，移澤州於此縣。貞觀元年，又移于晉城

陵川漢泫氏縣，隋改陵川。武德初，屬蓋州。貞觀元年，隸澤州

陽城隋濩澤縣。武德元年，於縣置澤州。八年，移州治於端氏。天寶元年，改為陽城

沁水元魏置東永安縣，隋改為沁水，屬蓋州。州廢來屬

高平漢泫氏縣地。武德元年，于縣置蓋州，領高平、丹川、陵川、蓋城四縣。貞觀元年，廢蓋州，來屬。

沁州下隋上黨郡之沁源縣。義甯元年，置義寧郡，領沁源、銅鞮、綿上，仍分沁源置和川，凡四縣。武德元年，改為沁州。二年，分沁源置招遠縣。三年，省招遠縣。六年，以銅鞮屬韓州。天寶元年，改沁州為陽城郡。乾元元年，復為沁州。舊領縣三，戶三千九百五十六，口一萬六千一百七。天寶，戶六千三百八，口三萬四千九百六十三。在京師東北一千二十五里，去東都六百三十五里。

沁源漢穀遠縣。州所治。後魏改為沁源

和川義甯元年，分沁源置

綿上隋分介休之南界，置綿上縣。

遼州隋太原郡之遼山縣。武德三年，分并州之樂平、和順、平城、石艾四縣置遼州，治樂平。其年，置義興縣。六年，自樂平移於遼山，仍以石艾、樂平二縣屬受州，省義興縣，以廢榆州之榆社、平城二縣來屬。八年，改遼州為箕州。先天元年，又改為儀州。天寶元年，改為樂平郡。乾元元年，復為儀州。中和三年八月，復為遼州。舊領縣四，戶四千三百六十五，口八萬八千六百四十。天寶，戶九千八百八十二，口五萬四千五百八十。在京師東北一千四百五十九里，至東都七百九十七里。

遼山漢垣縣地，魏改陽縣。隋改遼山縣，屬并州。武德三年，屬遼州。

榆社晉武鄉縣。義甯元年，分置榆社縣。武德三年，於此置榆州，割并州平城來屬。仍置偃武縣。六年，廢榆州及偃武縣，以平城、榆社屬遼州

和順漢沾縣地。隋為和順縣。武德初，屬并州，三年，改為遼州

平城隋縣。武德初，屬并州。三年，改屬榆州，六年，改為遼州。

北京太原府隋為太原郡。武德元年，改為并州總管，領晉陽、太原、榆次、太谷、祁、陽直、壽陽、盂、樂平、交城、石艾、文水、遼山、平城、烏河、榆社十六縣。其年，置清源縣，仍以榆社屬韓州。三年，廢總管。其年，置汾陽；仍以盂、壽陽二縣置受州，治盂縣；樂平、遼山、平城、石艾四縣置遼州，治樂平；太谷、祁二縣置太州，治太谷；仍以文水屬汾州。四年，又置總管，管並、介、受、遼、太、榆、汾七州。其年，改為上總管。五年，又改代、石二總管。其年，改上總管為大總管。六年，又改朔州總管，仍割汾州之文水來屬。其年，廢太州，以太谷、祁二縣來屬。七年，改為大都督府。其年，置羅陰縣，仍省陽直縣，改汾陽為陽曲縣，又以文水屬汾州。貞觀元年，省烏河、羅陰二縣，又以文水來屬。八年，以廢受州之壽陽、盂、樂平、石艾，又割順州之燕然，凡五縣來屬。督並、汾、箕、嵐四州。十四年，廢燕然縣。龍朔二年，進為大都督府。天授元年，置北都兼都督府。開元十一年，又置北都，改并州為太原府。天寶元年，改北都為北京。舊領縣十四，戶九萬七千八百七十四，口二十萬九百三十六。天寶領縣十三，戶十二萬八千九百五，口七十七萬八千二百七十八。在京師東北一千三百六十里，至東都八百八里。

太原漢晉陽縣。隋文又移於州城內古晉陽城置，今州所治。

晉陽隋新移於州內

太谷隋縣。武德三年，置太州。六年，州廢，以太谷、祁屬并州

文水隋縣。武德三年，屬汾州。六年，屬并州。七年，又屬汾州。貞觀初，還屬并州。天授元年，改為武興縣，以天后鄉里縣，與太原、晉陽並為京師。神龍元年，依舊為文水

榆次漢縣

盂隋縣。武德三年，置受州，領盂、壽陽二縣。六年，移受州于壽陽。貞觀八年，省受州，盂復屬并州

清源隋于古梗陽城置清源縣，以水為名

交城隋分晉陽縣置，取縣西北古交城為名。初治交山，天授元年，移治郤波村。先天二年，於故縣分置靈川縣，開元二年後省

陽曲隋陽直縣。武德三年，分置汾陽縣。七年，省陽直縣，改汾陽為陽曲縣，仍移治陽直廢縣。其年，又分置羅陰縣。貞觀元年省。十七年，又省燕然併入。

壽陽隋舊縣。武德三年，屬受州。六年，移受州於此，領壽陽、盂二縣。其年，又割遼州之樂平、石艾二縣來屬。貞觀八年，廢受州，以所管四縣隸并州

廣陽漢上艾縣，後漢改為石艾縣。武德三年，屬遼州。六年，屬受州。八年，州廢，屬并州。天寶元年，改為廣陽。

樂平隋縣。武德三年，於縣置遼州。六年，移遼州治於箕州，以樂平屬受州。州廢，縣來屬。

祁漢縣，至隋不改。武德三年，屬太州，州廢來屬。

代州中都督府隋為雁門郡。武德元年，置代州總管，管代、忻、蔚三州。代州領雁門、繁畤、崞、五台四縣。五年，廢總管。六年，又置，管代、蔚、忻、朔四州。貞觀四年，又督靈州。六年，又督順州。十二年，省順州，以懷化縣來屬。今督代、忻、蔚、朔、靈五州。高宗廢懷化縣。證聖元年，置武延縣。天寶元年，改為雁門郡。依舊為都督府。乾元元年，復為代州。舊領縣五，戶九千二百五十九，口三萬六千二百三十四。天寶，戶二萬一千二百八十，口十萬三百五十。在京師東北一千五百五十里，去東都一千二百二十三里。

雁門漢廣武縣，隋為雁門縣

五台漢慮縣，隋改為五台

繁畤漢縣

崞漢縣。東魏置廓州，又廢

唐林證聖元年，分五台、崞縣置武延縣，唐隆元年，改唐林。

蔚州隋雁門郡之靈丘縣。武德四年，平劉武周。六年，置蔚州，寄治并州陽典縣，仍置靈丘、飛狐二縣。七年，寄治代州繁畤縣。八年，又寄治忻州秀容之北恆州城。貞觀五年，移於今治。天寶元年，改為安邊郡。至德二年九月，改為興唐郡。乾元元年，置蔚州。舊領縣二，戶九百四十二，口三千七百四十八。天寶領縣三，戶五千五十二，口二萬九百五十八。在京師東北一千八百一十里，去東都一千六百四十里。

靈丘隋縣。隋末陷賊，寄治陽曲。自此，隨州寄治。貞觀五年，移於今所

飛狐隋縣，隋末陷賊，武德六年，復置，寄治于易州遂城縣。貞觀五年，移治於今所

興唐隋安邊縣。至德二年，改為興唐。

忻州隋樓煩郡之秀容縣。義旗初，置新興郡，領秀容一縣。武德元年，改為忻州。四年，又置定襄縣。天寶元年，改為定襄郡。乾元元年，復為忻州。舊領縣二，戶四千九百八十七，口一萬七千一百三十。天寶，戶一萬四千八百六，口八萬二千三十二。在京師東北一千三百八十里，去東都一千六十三里。

秀容漢汾陽縣地，治郭下。隋朝自秀容故城移於此，因改為秀容縣

定襄漢陽曲縣地。後漢末，移陽曲於太原界置，乃于陽曲古城置定襄縣。復廢。武德四年，分秀容縣復置。

嵐州下隋樓煩郡之嵐城縣。武德四年，平劉武周，置東會州，領嵐城縣；又以北和州之太和縣來屬。其年，分嵐城置合會、豐潤二縣，仍自故郡城移嵐州於廢東會州，置嵐州。舊領岢嵐一縣，縣移舊嵐州。其年，又以北管州之靜樂縣來屬。七年，置臨津縣。九年，省合會、岢嵐、太和三縣。貞觀元年，改臨津為合河。三年，又置太和縣。八年，又省。天寶元年，復為樓煩郡。乾元元年，復為嵐州。舊領縣三，戶二千八百四十二，口一萬一千五百四十一。天寶領縣四，戶一萬六千七百四十八，口八萬四千六。在京師東北一千二百九十五里，去東都一千一百四十四里。

宜芳隋嵐城縣。武德四年，改為宜芳，屬東會州。四年，分置豐潤、合會二縣。五年，省豐潤併入。六年，改屬嵐州。九年，省合會併入

靜樂漢汾陽縣地，有隋汾陽宮。武德四年，置管州，領靜樂，又分置汾陽、六度二縣。五年，改管州為北管州。六年，省北管州及汾陽、六度二縣。以靜樂屬嵐州

合河隋臨泉縣。武德四年，置臨津縣。貞觀元年，改為合河

嵐穀舊岢嵐軍也，在宜芳縣北界。長安三年，分宜芳於岢嵐舊軍置嵐穀縣。神龍二年，廢縣置軍。開元十二年，復置縣。

憲州下舊樓煩監牧也。先隸隴右節度使，至德後，屬內飛龍使。舊樓煩監牧，嵐州刺史兼領。貞元十五年，楊缽為監牧使，遂專領監司，不系州司。龍紀元年，特置憲州于樓煩監，仍置樓煩縣。郡城，開元四年王毛仲築。州新置，未記戶口帳籍。

樓煩龍紀元年，於監西一里置

玄池州東六十里置

天池州西南五十里置。本置於孔河館，乾元後移于安明谷口道人堡下。

石州隋離石郡。武德元年，改為石州。五年，置總管府，管石、北和、北管、東會、嵐、西定六州。貞觀二年，廢都督府。三年，復置都督。六年，又廢。天寶元年，改為昌化郡。乾元元年，復為石州。舊領縣五，戶三千七百五十八，口一萬七千四百二。天寶，戶一萬四千二百九十四，口六萬六千九百三十五。在京師東北一千二百九十一里，至東都一千二百二十八里。

離石漢縣。周改為昌化郡，隋復為離石，州所治

平夷後周析離石縣置

定胡隋縣。武德三年，置西定州。貞觀二年廢，分置孟門縣。七年，廢孟門入定胡

臨泉隋太和縣。武德三年，置北和州，改太和縣為臨泉縣。貞觀三年，省北和州，縣屬石州。方山隋縣。武德二年，置方州。三年，州廢，縣屬石州。

朔州隋馬邑縣。武德四年，置朔州，領善陽、常寧二縣。其年，省常寧縣。天寶元年，改為馬邑郡。乾元元年，復改為朔州。舊領縣一，戶一千二百五十七，口四千九百一十三。天寶領縣二，戶五千四百九十三，口二萬四千五百三十三。在京師東北一千七百七十四里，至東都一千三百四十三里。

善陽漢定襄地，有秦時馬邑城、武周塞。後魏置桑乾郡。隋為善陽縣

馬邑秦漢舊名，久廢。開元五年，分善陽縣於大同軍城置。

雲州隋馬邑郡之雲內縣界恆安鎮也。武德四年，平劉武周。六年，置北恆州。七年，州廢，貞觀十四年，自朔州北定襄城，移雲州及定襄縣置於此。永淳元年，為賊所破，因廢，乃移百姓于朔州。開元二十年，復為雲州。天寶元年，改為雲中郡。乾元元年，復為雲州，領縣一，戶七十三，口五百六十一。在京師東北一千九百四十里，去東都一千六百四十二里。

雲中隋雲內縣之恆安鎮。武德六年，置北恆州。貞觀十四年，自朔州北定襄城移雲州於此置，因為定襄縣。今治，即後魏所都平城也。永淳元年，為賊所破，因廢雲州及縣。開元二十年，與州復置。仍改定襄為雲中縣。

單于都護府秦漢時雲中郡城也。唐龍朔三年，置雲中都護府。麟德元年，改為單于大都護府。東南至朔州三百五十七里。振武軍在城內置。天寶，戶二千一百，口一萬三千。在京師東北二千三百五十里，去東都二千里。

金河與府同置。

河北道

懷州雄隋河內郡。武德二年，於濟源西南柏崖城置懷州，領大基、河陽、集城、長泉四縣。其年，於濟源立西濟州，于武德縣立北義州，修武縣東北故濁鹿城立陟州，置總管府，管懷、西濟、北義、陟四州。三年，懷州又置太行、忠義、紫陵、谷只、溫五縣。四年，移懷州於今治野王城。其年，又于溫縣置平州，以溫縣屬之。又省穀只、太行、忠義、紫陵四縣。後省平州，仍于隋河陽宮置盟州，領河陽、集城、溫三縣。又省西濟、北義、陟三州入懷州。又于獲嘉縣置殷州。其懷州總管，管懷、盟、殷三州。懷州領河內、武德、軹、濟源五縣。八年，廢盟州，省集城入河陽縣，以河陽、溫二縣來屬。貞觀元年，罷都督府，以廢殷州修武、獲嘉、武陟，廢邵州之王屋四縣來屬。仍省懷、軹二縣。顯慶二年，割河陽、溫、濟源、王屋四縣屬洛州。天授元年，改為河內郡。乾元元年，復為懷州。舊領縣九：河內、武德、修武、獲嘉、武陟、溫、河陽、濟源、王屋。戶三萬九十，口十二萬六千九百一十六。天寶領縣五，戶五萬五千三百四十九，口三十一萬八千一百二十六。在京師東九百六十九里，至東都一百四十里。

河內漢野王縣，隋為河內縣。武德四年，省太行、忠義、紫陵三縣併入

武德隋為安昌縣。武德三年，改為武德

武陟、漢懷縣地，故城在今縣西

修武漢山陽縣地。修武，古名也，隋因之。武德二年，李原德以縣東北濁鹿城歸順，因置陟州及修武縣。四年，賊平，改為武陟，廢陟州，以修武屬殷州，仍移縣治于隋故修武城。貞觀元年，省殷州，修武屬懷州

獲嘉漢縣名。武德四年，于縣置殷州，領獲嘉、武德、武陟、修武、新鄉、共城五縣。貞觀元年，省殷州，以獲嘉、武陟、修武屬懷州，新鄉、共城屬衛州。

衛州望隋汲郡，本治衛縣。武德元年，改為衛州。二年，陷竇建德。四年，賊平，仍舊領衛、清淇、湯陰三縣。其年，廢義州，以汲縣來屬。六年，以湯陰屬相州。貞觀元年，州移治於汲縣，又廢殷州，以共城、新鄉、博望三縣來屬。六年，廢博望縣。十七年，廢清淇縣。其年，又以廢黎州之黎陽縣來屬。天寶元年，改為汲郡。乾元元年，復為衛州。舊領縣五，戶一萬一千九百三，口四萬三千六百八十二。天寶，戶四萬八千五十六，口二十八萬四千六百三十。在京師東一千二百二十二里，去東都三百九十里。

汲漢縣，隋因之。武德元年，置義州，領汲縣。四年，廢義州，縣屬衛州。貞觀元年，衛州自衛縣徙治所於汲縣

新鄉隋割汲、獲嘉二縣地，于古新樂城置新鄉縣。武德初，屬義州。州廢，來屬殷州。州廢，屬衛州

衛漢朝歌縣。紂所都朝歌城，在今縣西。隋大業二年，改為衛縣，仍置汲郡於縣治。貞觀初，移於汲縣。初屬義州。州廢，屬衛州。十七年，省清淇縣入衛縣。長安三年，又置清淇縣。神龍元年，又省入衛縣

共城漢共縣，隋因之。武德元年，置共州，領共城、凡城二縣。四年，廢共州，省凡城入共城縣。初屬殷州。貞觀初，來屬

黎陽隋黎陽縣。武德二年，置黎州總管府，管殷、衛、洹、澶四州。尋陷賊。四年，平竇建德，復置黎州，領臨河、內黃、湯陰、觀城、頓丘、繁陽、澶水八縣。其年，以澶水、觀城、頓丘三縣置澶州，又以湯陰屬相州。貞觀元年，省繁陽，又以澶水來屬。十七年，廢黎州及澶水縣，以黎陽屬衛州，內黃、臨河屬相州。

相州漢魏郡也。後魏道武改為相州，隋為魏郡。武德元年，置相州總官府，領安陽、鄴、林慮、零泉、相、臨漳、洹水、堯城八縣。二年，割林慮置岩州。四年，廢總管府，仍省零泉縣。五年，廢岩州，以林慮來屬，仍省相縣。六年，割衛州之湯源來屬。其年，復置總管府，管磁、洺、黎、衛、邢六州。九年，廢都督府。貞觀元年，改湯源為湯陰，以廢磁州之淦陽、成安二縣來屬。十年，復置都督，管相、衛、黎、魏、洺、邢、貝七州。十六年，罷都督府。十七年，以廢黎州之內黃、臨河來屬。天寶元年，改為鄴郡。乾元元年，復為相州。舊領縣九，戶一萬一千四百九十，口七萬四千七百六十六。天寶縣十一，戶十萬一千一百四十二，口五十九萬一百九十六。在京師東北一千四百二十一里，至東都六百六里。

安陽漢侯國，故城在湯陰東。曹魏時，廢安陽，併入鄴。後周移鄴，置縣於安陽故城，仍為鄴縣。隋又改為安陽縣，州所治。漢魏郡城，在縣西北七里

鄴漢縣，屬魏郡。後魏於此置相州，東魏改為司州。周平齊，復為相州。周大象二年，隋文輔政，相州刺史尉遲迥舉兵不順，楊堅令韋孝寬討迥，平之，乃焚燒鄴城，徙其居人，南遷四十五里。以安陽城為相州理所，仍為鄴縣。煬帝初，於鄴故都大慈寺置鄴縣。貞觀八年，始築今治所小城

湯陰漢蕩陰縣也，併入安陽。武德四年，分安陽置湯源縣，屬衛州。六年，改屬相州。貞觀元年，改為湯陰

林慮漢隆慮縣。武德三年，置岩州，領林慮一縣。五年，岩州廢，縣屬相州。

堯城隋縣

洹水漢長樂縣地，屬魏郡。周建德六年，分臨漳東北界置洹水縣。

臨漳後周建德六年，分鄴縣置。成安漢斥丘縣，屬魏郡。後廢，北齊復置，改為成安。

內黃漢縣名。舊屬黎州，貞觀十七年，改屬相州。

臨河隋分黎陽縣置。貞觀十七年，改屬相州，廢澶水縣併入。

魏州雄漢魏郡元城縣之地。後魏天平二年，分館陶西界，於今州西北三十里古趙城置貴鄉縣。後周建德七年，以趙城卑濕，東南移三十里，就孔思集寺為貴鄉縣。大象二年，于縣置魏州。隋改名武陽郡。武德四年，平竇建德，復為魏州。又分置漳陰縣，領貴鄉、昌樂、元城、莘、武陽、臨黃、觀城、頓丘、繁水、魏、冠氏、館陶、漳陰十三縣。其年，割頓丘、觀城二縣置澶州，又割莘、臨黃、武陽三縣置莘州，又割冠氏、館陶置毛州。魏州置總管府，管魏、黎、澶、莘、毛五州。魏州領貴鄉、昌樂、繁水、漳陰、元城、魏六縣。貞觀元年，罷都督府，仍省漳陰縣。其年，廢莘、毛、澶三州，盡以所領縣屬魏州。十七年，省元城、武陽、觀城三縣。十八年，省繁水縣。龍朔二年，改為冀州大都督府，以冀王為都督，管冀、貝、德、相、棣、滄、魏七州。咸亨三年，依舊為魏州，罷都督府。永昌元年，置武聖縣。聖曆二年，又置元城縣。天寶元年，改為魏郡。乾元元年，復為魏州。舊領縣十三，戶三萬四百四十，口十三萬六千六百一十二。天寶領縣十，戶十五萬一千五百九十六，口一百一十萬九千八百七十。在京師東北一千五百九十里，去東都七百五十里。

貴鄉後魏分館陶西界，置貴鄉縣于趙城。周建德七年，自趙城東南移三十里，以孔思集寺為縣廨。大象二年，于縣置魏州。武德八年，移縣入羅城內。開元二十八年，刺史盧暉移于羅城西百步。大曆四年，又移于河南岸置

元城隋縣，治古殷城。貞觀十七年，併入貴鄉。聖曆二年，又分貴鄉、莘縣置，治王莽城。開元十三年，移治州郭下。古殷城，在朝城東北十二里

魏漢舊縣，在今縣南。天寶三年，移於今所

館陶漢縣，隋因之。武德五年，置毛州，割魏州之館陶、冠氏、堂邑，貝州之臨清、清水。又分置沙丘縣。貞觀元年，廢毛州，省沙丘、清水二縣，以堂邑屬博州，臨清屬貝州，館陶、冠氏屬魏州

冠氏春秋邑名。隋分館陶縣東界置。武德四年，屬毛州。州廢來屬

莘漢陽平縣地，隋置新州。武德五年，改為莘州，領莘、臨黃、武陽、武水四縣。貞觀元年，廢莘州，以莘、臨黃、武陽屬魏州，武水屬博州

臨黃漢觀縣地，隋為臨黃縣。武德四年，屬莘州。州廢來屬

朝城隋武陽縣。貞觀十七年，廢武陽入臨黃、莘二縣。開元七年復置，改為朝城

昌樂晉置，屬陽平郡。後魏置昌州，今縣西古城是也。隋廢昌樂縣入繁水。武德五年復置，隸魏州。今治所，武德六年築也。

澶州漢頓丘縣，屬東郡。今縣北古陰安城是也。武德四年，分魏州之頓丘、觀城置澶州，領頓丘、觀城，又特置澶水縣。貞觀元年，廢澶州，以澶水屬黎州，頓丘、觀城屬魏州。大曆七年正月敕，又於頓丘縣置澶州，領頓丘、清豐、觀城、臨黃四縣。州新置，元未計戶口帳籍。在京師東北一千四百八十五里，至東都六百八十五里。

頓丘漢縣，屬東郡，後移治所于陰安城，隋屬魏郡，今縣地北陰安城是也

清豐大曆七年，割頓丘、昌樂二縣界四鄉置。以縣界有孝子張清豐門闕，魏州田承嗣請為縣名

觀城隋縣。唐初，屬澶州。州廢，亦省觀城。大曆七年，割昌樂、臨黃二縣四鄉，置縣於舊觀城店

臨黃隋舊縣。武德四年，屬莘州。州廢，屬魏州。大曆七年，置澶州，割之來屬。

博州上隋武陽郡之聊城縣。武德四年，平竇建德，置博州，領聊城、武水、堂邑、茌平，仍置莘亭、靈泉、清平、博平、高唐凡九縣。五年，省莘亭、靈泉二縣。貞觀元年，省茌平縣。天寶元年，改為博平郡。乾元元年，復為博州。舊領縣六，戶七千立方百八十二，口三萬七千三百九十四。天寶，戶五萬二千六百三十一，口四十萬八千二百五十二。在京師東北一千七百一里。至東都九百四十七里。

聊城漢縣。治郭下。武德四年，分置茌平縣。貞觀元年，省入聊城

博平漢縣。隋因之。武德四年，分置靈縣。五年省，併入博平。貞觀十七年，省博平入聊城。天授二年，析聊城復置

武水漢陽平縣地，屬東郡。隋改為清邑，又分清邑置武水縣。武德四年，屬莘州。貞觀元年，屬博州

清平漢貝丘縣。隋改為清平，屬博州

堂邑漢縣。後魏廢。隋分清陽縣復置。初屬毛州，州廢，屬博州

高唐隋縣。長壽二年，改為崇武。神龍元年，復為高唐。

貝州隋為清河郡。武德四年，平竇建德，置貝州，領清河、武城、漳南、曆亭、清陽、鄃、夏津七縣。六年，移治所於曆亭。八年，還於舊治。九年，以廢宗州之宗城、經城來屬，又以廢毛州之臨清來屬。天寶元年，改為清河郡。乾元元年，復為貝州。舊領縣九，戶一萬七千七百一十九，口九萬七十九。天寶，戶十一萬一十五，口八十三萬四千七大量五十七。在京師東北一千七百八十二里，至東都九百九十三里。

清陽武德四年，分置夏津縣。九年，復省。舊治甘陵城。永昌元年，移治于孔橋。開元二十三年，移就州治

清河漢縣，後漢恆帝改為甘陵，後省。隋復分置清河縣，在郭下

武城漢曰東武城。舊治古夏城。調露元年，移於今治

宗城隋舊。武德四年，置宗州，領宗城、府城、南宮、斌強四縣。九年，廢宗州及府城、斌強二縣，以經城、宗城屬貝州，南宮屬冀州

臨清漢清泉縣，後魏改為臨清。武德四年，屬毛州。州廢，屬貝州

經城漢縣。武德四年，屬宗州。州廢來屬

漳南漢東陽縣，後魏省。隋分棗強、清平二縣地，復置於古東陽城，仍改為漳南縣

曆亭漢東陽地。隋分鄃縣置曆亭縣

夏津舊鄃縣。天寶元年，改為夏津。

洺州望隋武安郡。武德元年，改為洺州，領永年、洺水、平恩、清漳四縣。二年，陷竇建德。四年，建德平，立山東道大行台，又立曲周、雞澤二縣。五年，罷行台，置洺州大總管府，管洺、衛、岩、相、磁、邢、趙八州。六年，罷總管府。以磁州之武安、臨洺、肥鄉三縣來屬。貞觀元年，又以廢磁州之邯鄲來屬。天寶元年，改為廣平郡。乾元元年，復為洺州。永泰之後，復以武安、邯鄲屬磁州。會昌元年，省清漳、洺水二縣入肥鄉、平恩、曲周等縣。舊領縣七，戶二萬二千九百三十三，口十萬一千三十。天寶領縣十，戶九萬一千六百六十六，口六十八萬三千二百八十。省清漳、洺水。今領縣六。在京師東北一千五百八十五里，至東都八百五十七里。

永年州所治。本漢曲梁縣，屬廣平郡。改廣平為永年

平恩漢縣。隋自斥漳城移于平恩故城置

臨洺漢易陽縣，隋改為臨洺。武德元年，置紫州，領臨洺、武安、肥鄉、邯鄲等縣。四年，罷紫州，臨洺屬磁州。五年，改屬洺州

雞澤漢廣平縣地。武德四年，置雞澤縣

肥鄉漢邯溝縣地。曹魏立肥鄉縣，屬廣平郡。會昌三年，省清漳縣入

曲周隋廢縣。武德四年，復置。會昌三年，省洺水縣入。

磁州隋魏郡之淦陽縣。武德元年，置磁州，領淦陽、臨水、成安三縣。四年，割洺州之臨洺、武安、邯鄲、肥鄉來屬。六年，置磁州總管府，領磁、邢、洺、黎、相、衛六州。其年，廢總管府。以臨洺、武安、肥鄉三縣屬洺州，磁州領滏陽、成安、邯鄲三縣。貞觀元年，廢磁州，滏陽、成安屬相州，以邯鄲屬洺州。永泰元年六月，昭義節度使薛嵩請于淦陽復置磁州，領滏陽、武安、昭義、邯鄲四縣。州新置，未計戶口帳籍。在京師東北一千四百八十五里，至東都六百六十五里。

滏陽漢武安縣地。隋置滏陽縣，州所治

邯鄲漢縣，屬廣平郡。隋屬磁州。州廢，屬洺州。永泰初，復置磁州，來屬。

武安漢縣。隋復置，隸磁州。

昭義永泰元年，廉察使薛嵩特置於滏口之右故臨水縣城。

邢州上隋襄國郡。武德元年，改為邢州總管府，管邢、溫、和、封、蓬、東龍六州。邢州領龍崗、堯山、內丘三縣。四年，平竇建德，罷總管府。割內丘屬趙州，仍省和、溫、封三州，以其所領南和、沙河、平縣三縣來屬。又立任縣。五年，割趙州之內丘、柏仁來屬。天寶元年，改為钜鹿郡。乾元元年，復為邢州。舊領縣九，戶二萬一千九百八十五，，口九萬九百六十。天寶，戶七萬一百八十九，口三十八萬二千七百九十八。在京師東北一千六百五十五里，至東都八百五十七里。

龍岡漢襄國縣，隋改為龍岡，州所治也

沙河隋分龍岡縣置。武德元年，置溫州。四年，州廢，屬邢州

南和漢縣，後周置南和郡，隋廢州為縣。武德元年，置和州。四年州廢，縣屬邢州

钜鹿隋于漢南涘故城置钜鹿縣。武德元年，置起州並白起縣。四年，廢起州，钜鹿屬趙州。仍省白起，併入钜鹿。貞觀元年，屬邢州。舊治東府亭城。嗣聖元年，移於今所。

平鄉漢钜鹿郡，故郡城在今縣北十一里。古钜鹿城，即今治也。隋改平鄉縣。

任漢南地。晉置任縣，後廢。武德四年，復置。舊治苑鄉城。

堯山漢柏仁縣，至隋不改。武德元年，置東龍州，領柏仁縣。四年，平竇建德，縣屬趙州。貞觀初，屬邢州。天寶元年，改為堯山。

內丘漢中丘縣。隋改為內丘縣，屬趙州。貞觀初，還屬邢州。

趙州漢平棘縣，故城在今縣南。後魏于昭慶縣置殷州，齊改為趙州。隋廢，尋復置趙郡于平棘縣。武德元年，張志昂以郡歸國，改為趙州，領平棘、高邑、贊皇、元氏、廮陶、欒城、大陸、柏鄉、房子、禋城、鼓城十二縣，其年，以禋城屬廉州，以鼓城屬深州。四年，改大陸為象城。天寶元年，改為趙郡。乾元元年，復為趙州。舊領縣九，戶二萬一千四百二十七，口八萬五千九百九十二。天寶，戶六萬三千四百五十四，口三十九萬五千二百三十八。去京師東北一千八百四十三里，至東都一千三十三里。

平棘漢平棘縣，屬常山郡。隋自象城移趙州治所於縣置。

甯晉漢楊氏縣，屬钜鹿郡。今治即楊氏城也。後改為廮陶，元魏改為癭遙，隋復為陶。天寶元年，改為甯晉。

昭慶漢廣阿縣，屬钜鹿郡。後魏置殷州，北齊改為趙州。隋改廣阿為大陸。武德四年，改為象城。天寶元年，改為昭慶，以有建初、啟運二陵故也。

柏鄉漢縣，屬钜鹿郡，故城在今縣西南十七里。後廢。隋於今治彭水之陽，復置。

高邑漢鄗縣，屬常山郡。世祖更名高邑，晉代不改。

臨城漢房子縣，屬常山郡。天寶元年，改為臨城。

贊皇古無其名，隋置，取贊皇山為名。

元氏漢常山郡所治，故城在今縣西。

鎮州秦東垣縣。漢高改名真定，置恆山郡，又為真定國。歷代為常山郡。治元氏，後魏道武登常山郡，北望安樂壘美之，遂移郡治于安樂城，今州城是也。周、隋改為恆州，後廢。義旗初，復置恆州，領真定、石邑、行唐、九門、滋陽五縣，州治石邑。武德元年，陷竇建德。四年，賊平，徙治所於真定，省滋陽縣，又割廉州之禋城來屬。天寶元年，改為常山郡。乾元元年，復為恆州。興元元年，升為都督府。元和十五年，改為鎮州。舊領縣六，戶二萬六千一百一十三，口五萬四千五百四十三。天寶領縣九，戶五萬四千六百三十三，口三十四萬二千二百三十四。今領縣十一。在京師東北一千七百六十里，至東都一千一百三十六里。

真定隋屬高陽郡。武德四年，自石邑移恆州於縣為治所。載初元年，改為中山縣。神龍元年，復為真定縣。

禋城漢縣。唐初，置钜鹿郡，領禋城、桓肆、新豐、宜安四縣。武德元年，改為廉州。其年，陷竇建德。四年，賊平，復置廉州，領禋城、鼓城、毋極四縣。省桓肆、、新豐、宜安，併入禋城。貞觀元年，廢廉州，以鹿城屬深州，鼓城、毋極屬定州，禋城屬恆州。

石邑漢縣，屬常山郡。

九門漢縣，屬常山郡。至隋不改。國初置九門郡，領九門、新市、信義三縣。武德元年，改為觀州。五年，州廢，省信義、新市二縣。以九門隸恆州。

靈壽漢縣，屬常山郡。義甯元年，置燕州。武德四年，州廢，縣屬井州。七年州廢，屬恆州。

行唐漢南行唐縣，屬常山郡。武德四年，置王城縣，屬常山郡。武德五年，省滋陽縣併入。長壽二年，改為章武。神龍元年，復為行唐。

井陘漢縣，屬常山郡。義甯元年，置井陘郡，並葦澤縣。武德元年，改為井州。四年，又以廢岳州之房山、蒲吾二縣，恆州之鹿泉來屬。五年，又以恆州之靈壽來屬。貞觀元年，廢蒲吾、葦澤二縣入井陘。十七年，廢井州，以井陘等三縣屬恆州。

獲鹿漢石邑縣地。隋置鹿泉縣，屬井州。貞觀十七年，來屬。至德元年，改為獲鹿。

平山漢蒲吾縣，屬常山郡。隋改為房山縣。義甯元年，置房山郡。武德元年，置岳州，領房山一縣。四年，廢岳州，房山屬恆州。至德元年，改為平山縣，仍以恆州為平山郡。

鼓城漢臨平、下曲陽兩縣之地，屬钜鹿郡。隋分禋城于下曲陽故城東五里置昔陽縣，尋改為鼓城。武德四年，屬廉州。州廢，屬定州。大曆三年，割屬恆州。

欒城漢關縣，屬常山郡。後魏于關縣古城置欒城縣，屬趙州。大曆三年，割屬恆州。

冀州上隋信都郡。武德四年，改為冀州，領信都、衡水、武邑、棗強、南宮、堂陽、下博、武強八縣。六年，置總管府，移治所於下博，管冀、貝、深、宗四州。貞觀元年，廢都督府，移州治於信都。又以下博、武強二縣屬深州。十七年，以廢深州之下博、武強、鹿城，廢觀州之阜城來屬。龍朔二年，改為魏州都督府。咸亨三年，復舊。先天二年，割下博、武強、鹿城三縣屬深州。開元二年，復以下博、武強還冀州。天寶元年，改為信都。乾元元年，復為冀州。舊領縣六：信都、南宮、堂陽、棗強、武邑、衡水。戶一萬六千二十三，口七萬二千七百三十三。天寶領縣九，戶一十萬三千八百八十五，口八十三萬五百二十。在京師東北一千九百七十八里，至東都一千一百里。

信都漢信都國城，今州所治也。後漢改為樂成國，又改安平國。魏、晉後為冀州所治

南宮漢縣，屬信都國，至隋不改。武德四年，屬宗州。貞觀元年，屬冀州

堂陽漢縣，屬钜鹿郡。隋舊屬冀州

棗強漢縣，屬清河郡。隋舊也

武邑漢縣，屬信都國。隋舊。武德四年，分置昌亭縣。貞觀初省

衡水古無此名，隋開皇十七年，河北大使郎蔚之分信都北界、武邑西界、下博南界、置衡水縣，特築此城

阜城漢縣，屬渤海郡。隋屬冀州。故城在今縣東二十里，今城隋築

蓚漢縣，屬渤海郡。隋舊隸觀州。州廢，屬德州。故城在今縣南十里。貞觀元年，分置觀津縣，尋省。永泰後，屬冀州。

深州武德四年，平竇建德，於河間郡之饒陽縣置深州，領安平、饒陽、蕪蔞三縣。初治安平，其年，移治饒陽。貞觀元年，割故廉州之鹿城，冀州之武強、下博來屬。省蕪蔞縣。十七年，廢深州，以饒陽屬瀛州，安平屬定州，鹿城、下博、武強屬冀州。先天二年，復割饒陽、安平、鹿城置深州，仍分置陸澤縣。天寶元年，改深州為饒陽郡。乾元元年，復為深州。舊領縣五，戶二萬一百五十六，口八萬七千。天寶，縣四，戶萬八千八百二十五，口三十四萬六千四百七十二。在京師東北二千一十三里，至東都一千二百五十里。

陸澤、先天二年，分饒陽、鹿城界置陸澤縣于古鄡城。鄡，漢縣，屬钜鹿郡

饒陽漢縣，屬涿郡。武德四年，分置蕪蔞縣，貞觀元年省。十七年，割屬瀛州。先天二年，遷深州。武德初，為深州所治

束鹿漢安定侯國，今縣西七里故城是也。周、齊為安定縣，隋改為鹿城。唐至德元年，改為束鹿

下博漢縣，屬信都國。隋舊。武德四年，屬冀州。貞觀元年，改屬深州。十七年，屬冀州。先天二年，還深州

安平漢縣，屬涿郡。武德初，置深州，以縣屬。十七年，州廢，屬定州。先天二年，來屬

武強漢武隧縣，屬河間國。晉改為武強。武德四年，屬冀州。貞觀元年，屬深州

博野漢蠡吾縣，屬涿郡。後漢分置博陵縣，後魏改為博野。武德五年，置蠡州，領博野、清苑，割定州之義豐三縣。八年，州廢，三縣各還本屬。九年，復立蠡州，領博野、清苑二縣。貞觀元年，廢蠡州，博野、清苑屬瀛州。永泰中，屬深州

樂壽漢樂成縣，屬河間國。城在今縣東南十六里。後魏移縣東北，近古樂壽亭，因改為樂壽。隋屬河間郡。永泰中，割屬深州。

滄州上漢渤海郡，隋因之。武德元年，改為滄州，領清池、饒安、無棣三縣，治清池。其年，移治饒安。四年，平竇建德，分饒安置鬲津縣。五年，以清池屬東鹽州。六年，以觀州胡蘇縣來屬，州仍徙治之。其年，又省棣州，以滴河、厭次、陽信、樂陵四縣來屬。貞觀元年，以瀛州之景城，廢景州之長蘆、南皮、魯城三縣，廢東鹽州之鹽山、清池二縣，並來屬。又以滴河、厭次二縣屬德州，以胡蘇屬觀州，仍移治于清池。又省鬲津入樂陵，省無棣入陽信。八年，復置無棣縣。十七年，以廢觀州之弓高、東光、胡蘇來屬。割陽信屬棣州。天寶元年，改為景城郡。乾元元年，復為滄州。舊領縣十，戶二萬五十二，口九萬五千七百九十六。天寶領縣十一，戶十二萬四千二十四，口八十二萬五千七百五。在京師東北二千二百一十八里，去東都一千三百八十二里。

清池漢浮陽縣，渤海郡所治。隋改為清池縣，治郭下。武德四年，屬景州。五年，改屬東鹽州。貞觀元年，改屬滄州

鹽山漢高城，古縣在南。隋改為鹽山。武德四年，置東鹽州，領縣一。五年，又割景州之清池來屬，仍置浮水縣。貞觀元年，省東鹽州及浮水縣，以清池屬滄州

南皮漢縣，屬渤海郡。至隋不改。武德四年，屬景州。貞觀元年，改屬滄州。

長蘆漢參戶縣，屬渤海郡。後周改為長蘆。武德四年，割滄州之清池、南皮二縣，瀛州之魯城、平舒、長蘆三縣，于此置景州。其年，陷劉黑闥。五年，賊平，置景州總管府，管滄、瀛、東鹽、景四州。又分清池縣屬東鹽州。貞觀元年，廢景州，以平舒屬瀛州，南皮、魯城、長蘆三縣屬滄州。舊治永濟河西，開元十六年，移於今治。

樂陵漢舊縣，屬平原郡。隋不改。武德四年，屬棣州。六年，省棣州，以縣屬滄州。

饒安漢千童縣，屬渤海郡。後漢改為饒安，隋因之。武德元年，移治故千童城，仍移州治於此。六年，州移治胡蘇。貞觀十二年，移縣治故浮水城。

無棣漢陽信縣，屬渤海郡。改為無棣。貞觀元年，併入陽信。八年，復置。大和二年，屬棣州，又復還滄州。

臨津漢東光縣地。隋于故胡蘇亭置胡蘇縣。武德四年，屬觀州。貞觀十七年，屬滄州。天寶元年，改為臨津。

乾符隋魯城縣。武德四年，屬景州。貞觀元年，改屬滄州。乾符年，改為乾符。

景州漢鬲縣地，屬平原郡。隋置弓高縣，屬渤海郡。武德四年，於縣置觀州，領弓高、蓚、阜城、東光、安陵、胡蘇、觀津七縣。六年，以胡蘇屬滄州。貞觀元年，省觀津縣，復以胡蘇來屬。十七年，廢觀州，以東光、胡蘇屬滄州，蓚縣、安陵屬德州，阜城屬冀州。貞觀二年，又于弓高縣置景州，又以弓高、東光、胡蘇來屬。長慶元年，廢景州，四縣亦還本屬。二年，復于弓高置景州。大和四年廢，縣屬滄州。景福元年，復于弓高置景州，管東光、安陵三縣。天祐五年，移州治於東光縣。領縣六，戶一萬一千三，口五萬七千五百三十二。在京師東北二千九百里，至東都一千三百里。

弓高漢鬲縣，屬平原郡。隋置弓高縣，後於縣治置觀州、景州。興替不常，事在《州說》中

東光漢縣，屬渤海郡。歷代不改

安陵隋宣府鎮。武德四年，置安陵縣，屬觀州。貞觀十七年，廢觀州，改屬德州。永徽二年，移治白社橋。景福元年，改屬景州。

德州漢平原郡。隋置德州，又為平原郡。武德四年，平竇建德後，置德州，領安德、般、平原、長河、將陵、平昌六縣。其年，置總管府，管博、德、棣、觀四州。貞觀元年，廢都督府，割滄州之滴河、厭次來屬。十七年，廢般縣，以滴河、厭次二縣屬棣州。又以廢觀州之蓚縣、安陵來屬。天寶元年，改為平原郡。乾元元年，復為德州。舊領縣八，戶一萬一百三十五，口五萬二千一百四十一。天寶領縣七，戶八萬三千三百一十一，口六十五萬九千八百五十五。至京師一千九百八十二里，去東都一千一百三十八里。

安德漢縣，屬平原郡。今州治，至隋不改

平原漢舊平源郡所治，故城在今縣西南二十五里。今縣治城，北齊所築

長河漢廣川縣，屬信都國，後廢。隋於舊廣川縣東八十里置新縣，今治是也。尋改為長河縣，為水所壞。元和四年十月，移就白橋，于水濟河西岸置縣，東去故城十三里。十年，又置河東小胡城

將陵漢安德縣。隋分安德於將陵故城置此縣

平昌漢縣，屬平原郡。故城在今縣東三十里。大和二年，割屬齊州，又還德州。

定州上後漢中山國。後魏置安州，尋改為定州。隋改博陵郡，又復為高陽郡。武德四年，平竇建德，復置定州，領安喜、義豐、北平、深澤、毋極、唐昌、新樂、恆陽、唐、望都等十縣。其年，置總管府，領定、恆、井、滿、廉五州。六年，昇為大總管府，管定、洺、相、磁、黎、冀、深、蠡、滄、瀛、魏、貝、景、博、趙、宗、觀、廉、井、邢、欒、德、衛、滿、幽、易、燕、檀、平、營等三十二州。七年，改為都督府，管定、恆、滿、井、趙、廉、欒、蠡等八州。貞觀元年，以廢廉州之鼓城來屬。五年，廢都督府。十七年，以廢深州之安平來屬。先天二年，以安平還深州。天寶元年，改為博陵郡。乾元元年，復為定州。大曆三年，以鼓城隸恆州，曲陽隸洹州。九年，廢洹州，曲陽復來屬。貞觀十三年，復為大都督府，十四年廢，依舊為上州。舊領縣十一，戶二萬五千六百三十七，口八萬六千八百六十九。天寶，戶七萬八千九十，口四十九萬六千六百七十六。在京師東北二千九百六里，至東都一千二百里。

安喜漢盧奴縣，屬中山國。慕容垂改為不連，北齊改為安喜，隋改為鮮虞縣。武德四年，復為安喜，州所治也

義豐漢安國縣，屬中山國。隋自皇阝城移于鄭德堡置，今縣治。後仍改為義豐。萬歲通天二年，契丹攻之不下，則天改為立節縣。神龍中，復舊名

北平漢縣，屬中山國。萬歲通天二年，契丹攻之不下，乃改為徇忠縣。神龍元年，復舊名

望都武德四年，分安喜、北平二縣置。初治安險故城，貞觀八年，移於今治。

安險漢縣，屬中山國。

曲陽漢上曲陽縣，屬常山郡。隋改為恆陽。大曆三年，屬洹州。九年，復來屬。元和十五年，改為曲陽。

陘邑漢苦陘縣，屬中山國。章帝改為漢昌，曹魏改為魏昌，隋改為隋昌。武德四年，改為唐昌。天寶元年，改為陘邑。

唐漢縣，屬中山國。舊治古公城，聖曆元年，移於今所。新樂古鮮虞子國。漢新市縣，屬中山郡。隋改為新樂。

祁州中景福二年，定州節度使王處存奏請於本部無極縣置祁州。州新置，未計戶口帳籍。在京師東北二千二百一十里，至東都一千三百二十里。

無極漢縣，屬中山國。「無」本作「毋」字。，武德四年，屬廉州。貞觀元年，屬定州。萬歲通天二年，改「毋」字為「無」

深澤漢縣，屬中山國。至隋不改。屬定州。隋徙治滹沱北，本縣治也，隋末陷城。武德四年，復立縣。景福二年，割屬祁州。

易州中隋上穀郡。武德四年，討平竇建德，改為易州，領易、淶水、永樂、遂城、乃五縣。五年，割乃縣置北義州。州廢，以乃來屬。開元二十三年，分置五回、樓亭、板城三縣。天寶元年，改為上穀郡，復隋舊名。乾元元年，復為易州。舊領縣五，戶一萬二千八百二十，口六萬三千四百五十七。天寶領縣八，戶四萬四千二百三十，口二十五萬八千七百七十九。今領縣六。在京師東北二千三百三十四里，至東都一千四百六十三里。

易漢故安縣，屬涿郡。隋為易縣

容城漢縣，屬涿郡。改為乃縣。武德五年，置北義州，領乃，又割幽州之固安、歸義屬之。貞觀元年，廢北義州，三縣各還本屬，聖曆二年，契丹入寇，固守得全，因改名全忠縣。天寶元年，改為容城

遂城漢北新城縣，屬中山國。後魏改為新昌，隋末為遂城

淶水漢乃縣，屬涿郡。隋屬上穀郡

滿城漢北平縣地，後魏置永樂縣，隋不改。天寶元年，改為滿城。五回開元二十三年，剌史盧暉奏分易縣置城於五回山下，因名之。二十四年，遷於五公城。暉又奏置樓亭、板城二縣。天寶後廢。

瀛州上隋河間郡。武德四年，討平竇建德，改為瀛州，領河間、樂壽、景城、文安、束城、豐利六縣，五年，又置武垣、任丘二縣。貞觀元年，省豐利入文安，省武垣入河間，割蒲州之高陽、鄚，故景州之平舒，故蠡州之博野、清苑五縣來。又以景城屬滄州。景雲二年，割鄚、任丘、文安、清苑四縣屬靺州。天寶元年，改為河間郡。乾元元年，復為瀛州。舊領縣十：河間、高陽、樂壽、博野、清苑、靺、任丘、文安、平舒、束城。景雲二年，分靺、文安、任丘、清苑置靺州。大曆後，割博野、樂壽隸深州。舊戶三萬五千六百五，口十六萬四千。天寶領縣六，戶九萬八千一十八，口六十六萬三千一百七十一。今領縣五。在京師東北二千二百里，至東都一千三百二里。

河間漢州鄉縣地，屬涿郡。隋為河間縣

高陽漢縣，屬涿郡。隋舊。武德四年，于縣置蒲州，領高陽、博野、清苑三縣，屬蠡州。八年，二縣又割屬蒲州。九年，復隸蠡州。貞觀元年，廢蒲州，以靺、高陽二縣屬瀛州

平舒漢東平舒縣，屬渤海郡。後去「東」字，隋不改。武德四年，屬景州，貞觀元年，屬瀛州

束城漢束州縣，屬渤海郡。隋曰束城，屬河間郡

景城漢縣，屬渤海郡。武德四年，屬瀛州。貞觀元年，屬滄州。大中後，割屬瀛州。

莫州上本瀛州之鄚縣。景雲二年，於縣置鄚州，割瀛州之鄚、任丘、文安、清苑，幽州之歸義等五縣屬之。其年，歸義復還幽州。開元十三年，以「鄚」字類「鄭」字，改為莫。天寶元年，改為文安郡。乾元元年，復為莫州。管縣六：莫、文安、任丘、清苑、長豐、唐興。天寶領縣六，戶五萬三千四百九十三，口三十三萬九千九百七十二。去京師二千三百一十里，至東都一千四百三十里。

莫漢縣，屬涿郡，至隋不改。武德四年，屬蒲州。貞觀元年，改屬瀛州。景雲二年，割屬莫州

清苑漢樂鄉縣，屬信都國。隋為清苑。武德四年，屬蒲州，貞觀元年，改屬瀛州。景雲二年，屬莫州

文安漢縣，屬渤海郡，至隋不改，故城在今縣東北。舊屬瀛州，景雲二年來屬

任丘隋縣，後廢，武德五年，分莫縣復置

長豐開元十九年，分文安、任丘二縣置

唐興如意元年，分河間縣置武昌縣，屬瀛州。長安四年，改屬易州。其年，還隸瀛州。神龍元年，改為唐興縣。景雲二年，改屬莫州。

幽州大都督府隋為涿郡。武德元年，改為幽州總管府，管幽、易、平、檀、燕、北燕、營、遼等八州。幽州領薊、良鄉、潞、涿、固安、雍奴、安次、昌平等八縣。二年，又分潞縣置玄州，領一縣，隸總管。四年，竇建德平，固安縣屬北義州。六年，改總管為大總管，管三十九州。七年，改為大都督府，又改涿縣為范陽。九年，改大都督為都督。幽、易、景、瀛、東鹽、滄、蒲、蠡、北義、燕、營、遼、平、檀、玄、北燕等十七州。貞觀元年，廢玄州，以漁陽、潞二縣來屬。又廢北義州，以固安來屬。八年，又置歸義縣。都督幽、易、燕、北燕、平、檀六州。乾封三年，置無終縣。如意元年，分置武隆縣。景龍三年，分置三河縣。開元十三年，升為大都督府。十八年，割漁陽、玉田、三河置薊州。天寶元年，改范陽郡。屬范陽、上穀、媯川、密雲、歸德、漁陽、順義、歸化八郡。乾元元年，復為幽州。舊領縣十：薊、潞、雍奴、漁陽、良鄉、固安、昌平、范陽、歸義也。戶二萬一千六百九十八，口十萬二千七十九。天寶，縣十，戶六萬七千二百四十二，口十七萬一千三百一十二。今領縣九。在京師東北二千五百二十里，至東都一千六百里。

薊州所治。古之燕國都。漢為薊縣，屬廣陽國。晉置幽州，慕容雋稱燕，皆治於此。自晉至隋，幽州刺史皆以薊為治所

幽都管郭下西界，與薊分理。建中二年，取羅城內廢燕州廨署，置幽都縣，在府北一里。

廣平天寶元年，分薊縣置。三載復廢。至德後，復分置

潞後漢縣，屬漁陽郡，隋不改。武德二年，于縣置玄州，仍置臨泃縣。玄州領潞、臨泃、漁陽、無終四縣。貞觀元年，廢玄州，省臨泃、無終二縣，以潞、漁陽屬幽州

武清後漢雍奴縣，屬漁陽郡。歷代不改。天寶元年，改為會昌縣。天寶元年，改為永清

永清如意元年，分安次縣置武隆縣。景雲元年，改為武清

安次漢縣，屬渤海郡，至隋不改。隋屬幽州

良鄉漢縣，屬涿郡，至隋不改

昌平後漢縣，屬廣陽國，故城在今縣東南。隋屬涿郡。

涿州本幽州之范陽縣。大曆四年，幽州節度使硃希彩奏請于范陽縣置涿州，仍割幽州之范陽、歸義、固安三縣以隸涿，屬幽州都督。州新置，未計戶口帳籍。至京師二千四百里，至東都一千四百八十里。

范陽漢涿郡之涿縣也，郡所治。曹魏文帝改為范陽郡。晉為范陽國，後魏為范陽郡，隋為涿縣。武德七年，改為范陽縣。大曆四年，復於縣置涿州

新昌漢縣名，後廢。大曆四年，復析固安縣置

歸義治易縣地，屬涿郡。北齊省入鄚縣。武德五年，於縣置北義州。貞觀元年，與州同省。八年，復置，改屬幽州。分置涿州，又來屬

固安漢縣，屬涿郡。武德四年，屬北義州，移治章信城。貞觀元年，省義州，以縣屬幽州，乃移於今治。今治城，漢方城縣地，屬廣陽國

新城大曆四年，析置。

薊州開元十八年，分幽州之三縣置薊州。天寶元年，改為漁陽郡。乾元元年，復為薊州。天寶領縣三，戶五千三百一十七，口二萬八千五百二十一。至京師二千八百二十三里，至東都一千二十三里。

漁陽後漢縣。屬漁陽國。秦右北平郡所治也。隋為漁陽縣。武德元年，屬幽州。二年，改屬玄州，又分置無終縣。貞觀元年，屬幽州，省無終。神龍元年，改屬營州。開元四年，還屬幽州。十八年於縣置薊州，乃隸之

三河開元四年，分潞縣置，屬幽州。十八年，改隸薊州

玉田漢無終縣，屬右北平郡。乾封二年，於廢無終縣置，名無終，屬幽州。萬歲通天二年，改為玉田縣。神龍元年，割屬營州。開元四年，還屬幽州。八年，又割屬營州。十一年，又屬薊州。

檀州後漢亻虒奚縣，屬漁陽郡。隋置安樂郡，分幽州燕樂、密雲二縣隸之。武德元年，改為檀州。天寶元年，改為密雲郡。乾元元年，復為檀州。舊領縣二，戶一千七百三十七，口六千四百六十八。天寶，戶六千六十四，口三萬二百四十六。在京師東北二千六百五十七里，至東都一千八百四十四里。

密雲隋縣。州所治

燕樂隋縣。後魏于縣置廣陽郡。後廢。舊治白檀故城，長壽二年，移治新城。即今治也。

媯州隋涿郡之懷戎縣。武德七年，討平高開道，置北燕州，復北齊舊名。貞觀八年，改名媯州，取媯水為名。長安二年，移治舊清夷軍城。天寶元年，改名媯川郡。乾元元年，復為媯州。舊領縣一，戶四百七十六，口二千四百九十。天寶，戶二千二百六十三，口一萬一千五百八十四。在京師東北二千八百四十二里，至東都一千九百一十里。

懷戎後漢潘縣，屬上穀郡。北齊改為懷戎。媯水經其中，州所治也

媯川天寶後析懷戎縣置，今所。

平州隋為北平郡。武德二年，改為平州，領臨渝、肥如二縣。其年，自臨渝移治肥如，改為盧龍縣，更置撫寧縣。七年，省臨渝、撫寧二縣。天寶元年，改為北平郡。乾元元年，復為平州。舊領縣一，戶六百三，口二千五百四十二。天寶領縣三，戶三千一百一十三，口二萬五千八十六。在京師東北二千六百五十里，至東都一千九百里。

盧龍後漢肥如縣，屬遼西郡，至隋不改。武德二年，改為盧龍縣，復開皇舊名

石城漢縣，屬右北平。貞觀十五年，於故臨渝縣城置臨渝。萬歲通天二年，改為石城，取舊名

馬城開元二十八年，分盧龍縣置。

順州下貞觀六年置，寄治營州南五柳城。天寶元年，改為順義郡。乾元元年，復為順州。舊領縣一，戶八十一，口二百一十九。天寶，戶一千六十四，口五千一百五十七。

賓義郡所理，在幽州城內。

歸順州開元四年置，為契丹松漠府彈汗州部落。天寶元年，改為歸化郡。乾元元年，復為歸順州。天寶領縣一，戶一千三十七，口四千四百六十九。在京師二千六百里，至東都一千七百一十里。

懷柔州所理也。

營州上都督府隋柳城郡。武德元年，改為營州總管府，領遼、燕二州，領柳城一縣。七年，改為都督府，管營、遼二州，貞觀二年，又督昌州。三年，又督師、崇二州。六年，又督順州。十年，又督慎州。今督七州。萬歲通天二年，為契丹李萬榮所陷。神龍元年，移府於幽州界置，仍領漁陽、玉田二縣。開元四年，復移還柳城。八年，又往就漁陽。十一年，又還柳城舊治。天寶元年，改為柳城郡。乾元元年，復為營州。舊領縣一，戶一千三十一，口四千七百三十二。天寶，戶九百九十七，口三千七百八十九。在京師東北三千五百八十九里，至東都二千九百一十里。

柳城漢縣，屬遼西郡。室韋、靺鞨諸部，並在東北。遠者六千里，近者二千里。西北與奚接界，北與契丹接界。

燕州隋遼西郡，寄治于營州。武德元年，改為燕州總管府，領遼西、瀘河、懷遠三縣。其年，廢瀘河縣。六年，自營州南遷，寄治於幽州城內。貞觀元年，廢都督府，仍省懷遠縣。開元二十五年，移治所於幽州北桃穀山。天寶元年，改為歸德郡。乾元元年，復為燕州。舊領縣一，無實土戶。所領戶出粟皆靺鞨別種，戶五百。天寶，戶二千四十五，口一萬一千六百三。兩京道里，與幽州同。

遼西州所治縣也。

威州武德二年，置遼州總管，自燕支城徙寄治營州城內。七年，廢總管府。貞觀元年，改為威州，隸幽州大都督。所領戶，契丹內稽部落。舊領縣一，戶七百二十九，口四千二百二十二。天寶，戶六百一十一，口一千八百六十九。兩京道里，與涿州同。

威化後契丹陷營州乃南遷，寄治於良鄉縣石窟堡，為威化縣，州治也。

慎州武德初置，隸營州，領涑沫靺鞨烏素固部落。萬歲通天二年，移於淄、青州安置。神龍初，復舊，隸幽州。天寶領縣一，戶二百五十，口九百八十四。

逢龍契丹陷營州後南遷，寄治良鄉縣之故都鄉城，為逢龍縣，州所治也。

玄州隋開皇初置，處契丹李去閭部落。萬歲通天二年，移于徐、宋州安置。神龍元年，復舊。今隸幽州。天寶領縣一，戶六百一十八，口一千三百三十三。

靜蕃州治所，范陽縣之魯泊村。

崇州武德五年，分饒樂郡都督府置崇州、鮮州，處奚可汗部落，隸營州都督。舊領縣一，戶一百四十，口五百五十四。天寶，戶二百，口七百一十六。

昌黎貞觀二年，置北黎州，寄治營州東北廢楊師鎮。八年，改為崇州，置昌黎縣。契丹陷營州，徙治於潞縣之古潞城，為縣。

夷賓州乾封中，于營州界內置，處靺鞨愁思嶺部落，隸營州都督。萬歲通天二年，遷於徐州。神龍初，還隸幽州都督。領縣一，戶一百三十，口六百四十八。

來蘇自徐州還寄於良鄉縣之古廣陽城，為縣。

師州貞觀三年置，領契丹室韋部落，隸營州都督。萬歲通天元年，遷於青州安置。神龍初，改隸幽州都督。舊領縣一，戶一百三十八，口五百六十八。天寶，戶三百一十四，口三千二百一十五。

陽師初，貞觀置州于營州東北廢陽師鎮，故號師州。神龍中，自青州還寄治於良鄉縣之故東閭城，為州治，縣在焉。

鮮州武德五年，分饒樂郡都督府奚部落置，隸營州都督。萬歲通天元年，遷於青州安置。神龍初，改隸幽州。天寶領縣一，戶一百七，口三百六十七。

賓從初置營州界，自青州還寄治潞縣之古潞城。

帶州貞觀十九年，于營州界內置，處契丹乙失革部落，隸營州都督。萬歲通天元年，遷於青州安置。神龍初，放還，隸幽州都督。天寶領縣一，戶五百六十九，口一千九百九十。

孤竹舊治營州界。州陷契丹後，寄治於昌平縣之清水店，為州治。

黎州載初二年，析慎州置，處浮渝靺鞨烏素固部落，隸營州都督。萬歲通天元年，遷于宋州管治。神龍初還，改隸幽州都督。天寶領縣一，戶五百六十九，口一千九百九十一。

新黎自宋州遷寄治於良鄉縣之故都鄉城。

沃州載初中，析昌州置，處契丹松漠部落，隸營州。州陷契丹，乃遷於幽州，隸幽州都督。天寶領縣一，戶一百五十九，口六百一十九。

濱海沃州本寄治營州城內，州陷契丹，乃遷于薊縣東南回城，為治所。

昌州貞觀二年置，領契丹松漠部落，隸營州都督。萬歲通天二年，遷於青州安置。神龍初還，隸幽州。舊領縣一，戶一百三十二，口四百八十七。天寶，戶二百八十一，口一千八十八。

龍山貞觀二年，置州于營州東北廢靜蕃戍。七年，移治於三合鎮。營州陷契丹，乃遷于安次縣古常道城，為州治。

歸義州總章中置，處海外新羅，隸幽州都督。舊領縣一，戶一百九十五，口六百二十四。

歸義在良鄉縣之古廣陽城，州所治也。

瑞州貞觀十年，置於營州界，隸營州都督，處突厥烏突汗達幹部落。咸亨中，改為瑞州。萬歲通天二年，遷于宋州安置。神龍初還，隸幽州都督。舊領縣一，戶六十，口三百六十五。天寶，戶一百九十五，口六百二十四。

來遠舊縣在營州界。州陷契丹，移治於良鄉縣之故廣陽城。信州萬歲通天元年置，處契丹失活部落，隸營州都督。二年，遷於青州安置。神龍初還，隸幽州都督。天寶領縣一，戶四百一十四，口一千六百。

黃龍州所治，寄治范陽縣。

青山州景雲元年，析玄州置，隸幽州都督。領縣一，戶六百二十二，口三千二百一十五。

青山寄治于范陽縣界水門村。

凜州天寶初置於范陽縣界，處降胡。領縣一，戶六百四十八，口二千一百八十七。

安東都護府總章元年九月，司空李勣平高麗。高麗本五部，一百七十六城，戶六十九萬七千。其年十二月，分高麗地為九都督府，四十二州，一百縣，置安東都護府於平壤城以統之。用其酋渠為都督、刺史、縣令，令將軍薛仁貴以兵二萬鎮安東府。上元三年二月，移安東府於遼東郡故城置。儀鳳二年，又移置於新城。聖曆元年六月，改為安東都督府。神龍元年，復為安東都護府。開元二年，移安東都護于平州置。天寶二年，移於遼西故郡城置。至德後廢，初置領羈縻州十四，戶一千五百八十二。去京師四千六百二十五里，至東都三千八百二十里。

新城州都督府、遼城州都督府、哥勿州都督府、建安州都督府、南蘇州、木底州、蓋牟州、代那州、倉岩州、磨米州、積利州、黎山州、延津州、安市州凡此十四州，並無城池。是高麗降戶散此諸軍鎮，以其酋渠為都督、刺史羈縻之。天寶，領戶五千七百一十八，口一萬八千一百五十六。

自燕以下十七州，皆東北蕃降胡散諸處幽州、營州界內，以州名羈縻之，無所役屬。安祿山之亂，一切驅之為寇，遂擾中原。至德之後，入據河朔，其部落之名無存者。今記天寶承平之地理焉。

山南道

山南西道

梁州興元府隋漢川郡。武德元年，置梁州總管府，管梁、洋、集、興四州。梁州領南鄭、褒中、城固、西四縣。二年，改城固為唐固，割西縣置褒州。三年，置白雲縣。七年，改總管為都督，督梁、洋、集、興、褒五州。梁州領南鄭、褒中、白雲四縣。八年，廢褒州，以西、金牛二縣來屬。九年，省白雲縣入城固。貞觀三年，復改唐固為城固。五年，改褒中為褒城。六年，廢都督府。八年又置，依舊督梁、洋、集、壁四州。十七年又罷。顯慶元年，復置都督府，督梁、洋、集、壁四州。開元十三年，改梁州為褒州，依舊都督府。二十年，又為梁州。天寶元年，改為漢中郡，仍為都督府。乾元元年，復為梁州。興元元年六月，昇為興元府。官員資序，一切同京兆、河南二府。舊領縣五，戶六千六百二十五，口二萬七千五百七十六。武德領縣六，戶三萬七千四百七十，口十五萬三千七百一十七。至京師一千二百二十三里，至東京二千七百八里。

南鄭州所理。漢縣，屬漢中郡。隋不改。褒城漢褒中縣，屬漢中郡。義寧二年，改為褒中。貞觀三年，復為褒城

城固隋舊。武德二年，改為唐固。貞觀二年，復為城固

西隋舊。天寶二年，置褒州，割金牛來屬，領西、金牛二縣。八年，廢褒州，以縣屬梁州

金牛漢葭萌縣地。武德二年，分綿穀縣置，屬褒州。八年，州廢，屬梁州

三泉武德四年，分綿谷縣置南安州，領三泉、嘉平二縣。八年，廢南安州及嘉平縣，以三泉屬利州。天寶元年，改屬梁州，移治沙溪之東。

鳳州下隋河池郡。武德元年，改為鳳州。天寶元年，復為河池郡。乾元元年，復為鳳州。舊領縣四，戶一千九百五十七，口九千七百九十四。天寶，戶五千九百一十八，口二萬七千八百七十七。在京師西南六百里，至東都一千四百五十里。

梁泉漢故道縣地。後魏置梁泉縣。晉仇池所處地。後魏廢帝於縣置鳳州

兩當漢故道縣地。晉改兩當，取水名

河池後漢縣，屬武都郡。以川為名

黃花武德四年，分梁泉縣置，以川為名。

興州下隋順政郡。武德元年，改為興州。天寶元年，改為順政郡。乾元元年，復為興州。舊領縣三，戶一千二百二十五，口四千九百一十三。天寶，戶二千二百二十四，口一萬一千四十六。至京師九百四十八里，至東都一千七百八十一里。

順政漢沮縣，屬武都郡。後魏改為略陽，晉置武興蕃以處互市，後魏于武興蕃置興州，仍以略陽為順政

長舉漢沮縣地，隋為長舉縣。本治盤頭城，貞觀三年移於今所

鳴水漢沮縣地，隋為鳴水縣。舊治落蕃水南，永隆元年，移治水北。

利州下隋義城郡。武德元年，改為利州，領綿穀、葭萌、益昌、義清、岐坪、嘉川、景穀七縣。二年，置總管府，管利、龍、隆、始、蓬、靜六州。三年，割綿穀之東界置南安州。四年，割景谷縣置沙州。七年，又割岐坪、義清二縣置南平州。其年，改總管府為都督府，督利、龍、隆、始、沙、南安、南平、靜八州。利州領綿穀、葭萌、益昌、嘉川四縣。八年，廢南安州，割三泉縣來屬。貞觀元年，廢沙州。二年，廢南平州，復以景穀、岐坪、義清等縣來屬。其年，以嘉川屬靜州。六年，罷都督府。以州當劍口，戶不滿萬，移為中州，又降為下州。天寶元年，改為益昌郡，仍割三泉屬梁州。乾元元年，復為利州。舊領縣七，戶九千六百二十八，口三萬一千九十三。天寶領縣六，戶二萬三千九百一十，口四萬四千六百。在京師西南一千四百八十八里，至東都二千一百九十七里。

綿穀漢葭萌縣地，蜀為漢壽縣。晉改晉壽縣，又分晉壽置興安縣。隋改興安為綿穀。南齊于壽縣置西益州，後樑改為利州

胤山隋義清縣。天寶元年八月，改為胤山

嘉川隋屬靜州。貞觀十七年，割屬利州

葭萌漢縣。蜀為漢壽，晉改晉壽，江左改晉安。隋改為葭萌，取漢舊名

益昌後魏分晉壽縣置京兆縣，後周改為益昌

景穀漢白水縣地。宋置平興縣，隋改為景穀。武德四年，置沙州，割龍州之方維來屬。沙州領景谷、方維二縣。，貞觀元年，廢沙州，以景穀屬利州，仍省方維縣併入。

通州上隋通川郡。武德元年，改為通州，領通川、宣漢、三岡、石鼓、東鄉五縣。以宣漢屬南并州。二年，置新寧、思來二縣。三年，以東鄉屬南石州。又為通川總管府，管通、開、蓬、渠、萬、南並、南石、南鄰八州。通州領通川、三岡、石鼓、新寧、思來五縣。八年，以廢南石州之東鄉縣來屬。貞觀元年，以廢南并州之宣漢來屬，又省思來入通川。其年，廢萬州，以永穆來屬。貞觀五年，廢都督府為下州。長安二年，升為中州。開元二十三年，升為上州。天寶元年，改為通川郡。乾元元年，復為通州。舊領縣七，戶七千八百九十八，口三萬八千一百二十三。天寶，戶四萬七百四十三，口十一萬八百四。在京師西南二千三百里，去東都二千八百七十五里。

通川漢宕渠縣地，分置宣漢縣，屬巴郡。後魏改為石城縣。梁于縣置萬州，元魏改為通州。隋為通川縣

永穆宕渠地，梁置永康縣，隋改為永穆。武德元年，屬巴州。二年，置萬州，蜀割巴州之歸仁，置諾水、廣納、太平、恆豐四縣，並屬萬州。七年，省諾水縣。貞觀元年，廢萬州，以歸仁屬巴州，廣納屬壁州，永穆屬通州。廢太平、恆豐二縣入永穆

三岡隋舊縣

石鼓後魏置

東鄉武德三年，置南石州，又分置下蒲、昌樂二縣屬之。八年，廢南石州，省昌樂入石鼓、下蒲入東鄉

宣漢隋舊。武德元年，置南并州，又置東關縣隸之。貞觀元年，廢南并州，省東關入宣漢。自和昌城移治新安，屬通州

新甯武德二年，分通川縣置，治新寧故城。貞觀八年，移治賨城。巴渠永泰元年六月，分石鼓縣四鄉置巴渠。

洋州下隋漢川郡之西鄉縣。武德元年，割梁州三縣置洋州。四年，又置洋源縣。天寶元年，改為洋川郡。乾元元年，復為洋州。舊領縣四，戶二千二百二十六，口一萬八千六十。天寶領縣五，戶二萬三千八百四十九，口八萬八千三百二十七。在京師南八百里，至東都二千里。

西鄉本漢成固縣地，蜀立西鄉縣。後魏於此置洋州，以水為名

黃金漢安陽縣地，屬漢中郡。後魏置黃金縣，水名也。隋縣治巴嶺鎮，貞觀三年，移於今治

興道隋興勢縣。貞觀二十三年，改為興道

洋源武德七年，分西鄉縣置

真符開元十八年，分興道置華陽縣。天寶七年，改屬京兆，仍改為真符。十一年，還屬洋川郡。

合州中隋涪陵郡。武德元年，改為合州，領石鏡、漢初、赤水三縣。三年，又置新明縣。天寶元年，改為巴川郡。乾元元年，復為合州。舊領縣四，戶一萬四千九百三十四，口五萬二百一十。天寶領縣六，戶六萬六千八百一十四，口十萬七千二百二十。在京師南二千四百五十里，至東都三千三百里。

石鏡漢墊江縣，屬巴郡。宋改名宕渠，宋置東宕渠郡及石鏡縣，又改郡為合州，涪、漢二水合流處為名

新明武德二年，分石鏡置

漢初後魏清居縣，隋改漢初

赤水隋分石鏡置

巴川開元二十三，割石鏡、銅梁二縣置

銅梁長安三年置。初治奴侖山南，開元三年，移治于武金坑。

集州下隋漢川郡之難江縣。武德元年，置集州，仍割巴州之符陽、長池、白石三縣來屬。又置平桑縣，凡領五縣。八年，以符陽、白石屬壁州。貞觀元年，廢平桑縣。二年，又置。六年，又省平桑、長池二縣。八年，又割壁州之符陽來屬。十七年，又割廢靜州之地平來屬。天寶元年，改為符陽郡。乾元元年，復為集州。舊領縣一，戶一千一百二十六，口四千一十七。天寶領縣三，戶四千三百五十三，口二萬五千七百二十六。在京師西南一千四百二十五里，至東都二千六百里。

難江漢宕渠縣地，後周改為難江。梁立東巴州，恭帝改為集州。以水為名

符陽漢縣。武德元年，屬集州。三年，改屬壁州。貞觀八年，復還集州

地平武德元年，分清化縣置狄平縣。二年，改狄平為地平。其年，置靜州，領地平、嘉川、大牟、清化四縣。貞觀十七年，廢靜州，嘉川屬利州，大牟、清化屬巴州，地平屬集州。

巴州中隋清化郡。武德元年，改為巴州，領化城、清化、曾口、盤道、永穆、歸仁、始甯、奇章、安固、伏虞、恩陽、白石、符陽、長池十四縣。其年以符陽、長池、白石屬集州，以安固、伏虞屬蓬州，清化屬靜州。二年，割歸仁、永穆置萬州。貞觀元年，廢萬州，以歸仁來屬。天寶元年，改為清化郡。乾元元年，復為巴州。舊領縣七，戶一萬九百三十三，口四萬七千八百九十。天寶領縣十，戶三萬二百一十，口九萬一千五十一。至京師二千三百六十里，至東都二千五百八十二里。

化城後漢漢昌縣。梁改為梁大縣，後周改為化城縣。後魏置大穀郡。隋置巴州於縣理

盤道後魏置

清化隋屬巴州。武德元年，於清化縣界木門故地置靜州。領清化、大牟二縣。其年，又置地平縣。六年，移靜州于地平縣。又割利州之嘉川，皆隸靜州。貞觀十七年，廢靜州，以清化縣屬巴州

曾口梁置。隋縣治戴公山。神龍元年，移治曾溪

歸仁梁置平州，隋改為歸仁縣。武德二年，屬萬州。貞觀元年，屬巴州

始甯梁置，以山為名

奇章梁置，縣東八里有奇章山

恩陽梁置義陽縣，隋改為恩陽。貞觀十七年廢。萬歲通天元年，復置

大牟武德元年，分清化縣置，縣東三里有大牟山

七盤久視元年分置。

蓬州下武德元年，割巴州之安固、伏虞，隆州之儀隴、大寅，渠州之宕渠、咸安等六縣，置蓬州，因周舊名。三年，以儀隴屬萬州。尋復來屬。天寶元年，改為咸安郡。至德二年，改為蓬山郡。乾元元年，復為蓬州。舊領縣六，戶九千二百六十八，口三萬五千五百六十六。天寶，縣七，戶一萬五千五百七十六，口五萬三千三百五十二。至京師二千二百一十里；至東都二千九百九十五里。

良山漢宕渠地，梁置伏虞郡安固縣。後周改伏虞為蓬州，安固為良山。開元初，蓬州移治大寅縣，至後不改

大寅梁置。舊治斗子山，後移治鬥壇口，今為蓬州所治

儀隴梁置。武德二年，屬萬州。州廢，還蓬州。舊領金城山，開元二十三年，移治平溪。

伏虞梁宣漢縣。隋改為伏虞，屬蓬州

宕渠梁置，取漢縣名。舊治長樂山，長安三年，移治羅獲水

咸安梁置綏安縣，隋改為咸安。至德二年，改為蓬山

大竹久視元年，分宕渠縣置。至德二年，割屬濆山郡。

壁州下武德八年，分巴州始寧縣，改置壁州並諾水縣。又割集州之符陽、白石二縣來屬。貞觀元年，廢萬州，割廣納縣來屬。八年，復以符陽屬集州。天寶元年，改為始寧郡。乾元元年，復為壁州。舊領縣三，戶一千四百九十二，口七千四百四十九。天寶，縣四，戶一萬二千三百六十八，口五萬四千七百五十七。在京師西南一千八百二十二里，至東都二千九百四十二里。

諾水後漢宣漢縣，梁分宣漢置始寧縣。元魏分始甯置諾水縣。武德八年，分巴州始寧之東境，置壁州及諾水縣。今州所治。廣納武德三年，割始寧、歸仁二縣地置，以廣納溪為名

白石後魏置，以白石水為名。武德初，屬巴州，又改屬集州。八年，還壁州。

巴東開元二十三年六月，置太平縣。天寶元年八月二十四日，改為巴東縣。

商州隋上洛郡。武德元年，改為商州。其年，於上津縣置上州。貞觀十年，州廢，上津來屬。天寶元年，改為上洛郡。乾元元年，復為商州。舊領縣五，戶四千九百一，口二萬一千五十。天寶，縣六，戶八千九百二十六，口五萬二千八十。至京師二百八十一里，至東都八百八十六里。

上洛漢縣，屬弘農郡。言在洛水之上，故為縣名。隋於縣置上洛郡。

豐陽漢商縣地。晉分商縣置豐陽，以川為名。舊治吉川城，麟德元年，移理豐陽川。

洛南漢上洛縣地。晉分置拒陽縣，隋改拒陽為洛南。舊治拒陽川，顯慶三年，移治清川。

商洛漢商縣，屬弘農郡。隋文加「洛」字

上津漢長利縣地，屬漢中郡。梁置南洛州，後魏改為上州，隋廢州為上津縣。義寧二年，置上津郡。武德元年，改為上州，領上津、豐利、黃土、長利四縣。貞觀初，省長利縣。十年，廢上州，以黃土屬金州，豐利屬均州，上津屬商州。

安業萬歲通天元年，分豐陽置。景龍三年，改屬雍州。景雲元年，還屬商州。乾元元年正月，改為乾元縣，割屬京兆府。

金州隋西城郡

武德元年，改為金州，領洵陽、石泉、安康等縣。其年，割洵陽、驢川二縣置洵州，領三縣。又置西安州。又立寧都、廣德二縣隸西安州。為直州。三年，金州置總管府，管金、井、直、洵、洋、南豐、均、漸、遷、房、重、順十二州。七年，廢洵州，以洵城、洵陽、驢川三縣來屬。貞觀元年，廢直州，又省寧都、廣德，以安康來屬，仍省驢川縣。八年，省洵城縣，又以廢上州之黃土縣來屬。天寶元年，改為安康郡。至德二年二月，改為漢南郡。乾元元年，復為金州。舊領縣六，戶一萬四千九十一，口五萬三千二十九。天寶，戶九千六百七十四，口五萬七千九百八十一。在京師南七百三十七里，至東都一千七百里。

西城州所理。漢西城縣，屬漢中郡。後魏置安康郡，尋改為東梁州。又以其地出金，改為金州。皆以西城為治所。隋末廢。義寧二年，復置

洵陽漢縣名。武德元年，置洵州，又分洵陽置洵城、驢川二縣。七年，廢洵州，三縣屬金州。貞觀二年，省驢川。八年，省洵城，併入洵陽

淯陽後魏黃土縣。義寧二年，屬上州。貞觀八年，屬金州。天寶元年，改為淯陽

石泉隋縣。聖曆元年，改為武安。神龍初，復為石泉。永貞元年，省入漢陰縣，復置

漢陰漢安陽縣，屬漢中郡。晉武改為安康，置安康郡。隋改為縣。武德元年，置西安州，立寧都、廣德二縣。改西安州為直州。州廢，省寧都、廣德二縣入安康。至德二年二月，改為漢陰縣

平利後周于平利川置吉陽縣，隋改為安吉。武德元年，改為平利。

開州隋巴東郡之盛山縣。義寧二年，分置萬州，仍割巴東郡之新浦，通川郡之萬世、西流三縣來屬。武德元年，改為開州，領四縣。貞觀初，省西流入盛山。天寶元年，改為盛山郡。乾元元年，復為開州。舊領縣三，戶二千一百二十二，口一萬五千五百四。天寶，戶五千六百六十，口三萬四百二十一。在京師南一千四百六十里，至東都二千六百七十里。

盛山漢朐縣，屬巴郡。蜀分置漢豐縣，周改漢豐為永寧。隋改永甯為盛山。以山為名

新浦宋分漢豐縣置

萬歲後周之萬縣，隋加「世」字。貞觀二十三年，改萬世為萬歲縣。

渠州下隋宕渠郡。武德元年，改為渠州，領流江、賨城、宕渠、咸安、潾水、墊江六縣。其年，改賨城為始安。又分置賨城、義興、豐樂三縣。以宕渠、咸安三縣屬蓬州。又分濆水、墊江、濆山、鹽泉四縣置濆州。三年，割濆州之濆水來屬。八年，省義興、豐樂、賨城三縣。其年，廢潾州，以潾山來屬。天寶元年，改為濆山郡。乾元元年，復為渠州。舊領縣四，戶九千七百二十六，口二萬一千五百五十二。天寶，戶九千九百五十七，口二萬六千五百二十四。在京師西南二千一百七十里，至東都三千一百九十里。

流江漢宕渠縣地，屬巴郡。梁置渠州，周改為北宕渠郡，又改為流江郡。仍于郡內置流江縣。武德元年，改為渠州。又並賨城、義興二縣入流江

濆水梁置。義甯元年，屬濆州。武德三年，屬渠州

渠江梁置始安縣，隋不改。天寶元年八月，改為渠江縣

濆山梁置。濆山，在縣西四十里，重疊濆比為名。隋末，縣廢。武德元年，分置濆山縣，又置濆州。八年，州廢，縣隸渠州。

渝州隋之巴郡。武德元年，置渝州，因開皇舊名，領江津、涪陵二縣。其年，以涪陵屬涪州。三年，置萬春縣。改萬春為萬壽縣。貞觀十三年，以廢霸州之南平縣來屬。天寶元年，改為南平郡。乾元初，復為渝州。舊領縣四，戶一萬二千七百一十，口五萬七百一十三。天寶，戶六千九百九十五，口二萬七千六百八十五。在京師西南二千七百四十八里，至東都三千四百三十里。

巴漢江州縣，屬巴郡。古巴子國地。梁置楚州。隋改為渝州，以水為名

江津漢江州縣分置

萬壽武德三年，分江津縣置萬春縣。五年，改為萬壽

南平貞觀四年，分巴縣置。于縣南界置南平州，領南平、清谷、周泉、昆川、和山、白溪、瀛山七縣。八年，改南平州為霸州。十三年，州廢，省清穀等縣，以南平縣屬渝州。

山南東道

鄧州隋南陽郡。武德二年，改為鄧州，領穰縣、冠軍、深陽三縣。三年，立順陽縣。州置總管，管鄧、淅、酈、宛、淯、新、弘等七州。四年，廢總管，隸山南行台。廢新州，以新野縣來屬。又置平晉縣。六年，省順陽入冠軍，省平晉入穰縣。八年，廢宛州，以南陽來屬，廢酈州，以新城來屬。貞觀元年，省冠軍入新城。天寶元年，改為南陽郡。乾元元年，復為鄧州。舊領縣六，戶三千七百五十四，口一萬八千二百一十二。天寶領縣七，戶四萬三千五十五，口十六萬五千二百五十七。在京師東南九百二十里，至東都六百七十里。

穰漢縣，屬南陽郡。漢南陽郡以宛為理所，後魏移治於穰。隋改為南陽郡，尋改為鄧州，取漢鄧縣為名

南陽漢南陽郡所治宛縣也。武德三年，置宛州，領南陽、上宛、上馬、安固四縣，並寄治宛城。八年，州廢，以上馬入唐州，餘三縣入南陽縣，屬鄧州

新野漢縣，屬南陽郡。晉於縣置義州。武德四年，分置新州，領一縣。其年，新州廢，縣屬鄧州

向城漢西鄂縣地，屬鄧州。後魏于古向城置縣，乃改立

臨湍後魏割冠軍縣北境置新城縣。武德二年，移治虎遙城，屬酈州。八年，廢酈州，縣屬鄧州。貞觀三年，移治故臨湍聚。天寶元年，改為臨湍縣

內鄉漢淅縣地，屬弘農郡。後周改為中鄉，隋改為內鄉。武德元年，置淅州，又分內鄉置默水縣，後復改為內鄉

菊潭漢沮陽縣地。隋改沮水縣，後廢。開元二十四年，割新城復置，改為菊潭。

唐州上隋淮安郡。武德四年，改為顯州，仍置總管，領顯、北澧、純三州。顯州領比陽、慈丘、平氏、顯岡四縣。五年，又分置唐州，屬顯州總管。七年，改為都督府，州不改。貞觀元年，罷都督，仍以廢純州桐柏縣來屬。三年，省顯岡縣。九年，改顯州為唐州，以廢唐州之棗陽、湖陽及廢魯州之方城三縣來屬。十年，以棗陽屬隋州。開元五年，以方城來屬仙州。十三年，置上馬縣。二十六年，以方城來屬。天寶元年，改為淮安郡。乾元元年，復為唐州。舊屬河南道，至德後，割屬山南東道。舊領縣六，戶四千七百二十六。口二萬二千二百九十九。天寶領縣七，戶四萬二千六百四十三，口十八萬三千三百六十。至京師一千四百八十里，至東都六百四十六里。

比陽漢縣，屬南陽郡。後魏置東荊州于漢比陽古城，改為淮州。隋改淮州為顯州，取界內顯望岡為名。貞觀元年，改為唐州。比水出縣東，今縣，州所治也。

慈丘隋分比陽縣置，取界內慈丘山為名。

桐柏漢平氏縣地，屬南陽郡。梁置華州，西魏改淮州，又為純州。後周為大義郡，陳廢郡為桐柏縣。

平氏漢縣，屬南陽郡。

湖陽漢縣，屬南陽郡。隋不改，屬舂陵郡。武德四年，於縣置湖州，領湖陽、上馬二縣。貞觀元年，廢湖州，省上馬，以湖陽屬唐州。

方城前漢堵陽縣，屬南陽郡。後漢改為順陽。隋改為方城縣，屬淯陽郡。武德二年，於縣置北澧州，領方城、真昌二縣。貞觀初，省真昌縣。八年，改北澧州為魯州，領縣不改。九年，省魯州，以方城屬唐州。

泌陽後魏石馬縣，後訛為上馬縣。貞觀三年廢。開元十三年，割湖陽復置上馬縣。天寶元年，改為泌陽縣。

均州下隋淅陽郡之武當縣。義寧二年，割淅陽之武當、均陽二縣置武當郡。又置平陵縣。武德元年，改為均州。七年，省平陵縣。八年，省均陽入武當。其年，以南豐州之鄖鄉、堵陽、安福三縣來屬。貞觀元年，廢均州，又省堵陽、安福二縣。以武當、鄖鄉二縣屬淅州。八年，廢淅州，又以武當、鄖鄉二縣置均州。又廢上州，割豐利縣來屬。天寶元年，改為武當郡。乾元元年，復為均州。舊領縣三，戶二千八百二十九，口一萬二千五百九十三。天寶，戶九千六百九十八，口五萬八百九。在京師東南九百三十里，至東都九百一十七里。

武當州所治。漢縣，南陽郡。梁置南始平郡，後魏改為豐州，隋改為均州，皆治武當縣。縣舊治延岑城，顯慶四年，移於今所

鄖鄉漢錫縣地，屬漢中郡。晉改為鄖鄉。武德元年，置南豐州，領鄖鄉、安福、堵陽三縣。屬均州。貞觀元年，廢均州，以鄖鄉、武當屬淅州。又省安福、堵陽，併入鄖鄉。八年，復置均州，二縣來屬

豐利漢長利縣地。後魏置豐利郡，分錫縣置豐利縣。武德初，屬上州。州廢，屬均州。

房州下隋房陵郡。武德元年，改為遷州，領光遷、永清，又置受陽、淅川、房陵，凡領五縣。其年，又於竹山縣置房州，領竹山、上庸，又置武陵，凡領三縣。五年，廢遷州之淅川。。七年，又廢房陵、受陽二縣。貞觀十年，廢遷州，自竹山移房州治於廢州城。其年，省武陵縣。改光遷為房陵縣。天寶元年，改為房陵郡。乾元元年，復為房州。舊領縣四，戶四千五百三十三，口二萬一千五百七十九。天寶，戶一萬四千四百二十二，口七萬一千七百八。在京師南一千二百九十五里，至東都一千一百八十五里。

房陵漢縣，屬漢中郡。後魏為新城郡，又改為光遷國。武德初，改為遷州。置光遷縣。又改為房州，兼改光遷為房陵縣

永清後魏分房陵縣置大洪縣，周改為永清

竹山分上庸縣置。武德元年，置房州。貞觀十年，州移治房陵縣

上庸漢縣，屬漢中郡。

隋州下隋為漢東郡。武德三年，改為隋州，領隋縣、光化、安貴、平林、順義五縣。五年，省安貴縣。八年，省平林、順義二縣。貞觀十年，割唐州棗陽來屬。天寶元年，改為漢東郡。乾元元年，復為隋州。舊領縣三，戶二千三百五十三，口一萬一千八百九十八。天寶，縣四，戶二萬三千九百一十七，口十萬五千七百二十二。在京師東南一千三百八十八里，至東都一千八里。

隋漢縣，屬南陽郡。後魏于縣置隋州，隋為漢東郡，皆治隋州

光化隋縣

棗陽漢舂陵縣，屬南陽郡。隋置舂陵郡。武德三年，改為昌州，領棗陽、舂陵、清潭、湖陽、上馬五縣。其年，分湖陽、上馬置湖州。五年，廢昌州及清潭縣。貞觀元年，省舂陵入棗陽。其年，以廢湖州之上馬、湖陽來屬。九年，廢顯州。自此移唐州於廢顯州，仍屬焉。十年，改屬隋州

唐城開元二十六年，分棗陽置。

郢州後魏置溫州。武德四年，置郢州于長壽縣，置京山、藍水二縣屬焉。貞觀元年，省藍水入長壽。又廢郢州，以長壽屬鄀州，章山屬荊州。十七年，廢溫州，依舊置郢州，治京山。天寶元年，改為富水郡。乾元元年，復為郢州。舊溫州領縣三，戶一千五百八十，口七千一百七十三。天寶改郢州，戶一萬二千四十六，口五萬七千三百七十五。在京師東南一千四百四十里，至東都一千一百四十九里。

京山隋縣，屬安陸郡。武德四年，置溫州，因後魏。領京山、富水二縣。貞觀八年，廢鄀州，以長壽來屬。十七年，復於縣置郢州。長壽漢竟陵縣地，屬江夏郡。武德四年，於縣置郢州。貞觀元年，廢郢州，以長壽屬鄀州。八年，又屬溫州。十七年，又屬郢州。富水隋舊。武德初，屬溫州。州廢，屬郢州。

復州隋沔陽郡。武德五年，改為復州，治竟陵縣，貞觀七年，移治沔陽。天寶元年，改為竟陵郡。乾元元年，復為復州。舊領縣三，戶一千四百九十四，口六千二百一十八。天寶，戶八千二百一十，口四萬四千八百八十五。在京師東南一千八百里，至東都一千五百一十八里。

沔陽漢竟陵縣地，屬江夏郡。隋置沔陽郡，武德初，改為復州，皆治此縣

竟陵漢縣，後廢。晉復置，至隋不改

監利漢華容縣地，屬南郡。晉置監利縣。

襄州緊上隋襄陽郡。武德四年，平王世充，改為襄州，因隋舊名。領襄陽、安養、漢南、義清、南漳、常平六縣。州置山南道行台，統交、廣、安、黃、壽等二百五十七州。五年，省酂州，以陰城、穀城二縣來屬。七年，罷行台為都督府，督襄、鄧、唐、均、淅、重七州。貞觀元年，廢重州，以荊山縣來屬。六年，廢都督府。八年，廢鄀州，以率道、樂鄉二縣來屬。又省常平入襄陽，省陰城入穀城，省南津入義清，省漢南入率道。天寶元年，改為襄陽郡。十四載，置防禦使。乾元元年，復為襄州。上元二年，置襄州節度使，領襄、鄧、均、房、金、商等州，自後為山南東道節度使治所。舊領縣七，戶八千九百五十七，口四萬五千一百九十五。天寶，戶四萬七千七百八十，口二十五萬二千一。在京師東南一千一百八十二里，至東都八百五十三里。

襄陽漢縣，屬南郡。建安十三年，置襄陽郡。晉入為荊州治所。梁置南雍州，西魏改為襄州，隋為襄陽郡，皆以此縣為治所。

鄧城漢鄧縣，屬南陽郡，古樊城也。宋故安養縣。天寶元年，改為臨漢縣，貞元二十一年，移縣古鄧城置，乃改臨漢為鄧城縣

穀城漢築陽縣地，屬南陽郡。隋為穀城縣

義清漢中戶縣地，屬南郡。元魏改為義清縣。舊治柘林，永徽元年，移治清良

南漳漢臨沮縣，屬南郡。晉立上黃縣。後魏改為重陽縣，隋改為南漳。武德二年，分南漳置荊山縣。又於縣治西一百五里置重州，領荊山、重陽、平陽、渠陽、士門、歸義六縣。七年，省渠陽入荊山，省平陽入重陽，又省土門、歸義二縣並房州之永清。貞觀元年，廢重州，以荊山屬襄州。移重陽入州城，改屬遷州。八年，省重陽入荊山。開元十八年，省荊山，移治于南漳故城，乃改為南漳

宜城漢已阝縣。屬南郡。宋立華山郡於大堤村。即今縣。後魏改為宜城郡。分華山、新野置陽立率道縣。周省宜城郡，入率道縣。武德四年，率道屬鄀州。貞觀八年，改隸襄州。天寶七載，改為宜城縣

樂鄉漢鄀縣，屬南郡。晉于合城郡置樂鄉縣。武德四年，置鄀州，領樂鄉、長壽、率道、上洪四縣。貞觀元年，省上洪縣。八年，廢鄀州，以長壽屬溫州，以樂鄉、率道屬襄州。

荊州江陵府隋為南郡。武德初，蕭銑所據。四年，平銑，改為荊州，領江陵、枝江、長林、安興、石首、松滋、公安七縣。五年，荊州置大總管，管荊、辰、朗、澧、東松、沈、基、復、巴、睦、崇、硤、平等十三州，統潭、桂、交、循、夔、高、康、欽、尹九州。六年，改平州為玉州，改巴州為岳州。七年，廢基州入郢州。其年，改大總管為大都督，督荊、辰、澧、朗、東松、嶽、硤、玉八州，仍統潭、桂、交、夔、高、欽、尹等七州。其沈、復、睦、崇四州，循、康二州都督並不統。八年，廢玉州，以當陽縣來屬。貞觀元年，廢郢州，以章山來屬。二年，降為都督府，惟督前七州而已。其桂、潭等七州，不統也。八年，廢東松州入硤州，又省章山入長林。十年，辰州改隸黔州。都督硤、澧、朗、嶽四州，都督從三品。荊州領江陵、枝江、當陽、長林、安興、石首、松滋、公安等八縣。龍朔二年，升為大都督，督硤、嶽、復、郢四州。天寶元年，改為江陵郡。乾元元年三月，復為荊州大都督府。自至德後，中原多故，襄、鄧百姓，兩京衣冠，盡投江、湘，故荊南井邑，十倍其初，乃置荊南節度使。上元元年九月，置南都，以荊州為江陵府，長史為尹，觀察、制置，一準兩京。以舊相呂諲為尹，充荊南節度使，領澧、朗、硤、夔、忠、歸、萬等八州，又割黔中之涪，湖南之嶽、潭、衡、郴、邵、永、道、連八州，增置萬人軍，以永平為名。二年，置長寧縣于郭內，與江陵並治。其年，省枝江縣入長寧。至德二年，江陵尹衛伯玉以湖南闊遠，請於衡州置防禦使。自此，八州置使，改屬江南西道。舊領縣八，戶一萬二百六十，口四萬九百五十八。天寶領縣七，戶三萬一百九十二葉四萬八千一百四十九。在京師東南一千七百三十里，至東都一千三百一十五里。

江陵漢縣，南郡治所也。故楚都之郢城，今縣北十里紀南城是也。後治於郢，在縣東南。今治所，晉桓溫所築城也

長寧上元元年，分江陵縣置，治郭下。二年，又廢枝江併入

當陽漢縣，屬南郡。武德四年，于縣置平州，領當陽、臨沮二縣。六年，改屬玉州。又省臨沮入當陽，屬荊州

長林晉分編縣置長林縣，以其有櫟林長阪故也。武德四年，于縣東北百二十里置基州及章山縣。七年，廢基州，以章山屬郢州。州廢，屬荊州。八年，省入長林

石首漢華容縣，屬南郡。武德四年，分華容縣置，取縣北石首山為名。舊治石首山，顯慶元年，移治陽支山下

松滋漢高城縣地，屬南郡。松滋，亦漢縣名。屬廬江郡。晉時松滋縣人避亂至此，乃僑立松滋縣，因而不改

公安吳孱縣地。漢末左將軍劉備，自襄陽來鎮此，時號左公，乃改名公安。

硤州下隋夷陵郡。武德四年，平蕭銑，置硤州，領夷陵、夷道、遠安三縣。貞觀八年，廢東松州，以宜都、長陽、巴山三縣來屬。其年，省夷道入宜都。九年，自下牢鎮移治陸抗故壘。天寶元年，改為夷陵郡。乾元元年，復為硤州。舊領縣五，戶四千三百，口一萬七千一百二十七。天寶，戶八千九十八，口四萬五千六十六。在京師東南一千八百八十八里，至東都一千六百四十六里。

夷陵漢縣，屬南郡。有夷山在西北，因為名。蜀置宜都郡。梁改為宜州，後魏改為拓州，又改為硤州。隋縣治石皋城。武德四年，移治夷陵府。貞觀九年，移治陸抗故壘

宜都漢夷道縣，屬南郡。陳改為宜都，隋改為宜昌，屬荊州。武德二年，置江州，領宜昌一縣，尋改為宜都。六年，改江州為東松州。八年，廢睦州。以長陽、巴山來屬。貞觀八年，廢東松州，盡以三縣屬硤州

長陽漢佷山縣，屬武陵郡。隋改為長陽，以溪水為名。隋屬荊州，武德四年，置睦州，領長陽、巴山二縣。八年，廢睦州，以二縣屬東松州。貞觀八年，屬硤州

遠安漢臨沮縣地，屬南郡。晉改高安縣。後周改為遠安，屬硤州

巴山隋分佷山縣置巴山縣。武德二年，置江州，領巴山、鹽水二縣。四年，廢江州及鹽水縣，以巴山屬睦州。八年，屬東松州。貞觀八年，屬硤州。

歸州隋巴東郡之秭歸縣。武德二年，割夔州之秭歸、巴東二縣，分置歸州。三年，分秭歸置興山縣，治白帝城。天寶元年，改為巴東郡。乾元元年，復為歸州。舊領縣三，戶三千五百三十一，口二萬一十一。天寶，戶四千六百四十五，口二萬三千四百二十七。在京師南二千二百六十八里，至東都一千八百四十三里。

秭歸漢縣，屬南郡。魏改為臨江郡。吳、晉為建平郡。隋屬巴東郡。武德二年，置歸州。

巴東漢巫縣地，屬南郡。周置樂鄉縣，隋改為巴東縣

興山武德三年，分秭歸縣置。舊治高陽城，貞觀十七年，移治太清鎮，天授二年，移治古夔子城。

夔州下隋巴東郡。武德元年，改為信州。領人復、巫山、雲安、南浦、梁山、大昌、武寧七縣。二年，以武甯、南浦、梁山屬浦州。又改信州為夔州，仍置總管，管夔、硤、施、業、浦、涪、渝、谷、南、智、務、黔、克、思、巫、平十九州。八年，以浦州之南浦、梁山來屬。九年，又以南浦、梁山屬浦州。貞觀十四年，為都督府，督歸、夔、忠、萬、涪、渝、南七州。後罷都督府。天寶元年，改為雲安郡。至德元年，於雲安置七州防禦使。乾元元年，復為夔州。二年，刺史唐論請升為都督府。尋罷之。舊領縣四，戶七千八百三十，口三萬九千五百五十。天寶，戶一萬五千六百二十九，口六萬五十。在京師南二千四百四十三里，至東都二千一百七十五里。

奉節漢魚復縣，屬巴郡，今縣北三里赤甲城是也。梁置信州，周為永安郡，隋為巴東郡，仍改為人復縣。貞觀二十三年，改為奉節

雲安漢朐縣，屬巴郡。故城曰萬戶城。縣西三十里，有鹽官

巫山漢巫縣，屬南郡。隋加「山」字，以巫山硤為名。舊治巫子城

大昌晉分巫、秭歸縣置建昌縣，又改為大昌。隋不改。

萬州隋巴東郡之南浦縣。武德二年，割信州之南浦置南浦州，領南浦、梁山、武寧三縣。八年，廢南浦州，以南浦、梁山屬夔州，武寧屬臨州。其年，復立浦州，依舊領三縣。貞觀八年，改為萬州。天寶元年，改為南浦郡。乾元元年，復為萬州，舊領縣三，戶五千三百九十六，口三萬八千八百六十七。天寶，戶五千一百七十九，口二萬五千七百四十六。在京師西南二千六百二十四里，至東都二千四百六十五里。

南浦後魏分朐縣置魚泉縣，周改為萬川，隋改為南浦。武德二年，置浦州。貞觀八年，改為萬州，以此縣為治所

武甯漢臨江縣地，周分置源陽縣，隋改為武甯，治巴子故城

梁山後周分朐縣置，治後魏萬川郡故城。

忠州隋巴東郡之臨江縣。義寧二年，置臨州，又分置豐都縣。武德二年，分浦州之武甯置南賓縣，又分臨江置清水縣，並屬臨州。八年，又以浦州之武寧來屬。其年，又隸浦州。九年，以廢濆州之墊江來屬。貞觀八年，改臨州為忠州。天寶元年，改為南賓郡。乾元元年，復為忠州。舊領縣五，戶八千三百一十九，口四萬九千四百七十八。天寶，戶六千七百二十二，口四萬三千二十六。在京師南二千二百二十二里，至東都二千七百四十七里。

臨江漢縣，屬巴郡。後魏置萬川郡。貞觀八年，改臨州為忠州，治於此縣

豐都漢枳縣地，屬巴郡。後漢置平都縣。義寧二年，分臨江置豐都縣

南賓武德二年，分武寧縣置

墊江漢縣，屬巴郡，後廢。後魏分臨江復置。周改為魏安，隋復為墊江。武德初，屬潾州。州廢，屬臨川

桂溪武德二年，分臨江置清水縣。天寶元年，改為桂溪。


Chinese text: This work was published before January 1, 1923, and is in the
public domain worldwide because the author died at least 100 years ago.
