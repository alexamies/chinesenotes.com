崔器，深州安平人也。曾祖恭禮，狀貌豐碩，飲酒過鬥。貞觀中，拜駙馬都尉，尚神堯館陶公主。父肅然，平陰丞。

器有吏才，性介而少通，舉明經，歷官清謹。天寶六載，為萬年尉，逾月拜監察御史。中丞宋渾為東畿采訪使，引器為判官；渾坐贓流貶嶺南，器亦隨貶。十三年，量移京兆府司錄，轉都官員外郎，出為奉先令。逆胡陷西京．器沒於賊，仍守奉先。居無何，屬賊黨同羅叛賊，長安守將安守忠、張通儒並亡匿。又渭上義兵起，一朝聚徒數萬，器懼，所受賊文牒符敕，一時焚之，榜召義師，欲應渭上軍。及渭上軍破，賊將崔乾祐先鎮蒲、同，使麾下騎三十人捉器，器遂北走靈武。

器素與呂諲善，諲引為御史中丞、兼戶部侍郎。從肅宗至鳳翔，加禮儀使。克復二京，為三司使。器草儀註，駕入城，令陷賊官立於含元殿前，露頭跣足，撫膺頓首請罪，以刀杖環衛，令扈從群官宰臣已下視之。及收東京，令陳希烈已下數百人如西京之儀。器性陰刻樂禍，殘忍寡恩，希旨奏陷賊官準律並合處死。肅宗將從其議。三司使、梁國公李峴執奏，固言不可，乃六等定罪，多所原宥，唯陳希烈、達奚珣斬於獨柳樹下。後蕭華自相州賊中仕賊官歸闕，奏云：「賊中仕官等重為安慶緒所驅，脅至相州，初聞廣平王奉宣恩命，釋放陳希烈已下，皆相顧曰：『我等國家見待如此，悔恨何及。』及聞崔器議刑太重，眾心復搖。」肅宗曰：「朕幾為崔器所誤。」

呂諲驟薦器為吏部侍郎、御史大夫。上元元年七月，器病腳腫，月余疾亟，瞑目則見達奚珣，叩頭曰：「大尹不自由。」左右問之，器答曰：「達奚大尹嘗訴冤於我，我不之許。」如是三日而器卒。

趙國珍，牂柯之苗裔也。天寶中，以軍功累遷黔府都督，兼本管經略等使。時南蠻閣羅鳳叛，宰臣楊國忠兼劍南節度，遙制其務，屢喪師徒。中書舍人張漸薦國珍有武略，習知南方地形，國忠遂奏用之。在五溪凡十余年，中原興師，唯黔中封境無虞。代宗踐祚，特嘉之，召拜工部尚書。大歷三年九月，以疾終，贈太子太傅。

崔瓘，博陵人也。以士行聞，蒞職清謹。累遷至澧州刺史，下車削去煩苛，以安人為務。居二年，風化大行，流亡繈負而至，增戶數萬。有司以聞，優詔特加五階，至銀青光祿大夫，以甄能政。遷潭州刺史、兼御史中丞，充湖南都團練觀察處置使。瓘到官，政在簡肅，恭守禮法。將吏自經時艱，久不奉法，多不便之。大歷五年四月，會月給糧儲，兵馬使臧玠與判官達奚覯忿爭，覯曰：「今幸無事。」玠曰：「有事何逃？」厲色而去。是夜，玠遂構亂，犯州城，以殺達奚覯為名。瓘惶遽走，逢玠兵至，遂遇害。代宗聞其事，悼惜久之。

敬括，河東人也。少以文詞稱。鄉舉進士，又應制登科，再遷右拾遺、內供奉、殿中侍御史。天寶末，宰臣楊國忠出不附己者，括以例為果州刺史。累遷給事中、兵部侍郎、大理卿。性深厚。誌尚簡淡，在職不務求名，因循而已。大歷初，叛臣周智光伏誅，詔選循良為近輔，以括為同州刺史。歲餘，入為御史大夫。遲重推誠於下，未嘗以私害公，士頗稱焉；而從容養望，不舉綱紀，士亦以此少之。大歷六年三月卒。

韋元甫，少修謹，敏於學行。初任滑州白馬尉，以吏術知名。本道采訪使韋涉深器之，奏充支使，與同幕判官員錫齊名。元甫精於簡牘，錫詳於訊覆，涉推誠待之，時謂「員推韋狀。」元甫有器局，所蒞有聲，累遷蘇州刺史、浙江西道都團練觀察等使。大歷初，宰臣杜鴻漸首薦之，征為尚書右丞。會淮南節度使缺，鴻漸又薦堪當重寄，遂授揚州長史、兼御史大夫、淮南節度觀察等使。在揚州三年，政尚不擾，事亦粗理。大歷六年八月，以疾卒於位。

魏少遊，鉅鹿人也。早以吏幹知名，歷職至朔方水陸轉運副使。肅宗幸靈武，杜鴻漸等奉迎，留少遊知留後，備宮室掃除之事。少遊以肅宗遠離宮闕，初至邊籓，故豐供具以悅之。將至靈武，少遊整騎卒千余，干戈耀日，於靈武南界鳴沙縣奉迎，備威儀振旅而入。肅宗至靈武，殿宇禦幄，皆象宮闈，諸王、公主各設本院，飲食進禦，窮其水陸。肅宗曰：「我至此本欲成大事，安用此為！」命有司稍去之。累遷衛尉卿。乾元二年十月，議率朝臣馬以助軍，少遊與漢中郡王瑀沮其議，上知之，貶渠州長史。後為京兆尹，請中書門下及兩省五品已上、尚書省四品已上、諸司正員三品已上、諸王、駙馬中期周已上親及女婿外甥，不得任京兆府判官、畿令、赤縣丞簿尉，敕從之。遷刑部侍郎。

大歷二年四月，出為洪州刺史、兼御史大夫，充江南西道都團練觀察等使。四年六月，封趙國公。賈明觀者，本萬年縣捕賊小胥，事劉希暹，恃魚朝恩之勢，恣行兇忍，毒甚豺虺。朝恩、希暹既誅，元載當權，納明觀奸謀，容之，特令江西效力。明觀未出城，百姓萬眾聚於城外，皆懷磚石候之，期投擊以快意。載聞之，特令所由吏擁百姓入城內，由是獲免。在洪州二年，少遊為觀察使，承元載意茍容之。及路嗣恭代少遊，到州，即日杖殺，識者以是減魏之名，多路之政。大歷六年三月己未卒於官，贈太師。

少遊居職，緣飾成務，有規檢，善任人，果於集事。前後四領京尹，雖無鶴赫之名，而齪齪廉謹，有足稱者。

衛伯玉，有膂力，幼習藝。天寶中杖劍之安西，以邊功累遷至員外諸衛將軍。肅宗即位，興師靖難，伯玉激憤，思立功名，自安西歸長安。初為神策軍兵馬使出鎮。乾元二年十月，逆賊史思明遣偽將李歸仁鐵騎三千來犯，伯玉以數百騎於疆子阪擊破之，積屍滿野，虜馬六百匹，歸仁與其黨東走。以功遷右羽林軍大將軍，知軍事。轉四鎮、北庭行營節度使。獻俘百余人至闕下，詔解縛而赦之，遷伯玉神策軍節度。上元二年二月，史思明領眾西下圖長安，史朝義率其黨夜襲陜州。伯玉以兵逆擊，大破賊於永寧。賊退，進位特進，封河東郡公。

廣德元年冬，吐蕃寇京師，乘輿幸陜。以伯玉有幹略，可當重寄，乃拜江陵尹、兼御史大夫，充荊南節度觀察等使。尋加檢校工部尚書，封城陽郡王。大歷初，丁母憂，朝廷以王昂代其任，伯玉潛諷將吏不受詔，遂起復以本官為荊南節度等使，時議醜之。大歷十一年二月入覲，以疾卒於京師。

李承，趙郡高邑人，吏部侍郎至遠之孫，國子司業畬之第二子也。承幼孤，曄鞠養之。既長，事兄以孝聞。舉明經高第，累至大理評事，充河南采訪使郭納判官。尹子奇圍汴州，陷賊，拘承送洛陽。承在賊庭，密疏奸謀，多獲聞達。兩京克復，例貶撫州臨川尉。數月除德清令，旬日拜監察御史。淮南節度使崔圓請留充判官，累遷檢校刑部員外郎、兼侍御史。圓卒，歷撫州、江州二刺史，課績連最。遷檢校考功郎中兼江州刺史，征拜吏部郎中。尋為淮南西道黜陟使，奏於楚州置常豐堰以禦海潮，屯田瘠鹵，歲收十倍，至今受其利。時梁崇義縱恣倨慢，朝廷將加討伐。李希烈揣知之，上表數崇義過惡，請率先誅討。上悅之，每對朝臣多稱希烈忠誠。承自黜陟回，因奏之曰：「希烈將兵討伐，必有微勛，但恐立功之後，縱恣跋扈，不稟朝憲，必勞王師問罪。」上初未之信。無幾，希烈既平崇義，果有不順之跡，上思承言，故驟加擢用。建中二年七月，拜同州刺史、河中尹、晉絳都防禦觀察使。九月，轉襄州刺史、山南東道節度觀察鹽鐵等使。希烈既破崇義，擁兵襄州，遂有其地。朝廷慮不受命，欲以禁兵送承，承請單騎徑行。既至，希烈處承於外館，迫脅萬態，承恬然自安，誓死王事。希烈不能屈，遂剽虜闔境所有而去，襄、漢為之空。承治之一年，頗得完復。

初，希烈雖歸蔡州，留將校等於襄州守當時所掠得財帛什物等，後使襄、漢，往來不絕。承亦使腹心臧叔雅往來許、蔡，厚結希烈腹心周曾、王玢、姚憺等。及曾等謀殺希烈，以眾歸朝，多承首建謀也。累賜密詔褒美之。承尋改檢校工部尚書，兼潭州刺史、湖南都團練觀察使。建中四年七月，卒於位，年六十二，贈吏部尚書。承少有雅望，至其從官，頗以貞廉才術見稱於時。

史臣曰：自古酷吏濫刑，幸免者多矣，茍無強魂為祟，沮議者惑焉。器深文樂禍，居官令終，非達奚訴冤，無以顯其陰責矣。國珍守黔溪，瓘修禮法，括推誠馭下，元甫為政寬簡，少遊規檢集事，皆可稱者。伯玉破敵立功，足為猛士，丁憂冒寵，終是武夫。承忠愨謀議，勤勞盡瘁，方之者鮮矣。

贊曰：崔器深文，達奚作祟。七子伊何？李承為最。


Chinese text: This work was published before January 1, 1923, and is in the
public domain worldwide because the author died at least 100 years ago.
