玄宗元獻皇后楊氏
玄宗元獻皇后楊氏，弘農華陰人。曾祖士達，隋納言，天授中，以則天母族，追封士達為鄭王，贈太尉。父知慶，左千牛將軍，贈太尉、鄭國公。后景雲元年八月選入太子宮。時太平公主用事，尤忌東宮。宮中左右持兩端，而潛附太平者，必陰伺察，事雖纖芥，皆聞于上，太子心不自安。后時方娠，太子密謂張說曰：「用事者不欲吾多息胤，恐禍及此婦人，其如之何？」密令說懷去胎藥而入。太子于曲室躬自煮藥，醺然似寐，夢神人覆鼎。既寤如夢，如是者三。太子異之，告說。說曰：「天命也，無宜他慮。」既而太平誅，後果生肅宗。太子妃王氏無子，后班在下，后不敢母肅宗。王妃撫鞠，慈甚所生。開元中，肅宗為忠王，后為妃，又生甯親公主。張說以舊恩特承寵異，說亦奇忠王儀錶，心知運曆所鐘，故甯親公主降說子垍。

開元十七年，后薨，葬細柳原，玄宗命說為志文，其銘云：「石獸澀兮綠苔黏，宿草殘兮白露霑。園寢閉兮脂粉膩，不知何年開鏡奩。」二十四年，忠王立為皇太子。至德元年，肅宗即位于靈武。二載五月，玄宗在蜀，誥曰：「聖人垂范，是推顧復之恩；王者建極，抑有追尊之禮。蓋母以子貴，德以諡尊。故妃弘農楊氏，特稟坤靈，久厘陰教。往以續塗山之慶，降華渚之祥。誕發異圖，載光帝業。而冊命猶闕，幽靈尚牴。夏王繼統，方軫陽城之恩；漢後褒榮，庶協昭靈之稱。宜於彼追冊為元獻太后。」寶應二年正月，祔葬泰陵。

肅宗張皇后
肅宗張皇后，本南陽西鄂人，後徙家昭應。祖母竇氏，玄宗母昭成皇太后之妹也。昭成為天后所殺，玄宗幼失所恃，為竇姨鞠養。景雲中，封鄧國夫人，恩渥甚隆。其子去惑、去疑、去奢、去逸，皇姨弟也，皆至大官。去盈尚玄宗女常芬公主。去逸生后，天寶中，選入太子宮為良娣。后弟清，又尚大寧郡主。

后辯惠豐碩，巧中上旨。祿山之亂，玄宗幸蜀，太子與良娣俱從，車駕渡渭，百姓遮道請留太子收復長安。肅宗性仁孝，以上皇播越，不欲違離左右。宦者李靖忠啟太子請留，良娣贊成之，白于玄宗。太子如靈武，時賊已陷京師，從官單寮，道路多虞。每太子次舍宿止，良娣必居其前。太子曰：「捍禦非婦人之事，何以居前？」良娣曰：「今大家跋履險難，兵衛非多，恐有倉卒，妾自當之，大家可由後而出，庶幾無患。」及至靈武，產子，三日起，縫戰士衣。太子勞之曰：「產忌作勞，安可容易？」後曰：「此非妾自養之時，須辦大家事。」肅宗即位，冊為淑妃。贈父太僕卿去逸左僕射，母竇氏封義章縣主，姊李曇妻封清河郡夫人，妹師師封郕國夫人。乾元元年四月，冊為皇后。弟駙馬都尉清加特進、太常卿，同正，封范陽郡公。皇后寵遇專房，與中官李輔國持權禁中，干預政事，請謁過當，帝頗不悅，無如之何。後於光順門受外命婦朝，親蠶苑中，內外命婦相見，儀注甚盛。先在靈武時，太子弟建甯王倓為后誣譖而死。自是太子憂懼，常恐后之構禍，乃以恭遜取容，后以建寧之隙，常欲危之。張后生二子：興王佋、定王侗。興王早薨，侗又孩幼，故儲位獲安。

寶應元年四月，肅宗大漸，后與內官硃輝光、馬英俊、啖廷瑤、陳仙甫等謀立越王係，矯詔召太子入侍疾。中官程元振、李輔國知其謀，及太子入，二人以難告，請太子在飛龍廄。元振率禁軍收越王，捕硃輝光等。俄而肅宗崩，太子監國，遂移后於別殿，幽崩。誅馬英俊，女道士許靈素配流，山人申大芝賜死，駙馬都尉清貶硤州司馬，弟延和郡主婿鴻臚卿潛貶郴州司馬，舅鴻臚卿竇履信貶道州刺史。

肅宗韋妃
肅宗韋妃。父元珪，兗州都督。肅宗為忠王時，納為孺人，及升儲位，為太子妃，生兗王僴、絳王佺、永和公主、永穆公主。天寶中，宰相李林甫不利於太子，妃兄堅為刑部尚書，林甫羅織，起柳勣之獄，堅連坐得罪，兄弟並賜死。太子懼，上表自理，言與妃情義不睦，請離婚，玄宗慰撫之，聽離。妃遂削髮被尼服，居禁中佛舍。西京失守，妃亦陷賊。至德二年，薨於京城。

肅宗章敬皇后吳氏
肅宗章敬皇后吳氏，坐父事沒入掖庭。開元二十三年，玄宗幸忠王邸，見王服御蕭然，傍無媵侍，命將軍高力士選掖庭宮人以賜之，而吳后在籍中。容止端麗，性多謙抑，寵遇益隆。明年，生代宗皇帝。二十八年薨，葬於春明門外。

代宗即位之年十二月，群臣以肅宗山陵有期，准禮以先太后祔陵廟。宰臣郭子儀等上表曰：

「儷宸極者，允歸於淑德；諡徽號者，必副於鴻名。當履運而承天，則因心而追往，此先王之明訓，聖人之茂典也。伏惟先太后圓精挺質，方祗稟秀。禎符協於四星，典禮敦于萬國，得元和之正氣，韞霄漢之清英。顧史求箴，道先於壺則；捴謙率禮，教備於中闈。太陰無昃朓之征，丙殿有祝延之慶。尊敬師傅，佩服禮經，勤於蘋藻之薦，罔貴珩璜之飾。徽音允穆，嘉慶聿彰，憲度輔佐之勞，緝熙玄默之化，足以光昭宗祀，作配紫微。豈《騶虞》之風，行于江、漢之域；《葛覃》之詠，起自岐陽之下。爰膺歷數，作啟聖明，大拯艱難，永清夷夏。雖復文母成周王之業，慶都誕帝堯之聖，異代同符，彼多慚德。昊蒼不吊，聖善長違。當圓魄之成，玉英早落；有坤儀之美，象服未加。悲懷於先遠之辰，感慟于易名之日。伏以山陵貞兆，良吉有期，虞祔之儀，式資配享。率由故實，敬奉嘉名。謹按諡法：『敬慎高明曰章，法度明大曰章，夙興夜寐曰敬，齊莊中正曰敬。』敢遵先典，仰圖懿德，謹上尊諡曰章敬皇后。」

二年三月，祔葬建陵。啟春明門外舊壟，后容狀如生，粉黛如故，而衣皆赭黃色，見者駭異，以為聖子符兆之先。

后父令珪，寶應初贈太尉；母李氏，贈秦國夫人。叔令瑤，拜太子家令，封馮翊郡公；令瑜，太子右諭德，封濟陰郡公。后兄漵，鴻臚少卿，封鄄城縣公；澄，太子賓客，濮陽縣公；湊，太子詹事，臨濮縣公；並加開府儀同三司。漵位終金吾大將軍，湊位終京兆尹，見《外戚傳》。

代宗睿真皇后沈氏
代宗睿真皇后沈氏，吳興人，世為冠族。父易直，秘書監。開元末，以良家子選入東宮，賜太子男廣平王。天寶元年，生德宗皇帝。祿山之亂，玄宗幸蜀，諸王、妃、主從幸不及者，多陷於賊，后被拘於東都掖庭。及代宗破賊，收東都，見之，留于宮中，方經略北征，未暇迎歸長安。俄而史思明再陷河洛。及朝義敗，復收東都，失后所在，莫測存亡。代宗遣使求訪，十餘年寂無所聞。德宗即位，下詔曰：「王者事父孝，故事天明；事母孝，故事地察。則事天莫先于嚴父，事地莫盛於尊親。朕恭承天命，以主社稷，執珪璧以事上帝，祖宗克配，園寢永終。而內朝虛位，闕問安之禮，銜悲內惻，憂戀終歲。思欲曆舟車之路，以聽求音問，而主茲重器，莫匪深哀。是用仰稽舊儀，敬崇大號，舉茲禮命，式遵前典。宜令公卿大夫稽度前訓，上皇太后尊號。」

建中元年十一月，遙尊聖母沈氏為皇太后，陳禮於含元殿庭，如正至之儀。上袞冕出自東序門，立於東方，朝臣班於位，冊曰：「嗣皇帝臣名言：恩莫重于顧復，禮莫貴於徽號，上以展愛敬之道，下以正《春秋》之義，則祖宗之所稟命，臣子之所盡心，尊尊親親，此焉而在。兩漢而下，帝王嗣位，崇奉尊稱，厥有舊章。永惟丕烈，敢墜前典，臣名謹上尊號曰皇太后。」帝再拜，歔唏不自勝，左右皆泣下。仍以睦王述為奉迎皇太后使，工部尚書喬琳副之，候太后問至，升平公主宜備起居。於是分命使臣，周行天下。明年二月，吉問至，群臣稱賀，既而詐妄。自是詐稱太后者數四，皆不之罪，終貞元之世無聞焉。

德宗敦崇外族，贈太后父易直太師，易直子庫部員外郎介福贈太傅，介福子德州刺史士衡贈太保，易直第二子秘書少監震贈太尉；時沈氏封贈拜爵者百餘人。貞元七年，詔外曾祖隋陝令沈琳贈司徒，追封徐國公，與外祖贈太師易直等立五廟，以琳為始，緣祠廟所須，官給。後無近屬，惟族子房為近，德宗用為金吾將軍，主沈氏之祀。

憲宗即位之年九月，禮儀使奏：「太后沈氏厭代登真，於今二十七載，大行皇帝至孝惟深，哀思罔極。建中之初，已發明詔，舟車所至，靡不周遍，歲月滋深，迎訪理絕。按晉庾蔚之議，尋求三年之後，又俟中壽而服之。今參詳禮例，伏請以大行皇帝啟攢宮日，百官舉哀于肅章門內之正殿，先令有司造禕衣一副，發哀日令內官以禕衣置於幄。自後宮人朝夕上食，先啟告元陵，次告天地宗廟、昭德皇后廟。太皇太后諡冊，造神主，擇日祔於代宗廟。其禕衣備法駕奉迎於元陵祠，復置於代宗皇帝袞衣之右。便以發哀日為國忌。」詔如奏。其年十一月，冊諡曰睿真皇后，奉神主祔于代宗之室。

代宗崔妃
代宗崔妃，博陵安平人。父峋，秘書少監。母楊氏，韓國夫人。天寶中，楊貴妃寵倖，即妃之姨母也。時韓國、虢國之寵，冠于戚里。時代宗為廣平王，故玄宗選韓國之女，嬪于廣平邸，禮儀甚盛。生召王偲。初，妃挾母氏之勢，性頗妒悍，及西京陷賊，母黨皆誅，妃從王至靈武，恩顧漸薄，達京而薨。

代宗貞懿皇后獨孤氏
代宗貞懿皇后獨孤氏，父穎，左威衛錄事參軍，以后貴，贈工部尚書。后以美麗入宮，嬖幸專房，故長秋虛位，諸姬罕所進御。後始冊為貴妃，生韓王迥、華陽公主。華陽聰悟過人，能候上顏色，發言必隨喜慍。上之所賞，則因而美之；上之所惡，則曲以全之，由是鍾愛特異。大曆九年，公主薨，上嗟悼過深，數日不視朝。宰臣等因中使吳承倩附奏，言修短常理，以社稷之重，宜節哀視事。初，公主疾，上令宗師道教，名曰瓊華真人。及疾亟，上親自臨視，屬纊之際，齧傷上指，其愛念如此。上既未聽朝，宰臣等諫曰：「公主夙成神悟，仁眷特鐘，嘗禱必親，已承減膳，幽明遽間，倍軫慈衷。臣等微誠，無由感達。伏惟陛下守累聖之公器，禦群生之重畜，夷百戰之艱患，撫四海之傷殘。虜候為虞，戎師近警，一言萬務，裁成聖心，得失謬於毫釐，安危存於晷刻。伏慮顧懷猶切，神志未和，眾情以之不甯，臣子以之兢悸。伏願抑周喪之私痛，均品物於至公，下慰黔黎，上安宗社。」上始聽朝。

大曆十年五月，貴妃薨，追諡曰貞懿皇后，殯于內殿，累年不忍出宮。十三年十月方葬，命宰臣常袞為哀冊曰：

「維大曆十年，歲在辛卯，十月辛酉朔。六日丙寅，貴妃獨孤氏薨。粵明日，追諡曰貞懿皇后，殯于內殿之西階。十三年十月癸酉，乃命門下侍郎、同平章事常袞持節冊命。以其月二十五日丁酉，遷座于莊陵，禮也。素紗列位，黼奕周庭，輅升玉綴，軒珠欞。皇帝悼鸞掖以追懷，感麟跡而增慟，備百禮以殷遣，命六宮而哀送。宗祝薦告，司儀降收，爰詔侍臣，紀垂鴻休。其辭曰：

『祚祉悠久，寵靈誕受，元魏戚籓，周、隋帝后。五侯迭興，七貴居右，肇啟皇運，光膺文母。纘女是因，以綱大倫，生知陰教，育我蒸人。瑞雲呈彩，瑤星降神，聰明睿智，婉麗貞仁。惟昔天監，搜求才淑，龍德在田，葛覃于穀。周薑胥宇，漢後推轂，王業惟艱，嬪風已穆。繼文傳聖，嗣徽克令，不曜其光，乃終有慶。祗奉園寢，肅恭靈命，越在哀煢，聿追孝敬。文織絲組，硃綠玄黃，上供祭服，以祀明堂。法度有節，不待珩璜，篇訓之制，自盈縑緗。敘我邦族，風於天下，始於憂勤，協成王化。慈厚諸女，寵臨下嫁，登進賢才，勞謙日夜。服繒示儉，脫簪申誡，訪問後言，宴遊夙退。內加群娣，動有矜誨；外睦諸親，泣辭封拜。闕翟有日，親蠶俟時，忽歸清漢，言復方祗。萬乘悼懷，群臣慕思，玉衣追慶，金鈿同儀。嗚呼哀哉！去昭陽兮窅然，乘雲駕兮何在？人代宛兮如舊，炎涼倏兮已改。翠葆森以成列，素旗儼而相待。言從玉兆之貞，永牴瑤華之彩。別長秋之西苑，過望春兮南登，招帝子於北渚，從母后於東陵。下土清兮動金翠，外無像兮中有馮，合簫挽以攢咽，結雲雨之淒凝。吾君感於幽期，俯層亭而望思，慘嬪媛以延踔，極容衛以盡時。搖巾袂兮遠訣，隔軒檻兮群悲，不復見兮回禦輦，傷如何兮軫睿慈。下蘭皋兮背芷陽，旌悠悠兮野蒼蒼，帶白花兮掩淚，衣玄帉兮斷腸。當盛明兮共樂，忽幽處兮獨傷，去故廷兮日遠，即新宮兮夜長。襚無文繡之飾，器無珠貝之藏，蓋自我之立制，刑有國之大方。嗚呼哀哉！見送往之空歸，歎終焉之如此，方士神兮是與非，甘泉畫兮疑復似。遺音在於玉瑱，陳跡留于金所，獻萬壽兮無期，存《二南》之餘美。』」

帝追思不已，每事欲極哀情。常袞當代才臣，詔為哀詞，文旨淒悼，覽之者惻然。華陽公主先葬于城東，地卑濕，至是徙葬，祔于莊陵之園，故哀詞云：「招帝子於北渚，從母后於東陵。」乃詔常參官為輓歌，上自選其傷切者，令挽士歌之。大曆初，后寵遇無雙，以恩澤官其宗屬，叔太常少卿卓為少府監，后兄良佐太子中允。

德宗昭德皇后王氏
德宗昭德皇后王氏，父遇，官至秘書監。德宗為魯王時，納后為嬪。上元二年，生順宗皇帝，特承寵異。德宗即位，冊為淑妃。貞元二年，妃病。十一月甲午，冊為皇后，是日崩於兩儀殿。臨畢，素服視事。既大殮成服，百僚服三日而釋，用晉文明后崩天下發哀三日止之義，上服凡七日而釋。諡曰昭德。初，令兵部侍郎李紓撰諡冊，文既進，帝以紓文謂皇后曰「大行皇后」非禮，留中不出。詔翰林學士吳通玄為之，通玄又雲「咨後王氏」，議者亦以為非。知禮者以貞觀中岑文本撰文德皇后諡冊曰「皇后長孫氏」，斯得之矣。五月，葬於靖陵。后母郕國夫人鄭氏請設祭，詔曰：「祭筵不可用假花果，欲祭者從之。」自是宗室諸親，及李晟、渾瑊、神策六軍大將皆設祭。自啟攢後，日數祭，至發引方止。宰臣韓滉為哀冊。又命宰相張延賞、柳渾撰《昭德皇后廟樂章》，既進，上以詞句非工，留中不下，令學士吳通玄別撰進。初，后為淑妃，德宗贈后父遇揚州大都督，遇子果眉州司馬，甥侄拜官者二十餘人。永貞元年十一月，徙靖陵，祔葬於崇陵。

德宗韋妃
德宗韋賢妃，不知氏族所出，初為良娣，貞元二年，冊為賢妃。性敏惠，言無苟容，動必由禮，德宗深重之，六宮師其德行。及德宗崩，請於崇陵終喪紀，因侍於寢園。元和四年薨。

順宗莊憲皇后王氏
順宗莊憲皇后王氏，琅邪人。曾祖思敬，試太子賓客；祖難得，贈潞州都督，封琅邪郡公；父顏，金紫光祿大夫、衛尉卿。后幼以良家子選入宮為才人，順宗在籓時，代宗以才人賜之，時年十三。大曆十三年，生憲宗皇帝，立為宣王孺人。順宗升儲，冊為良娣。后言容恭謹，宮中稱其德行。順宗即位，疾恙未平，后供侍醫藥，不離左右。屬帝不能言，冊禮將行復止。及永貞內禪，冊為太上皇后。元和元年正月，順宗晏駕，五月，尊太上皇后為皇太后，冊禮畢，憲宗御紫宸殿宣赦。太后居興慶宮。后性仁和恭遜，深抑外戚，無絲毫假貸，訓厲內職，有母儀之風焉。元和十一年三月，崩于南內之咸寧殿，諡曰莊憲皇后。

初，太常少卿韋纁進諡議，公卿署定，欲告天地宗廟。禮院奏議曰：「謹按《曾子問》：『賤不誄貴，幼不誄長，禮也。』古者天子稱天以誄之，皇后之諡，則讀於廟。《江都集禮》引《白虎通》曰：『皇后何所諡之，以為於廟。』又曰：『皇后無外事，無為於郊。』《傳》曰：『故雖天子，必有尊也。』准禮，賤不得誄貴，子不得爵母。所以必諡於廟者，諡宜受成於祖宗；故天子諡成于郊，后妃諡成於廟。今請准禮，集百官連署諡狀訖，讀於太廟，然後上諡於兩儀殿。既符故事，允合禮經。」從之。初稱諡並雲莊憲皇太后，禮儀使鄭絪奏議：「奏、漢已來，天子之后稱皇后，母稱皇太后，祖母稱太皇太后，崩亦如之。加'太'字者，所以別尊稱也。國朝典禮，皆依舊制。開元六年正月，太常奏昭成皇太后諡號，以牒禮部，禮部非之。太常報曰：'入廟稱后，義系於夫；在朝稱太后，義系於子。'此載於史冊，垂之不刊。今百司移牒及奏狀，參詳典故，恐不合除'太'字；如諡冊入陵，神主入廟，即當去之。」其年八月，祔葬于豐陵。后生福王綰，漢陽、雲安、遂安三公主。后之祖、父、母、弟見《外戚傳》。

憲宗懿安皇后郭氏
憲宗懿安皇后郭氏，尚父子儀之孫，贈左僕射、駙馬都尉曖之女。母代宗長女升平公主。憲宗為廣陵王時，納后為妃。以母貴，父、祖有大勳於王室，順宗深寵異之。貞元十一年，生穆宗皇帝。元和元年八月，冊為貴妃。八年十二月，百僚拜表請立貴妃為皇后，凡三上章。上以歲暮，來年有子午之忌，且止。帝後庭多私愛，以后門族華盛，慮正位之後，不容嬖幸，以是冊拜後時。元和十五年正月，穆宗嗣位，閏正月，冊為皇太后，陳儀宣政殿庭，冊曰：

「嗣皇帝臣名再拜言：伏以正坤元，母天下，符至德以升大號，因晉運而飾鴻徽，煥乎前聞，焯彼古訓，以極尊尊親親之義，明因天事地之經，有自來矣。伏惟大行皇帝貴妃，大虹毓慶，霽月披祥，導靈派於昭回，揖殊仁於氣母，範圍百行，表飭六宮，粵在中闈，流宣陰教，輔佐先聖，勤勞庶工。顧以沖眇，遭罹閔凶，荷成命於守器之時，奉寶圖於鑄鼎之日，哀纏易月，痛钜終天。而四海無虞，萬邦有截，仰惟顧復之德，敢揚聖善之風，謹上尊號曰皇太后。」

是日，百僚稱慶，外命婦奉賀光順門。詔皇太后曾祖贈太保，追封岐國公敬之，贈太傅，太后父駙馬都尉曖贈太尉，母虢國大長公主贈齊國大長公主，后兄司農卿釗為刑部尚書、鏦為金吾大將軍。

太后居興慶宮，帝每月朔望參拜，三朝慶賀，帝自率百官詣門上壽。或遇良辰美景，六宮命婦，戚里親屬，車騎駢噎于南內，鑾佩之音，鏘如九奏。穆宗意頗奢縱，朝夕供御，尤為華侈。太后嘗幸驪山，登石甕寺，上命景王率禁軍侍從，帝自于昭應奉迎，游豫行樂，數日方還。敬宗即位，尊為太皇太后

及寶曆季年，凶徒竊發，昭湣暴殞，內外震駭。宦官迎絳王監國，尋又加害。太皇太后下令曰：「大行皇帝睿哲多能，對越天命，宜荷九廟之重，永享億年之祚。豈謂奸妖竊發，矯專神器，蠱惑中外，扇誘群情，駭動神人，釁深梟鏡。咨爾江王，聰哲精粹，清明在躬，智算機閑，玄謀雷發，躬率義勇，大清丑類，允膺當璧之符，爰攄枕戈之憤，既殲巨逆，當享豐福。是命爾陟於元後，宜令司空、平章事、晉國公度奉冊即皇帝位。」文宗孝而謙謹，奉祖母有禮。膳羞珍果，蠻夷奇貢，獻郊廟之後，及三宮而後進禦。武宗即位，以后祖母之尊，門地素貴，奉之益隆。既而宣宗繼統，即後之諸子也，恩禮愈異於前朝。大中年崩于興慶宮，諡曰懿安皇太后，祔葬于景陵。后歷位七朝，五居太母之尊，人君行子孫之禮，福壽隆貴，四十餘年，雖漢之馬、鄧，無以加焉。識者以為汾陽社稷之功未泯，復鐘慶于懿安焉。

憲宗孝明皇后鄭氏
憲宗孝明皇后鄭氏，宣宗之母也。蓋內職禦女之列，舊史殘缺，未見族姓所出、入宮之由。宣宗為光王時，后為王太妃。既即位，尊為皇太后。會昌六年，后弟光夢車中載日月，光芒燭六合，占者曰：「必暴貴。」月余，武宗崩，宣宗即位，光以元舅之尊，檢校戶部尚書、諸衛將軍，出為平盧節度使。后大中末崩，諡曰孝明。

女學士尚宮宋氏
女學士、尚宮宋氏者，名若昭，貝州清陽人。父庭芬，世為儒學，至庭芬有詞藻。生五女，皆聰惠，庭芬始教以經藝，既而課為詩賦，年未及笄，皆能屬文。長曰若莘，次曰若昭、若倫、若憲、若荀。若莘、若昭文尤淡麗，性復貞素閒雅，不尚紛華之飾。嘗白父母，誓不從人，願以藝學揚名顯親。若莘教誨四妹，有如嚴師。著《女論語》十篇，其言模仿《論語》，以韋逞母宣文君宋氏代仲尼，以曹大家等代顏、閔，其間問答，悉以婦道所尚。若昭注解，皆有理致。貞元四年，昭義節度使李抱真表薦以聞。德宗俱召入宮，試以詩賦，兼問經史中大義，深加賞歎。德宗能詩，與侍臣唱和相屬，亦令若莘姊妹應制。每進禦，無不稱善。嘉其節概不群，不以宮妾遇之，呼為學士先生。庭芬起家受饒州司馬，習藝館內，敕賜第一區，給俸料。

元和末，若莘卒，贈河內郡君。自貞元七年已後，宮中記注簿籍，若莘掌其事。穆宗復令若昭代司其職，拜尚宮。姊妹中，若昭尤通曉人事，自憲、穆、敬三帝，皆呼為先生，六宮嬪媛、諸王、公主、駙馬皆師之，為之致敬。進封梁國夫人。寶曆初卒，將葬，詔所司供鹵簿。敬宗復令若憲代司宮籍。文宗好文，以若憲善屬文，能論議奏對，尤重之。

大和中，神策中尉王守澄用事，委信翼城醫人鄭注、賊臣李訓，幹竊時權。訓、注惡宰相李宗閔、李德裕，構宗閔憸邪，為吏部侍郎時，令駙馬都尉沈通賂於若憲，求為宰相。文宗怒，貶宗閔為潮州司戶，柳州司馬，幽若憲於外第，賜死。若憲弟侄女婿等連坐者十三人，皆流嶺表。李訓敗，文宗悟其誣構，深惜其才。若倫、若荀早卒。

穆宗恭僖皇后王氏
穆宗恭僖皇后王氏，越人。父紹卿，婺州金華令。後少入太子宮，元和四年生敬宗。穆宗皇帝立為妃。長慶四年二月，尊為皇太后。昭湣崇重母族，贈紹卿司空，後母張氏贈趙國夫人。文宗即位之初，號寶曆太后。大和八年詔：「伏以皇太后與寶曆太后，每有司行遣，稱號未分，禮式非便，稽諸前代，詔令所施，不斥言太后，以宮名為稱。今寶曆太后居義安殿，宜准故事稱義安太后。」

敬宗郭貴妃
敬宗郭貴妃，父義，右威衛將軍。長慶末，以姿貌選入太子宮。敬宗即位，為才人，生晉王普。帝以少年有子，復以才人容德冠絕，特寵異之。贈其父禮部尚書，又以兄環為少府少監，賜第一區。俄冊為貴妃。及昭湣遇盜，宮闈變起，文宗即位，尤憐晉王，有若己子，故貴妃禮遇不衰。大和二年晉王薨，帝深嗟惜，贈曰悼懷太子。

穆宗貞獻皇后蕭氏
穆宗貞獻皇后蕭氏，福建人。初，入十六宅為建安王侍者，元和四年十月，生文宗皇帝。寶曆三年正月，敬宗遇弑，中尉王守澄率兵討賊，迎江王即位。文宗踐祚之日，奉冊曰：「嗣皇帝臣名言：古先哲王之有天下也，必以孝敬奉於上，慈惠浹於下，極誠意以厚人倫，思由近以及遠，故自家而刑國。以臣奉嚴慈之訓，承教撫之仁，而長樂尚鬱其鴻名，內朝未崇於正位，則率土臣子，勤勤懇懇，延頸企踵，曷以塞其心乎！是用特舉彝章，式遵舊典，稽首再拜，謹上穆宗睿文惠孝皇帝妃尊號曰皇太后。伏惟與天合德，義申錫慶，允厘陰教，祗修內則。廣六宮之教，參十亂之功，頤神保和，弘覆萬有。」

后因亂去鄉里，自入王邸，不通家問，別時父母已喪，有母弟一人。文宗以母族鮮親，惟舅獨存，詔閩、越連率於故里求訪。有戶部茶綱役人蕭洪，自言有姊流落。估人趙縝引洪見後姊徐國夫人女婿呂璋，夫人亦不能省認，俱見太后，嗚咽不自勝。上以為復得元舅，遂拜金吾將軍、檢校戶部尚書、河陽懷節度使，遷檢校左僕射、鄜坊節度使。先是，有自神策兩軍出為方鎮者，軍中多資其行裝，至鎮三倍償之。時有自左軍出為鄜坊者，資錢未償而卒於鎮，乃征錢于洪。宰相李訓雅知洪詐稱國舅，洪懼，請訓兄仲京為鄜坊從事以彌縫之。洪恃與訓交，不與所償；又征於卒者之子，洪俾其子接訴于宰相，李訓判絕之。左軍中尉仇士良深銜之。時有閩人蕭本者，復稱太后弟，士良以本上聞，發洪詐假，自鄜坊追洪下獄，御史台按鞠，具服其偽，詔長流驩州，賜死于路，趙縝、呂璋亦從坐。洪以偽敗，謂本為真，乃拜贊善大夫，賜緋龜，仍追封其曾祖倰為太保，祖聰為太傅，父俊為太師，賜與钜萬計。本，福建人，太后有真母弟，孱弱不能自達，本就之，得其家代及內外族屬名諱，復士良保任之，上亦不疑詐妄。本曆衛尉少卿、左金吾將軍。開成二年，福建觀察使唐扶奏，得泉州晉江縣令蕭弘狀，自稱是皇太后親弟，送赴闕庭，詔送御史台按問，事皆偽妄，詔逐還本貫。開成四年，昭義節度使劉從諫上章，論蕭本偽稱太后弟，云：「今自上及下，異口同音，皆言蕭弘是真，蕭本是偽。請追蕭弘赴闕，與本證明。若含垢于一時，終取笑於千古。」遂詔御史中丞高元裕、刑部侍郎孫簡、大理卿崔郇三司按弘、本之獄，具，並偽。詔曰：

「恭以皇太后族望，承齊、梁之後，僑寓流滯，久在閩中。慶靈鐘集，早歸椒掖，終鮮兄弟，常所咨嗟。朕自臨禦已來，便遣尋訪，冀得諸舅，以慰慈顏。而奸濫之徒，探我情抱，因緣州裏之近，附會祖先之名，覬幸我國恩，假託我外族。蕭洪之惡跡未遠，蕭本之覆轍相尋，弘之本末，尤更乖戾。三司推鞫，曾無似是之蹤；宰臣參驗，見其難容之狀。文款繼入，留中久之。朕于視膳之時，頻有咨稟，恭聞處分，惟在真實。丐沐墮桑，既無可驗；鑿空作偽，豈得更容？據其罪狀，合當極法，尚為含忍，投之荒裔。蕭本除名，長流愛州；蕭弘配流儋州。」

初，蕭洪詐稱國舅十數年，兩授旄鉞，寵貴崇於天下。蕭本因士良鄉導，發洪之詐，聯曆顯榮。及從諫奏論，偽跡難掩，而太后終不獲真弟。

文宗孝義天然，大和中，太皇太后居興慶宮，寶曆太后居義安殿，皇太后居大內，時號「三宮太后」。上五日參拜，四節獻賀，皆由復道幸南內，朝臣命婦詣宮門起居，上尤執禮，造次不失。有司嘗獻新瓜、櫻桃，命獻陵寢宗廟之後，中使分送三宮、十宅。初，有司送三宮物，一例稱賜。帝曰：「物上三宮，安得名賜？」遽取筆塗籍，改「賜」為「奉」。開成中正月望夜，帝於咸泰殿陳燈燭，奏《仙韶樂》，三宮太后俱集，奉觴獻壽，如家人禮，諸親王、公主、駙馬、戚屬皆侍宴。上性恭儉，延安公主衣裾寬大，即時遣還，罰駙馬竇浣兩月賜錢。武宗即位，供養彌謹。蕭太后徙居積慶殿，號積慶太后。會昌中崩，諡曰貞獻。

穆宗宣懿皇后韋氏，武宗昭肅皇帝之母也。事闕

武宗王賢妃。事闕

宣宗元昭皇后晁氏，懿宗皇帝之母也。事闕

懿宗惠安皇后王氏，僖宗皇帝之母也。事闕

昭宗積善皇后何氏
昭宗積善皇后何氏，東蜀人。入侍壽王邸，婉麗多智，特承恩顧，生德王、輝王。昭宗即位，立為淑妃。乾甯中，車駕在華州，冊為皇后。國家自乾符已後，盜滿天下，妖生九重，宮廟榛蕪，奔播不暇。景福之際，奸臣內侮，后於蒙塵薄狩之中，嘗膳禦侮，不離左右。左關、右輔之幸，時事危迫，後消息撫禦，終獲保全。自岐下還京，崔胤盡誅黃門宦官，每宣諭宰臣，但令宮嬪來往。是時國命奪於朱氏，左右前後，皆是汴人，宮中動息，雖纖芥必聞于朱全忠。宮人常懷惴怵，帝后垂泣相視。天祐初，全忠逼遷輿駕，東幸洛陽。其年八月，昭宗遇弑。翌日，宰相柳璨、獨孤損等詐宣皇后令云：「帝為宮人害，輝王祚宜升帝位。」仍尊后為皇太后。遭罹變故，迫以凶威，宮中哭泣，不敢聲聞於外。明年十二月，全忠將僭位，先行九錫，然後受禪。全忠牙將蔣玄暉在洛陽宮知樞密，與太常卿張廷範私議云：「山西、河北未平，禪代無利，請俟蕩定。」欲有咨諫。宣徽副使趙殷衡素與張、蔣不協，且欲代知樞密事，因使于梁，誣告云：「玄暉私于何太后，相與盟詛，誓復唐室，不欲王受九錫。」全忠大怒，即日遣使至洛陽，誅玄暉、廷范、柳璨等，太后亦被害于積善宮，又殺宮人阿秋、阿虔，仍廢太后為庶人。

贊曰：坤德既軌，彤管有煒。韋、武喪邦，毒侔蛇虺。陰教斯僻，嬪風浸毀。賢哉長孫，母儀何偉。


Chinese text: This work was published before January 1, 1923, and is in the
public domain worldwide because the author died at least 100 years ago.
