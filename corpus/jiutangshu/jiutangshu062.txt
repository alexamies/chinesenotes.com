唐儉
唐儉，字茂約，并州晉陽人，北齊尚書左僕射邕之孫也。父鑑，隋戎州刺史。儉落拓不拘規檢，然事親頗以孝聞。初，鑑與高祖有舊，同領禁衛。高祖在太原留守，儉與太宗周密，儉從容說太宗以隋室昏亂，天下可圖。太宗白高祖，乃召入，密訪時事。儉曰：「明公日角龍庭，李氏又在圖牒，天下屬望，非在今朝。若開府庫，南嘯豪傑，北招戎狄，東收燕、趙，長驅濟河，據有秦、雍，海內之權，指麾可取。願弘達節，以順群望，則湯、武之業不遠。」高祖曰：「湯、武之事，非所庶幾。今天下已亂，言私則圖存，語公則拯溺。卿宜自愛，吾將思之。」及開大將軍府，授儉記室參軍。太宗為渭北道行軍元帥，以儉為司馬。平京城，加光祿大夫、相國府記室，封晉昌郡公。武德元年，除內史舍人，尋遷中書侍郎，特加授散騎常侍。

王行本守蒲州城不降，敕工部尚書獨孤懷恩率兵屯於其東，以經略之。尋又夏縣人呂崇茂以城叛，降於劉武周，高祖遣永安王孝基、工部尚書獨孤懷恩、陝州總管於筠等率兵討之。時儉使至軍所，屬武周遣兵援崇茂，儉與孝基、筠等並為所獲。初，懷恩屯兵蒲州，與其屬元君實謀反，時君實亦陷於賊中，與儉同被拘執，乃謂儉曰：「古人有言：『當斷不斷，反受其亂。』獨孤尚書近者欲舉兵圖事，遲疑之間，遂至今日，豈不由不斷耶？」俄而懷恩脫身得還，仍令依前屯守，君實又謂儉曰：「獨孤尚書今遂拔難得還，復在蒲州屯守，可謂王者不死。」儉聞之，懼懷恩為逆，乃密令親信劉世讓以懷恩之謀奏聞。適遇王行本以蒲州歸降，高祖將入其城，浮舟至中流，世讓謁見，高祖讀奏，大驚曰：「豈非天命也！」回舟而歸，分捕反者按驗之，懷恩自縊，餘黨伏誅。俄而太宗擊破武周部將宋金剛，追至太原，武周懼而北走，儉乃封其府庫，收兵甲，以待太宗。高祖嘉儉身沒虜庭，心存朝闕，復舊官，仍為并州道安撫大使，以便宜從事，並賜獨狐懷恩田宅貲財等。使還，拜禮部尚書，授天策府長史，兼檢校黃門侍郎，封莒國公，與功臣等元勳恕一死，仍除遂州都督，食綿州實封六百戶，圖形凌煙閣。

貞觀初，使於突厥，說誘之，因以隋蕭後及楊正道以歸。太宗謂儉曰：「卿觀頡利可圖否？」對曰：「銜國威恩，亦可望獲。」遂令儉馳傳至虜庭，示之威信。頡利部落歡然定歸款之計，因而兵眾弛懈。李靖率輕騎掩襲破之，頡利北走，儉脫身而還。歲餘，授民部尚書。後從幸洛陽苑射猛獸，群豕突出林中，太宗引弓四發，殪四豕，有雄彘突及馬鐙，儉投馬搏之，太宗拔劍斷豕，顧笑曰：「天策長史，不見上將擊賊耶！何懼之甚？」對曰：「漢祖以馬上得之，不以馬上治之；陛下以神武定四方，豈復逞雄心於一獸。」太宗納之，因為罷獵。尋加光祿大夫，又特令其子善識尚豫章公主。儉在官每盛修肴饌，與親賓縱酒為樂，未嘗以職務留意。又嘗托鹽州刺史張臣合收其私羊，為御史所劾，以舊恩免罪，貶授光祿大夫。永徽初，致仕於家，加特進。顯慶元年卒，年七十八。高宗為之舉哀，罷朝三日，贈開府儀同三司、并州都督，賻布帛一千段、粟一千石，賜東園秘器，陪葬昭陵，謚曰襄，官為立碑。

儉少子觀，最知名，官至河西令，有文集三卷。儉孫從心，神龍中，以子晙娶太平公主女，官至殿中監。晙，先天中為太常少卿，坐與太平連謀，伏誅。

長孫順德
長孫順德，文德順聖皇后之族叔也。祖澄，周秦州刺史。父愷，隋開府。順德仕隋右勳衛，避遼東之役，逃匿於太原，深為高祖、太宗所親委。時群盜並起，郡縣各募兵為備。太宗外以討賊為名，因令順德與劉弘基等召募，旬月之間，眾至萬餘人，結營於郭下，遂誅王威、高君雅等。義兵起，拜統軍。從平霍邑，破臨汾，下絳郡，俱有戰功。尋與劉文靜擊屈突通於潼關，每戰摧鋒。及通將奔洛陽，順德追及於桃林，執通歸京師，仍略定陝縣。高祖即位，拜左驍衛大將軍，封薛國公。武德九年，與秦叔寶等討建成餘黨於玄武門。太宗踐祚，真食千二百戶，特賜以宮女，每宿內省。

後，順德監奴，受人饋絹事發，太宗謂近臣曰：「順德地居外戚，功即元勳，位高爵厚，足稱富貴。若能勤覽古今，以自鑑誡，弘益我國家者，朕當與之同有府庫耳。何乃不遵名節，而貪冒發聞乎！」然惜其功，不忍加罪，遂於殿庭賜絹數十匹，以愧其心。大理少卿胡演進曰：「順德枉法受財，罪不可恕，奈何又賜之絹？」太宗曰：「人生性靈，得絹甚於刑戮；如不知愧，一禽獸耳，殺之何益！」尋坐與李孝常交通除名。歲餘，太宗閱功臣圖，見順德之像，閔然憐之，遣宇文士及視其所為，見順德頹然而醉，論者以為達命。召拜澤州刺史，復其爵邑。順德素多放縱，不遵法度，及此折節為政，號為明肅。先是，長吏多受百姓饋餉，順德糾擿，一無所容，稱為良牧。前刺史張長貴、趙士達並佔境內膏腴之田數十頃，順德並劾而追奪，分給貧戶。尋又坐事免。發疾，太宗聞而鄙之，謂房玄齡曰：「順德無慷慨之節，多兒女之情，今有此疾，何足問也！」未幾而卒，太宗為之罷朝，遣使弔祭，贈荊州都督，謚曰襄。貞觀十三年，追改封為邳國公。永徽五年，重贈開府儀同三司。

劉弘基
劉弘基，雍州池陽人也。父升，隋河州刺史。弘基少落拓，交通輕俠，不事家產，以父廕為右勳侍。大業末，嘗從煬帝征遼東，家貧不能自致，行至汾陰，度已後期當斬，計無所出，遂與同旅屠牛，潛諷吏捕之，繫於縣獄，歲餘，竟以贖論。事解亡命，盜馬以供衣食，因至太原。會高祖鎮太原，遂自結托，又察太宗有非常之度，尤委心焉。由是大蒙親禮，出則連騎，入同臥起。義兵將舉，弘基召募得二千人。王威、高君雅欲為變，高祖伏弘基及長孫順德於事之後，弘基因麾左右執威等。又從太宗攻下西河。義軍次賈胡堡，與隋將宋老生戰，破之，進攻霍邑。老生率眾陣於城外，弘基從太宗擊之，老生敗走，棄馬投塹，弘基下斬其首，拜右光祿大夫。師至河東，弘基以兵千人先濟河，進下馮翊，為渭北道大使，得便宜從事，以殷開山為副。西略地扶風，有眾六萬。南渡渭水，屯於長安故城，威聲大振，耀軍金光門。衛文升遣兵來戰，弘基逆擊走之，擒甲士千餘人、馬數百匹。時諸軍未至，弘基先至，一戰而捷。高祖大悅，賜馬二十匹。及破京城，功為第一。從太宗擊薛舉於扶風，破之，追奔至隴山而返。累拜右領都督，封河間郡公。又從太宗經略東都，戰於瓔珞門外，破之。師旋，弘基為殿。隋將段達、張志陳於三王陵，弘基擊敗之。武德元年，拜右驍衛大將軍，以元謀之勳，恕其一死，領行軍左一總管。又從太宗討薛舉。時太宗以疾頓於高墌城，弘基、劉文靜等與舉接戰於淺水原，王師不利，八總管咸敗；唯弘基一軍盡力苦鬥，矢盡，為舉所獲。高祖嘉其臨難不屈，賜其家粟帛甚厚。仁杲平，得歸，復其官爵。會宋金剛陷太原，遣弘基屯晉州。裴寂為宋金剛所敗，人情崩駭，莫有固志。金剛以兵造城下，弘基不能守，復陷於賊。俄得逃歸，高祖慰諭之，授左一總管。從太宗屯於柏壁，率兵二千自隰州趨西河，斷賊歸路。時賊鋒甚勁，弘基堅壁，不能進。及金剛遁，弘基率騎邀之，至於介休，與太宗會，追擊大破之。累封任國公。尋從擊劉黑闥於洺州，師旋，授秉鉞將軍。會突厥入寇，弘基率步騎一萬，自豳州北界東拒子午嶺，西接臨涇，修營障塞，副淮安王神通，備胡寇於北鄙。九年，以佐命功，真食九百戶。

太宗即位，顧待益隆。李孝常、長孫安業之謀逆也，坐與交遊除名。歲餘，起為易州刺史，復其封爵，征拜衛尉卿。九年，改封夔國公，世襲朗州刺史，例停不行。後以年老乞骸骨，授輔國大將軍，朝朔望，祿賜同於職事。太宗征遼東，以弘基為前軍大總管。從擊高延壽於駐蹕山，力戰有功，太宗屢加勞勉。永徽元年加實封通前一千一百戶。其年卒，年六十九。高宗為之舉哀，廢朝三日，贈開府儀同三司、并州都督，陪葬昭陵，仍為立碑，謚曰襄。弘基遺令給諸子奴婢各十五人、良田五頃，謂所親曰：「若賢，固不藉多財；不賢，守此可以免飢凍。」余財悉以散施。

子仁實襲，官至左典戎衛郎將。從子仁景，神龍初，官至司農卿。

殷嶠
殷嶠，字開山，雍州鄠縣人，陳司農卿不害孫也。其先本居陳郡，陳亡，徙關中。父僧首，隋秘書丞，有名於世。嶠少以學行見稱，尤工尺牘。仕隋太谷長，有治名。義兵起，召補大將軍府掾，參預謀略，授心腹之寄，累以軍功拜光祿大夫。從隱太子攻克西河。太宗為渭北道元帥，引為長史。時關中群盜往往聚結，眾無適從，令嶠招慰之，所至皆下。又與統軍劉弘基率兵六萬屯長安故城，隋將衛孝節自金光門出戰，嶠與弘基擊破之。京城平，賜爵陳郡公，遷丞相府掾。尋授吏部侍郎。從擊薛舉，為元帥府司馬。時太宗有疾，委軍於劉文靜，誡之曰：「賊眾遠來，利在急戰，難與爭鋒。且宜持久，待糧盡，然後可圖。」嶠退謂文靜曰：「王體不安，慮公不濟，故發此言。宜因機破賊，何乃以勍敵遺王也！」久之，言於文靜曰：「王不豫，恐賊輕我，請耀武以威之。」遂陳兵於折墌，為舉所乘，軍乃大敗。嶠坐減死除名。後從平薛仁杲，復其爵位。武德二年，兼陝東道大行台兵部尚書，遷吏部尚書。從太宗討平王世充，以功進爵鄖國公。復從征劉黑闥，道病卒。太宗親臨喪，哭之甚慟，贈陝東道大行台右僕射，謚曰節。貞觀十四年，詔與贈司空、淮安王神通，贈司空、河間王孝恭，贈民部尚書劉政會，俱以佐命功配饗高祖廟庭。十七年，又與長孫無忌、唐儉、長孫順德、劉弘基、劉政會、柴紹等十七人，俱圖其形於凌煙閣。永徽五年，追贈司空。

嶠從祖弟聞禮，有文學，武德中，為太子中舍人，修梁史，未就而卒。聞禮子仲容，亦知名，則天深愛其才。官至申州刺史。

劉政會
劉政會，滑州胙城人也。祖環雋，北齊中書侍郎。政會，隋大業中為太原鷹揚府司馬。高祖為太原留守，政會率兵隸於麾下。太宗與劉文靜謀起義兵，副留守王威、高君雅獨懷猜貳。後數日，將大會於晉祠，威與君雅謀危高祖。有人以白，太宗既知迫急，欲先事誅之，因遣政會為急變之書，詣留守告威等二人謀反。是日，高祖與威、君雅同坐視事，文靜引政會入，至庭中，雲有密狀，知人欲反。高祖指威等令視之，政會不肯，曰：「所告是副留守事，唯唐公得省之耳。」君雅攘袂大呼曰：「此是反人，欲殺我也！」時太宗已列兵馬佈於街巷，文靜因令左右引威等囚於別室。既拘威等，竟得舉兵，政會之功也。大將軍府建，引為戶曹參軍。從平長安，除丞相府掾。武德初，授衛尉少卿，留守太原。政會內輯軍士，外和戎狄，遠近莫不悅服。尋而劉武周進逼并州，晉陽豪右薛深等以城應賊，政會為賊所擒，於賊中密表論武周形勢。賊平，復其官爵。歷刑部尚書、光祿卿，封邢國公。貞觀初，累轉洪州都督，賜實封三百戶。九年卒，太宗手敕曰：「舉義之日，實有殊功，所葬並宜優厚。」贈民部尚書，謚曰襄。後與殷開山同配饗高祖廟庭。

子玄意襲爵，改封渝國公，尚南平公主，授駙馬都尉。高宗時為汝州刺史。次子奇，長壽中為天官侍郎，為酷吏所陷也。

柴紹
柴紹，字嗣昌，晉州臨汾人也。祖烈，周驃騎大將軍，歷遂、梁二州刺史，封冠軍縣公。父慎，隋太子右內率，封鉅鹿郡公。紹幼趫捷有勇力，任俠聞於關中。少補隋元德太子千牛備身。高祖微時，妻之以女，即平陽公主也。

義旗建，紹自京間路趣太原。時建成、元吉自河東往，會於道，建成謀於紹曰：「追書甚急，恐已起事。隋郡縣連城千有餘裡，中間偷路，勢必不全，今欲且投小賊，權以自濟。」紹曰：「不可。追既急，宜速去，雖稍辛苦，終當獲全。若投小賊，知君唐公之子，執以為功，徒然死耳。」建成從之，遂共走太原。入雀鼠谷，知已起義，於是相賀，以紹之計為得。授右領軍大都督府長史。大軍發晉陽，兼領馬軍總管。將至霍邑，紹先至城下，察宋老生形勢，白曰：「老生有匹夫之勇，我師若到，必來出戰，戰則成擒矣。」及義師至，老生果出，紹力戰有功。下臨汾，平絳郡，並先登陷陣，授右光祿大夫。隋將桑顯和來擊，孫華率精銳渡河以援之，紹引軍直掩其背，與史大奈合勢擊之，顯和大敗，因與諸將進下京城。武德元年，累遷左翊衛大將軍。尋從太宗平薛舉，破宋金剛，攻平王世充於洛陽，擒竇建德於武牢，封霍國公，賜實封千二百戶，轉右驍衛大將軍。吐谷渾與党項俱來寇邊，命紹討之。虜據高臨下，射紹軍中，矢下如雨。紹乃遣人彈胡琵琶，二女子對舞，虜異之，駐弓矢而相與聚觀。紹見虜陣不整，密使精騎自後擊之，虜大潰，斬首五百餘級。貞觀元年，拜右衛大將軍。二年，擊梁師都於夏州，平之。轉左衛大將軍，出為華州刺史。七年，加鎮軍大將軍，行右驍衛大將軍，改封譙國公。十二年，寢疾，太宗親自臨問。尋卒，贈荊州都督，謚曰襄。

平陽公主
平陽公主，高祖第三女也，太穆皇后所生。義兵將起，公主與紹並在長安，遣使密召之。紹謂公主曰：「尊公將掃清多難，紹欲迎接義旗；同去則不可，獨行恐罹後患，為計若何？」公主曰：「君宜速去。我一婦人，臨時易可藏隱，當別自為計矣。」紹即間行赴太原。公主乃歸鄠縣莊所，遂散家資，招引山中亡命，得數百人，起兵以應高祖。時有胡賊何潘仁聚眾於司竹園，自稱總管，未有所屬。公主遣家僮馬三寶說以利害，潘仁攻鄠縣，陷之。三寶又說群盜李仲文、向善志、丘師利等，各率眾數千人來會。時京師留守頻遣軍討公主，三寶、潘仁屢挫其鋒。公主掠地至盩厔、武功、始平，皆下之。每申明法令，禁兵士，無得侵掠，故遠近奔赴者甚眾，得兵七萬人。公主令間使以聞，高祖大悅。及義軍渡河，遣紹將數百騎趨華陰，傍南山以迎公主。時公主引精兵萬餘與太宗軍會於渭北，與紹各置幕府，俱圍京城，營中號曰「娘子軍」。京城平，封為平陽公主，以獨有軍功，每賞賜異於他主。六年，薨。及將葬，詔加前後部羽葆鼓吹、大輅、麾幢、班劍四十人、虎賁甲卒。太常奏議，以禮，婦人無鼓吹。高祖曰：「鼓吹，軍樂也。往者公主於司竹舉兵以應義旗，親執金鼓，有克定之勳。周之文母，列於十亂；公主功參佐命，非常婦人之所匹也。何得無鼓吹！」遂特加之，以旌殊績；仍令所司按謚法「明德有功曰昭」，謚公主為昭。

子哲威，歷右屯營將軍，襲爵譙國公。坐弟令武謀反，徙嶺南。起為交州都督，卒官。令武尚巴陵公主，累除太僕少卿、衛州刺史，封襄陽郡公。永徽中，坐與公主及房遺愛謀反，遣使收之。行至華陰，自殺，仍戮其屍。公主賜死。

馬三寶 〈附〉
馬三寶，初以平京城功，拜太子監門率。別擊叛胡劉拔真於北山，破之。又從平薛仁杲，遷左驍衛將軍。復從柴紹擊吐谷渾於岷州，先鋒陷陣，斬其名王，前後虜男女數千口，累封新興縣公。嘗從幸司竹，高祖顧謂三寶曰：「是汝建英雄之處，衛青大不惡！」累除左驍衛大將軍。貞觀三年卒。太宗為之廢朝，謚曰忠。

武士鸊
武士鸊，并州文水人也。家富於財，頗好交結。高祖初行軍於汾、晉，休止其家；因蒙顧接，及為太原留守，引為行軍司鎧。時盜賊蜂起，士鸊嘗陰勸高祖舉兵，自進兵書及符瑞，高祖謂曰：「幸勿多言。兵書禁物，尚能將來，深識雅意，當同富貴耳。」及義兵將起，高祖募人，遣劉弘基、長孫順德等分統之。王威、高君雅陰謂士鸊曰：「弘基等皆背征三衛，所犯當死，安得領兵？吾欲禁身推覈。」士鸊曰：「此並唐公之客也，若爾，便大紛紜。」威等由是疑而不發。留守司兵田德平又欲勸威等鞫問募人之狀，士鸊謂德平曰：「討捕之兵，總隸唐公。王威、高君雅等，並寄坐耳，彼何能為！」德平遂止。義旗起，以士鸊為大將軍府鎧曹。從平京城功，拜光祿大夫，封太原郡公。初為義師將起，士鸊不預知，及平京師，乃自說云：「嘗夢高祖入西京，升為天子。」高祖哂之曰：「汝王威之黨也。以汝能諫止弘基等，微心可錄，故加酬效；今見事成，乃說迂誕而取媚也？」武德中，累遷工部尚書，進封應國公，又歷利州、荊州都督。貞觀九年卒官，贈禮部尚書，謚曰定。顯慶元年，以後父累贈司徒，改封周國公。咸亨中，又贈太尉、太原王，特詔配饗高祖廟庭，列在功臣之上。孫承嗣，事在《外戚傳》。

〈長兄〉 武士棱
鸊長兄士棱，性恭順，勤於稼穡。從起義，官至司農少卿，封宣城縣公。常居苑中，委以農囿之事。貞觀中卒，贈潭州都督。

〈次兄〉 武士逸
次兄士逸，亦有戰功，武德初，為齊王府戶曹，賜爵安陸縣公。從齊王鎮并州，為劉武周所獲，於賊中密令人詣京師，陳武周可圖之計。及武周平，甚見慰勉，累授益州行台左丞。數陳時政得失，高祖每嘉納之。貞觀初，為韶州刺史，卒。

史臣曰：唐儉委質義旗之下，立功草昧之初，被拘虜庭，脫高祖蒲州之急；侍獵苑囿，諫太宗馬上之言，可謂純臣矣。順德佐命立功，理郡著明肅之政；弘基臨難不屈，陷陣多克捷之勳。殷嶠、劉政會、柴嗣昌並在太原，首預舉義，從微至著，善始令終。馬三寶出廝養之徒，處將軍之位，亦馬之善走者也。武士鸊首參起義，例封功臣，無戡難之勞，有因人之跡，載窺他傳，過為褒詞。慮當武後之朝，佞出敬宗之筆，凡涉虛美，削而不書。

贊曰：茂約忠純，順德功勳。弘基六士，義合風云。


Chinese text: This work was published before January 1, 1923, and is in the
public domain worldwide because the author died at least 100 years ago.
