苗晉卿裴冕裴遵慶子向向子寅寅子樞

苗晉卿，上黨壺關人。世以儒素稱。祖夔，高道不仕，追贈禮部尚書。父殆庶，官至絳州龍門縣丞，早卒，以晉卿贈太子少保。

晉卿幼好學，善屬文，進士擢第。初授懷州修武縣尉，歷奉先縣尉，坐累貶徐州司戶參軍。秩滿隨調，判入高等，授萬年縣尉。遷侍御史，歷度支、兵、吏部三員外郎。開元二十三年，遷吏部郎中。二十四年，與吏部郎中孫逖並拜中書舍人。二十七年，以本官權知吏部選事。晉卿性謙柔，選人有訴訟索好官者，雖至數千言，或聲色甚厲者，晉卿必含容之，略無慍色。二十九年，拜吏部侍郎。前後典選五年，政既寬弛，胥吏多因緣為奸，賄賂大行。時天下承平，每年赴選常萬余人。李林甫為尚書，專任廟堂，銓事唯委晉卿及同列侍郎宋遙主之。選人既多，每年兼命他官有識者同考定書判，務求其實。天寶二年春，御史中丞張倚男奭參選，晉卿與遙以倚初承恩，欲悅附之，考選人判等凡六十四人，分甲乙丙科，奭在其首。眾知奭不讀書，論議紛然。有蘇孝慍者，嘗為范陽薊令，事安祿山，具其事告之。祿山恩寵特異，謁見不常，因而奏之。玄宗大集登科人，禦花萼樓親試，登第者十無一二；而奭手持試紙，竟日不下一字，時謂之「曳白」。上怒，晉卿貶為安康郡太守，遙為武當郡太守，張倚為淮陽太守。敕曰：「門庭之間，不能訓子；選調之際，仍以托人。」時士子皆以為戲笑。

天寶三載閏二月，轉魏郡太守，充河北采訪處置使，居職三年，政化洽聞。會入計，因上表請歸鄉里。既至壺關，望縣門而步。小吏進曰：「太守位高德重，不宜自輕。」晉卿曰：「《禮》：『下公門，式路馬。』況父母之邦，所宜尊敬。汝何言哉！」大會鄉黨，歡飲累日而去。又俸錢三萬為鄉學本，以教授子弟。尋改河東太守、河東采訪使，入為尚書、東京留守，征為憲部尚書。屬祿山叛逆，楊國忠以晉卿有時望，將抑之，乃奏云：「宜以大臣鎮東道。」遂出為陜州刺史、陜虢兩州防禦使。及入對，固辭老病，由是忤旨，改憲部尚書致仕。及朝廷失守，衣冠流離道路，多為逆黨所脅，自陳希烈、張均已下數十人盡赴洛陽，晉卿潛遁山谷，南投金州。會肅宗至鳳翔，手詔追晉卿赴行在，即日拜為左相，軍國大務悉以咨之。既收兩京，以功封韓國公，食實封五百戶，改為侍中。後以賊寇漸除，屢乞骸骨，優詔許之，罷知政事，為太子太傅。明年，帝思舊臣，復拜為侍中。

晉卿寬厚廉謹，為政舉大綱，不問小過，所到有惠化。魏人思之，為立碑頌德。及秉鈞衡，小心畏慎，未嘗忤人意。性聰敏，達練事體，百司文簿，經目必曉，而修身守位，以智自全，議者比漢之胡廣。

玄宗崩，肅宗詔晉卿攝冢宰。上表固辭曰：「臣聞古者殷高宗在諒闇之中，百官聽於冢宰，更無事跡，但存文字。且一時之事，禮不相沿。今殘寇猶虞，日殷萬務，皆緣兵馬屯守討襲，善算良謀，立勝擒敵。陛下若行古之道，居喪不言，蒼生何依，百事皆廢。伏讀國家起居註，亦於禮部檢見舊敕，恭惟太宗、高宗、、大行皇帝在位之日，皆有國哀，視事不輟，以為君臨天下，難徇常情。今遺詔有處分，皇帝宜三日而聽政。陛下遵太宗故事，則無冢宰；遵大行皇帝遺詔，便合聽朝。萬姓颙颙，不勝大願。伏惟陛下知理國之重，順人心之切，以義斷恩，從宜無改。今朝臣一命已上，皆言臣心昏貌朽，加以疾病，事有急速，斷在須臾，凡聖不同，豈合受詔。陛下發哀已五日矣，願準遺詔聽政，則四夷萬國，無任悲幸。」肅宗時疾彌留，覽表殞絕，乃許。

數日，肅宗晏駕，代宗踐祚，又詔晉卿攝冢宰。晉卿上表懇辭曰：「臣以昔者天子居喪之時，百官聽於冢宰者，蓋君幼小，禦極事殷，情理當然。沿革不一，今古異同，而周武、漢文，合於通變，垂範作則，可舉而行。又士或墨缞，時遇金革，豈非銜恤，謂義在斷恩。且百善之至，無加於孝也，其有容瘁心絕，指景悼生，此匹夫守節之常情，殊王者嗣續之大計。昨二十日，陛下於大行皇帝柩前即位，是承先帝遺顧之言，亦前代不易之典。則知所略不為害，所存是適權，防威滅端，所利者大。陛下因心純至，天地明察。伏以報劬勞之恩，申罔極之思，終身之痛，豈計朝夕！但以一日之內，萬務在中，須達宸聰，始成國政。百僚萬姓及僧道耆壽等，相顧聚言，以臣老且無能，愚豈測聖，況久無居攝，臣不敢奉詔。特乞陛下遵遺命，三日而政。臣博聽眾情，不勝懇願，伏望割痛抑哀，則天下悲幸。」上號泣從之。時晉卿年已衰暮，又患兩足，上特許肩輿至中書，入閣不趨，累日一視事。歷三朝，皆以謹密見稱。

廣德初，吐蕃寇長安。晉卿時病臥於私第，蕃聞之，輿入逼脅，晉卿閉口不言，賊不敢害。及上自陜至，冊為太保，罷知政事，又詔以太保致仕。永泰元年四月薨。輟朝三日，令京兆少尹一員護喪事，緣葬諸物並官給，賻絹布五百段、米粟五百石。太常議謚曰「懿獻」。初，晉卿東都留守，引用大理評事元載為推官。至是載為中書侍郎、平章事，懷舊恩，諷有司改謚曰文貞。大歷七年，令配享肅宗廟庭。

裴冕，河東人也，為河東冠族。天寶初，以門廕再遷渭南縣尉，以吏道聞。御史中丞王鉷充京畿采訪使，表為判官。遷監察御史，歷殿中侍御史。冕雖無學術，守職通明，果於臨事，鉷甚委之。及鉷得罪伏法，時宰臣李林甫方竊權柄，人鹹懼之，鉷賓佐數百，不敢窺鉷門。冕獨收鉷屍，親自護喪，瘞於近郊，冕自是知名。河西節度使哥舒翰表為行軍司馬，累遷員外郎中。

玄宗幸蜀，至益昌郡，遙詔太子充天下兵馬元帥，以冕為御史中丞兼左庶子，為之副。是時，冕為河西行軍司馬，授御史中丞，詔赴朝廷。遇太子於平涼，具陳事勢，勸之朔方，亟入靈武。冕與杜鴻漸、崔漪等勸進曰：「主上厭勤大位，南幸蜀川，宗社神器，須有所歸，天意人事，不可固違。若逡巡退讓，失億兆心，則大事去矣！臣等猶知之，況賢智乎！」太子曰：「南平寇逆，奉迎鑾輿，退居儲貳，侍膳左右，豈不樂哉！公等何言之過也？」冕與杜鴻漸又進曰：「殿下藉累聖之資，有天下之表。元貞萬國，二十余年，殷憂啟聖，正在今日。所從殿下六軍將士，皆關輔百姓，日夜思歸。大軍一散，不可復集，不如因而撫之以從眾，臣等敢以死請。」凡勸進五上，乃依。肅宗即位，以定策功，遷中書侍郎、同中書門下平章事，倚以為政。

冕性忠勤，悉心奉公，稍得人心。然不識大體，以聚人曰財，乃下令賣官鬻爵，度尼僧道士，以儲積為務。人不願者，科令就之，其價益賤，事轉為弊。肅宗移幸鳳翔，罷冕知政事，遷右僕射。兩京平，以功封冀國公，食實封五百戶。尋加御史大夫、成都尹，充劍南西川節度使。又入為右僕射。永泰元年，與裴遵慶等並集賢待制。代宗求舊，拜冕兼御史大夫，充護山陵使。冕以幸臣李輔國權盛，將附之，乃表輔國親昵術士中書舍人劉烜充山陵使判官。烜坐法，冕坐貶施州刺史。數月，移澧州刺史，復征為左僕射。元載秉政。載為新平縣尉，王鉷辟在巡內，冕常引之，載頗德冕。會宰臣杜鴻漸卒，載遂舉冕代之。冕時已衰瘵，載以其順己，引為同列。受命之際，蹈舞絕倒，載趨而扶起，代為謝詞。冕兼掌兵權留守之任，俸錢每月二千余貫。性本侈靡，好尚車服及營珍饌，名馬在櫪，直數百金者常十數。每會賓友，滋味品數，坐客有昧於名者。自創巾子，其狀新奇，市肆因而效之，呼為「僕射樣」。初代鴻漸，小吏以俸錢文簿白之，冕顧子弟，喜見於色，其嗜利若此。拜職未盈月，卒，大歷四年十二月也。上悼之，輟朝三日，贈太尉，賻制五百匹、粟五百石。

裴遵慶，絳州聞喜人也。代襲冠冕，為河東著族。遵慶志氣深厚，機鑒敏達，自幼強學，博涉載籍，謹身晦跡，不幹當世之務。以門廕累授潞府司法參軍，時年已老，未為人所知。隨調吏部，授大理寺丞，剖斷刑獄，舉正綱條，理行始著。遷司門員外、吏部員外郎，專判南曹。天寶中，海內無事，九流輻輳會府，每歲吏部選人，動盈萬數。遵慶敏識強記，精核文簿，詳而不滯，時稱吏事第一，由是大知名。

天寶末，楊國忠當國，出不附己者例為外官，遵慶亦出為郡守。肅宗即位，征拜給事中、尚書右丞、吏部侍郎。恭儉克己，遲重謹密，頗有時望。上元中，蕭華輔政，素知遵慶，每奏見，累稱之，遷黃門侍郎、同中書門下平章事。廣德初，仆固懷恩阻兵汾上，指中官為詞，上以遵慶忠純，特遣往汾州宣慰懷恩。遵慶既見懷恩，具陳朝旨，懷恩引過聽命，將隨遵慶朝謁，為副將範誌誠以邪說惑之，懷恩遂以懼死為詞。會蕃寇陷京師，乘輿幸陜，遵慶自汾州奔赴行在。及乘輿還京，以遵慶為太子少傅。永泰元年，與裴冕等並於集賢院待制，罷知政事。尋改吏部尚書、右僕射，復知選事。時選人天興縣尉陳琯於銓庭言詞不遜，淩突無禮，代宗詔付遵慶於省門鞭三十，貶為吉州員外司戶參軍。遵慶敦守儒行，老而彌謹。嘗為風狂族侄撾登聞鼓告以不順，上知遵度，不省，其見信如此。大歷十年十月薨於位，年九十余。

遵慶初登省郎，嘗著《王政記》，述今古禮體，識者覽之，知有公輔之量。

子向，字傃仁，少以門廕歷官至太子司議郎。建中初，李紓為同州刺史，奏向為從事。硃泚反，李懷光又叛河中，使其將趙貴先築壘於同州，紓來奔奉天，向領州務。貴先因脅縣尉林寶役徒板築，不及期，將斬之，吏人百姓奔竄。向即詣貴先軍壘，以逆順之理責之，貴先感悟，遂來降，故同州不陷。向由是知名。累為京兆府戶曹，轉櫟陽、渭南縣令，奏課皆第一，朝廷亟聞其理行，擢為戶部員外郎。

德宗季年，天下方鎮副亻卒多自選於朝，防一日有變，遂就而授之節制。向已選為太原少尹，德宗召見喻旨，尋用為行軍司馬、兼御史中丞，改汾州刺史，轉鄭州。又復為太原少尹，兼河東節度副使。改晉州刺史，充本州防禦使，遷虢州刺史。入為京兆少尹，拜同州刺史，充本州防禦使。入為大理寺卿，出遷陜虢都防禦、觀察使。三歲，拜左散騎常侍，自常侍復為大理。

向本以名相子，以學行自飭，謹守其門風。歷官仁智推愛，利及於人。至是，以年過致政，朝廷優異，乃以吏部尚書致仕於新昌裏第。內外支屬百余人，向所得俸祿，必同其費，及領外任，亦挈而隨之。有孤煢疾苦不能自恤，向尤周給，至今稱其孝睦焉。大和四年九月卒，年八十。贈太子少保。

子寅，登進士第，累官至御史大夫卒。

子樞，字紀聖，咸通十二年登進士第。宰相杜審權出鎮河中，辟為從事，得秘書省校書郎，再遷藍田尉。直弘文館。大學士王鐸深知之，鐸罷相失職，樞亦久之不調。從僖宗幸蜀，中丞李煥奏為殿中侍御史，遷起居郎。中和初，王鐸復見用，以舊恩徙為鄭滑掌書記、檢校司封郎中，賜金紫，入朝歷兵、吏二員外郎。龍紀初，擢拜給事中，改京兆尹。宰相孔緯尤深獎遇。大順中，緯以用兵無功貶官，樞坐累為右庶子，尋出為歙州刺史。乾寧初，入為右散騎常侍，從昭宗幸華州，為汴州宣諭使。

初，樞自歙州罷郡歸朝，路經大梁，時硃全忠兵威已振，樞以兄事之，全忠由是重之。及樞傳詔，全忠皆稟朝旨，獻奉相繼，昭宗甚悅，遷兵部侍郎。時崔胤專政，亦倚全忠，二人因是相結，改樞吏部侍郎。未幾，換戶部侍郎、同平章事。其年冬，昭宗幸華州，崔胤貶官，樞亦為工部尚書。天子自岐下還宮，以樞檢校右僕射、同平章事，出為廣南節度使。制出，硃全忠保薦之，言樞有經世才，不可棄之嶺表，尋復拜門下侍郎，監修國史，累兼吏部尚書，判度支。崔胤誅，以全忠素厚，相位如故。從昭宗遷洛陽，駐蹕陜州，進右僕射、弘文館大學士、太清宮使，充諸道鹽鐵轉運使。

哀帝初嗣位，柳璨用事，全忠嘗奏用牙將張廷範為太常卿，諸相議，樞曰：「廷範勛臣，幸有方鎮節鉞之命，何藉樂卿？恐非元帥梁王之旨。」乃持之不下。俄而全忠聞樞言，謂賓佐曰：「吾常以裴十四器識真純，不入浮薄之伍，觀此議論，本態露矣。」切齒含怒。柳璨聞全忠言，尋希旨罷樞相位，和陵祔享，拜尚書左僕射。五月，責授朝散大夫、登州刺史，尋再貶瀧州司戶。六月十一日，行及滑州，全忠遣人殺之於白馬驛，投屍於河，時年六十五。

史臣曰：晉卿謹身蒞事，足為純臣，避寇全忠，固彰大節。然博達精審，豈不知寬猛之道哉！奉林甫之旨，順胥吏之意，悅附張倚，欺罔時君。生為重臣，諂林甫之勢也；歿改美謚，引元載之恩焉。或言晉卿不為巧宦者，誠不信也。冕力贊中興，名居大位，奉公抱義，可以致身；賣官度僧，是何為政？及其老也，貪冒尤深。遵慶學術貞明，為國忠所出；恭儉謹密，遇蕭華素知。位重行純，老而彌篤，彼二公固有慚德。向克荷堂構，不墜門風。樞因盜而振，盜憎而亡，宜哉！君子守道遠刑，蓋慮此也。

贊曰：奧矣晉卿，貪哉裴冕。遵慶父子，及之者鮮。


Chinese text: This work was published before January 1, 1923, and is in the
public domain worldwide because the author died at least 100 years ago.
