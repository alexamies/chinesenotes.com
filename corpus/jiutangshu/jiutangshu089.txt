唐臨（孫紹）張文瓘（兄文琮從弟文收）徐有功

唐臨，京兆長安人，周內史瑾孫也。其先自北海徙關中。伯父令則，開皇末為左庶子，坐諂事太子勇誅死。臨少與兄皎俱有令名。武德初，隱太子總兵東征，臨詣軍獻平王世充之策，太子引直典書坊，尋授右衛率府鎧曹參軍。宮殿廢，出為萬泉丞。縣有輕囚十數人，會春暮時雨，臨白令請出之，令不許。臨曰：“明公若有所疑，臨請自當其罪。”令因請假，臨召囚悉令歸家耕種，與之約，令歸係所。囚等皆感恩貸，至時畢集詣獄，臨因是知名。

再遷侍御史，奉使嶺外，按交州刺史李道彥等申叩冤係三千餘人。累轉黃門侍郎，加銀青光祿大夫。儉薄寡欲，不治第宅，服用簡素，寬於待物。嚐欲吊喪，令家童自歸家取白衫，家僮誤將餘衣，懼未敢進。臨察知之，使召謂曰：“今日氣逆，不宜哀泣，向取白衫，且止之也。”又嚐令人煮藥，失製。潛知其故，謂曰：“陰暗不宜服藥，宜即棄之。”竟不揚言其過，其寬恕如此。

高宗即位，檢校吏部侍郎。其年，遷大理卿。高宗嚐問臨在獄係囚之數，臨對詔稱旨。帝喜曰：“朕昔在東宮，卿已事朕，朕承大位，卿又居近職，以疇昔相委，故授卿此任。然為國之要，在於刑法，法急則人殘，法寬則失罪，務令折中，稱朕意焉。”高宗又嚐親錄死囚，前卿所斷者號叫稱冤，臨所入者獨無言。帝怪問狀，囚曰：“罪實自犯，唐卿所斷，既非冤濫，所以絕意耳。” 帝歎息良久曰：“為獄者不當如此耶！”

永徽元年，為御史大夫。明年，華州刺史蕭齡之以前任廣州都督贓事發，製付群官集議。及議奏，帝怒，令於朝堂處置。臨奏曰：

臣聞國家大典，在於賞刑，古先聖王，惟刑是釁。《虞書》曰：“罪疑惟輕，功疑惟重，與其殺弗辜，寧失弗經。”《周禮》：“刑平國用中典，刑亂國用重典。 ”天下太平，應用堯、舜之典。比來有司多行重法，敘勳必須刻削，論罪務從重科，非是憎惡前人，止欲自為身計。今議蕭齡之事，有輕有重，重者流死，輕者請除名。以齡之受委大藩，贓罪狼籍，原情取事，死有餘辜。然既遣詳議，終須近法。竊惟議事群官，未盡識議刑本意。律有八議，並依《周禮》舊文，矜其異於眾臣，所以特製議法。禮：王族刑於隱者，所以議親；刑不上大夫，所以議貴。知重其親貴，議欲緩刑，非為嫉其賢能，謀致深法。今既許議，而加重刑，是與堯、舜相反，不可為萬代法。

高宗從其奏，齡之竟得流於嶺外。

尋遷刑部尚書，加金紫光祿大夫，復曆兵部、度支、吏部三尚書。顯慶四年，坐事，貶為潮州刺史。卒官，年六十。所撰《冥報記》二卷，大行於世。

兄皎，武德初為秦府記室，從太宗征討，專掌書檄，深見親待。貞觀中，累轉吏部侍郎。先是，選集無限，隨到補職，時漸太平，選人稍眾，皎始請以冬初一時大集，終季春而畢，至今行之。曆遷益州長史。卒，贈太常卿。

子之奇，調露中為給事中，坐嚐為章懷太子僚屬徙邊。文明元年，起為括蒼令，與徐敬業作亂伏誅。

臨孫紹，博學，善《三禮》。神龍中為太常博士。景龍二年，韋庶人上言：“自妃、主及命婦、宮官，葬日請給鼓吹。”中宗特製許之。紹上疏諫曰：“竊聞鼓吹之樂，本為軍容。昔黃帝涿鹿有功，以為警衛。故鼓曲有《靈夔吼》、《雕鶚爭》、《石墜崖》、《壯士怒》之類，自昔功臣備禮，適得用之。丈夫有四方之功，以恩加寵錫。假如郊天祀地，誠是重儀，惟有宮懸，本無案據。故知軍樂所備，尚不洽於神祇；鉦鼓之音，豈能接於閨閫。準式，公主、王妃已下葬禮，惟有團扇、方扇、彩帷、錦鄣之色。加之鼓吹，曆代未聞。又準令，五品官婚葬，元無鼓吹，惟京官五品，得借四品鼓吹為儀。令特給五品以上母妻，五品官則不當給限，便是班秩本因夫子，儀飾乃復過之。事非倫次，難為定制，參詳義理，不可常行。請停前敕，各依常典。”疏奏不納。

紹尋遷左台侍御史，兼太常博士。中宗將親拜南郊，國子祭酒祝欽明等希旨皇后為亞獻，紹與博士蔣欽緒固爭以為不可。又則天父母二陵各置守戶五百人，武三思及子崇訓墓各置守戶六十人。以武氏外戚乃與昭陵禮同，三思等復逾親王之製，又上疏切諫。當時雖皆不從，深為議者所美。睿宗即位，又數陳時政損益，累轉給事中，仍知禮儀事。

先天二年冬，今上講武於驪山，紹以修儀注不合旨，坐斬。時今上既怒講武失儀，坐紹於纛下，右金吾將軍李邈遽請宣敕，遂斬之。時人既痛惜紹，而深咎於邈。尋有敕罷邈官，遂擯廢終其身。

張文瓘，貝州武城人。大業末徙家魏州之昌樂。瓘幼孤，事母兄以孝友聞。貞觀初，舉明經，補并州參軍。時英國公李勣為長史，深禮之。累遷水部員外郎。時兄文琮為戶部侍郎，舊制兄弟不許並居台閣，遂出為雲陽令。龍朔年，累授東西台舍人、參知政事。尋遷東台侍郎、同東西台三品，兼知左史事。

時初造蓬萊、上陽、合璧等宮，又征討四夷，廄馬有萬匹，倉庫漸虛。文瓘因進諫曰：“人力不可不惜，百姓不可不養，養之逸則富以康，使之勞則怨以叛。秦皇、漢武，廣事四夷，多造宮室，使士崩瓦解，戶口減半。臣聞製化於未亂，保邦於未危，人罔常懷，懷於有仁。陛下不製於未亂之前，安能救於既危之後？百姓不堪其弊，必構禍難，殷鑒不遠，近在隋朝。臣願稍安撫之，無使生怨。”上深納其言，於是節減廄馬數千匹，賜文瓘繒錦百段。

咸亨三年，官名復舊，改授黃門侍郎，兼太子左庶子。俄遷大理卿，依舊知政事。文瓘至官旬日，決遣疑事四百餘條，無不允當，自是人有抵罪者，皆無怨言。文瓘常有疾，係囚相與齋禱，願其視事。當時咸稱其執法平恕，以比戴胄。上元二年，拜侍中，兼太子賓客。大理諸囚聞文瓘改官，一時慟哭，其感人心如此。

文瓘性嚴正，諸司奏議，多所糾駁，高宗甚委之。或時臥疾在家，朝廷每有大事，上必問諸宰臣曰：“與文瓘議未？”奏雲未者，則遣共籌之。奏雲已議者，皆報可從之。其後，新羅外叛，高宗將發兵討除。時文瓘疾病在家，乃輿疾請見，奏曰：“比為吐蕃犯邊，兵屯寇境，新羅雖未即順，師不內侵。若東西俱事征討，臣恐百姓不堪其弊。請息兵修德以安百姓。”高宗從之。儀鳳二年卒，年七十三，贈幽州都督，諡曰懿。以其經事孝敬皇帝，特敕陪葬恭陵。四子：潛、沛、洽、涉。中宗時，潛官至魏州刺史，沛同州刺史，洽衛尉卿，涉殿中監。父子兄弟五人皆至三品官，時人謂之“萬石張家”。及韋溫等被誅之際，涉為亂兵所殺。

兄文琮，貞觀中為持書侍御史。三遷毫州刺史，為政清簡，百姓安之。永徽初，表獻《太宗文皇帝頌》，優製褒美，賜絹百匹，征拜戶部侍郎。從母弟房遺愛以罪貶授房州刺史，文琮作詩祖餞。及遺愛誅，坐是出為建州刺史。州境素尚淫祀，不修社稷。文琮下教書曰：“春秋二社，蓋本為農，惟獨此州，廢而不立。禮典既闕，風俗何觀？近年已來，田多不熟，抑不祭先農所致乎！神在於敬，何以邀福？”於是示其節限條製，百姓欣而行之。尋卒。文集二十卷。子戩，官至江州刺史，撰《喪儀纂要》七卷，行於時。戩弟錫，則天時為鳳閣侍郎、同鳳閣鸞台平章事。先是，姊子李嶠知政事，錫拜官，而嶠罷相出為國子祭酒，舅甥相代為相，時人榮之。錫與鄭杲俱知天官選事，坐贓，則天將斬之以徇，臨刑而特赦之。中宗時，累遷工部尚書，兼修國史，尋令於東都留守。中宗崩，韋庶人臨朝，詔錫與刑部尚書裴談並同中書門下三品。旬日，出為絳州刺史。累封平原郡公，以年老致仕而卒。

文琮從父弟文收，隋內史舍人虔威子也。尤善音律，嚐覽蕭吉《樂譜》，以為未甚詳悉，更博采群言及曆代沿革，裁竹為十二律吹之，備盡旋宮之義。時太宗將創製禮樂，召文收於太常，令與少卿祖孝孫參定雅樂。太樂有古鍾十二，近代惟用其七，餘有五，俗號啞鍾，莫能通者。文收吹律調之，聲皆響徹，時人咸服其妙。尋授協律郎。十一年，文收表請厘正太樂，上謂侍臣曰：“樂本緣人，人和則樂和。至如隋煬帝末年，天下喪亂，縱令改張音律，知其終不和諧。若使四海無事，百姓安樂，音律自然調和，不藉更改。”竟不依其請。十四年，景雲見，河水清，文收采《朱雁天馬》之義，製《景雲河清》樂，名曰“燕樂”，奏之管弦，為樂之首，今元會第一奏者是也。咸亨元年，遷太子率更令，卒官。撰《新樂書》十二卷。

徐有功，國子博士文遠孫也。舉明經，累轉蒲州司法參軍，紹封東莞男。為政寬仁，不行杖罰。吏人感其恩信，遞相約曰：“若犯徐司法杖者，眾必斥罰之。”由是人爭用命，終於代滿，不戮一人。載初元年，累遷司刑丞。時酷吏周興、來俊臣、丘神勣、王弘義等構陷無辜，皆抵極法，公卿震恐，莫敢正言。有功獨存平恕，詔下大理者，有功皆議出之，前後濟活數十百家。常於殿庭論奏曲直，則天厲色詰之，左右莫不悚栗，有功神色不撓，爭之彌切。尋轉秋官員外郎，轉郎中。俄而鳳閣侍郎任知古、冬官尚書裴行本等七人被構陷當死，則天謂公卿曰：“古人以殺止殺，我今以恩止殺。就群公乞知古等，賜以再生，各授以官，佇申來效。”俊臣、張知默等又抗表請申大法，則天不許之。俊臣乃獨引行本，重驗前罪，奏曰：“行本潛行悖逆，告張知蹇與廬陵王反不實，罪當處斬。”有功駁奏曰：“俊臣乖明主再生之賜，虧聖人恩信之道。為臣雖當嫉惡，然事君必將順其美。”行本竟以免死。道州刺史李仁褒及弟榆次令長沙，又為唐奉一所構，高宗末私議吉凶，謀復李氏，將誅之。有功又固爭之，不能得。秋官侍郎周興奏有功曰：“臣聞兩漢故事，附下罔上者腰斬，麵欺者亦斬。又《禮》云：析言破律者殺。有功故出反囚，罪當不赦，請推按其罪。”則天雖不許係問，然竟坐免官。久之，起為左台侍御史，則天特褒異之。時遠近聞有功授職，皆欣然相賀。

有功嚐上疏論天官、秋官及朝堂三司理匭使愆失，其略曰：“陛下即位已來，海內職員一定，而天下選人漸多。掌選之曹用舍不平，補擬乖次，囑請公行，顏麵罔懼。遂使囂謗滿路，怨讟盈朝，浸以為常，殊無愧憚。又往屬唐朝季年，時多逆節，鞫訊結斷，刑獄至嚴。革命以來，載祀遽積，餘風未殄，用法猶深。今推鞫者猶行酷法，妄劾斷。臣即按驗，奏而劾之，獲其枉狀，請即付法斷罪，亦奪祿貶考，以慚其德。其三司受表及理匭申冤使，不速與奪，致令擁塞，有理不為申者，亦望準前彈奏，貶考奪祿。臣昔處法司，緣蒙擢用，臣無以上答至造，願以執法酬恩。無縱詭隨，不避強禦，猛噬鷙擊，是臣之分。如蒙允納，請降敕施行，庶不越旬時，亦可以除殘革弊，刑措不用，天下幸甚。”

後潤州刺史竇孝諶妻龐氏為奴誣告，雲夜解祈福，則天令給事中薛季昶鞫之。季昶鍛練成其罪，龐氏當坐斬。有功獨明其無罪。而季昶等返陷有功黨援惡逆，奏付法，法司結刑當棄市。有功方視事，令史垂泣以告，有功曰：“豈吾獨死，而諸人長不死耶？”乃徐起而歸。則天覽奏，召有功詰之曰：“卿比斷獄，失出何多？”對曰：“失出，臣下之小過；好生，聖人之大德。願陛下弘大德，則天下幸甚。”則天默然。於是龐氏減死，流於嶺表，有功除名為庶人。尋起為左司郎中，累遷司刑少卿。有功謂所親曰：“今身為大理，人命所懸，必不能順旨詭辭以求苟免。”故前後為獄官，以諫奏枉誅者，三經斷死，而執誌不渝，酷吏由是少衰，時人比漢之於、張焉。或曰：“若獄官皆然，刑措何遠。”久之，轉司仆少卿子。長安二年卒，年六十二，贈司刑卿。

中宗即位，製曰：“忠正之臣，自昔攸尚；褒贈之典，舊章所重。故贈大理卿徐有功，節操貞勁，器懷亮直，徇古人之誌業，實一代之賢良，司彼刑書，深存敬慎。周興、來俊臣等性惟殘酷，務在誅夷，不順其情，立加誣害。有功卓然守法，雖死不移，無屈撓之心，有忠烈之議。當其執斷，並遇平反，定國、釋之，何以加此。朕惟新庶政，追想前跡，其人既歿，其德可稱。追往贈終，慰茲泉壤。可贈越州刺史，仍遣使就家吊祭，賜物百段，授一子官。”今上踐祚，竇孝諶之子希瑊等請以身之官爵讓有功子惀，以報舊恩。惀由是自太子司議郎、恭陵令累遷申王府司馬，卒。

史臣曰：文法，理具之大者，故舜命皋陶為士，昌言誡敕，勤亦至焉。蓋人命所懸，一失其平，冤不可復，聖王所以疚心也。如臨之守法，文瓘之議刑，時屬哲王，可以理奪。當賊後遷鼎之際，酷吏羅織之辰，徐有功獨抗群邪，持平不撓，此所以為難也。比釋之、定國，徐又過之。希瑊讓爵酬恩，可知遺愛。

讚曰：聽訟惟明，持法惟平。二者或爽，人何以生？

猗歟徐公，獬豸之精。世皆紛濁，不改吾清。


Chinese text: This work was published before January 1, 1923, and is in the
public domain worldwide because the author died at least 100 years ago.
