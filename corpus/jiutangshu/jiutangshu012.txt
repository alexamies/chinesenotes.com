　　德宗神武孝文皇帝諱適，代宗長子，母曰睿真皇后沈氏。天寶元年四月癸巳，生於長安大內之東宮。其年十二月，拜特進，封奉節郡王。代宗即位之年五月，以上為天下兵馬元帥，改封魯王。八月，改封雍王。時史朝義據東都，十月，遣上會諸軍於陝州，大舉討賊。十一月，破賊於洛陽，進收東都，河南平定。朝義走河北。分命諸將追之，俄而賊將懷仙斬朝義首以獻，河北平。以元帥功拜尚書令，食實封二千戶，與郭子儀等八人圖形淩煙閣。廣德二年二月，立為皇太子。

　　大曆十四年五月辛酉，代宗崩。癸亥，即位於太極殿。閏月壬申，貶中書舍人崔祐甫為河南少尹。甲戌，貶門下侍郎、平章事常袞為潮州刺史。召崔祐甫為門下侍郎、同中書門下平章事。丙子，詔諸州府、新羅、渤海歲貢鷹鷂皆停。戊寅，詔山南枇杷、江南柑橘，歲一貢以供宗廟，余貢皆停。庚寅，以兵部尚書路嗣恭為東都留守，以常州刺史蕭復為潭州刺史、湖南團練觀察使。辛巳，罷邕府歲貢奴婢。癸未，改括州為處州，括蒼縣為麗水縣。停梨園使及伶官之冗食者三百人，留者皆隸太常。劍南歲貢春酒十斛，罷之。甲申，以司徒、兼中書令、河中尹、靈州大都督、單于鎮北大都護充關內河東副元帥、朔方節度、關內支度鹽池六城水運大使、押諸蕃部落、管內及河陽等道觀察使、上柱國、汾陽郡王、山陵使、食實封一千九百戶郭子儀可加號尚父，守太尉，余官如故，加實封通前二千戶，月給一千五百人糧、馬二百匹草料。以朔方都虞候李懷光為河中尹，邠、甯、慶、晉、絳、慈、顯等州節度觀察使；以朔方右留後常謙光靈州大都督，西受降城、定遠軍、天德、鹽、夏、豐節度等使；以朔方左留後、單于副都護渾璘為單于大都護，振武軍、東中二受降城、鎮北及綏、銀、麟、勝等軍州節度營田使。丙戌，詔禁天下不得貢珍禽異獸，銀器勿以金飾。丁亥，詔文單國所獻舞象三十二，令放荊山之陽，五坊鷹犬皆放之，出宮女百余人。己丑，以右羽林大將軍吳希光檢校散騎常侍、兼御史中丞，充渭北鄜坊丹延都團練觀察使。辛卯，以河陽三城鎮遏使馬燧檢校工部尚書，兼太原尹、御史大夫、北都留守、河東節度使。壬辰，以河東節度留後鮑防為京畿觀察使；陳州刺史李芃檢校太常少卿，為河陽三城鎮遏使。癸巳，以壽州刺史杜亞為江西觀察使。甲午，冊太尉子儀。自開元以來，冊禮多廢，天寶中楊國忠冊司空，至是行子儀之冊。以江西觀察使杜亞為陝州長史，充轉運使。丙申，詔兵部侍郎黎幹害若豺狼，特進劉忠翼掩義隱賊，並除名長流。既行，俱賜死。丁酉，以京畿觀察使鮑防為福州刺史、福建都團練觀察使。以戶部侍郎、判度支韓滉為太常卿，吏部尚書劉晏判度支鹽鐵轉運等使。初，晏與滉分掌天下財賦，至是晏都領之。

　　六月己亥朔，御丹鳳樓，大赦天下，罪無輕重，咸赦除之。內外文武三品已上賜爵一級，四品已下加一階，致仕官同見任，百姓為戶者賜古爵一級。加李正己司徒、太子太傅，崔甯、李勉本官同平章事。天下進獻，事緣郊祀陵廟所須，依前勿闕，餘並停。諸州刺史上佐今後准式入計。諸州刺史、常參官，父在未有官，量與五品致仕官；父亡歿，與追贈。自至德已來別敕，或因人奏，或臨事頒行，差互不同。使人疑惑，中書門下與詳定官決，取堪久長行用者編入格條。自今更不得奏置寺觀及度人。庚子，封元子育為宣王，次子謨為舒王，諶為通王，諒為虔王，詳為肅王，並加開府儀同三司。乙巳，封皇弟乃為益王，迅為隨王。丙午，舉先天故事，非供奉侍衛之官，自文武六品已上清望官，每日二人更直待制，以備顧問，乃以延英南藥院故地為廨。癸丑，詔皇族五服等已上居四方者，家一人赴山陵，縣次給食。己未，揚州每年貢端午日江心所鑄鏡，幽州貢麝香，皆罷之。辛酉，罷宣歙池、鄂嶽沔二都團練觀察使。陝虢都防禦使，以其地分隸諸道。復置東都京畿觀察使，以御史中丞為之。壬戌，處州刺史王縉、湖州刺史第五琦皆為太子賓客，睦州刺史李揆為國子祭酒，並留司東都。中官邵光超送淮西旌節，李希烈遺縑七百匹，事發，杖六十，配流。由是中官不敢受賂。癸亥，詔中書門下、御史台五品已上，諸司三品已上長官，各舉可任刺史縣令者一人，中書門下量才進擬，有犯坐舉主。秋

　　七月戊辰朔，日有蝕之。禮儀使、吏部尚書顏真卿奏：「列聖諡號，文字繁多，請以初諡為定。」兵部侍郎袁傪議云：「陵廟玉冊已刻，不可輕改。」罷。傪妄奏，不知玉冊皆刻初諡而已。庚午，詔：邕州所奏金坑，誠為潤國，語人以利，非朕素懷。其坑任人開採，官不得禁。辛未，以吏部侍郎房宗偃為御史中丞、東都畿觀察使。罷右銀台門客省歲給廩料萬二千斛。自永泰已來，或四方奏計未遣者，或上書言事忤旨者，及蕃客未報者，常數百人，於客省給食，橫費已甚，故罷之。壬申，毀元載、馬璘、劉忠翼之第，以其雄侈逾制也。癸酉，減宮中服禦常貢者千數。丁丑，復置廄馬隨仗于月華門外。己卯，詔王公卿士不得與民爭利，諸節度觀察使於揚州置回易邸，並罷之。庚辰，詔鴻臚寺，蕃客入京，各服本國之服。罷商州歲貢離膠。辛卯，罷天下榷酒。丁酉，詔國用未給。其宣王已下開府俸料皆罷給。

　　八月甲辰，以門下侍郎、平章事崔祐甫為中書侍郎、平章事，以道州司馬同正楊炎為門下侍郎、平章事，以懷州刺史喬琳為御史大夫、同平章事、京畿觀察使。乙巳，遣太常少卿韋倫使吐蕃，以蕃俘五百人還之，修好也。癸亥，詔人死亡於外以棺柩還城者勿禁。九月甲戌，以淮西節度為淮寧軍。辛巳，以檢校刑部尚書白孝德為太子少傅。丙戌，秘書少監邵說為吏部侍郎，給事中劉乃為兵部侍郎，中書舍人令狐峘為禮部侍郎。

　　冬十月丁酉朔，吐蕃合南蠻之眾號二十萬，三道寇茂州、扶、文、黎、雅等州，連陷郡邑。發兵四千助蜀，大破之。己酉，葬代宗於元陵。戊午，九成宮貢立獸炭爐，襄州貢種蔗蒻之工，皆罷之。散官豢豬三千頭給貧民。十一月辛未，以鴻臚卿賈耽為梁州刺史、山南西道節度觀察使。丁丑，以陝州長史杜亞為河中尹、河中晉絳慈隰都防禦觀察使。壬午，御史大夫、平章事喬琳為工部尚書，罷知政事。加劍南西川節度觀察度支營田等使、檢校司空、平章事、成都尹崔甯兼御史大夫、京畿觀察使。癸巳，加崔寧兼靈州大都督、單于鎮北大都護、朔方節度等使、出鎮坊州。以荊南節度使、檢校禮部尚書、兼江陵尹、御史大夫張延賞檢校兵部尚書兼成都尹、御史大夫、劍南西川節度度支營田觀察等使。以朔方節度虞候杜希全為靈州留後；以鄜州刺史張光晟單于振武軍使、東中二受降城綏銀鄜勝等軍州留後；延州刺史李建為鄜坊慶延留後。楊炎素惡崔寧，雖授以三鎮，仍署此三人為留後，奪甯之權也，人皆憤之。十二月己亥，南選使可以專達，勿復以御史臨之。乙卯，制：宣王某可立為皇太子。丙寅晦，日有蝕之。詔元日朝會不得奏祥瑞事。

　　建中元年春正月丁卯朔，御含元殿，政元建中，群臣上尊號曰聖神文武皇帝。己巳，上朝太清宮。庚午，謁太廟。辛未，有事於郊丘。是日還宮，禦丹鳳門，大赦天下。自艱難以來，征賦名目頗多。今後除兩稅外，輒率一錢，以枉法論。常參官、諸道節度觀察防禦等使、都知兵馬使、刺史、少尹、畿赤令、大理司直評事等，授訖三日內，于四方館上表讓一人以自代。其外官委長吏附送其表，付中書門下。每官闕，以舉多者授之。王府六品以上官及諸州縣有司可並省及諸官減者，量事廢省。天下子為父後者賜勳兩轉。己巳，福建觀察使鮑防、湖南觀察使蕭復讓憲官，從之。自兵興已來，方鎮重任必兼台省長官，以至外府僚佐，亦帶台省銜。至是除韓滉蘇州刺史，杜亞河中少尹，而領都團練觀察使，不帶台省兼官。自是諸道非節度而兼憲官者皆讓。甲午，詔：「東都河南江淮山南東道等轉運租庸青苗鹽鐵等使、尚書左僕射晏，頃以兵車未息，權立使名，久勤元老，集我庶務，悉心瘁力，垂二十年，朕以徵稅多門，鄉邑凋耗，聽於群議，思有變更，將置時和之理，宜復有司之制。晏所領使宜停，天下錢谷委金部、倉部，中書門下揀兩司郎官，准格式調掌。」是月，浚豐州陵陽渠。

　　二月丙申，遣黜陟使一十一人分行天下。癸卯，以戶部郎中韓洄為諫議大夫，以涇原節度使段秀實為司農卿。己酉，貶尚書左僕射劉晏為忠州刺史。癸丑，昭義軍節度留後李抱真為本道節度使。甲寅，貶史館修撰、禮部侍郎令狐峘郴州司馬，右補闕柳冕巴州司戶。日本國朝貢。癸亥，硃泚兼四鎮北庭行軍、涇原節度使。

　　三月丙寅，禮儀使奏東都太廟闕木主，請造。詔下議之，不決。庚午，監察御史張著以法冠彈中丞嚴郢浚陵陽渠匿詔不行，消郢官，著賜緋魚。辛未，左散騎常侍、翰林學士張涉放歸田裏。甲戌，以前司農卿庾准為江陵尹、兼御史中丞、荊南節度使。癸巳，以諫議大夫韓洄為戶部侍郎、判度支。時將貶劉晏，罷使名，歸尚書省本司。今又命洄判度支，令金部郎中杜佑權勾當江淮水陸運使，一如劉晏、韓滉之則，蓋楊炎之排晏也。

　　夏四月乙未朔，涇原裨將劉文喜據城叛。己亥，地震。辛未，命江西觀察使崔昭冊命回紇可汗。戊申，以福建觀察使鮑防為洪州刺史、江西團練觀察使。癸丑，上誕日，不納中外之貢，唯李正己、田悅各獻縑三萬匹，詔付度支。妃父王景先、駙馬高怡獻金銅像，上曰：「有何功德？非吾所為。」退還之。壬戌，以衡州刺史、嗣曹王皋為潭州刺史、湖南團練觀察使，御史中丞元全柔為杭州刺史。五月甲子朔。戊辰，乙太常少卿韋倫為太常卿，復使吐蕃。己卯，右金吾衛大將軍李通為黔州刺史、黔中經略招討觀察鹽鐵等使。潮州刺史常袞為福建觀察使。涇州將劉光國殺劉文喜降，涇州平。

　　六月甲午朔，中書侍郎、同中書門下平章事崔祐甫卒。辛丑，築奉天城。加試殿中監劉海賓兼御史中丞封兵平郡王。海賓涇州將，賞殺劉文喜也。乙卯，京兆尹源休使回紇，冊武義成功可汗。秋七月丁丑，罷內出盂蘭盆，不命僧為內道場。壬申，以鴻臚寺左右威遠營隸金吾。己丑惡，忠州刺史劉晏賜自盡。

　　八月甲午，振武軍使張光晟殺領蕃回紇首領突董統等千人，收駝馬千餘、繒錦十萬匹。乃征光晟歸朝，以彭令芳代之。乙未，河中晉、絳觀察使杜亞為睦州刺史。丁未，加硃泚中書令，余官使並如故。以舒王謨為涇原節度大使，尚書右丞孟皞為涇州刺史、知留後。東僰烏蠻守來朝貢。丁巳，遙尊上母沈氏曰皇太后。戊午，以吏部尚書顏真卿為太子少師，依前禮儀使。改封嗣舒王藻為嗣郢王。九月戊辰，判度支韓洄奏請于商州紅崖冶洛源監置十爐鑄錢。江淮七監每鑄一千費二千文，請皆罷，從之。己卯，雷。

　　冬十月甲午，貶尚書左丞薛邕為連山尉，坐贓也。乙巳，太子少傅、昌化郡王白孝德卒。庚寅，以睦王述為奉迎皇太后使，工部尚書喬琳為副。十一月辛酉朔，朝集使及貢使見於宣政殿，兵興已來，四方州府不上計、內外不朝會者二十有五年，至此始復舊制。州府朝集者一百七十三人，詔每令分番二人待詔。乙丑，贈敬暉等五王官，又贈張九齡司徒，鐘紹京太子太傅。戊寅，諸王有官者初令出閣就班。又出嫁岳陽等一十縣主，皆在諸王院久而未適人者，上悉命以禮出降。十二月辛卯，韋倫使回，與吐蕃宰相論欽明思等五十五人同至，獻方物，修好也。丁酉，令詳定國初以來將相功臣房玄齡等一百八十七人，據功績分為三等。是歲，戶部計帳，戶總三百八萬五千七十有六，賦入一千三百五萬六千七十貫，鹽利不在此限。

　　二年春正月庚申朔。戊辰，成德軍節度、恆定等州觀察使、司空、兼太子太傅、同中書門下平章事、恆州刺史、隴西郡王李寶臣卒。丙子，以汴宋滑亳陳潁泗節度觀察使、檢校帶領部尚書、同平章事李勉為永平軍節度、汴滑陳等州觀察等使；以兵部尚書、東都留守路嗣恭為鄭汝陝河陽三城節度、東畿觀察等使；以宋州刺史劉洽為宋亳潁節度使。以鄭州隸永平軍。自去年十月無雪，至甲申方雨雪。丁亥，檢校戶部尚書張獻恭為東都留守。以河南尹趙惠伯為河中尹、河中晉絳慈顯都防禦觀察使，以前鄭州刺史于頎為河南尹。

　　二月乙未，以御史中丞盧杞為御史大夫、京畿觀察使，以桂管觀察使李昌巙為江陵尹、兼御史大夫、荊南節度等使。以前荊南節度使庾准為左丞。甲辰，以容州刺史盧岳為桂州防禦觀察使。乙巳，以門下侍郎楊炎為中書侍郎、同中書門下平章事，以御史大夫盧杞為門下侍郎、同中書門下平章事。丙午，以宋亳節度為宣武軍。丁未，以御史中丞袁高為京畿觀察使。乙卯，振武軍亂，殺其帥彭令芳、監軍劉惠光。

　　三月庚申朔，築汴州城。初，大曆中李正己有淄、青、齊、海、登、萊、沂、密、德、棣、曹、濮、徐、兗、鄆十五州之地，李寶臣有恆、定、易、趙、深、冀、滄七州之地，田承嗣有魏、博、相、衛、洺、貝、澶七州之地，梁崇義有襄、鄧、均、房、復、郢六州之地，各聚兵數萬。始因叛亂得位，雖朝廷寵待加恩，心猶疑貳，皆連衡盤結以自固。朝廷增一城，浚一池，便飛語有辭，而諸盜完城繕甲，略無寧日。至是田悅初稟命，劉文喜殄除，群凶震懼。又奏計者還，都無賜與，既歸，皆構怨言。先是汴州以城隘不容眾，請廣之。至是築城，正己、田悅移兵於境為備，故詔分汴、宋、滑為三節度，移京西防秋兵九萬二千人以鎮關東。又於郾城置溵州。辛巳，以汾州刺史王翃為振武軍使、東中二受降城鎮北綏銀麟勝等州留後。以萬年令崔漢衡為殿中少監，使吐蕃。

　　夏四月己酉朔，省沔州。庚寅，襄州梁崇義兼同中書門下平章事。己亥，省燕州、順化州。乙卯，並平琴州為黨州。丁巳，貶禮部侍郎于召桂州刺史，御史中丞袁高韶州長史。五月丙寅，以軍興十一而稅。己巳，以淮甯軍節度使李希烈充漢南北諸道都知兵馬招撫處置等使，封南平王。庚寅，以浙江西道為鎮海軍。加蘇州刺史韓滉檢校禮部尚書、潤州刺史，充鎮海軍節度使、浙江東西道觀察等使。以御史中丞一員為理匭使，諫議大夫一員知匭使；給事中、中書舍人為監考使。辛丑，尚父、中書令、汾旭郡王郭子儀薨。丙午，以檢校秘書少監鄭叔則為御史中丞、東都畿觀察使。壬子，以懷鄭、河陽節度副使李芃為河陽三城、懷州節度使，仍割東畿五縣隸焉。

　　秋七月戊子朔，詔曰：「二庭四鎮，統任西夏五十七蕃、十姓部落，國朝以來，相奉率職。自關、隴失守，東西阻絕，忠義之徒，泣血相守，慎固封略，奉遵禮教，皆侯伯守將交修共理之所致也。伊西、北庭節度觀察使李元忠可北庭大都護，四鎮節度留後郭昕可安西大都護、四鎮節度觀察使。」自河、隴陷虜，伊西、北庭為蕃戎所隔，間者李嗣業、荔非元禮、孫志直、馬璘輩皆遙領其節度使名。初，李元忠、郭昕為伊西北庭留後，隔絕之後，不知存亡，至是遣使曆回紇諸蕃入奏，方知音信，上嘉之。其伊西、北庭將士敘官，仍超七資。庚申，以中書侍郎、平章事楊炎為左僕射，以前永平軍節度使張鎰為中書待郎、同中書門下平章事。司空、淮陽郡王侯希逸卒，丁丑，以河中尹關播為給事中，同州刺史李承為河中尹、晉絳都防禦觀察使。辛巳，以邠甯節度使李懷光兼靈州大都督、單于鎮北大都護、朔方節度使。以鄜坊、丹延觀察留後李建徽為坊州刺史、鄜坊丹延都團練觀察使。壬午，以幽州隴右節度使、中書令硃泚為太尉。田悅攻寇臨洺，守將張伾城守。

　　八月辛卯，平盧淄青節度觀察使、司徒、太子太保、同中書門下平章事李正己卒。庚戌，以中書舍人衛晏為御史中丞、京畿觀察使。壬子，淮甯軍節度使李希烈攻襄陽，誅梁崇義，斬其同惡三十餘人。

　　九月辛酉，以易州刺史張孝忠為恆州刺史，充成德軍節度觀察使。壬戌，加李希烈同中書門下平章事。癸亥，兵部尚書、翼國公路嗣恭卒。甲子，以晉絳觀察使李承為襄州刺史、山南東道節度觀察等使。戊辰，以杭州刺史元全柔為黔中經略招討觀察等使。

　　冬十月乙酉，尚書左僕射楊炎貶崖州司馬，尋賜死。戊申，加宣武軍節度使劉洽御史大夫。徐州刺史李洧棄其帥李納，以州來降。十一月辛未，宣武節度劉洽與神策將曲環大破李納之眾於徐州。己巳，詔：「成德軍節度都知兵馬使、恆州刺史、襲隴西郡王李惟嶽，以其父寶臣有忠勞於王室，惟岳隳墜父業，蔑棄國恩，縗絰之中，擅掌戎務。外結凶黨，益固奸謀，不孝不忠，宜肆原野。削爾在身官爵。」乙亥，貶戶部侍郎、判度支韓洄蜀州刺史，以江淮轉運使、度支郎中杜佑代判度支、戶部事。丁丑，以陝州長史李齊為河中尹，充河中晉絳防禦觀察使；以商州刺史姚明揚為陝州長史、本州防禦、陸運使；以權鹽鐵使、戶部郎中包佶充江淮水陸運使。李納將海州刺史王涉以州降。十二月庚寅，河中節度使馬燧檢校左僕射，澤潞節度使李抱真檢校兵部尚書，賞破田悅之功也。丙申，太子賓客王縉卒。

　　三年春正月乙卯朔。丙寅，幽州節度使硃滔、張孝忠破李惟岳之兵于束鹿。辛未，詔供禦及太子諸王常膳有司宜減省之，於是宰臣上言，減堂廚百官月俸，請三分省一以助軍，從之。庚辰，追封皇叔僖為宋王，贈皇弟選荊王。閏月丙申，以文宣王三十七代孫齊賢為兗州司功，襲文宣公。辛丑，復置具員簿。甲辰，成德軍兵馬使王武俊殺李惟嶽，傳首京師。庚戌，馬燧、李芃破田悅兵于洹水，進攻魏州。

　　二月戊午，惟嶽將定州刺史楊政義以州降。加硃滔檢校司徒，以張孝忠檢校兵部尚書、易定滄三州節度使，以檢校太子賓客王武俊檢校秘書監、恆州刺史、恆冀都團練觀察使，康日知為趙州刺史、深趙都團練觀察使。三月丁亥，贈故衛尉卿顏杲卿司徒，故常山太守袁履謙左散騎常侍，故許州長史龐堅右散騎常侍，故鞏縣主簿蔣清禮部侍郎。贈故驍衛將軍、代國公安金藏兵部尚書，授其子承恩廬州長史。乙未，以徐州刺史李洧為徐、沂、海團練觀察使。戊戌，田悅、洺州刺史田昂以城降。以嶺南節度使張伯儀檢校兵部尚書，兼江陵尹、御史大夫、荊南節度等使；以容管經略使元琇為廣州刺史、嶺南節度使。丙午，貶京兆尹盧惎撫州長史。

　　夏四月，李納守德州將李士真、守棣州將李長卿皆以城降。庚申，先陷蕃僧尼將士八百人自吐蕃而還。壬戌，封硃滔為通義郡王。硃滔、王武俊與田悅合從而為叛。太常博士韋都賓、陳京以軍興庸調不給，請借京城富商錢，大率每商留萬貫，餘併入官，不一二十大商，則國用濟矣。判度支杜佑曰：「今諸道用兵，月費度支錢一百餘萬貫，若獲五百萬貫，才可支給數月。」甲子，詔京兆尹、長安萬年令大索京畿富商，刑法嚴峻，長安令薛蘋荷校乘車，於坊市搜索，人不勝鞭笞，乃至自縊。京師囂然，如被盜賊。搜括既畢，計其所得才八十萬貫，少尹韋禛又取僦櫃質庫法拷索之，才及二百萬。丁丑，彭王傅徐浩卒，贈太子少師。戊寅，以中書侍郎、平章事張鎰兼鳳翔尹、隴右節度使，以代硃泚。加泚實封五百戶，賜竇氏名園、涇水上腴田及錦彩金銀器，以安其意，時滔叛故也。壬午，貶御史大夫嚴郢為費州長史，杖殺左巡使、殿中侍御史鄭詹。郢歲餘卒。

　　五月丙戌，增兩稅、鹽榷錢，兩稅每貫增二百，鹽每鬥增一百。丁亥，貶太子詹事邵說歸州刺史，卒于貶所。辛卯，詔朔方節度使李懷光率神策及朔方軍東討。丙申，詔：「故伊西北庭節度使楊休明、故河西節度使周鼎、故西州刺史李琇璋、故瓜州刺史張銑等，寄崇方鎮，時屬殷憂，固守西陲，以抗期戎虜。歿身異域，多曆歲年，以迨於茲，旅櫬方旋，誠深追悼，宜加寵贈，以賁幽泉。休明可贈司徒，鼎贈太保，琇璋贈戶部尚書，銑贈兵部侍郎。」皆隴右牧守，至德已來陷吐蕃而歿故，至是西蕃通和，方得歸葬也。丁酉，加河東節度使、檢校左僕射馬燧同平章事，澤潞李抱真檢校右僕射，河陽李芃檢校兵部尚書，神策營招討使李晟右散騎常侍，賞破田悅功也。乙巳，貶戶部侍郎、判度支杜佑為蘇州刺史，以中書舍人趙贊為戶部侍郎、判度支。辛亥，易定節度賜名義武軍。

　　六月丁巳，尚書左丞庾准卒。甲子，京師地震。以左散騎常侍李涵為入回紇弔祭使，京兆少尹源休為光祿卿。戊寅，以前衢州刺史趙涓為尚書左丞，右庶子柳載為右丞。辛未，硃滔、王武俊兵救田悅，至魏州北。是日李懷光兵亦至，馬燧、抱真、李芃等盛軍容迓懷光。硃滔等慮其掩襲，遽出兵，懷光與之接戰于連篋山之西，王師不利，各還營壘。賊乃壅河決水，絕我糧道。秋七月甲申，以前振武軍使王翃為京兆尹，以兵部郎中楊真為御史中丞、京畿觀察使。以括率商戶，人情不安，癸巳，詔除已收納入庫外，一切停，已貯納者仍明置簿曆，各給文牒，後准元數卻還。甲午，以前同州刺史蕭復為兵部侍郎。庚子，馬燧、李懷光、李抱真、李芃等四節度兵退保魏橋。硃滔、王武俊、田悅之眾亦屯于魏橋東南，與官軍隔河對壘。自五月不雨，甲辰始雨。宣武節度李勉為檢校司徒，懷甯李希烈檢校司空，邠甯李懷光同平章事，李芃封開陽郡王。

　　八月丁未，初分置汴東西水陸運兩稅鹽鐵事，從戶部侍郎、判度支趙贊奏也。戊午，太子賓客第五琦卒于位，辛酉，以涇原節度留後姚令言為涇原節度使。戊辰，以江淮鹽鐵使、太常少卿包佶為汴東水陸運兩稅鹽鐵使。己巳，加劍南西川節度使張延賞檢校吏部尚書。甲戌，以大理少卿崔縱為汴西水陸運兩稅鹽鐵使。丁丑，以禮儀使、太子少師顏真卿為太子太師。庚辰，徐、海、沂都團練使李洧卒。江淮訛言有毛人捕人，食其心，人情大恐。

　　九月丁亥，以李洧部將高承宗為徐州刺史、徐海沂都團練使。判度支趙贊上言，請為兩都、江陵、成都、鎩汴、蘇、洪等州署常平輕重本錢。上至百萬貫，下至十萬貫，收貯斛鬥匹段絲麻，候貴則下價出賣，賤則加估收糴，權輕重以利民。從之。贊乃于諸道津要置吏稅商貨，每貫稅二十文，竹木茶漆皆什一稅一，以充常平之本。己亥夜，有猛獸入宜陽裏，傷二人，詰朝獲之。

　　冬十月辛亥，以湖南觀察使嗣曹王皋為洪州刺史、江西節度使。丙辰，以吏部侍郎關播為中書侍郎、同平章事。都官員外郎樊澤使吐蕃回，與蕃相尚結贊約來年正月望日會盟清水。丙子，肅王詳薨。十一月己卯，以山南西道節度使賈耽檢校工部尚書、兼襄州刺史、御史大夫、山南東道節度使，以興鳳團練使嚴震為梁州刺史、山南西道節度使。甲午，以前山南東道節度使李承為潭州刺史、湖南觀察使。是月，硃滔、田悅、王武俊于魏縣軍壘各相推獎，僭稱王號。滔稱大冀王，武俊稱趙王，悅稱魏王。又勸李納稱齊王。僭署官名如國初親王行台之制。丁丑，李希烈自稱天下都元帥、太尉、建興王，與硃滔等四盜膠固為逆。

　　四年春正月戊寅朔。丁亥，鳳翔節度使張鎰與吐蕃宰相尚結贊同盟于清水。庚寅，李希烈陷汝州，執州將李元平而去，東都震駭。甲午，遣顏真卿宣慰李希烈軍。戊戌，以龍武大將軍哥舒曜為東都畿汝節度使，率鳳翔、邠甯、涇原等軍，東討希烈。丙午，福建觀察使常袞卒。二月戊申，于河陽三城置河陽軍節度。乙卯，哥舒曜收汝州。丁丑，以工部侍郎蔣鎮充禮儀使。

　　三月己卯，復置沔州。癸未，以左散騎常侍孟皞為福建都團練觀察使。辛卯，嗣曹王皋擊李希烈將陳質之眾，敗之，收復黃州。丁酉，荊南張伯儀與賊戰，敗績。嗣曹王收復蘄州。

　　夏四月庚申，以永平宣武河陽等軍節度都統、檢校司待、平章事李勉為淮西招討使，襄陽帥賈耽、江西嗣曹王等為之副。甲子，京師地震，生黃白毛，長尺餘。丙子，哥舒曜進軍至潁橋，大震雷，人死者十之三四，乃退保襄城。五月辛巳夜，京師地震。乙酉，潁王璬薨。乙巳，滑、濮二州黃河清。滑州馬生角。

六月庚戌，初稅屋間架、除陌錢。時馬燧、李懷光、李抱真、李芃屯魏縣，李晟屯易定，李勉、陳少游、哥舒曜屯懷汝間，神策諸軍皆臨賊境。凡諸道之軍出境，仰給于度支，謂之食出界糧，月費錢一百三十萬貫，判度支趙贊巧法聚斂，終不能給。至是又稅屋，所由吏秉筆持算，入人廬舍而抄計，峻法繩之，愁歎之聲，遍於天下。秋七月甲申，以國子祭酒李揆為禮部侍郎，復其爵。甲午，以揆為左僕射、兼御史大夫，為入吐蕃會盟使。八月丁未，李希烈率眾三萬攻哥舒曜于襄城。湖南觀察使李承卒。九月戊寅，龍見於汝州之城濠。丙戌，李勉將唐漢臣、劉德信喪師于扈澗，汴軍自此不振，東都危急。

　　冬十月丙午，詔涇原節度使姚令言率涇原之師救哥舒曜。丁未，涇原軍出京城，至滻水，倒戈謀叛，姚令言不能禁。上令載繒彩二車，遣晉王往慰諭之，亂兵已陳于丹鳳闕下，促神策軍拒之。無一人至者。與太子諸王妃主百余人出苑北門，右龍武軍使令狐建方教射於軍中，聞難，聚射士得四百人扈從。其夕至咸陽，飯數匕而過。戊申，至奉天。己酉，元帥都虞候渾瑊以子弟家屬至，乃以瑊為行在都虞候，神策軍使白志貞為行在都知兵馬使，以令狐建為中軍鼓角使，金吾將軍侯仲莊為奉天防城使。亂兵既剽京城，屯于白華，乃于晉昌裏迎硃泚為帥，稱太尉，居含元殿。上以奉天隘，欲幸鳳翔，壬子，鳳翔軍亂，殺節度使張鎰，乃止。癸丑，李希烈陷襄城，哥舒曜走洛陽。乙卯，賜檢校司空崔寧薨。丁巳，以吏部尚書蕭復，刑部侍郎劉從一、諫議大夫姜公輔並以本官同中書門下平章事。邠甯節度韓遊瑰與論惟明率兵三千至，才入奉天，賊軍亦至，乃出拒之，王師不利。賊乘勝攻門，自卯至午，殺傷殆半，會有草車在門外，渾瑊令焚之，賊眾遂退。癸巳，泚賊三面攻城，渾瑊力戰禦之，方退。大將呂希倩死之。賊自丁未攻城，至己巳二十餘日，矢石不絕。

　　十一月乙亥，以隴右節度判官、隴州留後、殿中侍御史韋皋為隴州刺史、兼御史大夫、奉義軍節度使。靈武留後杜希全、鹽州刺史戴休顏、夏州刺史時常春合兵六千來援，至漠穀，為賊所敗而退。賊由是攻城愈急，矢石雨下，薨傷者眾，人心危蹙，上與渾瑊對泣。硃泚據幹陵作樂，下瞰城中，詞多侮慢。戊子，賊造雲橋，攻東北隅，兵仗不能及，城中憂恐，相顧失色。渾瑊預為地道，及雲橋傅城，腳陷不得進，瑊命焚之，風回焰轉，橋焚而賊退。朔方節度李懷光遣兵馬使張韶奉表，言大軍將至，乃令舁韶巡城，叫呼歡聲動地，賊不之測，疑懼緩攻。癸巳，懷光軍次醴泉，是夜賊解圍而去。神策將李晟自定州率師赴難，軍於渭橋。甲午，以商州都虞候王仙鶴權商州防禦使。十二月壬戌，貶門下侍郎、平章事盧杞為新州司馬，貶行在都知兵馬使白志貞為恩州司馬，戶部侍郎、判度支趙贊為播州司馬。癸亥，以京兆少尹裴腆判度支。甲子，以湖南觀察留後趙憬為湖南觀察使。乙丑，以祠部員外郎陸贄為考功郎中，金部員外郎吳通微為職方郎中，翰林學士並如故。以侍御史吳通玄為起居舍人，充翰林學士。己巳，以河中尹李齊運為宗正卿。庚午，李希烈陷汴州。以右庶子崔縱為京兆尹。癸酉，以中書侍郎、平章事關播為刑部尚書，司封郎中杜黃裳為給事中。命給事中孔巢父淄青宣慰，華州刺史董晉河北宣慰。

　　興元元年春正月癸酉朔，上在奉天行宮受朝賀。詔曰：

　　「立政興化，必在推誠；忘己濟人，不吝改過。朕嗣服丕構，君臨萬邦，失守宗祧，越在草莽。不念率德，誠莫追於既往；永言思咎，期有復於將來。明征其義，以示天下。小子懼德不嗣，罔敢怠荒。然以長於深宮之中，暗于經國之務，積習易溺，居安忘危。不知稼穡之艱難，不恤征戍之勞苦。致澤靡下究，情不上通，事既壅隔，人懷疑阻。猶昧省己，遂用興戎，征師四方，轉餉千里。賦車籍馬，遠近騷然；行齎居送，眾庶勞止。力役不息，田萊多荒。暴令峻於誅求，疲民空於杼軸，轉死溝壑，離去鄉里，邑裏丘墟，人煙斷絕。天譴於上而朕不寤，人怨於下而朕不知。馴致亂階，變起都邑，賊臣乘釁，肆逆滔天，曾莫愧畏，敢行淩逼。萬品失序，九廟震驚，上累於祖宗，下負於蒸庶。痛心靦面，罪實在予，永言愧悼，若墜泉穀。賴天地降祐，人祗協謀，將相竭誠，爪牙宣力，群盜斯屏，皇維載張。將弘遠圖，必布新令。朕晨興夕惕，惟省前非。乃者公卿百僚用加虛美，以『聖神文武』之號，被蒙暗寡昧之躬，固辭不獲，俯遂群議。昨因內省，良所瞿然。自今已後，中外書奏不得言『聖神文武』之號。

　　今上元統曆，獻歲發祥，宜革紀年之號，式敷在宥之澤，可大赦天下，改建中五年為興元元年。李希烈、田悅、王武俊、李納，咸以勳舊，繼守籓維，朕扶馭乖方，致其疑懼，皆由上失其道而下罹其災。一切並與洗滌，復其爵位，待之如初，仍即遣使宣諭。朱滔以泚連坐，路遠必不同謀，永念舊勳，務存弘貸，如能交辦順，亦與維新。硃反易天常，盜竊名器，暴犯陵寢，所不忍言，獲罪祖宗，朕不敢赦。除泚外，並從原宥。應赴奉天並進收京城將士，並賜名『奉天定難功臣』，身有過犯，減罪三等，子孫過犯，減罪二等。先稅除陌、間架等錢，竹木茶漆等稅，並停。奉天升為赤縣。」

　　分命朝臣諸道宣諭。以奉天行營都團練使楊惠元檢校工部尚書。丙戌，以吏部侍郎蕭復為門下侍郎、同平章事，以吏部侍郎盧翰為兵部侍郎、同平章事。戊子，命宰臣蕭復往山南、荊南、湖南、江西、鄂嶽、浙江東西、福建等道宣慰。己丑，以京兆尹裴腆為戶部侍郎、判度支。丙申，以山南東道行軍司馬樊澤為襄州刺史、山南東道節度使；以渾瑊為行在都知兵馬使；以前趙州觀察使康日知兼同州刺史，充奉誠軍節度使。辛丑，詔六軍各置統軍一員，秩從二品；左右常侍各加一員；太子賓客加四員。

　　二月戊寅，詔故司農卿張掖王段秀實贈太尉，諡曰忠烈，賜實封五百戶。贈滑州兵馬使賈隱林左僕射，以滑州刺史李澄兼汴州刺史、汴滑節度使。是日，李晟自咸陽移兵東渭橋，避懷光也。晟以懷光反狀已明，請上幸蜀。王武俊效順，加中書門下平章事，兼幽州節度使，令討硃滔。吐蕃遣使來朝，請以兵助國討逆，乃令御史大夫于頎入蕃宣諭之。甲子，加李懷光太尉，仍賜鐵券，赦三死罪。懷光怒曰：「凡人臣反逆，乃賜鐵券，今賜懷光，是反必矣！」乃投之於地。上命翰林學士陸贄曉諭之。是日人心恐駭。懷光奪楊惠元、李建徽所將兵，惠元被害。丁卯，車駕幸梁州，留戴休顏守奉天，以御史中丞齊映為沿路置頓使。李晟大集兵賦，以收復為己任。李懷光患之，移軍涇陽，連硃泚，欲同滅晟。晟卑詞厚意，致書諭之，冀其感悟，懷光頗增愧懼。

　　三月甲申，以秘書監崔漢衡為上都留守，右散騎常侍於頎為京兆尹。是日，懷光燒營，走歸河中。其將孟涉、段威勇等千人奔歸李晟。丙戌，以前饒州刺史杜佑為廣州刺史、嶺南節度使，加神策節度使李晟兼京畿渭北鄜坊丹延節度觀察使。庚寅，車駕次城固。唐安公主薨，上愛女，悼惜之甚。壬申，至梁州。丁丑，宣武節度使劉洽加冊平章事。己亥，以行在都知兵馬使渾瑊檢校左僕射、同平章事、靈州大都督，充朔方節度使、邠甯振武永平奉天行營副元帥。是日，詔授李懷光太子太保，其餘官職並罷。涇州亂，牙將田希鑒殺其帥馮河清，自稱留後。四月辛丑朔。時將士未給春衣，上猶夾服，漢中早熱，左右請禦暑服，上曰：「將士未易冬服，獨禦春衫可乎！」俄而貢物繼至，先給諸軍而始禦之。壬寅，詔奉天隨從將士並賜號「元從功臣。」以邠甯兵馬使韓遊瑰為邠寧節度伎。尚書左丞趙涓卒。己巳，以陝虢防遏使唐朝臣為河中尹、河中同晉絳節度使，御史大夫李齊運兼京兆尹。魏博行軍司馬田緒殺其帥田悅，詔贈悅太尉，以緒為魏州長史、魏博節度觀察使。甲寅，以諫議大夫、平章事薑公輔為左庶子，加劍南節度使張延賞平章事，以前山南東道節度使貢耽為工部尚書。甲子，入蕃使、左僕射李揆卒於鳳州。乙丑，渾瑊與吐蕃將論莽羅之眾破賊將韓旻之眾於武功，斬首萬級。丙寅，加李納平章事。丁卯，義王玭薨。

　　五月，淮南節度使陳少游加檢校司徒，東川節度使李叔明太子太傅，鎮海軍韓滉檢校右僕射。癸酉，涇王侹薨。徐沂海團練使高承宗卒，以其子明應知徐州事。丙子，李抱真、王武俊破朱滔于經城東南，斬首三萬級，擒偽相硃良祐、李俊以獻。硃滔遁歸幽州。癸未，岳州李兼、黔南元全柔、桂管盧岳加御史大夫，岳加中丞。庚寅，李納上章稟命，乃贈李正己太尉。壬辰，商州尚可孤破賊于藍田。乙未，安西四鎮節度使郭昕、北庭都護李元忠加左右僕射。是夜，李晟自渭北移軍於光泰門外。賊來薄，我軍爭奪擊，大敗之，蹙入光泰門，斬馘數千計，賊黨慟哭而入白華。戊辰，列陳於光泰門外。遣騎將史萬頃往神麚村，開苑牆二百余步，賊樹柵當之。我軍爭柵，雲合電擊，與賊血戰，賊黨大敗，追擊至白華，朱泚、姚令言率眾萬餘遁去。晟收復京城。是日，渾瑊與戴休顏亦破賊三千于咸陽，韓遊瑰追朱泚於經州。

　　六月庚子朔，升恆州為大都督府。癸卯，贈神策兵馬使楊惠元右僕射。是日，李晟上《收京城露布》，上覽之，涕下沾襟。涇州田希鑒斬姚令言，幽州軍士韓旻于彭原斬朱泚，並傳首至行在。乙巳，遣吏部侍郎班宏入京宣諭。己酉，加李晟司徒、兼中書令，實封一千戶；駱元光、尚可孤加檢校左右僕射，皆實封五百戶。以涇州將田希鑒為涇州刺史、涇原節度使。癸丑，詔以梁州為興元府，南鄭縣為赤畿，官名品制視京兆、河南，百姓給復二年，見任官員加兩階，耆老與版授，南鄭縣令賜緋。加興元尹嚴震檢校右僕射，賜實封一百戶。加渾瑊待中，實封八百戶；韓游瑰檢校左僕射，實封四百戶；戴休顏檢校右僕射，實封二百戶。考功郎中、知制誥陸贄，司封郎中、知刺誥吉中孚，並為諫議大夫；水部員外郎顧少連為禮部郎中：並依前充翰林學士。行在左右廂兵馬使令狐建、時常春並加散騎常侍。丙辰，斬偽相李忠臣，籍沒其家。李晟奏受賊偽署同惡抵法之家，所沒財物、牛馬、奴婢，請以賞軍士。從之。戊午，車駕還京，發興元，是日大雨，及入斜穀，晴霽，從官將士歡然以為天助。秋七月丙子，車駕次鳳翔府，詔放管內今年秋稅；耆壽侍老八十已上，各與版授刺史，賜紫，其餘版授上佐，賜緋；府、縣置頓官，考滿日放選。受偽署官喬琳、蔣鎮、張光晟、李通、蔣钅監伏誅。硃泚害郡王、王子、王孫七十七人于馬璘宅，丁丑，令所司具凶禮收殮於淨域寺。庚辰，詔：

　　李懷光往因職任，頗著幹能，朕嗣之初，首加拔擢，托為心膂，授以節旄。頃歲河朔不寧，俾令征討，任兼將相，恩極丘山。及硃泚倡狂，擾亂京邑，懷光回軍赴難，宗社再寧，保佑朕躬，厥功甚茂。故元帥、河中之權，太尉、中書之秩，仍加實封，爰及宗親，人臣之榮，孰可為比？非朕於懷光不厚，豈朕報懷光不崇！賊寇未除，猜嫌已構，受硃泚奸凶之說，聽張佋罔惑之言，曾不沈思，遂生疑阻，交通逆孽，殘害忠良。朕志在推誠，事皆掩覆，禮遇轉厚，委任益隆。懷光都不改圖，愈深不軌。敕書慰問將士，懷光並不令宣；三軍鹹欲收城，懷光並不令出。自雲已共硃泚定約，不能更事國家。朕以眇身，獲承鴻業，務全大計，移幸山南，倉皇之間，備曆危險。據其罪狀，情實難容，然以解圍奉天，其功不細，昨又遣男璀謝罪，請束身歸朝，朕憫其知過之心，念其赴難之效，以功贖罪，務在優恩。今遣給事中孔巢父齎先授懷光太子太保敕牒，往河中宣諭，三日內便與懷光同赴上都，如欲家口同行，亦聽懷光自便。朕必能保全終始，寵待如初。

　　朔方將士，嘗立大功，子儀再收京城，鹹是此軍之效，昨遠從河朔，赴難奉天，逆賊畏威，望風奔遁，永言勞績，朕不暫忘。將士各竭忠謀，中遭迫協，朕每念及，痛心自咎。此者君臣阻隔，只為懷光一人，懷光既請入朝，尚扌舍其罪，況諸將士並是功臣，各宜坦然，勿更憂慮。先賜官封，一切如舊。

　　壬午，至自興元。時渾瑊、韓游瑰、戴休顏以其眾扈從，李晟、駱元光、尚可孤以其眾奉迎，步騎十余萬，旌旗連亙數十里，都民僧道，歡呼感泣。李晟見於三橋，自陳收城遲晚之咎，伏地請罪，上慰勞遣之。丁亥，河中宣慰使孔巢父、中官啖守盈並為懷光所害。辛卯，禦丹鳳樓，大赦天下。賜李晟永崇裏第，女樂八人。甲午，命宰臣諸將送晟入新賜第。教坊樂，京兆府供帳食饌，鼓吹導從，京城以為榮觀。

　　八月辛丑，詔所司為贈太尉段秀實樹碑立廟。淄青節度使承前帶陸海運、押新羅渤海兩蕃等使，宜令李納兼之。癸卯，加司徒、中書令、合川郡王李晟兼鳳翔尹，充鳳翔隴右節度等使、涇原四鎮北庭行營兵馬副元帥，改封西平郡王。河東保甯軍節度使、太原尹、北都留守、檢校司徒、平章事、北平郡王馬燧為奉誠軍晉絳慈隰節度行營兵馬副元帥；以靈鹽節度使、侍中、兼靈州大都督、樓煩郡王渾瑊為河中尹、晉絳節度使、河中同陝虢等州及管內行營兵馬副元帥，改封咸甯郡王。時方命瑊與馬燧各出師討懷光故也。甲辰，以金吾大將軍杜希全為靈州大都督、西受降城天德軍靈鹽相夏節度營田等使；以同絳節度使唐朝臣為鄜坊丹延等州節度使；以保義軍節度使、鳳翔尹李楚琳為金吾大將軍；以奉義軍節度使、隴州刺史韋皋為左金吾衛大將軍。戊申，以奉天行營節度戴休顏為左龍武統軍。己酉，以延王玢、隨王迅、西平長公主薨，廢朝。己未，前湖州刺史袁高為給事中。

　　九月庚午，宗正卿李琬卒。賜渾瑊大寧裏第，並女樂五人，詔宰臣諸將賜樂饋贈如送李晟入第故事。壬午，贈故右僕射致仕李涵太子太保。乙亥，王武俊加檢校司徒，李抱真檢校司空，並賜實封五百戶，賞破硃滔之功也。甲申，以前嶺南節度使元琇為戶部侍郎、判度支。丁亥，上顧謂宰臣曰：「今大盜雖除，時猶多難，宜廣延納，以達下情。近日諫官都無論奏，自今每正衙及延英坐日常令朝臣三兩人奏時政得失，庶有弘益也。」是秋，螟蝗蔽野，草木無遺。

　　冬十月乙丑，馬燧收絳州。戊辰，令中官竇文場、王希遷監左右神策軍都知兵馬使。閏月庚午，詔：「朕臨禦萬方，失於君道，兵革不息，於今五年。閔眾庶之勞，悔征伐之事。而李希烈蔑義棄德，反道虐人。朕哀彼生靈，陷於塗炭。敬存拯物，不憚屈身，故於歲首特布新令，赦其殊死，待以至誠。使臣才及於郊圻，巨猾已聞其僭竊。酷烈滋甚，吞噬無厭。將相大臣，咸懷憤激，繼陳章疏，固請討除。朕以所行天誅，本去人害，兵戈既接，玉石難分。言念勳臣，橫遭脅制，雖思改革，厥路無由。受汙終身，銜冤沒代，淪胥以逞，誠可痛傷。豈孽自一夫，而毒流萬姓，為人父母，甯不愧懷！宜令諸道節度使明行曉諭，罪止元兇，脅制之徒，一切不問。」唐朝臣奏收永樂縣。癸酉，以右龍武大將軍李觀為涇州刺史、涇原節度使。乙亥，詔宋亳、淄青、澤潞、河東、恆冀、幽、易定、魏博等八節度，螟蝗為害，蒸民饑饉，每節度賜米五萬石，河陽、東畿各賜三萬石，所司般運，于楚州分付。丁丑，李晟至涇州，誅節度使田希鑒，罪其殺馮河清也。戊子，希烈將李澄以滑州歸國。甲午，以李澄為汴州刺史、汴滑節度使，封武威郡王。神策行營節度使、檢校尚書右僕射、馮翊郡王尚可孤卒。

　　十一月癸卯，宋亳節度使劉洽與曲環破希烈之眾于陳州，俘斬三萬級，生擒賊將翟崇暉以獻。戊午，劉洽大破希烈之眾，擒其偽相鄭賁等五人以獻。希烈遁歸蔡州，汴州平。乙丑，宰相蕭復三上章乞罷免，許之。十二月乙亥，淮南節度使、檢校司空、平章事陳少遊卒。贈蕭定太子太師。以壽州刺史張建封為濠壽都團練使。庚辰，以刑部侍郎杜亞為揚州長史、淮南節度使，戊子，以吏部郎中崔造為給事中。辛卯，以諫議大夫陸贄為中書舍人，依前翰林學士。詔翰林學士朝服班序，宜同諸司官知制誥例。

　　貞元元年正月丁酉朔，禦含元殿受朝賀，禮畢，宣制大赦天下，改元貞元。戊戌，大風雪，寒。去秋螟蝗，冬旱，至是雪，寒甚，民饑凍死者踣于路。丁未，以饒州刺史盧為福州刺史、福建允察使。癸丑，始聞太子太師、魯郡公顏真卿為希烈所害，追贈司徒，廢朝五日，諡曰文忠，乃特授男頵、碩等官。壬戌，以吉州長史盧杞為澧州別駕，尋卒。二月丙寅朔，遣工部尚書賈耽、侍郎劉太真分往東都、兩河宣慰。河南、河北饑，米鬥千錢。癸未，李抱真、嚴震來朝。寒食節，上與諸將擊鞠於內殿。丙戌，以檢校秘書監金良相為檢校太尉、使持節、大都督、雞林州刺史、甯海軍使，襲封新羅王。辛卯，大雨。

　　三月丙申朔，以蜀州刺史韓洄為兵部侍郎，以汴東水陸運等使、左庶子包佶為刑部侍郎。辛丑，戶部侍郎、判度支元琇兼諸道水陸運使。丁未，李希烈陷南陽，殺守將黃金嶽。甲寅，詔宰臣宣諭御史，今後上封彈奏，人自陳論，不得群署章疏。戊午，宣武帥劉洽檢校司空；以汴滑節度使李澄普滑州刺史，充鄭滑節度使。加李納司空。

　　夏四月乙丑朔，普王誼改封舒王。癸酉，鄂岳觀察使李謙為洪州刺史、西都團練觀察使。江陵度支院失火，燒租賦錢谷百余萬。時關東大饑，賦調不入，由是國用益窘。關中饑民蒸蝗蟲而食之。汴帥劉洽賜名玄佐。

　　五月癸卯，分命朝臣禱群神以祈雨。蝗自海而至，飛蔽天，每下則草木及畜毛無復孑遺。穀價騰踴。辛酉，以河陽都知兵馬使雍希顏為河陽懷都團練使。

　　六月丙子，以兵部侍郎韓洄為京兆尹。辛巳，劉玄佐兼汴州史。壬午，以工部尚書賈耽兼御史大夫、東都留守、都畿汝州防禦刺使，以汴州刺史薛玨為河南尹。辛卯，以左金吾衛大將軍韋皋檢校戶部尚書，兼成都尹、御史大夫、劍南西川節度觀察使。以國子祭酒董晉為左金吾衛大將軍。幽州硃滔卒，贈司徒。

　　秋七月甲午朔，河東節度使馬燧自河中行營來朝。庚子，大風拔樹。辛丑，以左散騎常侍李泌為陝州長史、陝虢都防禦觀察陸運使。丙午，以鎮海軍、浙江東西道節度使韓滉檢校尚書左僕射、同平章事、江淮轉運使，以河南尹薛玨為河南水陸運使。戊申，馬燧還行營。辛亥，加檢校工部尚書王士真為德棣都團練觀察使。壬子，以前涿州刺史、兼御史中丞劉怦為幽州長史、御史大夫、幽州盧龍節度副大使，兼知節度管理度支營田觀察、押奚契丹經略盧龍等軍使。丁巳，以左散騎常侍柳渾為兵部侍郎。庚申，以諫議大夫高參為中書舍人。關中蝗食草木都盡，旱甚，灞水將竭，井多無水。有司計度支錢谷，才可支七旬。甲子，詔：「夫人事失于下，則天變形於上，咎征之作，必有由然。自頃已來，災沴仍集，雨澤不降，綿曆三時，蟲蝗繼臻，彌亙千里。菽粟翔貴，稼穡枯瘁，嗷嗷蒸人，聚泣田畝，與言及此，實切痛傷。遍祈百神，曾不獲應，方悟禱祠非救災之術，言詞非謝譴之誠。憂心如焚，深自刻責。得非刑法舛繆。忠良鬱湮，暴賦未蠲，勞師靡息。事或無益，而重為煩費；任或非當，而橫肆侵蟊。有一於茲，足傷和氣。本其所以，罪實在予，萬姓何辜，重罹饑殍。所宜出次貶食，節用緩刑，側身增修，以謹天戒。朕自今視朝不禦正殿，有司供膳並宜減省，不急之務，一切停罷。除諸軍將士外，應食糧人諸色用度，本司本使長官商量減罷，以救凶荒。俟歲豐登，即令復舊。」甲子，李懷光大將尉圭以焦籬堡降。丁卯，懷光將徐庭光以長春宮兵六千人降。甲戌，朔方大將牛名俊斬李懷光，傅首闕下。馬燧收復河中。丁丑，始雨。己卯，詔：「朕誠信未著，撫禦失宜，致使功臣陷於誅戮，謂之克敵，能不愧心！然以懷光一家，在法無舍；念其昔居將相，嘗寄腹心。罪雖掛于刑書，功已藏於王府。以幹紀之跡，固合滅身；以赴難之勳，所宜有後。宜以懷光男一人為嗣，賜莊宅各一區。仍還懷光屍首，任其收葬。懷光妻、諸兒女遞送澧州，委李皋逐便安置，使得存立。其出嫁女、諸親並釋放。陷賊將士，一切並與洗雪。河中、絳百姓，給復一年。北平王馬燧、咸甯王渾瑊並與一子五品正員官。燧可侍中，瑊可檢校司空。駱元光、韓遊瑰、唐朝臣各賜實封二百戶，與一子六品正員官。昨河中行營將士，共賜二十萬端匹以充宴賞，放歸本道。」新除中書侍郎、平章事張延賞為尚書左僕射。時宰相劉從一病，詔征延賞。李晟與延賞有隙，自鳳翔上表論之。延賞罷鎮西川還，行至興元，改授左僕射。戊子，前河陽節度使、檢校尚書左僕射、開陽郡 王李芃卒。

　　九月己亥，幽州節度劉怦病，請以子濟權知軍州事，從之。癸卯，以牛名俊為丹州刺史。御史大夫崔縱奏：「准制勘會內外官員，商量並省停減，詳議聞奏者。伏以兵戎未息，仕進頗多，在官者既合序遷，有功者又頒褒賞。比來每至選集，不免據闕留人，嘗歎遺才，仍招怨望。況有恩詔，甄錄功勞，諸道敘優，人數甚廣，見須處置，不可稽留。今若停減吏員，實恐未便於事，非但承優者無官可授，抑又敘進者無路可容，本冀便人，翻成斂怨。事仍舊貫，以適時宜，更待事平，然後經度。」制從之。乙巳，上御正殿，策賢良方正、能直言極諫等三科舉人。辛亥，宰相劉從一以疾辭任，授戶部尚書。庚申劉從一卒。幽州節度使劉怦卒。辛巳，以權知幽州盧龍軍府事劉濟為幽州長史、兼御史大夫、幽州盧龍節度觀察、押奚契丹兩蕃等使。丙戌，渾瑊自河中來朝。

　　十一月癸巳朔，山南嚴震來朝。癸卯，上親祀昊天上帝於圓丘。時河中渾瑊、澤潞李抱真、山南嚴震、同華駱元光、邠甯韓遊瑰、鄜坊唐朝臣、奉誠康日知等大將侍祠。郊壇畢，還宮，禦丹鳳樓，大赦天下。丁丑，詔文武常參官共賜錢七百萬貫，以歲凶穀貴，衣冠窘乏故也。

　　十二月戊辰，詔延英視事日，令常參官七人引對，陳時政得失。自是群官互進，有不達理道者，因多詆訐，不適事宜，上亦優容遣之。

　　二年春正月壬辰朔，以歲饑罷元會，禮也。丙申，詔以民饑，禦膳之費減半，宮人月共糧米都一千五百石，飛龍馬減半料；台郎御史與兼官出為畿赤令。庚子，大雪，平地尺餘。壬寅，以散騎常侍劉滋、給事中崔造、中書舍人齊映並守本官，同中書門下平章事。門下侍郎、平章事盧翰為太子賓客。丁未，以禮部侍郎鮑防為京兆尹，京兆尹韓洄為刑部侍郎，國子祭酒包佶知禮部貢舉。以江陵少尹李復為容州刺史、本管經略使。癸丑，御史大夫崔縱為吏部侍郎。諫議大夫、知制誥、翰林學士吉中孚為戶部侍郎、判度支兩稅，元琇判諸道鹽鐵、榷酒。詔宰相齊映判兵部，李勉判刑部，劉滋判吏部、禮部，崔造判戶部、工部。甲寅，詔天下兩稅錢物，委本道觀察使、刺史差人送上都；其先置諸道水陸轉運使及度支巡院、江淮轉運等使並停。時崔造專政，改易錢谷，職事多隳敗；造尋以憂病歸第。二月癸亥，山南樊澤奏破希烈將杜文朝之眾五千，擒文朝以獻。乙丑，鹿入含元殿，衛士執之。甲戌，戶部侍郎元琇為尚書左丞，京兆少尹李竦為戶部侍郎、判鹽鐵榷酒。

　　三月壬寅，滑州李澄奏破希烈之眾於鄭州。乙巳，以司農卿李模為黔中觀察使。四月丙寅，淮西李希烈為其牙將陳仙奇所ＣＧ，並誅其妻子，仙奇以淮西歸順。戊辰，以前黔中觀察使元全柔為湖南觀察使。辛巳，陝州觀察使李泌奏盧氏山冶出瑟瑟，請禁以充貢奉。上曰：「瑟瑟不產中土，有則與民共之，任人採取。」甲申，詔以淮西牙將陳仙奇為蔡州刺史、淮西節度使，都統劉玄佐、李澄、曲環、李皋、賈耽、張建封各與一子正員官，賞平淮、蔡功也。丁未，以劍南東川節度使李叔明為太子太傅，以東川兵馬使王叔邕梓州刺史、劍南東川節度使。五月丙申，自癸巳大雨至於茲日，饑民俟夏麥將登，又此霖澍，人心甚恐，米復千錢。丁酉，以伊西北庭節度留後楊襲古為北庭大都護、伊西北庭節度度支營田瀚海等使。己亥，百僚請上復常膳；是時民久饑困，食新麥過多，死者甚眾。伊西北庭節度使李元忠卒，贈司空。辛酉，大風雨，街陌水深數尺，人有溺死者。癸未，橫海軍使、滄州刺史程日華卒，以其子懷直權知軍州事。

　　秋七月戊子，黔中觀察使理所復在黔州。辛卯，以開州別駕白志貞為果州刺史。乙未，福建觀察盧惎卒。己酉，以虔王諒為申光、隨、蔡節度大使，以淮西兵馬使吳少誠為蔡州刺史、知節度留後，加東都留守賈耽東都畿唐、汝、鄧都防禦觀察使，以隴右行營節度使曲環為陳許節度使。戊午，以鄜坊節度唐朝臣為單于大都護、振武綏銀節度使，右金吾大將軍論惟明為鄜州刺史、鄜坊都防禦觀察使。己巳，以金吾大將軍董晉為尚書右丞。庚辰，右散騎常侍蔣沇卒。丙戌，吐蕃寇涇、隴、邠、甯，諸鎮守閉壁自固，京師戒嚴。遣河中節度駱元光鎮咸陽。

　　九月，詔：「左右金吾及十六衛將軍，故事皆擇勳臣，出鎮方隅，入居侍從。自天寶艱難之後，衛兵雖然廢闕，將軍品秩尤高。此誠文武勳臣出入轉遷之地，宜增祿秩，以示優崇。並宜加給料錢及隨身糧課，仍舉故事，置武班朝參，其廊下食亦宜加給。其十六衛各置上將軍一人，秩從二品；左右金吾上將軍，俸料次於六統軍支給。欲求致理，必藉兼才，文武遞遷，不全限隔。自今內外文武缺官，于文武班中量才望相參敘用。仍依故事，于本衛量置衛兵。所司條件以聞。」丁酉，義成軍節度、鄭滑觀察等使、檢校尚書左僕射、滑州刺史、武威郡王李澄卒。以東都畿、唐、鄧、汝等防禦觀察使賈耽檢校尚書右僕射，兼滑州刺史、義成軍節度、鄭滑等州觀察使。戊戌，以吏部侍郎崔縱檢校禮部尚書、東都留守、東都畿唐鄧汝防禦觀察使。己亥，敕左右衛上將軍、大將軍並于衛內宿。乙巳，吐蕃寇好畤，京師戒嚴。李晟部將王佖擊吐蕃于汧陽城，敗其中軍。辛亥，寇鳳翔，李晟出師禦之，一夕而退。

　　冬十月壬午，奏關內、河中，河南等道秋夏兩稅、青苗等錢，悉折納粟麥，兼加估收糴以便民，從之。是月，李晟破吐蕃摧沙堡。十一月甲午，冊淑妃王氏為皇后。乙未，兩浙節度使韓滉來朝。丁酉，冊皇后王氏。是日後崩，諡曰昭德。辛丑，吐蕃陷鹽州。壬寅，劉玄佐、曲環、鄂岳盧玄卿並來朝。十二月丁巳，以韓滉兼度支、諸道鹽鐵轉運使。吐蕃陷夏州，又陷銀州。庚申，以給事中、同平章事崔造為右庶子。貶尚書右丞、度支元琇為雷州司戶，為韓滉誣奏，人以為非罪，諫官屢論之。辛未，鳳翔李晟來朝。壬申，京城畿內榷酒，每鬥榷錢一百五十文，蠲酒戶差役，從度支奏也。

　　三年春正月丙戌朔。壬寅，以左僕射張延賞同中書門下平章事。乙巳，禮部侍郎薛播卒。辛亥，以戶部侍郎李竦為鄂嶽觀察使。壬子，以兵部侍郎柳渾同中書門下平章事；劉滋守本官，罷知政事；中書舍人、平章事齊映貶夔州刺史。戊寅，度支鹽鐵轉運使、鎮海軍節度、浙江東西道觀察等使、檢校左僕射、同中書門下平章事、晉國公韓滉卒，贈太傅。以果州刺史白志貞為潤州刺史、兼御史大夫、浙西觀察使，宣州刺史皇甫政為越州刺史、浙東觀察使。

三月庚寅，詔今年朝集使宜停。丙午，鳳翔隴右元帥副兵馬使吳詵為福建觀察使，鳳翔都虞候邢君牙為鳳翔尹、本府團練使。丁未，制鳳翔隴右涇原四鎮北庭管內兵馬副元帥、鳳翔隴右道節度使、奉天靖難功臣、司徒兼中書令、鳳翔尹、上柱國、西平郡王、食實封一千五百戶李晟可太尉兼中書令。庚戌，以晟甥元帥兵馬使王佖為右威衛上將軍。辛亥，河東馬燧來朝。時蕃相尚結贊使大將論頰熱卑辭厚意告馬燧，請兩國同盟和好，上疑其不誠，不允，故燧自將論頰熱入朝，盛言蕃相請盟，可以保信。上乃從之，許盟於平涼。

　　夏四月庚申，詔：「蕃寇雖退，疆理猶虞，安邊之策，必有良算，宜令常參官各陳邊事，隨所見封進以聞。」入蕃使崔翰奏於蕃中誘問給役者，求蕃國人馬真數，雲凡五萬九千余人，馬八萬六千匹，可戰者僅三萬人，餘悉老幼。庚午，禦麟德殿，試《定難樂曲》，馬燧所獻。

　　五月丁亥，以侍中渾瑊為吐蕃清水會盟使，兵部尚書崔漢衡副之；瑊與駱元光率師二萬往會盟所。丁酉，以左丞暢悅為湖南觀察使。戊戌，左右神策、左右龍武各加將軍一員。丙午，以嶺南節度使杜佑為尚書右丞，以容管經略使李復為廣州刺史、嶺南節度使。蕃相尚結贊請改會盟之所于原州之土梨樹，神策將馬有麟奏：「土梨地多險厄，恐蕃軍隱伏；不如平涼川，其地坦平，又近涇州。」乃改盟於平涼川。

　　十月，東都、河南、江陵、汴州、揚州大水，漂民廬舍。閏月乙卯，以國子司業裴胄為潭州刺史、湖南觀察使。戊午，陝虢李泌獻瑞麥，一莖五穗。庚申，詔省州縣官員，上州留上佐、錄事、參軍、司戶、司士各一員，中州上佐、錄事、參軍、司戶、司兵各一員，下州上佐、錄事、司戶各一員，京兆河南兩府司錄、判司及四赤丞、簿、尉量留一半，諸赤畿縣留令、丞、尉各一員。時宰相張延賞請減官收俸料以助軍討吐蕃故也。壬戌，日有黑暈，自辰及申方散。癸亥，以荊南節度使、檢校戶部尚書、嗣曹王皋為襄州刺史、山南東道節度、襄鄧郢安隨唐等州觀察使，以山南東道節度使樊澤為江陵尹、荊南節度使。辛未，侍中渾瑊與吐蕃宰相尚結贊同盟於平涼，為蕃兵所劫，瑊狼狽遁而獲免，崔漢衡已下將吏陷沒者六十餘人。癸酉，遣使齎書以讓結贊，蕃界不受。戊寅，枉矢墜于虛危。辛巳，以少府監盧嶽為陝虢觀察使。是月，太白晝見，凡四十餘日。

　　六月丙戌，以檢校司徒、侍中馬燧為司徒兼侍中，以贊吐蕃之盟失策而罷兵柄也。以陝虢觀察使李泌為中書侍郎、平章事，以左龍武將軍李自良為檢校工部尚書、太原尹、河東節度使。乙巳，浙西觀察使白志貞卒。是月，吐蕃驅鹽、夏二州居民，焚其州城而去。

　　七月甲寅，渾瑊自盟所來，素服待罪，釋之。乙卯，詔：「朕頃緣興師備邊，資用不給，遂權議減官，以務集事。近聞授官者皆已隨牒之任，扶老攜幼，盡室而行。俸祿未請，歸還無所，衣冠之弊，流寓何依？其先敕所減官員，並宜仍舊。」初既減員，內外咨怨張延賞。李泌初入相，乃諷官論之，乃下此詔。丙辰，平涼陷蕃官員崔漢衡已下各與一子正員官。以左羽林大將軍韓潭為夏州刺史、夏綏銀等州節度使。壬申，賜駱元光姓曰李元諒。尚書左僕射、同中書門下平章事張延賞薨，贈太保。癸酉，復置吏部小選。

　　八月辛巳朔，日有蝕之。丁亥，陷蕃兵部尚書崔漢衡得還。己丑，以兵部侍郎、平章事柳渾為散騎常侍，罷知政事。壬申，以給事中王緯為潤州刺史、浙西觀察使，常州刺史劉贊為宣州刺史、宣歙池觀察使。戊戌，貶前門下侍郎、平章事蕭復為太子左庶子，饒州安置，坐宗人位、佩、儒、偲、鼎等連郜國長公主奸蠱事也。戊辰，吐蕃犯寒，諸軍戒嚴。九月丁巳，吐蕃大掠汧陽、吳山、華亭界民庶，徙于安化峽西。庚申，左庶子崔造卒。癸亥，回紇可汗遣使合闕將軍請婚于我，許以咸安公主降之。丙寅，吐蕃陷華亭，又陷涇州之連雲堡。甲戌，吐蕃退，俘掠邠、涇、隴等州民戶殆盡。自是蕃寇常至涇、隴。

　　冬十月，吐蕃修原州城，屯據之。丁亥，太子太傅李叔明卒。丙戌，神策將魏循上言：「射生將韓欽緒等十餘人與資敬寺妖僧李廣弘同謀不軌，廣弘自言當為人主，約十月十日大舉，已署置將相名目。」詔捕劾之，連坐死者百余人；欽緒遊瑰之子，特赦之。是月，復降魚書停刺史務。十一月丁丑，以湖南觀察使趙憬為給事中。是夜，京師地震者三，鳥巢散落。壬申，禁商人不得以口馬兵械市於党項。辛丑，鄜坊節度使論惟明卒。是歲，作玄英觀于大明宮北垣。


Chinese text: This work was published before January 1, 1923, and is in the
public domain worldwide because the author died at least 100 years ago.
