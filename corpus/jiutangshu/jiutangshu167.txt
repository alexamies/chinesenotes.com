孟簡，字幾道，平昌人。天後時同州刺史詵之孫。工詩有名。擢進士第，登宏辭科，累官至倉部員外郎。戶部侍郎王叔文竊政，簡為子司，多不附之；叔文惡之雖甚，亦不至擯斥。尋遷司封郎中。元和四年，超拜諫議大夫，知匭事。簡明於內典。六年，詔與給事中劉伯芻、工部侍郎歸登、右補闕蕭俛等，同就醴泉佛寺翻譯《大乘本生心地觀經》，簡最擅其理。

王承宗叛，詔以吐突承璀為招討使。簡抗疏論之，坐語訐，出為常州刺史。八年，就加金紫光祿大夫。簡始到郡，開古孟瀆，長四十一里，灌溉沃壤四千余頃，為廉使舉其課績，是有就加之命。是歲，征拜為給事中。九年，出為越州刺史、兼御史中丞、浙東觀察使。承李遜抑遏士族、恣縱編戶之後，及簡為政，一皆反之，而農估多受其弊，當時以為兩未可也。十二年，入為戶部侍郎。十三年，代崔元略為御史中丞，仍兼戶部侍郎。是歲，出為襄州刺史、山南東道節度使。十四年，敕於谷城縣置群牧，命曰「臨漢監」，令簡充使。簡奏請均州鄖鄉縣鎮遏使趙潔充本縣令，臺司奏有虧刑典，罰一月俸。是歲，改授太子賓客，分司東都。十五年，穆宗即位，貶吉州司馬員外置同正員。初，簡在襄陽，以腹心吏陸翰知上都進奏，委以關通中貴。翰持簡陰事，漸不可制。簡怒，追至州，以土囊殺之，且欲滅口。翰子弟詣闕，進狀訴冤，且告簡贓狀。御史臺按驗，獲簡賂吐突承璀錢帛等共計七千余貫匹，事狀明白，故再貶之。長慶元年大赦，量移睦州刺史。二年，移常州刺史。三年，入為太子賓客，分司東都。其年十二月卒。

簡性俊拔尚義。早歲交友先歿者，視其孤，每厚於周恤，議者以為有前輩風。然溺於浮圖之教，為儒曹所誚。

胡證，字啟中，河東人。父瑱，伯父玫，登進士第。證，貞元中繼登科，咸寧王渾瑊辟為河中從事。自殿中侍御史拜韶州刺史，以母年高不可適遠，改授太子舍人。襄陽節度使於頔請為掌書記，檢校祠部員外郎。

元和四年，由侍御史歷左司員外郎、長安縣令、戶部郎中。田弘正以魏博內屬，請除副貳，乃兼御史中丞，充魏博節度副使，仍兼左庶子。入遷左諫議大夫。

九年，以党項寇邊，以證有安邊才略，乃授單於都護、御史大夫、振武軍節度使。前任將帥非統馭之才，邊事曠廢，朝廷故特用證以鎮。十三年，征為金吾大將軍，依前兼御史大夫。十四年，充京西、京北巡邊使，訪其利害以聞。

長慶元年，太和公主出降回紇，詔以本官檢校工部尚書充和親使。舊制，以使車出境，有行人私覿之禮，官不能給，召富家子納貲於使者而命之官。及證將行，首請厘革，儉受省費，以絕鬻官之門。行及漠南，虜騎繼至，狼心犬態，一日千狀，欲以戎服變革華服，又欲以王姬疾驅徑路。證抗誌不拔，守漢儀，黜夷法，竟不辱君命。使還，拜工部侍郎。

敬宗即位之初，檢校戶部尚書，守京兆尹。數月，遷左散騎常侍。寶歷初，拜戶部尚書、判度支，上表乞免，願效籓服。二年，檢校兵部尚書、廣州刺史，充嶺南節度使。太和二年，以疾上表求還京師。是歲十月卒於嶺南，時年七十一，廢朝一日，贈左僕射。

廣州有海之利，貨貝狎至。證善蓄積，務華侈，厚自奉養，童奴數百，於京城修行裏起第，連亙閭巷。嶺表奇貨，道途不絕，京邑推為富家。證素與賈餗善，及李訓事敗，禁軍利其財，稱證子溵匿餗，乃破其家。一日之內，家財並盡。軍人執溵入左軍，仇士良命斬之以徇。時溵弟湘為太原從事，忽白晝見綠衣人無首，血流被地，入於室，湘惡之。翌日，溵兇問至，而湘獲免。

崔元略，博陵人。祖渾之。父儆，貞元中官至尚書左丞。元略舉進士，歷佐使府。元和八年，拜殿中侍御史。十二年，遷刑部郎中、知臺雜事，擢拜御史中丞。元和十三年，以李夷簡自西川征拜御史大夫，乃命元略留司東臺。尋除京兆少尹，知府事，仍加金紫。數月，真拜京兆尹。明年，改左散騎常侍。

穆宗即位，命元略使党項宣撫。辭疾不行，出為黔南觀察使、兼御史中丞。初，元略受命使党項，意宰臣以私憾排斥，頗出怨言。宰相崔植奏曰：「比以聖意切在安撫党項，乃差元略往使。受命之後，苦不樂行，言辭之間，頗乖去就。豈有身忝重恩，不思報效？茍非便己，即不肯行。須有薄懲，以肅在位，請出為黔中觀察使。」初，崔植任吏部郎中，元略任刑部郎中知雜。時中丞改京兆尹，物議以植有風憲之望。元略因入閣，妄稱植失儀，命御史彈之。時二人皆進擬為中丞，中旨果授元略，植深銜之。及植為相，元略以左散騎常侍使於党項；元略意植之見排，辭疾不行。被譴出。逾年，轉鄂州刺史、鄂嶽都團練觀察使。長慶四年，入為大理卿。

敬宗即位，復為京兆尹，尋兼御史大夫。以誤征畿甸經赦免放緡錢萬七千貫，為侍御史蕭澈彈劾。有詔刑部郎中趙元亮、大理正元從質、侍御史溫造充三司覆理。元略有中助，止於削兼大夫。初，元略有宰相望，及是事，望益減。

寶歷元年，遷戶部侍郎。議者以元略版圖之拜，出於宣授。時諫官有疏，指言內常侍崔潭峻方有權寵，元略以諸父事之，故雖被彈劾，而遽遷顯要。元略亦上章自辨，且曰：「一昨府縣條疏，臺司舉劾，孤立無黨，謗言益彰，不謂詔出宸衷，恩延望外。處南宮之重位，列左戶之清班，豈臣庸虛，敢自幹冒。天心所擇，雖驚特進之恩；眾口相非，乃致因緣之說。」詔答之曰：「朕所命官，豈非公選？卿能稱職，奚恤人言！」然元略終不能逃父事潭峻之名。

寶歷二年四月，京兆府以元略前任尹日為橋道使，造東渭橋時，被本典鄭位、判官鄭復虛長物價，擡估給用，不還人工價直，率斂工匠破用，計贓二萬一千七百九貫。敕云：「元略不能檢下，有涉慢官，罰一月俸料。」時劉棲楚自為京兆尹，有覬覦相位之意。元賂方在次對，又多遊裴度門，棲楚恐礙己，以計摧之，乃按舉山陵時錢物以汙之。

太和三年，轉戶部尚書。四年，判度支。五年，檢校吏部尚書。出為東都留守、畿汝等防禦使。是歲，又遷滑州刺史、義成軍節度使。十二月卒，廢朝三日，贈尚書左僕射。子鉉。

鉉，字臺碩，登進士第。三辟諸侯府，荊南、西蜀掌書記。會昌初，入為左拾遺，再遷員外郎，知制誥，召入翰林，充學士。累遷戶部侍郎承旨。會昌末，以本官同平章事。為同列李德裕所嫉，罷相，為陜虢觀察使、檢校刑部尚書。

宣宗即位，遷檢校兵部尚書、河中尹、博陵縣開國子，食邑五百戶。大中三年，召拜禦中大夫，尋加正議大夫、中書侍郎、同平章事。累遷金紫光祿大夫，守左僕射、門下侍郎、太清宮使、弘文館大學士、博陵縣開國公，食邑至二千戶。七年，以館中學士崔彖、薛逢等撰《續會要》四十卷，獻之。九年，檢校司徒、揚州大都督長史，進封魏國公、淮南節度使。宣宗於太液亭賦詩宴餞，有「七載秉鈞調四序」之句，儒者榮之。

咸通初，移鎮襄州。咸通八年，徐州戍將龐勛自桂管擅還，道途剽掠。鉉時為荊南節度，聞徐州軍至湖南，盡率州兵，點募丁壯，分扼江、湘要害，欲盡擒之。徐寇聞之，逾嶺自江西、淮右北渡，朝議壯之。卒於江陵。

子沆、汀、潭、沂。

沆，登進士第，官至員外郎，知制誥，拜中書舍人。坐事貶循州司戶。乾符初，復拜舍人，尋遷禮部侍郎，典貢舉。選名士十數人，多至卿相。乾符末，本官同平章事。遇京國盜據，從駕不及而卒。沂後官亦隆顯。

元略弟元受、元式、元儒。

元受登進士第，高陵尉，直史館。元和初，於臯謨為河北行營糧料使。元受與韋岵、薛巽、王湘等皆為臯謨判官，分督供饋。既罷兵，或以臯謨隱沒贓罪，除名賜死。元受從坐，皆逐嶺表，竟坎壈不達而卒。子鈞、铏、銖相繼登進士第，辟諸侯府。

元式，會昌三年檢校左散騎常侍、河中尹、河中晉絳觀察使。四年，檢校禮部尚書、太原尹、北都留守、河東節度使。六年，入為刑部尚書。宣宗朝領度支，以本官同平章事。

元儒，元和五年登進士第。

元式子鍇，仕至京兆尹。

杜元穎，萊公如晦裔孫也。父佐，官卑。元穎，貞元末進士登第，再辟使府。元和中為左拾遺、右補闕，召入翰林，充學士。手筆敏速，憲宗稱之。吳元濟平，以書詔之勤，賜緋魚袋。轉司勛員外郎，知制誥。穆宗即位，召對思政殿，賜金紫，超拜中書舍人。其年冬，拜戶部侍郎承旨。長慶元年三月，以本官同平章事，加上柱國、建安男。元穎自穆宗登極，自補闕至侍郎，不周歲居輔相之地。辭臣速達，未有如元穎之比也。

三年冬，帶平章事出鎮蜀州，穆宗禦安福門臨餞。昭湣即位，童心多僻，務為奢侈，而元穎求蜀中珍異玩好之具，貢奉相繼，以固恩寵。以故箕斂刻削，工作無虛日，軍民嗟怨，流聞於朝。太和三年，南詔蠻攻陷戎、巂等州，徑犯成都。兵及城下，一無備擬，方率左右固牙城而已。蠻兵大掠蜀城玉帛、子女、工巧之具而去。是時，蠻三道而來，東道攻梓州，郭釗禦之而退。時元穎幾陷，賴郭釗擊敗其眾，方還。蠻驅蜀人至大渡河，謂之曰；「此南吾境，放爾哭別鄉國。」數萬士女，一時慟哭，風日為之慘淒。哭已，赴水而死者千余。怨毒之聲，累年不息。蠻首領泬顛遣人上表曰：「蠻軍比修職貢，遽敢侵邊？但杜元穎不恤三軍，令入蠻疆作賊；移文報彼，都不見信。故蜀部軍人，繼為鄉導，蓋蜀人怨苦之深，祈我此行，誅虐帥也。誅之不遂，無以慰蜀士之心，願陛下誅之。」監軍小使張士謙至，備言元穎之咎。坐貶循州司馬，判官崔璜連州司馬，紇幹臮郢州長史，盧並唐州司馬，皆以佐元穎無狀也。六年，卒於貶所。臨終，上表乞贈官，贈湖州刺史。

元穎弟元絳，位終太子賓客。絳子審權，位至宰相，自有傳。

崔弘禮，字從周，博陵人。北齊懷遠之七伐孫。祖育，常州江陰令。父孚，湖州長城令。弘禮風貌魁偉，磊落有大志。舉進士，累佐蕃府，官至侍御史。

元和中，呂元膺為東都留守，以弘禮為從事。時淮西吳少陽初死，吳元濟阻兵拒命，山東反側之徒，為之影援；東結李師道，謀襲東洛，以脅朝廷。弘禮為元膺籌畫，部分兵眾，以固東都，卒亦無患。累除汾州、棣州刺史。會田弘正請入覲，請副使，乃授弘禮衛州刺史，充魏博節度副使，歷鄭州刺史。b####長慶元年，劉總入覲，張弘靖移鎮范陽，復加弘禮檢校左散騎常侍，充幽州盧龍軍節度副使。未及境，幽、鎮兵亂，改為絳州刺史。明年，汴州李絺反，急詔追弘禮為河南尹、兼御史大夫、東都畿汝都防禦副使。絺平，遷河陽節度使。整練戈矛，頗壯戎備。又上言請於秦渠下辟荒田三百頃，歲收粟二萬斛，詔皆從之。以疾連表請代。數歲，拜檢校戶部尚書、華州刺史。會天平軍節度使烏重胤卒，朝廷難其人，復以弘禮為天平軍節度使，仍詔即日乘遞赴鎮。

文宗即位，就加檢校左僕射。理鄆三載，改授東都留守，仍遷刑部尚書。詔赴闕，以疾未至。太和四年十月，復除留守。是歲十二月卒，年六十四，贈司空。

弘禮少時，專以倜儻意氣自任；通涉兵書，留心軍旋之要，用此累更選用，歷踐籓鎮。所居無可尚之績，雖繕完有素，然善治生蓄積，物議少之。

李虞仲，字見之，趙郡人。祖震，大理丞。父端，登進士第，工詩。大歷中，與韓翃、錢起、盧綸等文詠唱和，馳名都下，號「大歷十才子」。時郭尚父少子曖尚代宗女升平公主，賢明有才思，尤喜詩人，而端等十人，多在曖之門下。每宴集賦詩，公主坐視簾中，詩之美者，賞百縑。曖因拜官，會十子曰：「詩先成者賞。」時端先獻，警句云：「薰香荀令偏憐小，傅粉何郎不解愁。」主即以百縑賞之。錢起曰：「李校書誠有才，此篇宿構也。願賦一韻正之，請以起姓為韻。」端即襞箋而獻曰：「方塘似鏡草芊芊，初月如鉤未上弦。新開金埒教調馬，舊賜銅山許鑄錢。」曖曰：「此愈工也。」起等始服。端自校書郎移疾江南，授杭州司馬而卒。

虞仲亦工詩。元和初，登進士第，又以制策登科，授弘文校書。從事荊南，入為太常博士，遷兵部員外、司勛郎中。寶歷中，考制策甚精，轉兵部郎中，知制誥，拜中書舍人。太和四年，出為華州刺史、兼御史大夫。入拜左散騎常侍，兼秘書監。八年，轉尚書右丞。九年，為兵部侍郎，尋改吏部。開成元年四月卒，時年六十五。

虞仲簡淡寡欲，立性方雅，奕代文學，達而不矜，士友重之。

王質，字華卿，太原祁人。五代祖通，字仲淹，隋末大儒，號文中子。通生福祚，終上蔡主簿。福祚生勉，登進士第，制策登科，位終寶鼎令。勉生怡，終渝州司戶。怡生潛，揚州天長丞。質則潛之第五子。少負誌操，以家世官卑，思立名於世，以大其門。寓居壽春，躬耕以養母，專以講學為事，門人受業者大集其門。年甫強仕，不求聞達，親友規之曰：「以華卿之才，取名位如俯拾地芥耳，安自苦於亹茸者乎？揚名顯親，非耕稼可致也。」質乃白於母，請赴鄉舉。元和六年，登進士甲科。釋褐嶺南管記，歷佐淮蔡、許昌、梓潼、興元四府，累奏兼監察御史。入朝為殿中，遷侍御史、戶部員外郎。為舊府延薦、檢校司封郎中，賜金紫，充興元節度副使。入為戶部郎中，遷諫議大夫。

太和中，王守澄構陷宰相宋申錫。文宗怒，欲加極法。質與常侍崔玄亮雨泣切諫，請付外推，申錫方從輕典。質為中人側目，執政出為虢州刺史。質射策時，深為李吉甫所器；及德裕為相，甚禮之，事必咨決。尋召為給事中、河南尹。八年，為宣州刺史、兼御史中丞、宣歙團練觀察使。在政三年。開成元年十二月，無疾暴卒，時年六十八，贈左散騎常侍，謚曰定。

質清廉方雅，為政有聲。雖權臣待之厚，而行己有素，不涉朋比之議。在宣城辟崔珦、劉濩、裴夷直、趙丱為從事，皆一代名流。視其所與，人士重之。子曰慶存。

盧簡辭，字子策，范陽人，後徙家於蒲。祖翰。父綸，天寶末舉進士，遇亂不第，奉親避地於鄱陽，與郡人吉中孚為林泉之友。大歷初，還京師，宰相王縉奏為集賢學士、秘書省校書郎。王縉兄弟有詩名於世，縉既官重，凡所延辟，皆辭人名士，以綸能詩，禮待逾厚。會縉得罪，坐累。久之，調陜府戶曹、河南密縣令。建中初，為昭應令。硃泚之亂，咸寧王渾瑊充京城西面副元帥，乃拔綸為元帥判官、檢校金部郎中。貞元中，吉中孚為翰林學士、戶部侍郎，典邦賦，薦綸於朝。會丁家艱，而中孚卒。太府卿韋渠牟得幸於德宗，綸即渠牟之甥也，數稱綸之才。德宗召之內殿，令和禦制詩，超拜戶部郎中。方欲委之掌誥，居無何，卒。

初，大歷中，詩人李端、錢起、韓翃輩能為五言詩；而辭情捷麗，綸作尤工。至貞元末，錢、李諸公雕落，綸嘗為《懷舊詩》五十韻，敘其事曰：「吾與吉侍郎中孚、司空郎中曙、苗員外發、崔補闕峒、耿拾遺湋、李校書端，風塵追遊，向三十載。數公皆負當時盛稱榮耀，未幾，俱沈下泉。傷悼之際，常暢博士追感前事，賦詩五十韻見寄。輒有所酬，以申悲舊，兼寄夏侯審侍御。」其歷言諸子云：「侍郎文章宗，傑出淮楚靈。掌賦若吹籟，司言如建瓴。郎中善慶余，雅韻與琴清。郁郁松帶雪，蕭蕭鴻入冥。員外貞貴儒，弱冠被華纓。月香飄桂實，乳溜瀝瓊英。補闕思沖融，巾拂藝亦精。彩蝶戲方圃，瑞雲滋翠屏。拾遺興難侔，逸調曠無程。九醖貯彌潔，三花寒轉馨。校書才智雄，舉世一娉婷。賭墅鬼神變，屬辭鸞鳳驚。差肩曳長裾，總轡奉和鈴。共賦瑤臺雪，同觀金谷笙。倚天方比劍，沈水忽如瓶。君持玉盤珠，寫我懷袖盈。讀罷涕交頤，願言躋百齡。」綸之才思，皆此類也。文宗好文，尤重綸詩，嘗問侍臣曰：「《盧綸集》幾卷？有子弟否？」李德裕對曰：「綸有四男，皆登進士第，今員外郎簡能、侍御史簡辭是也。」即遣中使詣其家，令進文集。簡能盡以所集五百篇上獻，優詔嘉之。

簡辭，元和六年登第，三辟諸侯府。長慶末，入朝為監察，轉侍御史。文雅之余，尤精法律，歷朝簿籍，靡不經懷。寶歷中，故京兆尹黎幹男煟詣臺治父葉縣舊業，臺司莫知本末。簡辭曰：「幹坐魚朝恩黨誅，田產籍沒。大歷已來，多少赦令，豈有雪朝恩、黎幹節文？況其田產分給百姓，將及百年，而煟恃中助而冒論耶！」乃移汝州刺史裴通，準大歷元年敕給百姓。又福建鹽鐵院官盧昂坐贓三十萬，簡辭按之，於其家得金床、瑟瑟枕大如鬥。昭湣見之曰：「此宮中所無，而盧昂為吏可知也！」尋轉考功員外郎，轉郎中。太和中，坐事自太仆卿出為衢州刺史。會昌中，入為刑部侍郎，轉戶部。大中初，轉兵部侍郎、檢校工部尚書、許州刺史、御史大夫、忠武軍節度使，遷檢校刑部尚書、襄州刺史、山南東道節度使，卒。簡辭兄簡能。

簡能，字子拙，登第後再辟籓府，入為監察御史。太和九年，由駕部員外檢校司封郎中，充鳳翔節度判官。時鄭註得幸，李訓與之謀誅宦官，俾註鎮鳳翔，仍妙選當時才俊以為賓佐。簡能與蕭俛弟傑、錢起子可復，皆為訓所選，從註。及訓敗，註誅。簡能、蕭傑等四人皆為監軍使所害。

簡辭弟弘正、簡求。

弘正，字子強，元和末登進士第，累辟使府掌書記。入朝為監察御史、侍御史。太和中，華州刺史宇文鼎、戶部員外盧允中坐贓，弘正按之。文宗怒，將殺鼎，弘正奏曰：「鼎歷持綱憲，繩糾之官，今為近輔刺史，以贓汙聞，死固常典。但取受之首，罪在允中，監司之責，鼎當連坐。」文宗釋之，鼎方減等。三遷兵部郎中、給事中。

會昌末，王師討劉稹。時詔河北三帥收山東州郡。俄而何弘敬、王元逵得邢、洺、磁三郡。宰臣奏議曰：「山東三郡，以賊稹未誅，宜且立留後。如弘敬、元逵有所陳請，則朝廷難以依違。」上曰：「然，誰可任者？」李德裕曰：「給事中盧弘正嘗為昭義判官，性又通敏，推擇攸宜。」即命為邢洺磁團練觀察留後。未行而稹誅，乃令弘正銜命宣諭河北三鎮。使還，拜工部侍郎。

大中初，轉戶部侍郎，充鹽鐵轉運使。前是，安邑、解縣兩池鹽法積弊，課入不充。弘正令判官司空輿至池務檢察，特立新法，仍奏輿為兩池使。三年，課入加倍，其法至今賴之。檢校戶部尚書，出為徐州刺史、武寧軍節度使、徐泗濠觀察等使。徐方自智興之後，軍士驕怠，有銀刀都，尤勞姑息，前後屢逐主帥。弘正在鎮期年，皆去其首惡，喻之忠義。訖於受代，軍旋無譁。鎮徐四年，遷檢校兵部尚書、汴州刺史、宣武軍節度、宋亳潁觀察等使，卒於鎮。

簡求，字子臧，長慶元年登進士第，釋褐江西王仲舒從事。又從元稹為浙東、江夏二府掌書記。裴度鎮襄陽，保厘洛都，皆辟為賓佐，奏殿中侍御史。入朝，拜監察。裴度鎮太原，復奏為記室。入為殿中，賜緋。牛僧孺鎮襄漢，辟為觀察判官。入為水部、戶部二員外郎。會昌末，討劉稹，詔以許帥李彥佐為招討使。朝廷以簡求累佐使府，達於機略，乃以簡求為忠武節度副使知節度事、本道供軍使。入為吏部員外，轉本司郎中，求為蘇州刺史。

時簡辭鎮漢南，弘正為侍郎，領使務，昆仲皆居顯列，時人榮之。既而宰執不協，弘正出鎮，罷簡求為左庶子分司。數年，出為壽州刺史。九年，党項叛，以簡求為四鎮北庭行軍、涇州刺史、涇原渭武節度押蕃落等使、檢校左散騎常侍、上柱國、范陽縣男、食邑三百戶。十一年，遷檢校工部尚書、定州刺史、御史大夫、義武軍節度、北平軍等使。十三年，檢校刑部尚書、鳳翔尹、鳳翔隴西節度觀察等使。十四年八月，代裴休為太原尹、北都留守，充河東節度觀察等使。

簡求辭翰縱橫，長於應變，所歷四鎮，皆控邊陲。屬雜虜寇邊，因之移授，所至撫禦，邊鄙晏然。太原軍素管退渾、契苾、沙陁三部落，或撫納不至，多為邊患。前政或要之詛盟，質之子弟，然為盜不息。簡求開懷撫待，接以恩信，所質子弟，一切遣之。故五部之人，欣然聽命。咸通初，以疾辭，表章瀝懇。制以太子太師致仕，還於東都。都城有園林別墅，歲時行樂，子弟侍側，公卿在席，詩酒賞詠，竟日忘歸，如是者累年。五年十月卒，時年七十六。贈尚書左僕射。

簡能子知猷。知猷登進士第，釋褐秘書省正字。宰臣蕭鄴鎮江陵、成都，辟為兩府記室。入拜左拾遺，改右補闕、史館修撰，轉員外郎。出為饒州刺史。入拜兵部郎中，賜緋魚，改吏部郎中、太常少卿。出為商州刺史。征拜給事中，轉中書舍人。僖宗幸山南，襄王偽署，乃避地金州。駕還，征拜工部侍郎，轉戶部，判史館，遷尚書右丞、兵部侍郎。歷太常卿，工部、戶部尚書，復領太常卿。昭宗在華下，加檢校右僕射，守太子少師。進位太子太師，檢校司空，卒於華下。知猷器度長厚，文辭美麗。尤工書，落簡措翰，人爭模仿。子文度，位亦至丞郎。

簡辭無子，以簡求子貽殷、玄禧入繼。貽殷終光祿少卿。玄禧登進士第，終國子博士。

弘正子虔灌，有俊才，進士登第。所著文筆，為時所稱。位終秘書監。

簡求十子，而嗣業、汝弼最知名。

嗣業進士登第，累辟使府。廣明初，以長安尉直昭文館、左拾遺、右補闕。王鐸征兵收兩京，辟為都統判官、檢校禮部郎中，卒。

汝弼登進士第，累遷至祠部員外郎、知制誥，從昭宗遷洛。屬柳璨黨附賊臣，誣陷士族，汝弼懼，移疾退居，客遊上黨。遇潞府為太原所攻，節度使丁會歸降，從會至太原，李克用奏為節度副使，累奏戶部侍郎。太原使府有龍泉亭，簡求節制時手書詩一章，在亭之西壁。汝弼復為亞帥，每亭中宴集，未嘗居賓位，西向俯首而已，人士嘉之。

盧氏兩世貴盛，六卿方鎮相繼，而未有居輔相者。至中興，嗣業子文紀，仕至尚書中書侍郎、平章事。

史臣曰：孟襄陽之清節，胡廣州之堅正，卒以結權幸而敗，積貨賄而亡。人如面焉，固難知也。二崔以綱憲相傾，元穎以獻奇取媚，雖遭時多僻，位至鼎司。言之正人，亦孔之醜，而父事宦者，何所逃譏？以端、綸之才，任不逾元士，而盧簡辭之昆仲，雲摶水擊，郁為鼎門，非德積慶鐘，安能及此？辭人之後，不亦休哉！


Chinese text: This work was published before January 1, 1923, and is in the
public domain worldwide because the author died at least 100 years ago.
