趙隱，字大隱，京兆奉天人也。祖植。建中末硃泚之亂，德宗幸奉天，時倉卒變起，羽衛不集，數日間賊來攻城，植以家人奴客奮力拒守，仍獻家財以助軍賞，天子嘉之。賊平，咸寧王渾瑊辟為推官，累遷殿中侍御史。貞元初，遷鄭州刺史。鄭滑節度使李融奏兼副使。十年，融病，軍府之政委於植。大將宋朝晏構三軍為亂，中夜火發，植與監軍列卒待之。遲明，亂卒自潰，即日誅斬皆盡。帝優詔嘉之，入為衛尉少卿，三遷尚書工部侍郎。十七年，出為廣州刺史、兼御史大夫、嶺南東道節度觀察等使，卒於鎮。子存約、滂。

存約，太和三年為興元從事。是時軍亂，存約與節度使李絳方宴語，吏報：「新軍亂，突入府廨，公宜避之。」絳曰：「吾為帥臣，去之安往？」麾存約令遁，存約曰：「荷公厚德，獲奉賓階。背恩茍免，非吾誌也。」即欲部分左右拒賊，是日與絳同遇害。

隱以父罹非禍，泣守松楸，十余年杜門讀書，不應辟命。會昌中，父友當權要，敦勉仕進，方應弓招，累為從事。大中三年，應進士登第，累遷郡守、尚書郎、給事中、河南尹，歷戶、兵二侍郎，領鹽鐵轉運等使。咸通末，以本官同平章事，加中書侍郎，兼禮部尚書，進階特進、天水伯、食邑七百戶。

隱性仁孝，與弟騭尤稱友悌。少孤貧，弟兄力耕稼以奉親，造次不幹親戚。既居宰輔，不以權位自高。退朝易衣，弟兄侍母左右。歲時伏臘，公卿大臣盈門通訊，而大臣及母之榮，無如其比。乾符中罷相，檢校兵部尚書、潤州刺史、浙西觀察等使。入為太常卿，轉吏部尚書，累加尚書左僕射。廣明中卒。子光逢、光裔、光胤。

弟騭，亦以進士登第。大中末，與兄隱並踐省閣。咸通初，以兵部員外郎知制誥，轉郎中，正拜中書舍人。六年，權知貢舉。七年，選士，多得名流，拜禮部侍郎、御史中丞，累遷華州刺史、潼關防禦、鎮國軍等使，卒。

光逢，乾符五年登進士第，釋褐鳳翔推官。入朝為監察御史，丁父憂免。僖宗還京，授太常博士，歷禮部、司勛、吏部三員外郎，集賢殿學士，轉禮部郎中。景福中，以祠部郎中知制誥，尋召充翰林學士，正拜中書舍人、戶部侍郎、學士承旨。改兵部侍郎、尚書左丞，學士如故。乾寧三年，從駕幸華州，拜御史中丞，改禮部侍郎。

劉季述廢立之後，宰相崔胤與黃門爭權，衣冠道喪。光逢移疾，退居洛陽，閉關卻掃六七年。昭宗遷洛，起為吏部侍郎，復為左丞，歷太常卿。鼎沒於梁，累官至宰輔，封齊國公。

光裔，光啟三年進士擢第。乾寧中，累遷司勛郎中、弘文館學士，改膳部郎中、知制誥，賜金紫之服。兄弟對掌內外制命，時人榮之。季述廢立之後，光逢歸洛。光裔旅遊江表以避患。嶺南劉隱深禮之，奏為副使，因家嶺外。

光胤，大順二年進士登第。天祐初，累官至駕部郎中。入梁，歷顯位。中興用為宰輔。

張裼，字公表，河間人。父君卿，元和中舉進士，詞學知名，累歷郡守。裼，會昌四年進士擢第，釋褐壽州防禦判官。于琮布衣時，客遊壽春，郡守待之不厚。裼以琮衣冠子，異禮遇之。琮將別，謂裼曰：「吾餉逆旅翁五十千，郡將之惠不登其數，如何？」裼方奉母，家貧，適得俸絹五十匹，盡以遺琮，約曰：「他時出處窮達，交相恤也。」裼累辟太原掌書記。大中朝，琮為翰林學士，俄登宰輔，判度支。琮召裼為司勛員外郎、判度支。尋用為翰林學士，轉郎中、知制誥，拜中書舍人、戶部侍郎、學士承旨。咸通末，琮為韋保衡所構譴逐，裼坐貶封州司馬。保衡誅，琮得雪。裼量移入朝，為太子賓客，遷吏部侍郎、京兆尹。乾符三年，出為華州刺史。其年冬，檢校吏部尚書、鄆州刺史、天平軍節度觀察等使。四年，卒於鎮，時年六十四。子文蔚、濟美、貽憲。

文蔚，乾符二年進士擢第，累佐使府。龍紀初，入朝為尚書郎。乾寧中，以祠部郎中知制誥，正拜中書舍人，賜紫。崔胤擅朝政，與蔚同年進士，尤相善，用為翰林學士、戶部侍郎，轉兵部。從昭宗遷洛陽。輝王時，拜中書侍郎、平章事。入梁，卒。

濟美、貽憲，相繼以進士登第。貽憲覆試落籍，為戶部巡官、集賢校理。

李蔚，字茂休，隴西人。祖上公，位司農卿，元和初為陜虢觀察使。父景素，太和中進士。蔚，開成末進士擢第，釋褐襄陽從事。會昌末調選，又以書判拔萃，拜監察御史，轉殿中監。大中七年，以員外郎知臺雜，尋知制誥，轉郎中，正拜中書舍人。咸通五年，權知禮部貢舉。六年，拜禮部侍郎，轉尚書右丞。

懿宗奉佛太過，常於禁中飯僧，親為贊唄。以旃檀為二高座，賜安國寺僧徹，逢八飯萬僧。蔚上疏諫曰：

臣聞孔丘，聖者也，言則引周任之言；苻融，賢者也，諫必稱王猛之議。誠以事求師古，詞貴達情。陛下自纘帝圖，克崇佛事，止當修外，未甚得中。臣略采本朝名臣啟奏之言，以證奉佛初終之要。

天後時，曾營大像，功費百萬，狄仁傑諫曰：「夫寶鉸殫於綴飾，瑰材竭於輪奐。功不使鬼，必在役人；物不天來，皆從地出；非苦百姓，物何以求？物生有時，用之無度；臣每思惟，實所悲痛。至如往在江表，像法盛興；梁武、簡文，施舍無限。及乎三淮沸浪，五嶺騰煙，列剎盈衢，無救危亡之禍；緇衣蔽路，豈益勤王之師？況近年以來，風塵屢擾；水旱失節，征役稍繁。必若多費官財，又苦人力，一隅有難，將何以救？」此切當之言一也。

中宗時，公主外戚，奏度僧尼，姚崇諫曰：「佛不在外，求之於心。佛圖澄最賢，無益於後趙；羅什多藝，不救於姚秦。何充、苻融，皆遭敗滅；齊襄、梁武，未免災殃。但誌發慈悲，心行利益，若蒼生安樂，即是佛身。」此切當之言二也。

睿宗為金仙、玉真二公主造二道宮，辛替否諫曰：「自夏以來，淫雨不解，谷荒於壟，麥爛於場。入秋以來，亢旱為災，苗而不實，霜損蟲暴，草菜枯黃；下人咨嗟，未加賑貸。陛下愛兩女而造兩觀，燒瓦運木，載土填沙。道路流言，皆云用錢百萬。陛下聖人也，遠無不知；陛下明君也，細無不見！既知且見，知倉有幾年之儲？庫有幾年之帛？知百姓之間可存活乎？三邊之士可轉輸乎？今發一卒扞以邊陲，追一兵以衛社稷，多無衣食，皆帶饑寒；賞賜之間，迥無所出。軍旅驟敗，莫不由斯。而陛下破百萬貫錢，造不急之觀，以賈六合之怨，以違萬人之心。」此切當之言三也。

替否又諫造寺曰：「釋教以清凈為基，慈悲為主。常體道以濟物，不利己而害人。每去己以全真，不營身以害教。今三時之月，築山穿池，損命也；殫府虛藏，損人也；廣殿長廊，營身也。損命，則不慈悲，損人，則不濟物，營身，則不清凈。豈大聖至神之心乎？佛書曰：『一切有為法，如夢幻泡影，如露亦如電。』臣以為減雕琢之費以賑貧人，是有如來之德；息穿掘之苦以全昆蟲，是有如來之仁；罷營葺之直以給邊陲，是有湯武之功；回不急之祿以購清廉，是有唐虞之治。陛下緩其所急，急其所緩；親未來而疏見在，失真實而冀虛無。重俗人之所為，輕天子之功業，臣實痛之！」此切當之言四也。

臣觀仁傑，天後時上公也；姚崇，開元時賢相也；替否，睿宗之直臣也。臣每覽斯言，未嘗不廢卷而太息，痛其言之不行也。

伏以陛下深重緇流，妙崇佛事，其為樂善，實邁前蹤。但細詳時代之安危，渺鑒昔賢之敷奏，則思過半矣，道遠乎哉！臣過忝渥恩，言虧匡諫，但舉從繩之義，少裨負扆之明。營繕之間，稍宜停減。

優詔嘉之。尋拜京兆尹、太常卿。

尋以本官同平章事，加中書侍郎，與盧攜、鄭畋同輔政。罷相，出為襄州刺史、山南東道節度使。入為吏部尚書，加檢校尚書右僕射、汴州刺史、宣武軍節度觀察等使。咸通十四年，轉揚州大都督府長史、淮南節度副大使知節度事。乾符三年受代，百姓詣闕乞留一年，從之。四年，復為吏部尚書，尋遷檢校司空、東都留守、東畿汝都防禦使。六年，河東軍亂，殺崔季康，詔以邠寧李侃鎮太原，軍情不伏。以蔚嘗為太原從事，軍民懷之。八月，以蔚為太原尹、北都留守、河東節度觀察等使。其年十月到鎮，下車三日，暴病卒。

弟綰，從兄繪，累官至刺史。

蔚三子：渥、洵、澤。

渥，咸通末進士及第，釋褐太原從事，累拜中書舍人、禮部侍郎。光化三年，選貢士。洵至福建觀察使。

崔彥昭，字思文，清河人。父豈。彥昭，大中三年進士擢第，釋褐諸侯府。咸通初，累遷兵部員外郎，轉郎中、知制誥，拜中書舍人，再遷戶部侍郎，判本司事。

彥昭長於經濟，儒學優深，精於吏事。前治數郡，所蒞有聲，動多遺愛。十年，檢校禮部尚書、孟州刺史、河陽懷節度使，進階金紫。十二年正月，加檢校刑部尚書、太原尹、北都留守、河東節度管內觀察等使。

時徐、泗用兵之後，北戎多寇邊，沙阤諸部動幹紀律。彥昭柔以恩惠，來以兵威，三年之間，北門大治，軍民歌之。考滿受代，耆老數千詣闕乞留。詔報曰：「彥昭早著令名，累更劇任。入司邦計，開張用經緯之文；出統籓維，撫馭得韜鈐之術。自臨並部，隱若長城。但先和眾安人，不欲恃險與馬。遂致三軍百姓，瀝懇同詞，備述政能，唯恐罷去。顧茲重鎮，方委長材。既獲便安，未議移替，想當知悉。」

僖宗即位，就加檢校吏部尚書。時趙隱、高璩知政事，與彥昭同年進士，薦彥昭長於治財賦。十五年三月，召為吏部侍郎，充諸道鹽鐵轉運使。乾符初，以本官同平章事、判度支。

先是，楊收、路巖、韋保衡皆以朋黨好賂得罪。蕭亻放秉政，頗革前弊。而彥昭輔政數月，百職斯舉，察而不煩，士君子稱之。二年，因其轉官，僖宗誡曰：

彥昭歷試有勞，僉諧無愧。涉於六月，秉是一心。修乃文可以興文教，勵乃武可以成武功。重整前規，兩司大計，清能壁立，政乃風行。奸欺屏絕於多歧，請托銷摧於正議。不煩內庫，有助涓毫；不假外籓，有進絲發。軍食所入，余剩於明年；郊廟所供，克辦於今歲。頗符神化，真謂廟謀。不有良臣，安能富國？宜酬勛於黃閣，俾正位於紫垣。敬服誡詞，永堅茂業，鳴呼！秉鈞之道，何所難哉；覆軍之塗，近已多矣！與其樹黨，不若修身；與其收恩，不如秉直。買暫勝者；貽其永敗，沽小智者，囊其大愚。不貴及人，唯爭自我；初誠潤屋，尋以危家。金玉滿堂，莫之能守，縱經營而得位，用枉撓而當辜。唯爾選自朕心，采於人望。宣詔既畢，閑門未知，來遂奔車，退無私謝。獨推元老，曾請急征；以守道而自臻，實榮親之最重。爾其堅持正直，允執規程。但畏幽陰，必歸公當。甘言可憚，敘往可嗤。獎善須明，懲奸須銳。利於人者，雖難必舉；利於己者，雖易勿為。頻念孤寒，每思耕織，常自勤於數事，便有望於中興。彰朕知臣，在卿匡國，必使恩從下布，法自上行。但立直標，終無曲影。茍致我於堯、舜，亦比爾於臯、夔。可中書侍郎，依前判度支事。

彥昭事母至孝，雖位居宰輔，退朝侍膳，與家人雜處，承奉左右，未嘗高言。歲時慶賀，公卿拜席，時人榮之。累遷門下侍郎，兼刑部尚書，充太清宮使、弘文館大學士。與鄭畋、李蔚同知政事，三加兼官，皆領度支如故。進階特進，累兼尚書右僕射。罷相，歷方鎮，以太子太保分司卒。子保謙。

鄭畋，字臺文，滎陽人也。曾祖鄰，祖穆，父亞，並登進士第。亞，字子佐，元和十五年擢進士第，又應賢良方正、直言極諫制科。吏部調選，又以書判拔萃，數歲之內，連中三科。聰悟絕倫，文章秀發。李德裕在翰林，亞以文幹謁，深知之。出鎮浙西，辟為從事。累屬家艱，人多忌嫉，久之不調。會昌初，始入朝為監察御史，累遷刑部郎中。中丞李回奏知雜，遷諫議大夫、給事中。五年，德裕罷相鎮渚宮，授亞正議大夫，出為桂州刺史、御史中丞、桂管都防禦經略使。大中二年，吳汝納訴冤，德裕再貶潮州，亞亦貶循州刺史，卒。

畋年十八，登進士第，釋褐汴宋節度推官，得秘書省校書郎。二十二，吏部調選，又以書判拔萃。授渭南尉、直史館事。未行，亞出桂州，畋隨侍左右。大中朝，白敏中、令狐綯相繼秉政十余年，素與德裕相惡。凡德裕親舊多廢斥之，畋久不偕於士伍。咸通中，令狐綯出鎮，劉瞻鎮北門，辟為從事。入朝為虞部員外郎。右丞鄭薰，令狐之黨也，摭畋舊事覆奏，不放入省，畋復出為從事。五年，入為刑部員外郎，轉萬年令。九年，劉瞻作相，薦為翰林學士，轉戶部郎中。

畋以久罹擯棄，幸承拔擢，因授官自陳曰：「臣十八進士及第，二十二書判登科。此時結綬王畿，便貯青雲之望。洎一沈風水，久換星霜，厭外府之樽罍，渴明庭之禮樂。咸通五年，方始登朝。若匪遭逢聖君，無以發揚幽跡。臣任刑部員外郎日，累於閣內對揚。去冬蒙擢宰萬年，又得延英中謝。傾藿幸依於白日，舍盆終睹於青天。昨以京縣浩穰，苦心為政，疲羸粗息，強禦無蹤。方專宰字之心，用副憂勤之化。陛下過垂采聽，超授恩榮，擢於百里之中，致在三清之上。才超翰苑，遽改郎曹。」

尋加知制誥，又自陳曰：「臣會昌二年，進士及第，大中首歲，書判登科。其時替故昭義節度使沈詢作渭南縣尉；兩考罷免，楊收以結綬替臣。詢則備歷顯榮，歿經數載；收則寵極臺輔，絀已三年。臣則外困賓筵，內甘散秩，仰窺霄漢，空嘆雲泥。雖雲賦命屯奇，實以遭人排忌。」其因事自洗滌如此。

俄遷中書舍人。十年，王師討徐方，禁庭書詔旁午。畋灑翰泉湧，動無滯思，言皆破的，同僚閣筆推之。尋遷戶部侍郎。龐勛平，以本官充承旨。畋以德望先達，淪滯久之。既冠禁庭，當為宰輔，因謝承旨自陳曰：「禁林素號清嚴，承旨尤稱峻重。偏膺顧問，首冠英賢。今之宰輔四人，三以此官騰躍，其為盛美，更異尋常。豈謂凡流，繼茲芳躅，臣所以憂不稱承旨之任也。至若繼劉瞻之慎密，守保衡之規程，瀝懇事君，披肝翊聖。以貞方為介胄，用忠信作籓籬。丹青帝文，金玉王度，臣亦不敢讓承旨之職。況沈舟墜羽，因聖主發揚，有薄藝微才，受鴻恩知遇。再周寒暑，六忝官榮，由郎吏以至於貳卿，自末僚而遷於上列。」其切於大用如此。

其年八月，劉瞻以諫囚醫工宗族，罷相，出為荊南節度使。畋草制過為美詞。懿宗省之甚怒，責之曰：「畋頃以行跡玷穢，為時棄捐，朝籍周行，無階踐歷。竟因由徑，遂致叨居，塵忝既多，狡蠹尤甚。且居承旨，合體朕懷。一昨劉蟾出籓，朕豈無意？爾次當視草，過為美詞。逞譎詭於筆端，籠愛憎於形內。徒知報瞻欬唾之惠，誰思蔑我拔擢之恩？載詳言偽而堅，果明同惡相濟。人之多僻，一至於斯！宜行竄逐之科，用屏回邪之黨。可梧州刺史。」

僖宗即位，召還。授右散騎常侍，改兵部侍郎。乾符四年，遷吏部侍郎。尋降制曰：「頃者時郁正途，權歸邪幸。爾畋執心無惑，秉節被讒，征復鴛行，愈洽人望。既負彌綸之業，宜居輔弼之司。可本官同平章事。」僖宗上尊號禮畢，進加中書侍郎，進階特進，轉門下侍郎，兼禮部尚書、集賢殿大學士。

五年，黃巢起曹、鄆，南犯荊、襄，東渡江、淮，眾歸百萬，所經屢陷郡邑。六年，陷安南府據之。致書與浙東觀察使崔璆，求鄆州節鉞。璆言賊勢難圖，宜因授之，以絕北顧之患。天子下百僚議。初，黃巢之起也，宰相盧攜以浙西觀察使高駢素有軍功，奏為淮南節度使，令扼賊沖。尋以駢為諸道行營都統。及崔璆之奏，朝臣議之。有請假節以紓患者。畋采群議，欲以南海節制縻之。攜以始用高駢，欲立奇功以圖勝。攜曰：「高駢將略無雙，淮士甲兵甚銳。今諸道之師方集，蕞爾纖寇，不足平殄。何事舍之示怯，而令諸軍解體耶！」畋曰：「巢賊之亂，本因饑歲。人以利合，乃至實繁。江、淮以南，薦食殆半。國家久不用兵，士皆忘戰；所在節將，閉門自守，尚不能枝。不如釋咎包容，權降恩澤。彼本以饑年利合，一遇豐歲，孰不懷思鄉土？其眾一離，則巢賊幾上肉耳，此所謂不戰而屈人兵也！若此際不以計攻，全恃兵力，恐天下之憂未艾也。」

群議然之，而左僕射於琮曰：「南海有市舶之利，歲貢珠璣。如今妖賊所有，國藏漸當廢竭。」上亦望駢成功，乃依攜議。及中書商量制敕，畋曰：「妖賊百萬，橫行天下，高公遷延玩寇，無意翦除，又從而保之，彼得計矣。國祚安危，在我輩三四人畫度。公倚淮南用兵，吾不知稅駕之所矣！」攜怒，拂衣而起，袂染於硯，因投之。僖宗聞之怒，曰：「大臣相詬，何以表儀四海？」二人俱罷政事，以太子賓客分司東都。

廣明元年，賊自嶺表北渡江、浙，虜崔璆，陷淮南郡縣。高駢止令張璘控制沖要，閉壁自固。天子始思畋前言，二人俱征還，拜畋禮部尚書。尋出為鳳翔隴右節度使。是冬，賊陷京師，僖宗出幸。畋聞難作，候駕於斜谷迎謁，垂泣曰：「將相誤陛下，以至於此。臣實罪人，請死以懲無狀。」上曰：「非卿失也。朕以狂寇淩犯，且駐蹕興元。卿宜堅扼賊沖，勿令滋蔓。」畋對曰：「臣心報國，死而後已，請陛下無東顧之憂。然道路艱虞，奏報梗澀，臨機不能遠稟聖旨，願聽臣便宜從事。」，上曰：「茍利宗社，任卿所行。」畋還鎮，搜乘補卒，繕修戎仗，浚飾城壘。盡出家財以散士卒。晝夜如臨大敵。

中和元年二月，賊將尚讓、王璠率眾五萬，欲攻鳳翔。畋預知賊至，令大將李昌言等伏於要害。賊以畋儒者，必不能拒，步騎長驅，部伍不整。畋以銳卒數千，陳於高岡，虛立旗幟，延袤數里。距賊十餘里，伐鼓而陣。賊不之測眾寡，始欲列卒而陣，後軍未至，而昌言等發伏擊之，其眾大撓。日既晡矣，岐軍四合，追擊於龍尾陂，賊委兵仗自潰，斬馘萬計，得其鎧仗，岐軍大振。天子聞之，謂宰相曰：「予知畋不盡儒者之勇，甚慰予懷。」即授畋檢校尚書左僕射、同平章事，充京西諸道行營都統。

時畿內諸鎮禁軍尚數萬，賊巢汙京師後，眾無所歸。畋承制招諭，諸鎮將校皆萃岐陽。畋分財以結其心，與之盟誓，期匡王室。又傳檄天下曰：

鳳翔隴右節度使、檢校尚書左僕射、同中書門下平章事、充京西諸道行營都統、上柱國、滎陽郡開國公、食邑二千戶鄭畋，移檄告諸籓鎮、郡縣、侯伯、牧守、將吏曰：夫屯亨有數，否泰相沿，如日月之蔽虧，似陰陽之愆伏。是以漢朝方盛，則莽、卓肆其奸兇；夏道未衰，而羿、浞騁其殘酷。不無僭越，尋亦誅夷。即知妖孽之生，古今難免。代有忠貞之士，力為匡復之謀。我國家應五運以承乾，躡三王之垂統，綿區飲化，匝宇歸仁。十八帝之鴻猷，銘於神鼎；三百年之睿澤，播在人謠。加以政尚寬弘，刑無枉濫，翼翼勤行於王道，孜孜務恤於生靈。足可傳寶祚於無窮，禦瑤圖於不朽。

近歲螟蝗作害，旱延災，因令無賴之徒，遽起亂常之暴。雖加討逐，猶肆猖狂。草賊黃巢，奴仆下才，豺狼醜類。寒耕熱耨，不勵力於田疇；媮食靡衣，務偷生於剽奪。結連兇黨，驅迫平人，始擾害於里閭，遂侵淩於郡邑。屬以籓臣不武，戎士貪財，徒加討逐之名，竟作遷延之役。致令滋蔓，累有邀求。聖上愛育情深，含弘道廣，指萬方而罪己，用百姓以為心。假以節旄，委之籓鎮，冀其悛革，免困疲羸。而殊無犬馬之誠，但恣蟲蛇之毒。剽掠我征鎮，覆沒我京都，淩辱我衣冠，屠殘我士庶。視人命有同於草芥，謂大寶易取如弈棋。而乃竊據宮闈，偽稱名號。爛羊頭而拜爵，續狗尾以命官。燕巢幕以誇安，魚在鼎而猶戲。殊不知五侯拗怒，期分項羽之屍；四冢既成，待葬蚩尤之骨。猶復廣侵田宅，濫瀆貨財，比溪壑以難盈，類烏鳶而縱攫。茫茫赤縣，僅同夷貊之鄉；惴惴黔黎，若在狴牢之內。固已人神共怒，行路傷心。

畋謬領籓垣，榮兼將相，每枕戈而待旦，常泣血以忘餐；誓與義士忠臣，共翦狐鳴狗盜。近承詔命，會合諸軍。皇帝親禦六師，即離三蜀；霜戈萬隊，鐵馬千群；雕虎嘯以風生，應龍驤而雲起。淮南高相公，會關東諸道百萬雄師，計以夏初，會於關內。畋與涇原節度使程宗楚、秦州節度使仇公遇等，已驅組練，大集關畿；爭麾隴右之蛇矛，待掃關中之蟻聚。而吐蕃、党項以久被皇化，深憤國讎，願以沙漠之軍，共獻蕩平之捷。此際華戎合勢，籓鎮連衡，旌旗煥爛於雲霞，劍戟晶熒於霜雪。莫不持繩待試，賈勇爭先；思垂竹帛之功，誓雪朝廷之恥。矧茲殘孽，不足殄除。況諸道世受國恩，身縻好爵，皆貯匡邦之略，鹹傾致主之誠。自函、洛構氛，鑾輿避狄，莫不指銅駝而皆裂，望玉壘以魂銷。聞此勤王，固宜投袂。更希憤激，速殄寇讎。永圖社稷之勛，以報君親之德，迎鑾反正，豈不休哉。

時駕在坤維，音驛阻絕，以為朝廷無能復振。及畋傳檄，諸籓聳動，各治勤王之師，巢賊聞之大懼。自是賊騎不過京西。當時非畋扼賊之沖，褒、蜀危矣。尋進位檢校司空。

其年冬，畋暴病，以岐山方禦賊沖，宜須驍將鎮守，表薦大將李昌言，詔可之。詔畋赴行在。二年正月至成都，以王鐸代畋將兵收復。畋尋以僕射平章事，以疾，久之不拜，累表乞解機務。二年冬，罷相，授太子少保。僖宗以畋子給事中凝績為隴州刺史，詔侍畋就郡養疾，薨於郡舍，時年五十九。

光啟末，李茂貞授鳳翔節度使。畋會兵時，茂貞為博野軍小校在奉天，畋盡召其軍至岐下，以茂貞勤於軍旅，甚奇之，委以遊邏之任。至是，茂貞思畋獎待之恩，上表論之曰：

臣伏見當道故檢校司空、同平章事鄭畋，瑞應星精，祥開月角；建洪爐於聖代，成庶績於明昌。鳳毛方浴於春池，龍節忽移於右輔。旋以群鴟嘯聚，萬蝟鋒攢，蒼黃而玉輅省方，次第而金門徹鑰。九州相望，初猶豫以從風；百辟無歸，半狐疑而委質。而畋沖冠怒發，投袂治兵；羅劍戟於樽前，練貔貅於閫外。坎牲誓眾，釁鼓出師；馳羽檄於四方，暢皇威於萬里。身維地軸，決橫流而盡入東溟；手正天關，掃妖星而重尊北極。及至囊沙減竈，伐鼓揚旌；四兇方侈於獸心，一陣盡塗於龍尾。大振建瓴之捷，只於反掌之間。不期天柱朝摧，將星夜隕；竹帛徒書於茂烈，松楸未煥於易名。臣始仕從戎，爰承指顧，稟三令五申之戒，預一匡九合之謀。今則謬以微功，獲居重鎮。尋武侯之遺愛，城壘宛然；念叔子之高蹤，涕零何極？伏冀特加贈謚，以慰泉扃。

昭宗嘉之，詔贈司徒，謚曰文昭。

畋文學優深，器量弘恕。美風儀，神彩如玉，尤能賦詩。與人結交，榮悴如一。始為員外郎，為鄭薰不放省上，畋不以為憾。及畋作相，薰子為郎，畋特獎拔為給事中，列曹侍郎。其以德報怨，多此類也。

子凝績，景福中歷刑部、戶部侍郎。

盧攜，字子升，范陽人。祖損。父求，寶歷初登進士第，應諸府辟召。位終郡守。攜，大中九年進士擢第，授集賢校理，出佐使府。咸通中，入朝為右拾遺、殿中侍御史，累轉員外郎中、長安縣令、鄭州刺史。召拜諫議大夫。乾符初，以本官召充翰林學士，拜中書舍人。乾符末，加戶部侍郎、學士承旨。四年，以本官同中書門下平章事，累加門下侍郎，兼兵部尚書、弘文館大學士。

五年，黃巢陷荊南、江西外郛及虔、吉、饒、信等州，自浙東陷福建，遂至嶺南，陷廣州，殺節度使李岧，遂抗表求節鉞。初，王仙芝起河南，攜舉宋威、齊克讓、曾袞等有將略，用為招討使。及宋威殺尚君長，致賊充斥。朝廷遂以宰臣王鐸為都統，攜深不悅。浙帥崔璆等上表，請假黃巢廣州節鉞，上令宰臣議。攜以王鐸為統帥，欲激怒黃巢，堅言不可假賊節制，止授率府率而已。與同列鄭畋爭論，投硯於地。由是兩罷之，為太子賓客分司。

六年，高駢大將張麟頻破賊。攜素待高駢厚，常舉可為統帥。天子以駢立功，復召攜輔政。及王鐸失守，罷都統，以高駢代之。由是自潼關以東，汝、陜、許、鄧、汴、滑、青、兗皆易帥。王鐸、鄭畋所授任者，皆易之。攜內倚田令孜，外以高駢為援，朝廷大政，高下在心。時攜病風，精神恍惚。政事可否，皆決於親吏溫季修，貨賄公行。及賊擾淮南，張麟被殺，而許州逐帥，溵水兵潰。朝廷震懼，皆歸罪於攜。及賊陷潼關，罷攜相，為太子賓客，是夜仰藥而死。

子晏，天祐初，為河南縣尉，為柳璨所殺。

王徽，字昭文，京兆杜陵人，其先出於梁魏。魏為秦滅，始皇徙關東豪族實關中，魏諸公子徙於霸陵。以其故王族，遂為王氏。後周同州刺史熊，徽之十代祖，葬咸陽之鳳岐原，子孫因家焉。曾祖擇，從兄易從，天後朝登進士第。從弟明從、言從，睿宗朝並以進士擢第。昆仲四人，開元中三至鳳閣舍人，故時號「鳳閣王家」。其後，易從子定，定子逢，逢弟仲周，定兄密，密子行古，行古子收，收子超，皆以進士登第。王氏自易從已降，至大中朝登進士科者，一十八人；登臺省，歷牧守、賓佐者，三十余人。擇從，大足三年登進士第，先天中，又應賢良方正制舉，升乙第，再遷京兆士曹參軍，充麗正殿學士。祖察，至德二年登進士第，位終連州刺史。父自立，位終緱氏令。

徽大中十一年進士擢第，釋褐秘書省校書郎。戶部侍郎沈詢判度支，辟為巡官。宰相徐商領鹽鐵，又奏為參佐。時宣宗詔宰相於進士中選子弟尚主，或以徽籍上聞。徽性沖淡，遠勢利，聞之憂形於色。徽登第時，年逾四十，見宰相劉瑑哀祈，具陳年已高矣，居常多病，不足以塵汙禁臠。瑑於上前言之方免。從令狐綯歷宣武、淮南兩鎮掌書記，得大理評事。召拜右拾遺，前後上疏論事二十三，人難言者必犯顏爭之，人士翕然稱重。

會徐商罷相鎮江陵，以徽舊僚，欲加奏辟而不敢言。徽探知其旨，即席言曰：「僕在進士中，荷公重顧，公佩印臨戎，下官安得不從？」商喜甚，奏授殿中侍御史，賜緋，荊南節度判官。

高湜時持憲綱，奏為侍御史知雜，兼職方員外郎，轉考功員外。時考簿上中下字硃書，吏緣為奸，多有揩改。徽白僕射，請以墨書，遂絕奸吏之弊。宰相蕭倣以徽明於吏術，尤重之。乾封初，遷司封郎中、長安縣令。學士闕人，倣用徽為翰林學士，改職方郎中、知制誥，正拜中書舍人。延英中謝，面賜金紫，遷戶部侍郎、學士承旨。改兵部侍郎、尚書左丞，學士承旨如故。

廣明元年十二月三日，改戶部侍郎、同平章事。是日，黃巢入潼關，其夜僖宗出幸。徽與同列崔沆、豆盧瑑、僕射于琮，至曙方知車駕出幸，遂相奔馳赴行在。徽夜落荊榛中，墜於崖谷，為賊所得，迫還京師。將授之偽命，徽示以足折口喑，雖白刃環之，終無懼色。賊令輿歸第，命醫工視之。月余，守視者稍怠，徽乃雜於負販，竄之河中，遣人間道奉絹表入蜀。

天子嘉之，詔授光祿大夫，守兵部尚書。將赴行在，尋詔徽以本官充東面宣慰催陣使。時王鐸都統行營兵馬在河中，累年未能破賊。徽與行營都監楊復光謀，赦沙陁三部落，令赴難。其年夏，代北軍至，決戰累捷，收復京師，以功加尚書右僕射。

光啟中，潞州軍亂，殺其帥成麟，以兵部侍郎鄭昌圖權知昭義軍事。時孟方立割據山東三州，別為一鎮。上黨支郡，唯澤州耳，而軍中之人多附方立，昌圖不能制。宰相奏請以重臣鎮之，乃授徽檢校尚書左僕射、同平章事、潞州大都督府長史、澤潞邢洺磁觀察等使。時鑾輅未還，關東聚盜。而河東李克用與孟方立方爭澤潞。以朝廷兵力必不能加，上表訴之曰：

臣聞量才授任，本切於安人；奉上推忠，莫先於體國。臣早逢昌運，備歷華資，止仗竭誠，幸無躁跡。六年內置，雖叨侍從之榮；一日臺司，未展匡扶之誌。敢忘急病，用副憂勤。況重鎮兵符，元戎相印，特膺寵寄，出自宸衷，豈合憚勞，更陳衷款。但以鄭昌圖主留累月，將結深根；孟方立專據三州，轉成積釁。招其外則潞人胥怨，撫其內則邢將益疑。禍方熾於既焚，計奈何於已失。須觀勝負，乃決安危。欲遵命而勇行，則寢與百慮；思奉身而先退，則事體兩全。伏乞聖慈，博求廷議，擇其可付，理在從長。免微臣負懷寵之譏，使上黨破必爭勢。觸籓知難，庶無愧於前言；報國圖功，豈無伸於此日。

天子乃以昌圖鎮之，以徽為諸道租庸供軍等使，餘官如故。

時京師收復之後，宮寺焚燒，園陵毀廢，故車駕久而未還。乃以徽為大明宮留守、京畿安撫制置、修奉園陵等使。徽方治財賦，又兼制置，王畿之人，大半流喪，乃招合遺散，撫之如子。數年之間，版戶稍葺，東內齋閣，繕完有序。徽拜表請車駕還京，曰：「昨者狂寇將逃，延災方甚。而端門鳳畤，鎮福地而獨存；王氣龍盤，郁祥煙而不散。足表宗祧降祉，臨禦非遙。今雖初議修崇，未全壯麗，式示卑宮之儉，更凝馭道之尊。且肅宗才見捷書，便離岐下；德宗雖當盛暑，不駐漢中。故事具存，昌期難緩，願回鑾輅，早復京師。臣謬以散材，叨膺重寄，閉閣深念，拜章累陳。審時事之安危，系廟謀之得失。臣雖隨宜制置，竭力撫綏，如或鑾駕未回，必恐人心復散。縱成微效，終負殊私。勢有必然，理宜過慮。以茲淹駐，轉失機宜。實希永掛宸聰，亟還清蹕。」帝深嘉納，進位檢校司空、御史大夫，權知京兆尹事。

中外權臣，遣人治第京師。因其亂後，多侵犯居人，百姓告訴相繼。徽不避權豪，平之以法。由是殘民安業，而權幸側目惡其強。乃以其黨薛杞為少尹，知府事。杞方居父喪，徽執奏不令入府。權臣愈怒，奏罷徽使務，以本官徵赴行在。尋授太子少師，移疾退居蒲州。滿十旬，請罷。僖宗還宮，復授太子少師，疾，未任朝謁。宰相以徽怨望，奏貶集州刺史，徽乃輿疾赴貶所。不旬日，沙陀逼京師，僖宗出幸寶雞，而軍容田令孜得咎。天子以徽無罪，召拜吏部尚書，封瑯邪郡侯，食邑千戶。徽將赴行在，而襄王僭偽。邠、岐兵士，追逼乘輿。天子幸漢中，徽不能進。李熅偽制至河中府，召徽赴闕。徽托以風疾，不能步履。熅將僭號，逼內外臣僚署誓狀。徽稱臂緩，不能秉筆，竟不署名。

硃玫既誅，天子自褒中還，至鳳翔，召徽拜御史大夫。車駕還宮，徽上章，以足膝風痹，不任朝拜，乞除散秩，復授太子少師。及便殿中謝，昭宗顧瞻進對，曰：「王徽神氣尚強，安可自便？」乃改授吏部尚書。大亂之後，銓選失緒，吏為奸蠹，有重疊補擬者。徽從初註授，便置手歷，一一檢視，人無擁滯，內外稱之。進位檢校司空，守尚書右僕射。大順元年十二月卒，贈太尉，謚曰貞。

子三人：椿、樗、松。

史臣曰：議兵之難，古無百勝，蓋以行權制變，法斷在於臨機；出奇無窮，聲實懸於中的。昔晉國之平孫皓，賈公閭堅沮渡江；吳人欲拒曹瞞，張輔吳終慚失策。彼之賢俊，未免悔尤。況盧子升平代書生，素迷軍誌，只保高駢之平昔，不料高駢之苞藏；以至力困黃巢，毒流赤縣，絕吭仰藥，何所補焉？臺文氣激壯圖，誌攄宿憤，慷慨誓眾，叱咤臨戎；竟扼賊喉，以康天步，謂之不武，斯焉取斯？崔、趙以鼎職奉親，天倫並達，積慶垂裕，播美士林。徽誌吐盜泉，脫身虎口，功名不墜，君子多之。

贊曰：武以伸威，謀以制敵。何必臨戎，陳師衽席。高駢玩寇，盧攜保奸。聖斷一誤，崎嶇劍山。


Chinese text: This work was published before January 1, 1923, and is in the
public domain worldwide because the author died at least 100 years ago.
