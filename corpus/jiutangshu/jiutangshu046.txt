志第二十二職官一

高祖發跡太原，官名稱位，皆依隋舊。及登極之初，未遑改作，隨時署置，務從省便。武德七年定令：以太尉、司徒、司空為三公。尚書、門下、中書、秘書、殿中、內侍為六省。次御史台；次太常、光祿、衛尉、宗正、太僕、大理、鴻臚、司農、太府，為九寺；次將作監；次國子學；次天策上將府；次左右衛、左右驍衛、左右領軍、左右武候、左右監門、左右屯、左右領，為十四衛府。東宮置三師、三少、詹事府、門下典書兩坊。次內坊；次家令、率更、僕三寺；次左右衛率府、左右宗衛率府、左右虞候率府、左右監門率府、左右內率府，為十率府。王公以下置府佐國官。公主置邑司已下。並為京職事官。州縣、鎮戍、岳瀆、關津為外職事官。又以開府儀同三司、從一品。特進、正二品。左光祿大夫、從一品。右光祿大夫、正二品。散騎常侍、從三品。太中大夫、正四品。通直散騎常侍、正四品。中大夫、從四品上。員外散騎常侍、從四品下。中散大夫、正五品上。散騎侍郎正五品下。通直散騎侍郎、從五品上。員外散騎侍郎、從五品下。朝議郎、承議郎、正六品。通議郎、通直郎、從六品。朝請郎、宣德郎、正七品。朝散郎、宣義郎、從七品。給事郎、征事郎、正八品。承奉郎、承務郎、從八品。儒林郎、登仕郎、正九品。文林郎、將仕郎，從九品。並為文散官。

輔國、正二品。鎮軍從二品。二大將軍，冠軍、正三品。雲麾、從三品。忠武、壯武、宣威、明威、信遠、遊騎、遊擊自正四品上到從五品下。十將軍，為散號將軍，以加武士之無職事者。改上開府儀同三司為上輕車都尉，開府儀同三司為輕車都尉，儀同三司為騎都尉，秦王、齊王下統軍為護軍，副統軍為副護軍，上大都督為驍騎尉，大都督為飛騎尉，帥都督為雲騎尉，都督為武騎尉，車騎將軍為游騎將軍，親衛驃騎將軍為親衛中郎將，其勳衛驃騎准此。親衛車騎將軍為親衛郎將，其勳衛翊衛車騎並准此。監門府郎將為監門中郎將，領左右郎將，准此。諸軍驃騎將軍為統軍，其秦王、齊王下領三衛及庫直、驅咥直、車騎並准此。諸軍車騎將軍為別將。其散官文騎尉為承議郎，屯騎尉為通直郎，雲騎尉為登仕郎，羽騎尉為將仕郎。武德九年，罷天策上將府。

貞觀元年，改國子學為國子監，分將作為少府監，通將作為三監。八年七月，始以雲麾將軍為從三品階。九月，以統軍正四品下，別將正五品上。十一年，改令置太師、太傅、太保為三師。其三公已下，六省、一台、九寺、三監、十二衛、東宮諸司，並從舊定。又改以光祿大夫為從二品，金紫光祿大夫為正三品，銀青光祿大夫為從三品，正議大夫為正四品上，通議大夫為正四品下，太中大夫為從四品上，中大夫為從四品下，中散大夫為正五品上，朝議大夫為正五品下，朝請大夫為從五品上，朝散大夫為從五品下。其六品下，唯改通議郎為奉議郎，自餘依舊。更置驃騎大將軍為從一品武散官；輔國、鎮軍二大將軍為從二品武散官。冠軍將軍加大字。及雲麾已下，遊擊已上，改為五品已上武散官。又置昭武、振威、致果、翊麾、宣節、禦武、仁勇、陪戎八校尉副尉，自正六品至從九品，上階為校尉，下為副尉。為六品已下武散官。

凡九品已上職事，皆帶散位，謂之本品。職事則隨才錄用，或從閑入劇，或去高就卑，遷從出入，參差不定。散位則一切以門廕結品，然後勞考進敘。《武德令》，職事高者解散官，欠一階不到為「兼」。職事卑者，不解散官。《貞觀令》，以職事高者為「守」，職事卑者為「行」，仍各帶散位。其欠一階，依舊為「兼」，與當階者，皆解散官。永徽已來，欠一階者，或為兼，或帶散官，或為守，參而用之。其兩職事者亦為「兼」，頗相錯亂。其欠一階之「兼」，古念反。其職事之兼，古恬反。字同音異耳。咸亨二年，始一切為「守」。

自高宗之後，官名品秩，屢有改易。今錄永泰二年官品。其改易品秩者，注於官品之下。若改官名及職員有加減者，則各附之於本職云。

唐初因隋號，武德三年三月，改納言為侍中，內史令為中書令，給事郎為給事中，內書省為中書省。貞觀二十三年六月，改民部尚書為戶部尚書。七月，改治書侍御史為御史中丞，改諸州治中為司馬，別駕為長史，治禮郎為奉禮郎。顯慶元年，改戶部尚書為度支尚書，侍郎為度支侍郎。又置驃騎大將軍員，從一品。龍朔二年二月甲子，改百司及官名。改尚書省為中台，僕射為匡政，左右丞為肅機，左右司郎中為丞務，吏部為司列，主爵為司封，考功為司績，禮部為司禮，祠部為司禋，膳部為司膳，主客為司蕃，戶部為司元，度支為司度，倉部為司倉，金部為司珍，兵部為司戎，職方為司域，駕部為司輿，庫部為司庫，刑部為司刑，都官為司僕，比部為司計，工部為司平，屯田為司田，虞部為司虞，水部為司川，余司依舊。尚書為太常伯，侍郎為少常伯，郎中為大夫。中書門下為東西台。侍中為左相，黃門侍郎為東台侍郎，給事中為東台舍人，散騎常侍為左右侍極，諫議大夫為正諫大夫。中書令為右相，侍郎為西台侍郎，舍人為西台舍人。秘書省為蘭台，監為太史，少監為侍郎，丞為大夫。著作郎為司文郎中，太史令為秘閣郎中。御史台為憲台，御史大夫為大司憲，御史中丞為司憲大夫。殿中省為中禦府，丞為大夫。尚食為奉膳，尚藥為奉醫，尚衣為奉冕，尚舍為奉扆，尚乘為奉駕，尚輦為奉禦，並為大夫。內侍省為內侍監。太常為奉常，光祿為司宰，衛尉為司衛，宗正為司宗，太僕為司馭，大理為詳刑，正為大夫。鴻臚為司文，司農為司稼，太府為外府，卿並為正卿。少府監為內府監。將作監為繕工監，大匠為大監，少匠為少監。國子監為司成館，國子祭酒為大司成，司業為少司成，博士為宣業。都水為司津監。左、右衛府、左、右驍衛府、左、右武衛府，並除「府」字。左、右屯衛府為左右威衛，左、右領軍衛為左右戎衛，武候為金吾衛，千牛為奉宸衛，屯營為羽林軍。詹事為端尹府，門下、典書為左右春坊，左右庶子為左右中護。中允為左贊善大夫，洗馬為司經大夫，中舍人為右贊善大夫。家令寺為宮府寺，率更寺為司更寺，僕寺為馭僕寺，長官並為大夫。左、右衛率府為典戎衛，左、右宗衛率府為司禦衛，左右虞候率府為清道衛，監門率府為崇掖衛，內率府為奉裕衛。七日，又制廢尚書令，改起居郎為左史，起居舍人為右史，著作佐郎為司文郎，太史丞為秘閣郎，左右千牛為奉宸，司議郎為左司議郎，太子舍人為右司議郎。典膳、藥藏、內直監、宮門大夫，並改為郎。太子千牛為奉裕。

總章二年置司列、司戎少常伯各兩員。咸亨元年十二月詔：「龍朔二年新改尚書省百司及僕射已下官名，並依舊。其東宮十率府，有異上臺諸衛，各宜依舊為率府。其左司議郎除「左」字。其左、右金吾、左、右威衛，依新改」。永淳元年七月，置州別駕。

光宅元年九月，改尚書省為文昌台，左、右僕射為文昌左、右相。吏部為天官，戶部為地官，禮部為春官，兵部為夏官，刑部為秋官，工部為冬官。門下省為鸞台，中書省為鳳閣，侍中為納言，中書令為內史。太常為司禮，鴻臚為司賓，宗正為司屬，光祿為司膳，太府為司府，太僕為司僕，衛尉為司衛，大理為司刑。司農依舊。左、右驍衛為左右威衛，左、右武衛為左、右鷹揚衛，左、右威衛為左右豹衛，左、右領軍衛為左右玉鈴衛。左、右金吾衛依舊。御史台改為左肅政台，專知京百官及監諸軍旅，並承詔出使。更置右肅政台，專知諸州案察。

垂拱元年二月，改黃門侍郎為鸞台侍郎，文昌都省為都台，主爵為司封，秘書省為麟台，內侍省為司宮台，少府監為尚方監。其左、右尚方兩署除「方」字。將作監為營繕監，國子監為成均監，都水監為水衡監。其詹事府為宮尹府，詹事為太尹，少詹事為少尹。左、右內率府為左右奉裕率府，千牛為左右奉裕，左、右監門率府為左右控鶴禁率府，諸衛鎧曹改為胄曹，司膳寺肴藏署改為珍羞署。十月，增置天官侍郎二員。又置左、右補闕、拾遣各二員。三年，加秋官侍郎一員。

永昌元年，置左、右司員外郎各一員。天授二年，增置左、右補闕、拾遣各三員，通滿五員。長壽二年，增夏官侍郎三員。大足元年，加營繕少匠一員，左右羽林衛各增置將軍一員。洛、雍、並、荊、揚、益六州，置左、右司馬各一員。長安三年，增置司勳員外郎一員，地官依舊置侍郎一員，洛、並及三大都督府司馬宜依舊置一員。神龍元年二月，台閣官名，並依永淳已前故事。廢左、右司員外郎。左右千牛衛各置大將軍一員。東都置太廟官吏，增置太常、大理少卿各一員。二年，又置員外官凡二千餘人。超授閹官七品已上員外者，又千餘人。十二月，復置左右司員外郎各一員。景雲二年，復置太子左、右諭德、太子左、右贊善大夫各兩員。雍、洛及大都督府長史加為三品階，別駕致敬，依前。太極元年，光祿、大理、鴻臚、太府、衛尉、宗正，各增置少卿一員。秘書少監、國子司業、少府少監、將作少匠、左右台中丞，各增置一員。雍、洛二州及益、並、荊、揚四大都督府，各增置司馬一員，分為左、右司馬。

開元元年十二月，改尚書左右僕射為左右丞相，中書省為紫微省，門下省為黃門省，侍中為監。雍州為京兆府，洛州為河南府。長史為尹，司馬為少尹，錄事參軍為司錄參軍，余司改司為曹。五年九月，紫微省依舊為中書省，黃門省為門下省，黃門監為侍中。二十四年九月，改主爵為司封。天寶元年二月，侍中改為左相，中書令改為右相，左、右丞相依舊為僕射，黃門侍郎為門下侍郎。改州為郡，刺史為太守。十一載正月，改吏部為文部，兵部為武部，刑部為憲部。其行內諸司有部者並改。改駕部為司駕，改庫部為司庫，金部為司金，倉部為司儲，比部為司計，祠部為司禋，膳部為司膳，虞部為司虞，水部為司水。將作大匠為監，少匠為少監。至德二載十二月敕：「近日所改百司額及郡名並官名，一切依故事。」於是侍中、中書令、兵吏部等並仍舊。罷郡為州，復以太守為刺史。

正第一品

太師、太傅、太保、太尉、司徒、司空，已上職事官。王，爵。《武德令》有天策上將，九年省。

從第一品

開府儀同三司、文散官。開府儀同三司及特進不帶職事官者，朝參祿俸並同職事，仍隸吏部也。太子太師、太子太傅、太子太保、已上職事官。驃騎大將軍，武散官。嗣王、郡王、國公，爵。

正第二品

特進，文散官。輔國大將軍，武散官。開國郡公，爵。《武德令》唯有公、侯、伯、子、男，貞觀十一年加開國之稱也。上柱國，勳官。《武德令》有尚書令，龍朔二年省。自是正第二品無職事官。

從第二品

尚書左右僕射、太子少師、太子少傅、太子少保、京兆河南太原等七府牧、大都督、揚、幽、潞、陝、靈。大都護、單于、安西，已上職事官。光祿大夫，文散官；鎮軍大將軍，武散官。開國縣公，爵。柱國，勳官。

正第三品

侍中、中書令、吏部尚書、舊班在左相上，《開元令》移在下。門下侍郎、中書侍郎、舊班正四品上，大曆二年升。左右衛、左右驍衛、左右武衛、左右威衛、左右領軍衛、左右金吾衛、左右監門衛、左右羽林軍、左右龍武、左右英武六軍大將軍、左右千牛衛大將軍、自左右衛已下，並為武職事官。戶部、禮部、兵部、刑部、工部尚書、《武德令》，禮部次吏部，兵部次之，民部次之。貞觀年改以民部次禮部，兵部次之。則天初又改以戶部次吏部，禮部次之，兵部次之。太子賓客、舊兼職無品，《開元前令》定入官品也。太常卿、宗正卿、天寶初升入正三品也。太子詹事、左右散騎常侍、舊班從三品，廣德年升。內侍監、唐初舊制，內侍省無三品官，內侍四員，秩四品。天寶十三年十二月，玄宗以中官高力士、袁思藝承恩遇，特置內侍監兩員，秩三品，以授之。中都督、上都護、已上除八大將軍，並為文職事官。金紫光祿大夫、文散官。冠軍大將軍、武散官。懷化大將軍、顯慶三年置，以授初附首領，仍隸諸衛也。上護軍。勳官。

從第三品

御史大夫、舊班在秘書監九卿下，《開元令》移在上。秘書監、光祿、衛尉、太僕、大理、鴻臚、司農、太府卿、國子祭酒、殿中監、少府監、將作監、諸衛羽林，入正三品。千牛龍武將軍、下都督、上州刺史、京兆河南太原等七尹、舊雍、洛長史從四品上，景雲二年加秩為從三品也。五大都督府長史、舊從四品上，景雲二年加秩為從三品。大都護府副都護、舊正四品上，《開元令》加入從三品。親王傅、巳上並職事官。諸衛羽林、千牛龍武將軍為武，余並為文。銀青光祿大夫、文散官。開國侯、爵。雲麾將軍、武散官。歸德將軍、顯慶三年置，以授初附首領，仍隸諸衛也。護軍。勳官。《武德令》有天策上將府長史、司馬，九年省也。

正第四品上階

門下侍郎、中書侍郎、舊正四品下階，《開元令》加入上階也。尚書左丞、永昌元年進為正三品，如意元年復舊，吏部侍郎、武德七年省諸司侍郎，吏部郎中為正四品上。貞觀三年復置侍郎，其吏部郎中復舊為五品下。太常少卿、太子左庶子、太子少詹事、太子左右衛、左右司禦、左右清道、左右內率、左右監門率府率、中州刺史、軍器監、武德初為正三品，七年省，八年復置，九年又省，十年復置北都軍器監。上都護府副都護、上府折沖都尉、《武德令》統軍正四品下，後改為折沖都尉。《垂拱令》始分為上中下府，改定官品。自此已上職事官。率及折沖為武，余並為文也。正議大夫、文散官也。開國伯、爵。忠武將軍、武散官。上輕車都尉。勳官。

正第四品下階

尚書右丞、永昌元年進為從三品，如意元年復舊。諸司侍郎、太子右庶子、左右諭德、左右千牛衛、左右監門衛中郎將、親勳翊衛羽林中郎將、下州刺史、《武德令》，中州刺史，正四品，下州刺史，從四品上。《貞觀令》，一切為下州，加入正四品下。自此已上職事官。中郎將為武，余並為文也。通議大夫、文散官。壯武將軍。武散官。

從第四品上階

秘書少監、八寺少卿、殿中少監、太子左右衛、司禦、清道、內率、監門副率、太子親勳翊衛中郎將、太子家令、太子率更令、太子僕、內侍、大都護親王府長史、已上職事官。府率、中郎將為武，余並為文。太中大夫、文散官。宜威將軍、武散官。輕車都尉。勳官。

從第四品下階

國子司業、少府少監、將作少匠、京兆河南太原府少尹、大都督府大都護府親王府司馬、上州別駕、已上職事文官。《武德令》，上州別駕正五品上。二十三年為長史，前上元年，復置別駕，定入從四品也。中府折沖都尉、武職事官。中大夫、文散官。明威將軍。武散官。《武德令》有天策上將府從事中郎，九年省。

正第五品上階

諫議大夫、御史中丞、《武德令》，從五品上。《貞觀令》，加入正五品上，五年又加入四品。如意元年復舊也。國子博士、給事中、中書舍人、太子中允、太子左右贊善大夫、都水使者、萬年長安河南洛陽太原晉陽奉先會昌縣令、武德元年，敕萬年、長安令為正五上。七年定令，改為從五品。貞觀初復舊也。親勳翊衛羽林郎將、中都督府上都護府長史、親王府諮議參軍事、《武德令》，正五品下也。軍器少監、太史少監、親王府典軍、已上職事官。郎將、典軍為武，余並為文。《永徽令》，親王典軍從四品下。《垂拱令》改入五品也。中散大夫、文散官。開國子、爵。定遠將軍、武散官。上騎都尉。勳官。

正第五品下階

太子中舍人、尚食尚藥奉禦、太子親勳翊衛郎將、內常侍、中都督上都護府司馬、中州別駕、下府折沖都尉、已上職事官。郎將、折沖為武，余並為文也。朝議大夫、文散官。甯遠將軍。武散官。《武德令》有天策上將軍諮祭酒，九年省。

從第五品上階

尚書左右諸司郎中、《武德令》，吏部郎中正四品上，諸司郎中正五品上。貞觀二年，並改為從五品上也。秘書丞、《武德令》，正五品上。《永徽令》改也。著作郎、太子洗馬、殿中丞、尚衣尚舍尚乘尚輦奉禦、獻陵昭陵恭陵橋陵八陵令、《武德》，諸陵令從七品下，永徽二年加獻、昭二陵令，為從五品。已後諸陵並相承依獻、昭二陵也。親王府副典軍、下都督府上州長史、下州別駕、已上職事官。典軍為武，余並為文也。朝請大夫、文散官。開國男、爵。遊擊將軍、武散官。騎都尉。勳官。舊有太公廟令，武德年七品下，永徽二年加從五品上，開元二十四年省也。

從第五品下階

大理正、太常丞、太史令、內給事太子典內、舊正六品上，《開元令》改。下都督府上州司馬、《武德令》，上治中正五品下。貞觀初改。親王友、《武德令》，正五品下也。宮苑總監、上牧監、上府果毅都尉、已上職事官。果毅為武散，余並為文。駙馬都尉、奉車都尉、並武散官。駙馬自近代已來，唯尚公主者授之。奉車，有唐已來無其人。朝散大夫、文散官。遊擊將軍。武散官。《武德令》有天策上將府主簿、記室、參軍，九年省。《神龍令》有庫谷、斜穀監也。

正第六品上階

太學博士、《武德令》，從六品上，貞觀年改。太子詹事府丞、太子司議郎、太子舍人、中郡長史、《武德令》，中州別駕從五品上，貞觀年改也。太子典膳藥藏郎、京兆河南太原府諸縣令、武德元年敕，雍州諸縣令階從五品上，七年定令改。親王府掾屬、《武德令》，從五品下也。武庫中尚署令、《武德令》依上署令，從七品下，太極年改武庫令階，開元年改中尚令階。諸衛左右司階、中府果毅都尉、鎮軍兵滿二萬人已上司馬、已上職事官。司階、果毅為武，余並為文也。親勳翊衛校衛、衛官。朝議郎、文散官。昭武校尉、武散官。驍騎尉。勳官。

正第六品下階

千牛備身左右、衛官已上、王公已下高品子孫起家為之。太子文學、下州長史、武德中，下州別駕，正六品，貞觀二十三年，改為長史丞。永淳元年，諸州置別駕官。天寶八載停別駕，下郡置長史。後上元二年，諸州置別駕，不廢下府長史也。中州司馬、《武德令》，中州治中，從五品下，《貞觀令》改。內謁者監、中牧監、上牧副監、已上文職事官。上鎮將、武職事官。《武德令》，從四品下也。承議郎、文散官。昭武副尉。武散官。《武德令》有天策上將府諸曹參軍事，九年省也。

從第六品上階

起居郎、起居舍人、尚書諸司員外郎、《武德令》，吏部員外郎正六品上，諸司員外郎正六品下。貞觀二年改。八寺丞、大理司直、國子助教、《武德令》，從七品上。城門符寶郎、通事舍人、秘書郎、《武德令》，正七品上。著作佐郎、《武德令》，正七品下。侍御醫、《武德》、《乾封令》，正七品上。《神龍令》，從六品下。開元改。諸衛羽林長史、兩京市署令、武德四年進為從五品上，七年定令，復舊也。下州司馬、《武德令》，中下州治中，正六品下。親王文學、主簿、記室、錄事參軍、《武德令》，親王府文學已上，並正六品下也。諸州上縣令、已上交職事官。諸率府左右司階、武職事官。鎮軍兵不滿二萬人司馬、文職事官。左右監門校尉、親勳翊衛旅帥、衛官。奉議郎、文散官。振威校尉、武散官。飛騎尉。勳官。

從第六品下階

侍御史、舊從七品上，《垂拱令改》。少府將作國子監丞、太子內直典設宮門郎、太公廟令、司農寺諸園苑監、沙苑監、下牧監、宮苑總監副、互市監、中牧副監、已上文職事官。下府果毅都尉、武職事官。親王府校尉、衛官。通直郎、文散官。振威副尉。武散官。

正第七品上階

四門博士、詹事司直、左右千牛衛長史、尚食尚藥直長、太子左右衛司禦清道率府長史、軍器監丞、諸州中縣令、京兆河南太原府司錄參軍事、大都督大都護府錄事參軍事、親王府諸曹參軍、已上文職事官。《武德令》，親王府功曹、倉曹、戶曹、兵曹參軍事，從五品下；騎曹、鎧曹、田曹、士曹、水曹參軍事等，七品下也。中鎮將、武職事官。《武德令》，從五品下。太子千牛、親勳翊衛隊正副隊正、已上衛官。朝請郎、文散官。致果校尉武散官。雲騎尉。勳官。

正第七品下階

尚衣尚舍尚乘尚輦直長、太子通事舍人、內寺伯、京兆河南太原府大都督大都護府諸曹參軍、中都督上都護府錄事參軍事、諸倉諸冶司竹溫湯監、諸衛左右中候、上府別將、《武德令》，別將正五品上，後改為果毅。聖曆三年復置別將。上府長史、《武德令》，統軍長史正八品下也。上鎮副、《武德令》，從五品下。下鎮將、《武德令》，正六品下。下牧副監、已上職事官。中候、別將、鎮副、鎮將為武，余並為文也。宣德郎、文散官。致果副尉。武散官。《武德令》又有天策上將府參軍事，九年省。又有鹽池鹽井鹽、諸王百司問事謁者。

從第七品上階

殿中侍御史、《武德》至《乾封令》，並正八品上，垂拱年改。左右補闕、太常博士、太學助教、《武德令》，從八品下也。門下錄事、中書主書、尚書都事、九寺主簿、太子詹事主簿、太子左右內率監門率府長史、太子侍醫、太子三寺丞、都水監丞、諸州中下縣令、親王府東西閣祭酒、《武德令》，正六品下。京縣丞、萬年、長安、河南、洛陽、奉先、會昌、太原、晉陽。下都督府上州錄事參軍、中都督上都護府諸曹參軍事、中府別將長史、中鎮副、《武德令》，正六品下。已上職事官。別將、鎮副為武，余並為文。左右監門直長、勳衛、太子親衛、已上衛官。朝散郎、文散官。翊麾校尉、武散官。武騎尉。勳官。

從第七品下階

太史丞、監局同。御史台少府將作國子監主簿、御史台、國子監主簿、舊正八品，《垂拱令》改。掖庭令、宮闈令、上署令、郊社、太樂、鼓吹、太醫、太官、左藏令、乘黃、典客、上林、太倉、平准、常平、左尚、右尚、典牧。《武德令》有太廟、諸陵、典農、中尚、都水、常平。其左尚、典牧本中署，右尚本下署，開元初改之也。諸州下縣令、天寶五載，一切為中下縣。諸陵署丞、永徽二年加秩。舊有太廟署丞，武德為九品，永徽二年加秩，從七品上，開元年省也。司農寺諸園郤副監神龍令有諸冶副監宮苑總監丞，下都督府諸曹參軍，太子內坊丞舊正八品上開元初改親王國令舊規，流內正九品，太極年改。公主家令舊規，流內正八品，太極年改。上州諸參軍事、下府別將長史、下鎮副、《武德令》，從六品下。諸屯監、《武德令》有芳醖監，《神龍令》有漆園監。諸率府左右中候、鎮軍滿二萬人以上諸曹判司、已上職事官。別將、鎮副、中候為武，余並為文也。太子左右監門直長、親王府旅帥、諸折沖府校尉、已上衛官。《武德令》，諸府校尉，正六品下也。宣議郎、文散官。翊麾副尉。武散官。

正第八品上階

監察御史、舊從八品上，《垂拱令》改。協律郎、諸衛羽林龍武軍錄事參軍事、中署令、鉤盾、右藏、職染、掌治，《武德令》有衣冠署令。中州錄事參軍事、太醫博士、太子典膳藥藏丞、軍器監主簿、武庫署丞舊從八品下，開元初改。兩京市署丞、上牧監丞、《武德令》，從八品下，《神龍令》有庫谷、斜谷、太陰伊陽監丞。鎮軍不滿二萬人以上諸曹判司、已上文職事官。翊衛、太子勳衛、親王府執仗執乘親事、(已上衛官。給事郎、文散官。宣節校尉。武散官。《武德令》有天策上將府典簽，九年省。

正第八品下階

奚官內僕內府局令、下署令、太卜、廩犧、珍羞、良醖、掌醢、守宮、武器、車府、司儀、崇玄、導官、中右校、左校、甄官、河渠、弩坊、甲坊。《神龍令》又有幹、楫二署令也。諸衛羽林龍武諸曹參軍事、中州諸司參軍事、親王府京兆河南太原府大都督大都護府參軍事、《武德令》，親王府參軍，從七品下，《雍州》行參軍，正八品上。尚藥局司醫、京兆河南太原府諸縣丞、太子內直宮門丞、太公廟丞、諸宮農圃監、互市監丞、司竹副監、司農寺諸園苑監丞、靈台郎、已上文職事官。諸衛左右司戈、上戍主、已上武職事官。《武德令》有中鎮長史。備身、衛官。征事郎、文散官。宣節副尉。武散官。

從第八品上階

左右拾遣、太醫署針博士、四門助教、《武德令》，以九品上。左右千牛衛錄事參軍、下州錄事參軍、《武德令》有中下州諸司參軍事。諸州上縣丞、中牧監丞、《武德令》，正八品上。京縣主簿、太子左右衛司禦清道率府錄事參軍、中都督府上都護府參軍、親王府行參軍、《武德令》，正八品上。京兆河南太原大都督府博士、《武德令》，雍州博士，從八品下。諸倉諸冶司竹溫湯監丞、《武德令》有鹽池鹽井監丞，《神龍令》有太和監丞。保章正、已上文職事官。太子翊衛諸府旅帥、已上衛官。《武德》、《乾封令》，諸府旅帥，正七品下。承奉郎、文散官。禦侮校尉。武散官。

從第八品下階

大理評事、律學博士、太醫署丞、醫監、太子左右春坊錄事、左右千牛衛諸曹參軍、內謁者、太子左右衛司禦清道率府諸曹參軍事、太子諸署令、掖庭宮圍局丞、太史都水監主簿、太史為局則省主簿。中書門下尚書都省兵吏部考功禮部主事、舊從九品上，開元二十四年改七司入八品，其省內諸司依舊。上署丞、《武德令》有芳醖監丞。下都督府上州參軍事、中都督府上州博士、諸州中縣丞、諸王府典簽、《武德令》，正八品下。京縣尉、親王國大司農、舊規，流內正第七品，開元初改。公主家丞、舊規，流內正第九品，開元初改。諸屯監丞、上關令、上府兵曹、上鎮倉曹兵曹參軍事、《武德令》有下鎮長史。挈壺正、已上文職事官。中戌主、上戌副、永府左右司戈、已上武職事官。太子備身、親王府隊正、已上衛官。承務郎、文散官。禦侮副尉。武散官。

正第九品上階

校書郎、《永徽令》加入從八品下，《垂拱令》復舊。太祝、太子左右內率監門府錄事參軍、太子內方典直、中署丞、典客署掌客、親勳翊衛府羽林兵曹參軍事、嶽瀆令、諸津令下牧監丞、《武德令》，正八品下。《神龍令》有漆園丞，《開元前令》有沙苑丞。諸州中下丞、中郡博士、《武德令》，正九品下。京兆河南太原府諸縣主簿、武庫署監事、已上並文職事官。《武德令》有天策上將府錄事。其武庫監事，從九品下，太極年改也。儒林郎、文散官。仁勇校尉。武散官。

正第九品下階

正字、《永徽令》改入上階，《垂拱令》復舊。太子校書、《永徽令》改入上階、《垂拱令》復舊。奚官內僕內府局丞、下署丞、尚食局食醫、尚藥局醫佐、尚乘局奉乘司庫司廩、太史局司辰、典廄署主乘、太子左右內率監門率府諸曹參軍事、太子三寺主簿、詹事府錄事、龍朔年置桂坊錄事，咸亨年省。太子親勳翊府兵曹參軍事、諸州下縣丞、諸州上縣中縣主簿、中州參軍事、《武德令》，正九品上。下州博士、《武德令》，中下州博士，從九品上，下州博士，從九品下。京兆河南太原府諸縣尉、上牧主簿、諸宮農圃監丞、中關令、中府兵曹、親王國尉、舊規，流內正八品，開元初改。《武德令》有親王府鎮事及司閣。上關丞、《武德令》有上津尉。諸衛左右執戟、中鎮兵曹參軍、下戍主、已上職事官。執戟戍主為武，余並為文。諸折沖府隊正、衛官。登仕郎、文散官。仁勇副尉。武散官。

從第九品上階

尚書諸司御史台秘書省殿中省主事、奉禮郎、律學助教、太子正字、弘文館校書、太史司曆、太醫署醫助教、京兆河南太原府九寺少府將作監錄事、都督都護府上州錄事市令、宮匹總監主簿、中牧監主簿、《永徽令》有監漕。諸州中下縣主簿、上縣中縣尉、下府兵曹、已上並職事文官。文林郎、文散官。陪戎校尉。武散官。

從第九品下階

內侍省主事、國子監親王府錄事、太子左右春坊主事、崇文館校書、書學博士、算學博士、門下典儀、太醫署按摩咒禁博士、太卜署博士、太醫署針助教、太醫署醫正、太卜署卜正、太史局監候、親王國丞、舊規，流內正第九品，開元初改從正流內。掖庭局宮教博士、太子諸署丞、太子典食署丞、太子廄牧署典乘、諸監作諸監事計官、太官署監膳、太樂鼓吹署樂正、大理寺獄丞、下州參軍事、《武德令》，中下州行參軍，正九品，下州參軍，從九品上。中州下州醫博士、諸州中縣下縣尉、京縣錄事、下牧監主簿、下關令、中關丞、諸衛羽林長上、公主邑司錄事、諸津丞、、下鎮兵曹參軍、《武德令》有諸橋諸堰丞。諸率府左右執戟、已上職事官。長上、執戟為武，余並為文。親王府隊副、諸折沖府隊副、已上衛官。將仕郎、文散官。陪戎副尉。武散官。

流內九品三十階之內，又有視流內起居，五品至從九品。初以薩寶府、親王國官及三師、三公、開府、嗣郡王、上柱國已下護軍勳官帶職事者府官等品。開元初，一切罷之。今唯有薩寶、祅正二官而已。又有流外自勳品以至九品，以為諸司令史、贊者、典謁、亭長、掌固等品。視流外亦自勳品至九品，開元初唯留薩寶祅祝及府史，餘亦罷之。

職事者，諸統領曹事，供命王命，上下相攝，以持庶績。近代已來，又分為文武二職，分曹置員，各理所掌。五品已下，舊制吏部尚書進用。自隋已後，則中書門下知政事官訪擇聞奏，然後下制授之。三品已上，德高委重者，亦有臨軒冊授。自神龍之後，冊禮廢而不用，朝遷命官，制敕而已。六品已上，吏部選擬錄奏，書旨授之。

有唐已來，出身入仕者，著令有秀才、明經、進士、明法、書算。其次以流外入流。若以門資入仕，則先授親勳翊衛，六番隨文武簡入選例。又有齋郎、品子、勳官及五等封爵、屯官之屬，亦有番第，許同揀選。天寶三載，又置崇玄學，習《道德》等經，同明經例。自余或臨時聽敕，不可盡載。其秀才，有唐已來無其人。

職事官資，則清濁區分，以次補授。又以三品已上官，及門下中書侍郎、尚書左右丞、諸司侍郎、太常少卿太子少詹事、左右庶子、秘書少監、國子司業為清望官。太子左右諭德、左右衛左右千牛衛中郎將、太子左右率府左右內率府率及副、太子左右衛率府中朗將、已上四品。諫議大夫、御史中丞、給事中、中書舍人、太子中允、中舍人、左右贊善大夫、洗馬、國子博士、尚書諸司郎中、秘書丞、著作郎、太常丞、左右衛郎將、左右衛率府郎將、已上五品。起居郎、起居舍人、太子司議郎、尚書諸司員外郎、太子舍人、侍御史、秘書郎、著作佐郎、太學博士、詹事丞、太子文學、國子助教、已上六品。左右補闕、殿中侍御史、太常博士、四門博士、詹事司直、太學助教、已上七品。左右拾遺、監察御史、四門助教已上八品。為清官。自外各以資次遷授。開元中，裴光庭為吏部尚書，始用循資格以注擬六品已下選人。其後每年雖小有移改，然相承至今用之。

武散官，舊謂之散位，不理職務，加官而已。後魏及梁，皆以散號將軍記其本階，自隋改用開府儀同三司已下。貞觀年，又分文武，入仕者皆帶散位，謂之本品。

以門資出身者，諸嗣王郡王出身從四品下，親王諸子封郡公者從五品上，國公正六品上，郡公正六品下，縣公從六品上，侯正七品上，伯正七品下，子從七品上，男從七品下。皇帝緦麻以上親、皇太后周親出身六品上。皇太后大功親、皇后周親從六品上。皇帝袒免親、皇太后小功緦麻親、皇后大功親正七品上。皇后小功緦麻親、皇太子妃周親從七品上。其外戚各依服屬降宗親二階敘。諸娶郡主者出身六品上，娶縣主者正七品上，郡主子出身從七品上。縣主子從八品上。一品子正七品上，二品子正七品下，三品子從七品上，從三品子從七品下，正四品子正八品上，從四品子正八品下，正五品子從八品上，從五品及國公子從八品下。三品以上廕曾孫，五品以上廕孫。孫降子一等，曾孫降孫一等。

諸秀才出身，上上第，正八品上；上中第，正八品下；上下第，從九品上。明經出身，上上第，從八品下；上中第，從九品上。進士、明法出身，甲第，從九品上；乙第，從九品下。若通二經已外，每一經加一等。

勳官預文武選者，上柱國正六品上敘，以下遞降一階。凡入仕之後，遷代則以四考為限。四考中中，進年勞一階敘。每一考中上，進一階；一考上下，進二階。五品已上非恩制所加，更無進之令。

自武德至乾封，未有泛階之恩。應入三品者，皆以恩舊特拜，入五品者多依選敘，計階至朝散大夫已上，奏取進止，每年量多少進敘。餘並依本品授官。若滿三計至，即一切聽入。至乾封元年，文武普加二階。永淳元年二月敕：「文武官累積勞效，計至五品。一計至者，多未甄擢。再計至者，隨例必升，賢愚一貫。自今已後，一計至已上，有在官清慎，狀跡灼然，材堪應務者，所司具狀錄奏，當與進階。若公正無聞，循默自守，及未經任州縣官者，雖頻經計至，不在加階之限。即為恆例。」弘道元年，又普加一階。乃有九品職事及三衛階高者，併入五品。則天朝，泛階漸多，始令仕經八考，職事六品者許入。萬歲通天元年敕：「自今已後，文武官加階應入五品者，並取出身，已曆十二考已上，進階之時，見居六品官。其應入三品人，出身已二十五考以上，進階見居三品官。」無幾，入五品又加至十六考。神功元年制「勳官、品子、流外國官出身，不得任清資要官。應入三品，不得進階」。開元已來，伎術者經二十考，三省都事及主事、錄事十八考，亦聽敘。吏部檢歷任階考，判成錄奏。每制之日，應入三品五品者，皆令人參趁。或是遠方牧宰、諸司閒職，齎持金帛贈遣主典，知加階令史，乃有受納萬數者。台省要職，以加位為榮，亦有遣主典錢帛者。

舊例，開府及特進，雖不職事，皆給俸祿，預朝會，行立在於本品之次。光祿大夫已下，朝散大夫已上，衣服依本品，無祿俸，不預朝會。朝議郎已下，黃衣執笏，於吏部分番上下承使及親驅使，甚為猥賤。每當上之時，至有為主事令史守扃鑰執鞭帽者。兩番已上，則隨番許簡，通時務者始令參選。一登職事已後，雖官有代滿，即不復番上。

勳官者，出於周、齊交戰之際。本以酬戰士，其後漸及朝流。階爵之外，更為節級。周置上開府儀同三司、開府儀同三司、上儀同三司、儀同三司等十一號。隋文帝因周之舊，更增損之。有上柱國、柱國、上大將軍、大將軍、上開府儀同三司、開府儀同三司，上儀同三司、儀同三司，大都督、帥都督、都督，起正二品，至七品，總十一等，用賞勳勞。煬帝又改為左光祿大夫、右光祿大夫、金紫光祿大夫、銀青光祿大夫、正議大夫、朝請大夫、朝散大夫、建節奮武尉、宣惠尉十一等，以代都督已上。又增置綏德、懷仁、守義、奉誠、立信等五尉，以至從九品。武德初，雜用隋制，至七年頒令，定用上柱國、柱國、上大將軍、大將軍、上輕車都尉、輕車都尉、上騎都尉、騎都尉、驍騎尉、飛騎尉、雲騎尉、武騎尉，凡十二等，起正二品，至從七品。貞觀十一年，改上大將軍為上護軍，大將軍為護軍，自外不改，行之至今。

永微已後，以國初勳名與散官名同，年月既久，漸相錯亂。咸亨五年三月，更下詔申明，各以類相比。武德初光祿大夫比今日上柱國，左光祿大夫比柱國，右光祿大夫及上大將軍比上護軍，金紫光祿大夫及將軍比護軍，銀青光祿大夫及上開府比上輕車都尉，正議大夫及開府比輕車都尉，通議大夫及上儀同三司比上騎都尉，朝請大夫及儀同比騎都尉，授勳者動盈萬計。每年納課，亦分番於兵部及本郡，當上省司。又分支諸曹，身應役使，有類僮僕，據令乃與公卿齊班，論實在於胥吏之下。蓋以其猥多，又出自兵卒，所以然也。

武德初，以諸道軍各事繁，分置行台尚司省。其陝東道大行台尚書省，令一人，正第二品。掌管內軍人，總判省事。僕射一人，從第二品，三品任置。掌貳令事。左丞一人，正第四品下。右丞一人，正第四品下。掌分司糾正省內。都事一人，從第七品上。主事四人，從第九品上，諸司主事並同。並掌同京省。兵部尚書一人，正第四品，諸尚書並同。兼掌吏部事。司勳郎中一人，正第五品上，諸郎中並同。主事一人。考功郎中一人，主事一人。兵部郎中一人，主事二人。駕部郎中一人，主事二人。民部尚書一人，兼掌禮部事。禮部郎中一人，主事一人。膳部郎中一人，主事一人。度支郎中一人，主事二人。倉部郎中一人，主事二人。工部郎中一人，主事一人。屯田郎中一人，主事一人。每郎中兼京省二司。各有令史、書令史及掌固，並流外。食貨監一人，正第八品下，諸監同。掌膳羞、財物、賓客、鋪設、音樂、醫藥事。丞二人。正第九品下，諸監丞同。農圃監一人，掌倉廩、園圃、柴炭、芻槁、運漕之事。丞四人。武器監一人，掌兵仗、廄牧之事。丞二人。百工監一人，掌舟車及營造雜作之事。丞四人。各有錄事及府史、典事、掌固等，並流外。諸道行台尚書省，益州道、襄州道、東南道、河東道、河北道。令一人，從第二品。掌同陝東道大行台。僕射一人，正第三品，左右任置。丞一人，左右任置。左丞從四品上，右丞從四品下。都事二人，正第八上。主事二人。兵部尚書一人，從第三品，諸尚書同。兼掌吏部、禮部事。考功郎中一人，從第五品上，諸郎中並同。主事二人，從第九品下，諸主事同。膳部郎中一人，主事二人。兵部郎中二人，主事二人。民部尚書一人，兼掌刑部、工部。倉部郎中二人，主事二人。刑部郎中一人，主事二人。屯田郎中一人，主事二人。每郎中兼掌京省三司，各有令史、書令史、掌固，並流外也。食貨監一人，從八品上，武器監同。兼掌農圃監事，丞一人。兼掌百工監事，丞二人。兩監各有錄事、府史、典事、掌固等，並流外。

時秦王、齊王府官之外，又各置左右六護軍府及左右親事帳內府。其左一右一護軍府護軍各一人，正第四品下。掌率統軍已下侍衛陪從。副護軍各二人，從四品下。長史各一人，從七品下。錄事參軍各一人，從八品，有錄事及府史，並流外。倉曹參軍事各一人，兵曹參軍事各一人，鎧曹參軍事各一人。並正九品下，各有府史，並流外。統軍各五人，別將各十人，分掌領親勳衛及外軍。左二右二護軍府、左三右三護軍府，各減統軍三人，別將六人。余職員同左一右一府。其左右親事府統軍各一人，正四品下。掌率左右別將、侍衛陪從。長史一人，正八品下。錄事參軍事各一人，正九品上，有錄事及府史，並流外。兵曹參軍事各一人，鎧曹參軍事各一人。並正九品下，各有府史，並流外。左別將各一人，右別將各一人，正五品下。掌率親事以上侍衛陪從。其帳內府職員品秩，與統軍府同。又有庫直及驅咥直，庫直隸親事府，驅咥直隸帳內府。各於左右內選才堪者，量事置之。

武德四年，太宗平洛陽之後，又置天策上將府官員。天策上將一人，掌國之征討，總判府事。長史、司馬各一人，從事中郎二人，並掌通判府事。軍諮祭酒二人，謀軍事，贊相禮儀，宴接賓客。典簽四人，掌宣傳導引之事。主簿二人，掌省復教命。錄事二人，記室參軍事二人，掌書疏表啟，宣行教命。功曹參軍事二人，掌官員假使、儀式、醫藥、選舉、考課、祿恤、鋪設等事。倉曹參軍二人，掌糧廩、公廨、田園、廚膳、過所等事。兵曹參軍事二人，掌兵士簿帳、差點等事。騎曹參軍事二人，掌馬驢雜畜簿帳及牧養支料草粟等事。鎧曹參軍事二人，掌戎仗之事。士曹參軍事二人，掌營造及罪罰之事。六曹並有令史。書令史。參軍事六人，掌出使及雜檢校之事。其陝東道大行台尚書令及天策上將，太宗在籓為之。及升儲，並省之。山東道行台，武德五年省。餘道九年省。


Chinese text: This work was published before January 1, 1923, and is in the
public domain worldwide because the author died at least 100 years ago.
