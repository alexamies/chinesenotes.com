永安王孝基　淮安王神通　 子道彥　孝察　孝同　孝慈　孝友　孝節孝義孝逸

襄邑王神符 子德懋　文暕
　長平王叔良 子孝協　孝斌孝斌子思訓思誨　叔良　弟德良　幼良

　襄武王琛　河間王孝恭 子晦　孝恭弟　瑊　瑰廬江王瑗 王君廓附

　淮陽王道玄　江夏王道宗　隴西王博乂

永安王孝基，高祖從父弟也。父璋，周梁州刺史，與趙王祐謀殺隋文帝，事洩被誅，高祖即位，追封畢王。孝基，武德元年封永安王，歷陝州總管、鴻臚卿，以罪免。二年，劉武周將宋金剛來寇汾、澮。夏縣人呂崇茂殺縣令，舉兵反，自稱魏王，請援於武周。復以孝基為行軍總管討之，工部尚書獨孤懷恩、內史侍郎唐儉、陝州總管於筠悉隸焉。武周遣其將尉遲敬德潛援崇茂，大戰於夏縣，王師敗績，孝基與唐儉等皆沒於賊。後謀歸國，為武周所害，高祖為之發哀，廢朝三日，賜其家帛千匹。賊平，購其屍不得，招魂而葬之，贈左衛大將軍，謚曰壯。無子，以從兄韶子道立為嗣，封高平郡王。九年，降為縣公。永徽初，卒於陳州刺史。

淮安王神通，高祖從父弟也。父亮，隋海州刺史，武德初追封鄭王。神通，隋末在京師。義師起，隋人捕之，神通潛入鄠縣山南，與京師大俠史萬寶、河東裴勣、柳崇禮等舉兵以應義師。遣使與司竹賊帥何潘仁連結。潘仁奉平陽公主而至，神通與之合勢，進下鄠縣，眾逾一萬。自稱關中道行軍總管，以史萬寶為副，裴勣為長史，柳崇禮為司馬，令狐德棻為記室。高祖聞之大悅，授光祿大夫。從平京師，拜宗正卿。武德元年，拜右翊衛大將軍，封永康王，尋改封淮安王，為山東道安撫大使。擊宇文化及於魏縣，化及不能抗，東走聊城。神通進兵躡之，至聊城。會化及糧盡請降，神通不受。其副使黃門侍郎崔干勸納之，神通曰：「兵士暴露已久，賊計窮糧盡，克在旦暮，正當攻取，以示國威，散其玉帛，以為軍賞。若受降者，吾何以藉手乎？」干曰：「今建德方至，化及未平，兩賊之間，事必危迫。不攻而下之，此勳甚大。今貪其玉帛，敗無日矣！」神通怒，囚干於軍中。既而士及自濟北饋之，化及軍稍振，遂拒戰。神通督兵薄而擊之，貝州刺史趙君德攀堞而上，神通心害其功，因止軍不戰，君德大詬而下，城又堅守。神通乃分兵數千人往魏州取攻具，中路復為莘人所敗。竇建德軍且至，遂引軍而退。後二日，化及為建德所虜，賊勢益張，山東城邑多歸建德。神通兵漸散，退保黎陽，依徐勣，俄為建德所陷。及建德敗，復授河北道行台尚書左僕射。從太宗平劉黑闥，遷左武衛大將軍。貞觀元年，拜開府儀同三司，賜實封五百戶。時太宗謂諸功臣曰：「朕敘公等勳效，量定封邑，恐不能盡當，各自言。」神通曰：「義旗初起，臣率兵先至，今房玄齡、杜如晦等刀筆之人，功居第一，臣且不服。」上曰：「義旗初起，人皆有心。叔父雖率兵先至，未嘗身履行陣。山東未定，受委專征，建德南侵，全軍陷沒；及劉黑闥翻動，叔父望風而破。今計勳行賞，玄齡等有籌謀帷幄定社稷功，所以漢之蕭何，雖無汗馬，指縱推轂，故功居第一。叔父於國至親，誠無所愛，必不可緣私濫與勳臣同賞耳。」四年，薨。太宗為之廢朝，贈司空，謚曰靖。十四年，詔與河間王孝恭、贈陝州大行台右僕射鄖節公殷開山、贈民部尚書渝襄公劉政會配饗高祖廟庭。有子十一人：長子道彥，武德五年，封膠東王；次孝察，高密王；孝同，淄川王；孝慈，廣平王；孝友，河間王；孝節，清河王；孝義，膠西王。

初，高祖受禪，以天下未定，廣封宗室以威天下，皇從弟及侄年始孩童者數十人，皆封為郡王。太宗即位，因舉宗正屬藉問侍臣曰：「遍封宗子，於天下便乎？」尚書右僕射封德彝對曰：「歷觀往古，封王者，今最為多。兩漢已降，唯封帝子及親兄弟，若宗室疏遠者，非有大功如周之郇、滕，漢之賈、澤，並不得濫封，所以別親疏也。先朝惇睦九族，一切封王，爵命既隆，多給力役，蓋以天下為私，殊非至公馭物之道。」太宗曰：「朕理天下，本為百姓，非欲勞百姓以養己之親也。」於是宗室率以屬疏降爵為郡公，唯有功者數十人封王。是時道彥等並隨例降爵。道彥與季弟孝逸最知名。

道彥幼而事親甚謹。初，義師起，神通逃難，被疾於山谷，綿曆數旬，山中食盡。道彥著故弊衣，出人間乞丐，及采野實，以供其父，身無所啖。其父分以食之，輒詐言已啖，而覆藏留之，以備闕乏。及神通應義舉，授朝請大夫。高祖受禪，封義興郡公，進封膠東王，授隴州刺史。貞觀初，轉相州都督，例降爵為公，拜岷州都督。丁父憂，廬於墓側，負土成墳，躬植松柏，容貌哀毀，親友皆不復識之。太宗聞而嘉嘆，令侍中王珪就加開喻。復授岷州都督。道彥遣使告喻党項諸部，申國威靈，多有降附。李靖之擊吐谷渾也，詔道彥為赤水道行軍總管。時朝廷復厚幣遺党項，令為鄉導，党項首領拓拔赤辭來詣靖軍，請諸將曰：「往者隋人來擊吐谷渾，我党項每資軍用，而隋人無信，必見侵掠。今將軍若無他心者，我當資給糧運；如或我欺，當即固險以塞軍路。」諸將與之歃血而盟，赤辭信之。道彥既至闊水，見赤辭無備，遂襲之，虜牛羊數千頭。於是諸羌怨怒，屯兵野狐硤，道彥不能進，為赤辭所乘，軍大敗，死者數萬人。道彥退保松州，竟坐減死徙邊。後起為涼州都督，尋卒，贈禮部尚書。

孝逸少好學，解屬文。初封梁郡公。高宗末，歷給事中，四遷益州大都督府長史。則天臨朝，入為左衛將軍，甚見親遇。光宅元年，徐敬業據揚州作亂，以孝逸為左玉鈐衛大將軍、揚州行軍大總管，督軍以討之。孝逸引軍至淮，而敬業方南攻潤州，遣其弟敬猷屯兵淮陰；偽將韋超據都梁山，以拒孝逸。裨將馬敬臣擊斬賊之別帥尉遲昭、夏侯瓚等，超乃擁眾憑山以自固。或謂孝逸曰：「超眾守險，且憑山為阻，攻之則士無所施其力，騎無所騁其足，窮寇殊死，殺傷必眾。不若分兵守之，大軍直趣揚州，未數日，其勢必降也。」支度使、廣府司馬薛克構曰：「超雖據險，其卒非多，今逢小寇不擊，何以示武？若加兵以守，則有闕前機；舍之而前，則終為後患，不如擊之。克超則淮陰自懾，淮陰破，則楚州諸縣必開門而候官軍。然後進兵高郵，直趣江都，逆豎之首，可指掌而懸也。」孝逸從其言，進兵擊超賊，眾壓伏，官軍登山急擊之，殺數百人，日暮圍解，超銜枚夜遁。孝逸引兵擊淮陰，大破敬猷之眾。時敬業回軍屯於下阿溪以拒官軍，有流星墜其營。孝逸引兵渡溪以擊之。敬業初勝後敗，孝逸乘勝追奔數十里，敬業窘迫，與其黨攜妻子逃入海曲。孝逸進據揚州，盡捕斬敬業等，振旅而還，以功進授鎮軍大將軍，轉左豹韜衛大將軍，改封吳國公。孝逸素有名望，自是時譽益重，武承嗣等深所忌嫉，數讒毀之。垂拱二年，左遷施州刺史。其冬，承嗣等又使人誣告孝逸往任益州，嘗自解「逸」字云：「走繞兔者，常在月中。月既近天，合有天分。」則天以孝逸常有功，減死配徙儋州，尋卒。景雲初，贈益州大都督。孝銳孫齊物，孝同曾孫國貞，別有傳。

襄邑王神符，神通弟也。幼孤，事兄以友悌聞。義寧初，授光祿大夫，封安吉郡公。武德元年，進封襄邑郡王。四年，累遷并州總管。突厥頡利可汗率眾來寇，神符出兵與戰於汾水東，敗之，斬首五百級，虜其馬二千匹。又戰於沙河之北，獲其乙利達官並可汗所乘馬及甲獻之，由是召拜太府卿。九年，遷揚州大都督，移州府及居人自丹陽渡江，州人賴焉。貞觀初，再遷宗正卿。後以疾辭職，太宗幸其第問疾，賜以縑帛，每給羊酒。又令乘小輿，引入紫微殿，以神符腳疾，乃遣三衛輿之而升。尋授開府儀同三司。永徽二年薨，年七十三，贈司空、荊州都督，陪葬獻陵，謚曰恭。有子七人，武德初，並封郡王，後例降封縣公。次子德懋、少子文暕最知名。德懋官至少府監、臨川郡公。文暕歷幽州都督、魏郡公。垂拱中，坐事貶為藤州別駕，尋被誅。文暕子佺，開元中為宗正卿。

長平王叔良，高祖從父弟也。父禕，隋上儀同三司，武德初，追封郇王。叔良，義寧中授左光祿大夫，封長平郡公。武德元年，拜刑部侍郎，進爵為王。師鎮涇州，以御薛舉。舉乃陽言食盡，引兵南去，遣高墌人偽以降。叔良遣驃騎劉感率眾赴之，至百里細川，伏兵發，官軍敗績，劉感沒於陣。叔良大懼，出金以賜士卒。嚴為守備，涇州僅全。四年，突厥入寇，命叔良率五軍擊之。叔良中流矢而薨，贈左翊衛大將軍、靈州總管，謚曰肅。

子孝協嗣，武德五年，封范陽郡王。貞觀初，以屬疏例降封郇國公，累遷魏州刺史。麟德中，坐受贓賜死。

孝協弟孝斌，官至原州都督府長史。

孝斌子思訓，高宗時累轉江都令。屬則天革命，宗室多見搆陷，思訓遂棄官潛匿。神龍初，中宗初復宗社，以思訓舊齒，驟遷宗正卿，封隴西郡公，實封二百戶。歷益州長史。開元初，左羽林大將軍，進封彭國公，更加實封二百戶，尋轉右武衛大將軍。開元六年卒。贈秦州都督，陪葬橋陵。思訓尤善丹青，迄今繪事者推李將軍山水。

思訓弟思誨，垂拱中揚州參軍。思誨子林甫別有傳。

叔良弟德良，少有疾，不仕。武德初，封新興王。貞觀十一年薨，贈涼州都督。

德良孫晉，先天中，為殿中監，兼雍州長史，甚有威名，紹封新興王。尋坐附會太平公主伏誅，改姓厲氏。初，晉之就誅，僚吏皆奔散，唯司功李捴步從，不失在官之禮，仍哭其屍。姚崇聞之曰：「欒、向之儔也。」擢為尚書郎。後官至澤州刺史。

德良弟幼良，武德初，封長樂王。時有人盜其馬者，幼良獲盜而閃殺之，高祖怒曰：「昔人賜盜馬者酒，終獲其報，爾輒行戮，何無古風！盜者信有罪矣，專殺豈非枉邪？」遣禮部尚書李綱於朝堂集宗室王公而撻之。自後累遷涼州都督，嘗引不逞百餘人為左右，多侵暴市裡，行旅苦之。太宗即位，有告幼良陰養死士，交通境外，恐謀為反叛，詔遣中書令宇文士及代為都督，並按其事。士及慮其為變，遂縊殺之。

襄武王琛，高祖從父兄子也。祖蔚，周朔州總管。父安，隋領軍大將軍。武德初，追封蔚為蔡王，安為西平王。琛，義寧中封襄武郡公，與太常卿鄭元璹齎女妓遺突厥始畢可汗，以結和親。始畢甚重之，贈名馬數百匹，遣骨咄祿特勒隨琛貢方物。高祖大悅，拜刑部侍郎，進爵為王。歷蒲、絳二州總管。及宋金剛陷澮州，時稽胡多叛，轉琛為隰州總管以鎮之。馭眾寬簡，夷夏安之。三年，薨。子儉嗣，後隨例降爵為公。

河間王孝恭，琛之弟也。高祖克京師，拜左光祿大夫，尋為山南道招慰大使。自金州出於巴蜀，招攜以禮，降附者三十餘州。孝恭進擊硃粲，破之，諸將曰：「此食人賊也，為害實深，請坑之。」孝恭曰：「不可！自此已東，皆為寇境，若聞此事，豈有來降者乎？」盡赦而不殺，由是書檄所至，相繼降款。武德二年，授信州總管，承製拜假。蕭銑據江陵，孝恭獻平銑之策，高祖嘉納之。三年，進爵為王。改信州為夔州，使拜孝恭為總管，令大造舟楫，教習水戰，以圖蕭銑。孝恭召巴蜀首領子弟，量才授用，致之左右，外示引擢，而實以為質也。尋授荊湘道行軍總管，統水陸十二總管，發自硤州，進軍江陵。攻其水城，克之，所得船散於江中。諸將皆曰：「虜得賊船，當藉其用，何為棄之，無乃資賊耶？」孝恭曰：「不然，蕭銑偽境，南極嶺外，東至洞庭。若攻城未拔，援兵復到，我則內外受敵，進退不可，雖有舟楫，何所用之？今銑緣江州鎮忽見船舸亂下，必知銑敗，未敢進兵，來去覘伺，動淹旬月，用緩其救，克之必矣。」銑救兵至巴陵，見船被江而下，果狐疑不敢輕進。既內外阻絕，銑於是出降。高祖大悅，拜孝恭荊州大總管，使畫工貌而視之。於是開置屯田，創立銅冶，百姓利焉。六年，遷襄州道行台尚書左僕射。時荊襄雖定，嶺表尚未悉平。孝恭分遣使人撫慰，嶺南四十九州皆來款附。及輔公祏據江東反，發兵寇壽陽，命孝恭為行軍元帥以擊之。七年，孝恭自荊州趣九江，時李靖、李勣、黃君漢、張鎮州、盧祖尚並受孝恭節度。將發，與諸將宴集，命取水，忽變為血，在座者皆失色。孝恭舉止自若，徐諭之曰：「禍福無門，唯人所召。自顧無負於物，諸公何見憂之深！公祏惡積禍盈，今承廟算以致討，碗中之血，乃公祏授首之後征。」遂盡飲而罷。時人服其識度而能安眾。公祏遣其偽將馮惠亮、陳當時領水軍屯於博望山，陳正通、徐紹宗率步騎軍於青林山。孝恭至，堅壁不與斗，使奇兵斷其糧道。賊漸饣委，夜薄我營，孝恭安臥不動。明日，縱羸兵以攻賊壘，使盧祖尚率精騎列陣以待之。俄而攻壘者敗走，賊出追奔數里，遇祖尚軍，與戰，大敗之。正通棄營而走，復與馮惠亮保梁山。孝恭乘勝攻之，破其梁山別鎮，赴水死者數千人，正通率陸軍夜遁。總管李靖又下廣陵城，拔楊子鎮。公祏窮蹙，棄丹陽東走。孝恭命騎將追之，至武康，擒公祏及其偽僕射西門君儀等數十人，致於麾下，江南悉平。璽書褒賞，賜甲第一區、女樂二部、奴婢七百人、金寶珍玩甚眾，授東南道行台尚書左僕射。後廢行台，拜揚州大都督。孝恭既破公祏，江淮及嶺南皆統攝之。自大業末，群雄競起，皆為太宗所平，謀臣猛將並在麾下，罕有別立勳庸者，唯孝恭著方面之功，聲名甚盛。厚自崇重，欲以威名鎮遠，築宅於石頭，陳廬徼以自衛。尋征拜宗正卿。九年，賜實封一千二百戶。貞觀初，遷禮部尚書，以功臣封河間郡王，除觀州刺史，與長孫無忌等代襲刺史。孝恭性奢豪，重遊宴，歌姬舞女百有餘人，然而寬恕退讓，無驕矜自伐之色。太宗甚加親待，諸宗室中莫與為比。孝恭嘗悵然謂所親曰：「吾所居宅微為宏壯，非吾心也，當賣之，別營一所，粗令充事而已。身歿之後。諸子若才，守此足矣；如其不才，冀免他人所利也。」十四年，暴薨，年五十。太宗素服舉哀，哭之甚慟，贈司空、揚州都督，陪葬獻陵，謚曰元，配享高祖廟庭。

子崇義嗣，降爵為譙國公，歷蒲、同二州刺史，益州大都督長史，甚有威名。後卒於宗正卿。

孝恭次子晦，乾封中，累除營州都督，以善政聞；璽書勞問，賜物三百段。轉右金吾將軍，兼檢校雍州長史，糾發奸豪，無所容貸，為人吏畏服。晦私第有樓，下臨酒肆，其人嘗候晦言曰：「微賤之人，雖則禮所不及，然家有長幼，不欲外人窺之。家迫明公之樓，出入非便，請從此辭。」晦即日毀其樓。高宗將幸洛陽，令在京居守，顧謂之曰：「關中之事，一以付卿。但令式跼人，不可以成官政，令式之外，有利於人者，隨事即行，不須聞奏。」晦累有異績。則天臨朝，遷戶部尚書。垂拱初，拜右金吾衛大將軍，轉秋官尚書。永昌元年卒，贈幽州都督。子榮，為酷吏所殺。

孝恭弟瑊，武德中，為尚書右丞，封濟北郡王，卒於始州刺史。

瑊弟瑰，義師克京城，授瑰左光祿大夫。武德元年，封漢陽郡公。五年，進爵為王。時突厥屢為侵寇，高祖使瑰齎布帛數萬段與結和親。頡利可汗初見瑰，箕踞；瑰餌以厚利，頡利大悅，改容加敬，遣使隨瑰獻名馬。後復將命，頡利謂左右曰：「李瑰前來，恨不屈之，今者必令下拜。」瑰微知之，及見頡利，長揖不屈節。頡利大怒，乃留瑰不遣。瑰神意自若，竟不為之屈。頡利知不可以威脅，終禮遣之。拜左武候將軍，轉衛尉卿，代兄孝恭為荊州都督。政存清靜，深為士庶所懷。嶺外豪帥屢相攻擊，遣使喻以威德，皆相次歸附，嶺表遂定。太宗即位，例降爵為公。時長史馮長命曾為御史大夫，素矜衒，事多專決，瑰怒杖之，坐是免。貞觀四年，拜宜川刺史，加散騎常侍，卒。

子沖玄，垂拱中官至冬官尚書；沖虛，卒於尚方監。

廬江王瑗，高祖從父兄子也。父哲，隋柱國、備身將軍，追封濟南王。瑗，武德元年曆信州總管，封廬江王。九年，累遷幽州大都督。朝廷以瑗懦曌，非邊將才，遣右領軍將軍王君廓助典兵事。君廓故嘗為盜，勇力絕人，瑗倚仗之，許結婚姻，以布心腹。時隱太子建成將有異圖，外結於瑗。及建成誅死，遣通事舍人崔敦禮召瑗入朝，瑗有懼色。君廓素險薄，欲因事陷之以為己功，遂紿瑗曰：「京都有變，事未可知。大王國之懿親，受委作鎮，寧得擁兵數萬而從一使召耶！且聞趙郡王先以被拘，太子、齊王又言若此，大王今去，能自保乎？」相與共泣。瑗乃囚敦禮，舉兵反。召北齊州刺史王詵，將與計事，兵曹參軍王利涉說瑗曰：「王不奉詔而擅發兵，此為反矣。須改易法度，以權宜應變，先定眾心。今諸州刺史或有逆命，王徵兵不集，何以保全？」瑗曰：「若之何？」利涉曰：「山東之地，先從竇建德，酋豪首領，皆是偽官，今並黜之，退居匹庶，此人思亂，若旱苗之望雨。王宜發使復其舊職，各於所在遣募本兵，諸州倘有不從，即委隨便誅戮。此計若行，河北之地可呼吸而定也。然後分遣王詵北連突厥，道自太原，南臨蒲、絳；大王整駕親詣洛陽，西入潼關。兩軍合勢，不盈旬月，天下定矣。」瑗從之。瑗以內外機悉付君廓。利涉以君廓多翻覆，又說瑗委兵於王詵而除君廓，瑗不能決。君廓知之，馳斬詵，持首告其眾曰：「李瑗與王詵共反，禁錮敕使，擅追兵集。今王詵已斬，獨李瑗在，無能為也。汝若從之，終亦族滅；從我取之，立得富貴。禍福如是，意欲何從？」眾曰：「皆願討賊。」君廓領其麾下登城西面，瑗未之覺。君廓自領千餘人先往獄中出敦禮，瑗始知之，遽率數百人披甲，才出至門外，與君廓相遇。君廓謂其眾曰：「李瑗作逆誤人，何忽從之，自取塗炭？」眾皆倒戈，一時潰走。瑗塊然獨存，謂君廓曰：「小人賣我以自媚，汝行當自及矣。」君廓擒瑗，縊殺之，年四十一，傳首京師，絕其屬籍。

君廓，并州石艾人也。少亡命為群盜，聚徒千餘人，轉掠長平，進逼夏縣。李密遣使召之，遂投於密。尋又率眾歸國，歷遷右武衛將軍，累封彭國公。從平劉黑闥，令鎮幽州。會突厥入寇，君廓邀擊破之，俘斬二千餘人，獲馬五千匹。高祖大悅，徵入朝，賜以御馬，令於殿庭乘之而出，因謂侍臣曰：「吾聞藺相如叱秦皇，目皆出血。君廓往擊竇建德，將出戰，李靖遏之，君廓發憤大呼，目及鼻耳一時流血。此之壯氣，何謝古人，不可以常例賞之。」復賜錦袍金帶，還鎮幽州。尋以誅瑗功，拜左領軍大將軍，兼幽州都督，以瑗家口賜之，加左光祿大夫，賜物千段，食實封千三百戶。在職多縱逸，長史李玄道數以朝憲脅之，懼為所奏，殊不自安。後追入朝，行至渭南，殺驛史而遁。將奔突厥，為野人所殺，追削其封邑。

淮陽王道玄，高祖從父兄子也。祖繪，隋夏州總管，武德初，追封雍王。父贄，追封河南王。道玄，武德元年封淮陽王，授右千牛。從太宗擊宋金剛於介州，先登陷陣，時年十五，太宗壯之，賞物千段。後從討王世充，頻戰皆捷。竇建德至武牢，太宗以輕騎誘賊，領道玄率伏兵於道左，會賊至，追擊破之。又從太宗轉戰於汜水，麾戈陷陣，直出賊後，眾披靡，復衝突而歸。太宗大悅，命副乘以給道玄。又從太宗赴賊，再入再出，飛矢亂下，箭如蝟毛，猛氣益厲，射人無不應弦而倒。東都平，拜洛州總管。及府廢，改授洛州刺史。五年，劉黑闥引突厥寇河北，復授山東道行軍總管。師次下博，與賊軍遇，道玄帥騎先登，命副將史萬寶督軍繼進。萬寶與之不協，及道玄深入，而擁兵不進，謂所親曰：「吾奉手詔，言淮陽小兒雖名為將，而軍之進止皆委於吾。今其輕脫，越濘交戰，大軍若動，必陷泥溺，莫如結陣以待之，雖不利於王，而利於國。」道玄遂為賊所擒，全軍盡沒，惟萬寶逃歸。道玄遇害，年十九。太宗追悼久之，嘗從容謂侍臣曰：「道玄終始從朕，見朕深入賊陣，所向必克，意嘗企慕，所以每陣先登，蓋學朕也。惜其年少，不遂遠圖。」因為之流涕。贈左驍衛大將軍，謚曰壯。無子，詔封其弟武都郡公道明為淮陽王，令主道玄之祀。累遷左驍衛將軍。送弘化公主還蕃，坐洩主非太宗女，奪爵國除，後卒於鄆州刺史。

江夏王道宗，道玄從父弟也。父韶，追封東平王，贈戶部尚書。道宗，武德元年封略陽郡公，起家左千牛備身。討劉武周，戰於度索原，軍敗，賊徒進逼河東。道宗時年十七，從太宗率眾拒之。太宗登玉壁城望賊，顧謂道宗曰：「賊恃其眾來邀我戰，汝謂如何？」對曰：「群賊乘勝，其鋒不可當，易以計屈，難與力競。今深壁高壘，以挫其鋒；烏合之徒，莫能持久，糧運致竭，自當離散，可不戰而擒。」太宗曰：「汝意暗與我合。」後賊果食盡夜遁，追及介州，一戰滅之。又從平竇建德，破王世充，屢有殊效。五年，授靈州總管。梁師都據夏州，遣弟洛仁引突厥兵數萬至於城下。道宗閉門拒守，伺隙而戰，賊徒大敗。高祖聞而嘉之，謂左僕射裴寂、中書令蕭瑀曰：「道宗今能守邊，以寡制眾。昔魏任城王彰臨戎卻敵，道宗勇敢，有同於彼。」遂封為任城王。初，突厥連於梁師都，其郁射設入居五原舊地，道宗逐出之。振耀威武，開拓疆界，斥地千餘里，邊人悅服。

貞觀元年，征拜鴻臚卿，歷左領軍、大理卿。時太宗將經略突厥，又拜靈州都督。三年，為大同道行軍總管。遇李靖襲破頡利可汗，頡利以十餘騎來奔其部。道宗引兵逼之，征其執送頡利。頡利以數騎夜走，匿於荒谷，沙鈐羅懼，馳追獲之，遣使送於京師。以功賜實封六百戶，召拜刑部尚書。吐谷渾寇邊，詔右僕射李靖為昆丘道行軍大總管，道宗與吏部尚書侯君集為之副。賊聞兵至，走入嶂山，已行數千里。諸將議欲息兵，道宗固請追討，李靖然之，而君集不從。道宗遂率偏師並行倍道，去大軍十日，追及之。賊據險苦戰，道宗潛遣千餘騎逾山襲其後，賊表裡受敵，一時奔潰。十二年，遷禮部尚書，改封江夏王。尋坐贓下獄。太宗謂侍臣曰：「朕富有四海，士馬如林，欲使轍跡周宇內，遊觀無休息，絕域采奇玩，海外訪珍羞，豈不得耶？勞萬姓而樂一人，朕所不取也。人心無厭，唯當以理制之。道宗俸料甚高，宴賜不少，足有餘財，而貪婪如此，使人嗟惋，豈不鄙乎！」遂免官，削封邑。十三年，起為茂州都督，未行，轉晉州刺史。十四年，復拜禮部尚書。時侯君集立功於高昌，自負其才，潛有異志。道宗嘗因侍宴，從容言曰：「君集智小言大，舉止不倫，以臣觀之，必為戎首。」太宗曰：「何以知之？」對曰：「見其恃有微功，深懷矜伐，恥在房玄齡、李靖之下。雖為吏部尚書，未滿其志，非毀時賢，常有不平之語。」太宗曰：「不可億度，浪生猜貳。其功勳才用，無所不堪，朕豈惜重位？第未到耳。」俄而君集謀反誅，太宗笑謂道宗曰：「君集之事，果如公所揣。」及大軍討高麗，令道宗與李靖為前鋒，濟遼水，克蓋牟城。逢賊兵大至，軍中僉欲深溝保險，待太宗至徐進，道宗曰：「不可。賊赴急遠來，兵實疲頓，恃眾輕我，一戰必摧。昔耿弇不以賊遺君父，我既職在前軍，當須清道以待輿駕。」李靖然之。乃與壯士數十騎直衝賊陣，左右出入，靖因合擊，大破之。太宗至，深加賞勞，賜奴婢四十人。又築土山攻安市城，土山崩，道宗失於部署，為賊所據。歸罪於果毅傅伏愛，斬之。道宗跣行詣旗下請罪，太宗曰：「漢武殺王恢，不如秦穆赦孟明，土山之失，且非其罪。」舍而不問。道宗在陣損足，太宗親為其針，賜以御膳。二十一年，以疾請居閒職，轉太常卿。永徽元年，加授特進，增實封並前六百戶。四年，房遺愛伏誅，長孫無忌、褚遂良素與道宗不協，上言道宗與遺愛交結，配流象州。道病卒，年五十四。及無忌、遂良得罪，詔復其官爵。道宗晚年頗好學，敬慕賢士，不以地勢凌人，宗室中唯道宗及河間王孝恭昆季最為當代所重。

道宗子景恆，降封盧國公，官至相州刺史。

隴西王博乂，高祖兄子也。高祖長兄曰澄，次曰湛，次曰洪，並早卒。武德初，追封澄為梁王，湛為蜀王，洪為鄭王。澄、洪並無後，博乂即湛第二子也。武德元年受封。高祖時，歷宗正卿、禮部尚書，加特進。博乂有妓妾數百人，皆衣羅綺，食必粱肉，朝夕纟玄歌自娛，驕侈無比。與其弟渤海王奉慈俱為高祖所鄙，帝謂曰：「我怨仇有善，猶擢以不次，況於親戚而不委任？聞汝等唯暱近小人，好為不軌，先王墳典，不聞習學。今賜絹二百匹，可各買經史習讀，務為善事。」咸亨二年薨，贈開府儀同三司、荊州都督，謚曰恭。奉慈，武德初，封渤海王。顯慶中，累遷原州都督，薨，謚曰敬。

史臣曰：無私於物，物亦公焉。高祖才定中原，先封疏屬，致廬江為叛，神通爭功，封德彝論之於前，房玄齡譏之於後。若河間機謀深沉，識度弘遠，縱虛舟而降蕭銑，飲妖血而平公祏，入朝定君臣之分，賣第為子孫之謀，善始令終，論功行賞，即無私矣。或問曰：「水變為血，信妖矣；竟成功而無咎者，何也？」答曰：河間節貫神明，志匡宗社，故妖不勝德明矣。道宗軍謀武勇，好學下賢，於群從之中，稱一時之傑。無忌、遂良銜不協之素，致千載之冤。永徽中，無忌、遂良忠而獲罪，人皆哀之。殊不知誣陷劉洎、吳王恪於前，枉害道宗於後，天網不漏，不得其死也宜哉！

贊曰：疏屬盡封，啟亂害公。河間孝恭，獨稱軍功。


Chinese text: This work was published before January 1, 1923, and is in the
public domain worldwide because the author died at least 100 years ago.
