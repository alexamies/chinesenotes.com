列傳第一百三十一

史憲誠 子孝章　　　何進滔 子弘敬　　　韓允忠 子簡　　樂彥禎 子從訓　　　羅弘信 子威

史憲誠，其先出於奚虜，今為靈武建康人。祖道德，開府儀同三司、試太常卿、上柱國、懷澤郡王。父周洛，為魏博軍校，事田季安，至兵馬大使、銀青光祿大夫、檢校太子賓客、兼御史中丞、柱國、北海郡王。憲誠始以材勇，隨父歷軍中右職，兼監察御史。元和中，田弘正討李師道，令憲誠以先鋒四千人濟河，累下其城柵。復以大軍齊進，乘勢逐北，魏之全師迫於鄆之城下。師道窮蹙，劉悟斬首投魏軍。錄功，超授憲誠兼中丞。

鎮州王承宗死，弘正自魏移領鎮州。居數月，為王廷湊所殺，遂以兵叛。朝廷以弘正子布為魏博節度使，領兵討伐，俾復父冤。時幽州硃克融援助廷湊，布不能制，因自引決，軍情囂然。

憲誠為中軍都知兵馬使，乘亂以河朔舊事動其人心，諸軍即擁而歸魏，共立為帥，國家因而命之。時克融、廷湊並據兵為亂，憲誠喜得旄節，雖外順朝旨，而中與硃、王為輔車之勢，長慶二年正月也。

尋遣司門郎中韋文恪宣慰。時李㝏為亂，與憲誠書問交通。憲誠表請與㝏節鉞，仍於黎陽艤舟，示欲渡河。及見文恪，舉止驕倨，其言甚悖。旋聞絺為帳下所殺，乃從改過，謂文恪曰：「憲誠蕃人，猶狗也，唯能識主。雖被棒打，終不忍離。」其狡譎如此。朝廷每為優容，尋加左僕射。敬宗即位，進秩司空。

太和二年，滄景節度使李全略卒，其子同捷竊據軍城，表邀符節，舉兵伐之。先是，憲誠與全略婚媾，及同捷叛，復潛以糧餉為助。上屢發使申諭，尋又就加平章事。憲誠嘗遣驍將至闕下，恣為張大，宰相韋處厚以語折剉之，憲誠不敢復與同捷為應。時憲誠示出師共討同捷。及滄景平，加司徒。憲誠心不自安，乃遣子孝章入覲，又飛章願以所管奉命。上嘉之。乃加侍中，移鎮河中。憲誠素懷向背，不能以忠誠感激其眾。未及出城，太和三年六月二十六日夜，為軍眾所害，冊贈太尉。

孝章，幼聰悟好學。元和中，李醞為魏帥，取大將子弟列於軍籍。孝章倡言願效文職，醞奇之，令攝府參軍。及憲誠領節鉞，改士曹參軍、兼監察御史，賜緋。孝章以父在鎮多違朝旨，嘗雪涕極諫，備陳逆順之理。朝廷聞而嘉之，乃授檢校太子左諭德、兼侍御史，充節度副使。累遷至散騎常侍、兼御史大夫，賜紫。領本道兵同平滄景，加工部尚書。尋請赴闕，文宗慰勞甚厚，憲誠亦因懇乞朝覲。上知憲誠之入覲，自孝章之謀，遂加禮部尚書，分相、衛、澶三州別為一鎮，俾孝章領之。孝章未到鎮，憲誠遇害。上以孝章有忠節，起復為右金吾衛將軍。間歲，授鄜坊節度使。居四年，遷於滑。一歲，入為右領軍大將軍，改右金吾大將軍，俄授邠寧節度。

孝章歷三鎮，雖無異績，而謹身畏法，以保初終。開成三年十月卒，贈右僕射。

何進滔，靈武人也。曾祖孝物，祖俊，並本州軍校。父默，夏州衙前兵馬使，檢校太子賓客，試太常卿。以進滔之貴，贈左散騎常侍。進滔客寄於魏，委質軍門，事節度使田弘正。弘正奉詔討鄆州，破李師道，時進滔為衙內都知兵馬使，以功授兼侍御史。太和三年，軍眾害史憲誠，連聲而呼曰：「得衙內都知兵馬使何端公知留後，即三軍安矣。」推而立之。朝廷因授進滔左散騎常侍、魏博等州節度觀察處置等使。為魏帥十餘年，大得民情，累官至司徒、平章事卒。

子弘敬襲其位。朝廷時遣河中帥李執方、滄州帥劉約各遣使勸令歸闕，別俟朝旨。弘敬不從，竟就加節制。及劉稹反，不時起兵。鎮州王元逵下邢、洺二州，兵次上黨，弘敬方出師壓境。大中後，宣宗務其姑息，繼加官爵，亦至使相。咸通初，卒。子全皞嗣之。朝廷尋降符節，累官亦至同平章事。十一年，為軍人所害。子孫相繼，四十餘年。

韓允忠，魏州人也。舊名君雄，懿宗改賜今名。父國昌，歷本州右職。會昌中，從何弘敬破劉稹，以功為貝州刺史、兼御史中丞。以允忠故，累贈兵部尚書。允忠少仕軍門，繼升裨校。潞州之役，亦與其行。咸通十一年，何全皞為軍眾所殺，推允忠為帥。時僖宗為普王，即降詔遙領節度，授允忠左散騎常侍、兼御史中丞，充節度觀察留後。不數月，轉檢校工部尚書、魏州大都督府長史、充魏博節度觀察等使。累加至檢校司空、同平章事。乾符元年十一月卒，年六十一。累贈太尉。

子簡，自允忠初授戎帥，便為節度副使。乾符初，累官至檢校工部尚書。允忠卒，即起復為節度觀察留後。逾月，加檢校右僕射。其後累加至侍中，封昌黎郡王。

賊巢之亂，諸葛爽受其偽命河陽節度使。時僖宗在蜀，寇盜蜂起，簡據有六州，甲兵強盛，竊懷僭亂之志，且欲啟其封疆，乃舉兵攻河陽，爽棄城而走。簡遂留兵保守，因北掠邢、洺而歸，遂移軍攻鄆。鄆帥曹全晸出戰，為簡所敗，死之。鄆將崔君裕收合殘眾，保鄆州。簡進攻其城，半年不下，河陽復為諸葛爽所襲。簡因欲先討君裕，次及河陽，乃舉兵至鄆，君裕請降。尋移軍復攻河陽，行及新鄉，為爽軍逆擊，敗之。簡單騎奔回，憂憤。疽發背而卒，時中和元年十一月也。

樂彥禎，魏州人也。父少寂，歷澶、博、貝三州刺史，贈工部尚書。彥禎少為本州軍校。韓簡之領節旄也，以彥禎為馬步軍都虞候，轉博州刺史。下河陽，走諸葛爽。有功，遷澶州刺史。簡再討河陽之敗也。彥禎以一軍先歸，魏人遂共立之。朝廷尋授檢校工部尚書，知魏博留後。俄加戶部尚書，充節度觀察處置等使。中和四年，累加至尚書左僕射、同平章事。僖宗自蜀回，加開府儀同三司，冊拜司徒。

彥禎志滿驕大，動多不法。一旦征六州之眾，板築羅城，約河門舊堤，周八十里，月餘而畢，人用怨咨。

又其子從訓天資悖逆。王鐸自滑移鎮滄州，過魏郊，從訓見其女妓，利之，先伏兵於漳南高雞泊，俟鐸之至，圍而害之，掠其所有。時朝廷微弱，不能詰。魏人素知鐸名望，議者惜之，而罪從訓。從訓又召亡命之徒五百餘輩，出入臥內，號為「子將」，委以腹心。軍人籍籍，各有異議。從訓聞而忌之，易服遁出，止於近縣。彥禎因命為六州都指揮使。未幾，又兼相州刺史。到任之後，般輦軍器，取索錢帛，使人來往，交午塗路，軍府疑貳。

彥禎危憤而卒，眾推都將趙文㺹知留後事。從訓自相州領兵三萬餘人至城下，文㺹按兵不出。眾懷疑懼，復害文㺹，推羅弘信為帥。弘信以兵出戰，敗之。從訓招集餘眾，次於洹水。弘信遣將程公佐領兵討擊，大敗之，梟從訓首於軍門，時文德元年春也。

羅弘信，字德孚，魏州貴鄉人。曾祖秀，祖珍，父讓，皆為本州軍校。弘信少從戎役，歷事節度使韓簡、樂彥禎。光啟末，彥禎子從訓忌牙軍，出居於外，軍眾廢彥禎，推趙文㺹權主軍州事。眾復以為不便，因推弘信為帥。先是，有鄰人密謂弘信曰：「某嘗夜遇一白鬚翁，相告雲，君當為土地主。如是者再三。」弘信竊異之。及廢文㺹，軍人聚呼曰：「孰願為節度使者？」弘信即應之曰：「白鬚翁早以命我。」眾乃環而視之，曰：「可也。」由是立之。僖宗聞之，文德元年四月，詔加工部尚書，權知節度留後。七月，復加金紫光祿大夫、檢校尚書右僕射，充魏博節度觀察處置等使。龍紀中，加檢校司空、同平章事，封豫章郡公。

乾寧中，硃全忠急攻兗鄆，硃瑄求援於太原。太原發軍，假道於魏，令大將李存信屯莘縣。存信御軍無法，侵魏之芻牧，弘信不平之。全忠復遣人謂之曰：「太原志吞河朔，回戈之日，貴道堪憂。」弘信乃托好於汴，出師三萬攻存信，敗之。太原怒，舉兵攻魏，營於觀音門外。汴將葛從周援之，屯於洹水。李克用子落落時為鐵林軍使，為從周所擒，乃退歸。自是太原之師，每歲侵擾相、魏，魏人患之。

硃全忠方事兗鄆，懼弘信離貳，每歲時賂遺，必卑辭厚禮答貺。全忠對魏使北面拜而受之，曰：「六兄比予倍年已上，兄弟之國，安得以常鄰遇之。」弘信以為厚己，亦推心焉。弘信累官至檢校太師、守侍中、臨清王。光化元年九月卒，年六十三，贈太師，追封北平王，謚曰莊肅。子威。

威，字端己。文德初，授左散騎常侍，充天雄軍節度副使。自龍紀至乾寧，十年之中，累加官爵。弘信卒，襲父位為留後，朝廷從而命之。天復末，累加至檢校太傅、兼侍中、長沙王。天祐初，授檢校太尉、守侍中，進封鄴王，賜號「忠勤宣力致理功臣」。

魏之牙中軍者，自至德中，田承嗣盜據相、魏、澶、博、衛、貝等六州，召募軍中子弟置之部下，遂以為號。皆豐給厚賜，不勝驕寵。年代浸遠，父子相襲，親黨膠固。其凶戾者，強買豪奪，逾法犯令，長吏不能禁。變易主帥，有同兒戲，如史憲誠、何進滔、韓君雄、樂彥禎，皆為其所立。優獎小不如意，則舉族被害。威懲其往弊，雖以貨賂姑息，而心銜之。

威嗣世之明年，正月，幽州劉仁恭擁兵十萬，謀亂河朔，進陷貝州，長驅攻魏。威求援於汴。硃全忠遣將李思安屯於洹水。葛從周自邢、洺引軍入魏。燕將劉守文、單可及攻汴軍於內黃。思安逆戰，大敗之，乘勝追躡。從周出會掩擊，覆敗燕軍，斬首三萬。三年，威引汴軍攻滄州以報之。自是，威感全忠援助之恩，合從景附。

天祐二年七月十三日夜，牙軍裨校李公佺作亂，威僅以身免。公佺出奔滄州。自是愈懼，遣使求援於全忠，密謀破之。全忠遣李思安會魏博軍，再攻滄州。全忠女妻威子廷規，先是卒。全忠遣長直軍校馬嗣勳選兵千人，密於輿中實兵甲入魏，言助女葬事。三年正月五日，嗣勳至，全忠親率大軍濟河，言視行營於滄景。威欲因而出迎，至期，即假全忠帳下銳卒入而夾攻之。牙軍頗疑，堅請不出。威恐洩其事，慰納之。是月十四日夜，率廝養百十輩，與嗣勳合攻之。時宿於牙城者千人，遲明殺之殆盡；凡八千家，皆破其族。魏軍攻滄州者，在歷亭聞有變，其將史仁遇擁之，保於高唐。六州之內，皆為讎敵，累月平之。威仕梁數年後卒，年三十四，位至守太師、兼中書令，贈尚書令，謚曰貞壯。

威性明敏，達於吏道。伏膺儒術，招納文人，聚書至萬卷。每花朝月夕，與賓佐賦詠，甚有情致。錢塘人羅隱者，有當世詩名，自號「江東生」。威遣使賂遺，敘其宗姓，推為叔父。隱亦集其詩寄之。威酷嗜其作，目己所為曰《偷江東集》，凡五卷，今鄴中人士諷詠之。

史臣曰：魏、鎮、燕三鎮，不能制之也久矣。兵強地廣，合從連衡。爵命雖假於朝廷，群臣自謀於元帥。如史憲誠等五家，其初皆因此而得之，其後亦因此而失之。蓋不知取之以權，守之以仁，則遠矣。若善繼者，史氏、羅氏之二子有焉，其餘不足觀也。

贊曰：逆取順守，古亦有之。如其逆守，滅亡必隨。史、何、韓、樂，世數盛衰。足以為鑒，念茲在茲。


Chinese text: This work was published before January 1, 1923, and is in the
public domain worldwide because the author died at least 100 years ago.
