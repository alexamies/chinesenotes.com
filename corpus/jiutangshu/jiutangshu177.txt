鄭覃，故相珣瑜之子。以父廕補弘文校理，歷拾遺、補闕、考功員外郎、刑部郎中。元和十四年二月，遷諫議大夫。憲宗用內官五人為京西北和糴使，覃上疏論罷。穆宗不恤政事，喜遊宴；即位之始，吐蕃寇邊，覃與同職崔玄亮等廷奏曰：「陛下即位已來，宴樂過多，畋遊無度。今蕃寇在境，緩急奏報，不知乘輿所在。臣等忝備諫官，不勝憂惕，伏願稍減遊縱，留心政道。伏聞陛下晨夜昵狎倡優；近習之徒，賞賜太厚。凡金銀貨幣，皆出自生靈膏血，不可使無功之人，濫沾賜與。縱內藏有余，亦乞用之有節，如邊上警急，即支用無闕。免令有司重斂百姓，實天下幸甚。」帝初不悅其言，顧宰相蕭俛曰：「此輩何人？」俛對曰：「諫官也。」帝意稍解，乃曰：「朕之過失，臣下盡規，忠也。」乃謂覃曰：「閣中奏事，殊不從容。今後有事面陳，朕與卿延英相見。」時久無閣中奏事，覃等抗論，人皆相賀。

鎮冀節度使王承宗死，其弟承元聽朝旨，移授鄭滑節度。鎮之三軍留承元，以難不能赴鎮；承元乞重臣宣諭，乃以覃為宣諭使，起居舍人王璠副之。

初，鎮卒辭語不遜，覃至宣詔，諭以大義，軍人釋然聽命。長慶元年十一月，轉給事中。四年，遷御史中丞，十一月，權知工部侍郎。寶歷元年，拜京兆尹。文宗即位，改左散騎常侍。三年，以本官充翰林侍講學士。四年四月，拜工部侍郎。

覃長於經學，稽古守正，帝尤重之。覃從容奏曰：「經籍訛謬，博士相沿，難為改正。請召宿儒奧學，校定六籍；準後漢故事，勒石於太學，永代作則，以正其闕。」從之。

五年，李宗閔、牛僧孺輔政。宗閔以覃與李德裕相善，薄之。時德裕自浙西入朝，復為閔、孺所排，出鎮蜀川。宗閔惡覃禁中言事，奏為工部尚書，罷侍講學士。文宗好經義，心頗思之。六年二月，復召為侍講學士。七年春，德裕作相。五月，以覃為御史大夫。文宗嘗於延英謂宰相曰：「殷侑通經學，為人頗似鄭覃。」宗閔曰：「覃、侑誠有經學，於議論不足聽覽。」李德裕對曰：「殷、鄭之言，他人不欲聞，唯陛下切欲聞之。」覃嘗嫉人朋黨，為宗閔所薄故也。八年，遷戶部尚書。其年，德裕罷相，宗閔復知政，與李訓、鄭註同排斥李德裕、李紳。二人貶黜，覃亦左授秘書監。九年六月，楊虞卿、李宗閔得罪長流，復以覃為刑部尚書。十月，遷尚書右僕射，兼判國子祭酒。訓、註伏誅，召覃入禁中草制敕，明日以本官同平章事，封滎陽郡公，食邑二千戶。

覃雖精經義，不能為文。嫉進士浮華。開成初，奏禮部貢院宜罷進士科。初，紫宸對，上語及選士，覃曰：「南北朝多用文華，所以不治。士以才堪即用，何必文辭？」帝曰：「進士及第人已曾為州縣官者，方鎮奏署即可之，余即否。」覃曰：「此科率多輕薄，不必盡用。」帝曰：「輕薄敦厚，色色有之，未必獨在進士。此科置已二百年，亦不可遽改。」覃曰：「亦不可過有崇樹。」帝嘗謂宰臣曰：「百司弛慢，要重條舉。」因指香爐曰：「此爐始亦華好，用之既久，乃無光彩。若不加飾，何由復初？」覃對曰：「丕變風俗，當考實效。自三十年已來，多不務實，取於顏情。如嵇、阮之流，不攝職事。」李石云：「此本因治平，人人無事，安逸所致。今之人俗亦慕王夷甫，恥不能及之。」上曰：「卿等輔朕，在振舉法度而已。」

時太學勒石經，覃奏起居郎周墀、水部員外郎崔球、監察御史張次宗、禮部員外郎溫業等，校定《九經》文字，旋令上石。加門下侍郎、弘文館大學士、監修國史。上嘗於延英論古今詩句工拙，覃曰：「孔子所刪，三百篇是也。降此五言七言，辭非雅正，不足帝王賞詠。夫《詩》之《雅》、《頌》，皆下刺上所為，非上化下而作。王者采詩，以考風俗得失。仲尼刪定，以為世規。近代陳後主、隋煬帝皆能章句，不知王者大端，終有季年之失。章句小道，願陛下不取也。」覃以宰相兼判國子祭酒，奏太學置五經博士各一人，緣無職田，請依王府官例，賜祿粟。從之。又進《石壁九經》一百六十卷。

其年，李固言復為宰相。固言與李宗閔、楊嗣復善，覃憎之。因起居郎闕，固言奏曰：「周敬復、崔球、張次宗等三人，皆堪此任。」覃曰：「崔球遊宗閔之門，且赤墀下秉筆，為千古法，不可朋黨。如裴中孺、李讓夷，臣不敢有纖芥異論。」乃止。三年，楊嗣復自西川入拜平章事，與覃尤相矛盾；加之以固言、李玨，入對之際，是非蜂起。二月，覃進位太子太師。

文宗以旱放系囚，出宮人劉好奴等五百余人，送兩街寺觀，任歸親戚。紫宸對，李玨曰：「陛下放宮女數多，德邁千古。漢制，八月選人，晉武平吳，亦多采擇。仲尼所謂『未見好德如好色』。今陛下以為無益放之，微臣敢賀。」覃曰：「晉武帝以采擇之失，中原化為左衽；陛下以為殷鑒，放去攸宜。」其年十二月，三上章求罷，詔落太子太師，余如故。仍三五日一入中書，商量政事。四年五月，罷相，守左僕射。

武宗即位，李德裕用事，欲援為宰相。固以足疾不任朝謁。會昌二年，守司徒致仕，卒。

子裔綽，以廕授渭南尉，直弘文館。

覃少清苦貞退，不造次與人款狎。位至相國，所居未嘗增飾，才庇風雨。家無媵妾，人皆仰其素風。然嫉惡太過，多所不容，眾憚而惡之。

覃弟朗、潛。

朗，字有融。長慶元年，登進士甲科，再遷右拾遺。開成中，為起居郎。初，太和末風俗稍奢，文宗恭勤節儉，冀革其風。宰臣等言曰：「陛下節儉省用，風俗已移，長裾大袂，漸以減損。若更令戚屬絕其侈靡，不慮下不從教。」帝曰：「此事亦難戶曉，但去其泰甚，自以儉德化之。朕聞前時內庫唯二錦袍，飾以金鳥，一袍玄宗幸溫湯禦之，一即與貴妃。當時貴重如此，如今奢靡，豈復貴之？料今富家往往皆有。左衛副使張元昌便用金唾壺，昨因李訓，已誅之矣。」時朗執筆螭頭下，宰臣退，上謂朗曰：「適所議論，卿記錄未？吾試觀之。」朗對曰：「臣執筆所記，便名為史。伏準故事，帝王不可取觀。昔太宗欲覽國史，諫議大夫硃子奢云：『史官所述，不隱善惡。或主非上智，飾非護失，見之則致怨，所以義不可觀。』又褚遂良曰：『今之起居郎，古之左右史也；記人君言行，善惡必書，庶幾不為非法，不聞帝王躬自觀史。』」帝曰：「適來所記，無可否臧，見亦何爽？」乃宣謂宰臣曰：「鄭朗引故事，不欲脫見起居註。夫人君之言，善惡必書。朕恐平常閑話，不關理體，垂諸將來，竊以為恥。異日臨朝，庶幾稍改，何妨一見，以誡醜言。」朗遂進之。朗轉考功郎中。四年，遷諫議大夫。

會昌初，為給事中。出為華州刺史，入為御史中丞、戶部侍郎，判本司事。大中朝，出為定州刺史、義武軍節度、易定觀察、北平軍等使。尋遷檢校戶部尚書、汴州刺史、宣武軍節度、宋亳汴潁觀察等使。入為工部尚書，判度支。遷御史大夫，改禮部尚書。以本官同平章事，加中書侍郎、集賢殿大學士，修國史。

大中十年，以疾辭位。進加檢校右僕射、守太子少師。十一年十月卒。詔曰：

故通議大夫、檢校尚書右僕射、兼太子少師、上柱國、賜紫金魚袋鄭朗，植操端方，稟氣莊重；藹若瑞玉，淡如澄川。智略合乎蓍龜，誠信服於僚友。自膺寵寄，頗負全才，竭匪躬於諫垣，彰盡瘁於瑣闥。載踐方嶽，亟登師壇。觀風推惠愛之心，訓士得撫循之術。政溢聞聽，念茲征還，位冠冬卿，職重邦計。經費有節，財用不虧。繄彼休功，明我推擇。爰嘉峭峻，俾總紀綱。公望益隆，典彜具舉；式諧註意，且沃深衷。俄參化源，以提政柄。三事仰清廉之節，百度見損益之能。近煦和風，遠浹膏雨。方俟坐鎮雅俗，表率庶官，頤養或乖，腠理生疾，屢陳章疏，乞遂退閑。既堅乃誠，式允其請。每圖懿績，唯冀有瘳。何竟至於彌留，而遽聞於捐代。閱奏興悼，臨軒載懷。將輟視朝之儀，兼列上公之秩。慰茲幽壞，期爾有知，可贈司空。

潛，字無悶，亦登進士第。

陳夷行，字周道，潁川人。祖忠，父邑。夷行，元和七年登進士第，累辟使府。寶歷末，由侍御史改虞部員外郎，皆分務東都。太和三年，入為起居郎、史館修撰，預修《憲宗實錄》。四年獻上，轉司封員外郎。五年，遷吏部郎中。四月，召充翰林學士。八年，兼充皇太子侍讀，詔五日一度入長生院侍太子講經。上召對，面賜緋衣牙笏，遷諫議大夫、知制誥，余職如故。九年八月，改太常少卿，知制誥、學士侍講如故。

開成二年四月，以本官同平章事。三年，楊嗣復、李玨繼入輔政。夷行介特，素惡其所為，每上前議政，語侵嗣復，遂至往復。性不能堪，上表稱足疾辭位；不許，詔中使就第宣勞。七月，以王彥威為忠武節度使，史孝章為邠寧節度使，皆嗣復擬議。因延英對，上問夷行曰：「昨除二鎮，當否？」夷行對曰：「但出自聖心即當。」楊嗣復曰：「若出自聖心當，即人情皆愜。如事或過當，臣下安得無言？」帝曰：「誠如此，朕固無私也。」夷行曰：「自三數年來，奸臣竊權，陛下不可倒持太阿，授人钅尊柄。」嗣復曰：「齊桓用管仲於讎虜，豈有太阿之慮乎？」上不悅。

仙韶院樂官尉遲璋授王府率，右拾遺竇洵直當衙論曰：「伶人自有本色官，不合授之清秩。」鄭覃曰：「此小事，何足當衙論列！王府率是六品雜官，謂之清秩，與洵直得否？此近名也。」嗣復曰：「嘗聞洵直幽，今當衙論一樂官，幽則有之，亦不足怪。」夷行曰：「諫官當衙，只合論宰相得失，不合論樂官。然業已陳論，須與處置。今後樂人每七八年與轉一官，不然，則加手力課三數人。」帝曰：「別與一官。」乃授光州長史，賜洵直絹百疋。夷行尋轉門下侍郎。

上紫宸議政，因曰：「天寶中政事，實不甚佳。當時姚、宋在否？」李玨曰：「姚亡而宋罷。」玨因言：「人君明哲，終始尤難。玄宗嘗云：『自即位已來，未嘗殺一不辜。』而任林甫陷害破人家族，不亦惑乎？」夷行曰：「陛下不可移權與人。」嗣復曰：「夷行之言容易，且太宗用房玄齡十六年、魏徵十五年，何嘗失道？臣以為用房、魏多時不為不理，用邪佞一日便足。」夷行之言，皆指嗣復專權。

文宗用郭薳為坊州刺史，右拾遺，宋邧論列，以為不可。既而薳坐贓。帝謂宰相曰：「宋邧論事可嘉，邧授官來幾時？」嗣復曰：「去年。」因曰：「諫官論事，陛下但記其姓名，稍加優獎。如不當，亦須令知。」夷行曰：「諫官論事，是其本職。若論一事即加一官，則官何由得，不免有情。」帝曰：「情固不免，理平之時，亦不可免。」上竟以夷行議論太過，恩禮漸薄。尋罷知政事，守吏部尚書。

四年九月，檢校禮部尚書，出為華州刺史。五年，武宗即位，李德裕秉政。七月自華召入，復為中書侍郎、平章事。

會昌三年十一月，檢校司空、平章事、河中尹、河中晉絳節度使。卒，贈司徒。

弟玄錫、夷實，皆進士擢第。玄賜又制策登科。

李紳，字公垂，潤州無錫人。本山東著姓。高祖敬玄，則天朝中書令，封趙國文憲公，自有傳。祖守一，成都郫縣令。父晤，歷金壇、烏程、晉陵三縣令，因家無錫。

紳六歲而孤，母盧氏教以經義。紳形狀眇小而精悍，能為歌詩。鄉賦之年，諷誦多在人口。元和初，登進士第，釋褐國子助教，非其好也。東歸金陵，觀察使李锜愛其才，辟為從事。紳以锜所為專恣，不受其書幣；锜怒，將殺紳，遁而獲免。锜誅，朝廷嘉之，召拜右拾遺。

歲餘，穆宗召為翰林學士，與李德裕、元稹同在禁署，時稱「三俊」，情意相善。尋轉右補闕。長慶元年三月，改司勛員外郎、知制誥。二年二月，超拜中書舍人，內職如故。

俄而稹作相，尋為李逢吉教人告稹陰事；稹罷相，出為同州刺史。時德裕與牛僧孺俱有相望，德裕恩顧稍深。逢吉欲用僧孺，懼紳與德裕沮於禁中。二年九月，出德裕為浙西觀察使，乃用僧孺為平章事，以紳為御史中丞，冀離內職，易掎摭而逐之。乃以吏部侍郎韓愈為京兆尹，兼御史大夫，放臺參。知紳剛褊，必與韓愈忿爭。制出，紳果移牒往來，論臺府事體。而愈復性訐，言辭不遜，大喧物議，由是兩罷之。愈改兵部侍郎，紳為江西觀察使。天子待紳素厚，不悟逢吉之嫁禍，為其心希外任，乃令中使就第宣勞，賜之玉帶。紳對中使泣訴其事，言為逢吉所排，戀闕之情無已。及中謝日，面自陳訴，帝方省悟，乃改授戶部侍郎。

中尉王守澄用事，逢吉令門生故吏結托守澄為援以傾紳，晝夜計畫。會紳族子虞，文學知名，隱居華陽，自言不樂仕進，時來京師省紳。虞與從伯耆、進士程昔範，皆依紳。及耆拜左拾遺，虞在華陽寓書與耆求薦，書誤達於紳。紳以其進退二三，以書誚之。虞大怨望。及來京師，盡以紳嘗所密話言逢吉奸邪附會之語告逢吉。逢吉大怒，問計於門人張又新、李續之，咸曰：「搢紳皆自惜毛羽，孰肯為相公搏擊！須得非常奇士出死力者。有前鄧州司倉劉棲楚者，嘗為吏。鎮州王承宗以事繩之。棲楚以首觸地固爭，而承宗竟不能奪，其果銳如此。若相公取之為諫官，令伺紳之失，一旦於上前暴揚其過，恩寵必替。事茍不行，過在棲楚，亦不足惜也。」逢吉乃用李虞、程昔範、劉棲楚，皆擢為拾遺，以伺紳隙。

俄而穆宗晏駕。敬宗初即位，逢吉快紳失勢，慮嗣君復用之。張又新等謀逐紳。會荊州刺史蘇遇入朝，遇能決陰事，眾問計於遇。遇曰：「上聽政後，當開延英，必有次對，官欲拔本塞源，先以次對為慮，余不足恃。」群黨深然之。逢吉乃以遇為左常侍。王守澄每從容謂敬宗曰：「陛下登九五，逢吉之助也。先朝初定儲貳，唯臣備知。時翰林學士杜元穎、李紳勸立深王，而逢吉固請立陛下，而李續之、李虞繼獻章疏。」帝雖沖年，亦疑其事。會逢吉進擬，進李紳在內署時，嘗不利於陛下，請行貶逐。帝初即位，方倚大臣，不能自執，乃貶紳端州司馬。貶制既行，百僚中書賀宰相，唯右拾遺吳思不賀。逢吉怒，改為殿中侍御史，充入吐蕃告哀使。

紳之貶也，正人腹誹，無敢有言。唯翰林學士韋處厚上疏，極言逢吉奸邪，誣摭紳罪，語在《處厚傳》。天子亦稍開悟。會禁中檢尋舊書，得穆宗時封書一篋。發之，得裴度、杜元穎與紳三人所獻疏，請立敬宗為太子。帝感悟興嘆，悉命焚逢吉黨所上謗書，由是讒言稍息，紳黨得保全。

及寶歷改元大赦，逢吉定赦書節文，不欲紳量移，但雲左降官已經量移者與量移，不言左降官與量移。韋處厚復上疏論之，語在《處厚傳》。帝特追赦書，添節文雲「左降官與量移」，紳方移為江州長史。再遷太子賓客，分司東都。

太和七年，李德裕作相。七月，檢校左常侍、越州刺史、浙東觀察使。九年，李訓用事，李宗閔復相，與李訓、鄭註連衡排擯德裕罷相，紳與德裕俱以太子賓客分司。

開成元年，鄭覃輔政，起德裕為浙西觀察使，紳為河南尹。六月，檢校戶部尚書、汴州刺史、宣武節度、宋亳汴潁觀察等使。二年，夏秋旱，大蝗，獨不入汴、宋之境，詔書褒美。又於州置利潤樓店。四年，就加檢校兵部尚書。

武宗即位，加檢校尚書右僕射、揚州大都督府長史，知淮南節度大使事。會昌元年，入為兵部侍郎、同平章事，改中書侍郎，累遷守右僕射、門下侍郎、監修國史、上柱國、趙國公，食邑二千戶。四年，暴中風恙，足緩不任朝謁，拜章求罷。十一月，守僕射、平章事，出為淮南節度使。六年，卒。

紳始以文藝節操進用，受顧禁中。後為朋黨所擠，濱於禍患。賴正人匡救，得以功名始終。歿後，宣宗即位，李德裕失勢罷相，歸洛陽；而宗閔、嗣復之黨崔鉉、白敏中、令狐綯欲置德裕深罪。大中初，教人發紳鎮揚州時舊事，以傾德裕。

初，會昌五年，揚州江都縣尉吳湘坐贓下獄，準法當死，具事上聞。諫官疑其冤，論之。遣御史崔元藻覆推，與揚州所奏多同，湘竟伏法。及德裕罷相，群怨方構，湘兄進士汝納，詣闕訴冤，言紳在淮南恃德裕之勢，枉殺臣弟。德裕既貶，紳亦追削三任官告。

吳汝納者，澧州人，故韶州刺史武陵兄之子。武陵進士登第，有史學，與劉軻並以史才直史館。武陵撰《十三代史駁議》二十卷。自尚書員外郎出為忠州刺史，改韶州。坐贓貶潘州司戶卒。

汝納亦進士擢第，以季父贓罪，久之不調。會昌中，為河南府永寧縣尉。初，武陵坐贓時，李德裕作相，貶之。故汝納以不調挾怨，而附宗閔、嗣復之黨，同作謗言。會汝納弟湘為江都尉，為部人所訟贓罪，兼娶百姓顏悅女為妻，有逾格律。李紳令觀察判官魏铏鞫之，贓狀明白，伏法。湘妻顏，顏繼母焦，皆笞而釋之。仍令江都令張弘思以船監送湘妻顏及兒女送澧州。

及揚州上具獄，物議以德裕素憎吳氏，疑李紳織成其罪。諫官論之，乃差御史崔元藻為制使，覆吳湘獄。，據款伏妄破程糧錢，計贓準法。其恃官娶百姓顏悅女為妻，則稱悅是前青州衙推。悅先娶王氏，是衣冠女，非繼室焦所生，與揚州案小有不同。德裕以元藻無定奪，奏貶崖州司戶。及汝納進狀，追元藻覆問。元藻既恨德裕，陰為崔鉉、白敏中、令狐綯所利誘，即言湘雖坐贓，罪不至死。又雲，顏悅實非百姓，此獄是鄭亞首唱，元壽協李恪鍛成，李回便奏。遂下三司詳鞫。故德裕再貶，李回、鄭亞等皆竄逐。吳汝納、崔元藻為崔、白、令狐所獎，數年並至顯官。

李回，字昭度，宗室郇王祎之後。父如仙。回本名躔，以避武宗廟諱。長慶初，進士擢第，又登賢良方正制科。釋褐滑臺從事，揚州掌書記，得監察御史。入為京兆府戶曹，轉司錄參軍。合朝為正補闕、起居郎，尤為宰相李德裕所知。回強幹有吏才，遇事通敏，官曹無不理。授職方員外郎，判戶部案，歷吏部員外郎，判南曹。以刑部員外郎知臺雜，賜緋。開成初，以庫部郎中知制誥，拜中書舍人，賜金紫服。武宗即位，拜工部侍郎，轉戶部侍郎，判本司事。三年，兼御史中丞。

會昌三年，劉稹據潞州，邀求旄鉞，朝議不允，加兵問罪。武宗懼稹陰附河朔三鎮，以沮王師，乃命回奉使河朔。魏博何弘敬、鎮冀王元逵皆具櫜鞬郊迎。回喻以朝旨，言澤潞密邇王畿，不同河北，自艱難已來，唯魏、鎮兩籓，列聖皆許襲，而稹無功，欲效河朔故事，理即太悖。聖上但以山東三郡，境連魏、鎮，用軍便近，王師不欲輕出山東，請魏、鎮兩籓只收山東三郡。弘敬、元逵俯僂從命。幽州張仲武與太原劉沔攻回鶻。時兩人不協，朝廷方用兵，不欲籓帥不和。回至幽州，喻以和協之旨，仲武欣然釋憾。乃移劉沔鎮滑臺，命仲武領太原軍攻潞。賊平，以本官同平章事，累加中書侍郎，轉門下，歷戶、吏二尚書。

武宗崩，回充山陵使，祔廟竟，出為成都尹、劍南西川節度。大中元年冬，坐與李德裕親善，改潭州刺史、湖南觀察使，再貶撫州刺史。白敏中、令狐綯罷相，入朝為兵部尚書，復出為成都尹、劍南西川節度使。卒，贈司徒，謚曰文懿。

李玨，字待價，趙郡人。父仲朝。玨進士擢弟，又登書判拔萃科，累官至右拾遺。穆宗荒於酒色，才終易月之制，即與勛臣飲宴。玨與同列上疏論之曰：

臣聞人臣之節，本於忠盡，茍有所見，即宜上陳。況為陛下諫官，食陛下厚祿，豈敢腹誹巷議，辜負恩榮？臣等聞諸道路，不知信否，皆云有詔追李光顏、李醖，欲於重陽節日，合宴群臣。倘誠有之，乃陛下念群臣，敷惠澤之慈旨也。然元朔未改，園陵尚新。雖陛下執易月之期，俯從人欲；而禮經著三年之制，猶服心喪。今遵同軌之會，適去於中邦；告遠夷之使，未復其來命。遏密弛禁，蓋為齊人，合宴內廷，事將未可。夫明王之舉動，為天下法；王言既降，其出如綸。茍玷皇猷，徒章直諫，臣等是以昧死上聞。且光顏、李愬，久立忠勞，今方盛秋，務拓邊境。如或召見，詔以謀猷，褒其宿勛，付以疆事，則與歌鐘合宴，酒食邀歡，不得同年而語也。陛下自纘嗣以來，發號施令，無非孝理因心，形於詔敕，固以感動於人倫。更在敬慎威儀，保持聖德而已。

上雖不用其言，慰勞遣之。

長慶元年，鹽鐵使王播增茶稅，初稅一百，增之五十，玨上疏論之曰：

榷率救弊，起自干戈，天下無事，即宜蠲省。況稅茶之事，尤出近年，在貞元元年中，不得不爾。今四海鏡清，八方砥平，厚斂於人，殊傷國體。其不可一也。

茶為食物，無異米鹽，於人所資，遠近同俗。既袪竭乏，難舍斯須，田閭之間，嗜好尤切。今增稅既重，時估必增，流弊於民，先及貧弱。其不可二也。

且山澤之饒，出無定數，量斤論稅，所冀售多。價高則市者稀，價賤則市者廣，歲終上計，其利幾何？未見阜財，徒聞斂怨。其不可三也。

臣不敢遠征故事，直以目前所見陳之。伏望暫留聰明，稍垂念慮，特追成命，更賜商量。陛下即位之初，已懲聚斂，外官押貫，旋有詔停，洋洋德音，千古不朽。今若榷茶加稅，頗失人情。臣忝諫司，不敢緘默。

時禁中造百尺樓，國計不充。王播希恩增稅，奉帝嗜欲，疏奏不省。遷吏部員外郎，轉司勛員外郎、知制誥。

太和五年，李宗閔、牛僧孺在相，與玨親厚，改度支郎中、知制誥，遂入翰林充學士。七年三月，正拜中書舍人。九年五月，轉戶部侍郎充職。七月，宗閔得罪，玨坐累，出為江州刺史。開成元年四月，以太子賓客分司東都，遷河南尹。二年五月，李固言入相，召玨復為戶部侍郎，判本司事。三年，楊嗣復輔政，薦玨以本官同平章事。玨與固言、嗣復相善，自固言得位，相繼援引；居大政，以傾鄭覃、陳夷行、李德裕三人。凡有奏議，必以朋黨為謀，屢為覃所廷折之。玨自朝議郎進階正議大夫，其年十二月，上疏求罷，不許。

四年三月，文宗謂宰臣曰：「朕在位十四年，屬天下無事，雖未至理，亦少有如今日之無事也。」玨對曰：「邦國安危，亦知人之身。當四體和平之時，長宜調適，以順寒暄之節。如恃安自忽，則疾患旋生。朝廷當無事之時，思省闕失而補之，則禍難不作矣。」

文宗以杜悰領度支稱職，欲加戶部尚書，因紫宸言之。陳夷行曰：「一切恩權，合歸君上。陛下自看可否？」玨對曰：「太宗用宰臣，天下事皆先平章，謂之平章事。代天理物，上下無疑，所以致太平者也。若拜一官，命一職，事事皆決於君上，即焉用彼相？昔隋文帝一切自勞心力，臣下發論則疑，凡臣下用之則宰相，不用是常僚，豈可自保？陛下常語臣云：『竇易直勸我，宰相進擬，但五人留三人、兩人，勾一人。渠即合勸我擇宰相，不合勸我疑宰相。』」帝曰：「易直此言甚鄙。」又曰：「韋處厚作相，三日薦六度師，亦大可怪。」玨曰：「處厚淫於奉佛，不悟其是非也。」

其年五月，上謂宰臣曰：「貞元政事，初年至好。」玨曰：「德宗中年好貨，方鎮進奉，即加恩澤。租賦出自百姓，更令貪吏剝削，聚貨以希恩，理道故不可也。」上曰：「人君聚斂，猶自不可。但輕賦節用可也。」玨又曰：「貞觀中，房、杜、王、魏啟告文皇，意只在此，請不易初心。自古好事，克終實難。」上曰：「朕心終不改也。」尋封贊皇男，食邑三百戶。

武宗即位之年九月，與楊嗣復俱罷相，出為桂州刺史、桂管觀察使。三年，長流驩州。大中二年，崔鉉、白敏中逐李德裕，征入朝為戶部尚書。出為河陽節度使。入為吏部尚書，累遷金紫光祿大夫、檢校尚書右僕射、揚州大都督府長史、淮南節度使、上柱國、贊皇郡開國公、食邑一千五百戶。大中七年卒，贈司空。

李固言，趙郡人。祖並，父現。固言，元和七年登進士甲科。太和初，累官至賀部郎中、知臺雜。四年，李宗閔作相，用為給事中。五年，宋申錫為王守澄誣陷，固言與同列伏閣論之。將作監王堪修奉太廟弛慢，罰俸，仍改官為太子賓客。制出，固言封還曰：「東宮調護之地，不可令弛慢被罰之人處之。」改為均王傅。六年，遷工部侍郎。七年四月，轉尚書左丞，奉詔定左右僕射上事儀註。八年，李德裕輔政，出為華州刺史。

其年十月，宗閔復入，召拜吏部侍郎。九年五月，遷御史大夫。六月，宗閔得罪，固言代為門下侍郎、平章事，尋加崇文館大學士。時李訓、鄭註用事，自欲竊輔相之權。宗閔既逐，外示公體，爰立固言，其實惡與宗閔朋黨。九月，以兵部尚書出為興元節度使。李訓自代固言為平章事。訓、註誅，文宗思其讜正，開成元年四月，復召為平章事，判戶部事。

二年，君臣上徽號，上紫宸言曰：「中外上章，請加徽號。朕思理道猶郁，實愧嶽牧之請。如聞州郡甚有無政處？」固言曰：「人言鄧州王堪衰老，隋州鄭襄無政。」帝曰：「堪是貞元時御史，只有此一人。」鄭覃曰：「臣以王堪舊人，舉為刺史。鄭襄比來守官，亦無敗事。若言外郡不理，何止二人？」帝曰：「濟濟多士，文王以寧。德宗時，班行多閑員，豈時乏才耶？」李石對曰：「十室之邑，必有忠信。安有大國無人？蓋貞元中仕進路塞，所以有才之人或托跡他所，此乃不敘進人才之過也。」固言曰：「求才之道，有人保任，便宜獎用。隨其稱職與否升黜之。」上曰：「宰相薦人，莫計親疏。竇易直作相，未嘗論用親情。若己非相才，自宜引退。若是公舉，親亦何嫌？人鮮全才，但用其所長爾。」

尋進階金紫，判戶部事。其年十月，以門下侍郎平章事出為成都尹、劍南西川節度使，代楊嗣復。上表讓門下侍郎，乃檢校左僕射。會昌初入朝，歷兵、戶二部尚書。宣宗即位，累授檢校司徒、東都留守、東畿汝都防禦使。大中末，以太常卿孫簡代之，拜太子太傅，分司東都，卒。

史臣曰：陳、鄭諸公，章疏議論，綽有端士之風。天子待以賢能，付之以鼎職。延英獻納，罕聞康濟之謨；文陛敷揚，莫副具瞻之望。加以互生傾奪，競起愛憎。惟回奉使命而喻籓臣，救危邦而除宿憾。況昭獻文章可以為世範，德行可以為人師，有啟、誦之上才，非桓、靈之失道，詎可不思己過，只務面欺。輔弼之宜，安可垂訓？若俾韓非之言進矣，子輩安可逃乎？土運之衰，斯為魍魎，悲夫！

贊曰：愛而知惡，憎不忘善。平心救非，可居鼎鉉。吠聲濟惡，結黨專朝。謀身壞國。何名燮調？


Chinese text: This work was published before January 1, 1923, and is in the
public domain worldwide because the author died at least 100 years ago.
