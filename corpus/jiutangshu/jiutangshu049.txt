志第二十五輿服

昔黃帝造車服，為之遮罩，上古簡儉，未立等威。而三、五之君，不相沿習，乃改正朔，易服色，車有輿輅之別，服有裘冕之差，文之以染繢，飾之以絺繡，華蟲象物，龍火分形，於是典章興矣。周自夷王削弱，諸侯自恣。窮孔翬之羽毛，無以供其侈；極隨和之掌握，不足慊其華。則皮弁革舄之容，非珠履鷸冠之玩也。迨秦誅戰國，斟酌舊儀，則有鹵簿、金根、大駕、法駕，備千乘萬騎，異《舜典》、《周官》。漢氏因之，號乘輿三駕，儀衛之盛，無與比靈斯。東京帝王，博雅好古，明帝始令儒者考《曲臺》之說，依《周官》五輅六冕之文，山龍藻火之數，創為法服。雖有制作，竟寢不行。輿駕乘金根而已。服則袞冕，冠則通天。其後所禦，多從袍服。事具前志。而裘冕之服，歷代不行。後魏、北齊，輿服奇詭，至隋氏一統，始復舊儀。

隋制，車有四等，有亙幰、通幰、軺車、輅車。初制五品以上乘偏幰，其後嫌其不美，停不行用，以亙車代之。三品以上通幰車，則青壁。一品軺車，油幰朱網。唯輅車一等，聽敕始得乘之。馬珂，一品以下九子，四品七子，五品五子。

衣裳有常服、公服、朝服、祭服四等之制。

平巾幘，牛角箄簪，紫衫，白袍、靴，起梁帶。五品已上，金玉鈿飾，用犀為簪，是為常服，武官盡服之。六品已下，衫以緋。至於大仗陪立，五品已上及親侍加兩襠滕蛇，其勳侍去兩襠。

弁冠，硃衣裳，素革帶，烏皮履，是為公服。其弁通用烏漆紗為之，象牙為簪導。五品已上，亦以鹿胎為弁，犀為簪導者。加玉琪之飾：一品九琪，二品八琪，三品七琪，四品六琪。三品兼有紛、鞶囊，佩於革帶之後，上加玉珮一。鞶囊：二品以上金縷，三品以上銀縷，五品以上彩縷，文官尋常入內及在本司常服之。

親王，遠遊三梁冠，金附蟬，犀簪導，白筆。三師三公、太子三師三少、尚書秘書二省、九寺、四監、太子三寺、諸郡縣關市、親王文學、籓王嗣王、公侯，進賢冠。三品以上三梁，五品以上兩梁，犀簪導。九品以上一梁，牛角簪導。門下、內書、殿內三省，諸衛府，長秋監，太子左右庶子、內坊、諸率，宮門內坊，親王府都尉，府鎮防戍九品以上，散官一品已下，武弁幘。侍中、中書令，加貂蟬，珮紫綬。散官者，白筆。御史、司隸二台，法冠。一名獬豸冠。謁者台大夫以下，高山冠。並絳紗單衣，白紗內單，皁領、褾、襈、裾，白練裙襦，絳蔽膝，革帶，金飾鉤暐，方心曲領，紳帶，玉鏢金飾劍，亦通用金鏢，山玄玉佩，綬，襪，烏皮舄。是為朝服。玉佩，纁硃綬，施二玉環。三品以上綠綬，四品、五品青綬。二品以下去玉環，六品以下去劍、珮、綬。八品以下，冠去白筆，衣省內單及曲領、蔽膝，著烏皮履。五品加紛、鞶囊。其綬纁硃者，用四彩，赤、紅、縹、紺紅。硃質，纁文織，長一丈八尺，二百四十首，闊九寸。綠綬用四彩，綠、紫、黃、硃紅。綠質，長一丈八尺，二百四十首，闊九寸。紫綬用四彩，紫、黃、赤、紅。紫質，長一丈六尺，一百八十首，闊八寸。青綬三彩，白、青、紅。青質，長一丈四尺，一百四十首，闊七寸。

玄衣纁裳冕而旒者，是為祭服，綬、珮、劍各依朝服之數。其章逢七品以下，降二為差，六品以下無章。

文武之官皆執笏，五品以上，用角牙為之，六品以下，用竹木。

是時，內外群官，文物有序，僕禦清道，車服以庸。於是貴賤士庶，較然殊異。越王侗於東都嗣位，下詔停廢。自茲以後，浸以不章，以至於亡。

唐制，天子車輿有玉輅、金輅、象輅、革輅、木輅，是為五輅，耕根車、安車、四望車，已上八等，並供服乘之用。其外有指南車、記裏鼓車、白鷺車、鸞旗車、辟惡車、軒車、豹尾車、羊車、黃鉞車，豹尾、黃鉞二車，武德中無，自貞觀已後加焉。其黃鉞，天寶元年制改為金鉞。屬車十二乘，並為儀仗之用。大駕行幸，則分前後，施於鹵簿之內。若大陳設，則分左右，施于儀衛之內。

玉輅，青質，以玉飾諸末。重輿，左青龍，右白虎，金鳳翅，畫虡文鳥獸，黃屋左纛。金鳳一在軾前，十二鑾在衡，正縣鑾數，皆其副輅，及耕根則八。二鈴在軾，龍輈前設鄣塵，青蓋黃裏，繡飾，博山鏡子，樹羽，輪皆硃班重牙。左建旗十有二旒，皆畫升龍，其長曳地。右載闟戟，長四尺，廣三尺，黻文。旗首金龍頭銜結綬及鈴綏。駕蒼龍，金鍐方釳，插翟尾五焦，鏤錫，鞶纓十有二就。錫，馬當顱，鏤金為之。鞶纓鞍皆以五彩飾之。就，成也，一匝為一就也。祭祀、納後則供之。

金輅，赤質，以金飾諸末，餘與玉輅同，駕赤昚，鄉射、祀還、飲至則供之。

象輅，黃質，以象飾諸末，餘與玉輅同，駕黃昚，行道則供之。

革輅，白質，鞔之以革，餘與玉輅同，駕白駱，巡狩、臨兵事則供之。

木輅，黑質，漆之，餘與玉略同，駕黑昚，畋獵則供之。

五輅之蓋，旌旗之質及鞶纓，皆從輅色，蓋之裏皆用黃。其鏤錫，五輅同。

耕根車，青質，蓋三重，餘與玉輅同，耕籍則供之。

安車，金飾，重輿，曲壁，八鑾在衡，紫油纁，硃裏，通幰，硃絲絡網，硃鞶纓，硃覆閤朆，貝絡，駕赤昚，臨幸則供之。

四望車，制同犢車，金飾。八鑾在衡，青油纁，硃裏，通幰，硃絲絡網，拜陵、臨吊則供之。

自高宗不喜乘輅，每有大禮，則禦輦以來往。爰洎則天以後，遂以為常。玄宗又以輦不中禮，又廢而不用。開元十一年冬，將有事於南郊，乘輅而往，禮畢，騎而還。自此行幸及郊祀等事，無遠近，皆騎于儀衛之內。其五輅及腰輿之屬，但陳於鹵簿而已。

皇后車則有重翟、厭翟、翟車、安車、四望車、金根車六等。

重翟車，青質，金飾諸末，輪畫硃，金根車牙，其箱飾以重翟羽，青油纁，硃裏通ＡＷ，繡紫帷，硃絲絡網，繡紫絡帶，八鑾在衡，鏤錫，鞶纓十二就，金鍐方釳，插翟尾，硃絲，總以硃為之，如馬纓而小，著馬勒，在兩耳與兩鑣也。駕蒼龍，受冊、從祀、享廟則供之。厭翟，赤質，金飾諸末，輪畫硃牙，其箱飾以次翟羽，紫油纁，硃裏通幰，紅錦帷，硃絲絡網，紅錦絡帶，余如重翟車。駕赤昚，采桑而供之。翟車，黃質，金飾諸末，輪畫硃牙，其車側飾以翟羽，黃油纁，黃裏通幰，白紅錦帷，硃絲絡網，白紅錦絡帶，余如重翟。駕黃昚，歸寧則供之。諸鞶纓之色，皆從車質。安車，赤質，金飾，紫通幰硃裏。駕四馬，臨幸及吊則供之。四望車，硃質，紫油通幰，油畫絡帶。拜陵、臨吊則供之。金根車，硃質，紫油通幰，油畫絡帶，硃絲網。常行則供之。

皇太子車輅，有金輅、軺車、四望車。

金輅，赤質，金飾諸末，重較，箱畫虡文鳥獸，黃屋，伏鹿軾，龍輈，金鳳一在軾，前設鄣塵，硃蓋黃裏，輪畫硃牙，左建旗九旒，右載闟戟，旗首金龍頭銜結綬及鈴綏。駕赤昚四，八鑾在衡，二鈴在軾，金鍐方釳，插翟尾五焦，鏤錫，鞶纓九就。從祀享、正冬大朝、納妃則供之。軺車，金飾諸末，紫幰幟硃裏，駕一馬。五日常服及朝享宮臣、出入行道則供之。四望車，金飾諸末，紫油纁，通幰硃裏，硃絲絡網，駕一馬。吊臨則供之。

王公已下車輅，親王及武職一品，象飾輅。自餘及二品、三品，革輅。四品，木輅。五品，軺車。

象輅，以象飾諸末，硃班輪，八鑾在衡，左建旗，旗、畫龍，一升一降。右載闟戟。革輅，以革飾諸末，左建旃，(通帛為旃，餘同象輅。木輅，以漆飾之，餘同革輅。軺車，曲壁，青通幰。諸輅皆硃質硃蓋，硃旗旃。一品九旒，二品八旒，三品七旒，四品六旒，其鞶纓就數皆准此。

內命婦夫人乘厭翟車，嬪乘翟車，婕妤已下乘安車，各駕二馬。外命婦、公主、王妃乘厭翟車，駕二馬。自餘一品乘白銅飾犢車，青通幰，硃裏油纁，硃絲絡網，駕以牛。二品已下去油纁、絡網，四品青偏幰。

有唐已來，三公已下車輅，皆太僕官造貯掌。若受制行冊命及二時巡陵、婚葬則給之。自此之後，皆騎馬而已。

唐制，天子衣服，有大裘之冕、袞冕、鷩冕、毳冕、繡冕、玄冕、通天冠、武弁、黑介幘、白紗帽、平巾幘、白帢，凡十二等。

大裘冕，無旒，廣八寸，長一尺六寸，玄裘纁裏，已下廣狹准此。金飾，玉簪導，以組為纓，色如其綬。裘以黑羔皮為之，玄領、褾、襟緣。硃裳，白紗中單，皁領，青褾、襈、裾、革帶，玉鉤、暐，大帶，素帶硃裏，紺其外，上以硃，下以綠，紐用組也。蔽漆隨裳。鹿盧玉具劍，火珠鏢首。白玉雙珮，玄組雙大綬，六彩，玄、黃、赤、白、縹、綠、純玄質，長二丈四尺，五百首，廣一尺。小雙綬長二尺一寸，色同大綬而首半之，間施三玉環。硃襪，赤舄。祀天神地祇則服之。

袞冕，金飾，垂白珠十二旒，以組為纓，色如其綬，黈纊充耳，玉簪導。玄衣，纁裳，十二章，八章在衣，日、月、星、龍、山、華蟲、火、宗彝；四章在裳，藻、粉米、黼、黻，衣褾、領為升龍，織成為之也。各為六等，龍、山以下，每章一行，十二。白紗中單，黼領，青褾、襈、裾，黻。繡龍、山、火三章，餘同上。革帶、大帶、劍、珮、綬與上同。舄加金飾。諸祭祀及廟、遣上將、征還、飲至、踐阼、加元服、納後、若元日受朝，則服之。

鷩冕，服七章，三章在衣，華蟲、火、宗彝；四章在裳，藻、粉米、黼、黻。餘同袞冕。有事還主則服之。

毳冕，服五章，三章在衣，宗彝、藻、粉米；二章在裳，黼、黻也。餘同鷩冕。祭海嶽則服之。

繡冕，服三章，一章在衣，粉米；二章在裳，黼、黻。餘同毳冕，祭社稷、帝社則服之。

玄冕，服，衣無章，裳刺黼一章。餘同繡冕。蠟祭百神、朝日夕月則服之。

通天冠，加金博山，附蟬十二首，施珠翠，黑介幘，發纓翠綏，玉若犀簪導。絳紗裏，白紗中單，領，褾，飾以織成。硃襈、裾，白裙，白裙襦。亦裙衫也。絳紗蔽漆，白假帶，方心曲領。其革帶、珮、劍、綬、襪、舄與上同。若未加元服，則雙童髻，空頂黑介幘，雙玉導，加寶飾。諸祭還及冬至朔日受朝、臨軒拜王公、元會、冬會則服之。武弁，金附蟬，平巾幘，餘同前服。講武、出征、四時蒐狩、大射、祃、類、宜社、賞祖、罰社、纂嚴則服之。弁服，弁以鹿皮為也。十有二琪，琪以白玉珠為之。玉簪導，絳紗衣，素裳，革帶，白玉雙珮，鞶囊，小綬，白襪，烏皮履。朔日受朝則服之。黑介幘，白紗單衣，白裙襦，革帶，素襪，烏皮履。拜陵則服之。白紗帽，亦烏紗也。白裙襦，亦裙衫也。白襪，烏皮履。視朝聽訟及宴見賓客則服之。平巾幘，金寶飾。導簪冠文皆以玉，紫褶，亦白褶。白袴，玉具裝，真珠寶細帶。乘馬則服之。白帢，臨大臣喪則服之。

太宗又制翼善冠，朔、望視朝，以常服及帛練裙襦通著之。若服袴褶，又與平巾幘通用。著於令。其常服，赤黃袍衫，折上頭巾，九環帶，六合靴，皆起自魏、周，便於戎事。自貞觀已後，非元日、冬至受朝及大祭祀，皆常服而己。

顯慶元年九月，太尉長孫無忌與修禮官等奏曰：

准武德初撰《衣服令》，天子祀天地，服大裘冕，無旒。臣無忌、志甯、敬宗等謹按《郊特牲》云：「周之始郊，日以至。」「被袞以象天，戴冕藻十有二旒，則天數也。」而此二禮，俱說周郊，袞與大裘，事乃有異。按《月令》：「孟冬，天子始裘。」明以禦寒，理非當暑，若啟蟄祈穀，冬至報天，行事服裘，義歸通允。至於季夏迎氣，龍見而雩，炎熾方隆，如何可服？謹尋歷代，唯服袞章，與《郊特牲》義旨相協。按周遷《輿服志》云，漢明帝永平二年，制采《周官》、《禮記》，始制祀天地服，天子備十二章。沈約《宋書志》云：「魏、晉郊天，亦皆服袞。」又王智深《宋紀》曰：「明帝制雲，以大冕純玉藻、玄衣、黃裳郊祀天地。」後魏、周、齊，迄于隋氏，勘其禮令，祭服悉同。斯則百王通典，炎涼無妨，復與禮經事無乖舛。今請憲章故實，郊祀天地，皆服袞冕，其大裘請停，仍改禮令。又檢《新禮》，皇帝祭社稷服繡冕，四旒，三章。祭日月服玄冕，三旒，衣無章。謹按：令文是四品五品之服，此則三公亞獻，皆服袞衣，孤卿助祭，服毳及，斯乃乘輿章數，同于大夫，君少臣多，殊為不可。據《周禮》云：「祀昊天上帝則服大裘而冕，五帝亦如之。享先王則袞冕，享先公則冕，祀四望山川則毳冕，祭社稷五祀則糸希冕，諸小祀則玄冕。」又云：「公侯伯子男孤卿大夫之服，袞冕以下，皆如王之服。」所以《三禮義宗》，遂有二釋。一雲公卿大夫助祭之日，所著之服，降王一等。又云悉與王同。求其折衷，俱未通允。但名位不同，禮亦異數。天子以十二為節，義在法天，豈有四旒三章，翻為御服。若諸臣助祭，冕與王同，便是貴賤無分，君臣不別。如其降王一等，則王著玄冕之時，群臣次服爵弁，既屈天子，又貶公卿。《周禮》此文，久不施用。亦猶祭祀之立屍侑，君親之拜臣子，覆巢設硩蔟之官，去曈置蟈氏之職，唯施周代，事不通行。是故漢、魏以來，下迄隋代，相承舊事，唯用袞冕。今《新禮》親祭日月，仍服五品之服。臨事施行，極不穩便。請遵歷代故實，諸祭並用袞冕。

制可之。

無忌等又奏曰：「皇帝為諸臣及五服親舉哀，依禮著素服。今令用雲白帢，禮令乘舛，須歸一塗。且白帢出自近代，事非稽古，雖著令文，不可行用。請改從素服，以會禮文。」制從之。自是鷩冕已下，乘輿更不服之，白帢遂廢，而令文因循，竟不改削。

開元十一年冬，玄宗將有事于南郊，中書令張說又奏稱：「准令，皇帝祭昊天上帝，服大裘之冕，事出《周禮》，取其質也。永徽二年，高宗親享南郊用之。明慶年修禮，改用袞冕，事出《郊特牲》，取其文也。自則天已來用之。若遵古制，則應用大裘，若便於時，則袞冕為美。」令所司造二冕呈進，上以大裘樸略，冕又無旒，既不可通用於寒暑，乃廢不用之。自是元正朝會依禮令用袞冕及通天冠，大祭祀依《郊特牲》亦用袞冕。自余諸服，雖在於令文，不復施用。十七年，朝拜五陵，但素服而已。朔、望常朝，亦用常服，其翼善冠亦廢。

《武德令》：皇太子衣服，有袞冕、具服遠遊三梁冠、公服遠遊冠、烏紗帽、平巾幘五等。貞觀已後，又加弁服、進德冠之制。

袞冕，白珠九旒，以組為纓，色如其綬，青纊充耳，犀簪導。玄衣，纁裳，九章。五章在衣，龍、山、華蟲、火、宗彝；四章在裳，藻、粉米，黼、黻。織成為之。白紗中單，黼領，青褾、襈、裾。革帶，金鉤暐，大帶，素帶硃裏，亦紕以硃綠，皆用組，黻。隨裳色，火、山二章也。玉具劍，金寶飾也。玉鏢首。瑜玉雙珮，硃組雙大綬，四彩，赤、白、縹、紺，純硃質，長一丈八尺，三百二十首，廣九寸。小雙綬長二尺六寸，色同大綬而首半之，施二玉環也。硃襪赤舄。舄加金飾。侍從皇帝祭祀及謁廟、加元服、納妃則服之。

具服遠遊三梁冠，加金附蟬九首，施珠翠，黑介幘，發纓翠綏，犀簪導。絳紗袍，白紗中單，皁領、褾、襈、裙，白裙襦，白假帶，方心曲領，絳紗蔽膝。其革帶、劍、珮、綬、襪、舄與上同。後改用白襪、黑舄。未冠則雙單髻，空頂黑介幘，雙玉導，加寶飾。謁廟還宮、元日冬至朔日入朝、釋奠則服之。公服遠遊冠，簪導以下並同前也。絳紗單衣，白裙襦，革帶，金鉤暐，假帶，方心，紛，鞶囊，長六尺四寸，廣二寸四分，色同大綬。白襪，烏皮履。五日常服、元日冬至受朝則服之。平巾幘，紫褶，白袴，寶細起梁帶。乘馬則服之。弁服，弁以鹿皮為之。犀簪導，組纓，玉琪九，絳紗衣，素裳，革帶，鞶囊，小綬，雙珮，白襪，烏皮履。朔望及視事則兼服之。進德冠，九琪，加金飾，其常服及白練裙襦通著之。若服袴褶，則與平巾幘通著。

自永徽已後，唯服袞冕、具服、公服而已。若乘馬袴，則著進德冠，自餘並廢。若宴服、常服，紫衫袍與諸王同。

開元二十六年，肅宗升為皇太子，受冊，太常所撰儀注有服絳紗袍之文。太子以為與皇帝所稱同，上表辭不敢當，請有以易之。玄宗令百官詳議。尚書左丞相裴耀卿、太子太師蕭嵩等奏曰：「謹按《衣服令》，皇太子具服，有遠遊冠，三梁，加金附蟬九首，施珠翠，黑介幘，發纓綏，犀簪導，絳紗袍，白紗中單，皁領、褾、襈，白裙襦，方心曲領，絳紗蔽膝，革帶，劍，珮，綬等，謁廟還宮、元日冬至朔日入朝、釋奠則服之。其絳紗袍則是冠衣之內一物之數，與裙襦、劍、珮等無別。至於貴賤之差，尊卑之異，則冠為首飾，名制有殊，並珠旒及裳彩章之數，多少有別，自外不可事事差異。亦有上下通服，名制是同，禮重則具服，禮輕則從省。今以至敬之情，有所未敢，衣服不可減省，稱謂須更變名。望所撰儀注，不以絳紗袍為稱，但稱為具服，則尊卑有差，謙光成德。」議奏上，手敕改為硃明服，下所司行用焉。

《武德令》，侍臣服有袞、鷩、毳、繡、玄冕，及爵弁，遠遊、進賢冠，武弁，獬豸冠，凡十等。

袞冕，垂青珠九旒，以組為纓，色如其綬，以下旒、纓皆如之也。青纊充耳，簪導。青衣，纁裳，服九章。五章在衣，龍、山、華蟲、火、宗彝，為五等。四章在裳，藻、粉米、黼、黻。皆絳為繡，遍衣而已，下皆如之。白紗中單，黼領，繡冕以下，中單青領。青褾、襈裙。革帶，鉤暐，大帶，三品已上，素帶硃裏，皆紕其外，上以綠。五品帶，紕其垂，外以玄黃。紐皆用青組之。黻凡黻皆隨裳色。毳冕以上，山、火二章，繡冕山一章，玄冕無章。劍，珮，綬，硃襪，赤舄，第一品服之。

鷩冕，七旒，服七章，三章在衣，華蟲、火、宗彝；四章在裳，藻、粉米、黼、黻也。餘同袞冕，第二品服之。

毳冕，五旒，服五章，三章在衣，宗彝、藻、粉米；二章在裳，黼、黻也。餘同鷩冕，第三品服之。

繡冕，四旒，服三章，一章在衣，粉米；二章在裳，黼，黻。餘並同毳冕，第四品服之。

玄冕，衣無章，裳刻黻一章，餘同繡冕，第五品服之。

爵弁，色同爵，無旒無章。玄纓，簪導，青衣，纁裳，白紗中單，青領、褾、裙，革帶，鉤暐，大帶，練帶，紕其垂，內外以繡，紐約用青組。爵韠，襪，赤履，九品已上服之。凡冕服，助祭及親迎若私家祭祀皆服之，爵弁亦同。凡冕，制皆以羅為之，其服以紬。爵弁用紬為之，其服用繒。

遠遊三梁冠，黑介幘，青綏。凡文官皆青綏，以下准此也。皆諸王服之，親王則加金附蟬。進賢冠，三品以上三梁，五品以上兩梁，九品以上一梁。皆三公、太子三師三少、五等爵、尚書省、秘書省、諸寺監學、太子詹事府、三寺及散官，親王師友、文學、國官，若諸州縣關津嶽瀆等流內九品以上服之。武弁，平巾幘，侍中、中書令則加貂蟬，侍左者左珥，侍右者右珥。皆武官及門下、中書、殿中、內侍省、天策上將府、諸衛領軍武候監門、領左右太子諸坊諸率及鎮戍流內九品已上服之。其親王府佐九品以上，亦准此。法冠，一名獬豸冠，以鐵為柱，其上施珠兩枚，為獬豸之形。左右御史臺流內九品以上服之。高山冠者，內侍省內謁者及親王下司閤等服之。卻非冠者，亭長、門僕服之。諸應冠而未冠者，並雙童髻，空頂幘。五品已上雙玉導，金飾，三品以上加寶飾，六品以下無飾。

朝服，亦名具服。冠，幘，纓，簪導，絳紗單衣，白紗中單，皁領、襈、裙，白裙襦，亦裙衫也。革帶，鉤暐，假帶，曲領方心，絳紗蔽膝，襪，舄，劍，珮，綬。一品已下，五品以下，陪祭、朝饗、拜表大事則服之。七品已上，去劍、珮、綬，餘並同。公服，亦名從省服。冠，幘，纓，簪導，絳紗單衣，白裙襦，亦裙衫也。革帶，鉤暐，假帶，方心，襪，履，粉，鞶囊。一品以下，五品以上，謁見東宮及餘公事則服之。其六品以下，去紛、鞶囊，餘並同。諸珮綬者，皆雙綬。親王纁硃綬，四彩，赤、黃，縹、紺。純硃質，纁文織。長一丈八尺，二百四十首，廣九寸。一品綠綟綬，四彩，紫、黃、赤。純綠質，長一丈八尺，二百四十首，廣九寸。二品、三品紫綬，三彩，紫、黃、赤。純紫質。長一丈六尺，一百八十首，廣八寸。四品青綬，三彩，青、白、紅。純青質。長一丈四尺，一百四十首，廣七寸。五品黑綬，二彩，青、紺。純紺質。長一丈二尺，一百首，廣六寸。自王公以下皆有小雙綬，長二尺六寸，色同大綬而首半之。正第一品佩二玉環，自外不同也。有綬者則有紛，皆長六尺四寸，廣二尺四分，各隨綬色。諸鞶囊，二品以上金縷，三品金銀鏤，四品銀鏤，五品彩鏤。諸珮，一品珮山玄玉，二品以下、五品以上，佩水蒼玉。

諸文官七品以上朝服者，簪白筆，武官及爵則不簪。諸舄履並烏色，舄重皮底，履單皮底。別注色者，不用此色。諸勳官及爵任職事官者，散官、散號將軍同職事。正衣本服，自外各從職事服。諸致仕及以理去官，被召謁見，皆服前官從省服。平巾幘，簪箄導，冠支，五品以上紫褶，六品以下緋褶，加兩襠滕蛇，並白袴，起梁帶。五品以上，金玉雜細。六品以下，金飾隱起。靴，武官及衛官陪立大仗則服之。若文官乘馬，亦通服之，去兩襠滕蛇。諸視品府佐，武弁，平巾幘。國官，進賢一梁冠，黑介幘，簪導。其服各准正品，其流外官，亦依正品流外之例。參朝則服之。若謁見府公，府佐平巾黑幘，國官黑介幘，皆白紗單衣，烏皮履。

諸流外官行署，三品以上黑介幘，絳公服，用緋為之，制同絳紗單衣。方心，革帶，鉤暐，假帶，襪，烏皮履。九品以上絳戺衣，制同絳公服，袖狹，形直如溝，不垂。去方心、假帶，餘同絳公服。其非行署者，太常寺謁者、卜博士、醫助教、祝史、贊引，鴻臚寺掌儀、諸典書、典學，內侍省內典引，太子門下坊典儀、內坊導客舍人、諸贊者，王公以下舍人，公主謁者等，各准行署，依品服。自外及民任雜掌無官品者，皆平巾幘，緋衫，大口袴。朝集從事則服之。諸典謁，武弁，絳公服。其齋郎，介幘，涘衣。自外品子任雜掌者，皆平巾幘，緋衫，大口袴。朝集從事則服之。黑介幘，簪導，深衣，青褾、領，革帶，烏皮履。未冠則雙童髻，空頂黑介幘，去革帶。國子、太學、四門學生參見則服之。書算學生、州縣學生，則烏紗帽，白裙襦，青領。諸外官拜表受詔皆服。本品無朝服者則服之。其餘公事及初上，並公服。諸州大中正，進賢一梁冠，絳紗公服，若有本品者，依本品參朝服之。諸州縣佐史、鄉正、里正、岳瀆祝史、齋郎，並介幘，絳涘衣。平巾幘，緋褶，大口袴，紫附涘，尚食局主食、典膳局主食、太官署食官署掌膳服之。平巾綠幘，青布袴，尚食局主膳、典膳局典食、太官署食官署供膳服之。平巾五辮髻，青袴褶，青耳屩，羊車小史服之。總角髻，青袴褶，漏刻生、漏童服之。

龍朔二年九月戊寅，司禮少常伯孫茂道奏稱：「諸臣九章服，君臣冕服，章數雖殊，飾龍名袞，尊卑相亂。望諸臣九章衣以雲及麟代龍，升山為上，仍改冕。」當時紛議不定。儀鳳年，太常博士蘇知機又上表，以公卿以下冕服，請別立節文。敕下有司詳議。崇文館學士校書郎楊炯奏議曰；

古者太昊庖犧氏，仰以觀象，俯以察法，造書契而文籍生。次有黃帝軒轅氏，長而敦敏，成而聰明，垂衣裳而天下理。其後數遷五德，君非一姓。體國經野，建邦設都，文質所以再而復，正朔所以三而改。夫改正朔者，謂夏後氏建寅，殷人建醜，周人建子。至於以日系月，以月系時，以時系年，此則三王相襲之道也。夫易服色者，謂夏後氏尚黑，殷人尚白，周人尚赤。至於山、龍、華蟲、宗彝、藻、火、粉米、黼、黻，此又百代可知之道也。謹按《虞書》曰：「予欲觀古人之象，日、月、星辰、山、龍、華蟲作繪，宗彝、藻、火、粉米、黼、黻絺繡。」由此言之，則其所從來者尚矣。

夫日月星辰者，明光照下土也。山者，布散雲雨，象聖王澤沾下人也。龍者，變化無方，象聖王應機布教也。華蟲者，雉也，身被五采，象聖王體兼文明也。宗彝者，武蜼也，以剛猛制物，象聖王神武定亂也。藻者，逐水上下，象聖王隨代而應也。火者，陶冶烹飪，象聖王至德日新也。米者，人恃以生，象聖王物之所賴也。黼能斷割，象聖王臨事能決也。黻者，兩己相背，象君臣可否相濟也。逮有周氏，乃以日月星辰為旌旗之飾，又登龍於山，登火于宗彝，於是乎制袞冕以祀先王也。九章者，法于陽數也。以龍為首章者，袞者卷也，龍德神異，應變潛見，表聖王深沈遠智，卷舒神化也。又制冕以祭先公也。者雉也，有耿介之志，表公有賢才，能守耿介之節也。又制毳冕以祭四望也。四望者，嶽瀆之神也。武蜼者，山林所生也，明其象也。制絺冕以祭社稷也。社稷，土穀之神也。粉米由之成也，象其功也。又制玄冕以祭群小祀也。百神異形，難可遍擬，但取黻之相背異名也。夫以周公之多才也，故化定制禮，功成作樂。夫以孔宣之將聖也，故行夏之時，服周之冕。先王之法服，乃此之自出矣；天下之能事，又於是乎畢矣。

今表狀「請制大明冕十二章，乘輿服之」者。謹按，日月星辰者，已施旌旗矣；龍武山火者，又不逾于古矣。而雲麟鳳有四靈之名，玄龜有負圖之應，雲有紀官之號，水有感德之祥，此蓋別表休征，終是無逾比象。然則皇王受命，天地與興符，仰觀則璧合珠連，俯察則銀黃玉紫。盡南宮之粉壁，不足寫其形狀；罄東觀之鉛黃，無以紀其名實。固不可畢陳於法服也。雲也者，從龍之氣也，水也者，藻之自生也，又不假別為章目也。此蓋不經之甚也。

又「鸞冕八章，三公服之」者。鸞者，太平之瑞也，非三公之德也。鷹鸇者，鷙鳥也，適可以辨祥刑之職也。熊羆者，猛獸也，適可以旌武臣之力也。又稱藻為水草，無所法象，引張衡賦雲，「蒂倒茄於藻井，披江葩之狎獵。」謂為蓮花，取其文采者。夫茄者蓮也，若以蓮花代藻，變古從今，既不知草木之名，亦未達文章之意。此又不經之甚也。

又「毳冕六章，三品服之」者。按此王者祀四望服之名也。今三品乃得同王之毳冕，而三公不得同王之袞名。豈惟顛倒衣裳，抑亦自相矛盾。此又不經之甚也。

又「黼冕四章，五品服之」。考之于古，則無其名；驗之於今，則非章首。此又不經之甚也。

若夫禮惟從俗，則命為制，令為詔，乃秦皇之故事，猶可以適於今矣。若乃義取隨時，則出稱警，入稱蹕，乃漢國之舊儀，猶可以行於代矣。亦何取于變周公之軌物，改宣尼之法度者哉！

由是竟寢知機所請。

景龍二年七月，皇太子將親釋奠于國學，有司草儀注，令從臣皆乘馬著衣冠。太子左庶子劉子玄進議曰：

古者自大夫已上皆乘車，而以馬為騑服。魏、晉已降，迄于隋代，朝士又駕牛車，歷代經史，具有其事，不可一二言也。至如李廣北征，解鞍憩息；馬援南伐，據鞍顧盼。斯則鞍馬之設，行於軍旅，戎服所乘，貴于便習者也。案江左官至尚書郎而輒輕乘馬，則為御史所彈。又顏延之罷官後，好騎馬出入閭里，當代稱其放誕。此則專車憑軾，右擐朝衣；單馬禦鞍，宜從褻服。求之近古，灼然之明驗矣。

自皇家撫運，沿革隨時。至如陵廟巡幸，王公冊命，則盛服冠履，乘彼輅車。其士庶有衣冠親迎者，亦時以服箱充馭。在於他事，無復乘車，貴賤所行，通鞍馬而已。臣伏見比者鑾輿出幸，法駕首途，左右侍臣皆以朝服乘馬。夫冠履而出，止可配車而行，今乘車即停，而冠履不易，可謂唯知其一而未知其二。何者？褒衣博帶，革履高冠，本非馬上所施，自是車中之服。必也襪而升鐙，跣以乘鞍，非惟不師古道，亦自取驚今俗，求諸折中，進退無可。且長裙廣袖，襜如翼如，鳴珮紆組，鏘鏘弈弈，馳驟於風塵之內，出入於旌棨之間，儻馬有驚逸，人從顛墜，遂使屬車之右，遺履不收，清道之傍，絓驂相續，固以受嗤行路，有損威儀。

今議者皆云秘閣有《梁武南郊圖》，多有衣冠乘馬者，此則近代故事，不得謂無其文。臣案此圖是後人所為，非當時所撰。且觀當今有古今圖畫者多矣，如張僧繇畫《群公祖二疏》，而兵士有著芒屩者；閻立本畫《昭君入匈奴》，而婦人有著帷帽者。夫芒屩出於水鄉，非京華所有；帷帽創于隋代，非漢宮所作。議者豈可征此二畫以為故實者乎！由斯而言，則《梁武南郊之圖》，義同於此。又傳稱義惟因俗，禮貴緣情。殷輅周冕，規模不一；秦冠漢珮，用舍無恆。況我國家道軼百王，功高萬古，事有不便，資於變通。其乘馬衣冠，竊謂宜從省廢。臣此異議，其來自久，日不暇給，未及榷揚。今屬殿下親從齒胄，將臨國學，凡有衣冠乘馬，皆憚此行，所以輒進狂言，用申鄙見。

皇太子手令付外宣行，仍編入令，以為恆式。

宴服，蓋古之褻服也，今亦謂之常服。江南則以巾褐裙襦，北朝則雜以戎夷之制。爰至北齊，有長帽短靴，合袴襖子，硃紫玄黃，各任所好。雖謁見君上，出入省寺，若非元正大會，一切通用。高氏諸帝，常服緋袍。隋代帝王貴臣，多服黃文綾袍，烏紗帽，九環帶，烏皮六合靴。百官常服，同於匹庶，皆著黃袍，出入殿省。天子朝服亦如之，惟帶加十三環以為差異，蓋取於便事。其烏紗帽漸廢，貴賤通服折上巾，其制周武帝建德年所造也。晉公宇文護始命袍加下襴。及大業元年，煬帝始制詔吏部尚書牛弘、工部尚書宇文愷、兼內史侍郎虞世基、給事郎許善心、儀曹郎袁朗等憲章古則，創造衣冠，自天子逮于胥吏，章服皆有等差。始令五品以上，通服硃紫。是後師旅務殷，車駕多行幸，百官行從，雖服袴褶，而軍間不便。六年，復詔從駕涉遠者，文武官等皆戎衣，貴賤異等，雜用五色。五品已上，通著紫袍，六品已下，兼用緋綠。胥吏以青，庶人以白，屠商以皁，士卒以黃。

武德初，因隋舊制，天子宴服，亦名常服，唯以黃袍及衫，後漸用赤黃，遂禁士庶不得以赤黃為衣服雜飾。四年八月敕：「三品已上，大科紬綾及羅，其色紫，飾用玉。五品已上，小科紬綾及羅，其色硃，飾用金。六品已上，服絲布，雜小綾，交梭，雙紃，其色黃。六品、七品飾銀。八品、九品鍮石。流外及庶人服紬、絁、布，其色通用黃。飾用銅鐵。」五品已上執象笏。三品已下前挫後直，五品已上前挫後屈。自有唐已來，一例上圓下方，曾不分別。六品已下，執竹木為笏，上挫下方。其折上巾，烏皮六合靴，貴賤通用。貞觀四年又制，三品已上服紫，五品已下服緋，六品、七品服綠，八品、九品服以青，帶以鍮石。婦人從夫色。雖有令，仍許通著黃。五年八月敕，七品已上，服龜甲雙巨十花綾，其色綠。九品已上，服絲布及雜小綾，其色青。十一月，賜諸衛將軍紫袍，錦為褾袖。八年五月，太宗初服翼善冠，貴臣服進德冠。

龍朔二年，司禮少常伯孫茂道奏稱：「舊令六品、七品著綠，八品、九品著青，深青亂紫，非卑品所服。望請改八品、九品著碧。朝參之處，聽兼服黃。」從之。總章元年，始一切不許著黃。上元元年八月又制：「一品已下帶手巾、算袋，仍佩刀子、礪石，武官欲帶者聽之。文武三品已上服紫，金玉帶。四品服深緋，五品服淺緋，並金帶。六品服深綠，七品服淺綠，並銀帶。八品服深青，九品服淺青，並鍮石帶。庶人並銅鐵帶。」文明元年七月甲寅詔：「旗幟皆從金色，飾之以紫，畫以雜文。八品已下舊服者，並改以碧。京文官五品已上，六品已下，七品清官，每日入朝，常服袴褶。諸州縣長官在公衙，亦准此。」景雲中又制，令依上元故事，一品已下帶手巾、算袋，其刀子、礪石等許不佩。武官五品已上佩<韋占>韘七事。七謂佩刀、刀子、礪石、契苾真、噦厥、針筒、火石袋等也。至開元初復罷之。則天天授二年二月，朝集使刺史賜繡袍，各於背上繡成八字銘。長壽三年四月，敕賜岳牧金字銀字銘袍。延載元年五月，則天內出緋紫單羅銘襟背衫，賜文武三品已上。左右監門衛將軍等飾以對師子，左右衛飾以麒麟，左右武威衛飾以對虎，左右豹韜衛飾以豹，左右鷹揚衛飾以鷹，左右玉鈐衛飾以對鶻，左右金吾衛飾以對豸，諸王飾以盤龍及鹿，宰相飾以鳳池，尚書飾以對雁。

武德已來，始有巾子，文官名流，上平頭小樣者。則天朝，貴臣內賜高頭巾子，呼為武家諸王樣。中宗景龍四年三月，因內宴賜宰臣已下內樣巾子。開元已來，文官士伍多以紫皁官絁為頭巾、平頭巾子，相效為雅制。玄宗開元十九年十月，賜供奉官及諸司長官羅頭巾及官樣巾子，迄今服之也。

天寶十載五月，改諸衛旗幡隊仗，先用緋色，並用赤黃色，以符土德。

高祖武德元年九月，改銀菟符為銀魚符。高宗永徽二年五月，開府儀同三司及京官文武職事四品、五品，並給隨身魚。咸亨三年五月，五品已上賜新魚袋，並飾以銀。三品已上各賜金裝刀子、礪石一具。垂拱二年正月，諸州都督刺史，並准京官帶魚袋。天授元年九月，改內外所佩魚並作龜。久視元年十月，職事三品已上龜袋，宜用金飾，四品用銀飾，五品用銅飾。上守下行，皆從官給。神龍元年二月，內外官五品已上依舊佩魚袋。六月，郡王、嗣王特許佩金魚袋。景龍三年八月，令特進佩魚。散職佩魚，自此始也。自武德已來，皆正員帶闕官始佩魚袋，員外、判試、檢校自則天、中宗後始有之，皆不佩魚。雖正員官得佩，亦去任及致仕即解去魚袋。至開元九年，張嘉貞為中書令，奏諸致仕許終身佩魚，以為榮寵。以理去任，亦聽佩魚袋。自後恩制賜賞緋紫，例兼魚袋，謂之章服，因之佩魚袋、服硃紫者眾矣。

梁制雲，袴褶，近代服以從戎，今纘嚴則文武百官咸服之。車駕親戎，則縛袴不舒散也。中官紫褶，外官絳褶，舄用皮。服冠衣硃者，紫衣用赤舄，烏衣用烏舄。唯褶服以靴。靴，胡履也，取便於事，施於戎服。

舊制，乘輿案褥、床褥、床帷，皆以紫為飾。天寶六載，禮儀使太常卿韋糸舀奏請依禦袍色，以赤黃為飾。從之。

《武德令》：皇后服有褘衣、鞠衣、鈿釵禮衣三等。

褘衣，首飾花十二樹，並兩博鬢，其衣以深青織成為之，文為翬翟之形。素質，五色，十二等。素紗中單，黼領，羅縠褾、襈，褾、襈皆用硃色也。蔽膝，隨裳色，以緅為領，用翟為章，三等。大帶，隨衣色，硃裏，紕其外，上以硃錦，下以綠錦，紐約用青組。以青衣，革帶，青襪、舄，舄加金飾。白玉雙珮，玄組雙大綬。章彩尺寸與乘輿同。受冊、助祭、朝會諸大事則服之。鞠衣，黃羅為之。其蔽膝、大帶及衣革帶、舄隨衣色。餘與褘衣同，唯無雉也。親蠶則服之。鈿釵禮衣，十二鈿，服通用雜色，制與上同，唯無雉及珮綬，去舄，加履。宴見賓客則服之。

皇太子妃服，首飾花九樹，小花如大花之數，並兩博鬢也。褕翟。青織成為之，文為搖翟之形，青質、五色、九等也。素紗中單，黼領，羅縠褾、襈，褾、襈皆用硃也。蔽膝，隨裳色，用緅為領緣，以搖翟為章，二等也。大帶，隨衣色，硃裏，紕其外，上以硃錦，下以綠錦，紐用青組。以青衣，革帶，青襪、舄，舄加金飾瑜玉珮，紅硃雙大綬。章彩尺寸與皇太子同。受冊、助祭、朝會諸大事則服之。鞠衣，黃羅為之，其蔽膝、大帶及衣革帶隨衣色。余褕翟同，唯無雉也。從蠶則服之。鈿釵禮衣，九鈿，服通用雜色，制與上同，唯無雉及珮、綬，去舄，加履。宴見賓客則服之。

內外命婦服花釵，施兩博鬢，寶鈿飾也。翟衣青質，羅為之，繡為雉，編次於衣及裳，重為九等而下。第一品花鈿九樹，寶鈿准花數，以下准此也。翟九等。第二品花鈿八樹，翟八等。第三品花鈿七樹，翟七等。第四品花鈿六樹，翟六等。第五品花鈿五樹，翟五等。並素紗中單，黼領，硃褾、襈亦通用羅縠也。蔽膝，隨裳色，以緅為領緣，加以文繡，重雉為章二事，一品已下皆同也。大帶，隨衣色，緋其外，上以硃錦，下以綠錦，紐同青組。青衣，革帶，青襪、舄，珮，綬。內命婦受冊、從蠶、朝會則服之；其外命婦嫁及受冊、從蠶、大朝會亦准此。鈿釵禮衣，通用雜色，制與上同，唯無雉及珮綬。去舄，加履。第一品九鈿，第二品八鈿，第三品七鈿，第四品六鈿，第五品五鈿。內命婦尋常參見，外命婦朝參辭見及禮會則服之。六尚、寶林、御女、采女、女官等服，禮衣通用雜色，制與上同，惟無首飾。七品已上，有大事服之，尋常供奉則公服。公服去中單、蔽膝、大帶。九品已上，大事及尋常供奉，並公服。東宮准此。女史則半袖裙襦。諸公主、王妃珮綬同，諸王縣主、內命婦准品。外命婦五品已上，皆准夫、子，即非因夫、子別加邑號者，亦准品。婦人宴服，准令各依夫色，上得兼下，下不得僭上。既不在公庭，而風俗奢靡，不依格令，綺羅錦繡，隨所好尚。上自宮掖，下至匹庶，遞相仿效，貴賤無別。

武德、貞觀之時，宮人騎馬者，依齊、隋舊制，多著羃旂，雖發自戎夷，而全身障蔽，不欲途路窺之。王公之家，亦同此制。永徽之後，皆用帷帽，拖裙到頸，漸為淺露。尋下敕禁斷，初雖暫息，旋又仍舊，咸亨二年又下敕曰：「百官家口，咸預士流，至於衢路之間，豈可全無障蔽。比來多著帷帽，遂棄羃旂，曾不乘車，別坐簷子。遞相仿效，浸成風俗，過為輕率，深失禮容。前者已令漸改，如聞猶未止息。又命婦朝謁，或將馳駕車，既入禁門，有虧肅敬。此並乖於儀式，理須禁斷，自今已後，勿使更然。」則天之後，帷帽大行，羃旂漸息。中宗即位，宮禁寬弛，公私婦人，無復冪旂之制。開元初，從駕宮人騎馬者，皆著胡帽，靚妝露面，無復障蔽。士庶之家，又相仿效，帷帽之制，絕不行用。俄又露髻馳騁，或有著丈夫衣服靴衫，而尊卑內外，斯一貫矣。

奚車，契丹塞外用之，開元、天寶中漸至京城。兜籠，巴蜀婦人所用，今乾元已來，蕃將多著勳於朝，兜籠易於擔負，京城奚車、兜籠、代于車輿矣。

武德來，婦人著履，規制亦重，又有線靴。開元來，婦人例著線鞋，取輕妙便於事，侍兒乃著履。臧獲賤伍者皆服襴衫。太常樂尚胡曲，貴人禦饌，盡供胡食，士女皆竟衣胡服，故有范陽羯胡之亂，兆于好尚遠矣。

太極元年，左司郎中唐紹上疏曰：

臣聞王公已下，送終明器等物，具標甲令，品秩高下，各有節文。孔子曰，明器者，備物而不可用，以芻靈者善，為俑者不仁。傳曰，俑者，謂有面目機發，似于生人也。以此而葬，殆將於殉，故曰不仁。近者王公百官，競為厚葬，偶人像馬，雕飾如生，徒以眩耀路人，本不因心致禮。更相扇慕，破產傾資，風俗流行，遂下兼士庶。若無禁制，奢侈日增。望諸王公已下，送葬明器，皆依令式，並陳於墓所，不得衢路行。

又士庶親迎之儀，備諸辨禮，所以承宗廟，事舅姑，當須昏以為期，詰朝謁見。往者下俚庸鄙，時有障車，邀其酒食，以為戲樂。近日此風轉盛，上及王公，乃廣奏音樂，多集徒侶，遮擁道路，留滯淹時，邀致財物，動逾萬計。遂使障車禮貺，過於聘財，歌舞喧嘩，殊非助感。即虧名教，實蠹風猷，違紊禮經，須加節制。望請婚姻家障車者，並須禁斷。其有犯者，有廕家請准犯名教例附簿，無廕人決杖六十，仍各科本罪。


Chinese text: This work was published before January 1, 1923, and is in the
public domain worldwide because the author died at least 100 years ago.
