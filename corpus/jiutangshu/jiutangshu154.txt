德宗皇帝十一子：昭德皇后王氏生順宗皇帝；舒王誼，昭靖太子之子；文敬太子，順宗之子；諸妃生通王已下八王，本錄不載母氏。

舒王誼，本名謨，代宗第三子昭靖太子邈之子也。以其最幼，德宗憐之，命之為子。大曆十四年六月，封舒王，拜開府儀同三司，與通王、虔王同日封。仍詔所司，其開府俸料，逐月進內，尋以軍興罷支。建中元年，領四鎮北庭行軍、涇原節度大使；以涇州刺史孟皞為節度留後。以誼愛弟之子，諸王之長，軍國大事，欲其更踐，必委試之。

明年，尚父郭子儀病篤，上御紫宸，命誼持制書省之。誼冠遠遊冠，絳紗袍，乘象輅，駕駟馬，飛龍騎士三百人隨之。國府之官，皆褲褶騎而導前，鹵簿備引而不樂，在遏密故也。及門，郭氏子弟迎拜於外，王不答拜。子儀臥不能興，以手叩頭謝恩已。王解冠珮，以常服傳詔勞問之。

三年，蔡帥李希烈叛，詔哥舒曜討之。八月，希烈自帥眾三萬，圍哥舒曜於襄城，又詔河南都統李勉援之。勉舍襄城，令大將唐漢臣等選勁兵，徑襲許州以解圍。漢臣未至許，上遣中使追之，責以違詔，亟旋師，為賊所乘，漢臣之眾大敗。勉恐東都危急，乃分兵數千赴洛，又為賊所隔。賊眾急攻汴、滑，勉走宋州，朝廷大聳，乃詔誼為揚州大都督，持節荊襄、江西、沔鄂等道節度，兼諸軍行營兵馬元帥，改名誼。又以哥舒翰聲近，士卒竊議，改封普王，令統攝諸軍，進攻希烈。仍以兵部侍郎蕭復為戶部尚書、兼御史大夫、元帥府統軍長史。舊例有行軍長史，以復父名衡，特更之。又以新除潭州觀察使孔巢父為右庶子、兼御史大夫，充行軍司馬；以山南東道節度行軍司馬、檢校兵部郎中、兼御史中丞樊澤為諫議大夫、兼御史中丞、行軍右司馬。刑部員外郎劉從一為吏部郎中、兼中丞；侍御史韋儹為工部郎中、兼中丞，並充元帥府判官。兵部員外郎高參為本司郎中，充元帥府掌書記。以右金吾大將軍渾瑊檢校工部尚書、兼御史大夫，為中軍虞候。江西節度使嗣曹王臯為前軍兵馬使，鄂嶽團練使李兼為之副。山南東道節度使賈耽為中軍兵馬使。荊南節度使張伯儀充後軍兵馬使。以左神武軍使王價檢校太子賓客；左衛將軍高承謙檢校太子詹事；前司農少卿郭曙檢校左庶子，前秘書省著作郎常願為秘書少監，並充元帥府押衙。制下未行，涇原兵亂而止。

德宗初聞兵士出怨言，不得賞設，乃令誼與翰林學士姜公輔傳詔安撫，許以厚賞。行及內門，兵已陣於闕前；誼狼狽而還，遂奉德宗出幸奉天。賊之攻城，誼晝夜傳詔，慰勞諸軍，僅不解帶者月餘。從車駕還宮，復封舒王、開府儀同三司，揚州大都督如故。永貞元年十月薨，廢朝三日。

通王諶，德宗第三子也。大曆十四年封，制授開府儀同三司。貞元九年十月，領宣武軍節度大使、汴宋等州觀察支度營田等使，以宣武都知兵馬使李萬榮為留後，王不出閣。十一年，河東帥李自良卒，以諶為河東節度大使，以行軍司馬李說知府事，充留後，亦不出閣。

虔王諒，德宗第四子。大曆十四年封，授開府儀同三司。貞元二年，領蔡州節度大使、申光蔡觀察等使，以大將吳少誠為留後。十年，領朔方靈鹽節度大使、靈州大都督，以朔方行軍司馬李欒為靈府左司馬，知府事，朔方留後。十一年九月，橫海大將程懷信逐其帥懷直。十月，以諒領橫海節度大使、滄景觀察等使，以都知兵馬使程懷信為留後，王不出閣。十六年，徐帥張建封卒，徐軍亂，又以諒領徐州節度大使、徐泗濠觀察處置等使，以建封子愔為留後。

肅王詳，德宗第五子。大曆十四年六月封。建中三年十月薨，時年四歲，廢朝三日，贈揚州大都督。性聰惠，上尤憐之，追念無已，不令起墳墓，詔如西域法，議層磚造塔。禮儀使判官、司門郎中李巖上言曰：「墳墓之義，經典有常，自古至今，無聞異制。層磚起塔，始於天竺，名曰『浮圖』，行之中華，竊恐非禮。況肅王天屬，名位尊崇，喪葬之儀，存乎簡冊，舉而不法，垂訓非輕。伏請準令造墳，庶遵典禮。」詔從之。

文敬太子謜，順宗之子。德宗愛之，命為子。貞元四年，封邕王，授開府儀同三司。七年，定州張孝忠卒，以謜領義武軍節度大使、易定觀察等使，以定州刺史張茂昭為留後。十年六月，潞帥李抱真卒，又以謜領昭義節度大使、澤潞邢洺名磁觀察等使，以潞將王虔休為潞府司馬、知留後。十五年十月薨，時年十八，廢朝三日，贈文敬太子，所司備禮冊命。其年十二月，葬於昭應，有陵無號。發引之日，百官送於通化門外，列位哭送。是日風雪寒甚，近歲未有。詔置陵署令丞。

資王謙，德宗第七子。大曆十四年封。

代王諲，德宗第八子。本封縉雲郡王，早薨。建中二年，追封代王。

昭王誡，德宗第九子。貞元二十一年封。

欽王諤，德宗第十子。順宗即位，詔曰：「王者之制，子弟畢封，所以固籓輔而重社稷，古今之通義也。第十弟諤等，寬簡忠厚，生知孝敬，行皆由禮，誌不違仁。樂善本於性情，好賢宗於師傅。纘修六藝，達人倫風化之源；博習群言，知惠和睦友之道。溫恭朝夕，允茂厥猷，克有嘉聞，宜封土宇。諤可封欽王。第十一弟可封珍王。

珍王諴，德宗第十一子，與欽王同制封。

德宗仁孝，動循法度，雖子弟姑妹之親，無所假借。建中初，詔親王子弟帶開府朝秩者，出就本班。又以公主、郡縣主出降，與舅姑抗禮。詔曰：「冠婚之義，人倫大經。昔唐堯降嬪，帝乙歸妹。迨於漢氏，同姓主之。爰自近古，禮教陵夷，公郡法度，僭差殊制。姻族闕齒序之義，舅姑有拜下之禮，自家刑國，多愧古人。今縣主有行，將俟嘉令，俾親執棗栗，以見舅姑；敬遵宗婦之儀，降就家人之禮。事資變革，以抑浮華。其令禮儀使與禮官博士，約古今舊儀及《開元禮》，詳定公主、郡縣主出降、覿見之文儀以聞。」

初，開元中置禮會院於崇仁裏。自兵興已來，廢而不修，故公、郡、縣主不時降嫁，殆三十年，至有華發而猶丱者，雖居內館，而不獲覲見十六年矣。凡皇族子弟，皆散棄無位，或流落他縣，湮沈不齒錄，無異匹庶。及德宗即位，敘用枝屬，以時婚嫁，公族老幼，莫不悲感。初即位，將謁太廟，始與公、郡、縣主相見於大次中，尊者展其敬，幼者申其愛，歔欷哭泣之聲聞於朝，公卿陪列者為之淒然。每將有大禮，必與諸父昆弟同其齋次。及岳陽、信寧、宜芳、永順、朗陵、陽安、襄城、德清、南華、元城、新鄉等十一縣主同月出降，敕所司大小之物，必周其用。至於櫛、纚、笄、總，皆經於心，各給錢三百萬，使中官主之，以買田業，不得侈用。其衣服之飾，使內司計造，不在此數。是時所司度人用一籠花，計錢七十萬。帝曰：「籠花首飾，婦禮不可闕，然用費太廣，即無謂也。宜損之又損之。」及三萬而止。帝謂主等曰：「吾非有所愛，但不欲無益之費耳。」各以余錢六十萬賜之，以備他用。

舊例，皇姬下嫁，舅姑返拜而婦不答。及是制下，禮官定制曰：「既成婚於禮會院，明晨，舅坐於堂東階西向，姑南向，婦執笄，盛以棗栗，升自西階，再拜，跪奠於舅席前。退降受，盛以腶修。升，北面再拜，跪奠於姑席前。降，東面拜婿之伯叔兄弟姊妹。已而謝恩於光順門，婿之親族亦隨之，然後會宴於十六宅。」是日，縣主皆如其制。初，贈司徒沈易良之妻崔氏，即太后之季父母也，帝每見之，方屣而靴，召王、韋二美人出拜。敕崔氏坐受勿答。故戚屬之間，罔不憚其敬，不肅而遵禮法焉。

順宗二十三子：莊憲皇后王氏生憲宗皇帝；王昭儀生郯王經；趙昭儀生宋王結；王昭儀生郇王綜；王昭訓生衡王絢；余十八王，本錄不載母氏。

郯王經，本名渙，順宗次子。始封建康郡王，貞元二十一年封。太和八年薨。

均王緯，本名沔，順宗第三子。始封洋川郡王，貞元二十一年進封。

漵王縱，本名洵，順宗第四子。初授殿中監，封臨淮郡王，貞元二十一年進封。

莒王紓，本名浼，順宗第五子。初授秘書監，封弘農郡王。貞元二十一年進封。太和八年薨。

密王綢，本名泳，順宗第六子。始封漢東郡王，貞元二十一年進封。元和二年九月薨。

郇王綜，本名湜，順宗第七子。初授少府監，封晉陵郡王，貞元二十一年進封。元和三年四月薨。

邵王約，本名漵，順宗第八子。初授國子祭酒，封高平郡王，貞元二十一年進封。

宋王結，本名滋，順宗第九子。始封雲安郡王，貞元二十一年進封。長慶二年薨。

集王緗，貞元二十一年封。長慶二年薨。

冀王絿，本名淮，順宗第十子。初授太常卿，封宣城郡王，貞元二十一年進封。太和九年薨。

和王綺，本名湑，順宗第十一子。始封德陽郡王，貞元二十一年進封。太和七年薨。

衡王絢，順宗第十二子。貞元二十一年封。寶歷二年薨。

欽王績，順宗第十三子。貞元二十一年封。

會王纁，順宗第十四子。貞元二十一年封。元和五年十一月薨。

福王綰，本名浥，順宗第十五子。母莊憲王皇后，憲宗同出。初授光祿卿，封河東郡王，貞元二十一年進封。咸通元年，特冊拜司空。明年薨。

珍王繕，本名況，順宗第十六子。初授衛尉卿，封洛交郡王，貞元二十一年進封。

撫王昽，順宗第十七子。貞元二十一年封。咸通四年，特冊拜司空。五年，冊司徒。乾符三年，冊太尉。其年薨。

嶽王緄，順宗第十八子。貞元二十一年封。太和二年薨。

袁王紳，順宗第十九子。貞元二十一年封。太和十四年薨。

桂王綸，順宗第二十子。貞元二十一年封。太和九年薨。

翼王綽，順宗第二十一子。貞元二十一年封。咸通二年薨。

蘄王緝，順宗第二十二子。咸通八年封。

史臣曰：夫聖人君臨宇縣，肇啟邦基，莫不受命上玄，膺名帝箓。自太昊已降，五運相推，迄於殷湯，歷數綿永。但設均平之化，未聞封建之名。洎乎周、漢，始以子弟建侯樹屏，以作維城。及王室浸微，遂有莽、卓之亂。唐室自艱難已後，兩河兵革屢興，諸王雖封，竟不出閣，夫帝王居寰宇之尊，撫億兆之眾，但能平一理道，夙夜嚴恭，任賢使能，設官分職，自然四海樂推。天命所祐，縱無封建，亦鴻基永固，安俟嬰孺鎮重哉？

贊曰：孝文秉禮，道弘籓邸。睦族展親，儀刑戚裏。自閣臨籓，所謂周爰。無如惡鳥，終懷籠樊。


Chinese text: This work was published before January 1, 1923, and is in the
public domain worldwide because the author died at least 100 years ago.
