封禪之禮，自漢光武之後，曠世不修。隋開皇十四年，晉王廣率百官抗表，固請封禪。文帝令牛弘、辛彥之、許善心等創定儀注。至十五年，行幸兗州，遂於太山之下，為壇設祭，如南郊之禮，竟不升山而還。

貞觀六年，平突厥，年穀屢登，群臣上言請封泰山。太宗曰：「議者以封禪為大典。如朕本心，但使天下太平，家給人足，雖闕封禪之禮，亦可比德堯、舜；若百姓不足，夷狄內侵，縱修封禪之儀，亦何異於桀、紂？昔秦始皇自謂德洽天心，自稱皇帝，登封岱宗，奢侈自矜。漢文帝竟不登封，而躬行儉約，刑措不用。今皆稱始皇為暴虐之主，漢文為有德之君。以此而言，無假封禪。禮雲，'至敬不壇'，掃地而祭，足表至誠，何必遠登高山，封數尺之土也！」侍中王珪對曰：「陛下發德音，明封禪本末，非愚臣之所及。」秘書監魏征曰：「隨末大亂，黎民遇陛下，始有生望。養之則至仁，勞之則未可。升中之禮，須備千乘萬騎，供帳之費，動役數州。戶口蕭條，何以能給？」太宗深嘉征言，而中外章表不已。上問禮官兩漢封山儀注，因遣中書侍郎杜正倫行太山上七十二帝壇跡。是年兩河水潦，其事乃寢。至十一年，群臣復勸封山，始議其禮。於是國子博士劉伯莊、睦州刺史徐令言等，各上封祀之事，互設疑議，所見不同。多言新禮中封禪儀注，簡略未周。太宗敕秘書少監顏思古、諫議大夫硃子奢等，與四方名儒博物之士參議得失。議者數十家，遞相駁難，紛紜久不決。於是左僕射房玄齡、特進魏征、中書令楊師道，博采眾議堪行用而與舊禮不同者奏之。

其議昊天上帝壇曰：「將封先祭，義在告神，且備謁敬之儀，方展慶成之禮。固當於壇下止，預申齊潔。贊饗已畢，然後登封。既表重慎之深，兼示行事有漸。今請祭于泰山下，設壇以祀上帝，以景皇帝配享。壇長一十二丈，高一丈二尺。」又議制玉牒曰：「金玉重寶，質性貞堅，宗祀郊禋，皆充器幣，豈嫌華美，實貴精確。況乎三神壯觀，萬代鴻名，禮極殷崇，事資藻縟。玉牒玉檢，式韞靈奇。，傳之無窮，永存不朽。今請玉牒長一尺三寸，廣厚各五寸。玉檢厚二寸，長短闊狹一如玉牒。其印齒請隨璽大小，仍纏以金繩五周。」又議玉策曰：「封禪之祭，嚴配作主，皆奠玉策，肅奉虔誠。今玉策四枚，各長一尺三寸，廣一寸五分，厚五分。每策五簡，俱以金編。其一奠上帝，一奠太祖座，一奠皇地祇，一奠高祖座。」又議金匱曰：「登配之策，盛以金匱，歸格藝祖之廟室。今請長短令容玉策，高廣各六寸。形制如今之表函。纏以金繩，封以金泥，印以受命璽。」又議方石再累曰：「舊藏玉牒，止用石函，亦猶盛書篋笥，所以或呼石篋。今請方石三枚，以為再累。其十枚石檢，刻方石四邊而立之。纏以金繩，封以石泥，印以受命璽。」又議泰山上圓壇曰：「四出開道，壇場通義，南面入升，於事為允。今請介丘上圓壇廣五丈，高九尺，用五色土加之。四面各設一階。御位在壇南，升自南階，而就上封玉牒。」又議圓壇上土封曰：「凡言封者，皆是積土之名。利建分封，亦以班社立號。謂之封禪，厥義可知。今請於圓壇之上，安置方石，璽緘既畢，加土築以為封。高一丈二尺，而廣二丈，以五色土益封，玉牒藏於其內。祀禪之土，其封制亦同此。」又議玉璽曰：「謹詳前載方石緘封，玉檢金泥，必資印璽，以為秘固。今請依令用受命璽以封石檢。其玉檢既與石檢大小不同，請更造璽一枚，方一寸二分，文同受命璽，以封玉牒。石檢形制，依漢建武故事。」又議立碑曰：「勒石紀號，顯揚功業，登封降禪，肆覲之壇，立碑紀之。」又議設告至壇曰：「既至山下，禮行告至，柴於東方上帝，望秩遍禮群神。今請其壇方八十一尺，高三尺，陛仍四出。其禪方壇及餘儀式，請從今禮。仍請柴祭、望秩，同時行事。」又議廢石闕及大小距石曰：「距石之設，意取牢固，本資實用，豈雲雕飾。今既積土厚封，足與天長地久。其小距環壇，石闕回建，事非經誥，無益禮義，煩而非要，請從減省。」

太宗從其議，仍令附之於禮。

十五年，下詔，將有事于泰山，復令公卿諸儒詳定儀注。太常卿韋挺、禮部侍郎令狐德棻為封禪使，參考其議。時論者又執異見，顏師古上書申明前議。太宗覽其奏，多依師古所陳為定。車駕至洛陽宮，會有彗星之變，乃下詔罷其事。

高宗即位，公卿數請封禪，則天既立為皇后，又密贊之。麟德二年二月，車駕發京，東巡狩，詔禮官、博士撰定封禪儀注：

有司于乾封元年正月戊辰朔。先是，有司齋戒。于前祀七日平旦，太尉誓百官于行從中台，云：「來月一日封祀，二日登封泰山，三日禪社首，各揚其職，不供其事，國有常刑。」上齋於行宮四日，致齋三日。近侍之官應從升者，及從事群官、諸方客使，各本司公館清齋一宿。前祀一日，諸衛令共屬：未後一刻，設黃麾半仗於外壝之外，與樂工人俱清齋一宿。

有司于太岳南四里為圓壇，三成、十二階，如圓丘之制。壇上飾以青，四面各依方色，並造燎壇及壝三重。又造玉策三枚，皆以金繩連編玉簡為之。每簡長一尺二寸，廣一寸二分，厚三分，刻玉填金為字。又為玉匱一，以藏正座玉策，長一尺三寸。並玉檢方五寸，當繩處刻為五道，當封璽處刻深二分，方一寸二分。又為金匱二，以藏配座玉策，制度如玉匱。又為黃金繩以纏金玉匱，各五周。為金泥、玉匱、金匱。為玉璽一枚，方一寸二分，文同受命璽，封玉匱、金匱。又為石感，以藏玉匱。用方石再累，各方五尺，厚一尺，刻方石中令容玉匱。感旁施檢處，皆刻深三寸三分，闊一尺。當繩處皆刻深三分，闊一寸五分。為石檢十枚，以檢石感，皆長三尺，闊一尺，厚七寸。皆刻為印齒三道，深四寸。當封璽處方五寸，當通繩處闊一寸五分。皆有小石蓋，制與檢刻處相應，以檢擫封泥。其檢立於感旁，南方、北方各三，東方、西方各二，去感隅皆七寸。又為金繩以纏石感，各五周，徑三分。為石泥以泥石感，其泥，末石和方色土為之。為距石十二枚，分距感隅，皆再累，各闊二尺，長一丈，斜刻其首，令與感隅相應。

泰山之上，設登封之壇，上徑五丈，高九尺，四出陛。壇上飾以青，四面依方色。一壝，隨地之宜。其玉牒、玉匱、石感、石檢、距石，皆如封祀之制。又為降禪壇於社首山上，方壇八隅，一成八陛，如方丘之制。壇上飾以黃，四面依方色。三壝，隨地之宜。其玉策、玉匱、石感、石檢、距石等，亦同封祀之制。

至其年十二月，車駕至山下。及有司進奏儀注，封祀以高祖、太宗同配，禪社首乙太穆皇后、文德皇后同配，皆以公卿充亞獻、終獻之禮。於是皇后抗表曰：

伏尋登封之禮，遠邁古先，而降禪之儀，竊為未允。其祭地祇之日，以太后昭配，至於行事，皆以公卿。以妾愚誠，恐未周備。何者？乾坤定位，剛柔之義已殊；經義載陳，中外之儀斯別。瑤壇作配，既合于方祇；玉豆薦芳，實歸於內職。況推尊先後，親饗瓊筵，豈有外命宰臣，內參禋祭？詳於至理，有紊徽章。但禮節之源，雖興於昔典；而升降之制，尚缺於遙圖。且往代封嶽，雖雲顯號，或因時俗，意在尋仙；或以情覬名，事深為己。豈如化被乎四表，推美于神宗；道冠乎二儀，歸功於先德。寧可仍遵舊軌，靡創彝章？

妾謬處椒闈，叨居蘭掖。但以職惟中饋，道屬於蒸、嘗；義切奉先，理光於蘋、藻。罔極之思，載結於因心；祗肅之懷，實深於明祀。但妾早乖定省，已闕侍於晨昏；今屬崇禋，豈敢安於帷帟。是故馳情夕寢，睠嬴裏而翹魂；疊慮宵興，仰深郊而聳念。伏望展禮之日，總率六宮內外命婦，以親奉奠。冀申如在之敬，式展虔拜之儀。積此微誠，已淹氣序。既屬鑾輿將警，奠璧非賒，輒效丹心，庶裨大禮。冀聖朝垂則，永播於芳規；螢燭末光，增輝於日月。

於是祭地祇、梁甫，皆以皇后為亞獻，諸王大妃為終獻。

丙辰，前羅文府果毅李敬貞論封禪須明水實樽：「《淮南子》云：'方諸見月，則津而為水。'高誘注云：'方諸，陰燧，大蛤也。熟摩拭令熱，以向月，則水生。以銅盤受之，下數石。'王充《論衡》云：'陽燧取火于日，方諸取水於月，相去甚遠，而火至水來者，氣感之驗也。'《漢舊儀》云：'八月飲酎，車駕夕牲，以鑒諸取水於月，以陽燧取火於日。'《周禮·考工記》云：'金有六齊。金錫半，謂之鑒燧之齊。'鄭玄注云：'鑒燧，取水火於日月之器也。'准鄭此注，則水火之器，皆以金錫為之。今司宰有陽燧，形如圓鏡，以取明火；陰鑒形如方鏡，以取明水。但比年祠祭，皆用陽燧取火，應時得；以陰鑒取水，未有得者，常用井水替明水之處。」奉敕令禮司研究。敬貞因說先儒是非，言及明水，乃云：「周禮金錫相半，自是造陽燧法，鄭玄錯解以為陰鑒之制。仍古取明水法，合用方諸，引《淮南子》等書，用大蛤也。」又稱：「敬貞曾八九月中，取蛤一尺二寸者依法試之。自人定至夜半，得水四五斗。」奉常奏曰：「封禪祭祀，即須明水實樽。敬貞所陳，檢有故實。」又稱：先經試驗確執，望請差敬貞自取蚌蛤，便赴太山與所司對試。」

是日，制曰：「古今典制，文質不同，至於制度，隨世代沿革，唯祀天地，獨不改張，斯乃自處於厚，奉天以薄。又今封禪，即用玉牒金繩，器物之間，復有瓦樽秸席，一時行禮，文質頓乖，駁而不倫，深為未愜。其封祀、降禪所設上帝、後土位，先設颭秸、瓦甒、瓢杯等物，並宜改用裀褥罍爵，每事從文。其諸郊祀，亦宜准此。」於是昊天上帝之座褥以蒼，皇地祇褥以黃，配帝及後褥以紫，五方上帝及大明、夜明席皆以方色，內官已下席皆以莞。

三年正月，帝親享昊天上帝於山下，封禮之壇，如圓丘之儀。祭訖，親封玉策，置石感，聚五色土封之。圓徑一丈二尺，高九尺。其日，帝率侍臣已下升泰山。翌日，就山上登封之壇封玉策訖，復還山下之齋宮。其明日，親祀皇地祇於社首山上，降禪之壇，如方丘之儀。皇后為亞獻，越國太妃燕氏為終獻。翌日，上御朝覲壇以朝群臣，如元日之儀。禮畢，宴文武百僚，大赦改元。初，上親享於降禪之壇，行初獻之禮畢，執事者皆趨而下。宦者執帷，皇后率六宮以升，行禮。帷帟皆以錦繡為之。百僚在位瞻望，或竊議焉。於是詔立登封、降禪、朝覲之碑，各於壇所。又詔名封祀壇為舞鶴台，介丘壇為萬歲台，降禪壇為景雲台，以紀當時所見之瑞焉。

高宗既封泰山之後，又欲遍封五嶽。至永淳元年，於洛州嵩山之南，置崇陽縣。其年七月，敕其所造奉天宮。二年正月，駕幸奉天宮。至七月，下詔將以其年十一月封禪于嵩嶽。詔國子司業李行偉、考工員外郎賈大隱、太常博士韋叔夏裴守貞輔抱素等詳定儀注。於是議：

立封祀壇，如圓丘之制。上飾以玄，四面依方色。為圓壇，三成，高二丈四尺，每等高六尺。壇上徑一十六步，三等各闊四步。設十二陛，陛皆上闊八尺，下闊一丈四尺。為三重壝，距外壝三十步，內壝距五十步。燎壇在壇東南外壝之內，高三尺，方一丈五尺，南出陛。登封壇，圓徑五丈，高九尺。四出陛，為一壝，飾以五色，准封祀。禪祭壇，上飾以金，四面依方色，為八角方壇，再成，高一丈二尺，每等高四尺。壇上方十六步，每等廣四步，設八陛。其上壇陛皆廣八尺，中等陛皆廣一丈，下等陛皆廣一丈二尺。為三重壝之大小，准封祀。為埋坎，在壇之未地外壝之內，方深取足容物，南出陛。朝覲壇，於行宮之前為壇。宮方三分。壝二，在南。壇方二十四丈，高九尺，南面兩陛，餘三百各一陛。封祀、登封，五色土封石感為圓封，上徑一丈二尺，下徑三丈，高九尺。禪祭，五色土封為八角方封，大小准封祀制度。所用尺寸，准曆東封，並用古尺。諸壇並築土為之，禮無用石之文。並度影以定方位。登封、降禪，四出陛各當四方之中，陛各上廣七尺，下廣一丈二尺。封祀玉帛料，有蒼璧，四圭有邸，圭璧。禪祭有黃琮，兩圭有邸，無圭璧。

又定登封、降禪、朝覲等日。准禮，冬至祭天於圓丘，其封祀請用十二日。准東封祀故事，十二日登封，十三日禪祭，十四日朝覲。若有故，須改登封已下期日，在禮無妨。

又輦輿料云：封祀、登封，皇帝出乘玉輅，還乘金輅。皇太子往還金輅。禪祭，皇帝、太子如封祀。又衣服料云：「東封祠祭日，天皇服袞冕，近奉制，依《貞觀禮》服大裘。又云：袞冕服一具，齋服之；通天冠服一具，回服之；翼善冠服一具，馬上服之。皇太子袞冕服。又齋則服遠遊冠，受朝則公服遠遊冠服，馬上則進德冠服。

當時又令詳求射牛之禮。行偉、守貞等議曰：「據《周禮》及《國語》，郊祀天地，天子自射其牲。漢武唯封太山，令侍中儒者射牛行事。至於餘祀，亦無射牲之文。但親舂射牲，雖是古禮，久從廢省。據封禪禮，祀日，未明十五刻，宰人以鑾刀割牲，質明而行事。比鑾駕至時，牢牲總畢，天皇唯奠玉酌獻而已。今若祀前一日射牲，事即傷早。祀日方始射牲，事又傷晚。若依漢武故事，即非親射之儀，事不可行。」詔從之。尋屬高宗不豫，遂罷封禪之禮。

則天證聖元年，將有事於嵩山，先遣使致祭以祈福助，下制，號嵩山為神嶽，尊嵩山神為天中王，夫人為靈妃。嵩山舊有夏啟及啟母、少室阿姨神廟，咸令預祈祭。至天冊萬歲二年臘月甲申，親行登封之禮。禮畢，便大赦，改元萬歲登封，改嵩陽縣為登封縣，陽成縣為告成縣。粵三日丁亥，禪於少室山。又二日己丑，禦朝覲壇朝群臣，咸如乾封之儀。則天以封禪日為嵩嶽神祇所祐，遂尊神岳天中王為神岳天中皇帝，靈妃為天中皇后，夏後啟為齊聖皇帝；封啟母神為玉京太后，少室阿姨神為金闕夫人；王子晉為升仙太子，別為立廟。登封壇南有槲樹，大赦日於其杪置金雞樹。則天自製《升中述志碑》，樹於壇之丙地。

玄宗開元十二年，文武百僚、朝集使、皇親及四方文學之士，皆以理化升平，時穀屢稔，上書請修封禪之禮並獻賦頌者，前後千有餘篇。玄宗謙沖不許。中書令張說又累日固請，乃下制曰：

自古受命而王者，曷嘗不封泰山，禪梁父，答厚德，告成功。三代之前，罔不由此。越自魏、晉，以迄周、隋，帝典闕而大道隱，王綱弛而舊章缺，千載寂寥，封崇莫嗣。物極而復，天祚我唐，武、文二後，應圖受籙。洎于高宗，重光累盛，承至理，登介丘，懷百神，震六合，紹殷、周之統，接虞、夏之風。中宗弘懿鑠之休，睿宗沐粹精之道，巍巍蕩蕩，無得而稱者也。

朕昔戡多難，稟略先朝，虔奉慈旨，嗣膺丕業。是用創九廟以申孝敬，禮二郊以展嚴禋，寶菽粟於水火，捐珠玉於山谷。兢兢業業，非敢追美前王；日慎一日，實以奉遵遺訓。至於巡狩大典，封禪鴻名，顧惟寡薄，未遑時邁，十四載於茲矣。今百谷有年，五材無眚，刑罰不用，禮義興行，和氣氤氳，淳風澹泊。蠻夷戎狄，殊方異類，重譯而至者，日月于闕廷；奇獸神禽，甘露嘉醴，窮祥極瑞，朝夕于林禦。王公卿士，罄乃誠於中；鴻生碩儒，獻其書於外。莫不以神祇合契，億兆同心。斯皆烈祖聖孝，垂裕余慶。故朕賴宗廟之介福，敢以眇身，顓其克讓。是以敬奉群議，弘此大猷，以光我高祖之丕圖，以紹我高祖之鴻烈。永言陟配，追感載深。可以開元十三年十一月十日，式遵故實，有事太山。所司與公卿諸儒詳擇典禮，預為備具，勿廣勞人，務存節約，以稱朕意。

於是詔中書令張說、右散騎常侍徐堅、太常少卿韋絛、秘書少監康子元、國子博士侯行果等，與禮官於集賢書院刊撰儀注。

玄宗初以靈山好靜，不欲喧繁，與宰臣及侍講學士對議，用山下封祀之儀。於是張說謂徐堅、韋絛等曰：「乾封舊儀，禪社首，享皇地祇，以先後配饗。王者父天而母地，當今皇母位，亦當往帝之母也，子配母饗，亦有何嫌？而以皇后配地祇，非古之制也。天監孔明，福善如響。乾封之禮，文德皇后配皇地祇，天后為亞獻，越國太妃為終獻。宮闈接神，有乖舊典。上玄不祐，遂有天授易姓之事，宗社中圮，公族誅滅，皆由此也。景龍之季，有事圓丘，韋氏為亞獻，皆以婦人升壇執籩豆，渫黷穹蒼，享祀不潔。未及逾年，國有內難，終獻皆受其咎，掌座齋郎及女人執祭者，多亦夭卒。今主上尊天敬神，事資革正。斯禮以睿宗大聖貞皇帝配皇地祇，侑神作主。」乃定議奏聞。上從之。

舊禮：郊祀既畢，收取玉帛牲體，置於柴上，然後燔於燎壇之上，其壇於神壇之左。顯慶中，禮部尚書許敬宗等因修改舊禮，乃奏曰：

謹按祭祀之禮，周人尚臭，祭天則燔柴，祭地則瘞血，宗廟則焫蕭灌鬯，皆貴氣臭，同以降神。禮經明白，義釋甚詳。委柴在祭神之初，理無所惑。是以《三禮義宗》等並云：「祭天以燔柴為始，然後行正祭。祭地以瘞血為先，然後行正祭。」又《禮論》說太常賀循上言：「積柴舊在壇南，燎祭天之牲，用犢左胖，漢儀用頭，今郊用脅之九個。太宰令奉牲脅，太祝令奉圭璧，俱奠燎薪之上。」此即晉氏故事，亦無祭末之文。既雲漢儀用牲頭，頭非神俎之物，且祭末俎皆升右胖之脅。唯有《三禮》、賀循既雲用祭天之牲左胖，復雲今儀用脅九個，足明燔柴所用，與升俎不同。是知自在祭初，別燔牲體，非於祭末，燒神餘饌。此則晉氏以前，仍遵古禮。唯周、魏以降，妄為損益。緣告廟之幣，事畢瘞埋，因改燔柴，將為祭末。事無典實，禮闕降神。

又燔柴、正祭，牲、玉皆別。蒼璧蒼犢之流，柴之所用；四圭騂犢之屬，祀之所須。故郊天之有四圭，猶祀廟之有圭瓚。是以《周官典瑞》，文勢相因，並事畢收藏，不在燔例。而今新禮引用蒼璧，不顧圭瓚，遂亦俱燔，義既有乖，理難因襲。又燔柴作樂，俱以降神，則處置之宜，須相依准。柴燔在左，作樂在南，求之禮情，實為不類。且《禮論》說積柴之處在神壇之南，新體以為壇左，文無典故。請改燔為祭始，位樂懸之南，外壝之內。其陰祀瘞埋，亦請准此。

制可之。自是郊丘諸祀，並先焚而後祭。

及玄宗將作封禪之禮，張說等參定儀注，徐堅、康子元等建議曰：

臣等謹按顯慶年修禮官長孫無忌等奏改燔柴在祭前狀稱「祭祀之禮，必先降神。周人尚臭，祭天則燔柴」者。臣等按禮，迎神之義，樂六變則天神降，八變則地祇出，九變則鬼神可得而禮矣。則降神以樂，《周禮》正文，非謂燔柴以降神也。案尚臭之義，不為燔之先後。假如周人尚臭，祭天則燔柴，容或燔臭先以迎神。然則殷人尚聲，祭天亦燔柴，何聲可燔先迎神乎？又按顯慶中無忌等奏稱「晉氏之前，猶遵古禮。周、魏以降，妄為損益」者。今按郭璞《晉南郊賦》及注《爾雅》：「祭後方燔。」又按《宋志》所論，亦祭後方燔。又檢南齊、北齊及梁郊祀，亦飲福酒後方燔。又檢後周及隋郊祀，亦先祭後燔。據此，即周遵後燔，晉不先燎。無忌之事，義乃相乖。

又按《周禮大宗伯》職：「以玉作六器，以禮天地四方。」《注》云：「禮為始告神時薦於神也。」下文云：「以蒼璧禮天，以黃琮禮地，皆有牲幣，各如其器之色。」又《禮器》云：以少為貴者，祭天特牲。」是知蒼璧之與蒼牲，俱各奠之神座，理節不惑。又云：「四圭有邸，以祀天、旅上帝。」即明祀昊天上帝之時，以旅五方天帝明矣。其青圭、赤璋、白琥、玄璜，自是立春、立夏、立秋、立冬之日，各于其方迎氣所用，自分別矣。今按顯慶所改新禮，以蒼璧與蒼牲、蒼幣，俱用先燔。蒼璧既已燔矣，所以遂加四圭有邸，奠之神座。蒼牲既已燔矣，所以更加騂牲，充其實俎。混昊天於五帝，同用四圭；失特牲之明文，加為二犢。深乖禮意，事乃無憑。

考功員外郎趙冬曦、太學博士侯行果曰：「先焚者本以降神，行之已久。若從祭義，後焚為定。」中書令張說執奏曰：「徐堅等所議燔柴前後，議有不同。據祭義及貞觀。顯慶已後，既先燔，若欲正失禮，求祭義，請從《貞觀禮》。如且因循不改，更請從《顯慶禮》。凡祭者，本以心為主，心至則通于天地，達於神祇。既有先燔、後燎，自可斷於聖意，聖意所至，則通於神明。燔之先後，臣等不敢裁定。」玄宗令依後燔及先奠之儀。是後太常卿甯王憲奏請郊壇時祭，並依此先奠璧而後燔柴、瘞埋，制從之。

時又有四門助教施敬本駁奏舊封禪禮八條，其略曰：

舊禮，侍中跪取匜沃盥，非禮也。夫盥手洗爵，人君將致潔而尊神，故能使小臣為之。今侍中，大臣也，而沃盥於人君；太祝，小臣也，乃詔祝於天神。是接天神以小臣，奉人君以大臣，故非禮。按《周禮·大宗伯》曰：「郁人，下士二人，贊裸事。」則沃盥此職也。漢承秦制，無鬱人之職，故使近臣為之。魏、晉至今，因而不改。然則漢禮，侍中行之則可矣，今以侍中為之，則非也。漢侍中，其始也微。高帝時籍孺為之，惠帝時閎孺為之，留侯子辟強年十五為之。至後漢，樓堅以議郎拜侍中，邵闔自侍中遷步兵校尉，秩千石，少府卿之屬也。少府卿秩中二千石，丞秩千石，侍中與少府丞班同。魏代蘇則為之。舊侍中親省起居，故謂之「執獸子。」吉茂見謂之曰，「仕進不止執獸子」，是言其為褻臣也。今侍中，名則古官，人非昔任，掌同燮理，寄實鹽梅，非復漢、魏「執獸子」之班，異乎《周禮》鬱人之職。行舟不息，墜劍方遙，驗刻而求，可謂謬矣。

夫祝以傳命，通主人之意以薦於神明，非賤職也。故兩君相見，則卿為上儐。況天人之際，其肅恭之禮，以兩君為喻，不亦大乎！今太祝，下士也，非所以重命而尊神之義也。然則周、漢太祝，是禮矣。何者？按《周禮·大宗伯》曰：「太祝，下大夫二人，上士四人，掌六祝之辭。」大宗伯為上卿，今禮部尚書、太常卿比也；小宗伯中大夫，今侍郎、少卿比也；太祝下大夫，今郎中、太常丞比也；上士四人，今員外郎、太常博士之比也。故可以處天人之際，致尊極之辭矣。又漢太祝令，秩六百石，與太常博士同班。梁太祝令，與南台御史同班。今太祝下士之卑，而居下大夫之職，斯又刻舟之論，不異於前矣。

又曰：

舊禮，謁者引太尉升壇亞獻，非禮也。謁者已賤，升壇已重，是微者用之于古，而大體實變之於今也。按《漢官儀》：「尚書御史台官屬有謁者僕射一人，秩六百石，銅印青綬；謁者三十五人，以郎中歲稱給事，未滿歲稱灌謁者。又按《漢書百官公卿表》：光祿勳官屬有郎中、員外，秩比二千石；有謁者，掌賓贊受事，員七十人，秩比六百石。古之謁者，秩異等，今謁者班微，以之從事，可謂疏矣。

又曰：

舊禮，尚書令奉玉牒，今無其官，請以中書令從事。按漢武帝時，張安世為尚書令，游宴後宮，以宦者一人出入帝命，改為中書謁者令。至成帝，罷宦者，用士人。魏黃初改秘書，置中書監令。舊尚書並掌制誥，既置中書官，而制誥樞密皆掌焉。則自魏以來，中書是漢朝尚書之職。今尚書令奉玉牒，是用漢禮，其官既闕，故可以中書令主之。

議奏，玄宗令張說、徐堅召敬本與之對議詳定，說等奏曰：「敬本所議，其中四條，先已改定。有不同者，望臨時量事改攝。」制從之。

十三年十一月丙戌，至泰山，去山趾五里，西去社首山三里。丁亥，玄宗服袞冕於行宮，致齋於供帳前殿。己丑，日南至，大備法駕，至山下。玄宗禦馬而登，侍臣從。先是玄宗以靈山清潔，不欲多人上，欲初獻於山上壇行事，亞獻、終獻於山下壇行事。因召禮官學士賀知章等入講儀注，因問之，知章等奏曰：「昊天上帝，君位；五方時帝，臣位；帝號雖同，而君臣異位。陛下享君位於山上，群臣祀臣位於山下，誠足以垂范來葉，為變禮之大者也。禮成于三，初獻、亞、終，合於一處。」玄宗曰：「朕正欲如是，故問卿耳。」於是敕三獻於山上行事，其五方帝及諸神座於山下壇行事。玄宗因問：「玉牒之文，前代帝王，何故秘之？」知章對曰：「玉牒本是通於神明之意。前代帝王，所求各異，或禱年算，或思神仙，其事微密，是故莫知之。」玄宗曰：「朕今此行，皆為蒼生祈福，更無秘請。宜將玉牒出示百僚；使知朕意。」其辭曰：「有唐嗣天子臣某，敢昭告於昊天上帝。天啟李氏，運興土德。高祖、太宗，受命立極。高宗升中，六合殷盛。中宗紹復，繼體不足。上帝眷祐，錫臣忠武。底綏內難，推戴聖父。恭承大寶，十有三年。敬若天意，四海晏然。封祀岱岳，謝成於天。子孫百祿，蒼生受福。」

庚寅，祀昊天上帝于山上封台之前壇，高祖神堯皇帝配享焉。邠王守禮亞獻，甯王憲終獻。皇帝飲福酒。癸巳，中書令張說進稱：「天賜皇帝太一神策，周而復始，永綏兆人。」帝拜稽首。山上作圓臺四階，謂之封壇。臺上有方石再累，謂之石感玉牒、玉策，刻玉填金為字，各盛以玉匱，束以金繩，封以金泥，皇帝以受命寶印之。納二玉匱於感中，金泥堿際，以「天下同文」之印封之。壇東南為燎壇，積柴其上。皇帝就望燎位，火發，群臣稱萬歲，傳呼下山下，聲動天地。山下壇祀，群臣行事已畢，皇帝未離位，命中書門下曰：「朕以薄德，恭膺大寶。今封祀初建，雲物休祐，皆是卿等輔弼之力。君臣相保，勉副天心，長如今日，不敢矜怠。」中書令張說跪言：「聖心誠懇，宿齋山上。昨夜則息風收雨，今朝則天清日暖，復有祥風助樂，卿雲引燎，靈跡盛事，千古未聞。陛下又思慎終如初。長福萬姓，天下幸甚。」

先是車駕至岳西來蘇頓，有大風從東北來，自午至夕，裂幕折柱，眾恐。張說倡言曰：「此必是海神來迎也。」及至嶽下，天地清晏。玄宗登山，日氣和煦。至齋次日入後，勁風偃人，寒氣切骨。玄宗因不食，次前露立，至夜半，仰天稱：「某身有過，請即降罰。若萬人無福，亦請某為當罪。兵馬辛苦，乞停風寒。」應時風止，山氣溫暖。時從山上布兵至於山壇，傳呼辰刻及詔命來往，斯須而達。夜中燃火相屬，山下望之，有如連星自地屬天。其日平明，山上清迥，下望山下，休氣四塞，登歌奏樂，有祥風自南而至，絲竹之聲，飄若天外。及行事，日揚火光，慶雲紛郁，遍滿天際。群臣並集於社首山帷宮之次，以候鑾駕，遙望紫煙憧憧上達，內外歡噪。玄宗自山上便赴社首齋次，辰巳間至，日色明朗，慶雲不散。百辟及蕃夷爭前迎賀。辛卯，享地祇於社首之泰折壇，睿宗大聖貞皇帝配祀。五色雲見，日重輪。藏玉策于石感，如封壇之儀。壬辰，玄宗禦朝覲之帳殿，大備陳布。文武百僚，二王后，孔子後，諸方朝集使，岳牧舉賢良及儒生、文士上賦頌者，戎狄夷蠻羌胡朝獻之國，突厥頡利發，契丹、奚等王，大食、謝褷、五天十姓，昆侖、日本、新羅、靺鞨之侍子及使，內臣之番，高麗朝鮮王，百濟帶方王，十姓摩阿史那興昔可汗，三十姓左右賢王，日南、西竺、鑿齒、雕題、牂柯、烏滸之酋長，咸在位。制曰：

朕聞天監唯後，後克奉天，既合德以受命，亦推功而復始。厥初作者七十二君，道洽跡著，時至符出，皆用事於介丘，升中於上帝。人神之望，蓋有以塞之，皇王之序，可得而言。朕接統千歲，承光五葉，惟祖宗之德在人，惟天地之靈作主。往者內難，幽贊而集大勳；間無外虞，守成而纘舊服。未嘗不乾乾終日，思與公卿大夫上下協心，聿求至理，以弘我烈聖，其庶乎馨香。今九有大寧，群氓樂業，時必敬授而不奪，物亦順成而無夭。懋建皇極，幸致太和。洎乃幽遐，率由感被。戎狄不至，唯文告而來庭；麟鳳已臻，將覺情而在藪。以故凡百執事，亟言大封。顧惟不德，切欲勿議。伏以先聖儲祉，與天同功，荷傳符以在今，敢侑神而無報。大篇斯在，朕何讓焉。遂奉遵高宗之舊章，憲乾封之令典，時邁東土，柴告岱嶽，百神群望，莫不懷柔，四方諸侯，莫不來慶，斯是天下之介福，邦家之耿光也。無窮之休祉，豈獨在予；非常之惠澤，亦宜逮下。可大赦天下。封泰山神為天齊王，禮秩加三公一等，仍令所管崇飾祠廟，環山十里，禁其樵采。給近山二十戶復，以奉祠神。

玄宗制《紀太山銘》，御書勒於山頂石壁之上。其辭曰：

朕宅帝位，十有四載，顧惟不德，懵於至道，任夫難任，安夫難安，茲朕未知獲戾於上下，心之浩蕩，若涉大川。賴上帝垂休，先後儲慶，宰相庶尹，交修皇極，四海會同，五典敷暢，歲雲嘉熟，人用大和。百辟僉謀，唱余封禪，謂孝莫大于嚴父，禮莫盛於告天，天符既至，人望既積，固請不已，固辭不獲。肆餘與夫二三臣，稽虞《典》，繹漢制，張惶六師，震讋九宇。旌旗有列，士馬無嘩，肅肅邕邕，翼翼溶溶，以至岱宗，順也。

《爾雅》曰：「泰山為東嶽。」《周官》曰：「兗州之鎮山。」實萬物之始，故稱岱焉；其位居五嶽之伯，故稱宗焉。自昔王者受命易姓，於是乎啟天地，薦成功，序圖錄，紀氏號。朕統承先王，茲率厥典，實欲報玄天之眷命，為蒼生而祈福，豈敢高祝千古，自比九皇哉！故設壇場於山下，受群方之助祭；躬封燎於山上，冀一獻之通神。斯亦因高崇天，就廣增地之義也。

乃仲冬庚寅，有事東嶽，類於上帝，配我高祖。在天之神，罔不畢降。粵翌日，禪於社首，佑我聖考，祀於皇祇。在地之神，罔不鹹舉。暨壬辰，覲群後，上公進曰：「天子膺天符，納介福。群臣拜稽首，呼萬歲。慶合歡同，乃陳誡以德。大渾協度，彝倫攸敘，三事百揆，時乃之功。萬物由庚，兆人允植，列牧眾宰，時乃之功。一二兄弟，篤行孝友，錫類萬國，時唯休哉！我儒制禮，我史作樂，天地擾順，時唯休哉！蠻夷戎狄，重譯來貢，累聖之化，朕何慕焉。五靈百寶，日來月集，會昌之運，朕何惑焉。凡今而後，儆乃在位，一王度，齊象法，權舊章，補缺政，存易簡，去煩苛。思立人極，乃見天則。

於戲！天生蒸人，惟後時乂，能以美利利天下，事天明矣。地德載物，惟後時相，能以厚生生萬人，事地察矣。天地明察，鬼神著矣。惟我藝祖文考，精爽在天，其曰「懿爾幼孫，克享上帝。惟帝時若，馨香其下」，丕乃曰「有唐氏文武之曾孫隆基，誕錫新命，纘我舊業，永保天祿，子孫其承之」。餘小子敢對揚上帝之休命，則亦與百執事尚綏兆人，將多於前功，而毖彼後患。一夫不獲，萬方其罪予。一心有終，上天其知我。朕惟寶行三德，曰慈、儉、謙。慈者，覆無疆之言；儉者，崇將來之訓；自滿者人損，自謙者天益。苟如是，則軌跡易循，基構易守。磨石璧，刻金石，冀後人之聽辭而見心，觀末而知本。銘曰：

維天生人，立君以理，維君受命，奉天為子。代去不留，人來無已，德涼者滅，道高斯起。赫赫高祖，明明太宗，爰革隋政，奄有萬邦。罄天張宇，盡地開封，武稱有截，文表時邕。高宗稽古，德施周溥，茫茫九夷，削平一鼓。禮備封禪，功齊舜禹，岩巍岱宗，衛我神主。中宗紹運，舊邦惟新，睿宗繼明，天下歸仁。恭己南面，氤氳化淳，告成之禮，留諸後人。緬餘小子，重基五聖，匪功伐高，匪德矜盛。欽若祀典，丕承永命，至誠動天，福我萬姓。古封太山，七十二君，或禪亭亭，或禪云云。其跡不見，其名可聞，祗遹文祖，光昭舊勳。方士虛誕，儒書不足，佚後求仙，誣神檢玉。秦災風雨，漢汙編錄，德未合天，或承之辱。道在觀政，名非從欲，銘心絕岩，播告群嶽。

於是中書令張說撰《封祀壇頌》、侍中源乾曜撰《社首壇頌》、禮部尚書蘇頲撰《朝覲壇頌》以紀德。

玄宗乙酉歲生，以華嶽當本命。先天二年七月正位，八月癸丑，封華岳神為金天王。開元十年，因幸東都，又于華嶽祠前立碑，高五十餘尺。又于岳上置道士觀，修功德。至天寶九載，又將封禪于華岳，命御史大夫王鉷開鑿險路以設壇場，會祠堂災而止。


Chinese text: This work was published before January 1, 1923, and is in the
public domain worldwide because the author died at least 100 years ago.
