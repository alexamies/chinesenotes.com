李光進，本河曲部落稽阿跌之族也。父良臣，襲雞田州刺史，隸朔方軍。光進姊適舍利葛旃，殺僕固瑒而事河東節度使辛雲京。光進兄弟少依葛旃，因家於太原。

光進勇毅果敢，其武藝兵略次於葛旃。肅宗自靈武觀兵，光進從郭子儀破賊，收兩京，累有戰功。至德中，授代州刺史，封范陽郡公，食邑二百戶。上元初，郭子儀為朔方節度，以軍討大同、橫野、清夷，范陽及河北殘寇，用光進為都知兵馬使。尋遷渭北節度使。永泰初，進封武威郡王。大歷四年，檢校戶部尚書，知省事。未幾，又轉檢校刑部尚書、兼太子太保。是歲冬十月，葬母於京城之南原，將相致祭者凡四十四幄，窮極奢靡，城內士庶，觀者如堵。

元和四年，王承宗反。范希朝引師救易定，表光進為步都虞候，戰於木刀溝，光進有功。六年，拜銀青光祿大夫、檢校工部尚書，充單於大都護、振武節度使。詔以光進夙有誠節，克著茂勛，賜姓李氏。其弟光顏除洺州刺史，充本州團練使。兄弟恩澤同時，人皆嘆異。八年，遷靈武節度使。光進嘗從馬燧救臨洺，戰洹水，收河中，皆有功。前後軍中之職，無所不歷；中丞、大夫悉曾兼帶。先是救易定之師，光進、光顏皆在其行，故軍中呼光進為大大夫，光顏為小大夫。十年七月卒。

光進兄弟少以孝睦推於軍中。及居母喪，三年不歸寢室。光顏先娶妻，其母委以家事。母卒，光進始娶。光顏使其妻奉管籥、家籍、財物，歸於其姒。光進命反之，且謂光顏曰：「新婦逮事母，嘗命以主家，不可改也。」因相持泣良久，乃如初。卒時年六十五，贈尚書左僕射。

光顏與兄光進以葛旃善騎射，兄弟自幼皆師之，葛旃獨許光顏之勇健，己不能逮。及長，從河東軍為裨將，討李懷光、楊惠琳，皆有功。後隨高崇文平蜀，搴旗斬將，出入如神，由是稍稍知名。自憲宗元和已來，歷授代、洺二州刺史、兼御史大夫。

九年，將討淮、蔡，九月，遷陳州刺史，充忠武軍都知兵馬使。逾月，遷忠武軍節度使、檢校工部尚書。會朝廷征天下兵，環申、蔡而討吳元濟，詔光顏以本軍獨當一面。光顏於是引兵臨溵水，抗洄曲。明年五月，破元濟之師於時曲。初，賊眾晨壓光顏之壘而陣，光顏不得出，乃自毀其柵之左右，出騎以突之。光顏將數騎冒堅而沖之，出入者數四。賊眾盡識，矢集於身如蝟。其子攬光顏馬鞅，止其深入。光顏舉刃叱之，乃退。於是人爭奮躍。賊乃大潰，死者數千人。捷聲至京師，人人相賀。時伐蔡之師，大小凡十余鎮，自裴度使還，唯奏光顏勇而知義，終不辱命。至是，果立功焉。是歲十一月，光顏又與懷汝節度烏重胤同破元濟之眾於小溵河，平其柵。

初，都統韓弘令諸軍齊攻賊城，賊又徑攻烏重胤之壘。重胤禦之，中數槍，馳請救於光顏。光顏以小溵橋賊之堡也，乘其無備，使田穎、宋朝隱襲而取之。乃平其城塹，由是克救重胤。韓弘以光顏違令，取穎及朝隱將戮之。穎及朝隱勇而材，軍中皆惋惜之。光顏畏弘不敢留。會中使景忠信至，知其情，乃矯詔令所在械系之。走馬入見，具以本末聞。憲宗赦忠信矯詔罪，令即往釋穎及朝隱。弘及光顏叠以表論。憲宗謂弘使曰：「穎等違都統令，固當處死。但光顏以其襲賊有功，亦可宥之。軍有三令五申，宜舍此以收來效。」及以詔諭弘，弘不悅。十一年，光顏連敗元濟之眾，拔賊淩雲柵，憲宗大悅，賜其告捷者奴婢銀錦。進位檢校尚書左僕射。

十二年四月，光顏敗元濟之眾三萬於郾城。其將張伯良奔於蔡州，殺其賊什二三，獲馬千匹，器甲三萬聯，皆畫雷公符。仍書云：「速破城北軍。」尋而郾城守將鄧懷金請以城降。光顏許之，而收郾城。

初，鄧懷金以官軍圍青陵城，絕其歸路，懷金懼，謀於郾城令董昌齡。昌齡母素誡其子令降，昌齡因此勸懷金歸款於光顏，且曰：「城中之人，父母妻子皆質於蔡州，如不屈而降，則家盡屠矣。請來攻城，我則舉烽求救。救兵將至，官軍逆擊之必敗，此時當以城降。」光顏從之，賊果敗走。於是昌齡執印，帥吏列於門外，懷金與諸將素服倒戈列於門內；光顏受降，乃入羅城，其城自壞五十余步。

時韓弘為汴帥，驕矜倔強。常倚賊勢索朝廷姑息，惡光顏力戰，陰圖撓屈，計無所施。遂舉大梁城求得一美婦人，教以歌舞弦管六博之藝，飾之以珠翠金玉衣服之具，計費數百萬，命使者送遺光顏，冀一見悅惑而怠於軍政也。使者即賫書先造光顏壘曰：「本使令公德公私愛，憂公暴露，欲進一妓，以慰公征役之思，謹以候命。」光顏曰：「今日已暮，明旦納焉。」詰朝，光顏乃大宴軍士；三軍鹹集，命使者進妓。妓至，則容止端麗，殆非人間所有，一座皆驚。光顏乃於座上謂來使曰：「令公憐光顏離家室久，舍美妓見贈，誠有以荷德也。然光顏受國家恩深，誓不與逆賊同生日月下。今戰卒數萬，皆背妻子，蹈白刃，光顏奈何以女色為樂？」言訖，涕泣嗚咽。堂下兵士數萬，皆感激流涕。乃厚以縑帛酬其來使，俾領其妓自席上而回，謂使者曰：「為光顏多謝令公。光顏事君許國之心，死無貳矣！」自此兵眾之心，彌加激勵。

及裴度至行營，率賓從於方城沱口觀板築、五溝。賊遽至，註弩挺刃，勢將及度。光顏決戰於前以卻之。時光顏預慮其來，先使田布以二百騎伏於溝中，出賊不意交擊之，度方獲免。布又先扼其溝中歸路，賊多棄騎越溝，相牽墜壓而死者千余人。是日微光顏之救，度幾陷矣。是月，賊知光顏勇冠諸將，乃悉其眾出當光顏之師。時李愬乘其無備，急引兵襲蔡州，拔之，獲元濟。董重質棄洄曲軍，入城降愬。光顏知之，躍馬入賊營，大呼以降，賊眾萬余人，皆解甲投戈請命。賊平，加檢校司空。

十三年春，命中官宴光顏於居第，賜芻米二十余車。憲宗又禦麟德殿召對，賜金帶錦彩。朝廷東討李師道，授光顏義成軍節度使。至鎮，尋赴行營。數旬之內，再敗賊軍於濮陽，殺戮數千人，進軍深入。

十四年，西蕃入寇，移授邠寧節度使。時鹽州為吐蕃所毀，命李文悅為刺史，令光顏充勾當修築鹽州城使。仍許以陳許六千人隨赴邠寧。是歲，吐蕃侵涇原。自田縉鎮夏州，以貪猥侵撓党項羌，乃引吐蕃入寇。及蕃軍攻涇州，邊將郝玼血戰始退。初，光顏聞賊攻涇州，料兵赴救，邠師喧然曰：「人給五十千而不識戰陣，彼何人也！常額衣資不得而前蹈白刃，此何人也！」憤聲恟々不可遏。光顏素得士心，曲為陳說大義，言發涕流。三軍感之，亦泣下，乃欣然即路，擊賊退之。

穆宗即位，就加特進，仍與一子四品正員官。尋詔赴闕，賜開化裏第，進加同中書門下平章事。穆宗以光顏功冠諸將，故召赴闕，宴賜優給。已而帶平章復鎮，所以報勛臣也。

長慶初，遷鳳翔節度使，依前檢校司空、同中書門下平章事。歲末，復授許州節度使。朝廷以光顏昔鎮陳許，頗得士心，將討鎮、冀，故有此拜。赴鎮日，宰相百僚以故事送別於章敬寺，穆宗禦通化門臨送之，賜錦彩、銀器、良馬、玉帶等物。二年，討王廷湊，命光顏兼深州行營諸軍節度使。光顏既受命而行，懸軍討賊，艱於饋運。朝廷又以滄、景、德、棣等州俾之兼管，以其鄰賊之郡，可便飛挽。光顏以朝廷制置乖方，賊帥連結，未可朝夕平定，事若差跌，即前功悉棄，乃懇辭兼鎮。尋以疾作，表祈歸鎮。朝廷果討賊無功而赦廷湊。四年，敬宗即位，正拜司徒。

汴州李絺逐其帥叛，詔光顏率陳許之師討之。營於尉氏，俄而誅絺。遷太原尹、北京留守、河東節度使，進階開府儀同三司，仍於正衙受冊司徒兼侍中。二年九月卒，年六十六，廢朝三日，贈太尉，謚曰忠。

烏重胤，潞州牙將也。元和中，王承宗叛，王師加討。潞帥盧從史雖出軍，而密與賊通。時神策行營吐突承璀與從史軍相近，承璀與重胤謀，縛從史於帳下。是日，重胤戒嚴，潞軍無敢動者。憲宗賞其功，授潞府左司馬，遷懷州刺史，兼充河陽三城節度使。會討淮、蔡，用重胤壓境，仍割汝州隸河陽。自王師討淮西三年，重胤與李光顏掎角相應，大小百余戰，以至元濟誅。就加檢校尚書右僕射，轉司空。蔡將有李端者，過溵河降重胤。其妻為賊束縛於樹，臠食至死，將絕，猶呼其夫曰：「善事烏僕射。」其得人心如此。

元和十三年，代鄭權為橫海軍節度使。既至鎮，上言曰：「臣以河朔能拒朝命者，其大略可見。蓋刺史失其職，反使鎮將領兵事。若刺史各得職分，又有鎮兵，則節將雖有祿山、思明之奸，豈能據一州為叛哉？所以河朔六十年能拒朝命者，只以奪刺史、縣令之職，自作威福故也。臣所管德、棣、景三州，已舉公牒，各還刺史職事訖，應在州兵，並令刺史收管。又景州本是弓高縣，請卻廢為縣，歸化縣本是草市，請廢縣依舊屬德州。」詔並從之。由是法制修立，各歸名分。

及屯軍深州，重胤以朝廷制置失宜，賊方憑淩，未可輕進，觀望累月。穆宗急於誅叛，遂以杜叔良代之，以重胤檢校司徒，兼興元尹，充山南西道節度使。召至京師，復以本官為天平軍節度、鄆曹濮等州觀察等使。李同捷據滄州，請襲父位，朝廷不從。議者慮狡童拒命，欲以重臣代。乃移鎮兗海，加太子太師、平章事，俾兼領滄景節度，仍舊割齊州隸之，蓋望不勞師而底定。制出旬日，重胤卒，贈太尉。

重胤出自行間，及為長帥，赤心奉上。能與下同甘苦，所至立功，未嘗矜伐。而善待賓寮，禮分同至，當時名士，鹹願依之。身歿之日，軍士二十余人，皆割股肉以為祭酹，雖古之名將，無以加焉。

子漢弘嗣，起復授左領軍衛將軍。漢弘上表乞終服紀，文宗嘉詔從之。服闋，方授官。

王沛，許州人。年十八，有勇決。許州節度使上官涚奇其才，以女妻之，署為牙門將。及涚卒，子婿田偁迫脅涚子，欲邀襲位，懼監軍使不順其事，將結謀伏兵以圖之。沛竊知其謀，密告監軍，因盡擒其黨於伏匿之所。監軍範日用以其事聞，德宗乃以陳許行軍司馬劉昌裔總統其軍，賜沛手詔，令護涚之子赴上都。既至，召見，德宗謂之曰：「據卿忠義，寵宜加等。但昌裔所奏，只請加監察御史，朕意殊為不足。卿速歸，便宣付昌裔，更令奏來。」遂驛騎而還。未至許州，拜開府儀同三司、兼御史中丞，依前本職。

吳元濟反，李光顏受命攻討，奇沛節概，署行營兵馬使，別統勁兵屯於近郊。及軍合，連破蔡寇。頻詔進軍，諸將觀望，無敢先渡溵河。沛率兵五千，夜渡溵河合流口，徑扼賊喉而成城。自是，河陽、宣武、太原、魏博等軍繼渡，掎角進攻郾城。沛先結壘與賊對，賊將鄧懷金率眾面縛而降。蔡賊平。沛隨李光顏入朝，光顏具陳沛功，加御史大夫。

既還鎮，光顏受詔討鄆寇。及李師道誅，詔分許州兵戍於邠，以沛為都將，救鹽州，擊退吐蕃。以功加寧州刺史，遷陳州。李絺反，詔沛兼忠武節度副使，率師討絺。絺平，加檢校右散騎常侍，遷兗海沂密節度、觀察等使。此邦新造，人情獷驁，沛明申法令，選蒐軍政，期年大理。明年，改檢校工部尚書，充忠武軍節度、陳許蔡觀察等使。卒於鎮，贈右僕射。子逢。

逢，少沈勇，從父征伐有功，為忠武都知兵馬使。太和中，入宿衛，歷諸衛將軍。從石雄、劉沔破回紇於天德。性果決，用法嚴。其時有二千人不上陣，官賜賞給，逢皆不與。或非之，逢曰：「健兒向前冒白刃，若無功而賞，其如冒刃者何？」王宰攻劉稹，逢領陳許七千人屯翼城，代田令昭。賊平，檢校左散騎常侍。累遷至忠武軍節度、陳許觀察等使。

李珙，山東甲姓，代修婚姻。至珙，不好讀書，唯以弓馬為務。長六尺余，氣貌魁岸。嘗詣澤潞謁李抱真，異之，將選為衙門將，旋以酒酣使氣，復欲棄之。都將王虔休謂抱真曰：「李珙，奇士也，若不能用，不如殺之，無為他人所得。」

抱真死，虔休為帥，乃依虔休，累為昭義大將。吐突承璀之擒盧從史，烏重胤實預其謀，珙初不知，將救從史。聞重胤受朝旨，乃觀望不進，重胤以此德之。後領河陽，乃置於麾下。然朝廷以與從史厚善，竟出為北邊一校。

元和十年，征淮西，重胤懇表為諸道行營都虞候，詔特從之，俄以母憂去職。服闋，除右武衛上將軍。長慶四年八月卒，年六十四，廢朝一日。

李祐，本蔡州牙將。事吳元濟，驍勇善戰。自王師討淮西，祐為行營將，每抗官軍，皆憚之。元和十二年，為李愬所擒。愬知祐有膽略，釋其死，厚遇之。推誠定分，與同寢食，往往帳中密語，達曙不寐。人有耳屬於外者，但屢聞祐感泣聲。而軍中以前時為祐殺傷者多，營壘諸卒會議，皆恨不殺祐。愬以眾情歸怨，慮不能全，因送祐於京師，乃上表救之。憲宗特恕，遂遣祐賜愬。愬大喜，即以三千精兵付之。祐聽言，無有所疑，竟以祐破蔡，擒元濟。以功授神武將軍，遷金吾將軍、檢校左散騎常侍、夏州刺史、御史大夫、夏綏銀宥節度使。

寶歷初，入為右金吾大將軍。尋以吐蕃入寇，出為涇州刺史、涇原節度使。太和初，討李同捷，遷檢校戶部尚書、滄州刺史、滄德景節度使。太和三年五月卒。

董重質，本淮西牙將，吳少誠之子婿也。性勇悍，識軍機，善用兵。及元濟拒命，重質又為謀主，領大軍當王師，連歲不拔，皆重質之謀也。元和十二年，宰相裴度督兵淮西，至郾城，元濟乃悉發左右及守城之卒，委重質而拒度。時李愬乘虛入蔡。既擒元濟，重質之家在蔡，愬乃安恤之，仍使其子持書禮以召重質。重質見其子，知城已陷，及元濟囚窘之狀，乃慨然以單騎歸愬，白衣叩伏。愬揖登階，以賓禮與之食。憲宗欲殺之，愬奏許以不死而來降，請免之，且乞於本軍驅使。於是，貶春州司戶參軍。

明年，轉太子少詹事，委武寧軍收管驅使，仍加金紫。十五年，征入，授左神武軍將軍，知軍事，兼御史中丞。仍賜金帛，與有功者等。尋授鹽州刺史，又遷左右神策及諸道劍南西川行營節度使、檢校左散騎常侍。太和四年，又轉夏綏銀宥節度使。五年，就加檢校工部尚書。重質訓兵立法，羌戎畏服。八年八月卒，贈尚書右僕射。

楊元卿，祖子華，德州安陵縣丞。父寓，申州鐘山縣令。元卿少孤，慷慨有才略。及冠，尚漂蕩江嶺之表，縱遊放言，人謂之狂生。時吳少誠專蔡州，朝廷姑息之。元卿白衣謁見，署以劇縣，旋辟為從事，奏授試大理評事。亦事少陽，後奏轉監察裏行。因上奏，宰相李吉甫深加慰納，自是一歲或再隨奏至京師。元卿每與少陽言，諭以大義。乃為兇黨所構，賴節度判官蘇肇保持，故免。元卿潛奉朝廷，內耗少陽之事。

及少陽死，其子元濟繼立。元卿說曰：「先尚書性吝，諸將皆饑寒。今須布惠以自固也。府中有無，元卿熟知之，曷若散聘諸道，卑辭厚禮，以丈人行呼群帥，庶幾一助，而諸將大獲矣。元卿願將留後表上聞，朝廷安得不從哉？」元濟許之。元卿即日離蔡，以賊勢盈虛條奏，潛請詔諸道拘留使者。及元濟覺，元卿妻陳氏並四男並為元濟所殺，同圬一射垛。蘇肇以保持元卿，亦同日被害。詔授元卿嶽王府司馬，尋遷太子僕射。

元和十三年，授蔡州刺史、兼御史中丞。未行，改授光祿少卿。初，朝廷比令元卿與李愬會議，於唐州東境選要便處，權置行蔡州。如百姓官健有歸順者，便準敕優恤，必令全活。既而召見，元卿遽奏請借度支錢，及言事頗多不合旨。宰相裴度亦以諸將討賊三年，功成在旦暮，如更分土地與元卿，即恐相侵生事，故罷前命而改授焉。是歲，既平淮西，元卿奏曰：「淮西甚有寶貨及犀帶，臣知之，往取必得。」上曰：「朕本討賊，為人除害，今賊平人安，則我求之得矣。寶貨犀帶，非所求也，勿復此言。」是月，詔授左金吾衛將軍。未幾，改汾州刺史，復征為左金吾衛將軍。

長慶初，易置鎮、魏守臣。元卿詣宰相深陳利害，並具表其事。後穆宗感悟，賜白玉帶，旋授檢校左散騎常侍、涇州刺史、涇原渭節度觀察等使，兼充四鎮北庭行軍。元卿乃奏置屯田五千頃，每屯築墻高數仞，鍵閉牢密，卒然寇至，盡可保守。加檢校工部尚書。營田成，復加使號。居六年，涇人論奏，為立德政碑，移授懷州刺史，充河陽三城節度觀察等使。太和五年，就加檢校司空，進階光祿大夫，以其營田納粟二十萬石，以裨經費故也。是歲，改授汴宋亳觀察等使。凡所廢置，皆有弘益，詔並從之。年七十，寢疾，歸洛陽，詔授太子太保。是歲八月卒，廢朝三日，贈司徒。元卿始以毀家效順，累授方鎮。然性險巧，所至好聚斂，善結交，涇人得情，亦由此也。

子延宗，開成中為磁州刺史，坐謀逐河陽節度使以自立，為其黨所告，臺司推鞫得實，誅之。

劉悟，正臣之孫也。正臣本名客奴。天寶末，祿山叛，平盧軍節度使柳知晦受賊偽署。客奴時職居牙門，襲殺知晦，馳章以聞。授平盧軍節度使，賜名正臣。

悟少有勇力。叔逸準為汴帥，積緡錢數百萬於洛中；悟輒破扃鐍，悉盜用之。既而懼，亡歸李師古。始亦未甚知，後因擊球馳突，沖師古馬仆，師古怒，將斬之。悟猛以氣語押觸師古，師古奇而免之。因令管壯士，將後軍，累署衙門右職，奏授淄青節度都知兵馬使、兼監察御史。

元和末，憲宗既平淮西，下詔誅師道。遣悟將兵拒魏博軍，而數促悟戰。悟未及進，馳使召之。悟度使來必殺己，乃偽疾不出，令都虞候往迎之。使者亦果以誠告其人，雲「奉命殺悟以代悟」。都虞候即時先還，悟劾之得其實，乃召諸將與謀曰：「魏博田弘正兵強，出戰必敗，不出則死。今天子所誅者，司空一人而已，悟與公等皆為所驅迫，使就其死。何如殺其來使，整戈以取鄆，立大功，轉危亡為富貴耶！」眾咸曰：「善，唯都將所命！」悟於是立斬其使，以兵取鄆，圍其內城，兼以火攻其門。不數刻，擒師道並男二人，並斬其首以獻。擢拜悟檢校工部尚書、兼御史大夫、義成軍節度使，封彭城郡王，仍賜實封五百戶，錢二萬貫，莊、宅各一區。十五年正月入覲，又加檢校兵部尚書，余如故。

穆宗即位，以恩例遷檢校尚書右僕射。是歲十月，移鎮澤潞，旋以本官兼平章事。

長慶元年，幽州大將硃克融叛，囚其帥張弘靖，朝廷求名將以鎮漁陽。乃加悟檢校司空、平章事，充盧龍軍節度使。悟以幽州方亂，未克進討，請授之節鉞，徐圖之。乃復以悟為澤潞節度，拜檢校司徒，兼太子太傅，依前平章事。時監軍劉承偕頗恃恩權，常對眾辱悟；又縱其下亂法，悟不能平。異日有中使至，承偕宴之，請悟，悟欲往。左右皆曰：「往則必為其困辱矣！」軍眾因亂，悟不止之。乃擒承偕至牙門，殺其二仆，欲並害承偕，悟救之獲免。朝廷不獲已，貶承偕。自是悟頗縱恣，欲效河朔三鎮。朝廷失意不逞之徒，多投寄潞州以求援。往往奏章論事，辭旨不遜。

寶歷元年九月病卒，贈太尉。遺表請以其子從諫繼纘戎事。敬宗下大臣議。僕射李絳以澤潞內地，與三鎮事理不同，不可許。宰相李逢吉、中尉王守澄受其賂，曲為奏請。

從諫自將作監主簿，起復雲麾將軍，守金吾衛大將軍同正、檢校左散騎常侍、兼御史大夫，充昭義節度副大使，知節度觀察等留後。二年，加金吾上將軍、檢校工部尚書，充昭義節度等使。文宗即位，進檢校司空。六年十二月入覲。七年春歸籓，加同中書門下平章事。九年，李訓事敗，宰相王涯等四人被禍。時涯兼掌邦計，雖不與李訓同謀，然不自異於其間，既死非其罪。從諫素德涯之私恩，心頗不平，四上章請涯等罪名，仇士良輩深憚之。是時中官頗橫，天子不能制。朝臣日憂陷族，賴從諫論列，而鄭覃、李石方能粗秉朝政。

先是，有蕭洪者，詐稱太后弟，因仇士良保任，許之厚賂。及洪累授方鎮，納賂不滿士良之誌，士良怒，遣人上書論洪非太后之親，又以蕭本者為太后弟。從諫深知內宮之故，乃自潞府飛章論之曰：「臣聞造偽以亂真者，匹夫知之尚不可，況天下皆知乎？執疏以為親者，在匹夫之家尚不可，況處大國之朝乎？臣受國恩深，奉公心切，知有此失，安敢不言！伏唯皇帝陛下仁及萬方，孝敦九族，而推心無黨，唯理是求。微臣所以不避直言，切論深事。伏見金吾將軍蕭本，稱是太后親弟，受此官榮。今喧然國都，迨聞籓府，自上及下，異口同音，皆言蕭弘是真，蕭本是偽。臣傍聽眾論，遍察群情，鹹思發明，以正名分。今年二月，其蕭弘投臣當道，求臣上聞，自言：比者福建觀察使唐扶及監軍劉行立具審根源，已曾論奏。其時屬蕭本得為外戚，來自左軍，臺司既不敢研窮，聖意遂勒還鄉里。自茲議論，轉益沸騰。臣亦令潛問左軍，榷論大體，而士良推至公之道，發不黨之言。蓋蕭本自度孤危，妄有憑恃。伏以名居國舅，位列朝班，而真偽不分，中外所恥。切慮皇太后受此罔惑，已有恩情，若含垢於一時，終取笑於千古。伏乞追蕭弘赴闕，與蕭本對推，細詰根源，必辨真偽。」詔令三司使推按。帝以二蕭雖詐，托名太后之宗，不欲誅之，俱流嶺表。從諫進位檢校司徒。會昌三年卒。

大將郭誼等匿喪，用其侄稹權領軍務。時宰相李德裕用事，素惡從諫之奸回，奏請劉稹護喪歸洛，以聽朝旨。稹竟叛。德裕用中丞李回奉使河朔，說令三鎮加兵討稹；乃削奪稹官，命徐許滑孟魏鎮幽并八鎮之師，四面進攻。四年，郭誼斬稹，傳首京師。

從諫妻裴氏。初，稹拒命，裴氏召集大將妻同宴，以酒為壽，泣下不能已。諸婦請命，裴曰：「新婦各與汝夫文字，勿忘先相公之拔擢，莫效李丕背恩，走投國家。子母為托，故悲不能已也。」諸婦亦泣下，故潞將叛誌益堅。稹死，裴亦以此極刑。稹族屬昆仲九人，皆誅。

劉沔，許州牙將也。少事李光顏為帳中親將。元和末，光顏討吳元濟，常用沔為前鋒。蔡將有董重質者，守洄曲，其部下乘騾即戰，號「騾子軍」，最為勁悍，官軍常警備之。沔驍銳善騎射，每與騾軍接戰，必冒刃陷堅，俘馘而還，故忠武一軍，破賊第一。淮、蔡平，隨光顏入朝。憲宗留宿衛，歷三將軍。歷鹽州刺史、天德軍防禦使，在西北邊累立奇效。

太和末，河西党項羌叛。沔以天德之師屢誅其酋渠，移授振武節度使，檢校右散騎常侍、單於大都護。開成中，党項雜虜大擾河西。沔率吐渾、契苾、沙陁三部落等諸族萬人、馬三千騎，徑至銀、夏討襲，大破之。俘獲萬計，告捷而還。以功加檢校戶部尚書。會昌初，回紇部饑，烏介可汗奉太和公主至漢南求食。過杷頭峰，犯雲、朔、北川。朝廷以太原重地，控扼諸戎，乃移沔河東節度使、檢校尚書左僕射、太原尹、北京留守。詔與幽州張仲武協力招撫回鶻，竟破虜寇，迎公主還宮。以功進位檢校司空，尋改滑州刺史、義成軍節度使。

四年，潞帥劉從諫卒，子稹匿喪，擅主留務，要求旌鉞。武宗怒，命忠武節度使王宰、徐州節度李彥佐等，充潞府西南面招撫使。遂復授沔太原節度，充潞府北面招討使。沔與張仲武不協，方征兵幽州，乃移沔為鄭滑節度使，進位檢校司徒。既而以疾求歸洛陽，授太子太保，卒。

初，沔為忠武小校，從李光顏討淮西，為捉生將。前後遇賊血戰，鋒刃所傷，幾死者數四。嘗傷重臥草中，月黑不知歸路，昏然而睡，夢人授之雙燭，曰：「子方大貴，此行無患，可持此而還。」既行，炯然有雙光在前。自後破虜危難，每行常有此光。及罷鎮後，雙光息。五年，李德裕出鎮，罷沔為太子太保。明年，以太子太保致仕卒。

石雄，徐州牙校也。王智興之討李同捷，以雄為石廂捉生兵馬使。勇敢善戰，氣淩三軍。自智興以兵臨賊境，率先收棣州，雄先驅渡河，前無堅陣。徐人伏雄之撫待，惡智興之虐，欲逐之而立雄。智興以軍在賊境，懼其變生，因其立功，請授一郡刺史。朝廷征赴京師，授壁州刺史。智興尋殺雄之素相善諸將士百余人，仍奏雄搖動軍情，請行誅戮。文宗雅知其能，惜之，乃長流白州。

太和中，河西党項擾亂，選求武士。乃召還，隸振武劉沔軍為裨將，累立破羌之功。文宗以智興故，未甚提擢，而李紳、李德裕以崔群舊將，素嘉之。

會昌初，回鶻寇天德，詔命劉沔為招撫回鶻使。三年，回鶻大掠雲、朔北邊，牙於五原。沔以太原之師屯於雲州。沔謂雄曰：「黠虜離散，不足驅除。國家以公主之故，不欲急攻。今觀其所為，氣淩我輩。若稟朝旨，或恐依違。我輩捍邊，但能除患，專之可也。公可選驍健，乘其不意，徑趨虜帳，彼以疾雷之勢，不暇枝梧，必棄公主亡竄。事茍不捷，吾自繼進，亦無患也。」雄受教，自選勁騎，得沙陁李國昌三部落，兼契苾拓拔雜虜三千騎，月暗夜發馬邑，徑趨烏介之牙。時虜帳逼振武，雄既入城，登堞視其眾寡。見氈車數十，從者皆衣硃碧，類華人服飾。雄令諜者訊之：「此何大人？」虜曰：「此公主帳也。」雄喻其人曰：「國家兵馬欲取可汗。公主至此，家國也，須謀歸路。俟兵合時不得動帳幕。」雄乃大率城內牛馬雜畜及大鼓，夜穴城為十余門。遲明，城上立旗幟炬火，乃於諸門縱其牛畜，鼓噪從之，直犯烏介牙帳。炬火燭天，鼓噪動地，可汗惶駭莫測，率騎而奔。雄率勁騎追至殺胡山，急擊之。斬首萬級，生擒五千，羊馬車帳皆委之而去。遂迎公主還太原。以功加檢校左散騎常侍、豐州刺名、兼御史大夫、天德防禦等使。

雄沈勇徇義，臨財甚廉。每破賊立功，朝廷特有賜與，皆不入私室；置於軍門，首取一分，余並分給，以此軍士感義，皆思奮發。累遷檢校左僕射、河中尹、河中晉絳節度使。

俄而昭義劉從諫卒，其子稹擅主軍務，朝議問罪。令徐帥李彥佐為潞府西南面招撫使，以晉州刺史李丕為副。時王宰在萬善柵，劉沔在石會，相顧未進。雄受代之翌日，越烏嶺，破賊五砦，斬獲千計。武宗聞捷大悅，謂侍臣曰：「今之義而有勇，罕有雄之比者。」雄既率先破賊，不旬日，王宰收天井關，何弘敬、王元逵亦收磁洺等郡。先是潞州狂人折腰於市，謂人曰：「雄七千人至矣。」劉從諫捕而誅之。及稹危蹙，大將郭誼密款請斬稹歸朝，軍中疑其詐。雄倡言曰：「賊稹之叛，郭誼為謀主。今請斬稹，即誼自謀，又何疑焉？」武宗亦以狂人之言，詔雄以七千兵受降。雄即徑馳潞州降誼，盡擒其黨與。賊平，進加檢校司空。

王宰，智興之子，於雄不足，雄以轅門子弟善禮之。然討潞之役，雄有始卒之功，宰心惡之。及李德裕罷相，宰黨排擯雄，罷鎮。既而聞德裕貶，發疾而卒。

史臣曰：古所謂名將者，不必蒙輪拔距之材，拉虎批熊之力；要當以義終始，好謀而成。而阿跌昆仲，稟氣陰山，率多令範。讓家權於主婦，拒美妓於奸臣；章武恢復之功，義師之效也。重胤忠於事上，仁於撫下，淮、蔡之役，勛亞光顏；殿邦之臣也，不可多得。王沛之擒僚婿，李祐之執賊渠，皆因事立功，轉禍為福。智則智矣，仁者不為！而劉悟自恃太尤，世邀纘襲，至於赤族，報亦晚耶！雄、沔負羽邊城，聲馳沙漠，奉迎貴主，摧破昆戎，不亦壯乎！雄能感於知己，不為無義，美哉！

贊曰：淮、鄆砥平，義將輸誠。二兇受縛，亦其同惡。毀義棄忠，必殄爾宗。孰稱善將？劉沔、石雄。


Chinese text: This work was published before January 1, 1923, and is in the
public domain worldwide because the author died at least 100 years ago.
