李宗閔
李宗閔，字損之，宗室鄭王元懿之後。祖自仙，楚州別駕。父，宗正卿，出為華州刺史、鎮國軍潼關防禦等使。兄夷簡，元和中宰相。宗閔，貞元二十一年進士擢第，元和四年，復登制舉賢良方正科。

初，宗閔與牛僧孺同年登進士第，又與僧孺同年登制科。應制之歲，李吉甫為宰相當國，宗閔、僧孺對策，指切時政之失，言甚鯁直，無所回避。考策官楊於陵、韋貫之、李益等又第其策為中等，又為不中第者註解牛、李策語，同為唱誹。又言翰林學士王涯甥皇甫湜中選，考核之際，不先上言。裴垍時為學士，居中覆視，無所異同。吉甫泣訴於上前，憲宗不獲已，罷王涯、裴垍學士。垍守戶部侍郎，涯守都官員外郎，吏部尚書楊於陵出為嶺南節度使，吏部員外郎韋貫之出為果州刺史。王涯再貶虢州司馬，貫之再貶巴州刺史；僧孺、宗閔亦久之不調，隨牒諸侯府。七年，吉甫卒，方入朝為監察御史，累遷禮部員外郎。

元和十二年，宰相裴度出征吳元濟，奏宗閔為彰義軍觀察判官。賊平，遷駕部郎中，又以本官知制誥。穆宗即位，拜中書舍人。時自宗正卿出刺華州，父子同時承恩制，人士榮之。長慶元年，子婿蘇巢於錢徽下進士及第，其年，巢覆落。宗閔涉請托，貶劍州刺史。時李吉甫子德裕為翰林學士，錢徽榜出，德裕與同職李紳、元稹連衡言於上前，雲徽受請托，所試不公，故致重覆。比相嫌惡，因是列為朋黨，皆挾邪取權，兩相傾軋。自是紛紜排陷，垂四十年。

復入為中書舍人。三年冬，權知禮部侍郎。四年，貢舉事畢，權知兵部侍郎。寶歷元年，正拜兵部侍郎，父憂免。太和二年，起為吏部侍郎，賜金紫之服。三年八月，以本官同平章事。

時裴度薦李德裕，將大用。德裕自浙西入朝，為中人助宗閔者所沮，復出鎮。尋引牛僧孺同知政事，二人唱和，凡德裕之黨皆逐之。累轉中書侍郎、集賢大學士。七年，德裕作相。六月，罷宗閔知政事，檢校禮部尚書、同平章事、興元尹、山南西道節度使。

宗閔為吏部侍郎時，因駙馬都尉沈結托女學士宋若憲及知樞密楊承和，二人數稱之於上前，故獲征用。及德裕秉政，群邪不悅，而鄭註、李訓深惡之。文宗乃復召宗閔於興元，為中書侍郎、平章事，命德裕代宗閔為興元尹。既再得權位，輔之以訓、註，尤恣所欲，進封襄武侯，食邑千戶。

九年六月，京兆尹楊虞卿得罪，宗閔極言救解，文宗怒叱之曰：「爾嘗謂鄭覃是妖氣，今作妖，覃耶、爾耶？」翌日，貶明州刺史，尋再貶處州長史。七月，鄭註發沈、宋若憲事，內官楊承和、韋元素、沈及若憲姻黨坐貶者十余人，又貶宗閔潮州司戶。時訓、註竊弄威權，凡不附己者，目為宗閔、德裕之黨，貶逐無虛日，中外震駭，連月陰晦，人情不安。九月詔曰：

朕承天纘歷，燭理不明，勞虛襟以求賢，勵寬德以容眾。頃者，或臺輔乖弼違之道，而具僚扇朋附之風；翕然相從，實篸彜憲。致使薰蕕共器，賢不肖並馳；退跡者成後時之夫，登門者有迎吠之客。繆戾之氣，堙郁和平，而望陰陽順時，疵癘不作；朝廷清肅，班列和安，自古及今，未嘗有也。今既再申朝典，一變澆風，掃清朋比之徒，匡飭貞廉之俗。凡百卿士，惟新令猷。如聞周行之中，尚蓄疑懼，或有妄相指目，令不自安，今斯曠然，明喻朕意。應與宗閔、德裕或親或故及門生舊吏等，除今日已前黜遠之外，一切不問。各安職業，勿復為嫌。

文宗以二李朋黨，繩之不能去，嘗謂侍臣曰：「去河北賊非難，去此朋黨實難。」宗閔雖驟放黜，竟免李訓之禍。

開成元年，量移衢州司馬。三年，楊嗣復輔政，與宗閔厚善，欲拔用之，而畏鄭覃沮議，乃托中人密諷於上。上以嗣復故，因紫宸對，謂宰相曰：「宗閔在外四五年，宜別授一官。」鄭覃曰：「陛下憐其地遠，宜移近內地三五百里，不可再用奸邪。陛下若欲用宗閔，臣請先退。」陳夷行曰：「比者，宗閔得罪，以朋黨之故，恕死為幸。寶歷初，李續之、張又新、蘇景胤等，朋比奸險，幾傾朝廷，時號『八關十六子』。」李玨曰：「主此事者，罪在逢吉。李續之居喪服闋，不可不與一官，臣恐中外衣冠，交興議論，非為續之輩也。」夷行曰：「昔舜逐四兇天下治。朝廷求理，何惜此十數纖人？」嗣復曰：「事貴得中，不可但徇憎愛。」上曰：「與一郡可也。」鄭覃曰：「與郡太優，止可洪州司馬耳。」夷行曰：「宗閔養成鄭註之惡，幾覆邦家，國之巨蠹也。」嗣復曰：「比者，陛下欲加鄭註官，宗閔不肯，陛下亦當記憶。」覃曰：「嗣復黨庇宗閔。臣觀宗閔之惡，甚於李林甫。」嗣復曰：「覃語大過。昔玄宗季年，委用林甫，妒賢害能，破人家族。宗閔在位，固無此事。況太和末，宗閔、德裕同時得罪。二年之間，德裕再領重鎮，而宗閔未離貶所。陛下懲惡勸善，進退之理宜均，非臣獨敢黨庇。昨殷侑與韓益奏官及章服，臣以益前年犯贓，未可其奏；鄭覃托臣雲『幸且勿論。』孰為黨庇？」翌日，以宗閔為杭州刺史。四年冬，遷太子賓客，分司東都。時鄭覃、陳夷行罷相，嗣復方再拔用宗閔知政事，俄而文宗崩。

會昌初，李德裕秉政，嗣復、李玨皆竄嶺表。三年，劉稹據澤潞叛。德裕以宗閔素與劉從諫厚，上黨近東都，宗閔分司非便，出為封州刺史。又發其舊事，貶郴州司馬，卒於貶所。

子琨、瓚，大中朝皆進士擢第。令狐綯作相，特加獎拔。瓚自員外郎知制誥，歷中書舍人、翰林學士。綯罷相，出為桂管觀察使。禦軍無政，為卒所逐，貶死。

自天寶艱難之後，宗室子弟，賢而立功者，唯鄭王、曹王子孫耳。夷簡再從季父汧國公勉，德宗朝宰相。夷簡諸弟夷亮、夷則、夷範，皆登進士第。宗閔弟宗冉。宗冉子深、湯。湯累官至給事中，咸通中踐更臺閣，知名於時。

楊嗣复
楊嗣復，字繼之，僕射於陵子也。初，於陵十九登進十第，二十再登博學宏詞科，謂補潤州句容尉。浙西觀察使韓滉有知人之鑒，見之甚悅。滉有愛女，方擇佳婿，謂其妻柳氏曰：「吾閱人多矣，無如楊生貴而有壽，生子必為宰相。」於陵秩滿，寓居揚州而生嗣復。後滉見之，撫其首曰：「名位果逾於父，楊門之慶也。」因字曰慶門。

嗣復七八歲時已能秉筆為文。年二十，進士擢第。二十一，又登博學宏詞科，釋褐秘書省校書郎。遷右拾遺，直史館。以嗣復深於禮學，改太常博士。元和十年，累遷至刑部員外郎。鄭余慶為詳定禮儀使，奏為判官，改禮部員外郎。時父於陵為戶部侍郎，嗣復上言與父同省非便，請換他官。詔曰：「應同司官有大功以下親者，但非連判及勾檢之官並官長，則不在回避之限。如官署同，職司異，雖父子兄弟無所避嫌。」再遷兵部郎中。長慶元年十月，以庫部郎中知制誥，正拜中書舍人。

嗣復與牛僧孺、李宗閔皆權德輿貢舉門生，情義相得，進退取舍，多與之同。四年，僧孺作相，欲薦拔大用，又以於陵為東都留守。未歷相位，乃令嗣復權知禮部侍郎。寶歷年元二月，選貢士六十八人，後多至達官。文宗即位，拜戶部侍郎。以父於陵太子少傅致仕，年高多疾，懇辭侍養，不之許。太和四年，丁父憂免。七年三月，起為尚書左丞。其年宗閔罷相，德裕輔政。七月，以嗣復檢校禮部尚書、梓州刺史、劍南東川節度觀察等使。九年，宗閔復知政事。三月，以嗣復檢校戶部尚書、成都尹、劍南西川節度副大使知節度事、觀察處置等使。

開成二年十月，入為戶部侍郎，領諸道鹽鐵轉運使。三年正月，與同列李玨並以本官同平章事，領使如故，進階金紫，弘農伯，食邑七百戶。上以幣輕錢重，問鹽鐵使何以去其太甚？嗣復曰：「此事累朝制置未得，但且禁銅，未可變法。法變擾人，終亦未罷去弊。」李玨曰：「禁銅之令，朝廷常典，但行之不嚴，不如無令。今江淮已南，銅器成肆，市井逐利者，銷錢一緡，可為數器，售利三四倍。遠民不知法令，率以為常。縱國家加爐鑄錢，何以供銷鑄之弊？所以禁銅之令，不得不嚴。」

八月，紫宸奏事，曰：「聖人在上，野無遺賢。陸洿上疏論兵，雖不中時事，意亦可獎。閑居蘇州累年，宜與一官。」李玨曰：「士子趨競者多，若獎陸洿，貪夫知勸矣。昨竇洵直論事，陛下賞之以幣帛，況與陸洿官耶？」帝曰：「洵直獎其直心，不言事之當否。」鄭覃曰：「若苞藏則不可知。」嗣復曰：「臣深知洵直無邪惡，所奏陸洿官，尚未奉聖旨。」鄭覃曰：「陛下須防朋黨。」嗣復曰：「鄭覃疑臣朋黨，乞陛下放臣歸去。」因拜乞罷免。李玨曰：「比來朋黨，近亦稍弭。」覃曰：「近有小朋黨生。」帝曰：「此輩雕喪向盡。」覃曰：「楊漢公、張又新、李續之即今尚在。」玨曰：「今有邊事論奏。」覃曰：「論邊事安危，臣不如玨；嫉惡則玨不如臣。」嗣復曰：「臣聞左右佩劍，彼此相笑。臣今不知鄭覃指誰為朋黨。」因當香案前奏曰：「臣待罪宰相，不能申夔、龍之道，唯以朋黨見譏，必乞陛下罷臣鼎職。」上慰勉之。文宗方以政事委嗣復，惡覃言切。

帝延英謂宰臣曰：「人傳符讖之語，自何而來？」嗣復對曰：「漢光武好以讖書決事，近代隋文帝亦信此言，自是，此說日滋，只如班彪《王命論》所引，蓋矯意以止賊亂，非所重也。」李玨曰：「喪亂之時，佐命者務神符命；理平之代，只合推諸人事。」上曰：「卿言是也。」帝又曰：「天後用人，有自布衣至宰相者，當時還得力否？」嗣復曰：「天後重行刑辟，輕用官爵，皆自圖之計耳。凡用人之道，歷試方見其能否。當艱難之時，或須拔擢，無事之日，不如且循資級。古人拔卒為將，非治平之時，蓋不獲已而用之也。」上又問新修《開元政要》，敘致何如。嗣復曰：「臣等未見。陛下若欲遺之子孫，則請宣付臣等，參詳可否。玄宗或好遊畋，或好聲色，與貞觀之政不同，故取舍須當，方堪流傳。」

四年五月，上問延英政事，逐日何人記錄監修？李玨曰：「是臣職司。」陳夷行曰：「宰相所錄，必當自伐，聖德即將掩之。臣所以頻言，不欲威權在下。」玨曰：「夷行此言，是疑宰相中有賣威權、貨刑賞者。不然，何自為宰相而出此言？臣累奏求退，若得王傅，臣之幸也。」鄭覃曰：「陛下開成元年、二年政事至好，三年、四年漸不如前。」嗣復曰：「元年、二年是鄭覃、夷行用事，三年、四年臣與李玨同之。臣蒙聖慈擢處相位，不能悉心奉職。鄭覃雲『三年之後，一年不如一年』，臣之罪也。陛下縱不誅夷，臣合自求泯滅。」因叩頭曰：「臣今日便辭玉階，不敢更入中書。」即趨去。上令中使召還，勞之曰：「鄭覃失言，卿何及此？」覃起謝曰：「臣性愚拙，言無顧慮。近日事亦漸好，未免些些不公，亦無甚處。臣亦不獨斥嗣復，遽何至此。所為若是，乃嗣復不容臣耳。」嗣復曰：「陛下不以臣微才，用為中書侍郎。時政善否，其責在臣。陛下月費俸錢數十萬，時新珍異，必先賜與，蓋欲輔佐聖明，臻於至理。既一年不如一年，非惟臣合得罪，亦上累聖德。伏請別命賢能，許臣休退。」上曰：「鄭覃之言偶然耳，奚執咎耶？」嗣復數日不入，上表請罷。帝方委用，乃罷鄭覃、夷行知政事。自是，政歸嗣復，進加門下侍郎。明年正月，文宗崩。

先是，以敬宗子陳王為皇太子。中尉仇士良違遺令立武宗。武宗之立，既非宰相本意，甚薄執政之臣。其年秋，李德裕自淮南入輔政。九月，出嗣復為湖南觀察使。明年，誅樞密薛季稜、劉弘逸。中人言：「二人頃附嗣復、李玨，不利於陛下。」武宗性急，立命中使往湖南、桂管，殺嗣復與玨。宰相崔鄲、崔珙等亟請開延英，因極言國朝故事，大臣非惡逆顯著，未有誅戮者，願陛下復思其宜。帝良久改容曰：「朕纘嗣之際，宰相何嘗比數。李玨、季稜誌在扶冊陳王，嗣復、弘逸誌在樹立安王。立陳王猶是文宗遺旨，嗣復欲立安王，全是希楊妃意旨。嗣復嘗與妃書云：『姑姑何不敩則天臨朝？』」珙等曰：「此事曖昧，真虛難辨。」帝曰：「楊妃曾臥疾，妃弟玄思，文宗令入內侍疾月余，此時通導意旨。朕細問內人，情狀皎然，我不欲宣出於外。向使安王得誌，我豈有今日？然為卿等恕之。」乃追潭、桂二中使，再貶嗣復潮州刺史。

宣宗即位，征拜吏部尚書。大中二年，自潮陽還，至岳州病，一日而卒，時年六十六。贈左僕射，謚曰孝穆。

子損、授、技、拭、捴，而授最賢。

授，字得符，大中九年進士擢第，釋褐從事諸侯府，入為鄠縣尉、集賢校理。歷監察御史、殿中，分務東臺。再遷司勛員外郎、洛陽令、兵部員外郎。李福為東都留守，奏充判官，改兵部郎中，由吏部拜左諫議大夫、給事中，出為河南尹。盧攜作相，召拜工部侍郎。黃巢犯京師，僖宗幸蜀，征拜戶部侍郎。以母病，求散秩，改秘書監分司。車駕還，拜兵部侍郎。宰相有報怨者，改左散騎常侍、國子祭酒，又轉太子賓客。從昭宗在華下，改刑部尚書、太子少保。卒，贈左僕射。

子煚，字公隱，進士及第，再遷左拾遺。昭宗初即位，喜遊宴，不恤時事，煚上疏極諫，帝面賜緋袍象笏。崔安潛出鎮青州，辟為支使。不至鎮，改太常博士。歷主客、戶部二員外郎。關中亂，崔胤引硃全忠入京師，乃挈家避地湖南，官終諫議大夫。

損，字子默，以廕受官，為藍田尉。三遷京兆府司錄參軍，入為殿中侍御史。家在新昌裏，與宰相路巖第相接。巖以地狹，欲易損馬廄廣之，遣人致意。時損伯叔昆仲在朝者十余人，相與議曰：「家門損益恃時相，何可拒之？」損曰：「非也。凡尺寸地，非吾等所有。先人舊業，安可以奉權臣？窮達，命也。」巖不悅。會差制使鞫獄黔中，乃遣損使焉。逾年而還，改戶部員外郎、洛陽縣令。入為吏部員外，出為絳州刺史。路巖罷相，征拜給事中，遷京兆尹。盧攜作相，有宿憾，復拜給事中，出為陜虢觀察使。時軍亂，逐前使崔蕘。損至，盡誅其亂首。逾年，改青州刺史、御史大夫、淄青節度使。又檢校刑部尚書、鄆州刺史、天平軍節度使。未赴鄆，復留青州，卒於鎮。

技進士及第，位至中書舍人。

拭官終考功員外郎。捴終兵部郎中。拭、捴並進士擢第。

楊虞卿
楊虞卿，字師臯，虢州弘農人。祖燕客。父寧，貞元中為長安尉。少有棲遁之誌，以處士征入朝。有口辯，優遊公卿間。竇參尤重之，會參貶，仕進不達而卒。

虞卿，元和五年進士擢第，又應博學宏辭科。元和末，累官至監察御史。穆宗初即位，不修政道，盤遊無節，虞卿上疏諫曰：

臣聞鳶烏遭害則仁鳥逝，誹謗不誅則良言進。況詔旨勉諭，許陳愚誠，故臣不敢避誅，以獻狂瞽。

竊聞堯、舜受命，以天下為憂，不聞以位為樂。況北虜猶梗，西戎未賓，兩河之瘡磐未平，五嶺之妖氛未解。生人之疾苦盡在，朝廷之制度莫修，邊儲屢空，國用猶屈。固未可以高枕無虞也。

陛下初臨萬宇，有憂天下之誌。宜日延輔臣公卿百執事，凝旒而問，造膝以求，使四方內外，有所觀焉。自聽政已來，六十日矣，八開延英，獨三數大臣仰龍顏，承聖問。其余侍從詔誥之臣，偕入而齊出，何足以聞政事哉！諫臣盈廷，忠言未聞於聖聽，臣實羞之。蓋由主恩尚疏，而眾正之路未啟也。

夫公卿大臣，宜朝夕接見論道，賜與從容，則君臣之情相接，而理道備聞矣。今自宰相已下四五人，時得頃刻侍坐，天威不遠，鞠躬隕越，隨旨上下，無能往來。此由君太尊、臣太卑故也。自公卿已下，雖歷踐清地，曾未祗奉天睠，以承下問，郁塞正路，偷安幸門。況陛下神聖如五帝，臣下莫能望清光。所宜周遍顧問，惠其氣色，使支體相輔，君臣喻明。陛下求理於公卿，公卿求理於臣輩，自然上下孜孜相問，使進忠若趨利，論政若訴冤。如此而不聞過失、不致升平者，未之有也。

自古帝王，居危思安之心不相殊，而居安慮危之心不相及，故不得皆為聖帝明王。

小臣疏賤，豈宜及此，獨不忍冒榮偷祿，以負聖朝。惟陛下圖之。

帝深獎其言。尋令奉使西北邊，犒賞戍卒，遷侍御史，再轉禮部員外郎、史館修撰。長慶四年八月，改吏部員外郎。

太和二年，南曹令史李幹等六人，偽出告身簽符，賣鑿空偽官，令赴任者六十五人，取受錢一萬六千七百三十貫。虞卿按得偽狀，捕幹等移御史臺鞫劾。幹稱六人共率錢二千貫，與虞卿典溫亮，求不發舉偽濫事跡。乃詔給事中嚴休復、中書舍人高鉞、左丞韋景休充三司推案，而溫亮逃竄。幹等既伏誅，虞卿以檢下無術，停見任。

及李宗閔、牛僧孺輔政，起為左司郎中。五年六月，拜諫議大夫，充弘文館學士，判院事。六年，轉給事中。七年，宗閔罷相，李德裕知政事，出為常州刺史。

虞卿性柔佞，能阿附權幸以為奸利。每歲銓曹貢部，為舉選人馳走取科第，占員闕，無不得其所欲；升沈取舍，出其脣吻。而李宗閔待之如骨肉，以能朋比唱和，故時號黨魁。八年，宗閔復入相，尋召為工部侍郎。九年四月，拜京兆尹。其年六月，京師訛言鄭註為上合金丹，須小兒心肝，密旨捕小兒無算。民間相告語，扃鎖小兒甚密，街肆洶洶。上聞之不悅，鄭註頗不自安。御史大夫李固言素嫉虞卿朋黨，乃奏曰：「臣昨窮問其由，此語出於京兆尹從人，因此扇於都下。」上怒，即令收虞卿下獄。虞卿弟漢公並男知進等八人自系，撾鼓訴冤，詔虞卿歸私第。翌日，貶虔州司馬，再貶虔州司戶，卒於貶所。

子知進、知退、堪，弟漢公，皆登進士第。知退歷都官、戶部二郎中；堪庫部、吏部二員外郎。

漢公，太和八年擢進士第，又書判拔萃，釋褐為李絳興元從事。絳遇害，漢公遁而獲免。累遷戶部郎中、史館修撰。太和七年，遷司封郎中。

漢公子範、籌，皆登進士第，累辟使府。

虞卿從兄汝士。汝士，字慕巢，元和四年進士擢第，又登博學宏詞科，累辟使府。長慶元年為右補闕。坐弟殷士貢舉覆落，貶開江令。入為戶部員外，再遷職方郎中。太和三年七月，以本官知制誥。時李宗閔、牛僧孺輔政，待汝士厚。尋正拜中書舍人，改工部侍郎。八年，出為同州刺史。九年九月，入為戶部侍郎。開成元年七月，轉兵部侍郎。其年十二月，檢校禮部尚書、梓州刺史、劍南東川節度使。時宗人嗣復鎮西川，兄弟對居節制，時人榮之。四年九月，入為吏部侍郎，位至尚書，卒。

子知溫、知遠、知權，皆登進士第。

知溫累官至禮部郎中、知制誥，入為翰林學士、戶部侍郎，轉左丞。出為河南尹、陜虢觀察使。遷檢校兵部尚書、襄州刺史、山南東道節度使。

知溫弟知至，累官至比部郎中、知制誥。坐故府劉瞻罷相，貶官。知至亦貶瓊州司馬。入為諫議大夫，累遷京兆尹、工部侍郎。知溫、知至皆位至列曹尚書。

汝士弟魯士。魯士，字宗尹，本名殷士。長慶元年，進士擢第，其年詔翰林覆試。殷士與鄭朗等覆落，因改名魯士。復登制科，位不達而卒。

初汝士中第，有時名，遂歷清貫。其年諸子皆至正卿，郁為昌族。所居靜恭裏，知溫兄弟，並列門戟。咸通中，昆仲子孫，在朝行方鎮者十余人。

馬植
馬植，扶風人。父曛。植，元和十四年進士擢第，又登制策科，釋褐壽州團練副使。得秘書省校書郎，三遷饒州刺史。開成初，遷安南都護、御史中丞、安南招討使。

植文雅之余，長於吏術。三年，奏：「當管羈縻州首領，或居巢穴自固，或為南蠻所誘，不可招諭，事有可虞。臣自到鎮，約之以信誠，曉之以逆順。今諸首領，總發忠言，願納賦稅。其武陸縣請升為州，以首領為刺史。」從之。又奏陸州界廢珠池復生珠。以能政，就加檢校左散騎常侍，加中散大夫，轉黔中觀察使。會昌中，入為大理卿。

植以文學政事為時所知。久在邊遠，及還朝，不獲顯官，必微有望，李德裕素不重之。宣宗即位，宰相白敏中與德裕有隙，凡德裕所薄者，必不次拔擢之。乃加植金紫光祿大夫，行刑部侍郎，充諸道鹽鐵轉運使。轉戶部侍郎，領使如故。俄以本官同平章事，遷中書侍郎，兼禮部尚書。敏中罷相，植亦罷為太子賓客，分司東都。數年，出為許州刺史、檢校刑部尚書、忠武軍節度觀察等使。大中末，遷汴州刺史、宣武軍節度觀察等使。卒於鎮。

李讓夷
李讓夷，字達心，隴西人。祖悅，父應規。讓夷，元和十四年擢進士第，釋褐諸侯府。太和初入朝，為右拾遺，召充翰林學士，轉左補闕。三年，遷職方員外郎、左司郎中，充職。九年，拜諫議大夫。

開成元年，以本官兼知起居舍人事。時起居舍人李褒有痼疾，請罷官。宰臣李石奏闕官，上曰：「褚遂良為諫議大夫，嘗兼此官，卿可盡言今諫議大夫姓名。」石遂奏李讓夷、馮定、孫簡、蕭俶。帝曰：「讓夷可也。」李固言欲用崔球、張次宗。鄭覃曰：「崔球遊宗閔之門，赤墀下秉筆記註，為千古法，不可用朋黨。如裴中孺、李讓夷，臣不敢有纖芥異論。」其為人主大臣知重如此。二年，拜中書舍人。以鄭覃此言，深為李玨、楊嗣復所惡，終文宗世，官不達。

及德裕秉政，驟加拔擢，歷工、戶二侍郎，轉左丞。累遷檢校尚書右僕射，俄拜中書侍郎，同平章事。宣宗即位罷相，以太子賓客分司卒。

魏抃
魏抃，字申之，鉅鹿人。五代祖文貞公征，貞觀朝名相。曾祖殷，汝陽令。祖明，亦為縣令。父馮，獻陵臺令。抃，太和七年登進士第。楊汝士牧同州，辟為防禦判官，得秘書省校書郎。汝士入朝，薦為右拾遺。文宗以抃魏徵之裔，頗奇待之。

前邕管經略使董昌齡枉殺錄事參軍衡方厚，坐貶漵州司戶。至是量移硤州刺史，抃上疏論之曰：「王者施渙汗之恩以赦有罪，唯故意殺人無赦。昌齡比者錄以微效，授之方隅，不能祗慎寵光，恣其狂暴，無辜專殺，事跡顯彰。妻孥銜冤，萬里披訴。及按鞫伏罪，貸以微生，中外議論，以為屈法。今若授之牧守，以理疲人，則殺人者拔擢，而冤苦者何伸？交紊憲章，有乘至理。」疏奏，乃改為洪州別駕。

御史中丞李孝本，皇族也，坐李訓誅，有女沒人掖廷。抃諫曰：

臣聞治國家者，先資於德義；德義不修，家邦必壞。故王者以德服人，以義使人。服使之術，要在修身；修身之道，在於孜孜。夫一失百虧之戒，存乎久要之源。前誌曰：「勿以小惡而為之，勿以小善而不為。」斯則懼於漸也！臣又聞，君如日焉，顯晦之微，人皆瞻仰；照臨之大，何以掩藏？前代設敢諫之鼓，立誹謗之木，貴聞其過也。陛下即位以來，誕敷文德，不悅聲色，出後宮之怨婦，配在外之鰥夫。洎今十年，未嘗采擇。自數月已來，天睠稍回，留神妓樂，教坊百人、二百人，選試未已；莊宅司收市，亹癖有聞。昨又宣取李孝本之女入內。宗姓不異，寵幸何名？此事深累慎修，有虧一簣。陛下九重之內，不得聞知。凡此之流，大生物議，實傷理道之本，未免塵穢之嫌。夫欲人不知，莫若勿為。諺曰：「止寒莫若重裘，止謗莫若自修。」伏希陛下照鑒不惑；崇千載之盛德，去一旦之玩好。教坊停息，宗女遣還，則大正人倫之風，深弘王者之體。

疏奏，帝即日出孝本女，遷抃右補闕。詔曰：「昔乃先祖貞觀中諫書十上，指事直言，無所避諱。每覽國史，未嘗不沈吟伸卷，嘉尚久之。爾為拾遺，其風不墜，屢獻章疏，必道其所以。至於備灑掃於諸王，非自廣其聲妓也；恤髫齔之宗女，固無嫌於征取也。雖然，疑似之間，不可家至而戶曉。爾能詞旨深切，是博我之意多也。噫！人能匪躬謇諤，似其先祖；吾豈不能虛懷延納，仰希貞觀之理歟？而抃居官日淺，未當敘進，吾豈限以常典，以待直臣！可右補闕。」帝謂宰臣曰：「昔太宗皇帝得魏徵，裨補闕失，弼成聖政。我得魏抃，於疑似之間，必能極諫。不敢希貞觀之政，庶幾處無過之地矣。」

教坊副使雲朝霞善吹笛，新聲變律，深愜上旨。自左驍衛將軍宣授兼揚府司馬。宰臣奏曰：「揚府司馬品高，郎官刺史叠處，不可授伶官。」上意欲授之，因宰臣對，亟稱朝霞之善。抃聞之，累疏陳論，乃改授潤州司馬。荊南監軍使呂令琮從人，擅入江陵縣，毀罵縣令韓忠，觀察使韋長申狀與樞密使訴之。抃上疏曰：「伏以州縣侵屈，只合上聞。中外關連，須存舊制。韋長任膺廉使，體合精詳，公事都不奏聞，私情擅為逾越。況事無巨細，不可將迎。縣令官業有乖，便宜理罪；監軍職司侵越，即合聞天。或以慮煩聖聽，何不但申門下？今則首紊常典，理合糾繩。伏望聖慈，速加懲戒！」疏奏不出，時論惜之。

三年，轉起居舍人。紫宸中謝，帝謂之曰：「以卿論事忠切，有文貞之風，故不循月限，授卿此官。」又謂之曰：「卿家有何舊書詔？」對曰：「比多失墜，惟簪笏見存。」上令進來。鄭覃曰：「在人不在笏。」上曰：「鄭覃不會我意，此即《甘棠》之義，非在笏而已。」抃將退，又召誡之曰：「事有不當，即須奏論。」抃曰：「臣頃為諫官，合伸規諷。今居史職，職在記言，臣不敢輒逾職分。」帝曰：「凡兩省官並合論事，勿拘此言。」尋以本官直弘文館。

四年，拜諫議大夫，仍兼起居舍人，判弘文館事。紫宸入閣，遣中使取抃起居註，欲視之。抃執奏曰：「自古置史官，書事以明鑒誡。陛下但為善事，勿畏臣不書。如陛下所行錯忤，臣縱不書，天下之人書之。臣以陛下為文皇帝，陛下比臣如褚遂良。」帝又曰：「我嘗取觀之。」抃曰：「由史官不守職分，臣豈敢陷陛下為非法？陛下一覽之後，自此書事須有回避。如此，善惡不直，非史也。遺後代，何以取信？」乃止。

初立朝，為李固言、李玨、楊嗣復所引，數年之內，至諫議大夫。武宗即位，李德裕用事，抃坐楊、李之黨，出為汾州刺史。楊、李貶官，抃亦貶信州長史。宣宗即位，白敏中當國，量移郢州刺史，尋換商州。二年，內征為給事中，遷御史中丞。謝日，面賜金紫之服。彈駙馬都尉杜中立贓罪，貴戚憚之。兼戶部侍郎，判本司事。抃奏曰：「御史臺紀綱之地，不宜與泉貨吏雜處，乞罷中司，專綜戶部公事。」從之。

尋以本官同平章事，判使如故。謝日，奏曰：「臣無夔、契之才，驟叨夔、契之任，將何以仰報鴻私？今邊戍粗安，海內寧息，臣愚所切者，陛下未立東宮，俾正人傳導，以存副貳之重。」因泣下。上感而聽之。

先是，累朝人君不欲人言立儲貳，若非人主己欲，臣下不敢獻言。宣宗春秋高，嫡嗣未辨，抃作相之日，率先啟奏，人士重之。尋兼集賢大學士。詹毗國獻象，抃以其性不安中土，請還其使，從之。太原節度使李業殺降虜，北邊大擾。業有所恃，人不敢非。抃即奏其事，乃移業滑州。加中書侍郎。大理卿馬曙從人王慶告曙家藏兵甲。曙坐貶官，而慶無罪。抃引法律論之，竟杖殺慶。

進階銀青光祿大夫，兼禮部尚書、監修國史。修成《文宗實錄》四十卷，上之。其修史官給事中盧耽、太常少卿蔣偕、司勛員外郎王諷、右補闕盧告、膳部員外郎牛叢，皆頒賜錦彩、銀器，序遷職秩。抃轉門下侍郎，兼戶部尚書。大中十年，以本官平章事、成都尹、劍南西川節度副大使知節度事。十一年，以疾求代，征拜吏部尚書。以疾未痊，乞授散秩，改檢校右僕射，守太子少保。十二年十二月卒，時年六十六，贈司徒。

抃儀容魁偉，言論切直，與同列上前言事，他宰相必委曲規諷，唯抃讜言無所畏避。宣宗每曰：「魏謨綽有祖風，名公子孫，我心重之。」然竟以語辭太剛，為令狐綯所忌，罷之。

抃嘗鈔撮子書要言，以類相從，二十卷，號曰《魏氏手略》。有文集十卷。

子潛、滂。潛登進士第。潛子敖，韋琮甥。後琮為相，潛歷顯官。

周墀
周墀，字德升，汝南人。祖颋，父霈。墀，長慶二年擢進士第，太和末，累遷至起居郎。墀能為古文，有史才。文宗重之，補集賢學士，轉考功員外郎，仍兼起居舍人事。開成二年冬，以本官知制誥，尋召充翰林學士。三年，遷職方郎中。四年十月，正拜中書舍人，內職如故。武宗即位，出為華州刺史、鎮國軍潼關防禦等使，改鄂州刺史、御史中丞、鄂嶽觀察使。會昌六年十一月，遷洪州刺史、江南西道觀察使。大中初，檢校禮部尚書、滑州刺史、義成軍節度、鄭滑觀察等使、上柱國、汝南男，食邑三百戶。入朝為兵部侍郎、判度支。尋以本官同平章事，累遷銀青光祿大夫、中書侍郎、監修國史，兼刑部尚書。罷相，檢校刑部尚書、梓州刺史、御史大夫、劍南東川節度使。未行，追制改檢校右僕射，加食邑五百戶。歷方鎮卒。

崔龜從
崔龜從，字玄告，清河人。祖璜，父誠，官微。龜從，元和十二年擢進士第，又登賢良方正制科，及書判拔萃二科，釋褐拜右拾遺。太和二年，改太常博士。

龜從長於禮學，精歷代沿革，問無不通。時饗宗廟於敬宗室，祝板稱皇帝孝弟。龜從議曰：「臣審祥孝字，載考禮文，義本主於子孫，理難施於兄弟。按《禮記》卜虞之文，子孫曰哀，兄弟曰某。然則虞之稱哀，與祭之稱孝，其義一也。於祖禰則理宜稱孝，於伯仲則止可稱名。又東晉溫嶠議宗廟祝辭，於孝字非子者則不稱，傍親直言敢告。當時朝議，鹹以為宜。今臣上考禮經，無兄弟稱孝之義；下征晉史，有不稱傍親之文。臣謂饗敬宗廟，宜去孝弟兩字。」

又以祀九宮壇，舊是大祠。龜從議曰：「九宮貴神，經典不載。天寶中，術士奏請，遂立祠壇。事出一時，禮同郊祀。臣詳其圖法，皆主星名，縱司水旱兵荒，品秩不過列宿。今者，五星悉是從祀，日月猶在中祠，豈容九宮獨越常禮，備列王事，誡誓百官？尊卑乖儀，莫甚於此。若以嘗在祀典，不可廢除，臣請降為中祠。」制從之。

龜從又以大臣薨謝，不於聞哀日輟朝，奏議曰：「伏以廢朝軫悼，義重君臣，所貴及哀，尤宜示信。自頃已來，輟朝非奏報之時，備禮於數日外。雖遵常制，似不本情。臣不敢遠征古書，請引國朝故事：貞觀中任瑰卒，有司對仗奏闕聞，太宗責其乖禮；岑文本既歿，其夕為罷警嚴；張公謹之亡，哭之不避辰日。是知閔悼之意，不宜過時。臣謂大臣薨，禮合輟朝。縱有機務急速，便殿須召宰臣，不臨正朝，無爽事體。如此，則由衷之信，載感於幽明；稱情之文，無虧於典禮。」又奏：「文武三品官薨卒輟朝。有未經親重之官，今任又是散列者，為之變禮，誠恐非宜。自今後，文武三品以上官，非曾任將相，及曾在密近，宜加恩禮者，余請不在輟朝之限。」從之。

累轉考功郎中、史館修撰。九年，轉司勛郎中、知制誥。十二月，正拜中書舍人。開成初，出為華州刺史。三年三月，人為戶部侍郎，判本司事。四年，權判吏部尚書銓事。大中四年，為中書侍郎、同平章事，兼吏部尚書。五年七月，撰成《續唐歷》三十卷，上之。六年，罷相，檢校吏部尚書，汴州刺史、宣武軍節度觀察等使，累歷方鎮卒。

鄭肅
鄭肅，滎陽人。祖烈，父閱，世儒家。肅苦心力學。元和三年，擢進士第，又以書判拔萃，歷佐使府。太和初，入朝為尚書郎。六年，轉太常少卿。肅能為古文，長於經學，左丘明、《三禮》、儀註疑議，博士以下必就肅決之。

時魯王永有寵，文宗擇名儒為其府屬，用戶部侍郎庾敬休兼王傅，戶部郎中李踐方兼司馬，以肅本官兼長史，由是知名。明年，魯王為太子，肅加給事中。九年，改刑部侍郎，尋改尚書右丞，權判吏部西銓事。開成初，出為陜虢都防禦觀察使、兼御史大夫。二年九月，召拜吏部侍郎。帝以肅嘗侍太子，言論典正，復令兼太子賓客，為東宮授經。既而太子失寵，上不悅，有廢斥意。肅因召見，深陳邦國大本、君臣父子之義。上改容嘉之。而太子竟以楊妃故得罪。乃以肅檢校禮部尚書，兼河中尹、河中節度、晉絳觀察等使。會昌初，武宗思太子永之無罪，盡誅陷永之黨。朝議稱肅忠正，有大臣之節。召拜太常卿，累遷戶部、兵部尚書。

五年，以本官同平章事，加中書、門下二侍郎，監修國史，兼尚書右僕射。素與李德裕親厚。宣宗即位，德裕罷知政事，肅亦罷相，復為河中節度使。以疾辭，拜太子太保，卒。

子 洎
子洎，咸通中累官尚書郎，出為刺史。洎子仁規、仁表，俱有俊才，文翰高逸。

孫 仁規
仁規累遷拾遣、補闕、尚書郎、湖州刺史、尚書郎知制誥，正拜中書舍人，卒。

孫 仁表
仁表擢第後，從杜審權、趙騭為華州、河中掌書記，入為起居郎。仁表文章尤稱俊拔，然恃才傲物，人士薄之。自謂門地、人物、文章具美，嘗曰：「天瑞有五色雲，人瑞有鄭仁表。」劉鄴少時，投文於洎，仁表兄弟嗤鄙之。咸通末，鄴為宰相，仁表竟貶死南荒。

盧商
盧商，字為臣，范陽人。祖昂，灃州刺史。父廣，河南縣尉。商，元和四年擢進士第，又書判拔萃登科。少孤貧力學，釋褐秘書省校書郎。範傅式廉察宣歙，辟為從事。王播、段文昌相繼鎮西蜀，商皆佐職為記室，累改禮部員外郎。入朝為工部員外郎、河南縣令，歷工部、度支、司封三郎中。太和九年，改京兆少尹，權大理卿事。

開成初，出為蘇州刺史。中謝日，賜金紫之服。

初，郡人苦鹽法太煩，奸吏侵漁。商至，籍見戶，量所要自售，無定額。蘇人便之，歲課增倍。宰相領鹽鐵，以其績上，遷潤州刺史、浙西團練觀察使。入為刑部侍郎，轉京兆尹。三年，朝廷用兵上黨，飛挽越太行者，環地六七鎮，以商為戶部侍郎，判度支，兼供軍使，軍用無闕。逆稹蕩平，加檢校禮部尚書、梓州刺史、劍南東川節度使。

宣宗即位，入為兵部侍郎。尋以本官同平章事、范陽郡開國公，食邑二千戶，加兼工部尚書。數年，檢校工部尚書，出為鄂嶽觀察使，就加檢校兵部尚書。大中十三年，以疾求代，征拜戶部尚書。其年八月，卒於漢陰驛，時年七十一。

子知遠、知微、知宗、僧朗、蕘。

史臣曰：宗閔、嗣復，承宗室世家之地胄，有文學政事之美名，徊翔清華，出入隆顯。茍能義以為上，群而不黨，議太平於稷、契之列，致人主於勛、華之盛，遭時得位，誰曰不然？而舍披鴻猷，狎茲鼠輩，養虞卿而射利，抗德裕以報仇。矛盾相攻，幾傾王室，沒身蠻瘴，其利伊何？古者，廉、藺解仇，冀全國體，而邀歡釋憾，實亂大倫。世道銷刓，一至於此！崔、魏二丞相，嘉言啟奏，無忝正人。墀、讓史才，肅之禮學，商之長者，或登三事，或踐六卿，以道始終，夫何不韙。

贊曰：漢誅鉤黨，魏破疽囊。何鄧之後，二李三楊。偷權報怨，任國存亡。書茲覆轍，敢告巖廊！


Chinese text: This work was published before January 1, 1923, and is in the
public domain worldwide because the author died at least 100 years ago.
