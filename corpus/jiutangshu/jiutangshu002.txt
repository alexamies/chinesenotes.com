太宗文武大聖大廣孝皇帝諱世民，高祖第二子也。母曰太穆順聖皇后竇氏。隋開皇十八年十二月戊午，生於武功之別館。時有二龍戲於館門之外，三日而去。高祖之臨岐州，太宗時年四歲。有書生自言善相，謁高祖曰：“公貴人也，且有貴子。”見太宗，曰：“龍鳳之姿，天日之表，年將二十，必能濟世安民矣。”高祖懼其言泄，將殺之，忽失所在，因采“濟世安民”之義以為名焉。太宗幼聰睿，玄鑒深遠，臨機果斷，不拘小節，時人莫能測也。

大業末，煬帝於雁門為突厥所圍，太宗應募救援，隸屯衛將軍雲定興營。將行，謂定興曰：“必齎旗鼓以設疑兵。且始畢可汗舉國之師，敢圍天子，必以國家倉卒無援。我張軍容，令數十里幡旗相續，夜則鉦鼓相應，虜必謂救兵雲集，望塵而遁矣。不然，彼眾我寡，悉軍來戰，必不能支矣。”定興從焉。師次崞縣，突厥候騎馳告始畢曰：王師大至。由是解圍而遁。及高祖之守太原，太宗時年十八。有高陽賊帥魏刀兒，自號曆山飛。來攻太原，高祖擊之，深入賊陣。太宗以輕騎突圍而進，射之，所向皆披靡，拔高祖於萬眾之中。適會步兵至，高祖與太宗又奮擊，大破之。時隋祚已終，太宗潛圖義舉，每折節下士，推財養客，群盜大俠，莫不願效死力。及義兵起，乃率兵略徇西河，克之。拜右領大都督，右三軍皆隸焉，封燉煌郡公。

大軍西上賈胡堡，隋將宋老生率精兵二萬屯霍邑，以拒義師。會久雨糧盡，高祖與裴寂議，且還太原，以圖後舉。太宗曰：“本興大義以救蒼生，當須先入咸陽，號令天下；遇小敵即班師，將恐從義之徒一朝解體。還守太原一城之地，此為賊耳，何以自全！”高祖不納，促令引發。太宗遂號泣於外，聲聞帳中。高祖召問其故，對曰：“今兵以義動，進戰則必克，退還則必散。眾散於前，敵乘於後，死亡須臾而至，是以悲耳。”高祖乃悟而止。

八月己卯，雨霽，高祖引師趣霍邑。太宗恐老生不出戰，乃將數騎先詣其城下，舉鞭指麾，若將圍城者，以激怒之。老生果怒，開門出兵，背城而陣。高祖與建成合陣於城東，太宗及柴紹陣於城南。老生麾兵疾進，先薄高祖，而建成墜馬，老生乘之，高祖與建成軍鹹卻。太宗自南原率二騎馳下峻阪，沖斷其軍，引兵奮擊，賊眾大敗，各舍仗而走。懸門發，老生引繩欲上，遂斬之，平霍邑。至河東，關中豪傑爭走赴義。太宗請進師入關，取永豐倉以賑窮乏，收群盜以圖京師，高祖稱善。太宗以前軍濟河，先定渭北。三輔吏民及諸豪猾詣軍門請自效者日以千計，扶老攜幼，滿於麾下。收納英俊，以備僚列，遠近聞者，鹹自托焉。師次於涇陽，勝兵九萬，破胡賊劉鷂子，並其眾。留殷開山、劉弘基屯長安故城。太宗自趣司竹，賊帥李仲文、何潘仁、向善誌等皆來會，頓於阿城，獲兵十三萬。長安父老齎牛酒詣旌門者不可勝紀，勞而遣之，一無所受。軍令嚴肅，秋毫無所犯。尋與大軍平京城。高祖輔政，受唐國內史，改封秦國公。會薛舉以勁卒十萬來逼渭濱，太宗親擊之，大破其眾，追斬萬餘級，略地至於隴坻。

義寧元年十二月，復為右元帥，總兵十萬徇東都。及將旋，謂左右曰：“賊見吾還，必相追躡。”設三伏以待之。俄而隋將段達率萬餘人自後而至，度三王陵，發伏擊之，段達大敗，追奔至於城下。因於宜陽、新安置熊、穀二州，戍之而還。徙封趙國公。高祖受禪，拜尚書令、右武候大將軍，進封秦王，加授雍州牧。

武德元年七月，薛舉寇涇州，太宗率眾討之，不利而旋。九月，薛舉死，其子仁杲嗣立。太宗又為元帥以擊仁杲，相持於折墌城，深溝高壘者六十餘日。賊眾十余萬，兵鋒甚銳，數來挑戰，太宗按甲以挫之。賊糧盡，其將牟君才、梁胡郎來降。太宗謂諸將軍曰：“彼氣衰矣，吾當取之。”遣將軍龐玉先陣於淺水原南以誘之，賊將宗羅並軍來拒，玉軍幾敗。既而太宗親禦大軍，奄自原北，出其不意。羅望見，復回師相拒。太宗將驍騎數十入賊陣，於是王師表裏齊奮，羅大潰，斬首數千級，投澗谷而死者不可勝計。太宗率左右二十餘騎追奔，直趣折墌以乘之。仁杲大懼，嬰城自守。將夕，大軍繼至，四面合圍。詰朝，仁杲請降，俘其精兵萬餘人、男女五萬口。既而諸將奉賀，因問曰：“始大王野戰破賊，其主尚保堅城，王無攻具，輕騎騰逐，不待步兵，徑薄城下，鹹疑不克，而竟下之，何也？”太宗曰：“此以權道迫之，使其計不暇發，以故克也。羅恃往年之勝，兼復養銳日久，見吾不出，意在相輕。今喜吾出，悉兵來戰，雖擊破之，擒殺蓋少。若不急躡，還走投城，仁杲收而撫之，則便未可得矣。且其兵眾皆隴西人，一敗披退，不及回顧，散歸隴外，則折墌自虛，我軍隨而迫之，所以懼而降也。此可謂成算，諸君盡不見耶？”諸將曰：“此非凡人所能及也。”獲賊兵精騎甚眾，還令仁杲兄弟及賊帥宗羅、翟長孫等領之。太宗與之遊獵馳射，無所間然。賊徒荷恩懾氣，鹹願效死。時李密初附，高祖令密馳傳迎太宗於豳州。密見太宗天姿神武，軍威嚴肅，驚悚嘆服，私謂殷開山曰：“真英主也。不如此，何以定禍亂乎？”凱旋，獻捷於太廟。拜太尉、陝東道行臺尚書令，鎮長春宮，關東兵馬並受節度。尋加左武候大將軍、涼州總管。

宋金剛之陷澮州也，兵鋒甚銳。高祖以王行本尚據蒲州，呂崇茂反於夏縣，晉、澮二州相繼陷沒，關中震駭，乃手敕曰：“賊勢如此，難與爭鋒，宜棄河東之地，謹守關西而已。”太宗上表曰：“太原王業所基，國之根本，河東殷實，京邑所資。若舉而棄之，臣竊憤恨。願假精兵三萬，必能平殄武周，克復汾、晉。”高祖於是悉發關中兵以益之，又幸長春宮親送太宗。二年十一月，太宗率眾趣龍門關，履冰而渡之，進屯柏壁，與賊將宋金剛相持。尋而永安王孝基敗於夏縣，於筠、獨孤懷恩、唐儉並為賊將尋相、尉遲敬德所執，將還澮州。太宗遣殷開山、秦叔寶邀之於美良川，大破之，相等僅以身免，悉虜其眾，復歸柏壁。於是諸將鹹請戰，太宗曰：“金剛懸軍千里，深入吾地，精兵驍將，皆在於此。武周據太原，專倚金剛以為捍。士卒雖眾，內實空虛，意在速戰。我堅營蓄銳以挫其鋒，糧盡計窮，自當遁走。”

三年二月，金剛竟以眾餒而遁，太宗追之至介州。金剛列陣，南北七里，以拒官軍。太宗遣總管李世勣、程咬金、秦叔寶當其北，翟長孫、秦武通當其南。諸軍戰小卻，為賊所乘。太宗率精騎擊之，沖其陣後，賊眾大敗，追奔數十里。敬德、相率眾八千來降，還令敬德督之，與軍營相參。屈突通懼其為變，驟以為請。太宗曰：“昔蕭王推赤心置人腹中，並能畢命，今委任敬德，又何疑也。”於是劉武周奔於突厥，並、汾悉復舊地。詔就軍加拜益州道行臺尚書令。

七月，總率諸軍攻王世充於洛邑，師次穀州。世充率精兵三萬陣於慈澗，太宗以輕騎挑之。時眾寡不敵，陷於重圍，左右鹹懼。太宗命左右先歸，獨留後殿。世充驍將單雄信數百騎夾道來逼，交搶競進，太宗幾為所敗。太宗左右射之，無不應弦而倒，獲其大將燕頎。世充乃拔慈澗之鎮歸於東都。太宗遣行軍總管史萬寶自宜陽南據龍門，劉德威自太行東圍河內，王君廓自洛口斷賊糧道。又遣黃君漢夜從孝水河中下舟師襲回洛城，克之。黃河已南，莫不回應，城堡相次來降。大軍進屯邙山。九月，太宗以五百騎先觀戰地，卒與世充萬餘人相遇，會戰，復破之，斬首三千餘級，獲大將陳智略，世充僅以身免。其所署筠州總管楊慶遣使請降，遣李世勣率師出轘轅道安撫其眾。滎、汴、洧、豫九州相繼來降。世充遂求救於竇建德。

四年二月，又進屯青城宮。營壘未立，世充眾二萬自方諸門臨谷水而陣。太宗以精騎陣於北邙山，令屈突通率步卒五千渡水以擊之，因誡通曰：“待兵交即放煙，吾當率騎軍南下。”兵才接，太宗以騎沖之，挺身先進，與通表裏相應。賊眾殊死戰，散而復合者數焉。自辰及午，賊眾始退。縱兵乘之，俘斬八千人，於是進營城下。世充不敢復出，但嬰城自守，以待建德之援。太宗遣諸軍掘塹，匝布長圍以守之。吳王杜伏威遣其將陳正通、徐召宗率精兵二千來會於軍所。偽鄭州司馬沈悅以武牢降，將軍王君廓應之，擒其偽荊王王行本。會竇建德以兵十余萬來援世充，至於酸棗。蕭瑀、屈突通、封德彜皆以腹背受敵，恐非萬全，請退師穀州以觀之。太宗曰：“世充糧盡，內外離心，我當不勞攻擊，坐收其敝。建德新破孟海公，將驕卒惰，吾當進據武牢，扼其襟要。賊若冒險與我爭鋒，破之必矣。如其不戰，旬日間世充當自潰。若不速進，賊入武牢，諸城新附，必不能守。二賊並力，將若之何？”通又請解圍就險以候其變，太宗不許。於是留通輔齊王元吉以圍世充，親率步騎三千五百人趣武牢。

建德自滎陽西上，築壘於板渚，太宗屯武牢，相持二十餘日。諜者曰：“建德伺官軍芻盡，候牧馬於河北，因將襲武牢。”太宗知其謀，遂牧馬河北以誘之。詰朝，建德果悉眾而至，陳兵氾水，世充將郭士衡陣於其南，綿互數里，鼓噪，諸將大懼。太宗將數騎升高丘以望之，謂諸將曰：“賊起山東，未見大敵。今度險而囂，是無政令；逼城而陣，有輕我心。我按兵不出，彼乃氣衰，陣久卒饑，必將自退，追而擊之，無往不克。吾與公等約，必以午時後破之。”建德列陣，自辰至午，兵士饑倦，皆坐列，又爭飲水，逡巡斂退。太宗曰：“可擊矣！”親率輕騎追而誘之，眾繼至。建德回師而陣，未及整列，太宗先登擊之，所向皆靡。俄而眾軍合戰，囂塵四起。太宗率史大奈、程咬金、秦叔寶、宇文歆等揮幡而入，直突出其陣後，張我旗幟。賊顧見之，大潰。追奔三十里，斬首三千餘級，虜其眾五萬，生擒建德於陣。太宗數之曰：“我以干戈問罪，本在王世充，得失存亡，不預汝事，何故越境，犯我兵鋒？”建德股栗而言曰：“今若不來，恐勞遠取。”高祖聞而大悅，手詔曰；“隋氏分崩，崤函隔絕。兩雄合勢，一朝清蕩。兵既克捷，更無死傷。無愧為臣，不憂其父，並汝功也。”乃將建德至東都城下。世充懼，率其官屬二千餘人詣軍門請降，山東悉平。太宗入據宮城，令蕭瑀、竇軌等封守府庫，一無所取，令記室房玄齡收隋圖籍。於是誅其同惡段達等五十餘人，枉被囚禁者悉釋之，非罪誅戮者祭而誄之。大饗將士，班賜有差。高祖令尚書左僕射裴寂勞於軍中。

六月，凱旋。太宗親披黃金甲，陣鐵馬一萬騎，甲士三萬人，前後部鼓吹，俘二偽主及隋氏器物輦輅獻於太廟。高祖大悅，行飲至禮以享焉。高祖以自古舊官不稱殊功，乃別表徽號，用旌勳德。

十月，加號天策上將、陝東道大行臺，位在王公上。增邑二萬戶，通前三萬戶。賜金輅一乘，袞冕之服，玉璧一雙，黃金六千斤，前後部鼓吹及九部之樂，班劍四十人。於時海內漸平，太宗乃銳意經籍，開文學館以待四方之士。行臺司勳郎中杜如晦等十有八人為學士，每更直閣下，降以溫顏，與之討論經義，或夜分而罷。未幾，竇建德舊將劉黑闥舉兵反，據洺州。

十二月，太宗總戎東討。五年正月，進軍肥鄉，分兵絕其糧道，相持兩月。黑闥窘急求戰，率步騎二萬，南渡洺水，晨壓官軍。太宗親率精騎，擊其馬軍，破之，乘勝蹂其步卒，賊大潰，斬首萬餘級。先是，太宗遣堰洺水上流使淺，令黑闥得渡。及戰，乃令決堰，水大至，深丈餘，賊徒既敗，赴水者皆溺死焉。黑闥與二百餘騎北走突厥，悉虜其眾，河北平。時徐圓朗阻兵徐、兗，太宗回師討平之，於是河、濟、江、淮諸郡邑皆平。十月，加左右十二衛大將軍。

七年秋，突厥頡利、突利二可汗自原州入寇，侵擾關中。有說高祖云：“只為府藏子女在京師，故突厥來，若燒卻長安而不都，則胡寇自止。”高祖乃遣中書侍郎宇文士及行山南可居之地，即欲移都。蕭瑀等皆以為非，然終不敢犯顏正諫。太宗獨曰：“霍去病，漢廷之將帥耳，猶且誌滅匈奴。臣忝備籓維，尚使胡塵不息，遂令陛下議欲遷都，此臣之責也。幸乞聽臣一申微效，取彼頡利。若一兩年間不系其頸，徐建移都之策，臣當不敢復言”。高祖怒，仍遣太宗將三十餘騎行剗。還日，固奏必不可移都，高祖遂止。八年，加中書令。

九年，皇太子建成、齊王元吉謀害太宗。六月四日，太宗率長孫無忌、尉遲敬德、房玄齡、杜如晦、宇文士及、高士廉、侯君集、程知節、秦叔寶、段誌玄、屈突通、張士貴等於玄武門誅之。甲子，立為皇太子，庶政皆斷決。太宗乃縱禁苑所養鷹犬，並停諸方所進珍異，政尚簡肅，天下大悅。又令百官各上封事，備陳安人理國之要。己巳，令曰：“依禮，二名不偏諱。近代已來，兩字兼避，廢闕已多，率意而行，有違經典。其官號、人名、公私文籍，有'世民'兩字不連續者，並不須諱。”罷幽州大都督府。辛未，廢陝東道大行臺，置洛州都督府，廢益州道行臺，置益州大都督府。壬午，幽州大都督廬江王瑗謀逆，廢為庶人。乙酉，罷天策府。七月壬辰，太子左庶子高士廉為侍中，右庶子房玄齡為中書令，尚書右僕射蕭瑀為尚書左僕射，吏部尚書楊恭仁為雍州牧，太子左庶子長孫無忌為吏部尚書，右庶子杜如晦為兵部尚書，太子詹事宇文士及為中書令，封德彜為尚書右僕射。

八月癸亥，高祖傳位於皇太子，太宗即位於東宮顯德殿。遣司空、魏國公裴寂柴告於南郊。大赦天下。武德元年以來責情流配者並放還。文武官五品已上先無爵者賜爵一級，六品已下加勳一轉。天下給復一年。癸酉，放掖庭宮女三千余人。甲戌，突厥頡利、突利寇涇州。乙亥，突厥進寇武功，京師戒嚴。丙子，立妃長孫氏為皇后。己卯，突厥寇高陵。辛巳，行軍總管尉遲敬德與突厥戰於涇陽，大破之，斬首千餘級。癸未，突厥頡利至於渭水便橋之北，遣其酋帥執失思力入朝為覘，自張形勢，太宗命囚之。親出玄武門，馳六騎幸渭水上，與頡利隔津而語，責以負約。俄而眾軍繼至，頡利見軍容既盛，又知思力就拘，由是大懼，遂請和，詔許焉。即日還宮。乙酉，又幸便橋，與頡利刑白馬設盟，突厥引退。九月丙戌，頡利獻馬三千匹、羊萬口，帝不受，令頡利歸所掠中國戶口。丁未，引諸衛騎兵統將等習射於顯德殿庭，謂將軍已下曰：“自古突厥與中國更有盛衰。若軒轅善用五兵，即能北逐獯鬻；周宣驅馳方、召，亦能制勝太原。至漢、晉之君，逮於隋代，不使兵士素習干戈，突厥來侵，莫能抗禦，致遺中國生民塗炭於寇手。我今不使汝等穿池築苑，造諸淫費，農民恣令逸樂，兵士唯習弓馬，庶使汝鬥戰，亦望汝前無橫敵。”於是每日引數百人於殿前教射，帝親自臨試，射中者隨賞弓刀、布帛。朝臣多有諫者，曰：“先王制法，有以兵刃至禦所者刑之，所以防萌杜漸，備不虞也。今引裨卒之人，彎弧縱矢於軒陛之側，陛下親在其間，正恐禍出非意，非所以為社稷計也。”上不納。自是後，士卒皆為精銳。壬子，詔私家不得輒立妖神，妄設淫祀，非禮祠禱，一皆禁絕。其龜易五兆之外，諸雜占卜，亦皆停斷。長孫無忌封齊國公，房玄齡邢國公，尉遲敬德吳國公，杜如晦蔡國公，侯君集潞國公。

冬十月丙辰朔，日有蝕之。癸亥，立中山王承乾為皇太子。癸酉，裴寂食實封一千五百戶，長孫無忌、王君廓、尉遲敬德、房玄齡、杜如晦一千三百戶，長孫順德、柴紹、羅藝、趙郡王孝恭一千二百戶，侯君集、張公謹、劉師立一千戶，李世勣、劉弘基九百戶，高士廉、宇文士及、秦叔寶、程知節七百戶，安興貴、安修仁、唐儉、竇軌、屈突通、蕭瑀、封德彜、劉義節六百戶，錢九隴、樊世興、公孫武達、李孟常、段誌玄、龐卿惲、張亮、李藥師、杜淹、元仲文四百戶，張長遜、張平高、李安遠、李子和、秦行師、馬三寶三百戶。十一月庚寅，降宗室封郡王者並為縣公。十二月癸酉，親錄囚徒。是歲，新羅、龜茲、突厥、高麗、百濟、党項並遣使朝貢。

貞觀元年春正月乙酉，改元。辛丑，燕郡王李藝據涇州反，尋為左右所斬，傳首京師。庚午，以僕射竇軌為益州大都督。三月癸巳，皇后親蠶。尚書左僕射、宋國公蕭瑀為太子少師。丙午，詔：“齊故尚書僕射崔季舒、給事黃門侍郎郭遵、尚書右丞封孝琰等，昔仕鄴中，名位通顯，誌存忠讜，抗表極言，無救社稷之亡，遂見龍逢之酷。其季舒子剛、遵子雲、孝琰子君遵，並以門遭時譴，淫刑濫及。宜從褒獎，特異常倫，可免內侍，量才別敘。”

夏四月癸巳，涼州都督、長樂王幼良有罪伏誅。六月辛巳，尚書右僕射、密國公封德彜薨。壬辰，太子少保宋國公蕭瑀為尚書左僕射。是夏，山東諸州大旱，令所在賑恤，無出今年租賦。秋七月壬子，吏部尚書、齊國公長孫無忌為尚書右僕射。八月戊戌，貶侍中、義興郡公高士廉為安州大都督。戶部尚書裴矩卒。是月，關東及河南、隴右沿邊諸州霜害秋稼。

九月辛酉，命中書侍郎溫彥博、尚書右丞魏徵等分往諸州賑恤。中書令、郢國公宇文士及為殿中監。御史大夫、檢校吏部尚書、參預朝政、安吉郡公杜淹署位。十二月壬午，上謂侍臣曰：“神仙事本虛妄，空有其名。秦始皇非分愛好，遂為方士所詐，乃遣童男女數千人隨徐福入海求仙藥，方士避秦苛虐，因留不歸。始皇猶海側踟躕以待之，還至沙丘而死。漢武帝為求仙，乃將女嫁道術人，事既無驗，便行誅戮。據此二事，神仙不煩妄求也。”尚書左僕射、宋國公蕭瑀坐事免。戊申，利州都督義安王孝常、右武衛將軍劉德裕等謀反，伏誅。是歲，關中饑，至有鬻男女者。

二年春正月辛丑，尚書右僕射、齊國公長孫無忌為開府儀同三司。徙封漢王屬為恪王，衛王泰為越王，楚王祐為燕王。復置六侍郎，副六尚書事，並置左右司郎中各一人。前安州大都督、趙王元景為雍州牧，蜀王恪為益州大都督，越王泰為揚州大都督。二月丙戌，靺鞨內屬。三月戊申朔，日有蝕之。丁卯，遣御史大夫杜淹巡關內諸州。出禦府金寶，贖男女自賣者還其父母。庚午，大赦天下。

夏四月己卯，詔骸骨暴露者，令所在埋瘞。丙申，契丹內屬。初詔天下州縣並置義倉。夏州賊帥梁師都為其從父弟洛仁所殺，以城降。五月，大雨雹。六月庚寅，皇子治生，宴五品以上，賜帛有差，仍賜天下是日生者粟。辛卯，上謂侍臣曰：“君雖不君，臣不可以不臣。裴虔通，煬帝舊左右也，而親為亂首。朕方崇獎敬義，豈可猶使宰民訓俗。”詔曰：

天地定位，君臣之義以彰；卑高既陳，人倫之道斯著。是用篤厚風俗，化成天下。雖復時經治亂，主或昏明，疾風勁草，芬芳無絕，剖心焚體，赴蹈如歸。夫豈不愛七尺之軀，重百年之命？諒由君臣義重，名教所先，故能明大節於當時，立清風於身後。至如趙高之殞二世，董卓之鴆弘農，人神所疾，異代同憤。況凡庸小豎，有懷兇悖，遐觀典策，莫不誅夷。辰州刺史、長蛇縣男裴虔通，昔在隋代，委質晉籓，煬帝以舊邸之情，特相愛幸。遂乃誌蔑君親，潛圖弒逆，密伺間隙，招結群醜，長戟流矢，一朝竊發。天下之惡，孰雲可忍！宜其夷宗焚首，以彰大戮。但年代異時，累逢赦令，可特免極刑，除名削爵，遷配驩州。

秋七月戊申，詔：“萊州刺史牛方裕、絳州刺史薛世良、廣州都督府長史唐奉義、隋武牙郎將高元禮，並於隋代俱蒙任用，乃協契宇文化及，構成弒逆。宜依裴虔通，除名配流嶺表。”太宗謂侍臣曰：“天下愚人，好犯憲章，凡赦宥之恩，唯及不軌之輩。古語曰：‘小人之幸，君子之不幸。’‘一歲再赦，好人喑啞。’凡養稂莠者傷禾稼，惠奸宄者賊良人。昔文王作罰，刑茲無赦。又蜀先主嘗謂諸葛亮曰：‘吾周旋陳元方、鄭康成間，每見啟告理亂之道備矣，曾不語赦也。’夫小人者，大人之賊，故朕有天下已來，不甚放赦。今四海安靜，禮義興行，非常之恩，施不可數，將恐愚人常冀僥倖，唯欲犯法，不能改過。”八月甲戌朔，幸朝堂，親覽冤屈。自是，上以軍國無事，每日視膳於西宮。癸巳，公卿奏曰：“依禮，季夏之月，可以居臺榭。今隆暑未退，秋霖方始，宮中卑濕，請營一閣以居之。”帝曰：“朕有氣病，豈宜下濕。若遂來請，糜費良多。昔漢文帝將起露臺，而惜十家之產。朕德不逮於漢帝，而所費過之，豈謂為民父母之道也。”竟不許。是月，河南、河北大霜，人饑。

九月丙午，詔曰：“尚齒重舊，先王以之垂範；還章解組，朝臣於是克終。釋菜合樂之儀，東膠西序之制，養老之義，遺文可睹。朕恭膺大寶，憲章故實，乞言尊事，彌切深衷。然情存今古，世踵澆季，而策名就列，或乖大體。至若筋力將盡，桑榆且迫，徒竭夙興之勤，未悟夜行之罪。其有心驚止足，行堪激勵，謝事公門，收骸閭裏，能以禮讓，固可嘉焉。內外文武群官年高致仕、抗表去職者，參朝之日，宜在本品見任之上。”丁未，謂侍臣曰：“婦人幽閉深宮，情實可湣。隋氏末年，求采無已，至於離宮別館，非幸禦之所，多聚宮人，皆竭人財力，朕所不取。且灑掃之余，更何所用？今將出之，任求伉儷，非獨以惜費，亦人得各遂其性。”於是遣尚書左丞戴胄、給事中杜正倫等，於掖庭宮西門簡出之。

冬十月庚辰，御史大夫、安吉郡公杜淹卒。戊子，殺瀛州刺史盧祖尚。十一月辛酉，有事於圓丘。十二月壬午，黃門侍郎王珪為侍中。

三年春正月辛亥，契丹渠帥來朝。戊午，謁太廟。癸亥，親耕籍田。辛未，司空、魏國公裴寂坐事免。二月戊寅，中書令、邢國公房玄齡為尚書左僕射，兵部尚書、檢校侍中、蔡國公杜如晦為尚書右僕射，刑部尚書、檢校中書令、永康縣公李靖為兵部尚書，右丞魏徵為守秘書監，參預朝政。

夏四月辛巳，太上皇徙居大安宮。甲子，太宗始於太極殿聽政。五月，周王元方薨。六月戊寅，以旱，親錄囚徒。遣長孫無忌、房玄齡等祈雨於名山大川，中書舍人杜正倫等往關內諸州慰撫。又令文武官各上封事，極言得失。已卯，大風折木。秋八月己巳朔，日有蝕之。薛延陀遣使朝貢。

九月癸丑，諸州置醫學。冬十一月丙午，西突厥、高昌遣使朝貢。庚申，以并州都督李世勣為通漢道行軍總管，兵部尚書李靖為定襄道行軍總管，以擊突厥。十二月戊辰，突利可汗來奔。癸未，杜如晦以疾辭位，許之。癸丑，詔建義以來交兵之處，為義士勇夫殞身戎陣者各立一寺，命虞世南、李伯藥、褚亮、顏師古、岑文本、許敬宗、硃子奢等為之碑銘，以紀功業。是歲，戶部奏言：中國人自塞外來歸及突厥前後內附、開四夷為州縣者，男女一百二十余萬口。


Chinese text: This work was published before January 1, 1923, and is in the
public domain worldwide because the author died at least 100 years ago.
