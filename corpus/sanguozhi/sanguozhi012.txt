崔琰
崔琰字季珪，清河東武城人也。少樸訥，好擊劍，尚武事。年二十三，鄉移爲正，始感激，讀《論語》、《韓詩》。至年二十九，乃结公孙方等就郑玄受学。学未期，徐州黄巾贼攻破北海，玄与门人到不其山避难。时谷籴县乏，玄罢谢诸生。琰既受遣，而寇盗充斥，西道不通。于是周旋青、徐、兗、豫之郊，東下壽春，南望江、湖。自去家四年乃归，以琴書自娱。

大将军袁绍闻而辟之。时士卒横暴，掘发丘陇，琰谏曰：“昔孙卿有言：‘士不素教，甲兵不利，虽汤武不能以战胜。’今道路暴骨，民未见德，宜敕郡县掩骼埋胔，示憯怛之爱，追文王之仁。”绍以爲骑都尉。后绍治兵黎阳，次于延津，琰复谏曰：“天子在许，民望助顺，不如守境述职，以宁区宇。”绍不听，遂败于官渡。及绍卒，二子交争，争欲得琰。琰称疾固辞，由是获罪，幽于囹圄，赖阴夔、陳琳营救得免。

太祖破袁氏，领冀州牧，辟琰爲别驾从事，谓琰曰：“昨案户籍，可得三十万众，故爲大州也。”琰对曰：“今天下分崩，九州幅裂，二袁兄弟亲尋干戈，冀方蒸庶暴骨原野。未闻王师仁声先路，存问风俗，救其涂炭，而校计甲兵，唯此爲先，斯岂鄙州士女所望於明公哉！”太祖改容谢之。于时宾客皆伏失色。

太祖征并州，留琰傅文帝於鄴。世子仍出田猎，变易服乘，志在驱逐。琰書谏曰：

盖闻盘于游田，書之所戒，鲁隐观鱼，春秋讥之，此周、孔之格言，二经之明义。殷鉴夏后，詩称不远，子卯不乐，礼以爲忌，此又近者之得失，不可不深察也。袁族富强，公子宽放，盘游滋侈，义声不闻，哲人君子，俄有色斯之志，熊罴壮士，堕於吞噬之用，固所以拥徒百万，跨有河朔，无所容足也。今邦國殄瘁，惠康未洽，士女企踵，所思者德。况公亲御戎馬，上下劳惨，世子宜遵大路，慎以行正，思经國之高略，内鉴近戒，外扬远节，深惟储副，以身爲宝。而猥袭虞旅之贱服，忽驰骛而陵险，志雉兔之小娱，忘社稷之爲重，斯诚有识所以恻心也。唯世子燔翳捐褶，以塞众望，不令老臣获罪於天。

世子报曰：“昨奉嘉命，惠示雅数，欲使燔翳捐褶，翳已坏矣，褶亦去焉。后有此比，蒙复诲诸。”

太祖爲丞相，琰复爲東西曹掾属徵事。初授東曹时，教曰：“君有伯夷之风，史鱼之直，贪夫慕名而清，壮士尚称而厉，斯可以率时者已。故授東曹，往践厥职。”魏國初建，拜尚書。时未立太子，临菑侯植有才而爱。太祖狐疑，以函令密访於外。唯琰露板答曰：“盖闻春秋之义，立子以长，加五官将仁孝聪明，宜承正统。琰以死守之。”植，琰之兄女婿也。太祖贵其公亮，喟然叹息，〈《世語》曰：植妻衣绣，太祖登台见之，以违制命，还家赐死。〉迁中尉。

琰声姿高暢，眉目疏朗，须长四尺，甚有威重，朝士瞻望，而太祖亦敬惮焉。〈先贤行状曰：琰清忠高亮，雅识经远，推方直道，正色於朝。魏氏初载，委授铨衡，总齐清议，十有馀年。文武群才，多所明拔。朝廷归高，天下称平。〉琰尝荐钜鹿杨训，虽才好不足，而清贞守道，太祖即礼辟之。后太祖爲魏王，训发表称赞功伐，襃述盛德。时人或笑训希世浮伪，谓琰爲失所举。琰从训取表草视之，与训書曰：“省表，事佳耳！时乎时乎，会当有变时。”琰本意讥論者好谴呵而不尋情理也。有白琰此書傲世怨谤者，太祖怒曰：“谚言‘生女耳’，‘耳’非佳語。‘会当有变时’，意指不逊。”於是罚琰爲徒隶，使人视之，辞色不挠。太祖令曰：“琰虽见刑，而通宾客，门若市人，对宾客虬须直视，若有所瞋。”遂赐琰死。〈《魏略》曰：人得琰書，以裹帻笼，行都道中。时有与琰宿不平者，遥见琰名著帻笼，从而视之，遂白之。太祖以爲琰腹诽心谤，乃收付狱，髡刑输徒。前所白琰者又复白之云：“琰爲徒，虬须直视，心似不平。”时太祖亦以爲然，遂欲杀之。乃使清公大吏往经营琰，敕吏曰：“三日期消息。”琰不悟，后数日，吏故白琰平安。公忿然曰：“崔琰必欲使孤行刀锯乎！”吏以是教告琰，琰谢吏曰：“我殊不宜，不知公意至此也！”遂自杀。〉

始琰与司馬朗善，晋宣王方壮，琰谓朗曰：“子之弟，聪哲明允，刚断英跱，殆非子之所及也。”〈臣松之案：“跱”或作“特”，窃谓“英特”爲是也。〉朗以爲不然，而琰每秉此論。琰从弟林，少无名望，虽姻族犹多轻之，而琰常曰：“此所谓大器晚成者也，终必远至。”涿郡孙礼、卢毓始入军府，琰又名之曰：“孙疏亮亢烈，刚简能断，卢清警明理，百鍊不消，皆公才也。”后林、礼、毓咸至鼎辅。及琰友人公孙方、宋阶早卒，琰抚其遗孤，恩若己子。其鉴识笃义，类皆如此。〈《魏略》曰：明帝时，崔林尝与司空陳群共論冀州人士，称琰爲首。群以“智不存身”贬之。林曰：“大丈夫爲有邂逅耳，即如卿诸人，良足贵乎！”〉

孔融
初，太祖性忌，有所不堪者，鲁國孔融、〈融字文举。《续汉書》曰：融，孔子二十世孙也。高祖父尚，钜鹿太守。父宙，太山都尉。融幼有异才。时河南尹李膺有重名，敕门下简通宾客，非当世英贤及通家子孙弗见也。融年十馀岁，欲观其爲人，遂造膺门，語门者曰：“我，李君通家子孙也。”膺见融，问曰：“高明父祖，尝与仆周旋乎？”融曰：“然。先君孔子与君先人李老君，同德比义而相师友，则融与君累世通家也。”众坐奇之，佥曰：“异童子也。”太中大夫陳炜后至，同坐以告炜，炜曰：“人小时了了者，大亦未必奇也。”融答曰：“即如所言，君之幼时，岂实慧乎！”膺大笑，顾谓曰：“高明长大，必爲伟器。”山阳張俭，以中正爲中常侍侯览所忿疾，览爲刊章下州郡捕俭。俭与融兄褒有旧，亡投褒。遇褒出，时融年十六，俭以其少不告也。融知俭长者，有窘迫色，谓曰：“吾独不能爲君主邪！”因留舍藏之。后事泄，國相以下密就掩捕，俭得脱走，登时收融及褒送狱。融曰：“保纳藏舍者融也，融当坐之。”褒曰：“彼来求我，罪我之由，非弟之过，我当坐之。”兄弟争死，郡县疑不能决，乃上谳，诏書令■坐焉。融由是名震远近，与平原陶丘洪、陳留边让，并以俊秀，爲后进冠盖。融持論经理不及让等，而逸才宏博过之。司徒大将军辟举高第，累迁北军中候、虎贲中郎将、北海相，时年三十八。承黄巾残破之后，修复城邑，崇学校，设庠序，举贤才，显儒士。以彭璆爲方正，邴原爲有道，王脩爲孝廉。告高密县爲郑玄特立一鄉，名爲郑公鄉。又國人无后，及四方游士有死亡者，皆爲棺木而殡葬之。郡人甄子然孝行知名，早卒，融恨不及之，乃令配食县社。其礼贤如此。在郡六年，刘备表融领青州刺史。建安元年，徵还爲将作大匠，迁少府。每朝会访对，辄爲议主，诸卿大夫寄名而已。司馬彪《九州春秋》曰：融在北海，自以智能优赡，溢才命世，当时豪俊皆不能及。亦自许大志，且欲举军曜甲，与群贤要功，自於海岱结殖根本，不肯碌碌如平居郡守，事方伯、赴期会而已。然其所任用，好奇取异，皆轻剽之才。至于稽古之士，谬爲恭敬，礼之虽备，不与論國事也。高密郑玄，称之郑公，执子孙礼。及高谈教令，盈溢官曹，辞气温雅，可玩而诵。論事考实，难可悉行。但能張磔网罗，其自理甚疏。租赋少稽，一朝杀五部督邮。奸民污吏，猾乱朝市，亦不能治。幽州精兵乱，至徐州，卒到城下，举國皆恐。融直出说之，令无异志。遂与别校谋夜覆幽州，幽州军败，悉有其众。无几时，还复叛亡。黄巾将至，融大饮醇酒，躬自上馬，御之淶水之上。寇令上部与融相拒，两翼径涉水，直到所治城。城溃，融不得入，转至南县，左右稍叛。连年倾覆，事无所济，遂不能保鄣四境，弃郡而去。后徙徐州，以北海相自还领青州刺史，治郡北陲。欲附山東，外接辽東，得戎馬之利，建树根本，孤立一隅，不与共也。于时曹、袁、公孙共相首尾，战士不满数百，谷不至万斛。王子法、刘孔慈凶辩小才，信爲腹心。左丞祖、刘义逊清隽之士，备在坐席而已，言此民望，不可失也。丞祖劝融自讬强國，融不听而杀之。义逊弃去。遂爲袁谭所攻，自春至夏，城小寇众，流矢雨集。然融凭几安坐，讀書論议自若。城坏众亡，身奔山東，室家爲谭所虏。張璠《汉纪》曰：融在郡八年，仅以身免。帝初都许，融以爲宜略依旧制，定王畿，正司隶所部爲千里之封，乃引公卿上書言其义。是时天下草创，曹、袁之权未分，融所建明，不识时务。又天性气爽，颇推平生之意，狎侮太祖。太祖制酒禁，而融書啁之曰：“天有酒旗之星，地列酒泉之郡，人有旨酒之德，故尧不饮千锺，无以成其圣。且桀纣以色亡國，今令不禁婚姻也。”太祖外虽宽容，而内不能平。御史大夫郗虑知旨，以法免融官。岁馀，拜太中大夫。虽居家失势，而宾客日满其门，爱才乐酒，常叹曰：“坐上客常满，樽中酒不空，吾无忧矣。”虎贲士有貌似蔡邕者，融每酒酣，辄引与同坐，曰：“虽无老成人，尚有典刑。”其好士如此。《续汉書》曰：太尉杨彪与袁术婚姻，术僭号，太祖与彪有隙，因是执彪，将杀焉。融闻之，不及朝服，往见太祖曰：“杨公累世清德，四叶重光，周書‘父子兄弟，罪不相及’，况以袁氏之罪乎？易称‘积善馀庆’，但欺人耳。”太祖曰：“國家之意也。”融曰：“假使成王欲杀召公，则周公可得言不知邪？今天下缨緌搢绅之士所以瞻仰明公者，以明公聪明仁智，辅相汉朝，举直措枉，致之雍熙耳。今横杀无辜，则海内观听，谁不解体？孔融鲁國男子，明日便当褰衣而去，不复朝矣。”太祖意解，遂理出彪。《魏氏春秋》曰：袁绍之败也，融与太祖書曰：“武王伐纣，以妲己赐周公。”太祖以融学博，谓書傳所纪。后见，问之，对曰：“以今度之，想其当然耳！”十三年，融对孙权使，有讪谤之言，坐弃市。二子年八岁，时方弈棋，融被收，端坐不起。左右曰：“而父见执，不起何也？”二子曰：“安有巢毁而卵不破者乎！”遂俱见杀。融有高名清才，世多哀之。太祖惧远近之议也，乃令曰：“太中大夫孔融既伏其罪矣，然世人多采其虚名，少於核实，见融浮艳，好作变异，眩其诳诈，不复察其乱俗也。此州人说平原祢衡受傳融論，以爲父母与人无亲，譬若鲊器，寄盛其中，又言若遭饥馑，而父不肖，宁赡活馀人。融违天反道，败伦乱理，虽肆市朝，犹恨其晚。更以此事列上，宣示诸军将校掾属，皆使闻见。”《世語》曰：融二子，皆龆龀。融见收，顾谓二子曰：“何以不辞？”二子俱曰：“父尚如此，复何所辞！”以爲必俱死也。臣松之以爲《世語》云融二子不辞，知必俱死，犹差可安。如孙盛之言，诚所未譬。八岁小兒，能玄了祸福，聪明特达，卓然既远，则其忧乐之情，宜其有过成人，安有见父收执而曾无变容，弈釭不起，若在暇豫者乎？昔申生就命，言不忘父，不以己身将死而废念父之情也。父安犹尚若兹，而况於颠沛哉？盛以此爲美谈，无乃贼夫人之子与！盖由好奇情多，而不知言之伤理。〉
南阳许攸、〈《魏略》曰：攸字子远，少与袁绍及太祖善。初平中随绍在冀州，尝在坐席言议。官渡之役，谏绍勿与太祖相攻，語在《绍傳》。绍自以强盛，必欲极其兵势。攸知不可爲谋，乃亡诣太祖。绍破走，及后得冀州，攸有功焉。攸自恃勋劳，时与太祖相戏，每在席，不自限齐，至呼太祖小字，曰：“某甲，卿不得我，不得冀州也。”太祖笑曰：“汝言是也。”然内嫌之。其后从行出鄴東门，顾谓左右曰：“此家非得我，则不得出入此门也。”人有白者，遂见收之。〉娄圭，皆以恃旧不虔见诛。〈《魏略》曰：娄圭字子伯，少与太祖有旧。初平中在荆州北界合众，后诣太祖。太祖以爲大将，不使典兵，常在坐席言议。及河北平定，随在冀州。其后太祖从诸子出游，子伯时亦随从。子伯顾谓左右曰：“此家父子，如今日爲乐也。”人有白者，太祖以爲有腹诽意，遂收治之。《吴書》曰：子伯少有猛志，尝叹息曰：“男兒居世，会当得数万兵千匹骑著后耳！”侪辈笑之。后坐藏亡命，被系当死，得逾狱出，捕者追之急，子伯乃变衣服如助捕者，吏不能觉，遂以得免。会天下义兵起，子伯亦合众与刘表相依。后归曹公，遂爲所用，军國大计常与焉。刘表亡，曹公向荆州。表子琮降，以节迎曹公，诸将皆疑诈，曹公以问子伯。子伯曰：“天下扰攘，各贪王命以自重，今以节来，是必至诚。”曹公曰：“大善。”遂进兵。宠秩子伯，家累千金，曰：“娄子伯富乐于孤，但势不如孤耳！”从破馬超等，子伯功爲多。曹公常叹曰：“子伯之计，孤不及也。”后与南郡习授同载，见曹公出，授曰：“父子如此，何其快耶！”子伯曰：“居世间，当自爲之，而但观他人乎！”授乃白之，遂见诛。鱼豢曰：古人有言曰：‘得鸟者，罗之一目也，然張一目之罗，终不得鸟矣。鸟能远飞，远飞者，六翮之力也，然无众毛之助，则飞不远矣。’以此推之，大魏之作，虽有功臣，亦未必非兹辈胥附之由也。〉而琰最爲世所痛惜，至今冤之。〈《世語》曰：琰兄孙谅，字士文，以简素称，仕晋爲尚書大鸿胪。荀绰《冀州记》云谅即琰之孙也。〉

毛玠
毛玠字孝先，陳留平丘人也。少爲县吏，以清公称。将避乱荆州，未至，闻刘表政令不明，遂往鲁阳。太祖临兗州，辟爲治中从事。玠語太祖曰：“今天下分崩，國主迁移，生民废业，饥馑流亡，公家无经岁之储，百姓无安固之志，难以持久。今袁绍、刘表，虽士民众强，皆无经远之虑，未有树基建本者也。夫兵义者胜，守位以财，宜奉天子以令不臣，脩耕植，畜军资，如此则霸王之业可成也。”太祖敬纳其言，转幕府功曹。

太祖爲司空丞相，玠尝爲東曹掾，与崔琰并典选举。其所举用，皆清正之士，虽於时有盛名而行不由本者，终莫得进。务以俭率人，由是天下之士莫不以廉节自励，虽贵宠之臣，舆服不敢过度。太祖叹曰：“用人如此，使天下人自治，吾复何爲哉！”文帝爲五官将，亲自诣玠，属所亲眷。玠答曰：“老臣以能守职，幸得免戾，今所说人非迁次，是以不敢奉命。”大军还鄴，议所并省。玠请谒不行，时人惮之，咸欲省東曹。乃共白曰：“旧西曹爲上，東曹爲次，宜省東曹。”太祖知其情，令曰：“日出於東，月盛於東，凡人言方，亦复先東，何以省東曹？”遂省西曹。

初，太祖平柳城，班所获器物，特以素屏风素冯几赐玠，曰：“君有古人之风，故赐君古人之服。”玠居显位，常布衣蔬食，抚育孤兄子甚笃，赏赐以振施贫族，家无所馀。迁右军师。魏國初建，爲尚書仆射，复典选举。〈先贤行状曰：玠雅亮公正，在官清恪。其典选举，拔贞实，斥華伪，进逊行，抑阿党。诸宰官治民功绩不著而私财丰足者，皆免黜停废，久不选用。于时四海翕然，莫不励行。至乃长吏还者，垢面羸衣，常乘柴车。军吏入府，朝服徒行。人拟壶飧之絜，家象濯缨之操，贵者无秽欲之累，贱者绝奸货之求，吏絜于上，俗移乎下，民到于今称之。〉时太子未定，而临菑侯植有宠，玠密谏曰：“近者袁绍以嫡庶不分，覆宗灭國。废立大事，非所宜闻。”后群僚会，玠起更衣，太祖目指曰：“此古所谓國之司直，我之周昌也。”

崔琰既死，玠内不悦。后有白玠者：“出见黥面反者，其妻子没爲官奴婢，玠言曰‘使天不雨者盖此也’。”太祖大怒，收玠付狱。大理锺繇诘玠曰：

自古圣帝明王，罪及妻子。書云：‘左不共左，右不共右，予则孥戮女。’司寇之职，男子入于罪隶，女子入于舂。汉律，罪人妻子没爲奴婢，黥面。汉法所行黥墨之刑，存於古典。今真奴婢祖先有罪，虽历百世，犹有黥面供官，一以宽良民之命，二以宥并罪之辜。此何以负於神明之意，而当致旱？案典谋，急恆寒若，舒恆燠若，宽则亢阳，所以爲旱。玠之吐言，以爲宽邪，以爲急也？急当阴霖，何以反旱？成汤圣世，野无生草，周宣令主，旱魃爲虐。亢旱以来，积三十年，归咎黥面，爲相值不？卫人伐邢，师兴而雨，罪恶无徵，何以应天？玠讥谤之言，流於下民，不悦之声，上闻圣听。玠之吐言，势不独語，时见黥面，凡爲几人？黥面奴婢，所识知邪？何缘得见，对之叹言？时以語谁？见答云何？以何日月？於何处所？事已发露，不得隐欺，具以状对。

玠曰：

臣闻萧生缢死，困於石显；贾子放外，谗在绛、灌；白起赐劍於杜邮；晁错致诛於東市；伍员绝命於吴都：斯数子者，或妒其前，或害其后。臣垂龆执简，累勤取官，职在机近，人事所窜。属臣以私，无势不绝，語臣以冤，无细不理。人情淫利，爲法所禁，法禁于利，势能害之。青蝇横生，爲臣作谤，谤臣之人，势不在他。昔王叔、陳生争正王廷，宣子平理。命举其契，是非有宜，曲直有所，春秋嘉焉，是以書之。臣不言此，无有时、人。说臣此言，必有徵要。乞蒙宣子之辨，而求王叔之对。若臣以曲闻，即刑之日，方之安驷之赠；赐劍之来，比之重赏之惠。谨以状对。

时桓阶、和洽进言救玠。玠遂免黜，卒于家。〈孙盛曰：魏武於是失政刑矣。易称“明折庶狱”，傳有“举直措枉”，庶狱明则國无怨民，枉直当则民无不服，未有徵青蝇之浮声，信浸润之谮诉，可以允釐四海，惟清缉熙者也。昔者汉高狱萧何，出复相之，玠之一责，永见摈放，二主度量，岂不殊哉！〉太祖赐棺器钱帛，拜子机郎中。

徐奕
徐奕字季才，東莞人也。避难江東，孙策礼命之。奕改姓名，微服还本郡。太祖爲司空，辟爲掾属，从西征馬超。超破，军还。时关中新服，未甚安，留奕爲丞相长史，镇抚西京，西京称其威信。转爲雍州刺史，复还爲東曹属。丁仪等见宠於时，并害之，而奕终不爲动。〈《魏書曰：或谓奕曰：“夫以史鱼之直，孰与蘧伯玉之智？丁仪方贵重，宜思所以下之。”奕曰：“以公明圣，仪岂得行其伪乎！且奸以事君者，吾所能御也，子宁以他规我。”《傅子》曰：武皇帝，至明也。崔琰、徐奕，一时清贤，皆以忠信显於魏朝；丁仪间之，徐奕失位而崔琰被诛。〉出爲魏郡太守。太祖征孙权，徙爲留府长史，谓奕曰：“君之忠亮，古人不过也，然微太严。昔西门豹佩韦以自缓，夫能以柔弱制刚强者，望之於君也。今使君统留事，孤无复还顾之忧也。”魏國既建，爲尚書，复典选举，迁尚書令。

太祖征汉中，魏讽等谋反，中尉杨俊左迁。太祖叹曰：“讽所以敢生乱心，以吾爪牙之臣无遏奸防谋者故也。安得如诸葛丰者，使代俊乎！”桓阶曰：“徐奕其人也。”太祖乃以奕爲中尉，手令曰：“昔楚有子玉，文公爲之侧席而坐；汲黯在朝，淮南爲之折谋。詩称‘邦之司直’，君之谓与！”在职数月，疾笃乞退，拜谏议大夫，卒。〈《魏書》曰：文帝每与朝臣会同，未尝不嗟叹，思奕之爲人。奕无子，诏以其族子统爲郎，以奉奕后。〉

何夔
何夔字叔龙，陳郡阳夏人也。曾祖父熙，汉安帝时官至车骑将军。〈華峤汉書曰：熙字孟孙，少有大志，不拘小节。身长八尺五寸，体貌魁梧，善爲容仪。举孝廉，爲谒者，赞拜殿中，音动左右。和帝（佳）之，历位司隶校尉、大司农。永初三年，南单于与乌丸俱反，以熙行车骑将军征之，累有功。乌丸请降，单于复称臣如旧。会熙暴疾卒。〉夔幼丧父，与母兄居，以孝友称。长八尺三寸，容貌矜严。〈魏書曰：汉末阉宦用事，夔从父衡爲尚書，有直言，由是在党中，诸父兄皆禁锢。夔叹曰：“天地闭，贤人隐。”故不应宰司之命。〉避乱淮南。后袁术至壽春，辟之，夔不应，然遂爲术所留。久之，术与桥蕤俱攻围蕲阳，蕲阳爲太祖固守。术以夔彼郡人，欲胁令说蕲阳。夔谓术谋臣李业曰：“昔柳下惠闻伐國之谋而有忧色，曰‘吾闻伐國不问仁人，斯言何爲至于我哉’！”遂遁匿灊山。术知夔终不爲己用，乃止。术从兄山阳太守遗母，夔从姑也，是以虽恨夔而不加害。

建安二年，夔将还鄉里，度术必急追，乃间行得免，明年到本郡。顷之，太祖辟爲司空掾属。时有傳袁术军乱者，太祖问夔曰；“君以爲信不？”夔对曰：“天之所助者顺，人之所助者信。术无信顺之实，而望天人之助，此不可以得志於天下。夫失道之主，亲戚叛之，而况於左右乎！以夔观之，其乱必矣。”太祖曰；“爲國失贤则亡。君不爲术所用；乱，不亦宜乎！”太祖性严，掾属公事，往往加杖；夔常畜毒药，誓死无辱，是以终不见及。〈孙盛曰：夫君使臣以礼，臣事君以忠，是以上下休嘉，道光化洽。公府掾属，古之造士也，必擢时隽，搜扬英逸，得其人则論道之任隆，非其才则覆餗之患至。苟有疵衅，刑黜可也。加其捶扑之罚，肃以小惩之戒，岂“导之以德，齐之以礼”之谓与！然士之出处，宜度德投趾；可不之节，必审於所蹈。故高尚之徒，抗心於青云之表，岂王侯之所能臣，名器之所羁绁哉！自非此族，委身世涂，否泰荣辱，制之由时，故箕子安於孥戮，柳下夷於三黜，萧何、周勃亦在縲绁，夫岂不辱，君命故也。夔知时制，而甘其宠，挟药要君，以避微耻。詩云“唯此褊心”，何夔其有焉。放之，可也；宥之，非也。〉出爲城父令。〈魏書曰：自刘备叛后，東南多变。太祖以陳群爲酂令，夔爲城父令，诸县皆用名士以镇抚之，其后吏民稍定。〉

迁长广太守。郡滨山海，黄巾未平，豪杰多背叛，袁谭就加以官位。长广县人管承，徒众三千馀家，爲寇害。议者欲举兵攻之。夔曰：“承等非生而乐乱也，习於乱，不能自还，未被德教，故不知反善。今兵迫之急，彼恐夷灭，必并力战。攻之既未易拔，虽胜，必伤吏民，不如徐喻以恩德，使容自悔，可不烦兵而定。”乃遣郡丞黄珍往，爲陳成败，承等皆请服。夔遣吏成弘领校尉，长广县丞等郊迎奉牛酒，诣郡。矣平贼从钱，众亦数千，夔率郡兵与張辽共讨定之。東牟人王营，众三千馀家，胁昌阳县爲乱。夔遣吏王钦等，授以计略，使离散之。旬月皆平定。

是时太祖始制新科下州郡，又收租税绵绢。夔以郡初立，近以师旅之后，不可卒绳以法，乃上言曰：

自丧乱已来，民人失所，今虽小安，然服教日浅。所下新科，皆以明罚敕法，齐一大化也。所领六县，疆域初定，加以饥馑，若一切齐以科禁，恐或有不从教者。有不从教者不得不诛，则非观民设教随时之意也。先王辨九服之赋以殊远近，制三典之刑以平治乱，愚以爲此郡宜依远域新邦之典，其民间小事，使长吏临时随宜，上不背正法，下以顺百姓之心。比及三年，民安其业，然后齐之以法，则无所不至矣。

太祖从其言。徵还，参丞相军事。海贼郭祖寇暴乐安、济南界，州郡苦之。太祖以夔前在长广有威信，拜乐安太守。到官数月，诸城悉平。

入爲丞相東曹掾。夔言於太祖曰：

自军兴以来，制度草创，用人未详其本，是以各引其类，时忘道德。夔闻以贤制爵，则民慎德；以庸制禄，则民兴功。以爲自今所用，必先核之鄉闾，使长幼顺叙，无相逾越。显忠直之赏，明公实之报，则贤不肖之分，居然别矣。又可脩保举故不以实之令，使有司别受其负。在朝之臣，时受教与曹并选者，各任其责。上以观朝臣之节，下以塞争竞之源，以督群下，以率万民，如是则天下幸甚。

太祖称善。魏國既建，拜尚書仆射。〈魏書曰：时丁仪兄弟方进宠，仪与夔不合。尚書傅巽谓夔曰：“仪不相好已甚，子友毛玠，玠等仪已害之矣。子宜少下之！”夔曰：“爲不义適足害其身，焉能害人？且怀奸佞之心，立於明朝，其得久乎！”夔终不屈志，仪后果以凶伪败。〉文帝爲太子，以凉茂爲太傅，夔爲少傅；特命二傅与尚書東曹并选太子诸侯官属。茂卒，以夔代茂。每月朔，太傅入见太子，太子正法服而礼焉；他日无会仪。夔迁太仆，太子欲与辞，宿戒供，夔无往意；乃与書请之，夔以國有常制，遂不往。其履正如此。然於节俭之世，最爲豪汰。文帝践阼，封成阳亭侯，邑三百户。疾病，屡乞逊位。诏报曰：“盖礼贤亲旧，帝王之常务也。以亲则君有辅弼之勋焉，以贤则君有醇固之茂焉。夫有阴德者必有阳报，今君疾虽未瘳，神明听之矣。君其即安，以顺朕意。”薨，谥曰靖侯。

子 曾
子曾嗣，咸熙中爲司徒。〈干宝《晋纪》曰：曾字颖考。正元中爲司隶校尉。时毌丘俭孙女適刘氏，以孕系廷尉。女母荀，爲武卫将军荀顗所表活，既免，辞诣廷尉，乞爲官婢以赎女命。曾使主簿程咸爲议，议曰：“大魏承奏、汉之弊，未及革制。所以追戮已出之女，诚欲殄丑类之族也。若已产育，则成他家之母。於防则不足惩奸乱之源，於情则伤孝子之思，男不御罪於他族，而女独婴戮於二门，非所以哀矜女弱，均法制之大分也。臣以爲在室之女，可从父母之刑，既醮之妇，使从夫家之戮。”朝廷从之，乃定律令。《晋诸公赞》曰：曾以高雅称，加性纯孝，位至太宰，封朗陵县公。年八十馀薨，谥曰元公。子邵嗣。邵字敬祖，才识深博，有经國体仪。位亦至太宰，谥康公。子蕤嗣。邵庶兄遵，字思祖，有幹能。少经清职，终於太仆。遵子绥，字伯蔚，亦以幹事称。永嘉中爲尚書，爲司馬越所杀。《傅子》称曾及荀顗曰：“以文王之道事其亲者，其颍昌何侯乎！其荀侯乎！古称曾、闵，今曰荀、何。内尽其心以事其亲，外崇礼让以接天下。孝子，百世之宗；仁人，天下之令也。有能行仁孝之道者，君子之仪表矣。”〉

邢颙
邢颙字子昂，河间鄚人也。举孝廉，司徒辟，皆不就。易姓字，適右北平，从田畴游。积五年，而太祖定冀州。颙谓畴曰：“黄巾起来二十馀年，海内鼎沸，百姓流离。今闻曹公法令严。民厌乱矣，乱极则平。请以身先。”遂装还鄉里。田畴曰：“邢颙，民之先觉也。”乃见太祖，求爲鄉导以克柳城。

太祖辟颙爲冀州从事，时人称之曰：“德行堂堂邢子昂。”除广宗长，以故将丧弃官。有司举正，太祖曰：“颙笃於旧君，有一致之节。”勿问也。更辟司空掾，除行唐令，劝民农桑，风化大行。入爲丞相门下督，迁左冯翊，病，去官。是时，太祖诸子高选官属，令曰：“侯家吏，宜得渊深法度如邢颙辈。”遂以爲平原侯植家丞。颙防闲以礼，无所屈挠，由是不合。庶子刘桢書谏植曰：“家丞邢颙，北土之彦，少秉高节，玄静澹泊，言少理多，真雅士也。桢诚不足同贯斯人，并列左右。而桢礼遇殊特，颙反疏简，私惧观者将谓君侯习近不肖，礼贤不足，采庶子之春華，忘家丞之秋实。爲上招谤，其罪不小，以此反侧。”后参丞相军事，转東曹掾。初，太子未定，而临菑侯植有宠，丁仪等并赞翼其美。太祖问颙，颙对曰：“以庶代宗，先世之戒也。原殿下深重察之！”太祖识其意，后遂以爲太子少傅，迁太傅。

文帝践阼，爲侍中尚書仆射，赐爵关内侯，出爲司隶校尉，徙太常。黄初四年薨。子友嗣。〈晋诸公赞曰：颙曾孙乔，字曾伯。有体量局幹，美於当世。历清职。元康中，与刘涣俱爲尚書吏部郎，稍迁至司隶校尉。〉

鮑勋
鮑勋字叔业，泰山平阳人也，汉司隶校尉鮑宣九世孙。宣后嗣有从上党徙泰山者，遂家焉。勋父信，灵帝时爲骑都尉，大将军何进遣東募兵。后爲济北相，协规太祖，身以遇害。語在《董卓傳》、《武帝纪》。〈魏書曰：信父丹，官至少府侍中，世以儒雅显。少有大节，宽厚爱人，沈毅有谋。大将军何进辟拜骑都尉，遣归募兵，得千馀人，还到成皋而进已遇害。信至京师，董卓亦始到。信知卓必爲乱，劝袁绍袭卓，绍畏卓不敢发。語在《绍傳》。信乃引军还鄉里，收徒众二万，骑七百，辎重五千馀乘。是岁，太祖始起兵於己吾，信与弟韬以兵应太祖。太祖与袁绍表信行破虏将军，韬裨将军。时绍众最盛，豪杰多向之。信独谓太祖曰：“夫略不世出，能总英雄以拨乱反正者，君也。苟非其人，虽强必毙。君殆天之所启！”遂深自结纳，太祖亦亲异焉。汴水之败，信被疮，韬在陳战亡。绍劫夺韓馥位，遂据冀州。信言於太祖曰：“奸臣乘衅，荡覆王室，英雄奋节，天下鄉应者，义也。今绍爲盟主，因权专利，将自生乱，是复有一卓也。若抑之，则力不能制，祗以遘难，又何能济？且可规大河之南，以待其变。”太祖善之。太祖爲東郡太守，表信爲济北相。会黄巾大众入州界，刘岱欲与战，信止之，岱不从，遂败。語在《武纪》。太祖以贼恃胜而骄，欲设奇兵挑擊之於壽張。先与信出行战地，后步军未至，而卒与贼遇，遂接战。信殊死战，以救太祖，太祖仅得溃围出，信遂没，时年四十一。虽遭乱起兵，家本修儒，治身至俭，而厚养将士，居无馀财，士以此归之。〉建安十七年，太祖追录信功，表封勋兄邵新都亭侯。〈魏書曰：邵有父风，太祖嘉之，加拜骑都尉，使持节。邵薨，子融嗣。〉辟勋丞相掾。〈魏書曰：勋清白有高节，知名於世。〉

二十二年，立太子，以勋爲中庶子。徙黄门侍郎，出爲魏郡西部都尉。太子郭夫人弟爲曲周县吏，断盗官布，法应弃市。太祖时在谯，太子留鄴，数手書爲之请罪。勋不敢擅纵，具列上。勋前在東宫，守正不挠，太子固不能悦，及重此事，恚望滋甚。会郡界休兵有失期者，密敕中尉奏免勋官。久之，拜侍御史。延康元年，太祖崩，太子即王位，勋以驸馬都尉兼侍中。

文帝受禅，勋每陳“今之所急，唯在军农，宽惠百姓。台榭苑囿，宜以爲后。”文帝将出游猎，勋停车上疏曰：“臣闻五帝三王，靡不明本立教，以孝治天下。陛下仁圣恻隐，有同古烈。臣冀当继踪前代，令万世可则也。如何在谅闇之中，修驰骋之事乎！臣冒死以闻，唯陛下察焉。”帝手毁其表而竞行猎，中道顿息，问侍臣曰：“猎之爲乐，何如八音也？”侍中刘晔对曰：“猎胜於乐。”勋抗辞曰：“夫乐，上通神明，下和人理，隆治致化，万邦咸乂。移风易俗，莫善於乐。况猎，暴華盖於原野，伤生育之至理，栉风沐雨，不以时隙哉？昔鲁隐观渔於棠，春秋讥之。虽陛下以爲务，愚臣所不原也。”因奏：“刘晔佞谀不忠，阿顺陛下过戏之言。昔梁丘据取媚於遄台，晔之谓也。请有司议罪以清皇庙。”帝怒作色，罢还，即出勋爲右中郎将。

黄初四年，尚書令陳群、仆射司馬宣王并举勋爲宫正，宫正即御史中丞也。帝不得已而用之，百寮严惮，罔不肃然。六年秋，帝欲征吴，群臣大议，勋面谏曰：“王师屡征而未有所克者，盖以吴、蜀脣齿相依，凭阻山水，有难拔之势故也。往年龙舟飘荡，隔在南岸，圣躬蹈危，臣下破胆。此时宗庙几至倾覆，爲百世之戒。今又劳兵袭远，日费千金，中國虚耗，令黠虏玩威，臣窃以爲不可。”帝益忿之，左迁勋爲治書执法。

帝从壽春还，屯陳留郡界。太守孙邕见，出过勋。时营垒未成，但立标埒，邕邪行不从正道，军营令史刘曜欲推之，勋以堑垒未成，解止不举。大军还洛阳，曜有罪，勋奏绌遣，而曜密表勋私解邕事。诏曰：“勋指鹿作馬，收付廷尉。”廷尉法议：“正刑五岁。”三官駮：“依律罚金二斤。”帝大怒曰：“勋无活分，而汝等敢纵之！收三官已下付刺奸，当令十鼠同穴。”太尉锺繇、司徒華歆、镇军大将军陳群、侍中辛毗、尚書卫臻、守廷尉高柔等并表“勋父信有功於太祖”，求请勋罪。帝不许，遂诛勋。勋内行既脩，廉而能施，死之日，家无馀财。后二旬，文帝亦崩，莫不爲勋叹恨。

司馬芝
司馬芝字子華，河内温人也。少爲書生，避乱荆州，於鲁阳山遇贼，同行者皆弃老弱走，芝独坐守老母。贼至，以刃临芝，芝叩头曰：“母老，唯在诸君！”贼曰：“此孝子也，杀之不义。”遂得免害，以鹿车推载母。居南方十馀年，躬耕守节。

太祖平荆州，以芝爲菅长。时天下草创，多不奉法。郡主簿刘节，旧族豪侠，宾客千馀家，出爲盗贼，入乱吏治。顷之，芝差节客王同等爲兵，掾史据白：“节家前后未尝给繇，若至时藏匿，必爲留负。”芝不听，与节書曰：“君爲大宗，加股肱郡，而宾客每不与役，既众庶怨望，或流声上闻。今（条）同等爲兵，幸时发遣。”兵已集郡，而节藏同等，因令督邮以军兴诡责县，县掾史穷困，乞代同行。芝乃驰檄济南，具陳节罪。太守郝光素敬信芝，即以节代同行，青州号芝“以郡主簿爲兵”。迁广平令。征虏将军刘勋，贵宠骄豪，又芝故郡将，宾客子弟在界数犯法。勋与芝書，不著姓名，而多所属讬，芝不报其書，一皆如法。后勋以不轨诛，交关者皆获罪，而芝以见称。〈《魏略》曰：勋字子台，琅邪人。中平末，爲沛國建平长，与太祖有旧。后爲庐江太守，爲孙策所破，自归太祖，封列侯，遂从在散伍议中。勋兄爲豫州刺史，病亡。兄子威，又代从政。勋自恃与太祖有宿，日骄慢，数犯法，又诽谤。爲李申成所白，收治，并免威官。〉

迁大理正。有盗官练置都厕上者，吏疑女工，收以付狱。芝曰：“夫刑罪之失，失在苛暴。今赃物先得而后讯其辞，若不胜掠，或至诬服。诬服之情，不可以折狱。且简而易从，大人之化也。不失有罪，庸世之治耳。今宥所疑，以隆易从之义，不亦可乎！”太祖从其议。历甘陵、沛、阳平太守，所在有绩。

黄初中，入爲河南尹，抑强扶弱，私请不行。会内官欲以事讬芝，不敢发言，因芝妻伯父董昭。昭犹惮芝，不爲通。芝爲教与群下曰：“盖君能设教，不能使吏必不犯也。吏能犯教，而不能使君必不闻也。夫设教而犯，君之劣也；犯教而闻，吏之祸也。君劣於上，吏祸於下，此政事所以不理也。可不各勉之哉！”於是下吏莫不自励。门下循行尝疑门幹盗簪，幹辞不符，曹执爲狱。芝教曰：“凡物有相似而难分者，自非离娄，鲜能不惑。就其实然，循行何忍重惜一簪，轻伤同类乎！其寝勿问。”

明帝即位，赐爵关内侯。顷之，特进曹洪乳母当，与临汾公主侍者共事无涧神〈臣松之案：无涧，山名，在洛阳東北。〉系狱。卞太后遣黄门诣府傳令，芝不通，辄敕洛阳狱考竟，而上疏曰：

诸应死罪者，皆当先表须报。前制書禁绝淫祀以正风俗，今当等所犯妖刑，辞語始定，黄门吴达诣臣，傳太皇太后令。臣不敢通，惧有救护，速闻圣听，若不得已，以垂宿留。由事不早竟，是臣之罪，是以冒犯常科，辄敕县考竟，擅行刑戮，伏须诛罚。

帝手报曰：“省表，明卿至心，欲奉诏書，以权行事，是也。此乃卿奉诏之意，何谢之有？后黄门复往，慎勿通也。”芝居官十一年，数议科条所不便者。其在公卿间，直道而行。会诸王来朝，与京都人交通，坐免。

后爲大司农。先是诸典农各部吏民，末作治生，以要利入。芝奏曰：

王者之治，崇本抑末，务农重谷。王制：‘无三年之储，國非其國也。’管子区言以积谷爲急。方今二虏未灭，师旅不息，國家之要，惟在谷帛。武皇帝特开屯田之官，专以农桑爲业。建安中，天下仓廪充实，百姓殷足。自黄初以来，听诸典农治生，各爲部下之计，诚非國家大体所宜也。夫王者以海内爲家，故傳曰：‘百姓不足，君谁与足！’富足之田，在於不失天时而尽地力。今商旅所求，虽有加倍之显利，然於一统之计，已有不赀之损，不如垦田益一亩之收也。夫农民之事田，自正月耕种，耘锄条桑，耕熯种麦，穫刈筑场，十月乃毕。治廪系桥，运输租赋，除道理梁，墐涂室屋，以是终岁，无日不爲农事也。今诸典农，各言‘留者爲行者宗田计，课其力，势不得不尔。不有所废，则当素有馀力。’臣愚以爲不宜复以商事杂乱，专以农桑爲务，於國计爲便。

明帝从之。

每上官有所召问，常先见掾史，爲断其意故，教其所以答塞之状，皆如所度。芝性亮直，不矜廉隅。与宾客谈論，有不可意，便面折其短，退无异言。卒於官，家无馀财，自魏迄今爲河南尹者莫及芝。

子 岐
芝亡，子岐嗣，从河南丞转廷尉正，迁陳留相。梁郡有系囚，多所连及，数岁不决。诏書徙狱于岐属县，县请豫治牢具。岐曰：“今囚有数十，既巧诈难符，且已倦楚毒，其情易见。岂当复久处囹圄邪！”及囚室，诘之，皆莫敢匿诈，一朝决竟，遂超爲廷尉。是时大将军爽专权，尚書何晏、邓飏等爲之辅翼。南阳圭泰尝以言迕指，考系廷尉。飏讯狱，将致泰重刑。岐数飏曰：“夫枢机大臣，王室之佐，既不能辅化成德，齐美古人，而乃肆其私忿，枉論无辜。使百姓危心，非此焉在？”飏於是惭怒而退。岐终恐久获罪，以疾去官。居家未期而卒，年三十五。子肇嗣。〈肇，晋太康中爲冀州刺史、尚書，见（百官志）〔百官名〕。〉

作者評論
评曰：徐奕、何夔、邢颙贵尚峻厉，爲世名人。毛玠清公素履，司馬芝忠亮不倾，庶乎不吐刚茹柔。崔琰高格最优，鮑勋秉正无亏，而皆不免其身，惜哉！大雅贵“既明且哲”，虞書尚“直而能温”，自非兼才，畴克备诸！


Chinese text: This work was published before January 1, 1923, and is in the
public domain worldwide because the author died at least 100 years ago.
