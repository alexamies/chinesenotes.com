杜微
杜微字國輔，梓潼涪人也。少受學於廣漢任安。劉障辟為從事，以疾去官。及先主定蜀，微常稱聾，閉門不出。

建興二年，丞相亮領益州牧。選迎皆妙簡舊德，以秦宓為別駕，五梁為功曹，微為主簿。微固辭，舉而致之。既致，亮引見微，微自陳謝。亮以微不聞人語，於坐上與書曰：

服聞德行，飢渴歷時，清濁異流，無緣諮覯。王元泰、李伯仁、王文儀、楊季休、丁君乾、李永南兄弟、文仲寶等，每歎高志，未見如舊。猥以空虛，統領貴州，德薄任重，慘慘憂慮、朝廷主公今年始十八，天姿仁敏，愛德下士。天下之人思慕漢室，欲與君因天順民，輔此明主，以隆季興之功，著勳於竹帛也。以謂賢愚下相為謀，故自割絕，守勞而已，不圖自屈也。

微自乞老病求歸，亮又與書答曰：

曹丕篡弒，自立為帝，是猶土龍芻狗之有名也。欲與羣賢因其邪偽，以正道滅之。怪君未有相誨，便欲求還於山野。丕又大興勞役，以向吳、楚。今因丕多務，且以閉境勤農，育養民物，並治甲兵，以待其挫，然後伐之，可使兵不戰民不勞而天下定也。君但當以德輔時耳，不責君軍事，何為汲汲欲求去乎！

其敬微如此，拜為諫議大夫，以從其志。五梁者，字德山，犍為南安人也，以儒學節操稱。從議郎遷諫義大夫、五官中朗將。

周羣
周羣字仲直，巴西閬中人也。父舒，字叔布，少學術於廣漢楊厚，名亞董扶、任安。數被徵，終不詣。時人有問：「《春秋讖》曰『代漢者當塗高』，此何謂也？」舒曰：「當塗高者，魏也。」鄉黨學者私傳其語，羣少受學於舒，專心候業。於庭中做小樓，家富多奴，常令奴更直於樓上視天災，才見一氣，即白羣，羣自上樓觀之，不避晨夜，故凡有氣候，無不見之者，是以所言多中。州牧劉璋辟以為師友從事。〈《續漢書》曰：建安七年，越巂有男子化為女人，時羣言哀帝時亦有此，將易代之祥也。至二十五年，獻帝果封於山陽。十二年十月，有星孛於鶉尾，荊州分野，羣以為荊州牧將死而失土。明年秋，劉表卒，曹公平荊州。十七年十二月，星孛於五諸侯，羣以為西方專據土地者皆將失土。是時，劉璋據益州，張魯據漢中，韓遂據涼州，宋建據枹罕。明年冬，曹公遣偏將擊涼州。十九年，獲宋建，韓遂逃於羌中，被殺。其年秋，璋失益州。二十年秋，曹公攻漢中，張魯降。〉先主定蜀，署儒林校尉。

先主欲曹公爭漢中，問羣，羣對曰：「當得其地，不得其民也，若出偏軍，必不利，當戒慎之！」時州後部司馬蜀郡張裕亦曉佔候，而天才過羣，〈裕字南和。〉諫先主曰：「不可爭漢中，軍必不利。」先主竟不用裕言，果得地而不得民也。遣將軍吳蘭、雷銅等入成都，皆沒不還，悉如羣言。於是舉羣茂才。

裕又私語人曰：「歲在庚子，天下當易代，劉氏祚盡矣。主公得益州，九年之後，寅卯之間當失之。」入密白其言。初，先主與劉璋會涪，時裕為璋從事，侍坐，其人饒須，先主嘲之曰：「昔吾居涿縣，特多毛姓，東西南北皆諸毛也，涿令稱曰『諸毛繞涿居乎』！」裕即答曰：「昔有作上黨潞長，遷為涿令者，去官還家，時人與書，欲署潞則失涿，欲署涿則失潞，乃署曰：『潞涿君』。先主無須，故裕以此及之。先主常銜莫不遜，加忿其漏言，乃顯裕諫爭漢中不驗，下獄，將誅之。諸葛亮表請其罪，先主答曰：「勞蘭生門，不得不鋤。」裕遂棄市。後魏氏之立，先主之薨，皆如裕所刻。又曉相術，每舉鏡視面，自知刑死，未常不撲之於地也。

羣卒，子臣頗傳其術。

杜瓊
杜瓊字伯瑜，蜀郡成都人也。少受學於任安，精究安術。劉璋時辟為從事，先主定益州，領牧，以瓊為議曹從事。後主踐阼，拜諫議大夫，遷左中郎將、大鴻臚、太常。為人靜默少言，闔門自守，不與世事。蔣琬、費禕等皆器重之。雖學業入深，初不視天文有所論說。後近通儒譙周常問其意，瓊答曰：「欲明此術甚難，須當身視，識其形色，不可信人也。晨夜苦劇，然後知之，復憂漏洩，不如不知，是以不復視也。」周因問曰：「昔周徵君以為當塗高者魏也，其義何也？」瓊答曰：「魏，闕名也，當塗而高，聖人取類而言耳。」又問周曰：「寧復有所怪邪？」周曰：「未達也。」瓊又曰：「古者名官職不言曹，始自漢已來，名官盡言曹。吏言屬曹，卒言侍曹，此殆天意也。」

瓊年八十餘，延熙十三年卒。著《韓詩章句》十餘萬言，不教諸子，內學無傳業者。周緣瓊言，乃觸類而長之曰：

《春秋傳》著秦穆候名太子曰仇，弟曰成師。師服曰：『異哉君之名子也！嘉耦曰妃，怨耦曰仇，今君名太子曰仇，弟曰成師，始兆亂矣，兄其替乎？』其後果如服言。及漢靈帝名二子曰史候、董候，既立為帝，後皆免為諸侯，與師服言相似也。先主諱備，其訓具也，後主諱禪，其訓授也，如言劉已具矣，當授與人也；意者甚於穆候、靈帝之名子。

後宦人黃皓弄權於內，景耀五年，宮中大樹無故自折，周深憂之，無所與言，乃書柱曰：「眾而大，期之會，具而授，若何復？」言曹者眾也，魏者大也，眾而大，天下其當會也，具而授，如何復有立者乎？蜀既亡，咸以周言為驗。周曰：「此雖己所推尋，然有所因，由杜君之辭而廣之耳，殊無神思獨至之異也。」

許慈
許慈字仁篤，南陽人也。師事劉熙，善鄭氏學，治《易》、《尚書》、《三禮》、《毛詩》、《論語》。建安中，與許靖等俱自交州入蜀。時又有魏郡胡潛，字公興，不知其所以在益土。潛雖學不沾洽，然卓犖強識，祖宗制度之儀，喪紀五服之數，皆指掌畫地，舉手可採。先主定蜀，承喪亂歷紀，學業衰廢，乃鳩合典籍，沙汰眾學。慈、潛並為學士，與孟光、來敏等典掌舊文。值庶事草創，動多疑議，慈、潛更相剋伐，謗讟忿急，形於聲色；書籍有無，不相通借，時尋楚撻，以相震攇。〈攇，虛晚反。〉其矜己妒彼，乃至於此。先主愍其若斯，羣僚大會，使倡家假為二子之容，效其訟鬩之狀，酒酣樂作，以為嬉戲。初以辭義相難，終以刀杖相屈，用感切之。潛先沒，慈後主世稍遷至大長秋，卒。〈孫盛曰：蜀少人士，故慈、潛等並見載述。〉子勳傳其業，復為博士。

孟光
孟光字孝裕，河南洛陽人，漢太尉孟鬱之族。〈《續漢書》曰：鬱，中常侍孟賁之弟。〉靈帝末為講部吏。獻帝遷都長安，遂逃人蜀，劉焉父子待以客禮。博物識古，無書不覽，尤銳意三史，長於漢家舊典。好《公羊春秋》而譏呵《左氏》，每與來敏爭此二義，光常譊譊讙咋。〈譊音奴交反。讙音休袁反。咋音徂格反。〉先主定益州，拜為儀郎，與許慈等並掌制度。後主踐阼，為符節令、屯騎校尉、長樂少府，遷大司農。

延熙九年秋，大赦，光於眾中責大將軍費禕曰：「夫赦者，偏枯之物，非明世所宜有也。衰弊窮極，必不得已，然後乃可權而行之耳。今主上仁賢，百僚稱職，有何旦夕之危，倒懸之急，而數施非常之恩，以惠姦宄之惡乎？又鷹隼始擊，而更原宥有罪，上犯天時，下違人理。老夫耄朽，不達治體，窮謂其法難以經久，豈具瞻之高美，所望於明德哉。」禕但顧謝踧踖而已。光之指摘痛癢，多如是類。故執政重臣，心不能悅，爵位不登，每直言無所迴避，為代所嫌。太常廣漢鐔承、〈《華陽國志》曰：承字公文，歷郡守少府。〉光祿勛河東裴儁等，年資皆在光後，而登據上列，處光之右，蓋以此也。〈傅暢《裴氏家記》曰：儁字奉先，魏尚書令潛弟也。儁姊夫爲蜀中長史，儁送之，時年十餘歲，遂遭漢末大亂，不復得還。既長知名，爲蜀所推重也。子越，字令緒，爲蜀督軍。蜀破，遷還洛陽，拜議郎。〉

後進文士秘書郎郤正數從光諮訪，光問正太子所習讀性並其性情好尚，正答曰：「奉親虔恭。夙夜匪懈，有古世子之風；接待羣僚，舉動出於仁恕。」光曰：「如君所道，皆家戶所有耳；吾今所問，欲知其權略智調何如也。」正曰：「世子之道，在於承志竭歡，既不得妄有所施為，且智調藏於胸懷，權略應時而發，此之有無，焉可豫設也？」光解正慎宜，不為放談，乃曰：「吾好直言，無所迴避，每彈射利病，為世人所譏嫌。疑省君意亦不甚好吾言，然語有次。今天下未定，智意為先，智意雖有自然，然不可力強致也。此儲君讀書，寧當效吾等竭力博識以待訪問，如博士探策講試以求爵位邪！當務其急者。」正深謂光言為然。後光坐事免官，年九十餘，卒。

來敏
來敏字敬達，義陽新野人，來歙之後也。父艷，為漢司空。〈華嶠《後漢書》曰：艷好學下士，開館養徒眾。少歷顯位，靈帝時位至司空。〉漢末大亂，敏隨姊夫奔荊州，姊夫黃琬是劉璋祖母之侄，故璋遣迎琬妻，敏遂俱與姊入蜀，常為璋賓客。涉獵書籍，善《左氏春秋》，尤精於《倉》、《雅》訓詁，好是正文字。先主定益州，署敏典學校尉。及立太子，以為家令。後主踐阼，為虎賁中郎將。丞相亮住漢中，請為軍祭酒、輔軍將軍，坐事去職。〈亮集有教曰：「將軍來敏對上官顯言『新人有何功德而奪我榮資與之邪？諸人共憎我，何故如是』？敏年老狂悖，生此怨言。昔成都初定，議者以為來敏亂羣，先帝以新定之際，故遂含容，無所禮用。後劉子初選以為太子家令，先帝不悅而不忍拒也。後主既位，吾闇於知人，遂復擢為將軍祭酒，違議者之審見，背先帝所疏外，自謂能以敦厲薄俗，帥之以義。今既不能，表退職，使閉門思愆。」〉亮卒後，還成都為大長秋，又免，後累遷為光祿大夫，復坐過黜。前後數貶削，皆以語言不節，舉動違常也。時孟光亦以樞機不慎，議論干時，然猶愈於敏，俱以耆宿學士見禮於世。而敏荊楚名族，東宮舊臣，特加優待，是故廢而復起。後以敏為執慎將軍，欲令以官重自警戒也，年九十七，景耀中卒。子忠，亦博覽經學，有敏風，與尚書向充等並能協贊大將軍姜維。維善之，以為參軍。

尹默
尹默字思潛，梓潼涪人也。益部多貴今文而不祟章句，默知其不博。乃遠遊荊州，從司馬德操、宋仲子等受古學。皆通諸經史，又專精於《左氏春秋》，自劉歆條例，鄭眾、賈逵父子、陳元、方服虔注說，咸略誦述，不復按本。先主定益州，領牧，以為勸學從事。及立太子，以默為僕，射以《左氏傳》授後主。後主踐阼，拜諫議大夫。丞相亮住漢中，請為軍祭酒。亮卒，還成都，拜大中大夫，卒。子宗傳其業，為博士。〈宋仲子後在魏。《魏略》曰：其子與魏諷謀反，伏誅。魏太子答王朗書曰：「昔石厚與州吁遊，父碏知其與亂；韓子暱田蘇，穆子知其好仁：故君子遊必有方，居必就士，誠有以也。嗟乎！宋忠無石子先識之明，老罹此禍。今雖欲原行滅親之誅，立純臣之節，尚可得邪！」〉

李譔
李譔字欽仲，梓潼涪人也。父仁，字德賢，與同縣尹默懼遊荊州，從司馬徽、宋忠等學。譔具傳其業，又默講論義理，五經、諸子，無不該覽，加博好技藝，算術、卜數，醫藥、弓弩、機械之巧，皆致思焉。始為州書佐、尚書令史。延熙元年，後主立太子，以譔為庶子，遷為僕射，轉中散大夫、右中郎將，猶侍太子。太子愛其多知，甚悅之。然體輕脫，好戲啁，故世不能重也。著古文《易》、《尚書》、《毛詩》、《三禮》、《左氏傳》、《太玄指歸》，皆依準賈、馬，異於鄭玄。與王氏殊隔，初不見其所述，而意歸多同。景耀中卒。時又有漢中陳術，字申伯，亦博學多聞，著《釋部》七篇、《益部耆舊傳》及《志》，位歷三郡太守。

譙周
譙周字允南，巴西西充國人也。父（山幷），字榮始，治《尚書》，兼通諸經及圖緯。州郡辟請，皆不應，州就假師友從事。周幼孤，與母兄同居。既長，耽古篤學，家貧未嘗問產業，誦讀典籍，欣然獨笑，以忘寢食。研精《六經》，尤善書札，頗曉天文，而不以留意；諸子文章非心所存，不悉遍視也。身長八尺，體貌素樸，性推誠不飾。無造次辯論之才，然潛識內敏。

建興中，丞相亮領益州牧，命周為勸學從事。〈《蜀記》曰：周初見亮，左右皆笑。既出，有司請推笑者，亮曰：「孤尚不能忍，況左右乎！」〉亮卒於敵庭，周在家聞問，即便奔赴，尋有詔書禁斷，惟周以速行得達。大將軍蔣琬領刺史，徙為典學從事，總州之學者。後主立太子，以周為僕，轉家令。時後主頗出遊觀，增廣聲樂。周上疏諫曰：

昔王莽之敗，豪傑並起，跨州據郡，欲弄神器，於是賢才智士思望所歸，未必以其勢之廣狹，惟其德之薄厚也。是故於時更始、公孫述及諸有大眾者多己廣大，然莫不快情恣欲，怠於為善，遊獵飲食，不恤民物。 世祖初入河北，馮異等勸之曰：『當行人所不能為。』遂務理冤獄，節儉飲食，動尊法度，故北州歌歎，聲布四遠。於是鄧禹自南陽追之，吳漢、寇恂未識世祖，遙聞德行，遂以權計舉漁陽、上谷突騎迎於廣阿。其望風慕德者邳肜、耿純、劉植之徒，至於輿病繼棺，繈負而至者，不可勝數，故能以弱為強，屠王郎，吞銅馬，折赤眉而成帝業也。及在洛陽，嘗欲小出，車駕已御，銚期諫曰：『天下未寧，臣誠不願陛下細行數出。』即時還車。及征隗囂，穎川盜起，世祖還洛陽，但遣寇恂往，恂曰：『穎川以陛下遠征，故奸猾起叛，未知陛下還，恐不時降；陛下自臨，穎川賊必即降。』遂至穎川，竟如恂言。故非急務，欲小出不敢，至於急務，欲自安不為，故帝者之欲善也如此！故《傳》曰『百姓不徒附』，誠以德先之也。今漢遭厄運，天下三分，雄哲之士思望之時也。陛下天姿至孝，喪逾三年，言及隕涕，雖曾、閔不過也。敬賢任才，使之盡力，有逾成、康。故國內和一，大小戮力，臣所不能陳。然臣不勝大願，願復廣人所不能者。夫挽大重者，其用力苦不眾，拔大艱者，其善術苦不廣，且承事宗廟者，非徒求福祐，所以率民尊上也。至於四時之祀，或有不臨，池苑之觀；或有仍出，臣之愚滯，私不自安。夫憂責在身者，不暇盡樂，先帝之志，堂構未成，誠非盡樂之時。願省減樂官、後宮所增造，但奉備先帝所施，下為子孫節儉之教。

徙為中散大夫，猶侍太子。

於時軍旅數出，百姓凋瘁，周與尚書令陳祗論其利害，退而書之，謂之《仇國論》，其辭曰：

因餘之國小，而肇建之國大，並爭於世而為仇敵。因餘之國有高賢卿者，問於伏愚子曰：「今國事未定，上下勞心，往古之事，能以弱勝強者，其術何如？」伏愚子曰：「吾聞之，處大無患者恆多慢，處小有憂者恆思善；多慢則生亂，恩善則生治，理之常也。故周文養民，以少取多；勾踐卹眾，以弱斃強，此其術也。」賢卿曰：「囊者項強漢弱，相與戰爭，無日寧息，然項羽與漢約分鴻溝為界，各欲歸息民；張良以為民志既定，則難動也，尋帥追羽，終斃項氏，豈必由文王之事乎？肇建之國方有疾疢，我因其隙，陷其邊陲，覬增其疾而斃之也。」伏愚子曰：「當殷、周之際，王候世尊，君臣久固，民習所專；深根者難拔，據固者難遷。當此之時，雖漢祖安能杖劍鞭馬而取天下乎？當秦罷候置守之後，民疲秦役，天下土崩；或歲改主，或月易公，鳥驚獸駭，莫知所從，於是豪強並爭，虎裂狼分，疾搏者獲多，遲後者見吞。今我與肇建皆傳國易世矣，既非秦末鼎沸之時，實有六國並據之勢，故可為文王，難為漢祖。夫民疲勞，則騷擾之兆生，上慢下暴則瓦解之形起。諺曰：『射幸數跌，不如審發。』是故智者不為小利移目，不為意似改步，時可而後動，數合而後舉，故湯、武之師不再戰而克，誠重民勞而度時審也。如遂極武黜征，土崩勢生，不幸遇難，雖有智者將不能謀之矣；若乃奇變縱橫，出入無間，沖波截轍，超谷越山，不由舟楫而濟盟津者，我愚子也，實所不及。」

後遷光祿大夫，位亞九列。周雖不與政事，以儒行見禮。時訪大議，輒據經以對，而後生好事者亦諮問所疑焉。

景耀六年冬，魏大將軍鄧艾克江由，長驅而前。而蜀本謂敵不便至，不作城守調度。及聞艾已人陰平，百姓擾擾，皆進山野，不可禁制。後主使臣羣會議，計無所出。或以為蜀之與吳，本為和國，宜可奔吳；或以為南中七郡，阻險鬥絕，易以自守，宜可奔南。惟周以為：

自古以來，無寄他國為天子者也，今若入吳，固當臣服。且政理不殊，則大能吞小，此數之自然也。由此言之，則魏能並吳，吳不能並魏明矣。等為小稱臣，孰與為大？再辱之恥，何與一辱？且若欲奔南，則當早為之計，然後可果；今大敵以近，禍敗將及，羣小之心，無一可保，恐發足之日，其變不測，何至南之有乎！

羣臣或難周曰：「今艾以不遠，恐不受降，如之何？」周曰：「方今東吳未賓，事勢不得不受之，受之後，不得不禮。若陛下降魏，魏不裂土以封陛下者，周請身詣京都，以古義爭之。」眾人無以易周之理。

後主猶疑於入南，周上疏曰：

或說陛下以北兵深入，有欲適南之計，臣愚以為不安。何者？南方遠夷之地，平常無所供為，猶數反叛，自丞相亮南征，兵勢逼之，窮乃幸從，是後供出官賦，取以給兵，以為愁怨，此患國之人也。今以窮迫，欲往依恃，恐必復反叛，一也；北兵之來，非但取蜀而已，若奔南方，必因人勢衰，及時赴追，二也；若至南方，外當拒敵，內供服御，費用張廣，他無所取，耗損諸夷必甚，甚必速叛，三也；昔王郎以邯鄲僭號，時世祖在信都，畏逼於郎，欲棄還關中。邳肜諫曰：『明公西還，則邯鄲城民不肯捐父母，背城主，而千里送公，其亡叛可必也。』世祖從之，遂破邯鄲。今北兵至，陛下南行，誠恐邳肜之言覆信於今，四也。願陛下早為之圖，可獲爵土；若遂適南，勢窮乃服，其禍必深。《易》曰：『亢之為言，知而不知喪，知存而不知亡；知得失存亡而不失其正者，其惟聖人乎！」言聖人知命而不苟必也，故堯，舜以子不善，知天有授，而求授人；子雖不肖，禍尚未萌，而迎綬於人，況禍以至乎！故微子以殷王之昆，面縛銜璧而歸武王，豈所樂哉，不得已也。

於是遂從周策。劉氏無虞，一邦蒙賴，周之謀也。〈孫綽評曰：譙周說後主降魏，可乎？曰：自為天子而乞降請命，何恥之深乎！夫為社稷死則死之，為社稷亡則亡之。先君正魏之篡，不與同天矣。推過於其父，俛首而事讎，可謂苟存，豈大居正之道哉！孫盛曰：春秋之義，國君死社稷，卿大夫死位，況稱天子而可辱於人乎！周謂萬乘之君偷生苟免，亡禮希利，要冀微榮，惑矣。且以事勢言之，理有未盡。何者？禪雖庸主，實無桀、紂之酷，戰雖屢北，未有土崩之亂，縱不能君臣固守，背城借一，自可退次東鄙以思後圖。是時羅憲以重兵據白帝，霍弋以強卒鎮夜郎。蜀土險狹，山水峻隔，絕巘激湍，非步卒所涉。若悉取舟楫，保據江州，徵兵南中，乞師東國，如此則姜、廖五將自然雲從，吳之三師承命電赴，何投寄之無所而慮於必亡邪？魏師之來，褰國大舉，欲追則舟楫靡資，欲留則師老多虞。且屈伸有會，情勢代起，徐因思奮之民，以攻驕惰之卒，此越王所以敗闔閭，田單所以摧騎劫也，何為匆匆遽自囚虜，下堅壁於敵人，致斫石之至恨哉？葛生有云：「事之不濟則已耳，安能復為之下！」壯哉斯言，可以立懦夫之志矣。觀古燕、齊、荊、越之敗，或國覆主滅，或魚縣鳥竄，終能建功立事，康復社稷，豈曰天助，抑亦人謀也。向使懷苟存之計，納譙周之言，何邦基之能構，令名之可獲哉？禪既闇主，周實駑臣，方之申包、田單、范蠡、大夫種，不亦遠乎！〉

時晉文王為魏相國，以周有全國之功，封陽城亭侯。又下書辟周，周發至漢中，困疾不進。咸熙二年夏，巴郡文立從洛陽還蜀，過見周。周語次，因書版示立曰：「典午忽兮，月酉沒兮。」典午者謂司馬也，月酉者謂八月也，至八月而文王果崩。〈《華陽國志》曰：文立字廣休，少治毛詩、三禮，兼通羣書。刺史費禕命為從事，入為尚書郎，復辟禕大將軍東曹掾，稍遷尚書。蜀並於魏，梁州建，首為別駕從事，舉秀才。晉泰始二年，拜濟陰太守，遷太子中庶子。立上言：「故蜀大官及盡忠死事者子孫，雖仕郡國，或有不才，同之齊民為劇；又諸葛亮、蔣琬、費禕等子孫流徙中畿，各宜量才敘用，以慰巴、蜀之心，傾吳人之望。」事皆施行。轉散騎常侍，獻可替否，多所補納。稍遷衛尉，中朝服其賢雅，為時名卿。咸寧末卒。立章奏詩詩賦論頌凡數十篇。〉

晉室踐阼，累下詔所在發遣周。周遂輿疾詣洛，泰始三年至。以疾不起，就拜騎都尉，周乃自陳無功而封，求還爵土，皆不聽許。五年，予常為本郡中正，清定事訖，求休還家，往與周別。周語予曰：「昔孔子七十二、劉向、楊雄七十一而沒，今吾年過七十，庶慕孔子遺風，可與劉、楊同軌，恐不出後歲，必便長逝，不復相見矣。」疑周以術知之，假而此言也。六年秋，為散騎常侍，疾篤不拜，至冬卒。〈《晉陽秋》載詔曰：「朕甚悼之，賜朝服一具，衣一襲，錢十五萬。」周息熙上言，周臨終屬熙曰：「久抱疾，未曾朝見，若國恩賜朝服衣物者，勿以加身。當還舊墓，道險行難，豫作輕棺。殯斂已畢，上還所賜。」詔還衣服，給棺直。〉凡所著述，擇定《法訓》、《五經論》、《古史考》書之屬百餘篇。〈益部耆舊傳曰：益州刺史董榮圖畫周像於州學，命從事李通頌之曰：「抑抑譙侯，好古述儒，寶道懷真，鑑世盈虛，雅名美跡，終始是書。我後欽賢，無言不譽，攀諸前哲，丹青是圖。嗟爾來葉，鑑茲顯模。」〉

孫 譙秀
周三子，熙、賢、同，少子同頗好周業，亦以忠篤質素為行，舉孝廉，除錫令、東宮洗馬，召不就。〈周長子熙。熙子秀，字元彥。《晉陽秋》曰：秀性清靜，不交於世，知將大亂，豫絕人事，從兄弟及諸親裡不與相見。州郡辟命，及李雄盜蜀，安車徵秀，又雄叔父驤、驤子壽辟命，皆不應。常冠鹿皮，躬耕山藪。永和三年，安西將軍桓溫平蜀，表薦秀曰：「臣聞大樸既虧，則高尚之標顯；道喪時昏，則忠貞之義彰。故有洗耳投淵以振玄邈之風，亦有秉心矯跡以惇在三之節。是以上代之君，莫不崇重斯軌，所以篤俗訓民，靜一流競。伏惟大晉應符禦世，運無常通，時有屯蹇，神州丘墟，三方圮裂，兔罝絕響於中林，白駒無聞於空谷，斯有識之所悼心，大雅之所嘆息者也。陛下聖德嗣興，方恢天緒。臣昔奉役，有事西土，鯨鯢既縣，思宣大化；訪諸故老，搜楊潛逸，庶武羅於羿、浞之墟，想王蠋於亡齊之境。竊聞巴西譙秀，植操貞固，抱德肥遁，揚清渭波。於時皇極遘道消之會，羣黎蹈顛沛之艱，中華有顧瞻之哀，幽谷無遷喬之望；凶命屢招，姦威仍偪，身寄虎吻，危同朝露，而能抗節玉立，誓不降辱，杜門絕跡，不面偽庭，進免龔勝亡身之禍，退無薛方詭之譏；雖園、綺之棲商、洛，管寧之默遼海，方之於秀，殆無以過。於今西土，以為美談。夫旌德禮賢，化道之所先，崇表殊節，聖哲之上務。方今六合未康，豺狼當路，遺黎偷薄，義聲弗聞，益宜振起道義之徒，以敦流遁之弊。若秀蒙薄帛之徵，足以鎮靜頹風，軌訓囂俗；幽遐仰流，九服知化矣。」及蕭敬叛亂，避難宕渠川中，鄉人宗族馮依者以百數。秀年八十，眾人以其薦老，欲代之負擔，秀拒曰：「各有老弱，當先營救。吾氣力自足堪此，不以垂朽之年累諸君也。」後十餘年，卒於家。〉

郤正
郤正字令先，河南偃師人也。祖父儉，靈帝末為益州刺史，為盜賊所殺。會天下大亂，故正父揖因留蜀。揖為將軍孟達都督，隨達降魏，為中書令史。正本名纂。少以父死母嫁，單煢雙立，而安貧好學，博覽墳籍。弱冠能屬文，入為秘書吏，轉為令史，遷郎，至令。性淡於榮利，而尤耽意文章，自司馬、王、揚、班、傅、張、蔡之儔遺文篇賦，及當世美書善論，益部有者，則鑽鑿推求，略皆寓目。自在內職，與宦人黃皓比屋周旋，經三十年。皓從微至貴，操弄威權，正既不為皓所愛，亦不為皓所憎，是以宮不過六百石，而免於憂患。

依則先儒，假文見意，號曰：《釋譏》，其文繼於崔駰《達旨》。其辭曰：

或有譏余者曰：『聞之前記，夫事與時並，名與功偕，然則名之與事，前哲之急務也。是故創製作範，匪時不立，流稱垂名，匪功不記，名必須功而乃顯，事亦俟時以行止，身沒名滅，君子所恥。是以達人研道，探頤索微，觀天運之符表，考人事之盛衰，辯者馳說，智者應機，謀夫演略，武士奮威，雲合霧集，風激電飛，量時揆宜，用取世資，小屈大申，存公忽私，雖尺枉而尋直，終揚光以發輝也。今三方鼎跱，九有未乂，悠悠四海，嬰丁禍敗，嗟道義之沉塞，愍生民之顛沛，此誠聖賢拯救之秋，烈士樹功之會也。吾子以高朗之才，珪璋之質，兼覽博窺，留心道術，無遠不致，無幽不悉；挺身取命，幹茲奧秘，躊躇紫闥，喉舌是執，九考不移，有入無出，〈《尚書》曰：三載考績，三考黜陟幽明。九考則二十七年。〉究古今之真偽，計時務得失。雖時獻一策，偶進一言，釋彼官責，慰此素餐，固未能輸竭忠款，盡瀝胸肝，排方入直，惠彼黎元，俾吾徒草鄙並有聞焉也。盍亦綏衡綏轡，回軌易塗，輿安駕肆，思馬斯徂，審歷揭以投濟，要夷庚之赫憮，播秋蘭以芳世，副吾徒之彼圖，不亦盛與！』余聞而歎曰：『嗚呼，有若雲乎邪！夫人心不同，實若其面，子雖光麗，既美且艷，管窺筐舉，守厥所見，未可以言八紘之形埒，信萬事之精練也。』或人率爾，仰而揚衡曰：『是何言與！是何言與！』」

余應之曰：「虞帝以面從為戒，孔聖以悅己為尤。若子之言，良我所思，將為吾子論而釋之。昔在鴻荒，朦昧肇初，三皇應菉，五帝承符，爰暨夏、商，前典攸書。姬衰道缺，霸者冀扶，嬴氏慘虐，吞嚼八區，於是從橫雲起，狙詐如星，奇衺蠭動，智故萌生；或飾真以仇偽，或挾邪以干榮，或詭道以要上，或鬻技以自矜；背正崇邪，棄直就佞，忠無定分，義無常經。故鞅法窮而慝作，斯義敗而姦成，呂門大而宗滅，韓辯立而身刑。夫何故哉？利回其心，寵耀其目，赫赫龍章，鑠鑠車服。偷幸苟得，如反如仄，淫邪荒迷，恣睢自極，和鸞未調而身在轅側，庭寧未踐而櫟折榱覆。天收其精，地縮其澤，人吊其躬，鬼芟其額。初升高岡，終隕幽壑，朝含榮潤，夕為枯魄。是以賢人君子，深圖遠慮，畏彼咎戾，超然高舉，寧曳屬於塗中，穢濁世之休譽。彼豈輕主慢民，而忽於時務哉？蓋《易》著行止之戒，《詩》有靖恭之歎，乃神之聽之而道使之然也。自我大漢，應天順民，政治之隆，皓若陽春，俯憲坤典，仰式乾文。播皇澤以熙世，揚茂化之酢醇，君臣覆度，各守厥真，上垂詢納之弘，下有匡救之責，士無虛華之寵，民有一行之跡，粲乎亹亹，尚此忠益。然而道有隆窳，物有興廢，有聲有寂，有光有翳。朱陽否於素秋，玄陰抑於孟春，羲和逝而望舒系，運氣匿而耀靈陳。沖、質不永，桓、靈墜敗，英雄雲布，豪傑蓋世，家挾殊議，人懷異計。故從橫者欻披其胸。狙詐者暫吐其舌也。

今天綱已綴，德樹西鄰，丕顯祖之宏規，縻好爵於士人，興五教以訓俗，豐九德濟民，肅明祀以礿祭，幾皇道以輔真。雖跱者未一，偽者未分，聖人垂戒，蓋均無貧；故君臣協美於朝，黎庶欣戴於野，動若重規，靜若疊矩。濟濟偉彥，元凱之倫也，有過必知，顏子之仁也．侃侃庶政，冉、季之治也，鷹揚鷙騰，伊、望之事也；總羣俊之上略，含薛氏之三計，敷張、陳之秘策，故力徵以勤世，援化英而不遑，豈暇修枯籜於榛穢哉！然吾不才，在朝累紀，托身所天，心焉是恃。樂滄海之廣深，歎篙岳之高跱，聞仲尼之贊商，感鄉校之益己，彼平仲之和羹，亦近可而替否；故矇冒瞽說，時有攸獻，譬遒人之有採於市閭，遊童之吟詠乎疆畔，庶以增廣福祥，輸力規諫。若其合也，則以暗協明，進應靈符；如其違也，自我常分，退守己愚。進退任數，不矯不誣，循性樂天，夫何恨諸？此其所既入不出，有而若無者也。狹屈氏之常醒，濁漁父之必醉，溷柳季之卑等辱，編夷、叔之高懟。合不以得，違以不失，得不克詘，失不慘悸。不樂前以顧軒，不就後以慮輊，不鬻譽以乾澤，不辭愆以忌絀。何責之釋？何餐之卹？何方之排？何直之入？九考不移，固其所執也。方今朝士山積，髦俊成羣，猶鱗介之潛乎巨海，毛羽之集乎鄧林，游禽逝不為之鮮，浮魴臻不為之殷。且陽靈幽於唐葉，陰精應於商時，陽盱請而洪災息，桑林禱而甘澤滋。〈《淮南子》曰：禹為水，以身請於陽盱之河，湯苦旱，以身禱於桑林之際，聖人之憂民，如此其明也。《呂氏春秋》曰：昔殷湯克夏桀而天下大旱，三年不收，湯乃以身禱於桑林曰：「余一人有罪，無及萬方，萬方有罪，在余一人，無以一人之不敏，使上帝毀傷民之大命。」湯於是剪其髮，攦其爪，自以為犧牲，用祈福於上帝。民乃甚悅。雨乃大至。〉行止有道，啟塞有期。我師遺訓，不怨不尤，委命恭己，我又何辭？辭窮路單，將反初節，綜墳典之流勞，尋孔氏之遺藝，綴微辭以存道，儘先軌而投制，題叔肸之優遊，美疏氏之遐逝，收止足以言歸，泛皓然以容裔，欣環堵以恬娛，免咎悔於斯世，顧茲心之未泰，懼末塗之泥滯，仍求激而增憤，肆中懷以告誓。昔九方考精於至貴，秦牙沈思於殊形；〈《淮南子》曰：秦穆公謂伯樂曰：「子之年長矣，子姓有可使求馬者乎？」對曰：「良馬者，可以形容筋骨相也。相天下之馬者，若滅若沒，若失若亡，其一若此馬者，絕塵卻轍。臣之子皆下才也，可告以良馬而不可告以天下之馬。天下之馬，臣有所與共儋纏採薪九方堙，此其相馬，非臣之下也，請見之。」穆公見之，使之求馬，三月而反，報曰：「已得馬矣，在於沙丘。」穆公曰：「何馬也？」對曰：「牝而黃。」使人往取之，牡而驪。穆公不悅，召伯樂而問之曰：「敗矣，子之所使求馬者也！毛物牝牡尚弗能知，又何馬之能知？」伯樂喟然太息曰：「一至此乎！是乃所以千萬（里）臣而無數者也。若堙之所觀者天機也，得其精而忘其粗，在其內而忘其外，見其所見而不見其所不見，視其所視而遺其所不視，若彼之所相者，乃有貴乎馬者。」馬至，而果天下之馬也。淮南子又曰：伯樂、寒風、秦牙、葛青，所相各異，其知馬一也；蓋九方觀其精，秦牙察其形。〉薛燭察寶以飛譽，〈《越絕書》曰：昔越王句踐有寶劍五枚，聞於天下。客有能相劍者名薛燭，王召而問之：「吾有寶劍五，請以示子。」乃取豪曹、臣闕，薛燭曰：「皆非也。」又取純鉤、湛盧，燭曰：「觀其劍鈔，爛爛如列宿之行，觀其光，渾渾如水之將溢於塘，觀其文，渙渙如冰將釋，此所謂純鉤邪？」王曰：「是也。」王曰：「客有直之者，有市之鄉三，駿馬千匹，千戶之都二，可乎？」薛燭曰：「不可。當造此劍之時，赤堇之山破而出錫，若邪之谿涸而出銅，雨師掃灑，雷公擊鼓，太一下觀，天精下之，歐冶乃因天之精，悉其伎巧，一曰純鉤，二曰湛盧。今赤堇之山已合，若邪之谿深而不測，歐冶子已死，雖傾城量金，珠玉竭河，獨不得此一物。有市之鄉三，駿馬千匹，千戶之都二，亦何足言與！」〉瓠梁托弦以流聲；〈《淮南子》曰：瓠巴鼓瑟而鱘魚聽之。又曰：瓠梁之歌可隨也，而以歌者不可為也。〉齊隸拊髀以濟文，〈臣松之曰：按此謂孟嘗君田文下坐客，能作雞鳴以濟其厄者也。凡作雞鳴，必先拊髀，以傚雞之拊翼也。〉楚客潛寇以保荊：〈《淮南子》曰：楚將子發好求技道之士。楚有善為偷者，往見曰：「聞君求技道之士，臣偷也，原以技備一卒。」子發聞之，衣不及帶，冠不暇正，出見而禮之。左右諫曰：「偷者，天下之盜也，何為禮之？」君曰：「此非左右之所得與。」後無幾何，齊興兵伐楚。子發將師以當之，兵三卻。楚賢大夫皆盡其計而悉其誠，齊師愈強。於是卒偷進請曰：「臣有薄技，原為君行之。」君曰「諾」。偷即夜出，解齊將軍之帳，而獻之子發。子發使人歸之，曰：「卒有出採薪者，得將軍之帳，使使歸於執事。」明日又復往取枕，子發又使歸之。明日又復往取簪，子發又使歸之。齊師聞之大駭，將軍與軍吏謀曰：「今日不去，楚軍恐取吾頭矣！」即旋師而去。〉雍門援琴而挾說，〈桓譚《新論》曰：雍門周以琴見，孟嘗君曰：「先生鼓琴，亦能令文悲乎？」對曰：「臣之所能令悲者，先貴而後賤，昔富而今貧，擯壓窮巷，不交四鄰；不若身材高妙，懷質抱真，逢讒罹謗，怨結而不得信；不若交歡而結愛，無怨而生離，遠赴絕國，無相見期；不若幼無父母，壯無妻兒，出以野澤為鄰，入用堀穴為家，困於朝夕，無所假貸：若此人者，但聞飛烏之號，秋風鳴條，則傷心矣，臣一為之援琴而長太息，未有不淒惻而涕泣者也。今若足下，居則廣廈高堂，連闥洞房，下羅帷，來清風；倡優在前，諂諛侍側，揚激楚，舞鄭妾，流聲以娛耳，練色以淫目；水戲則舫龍舟，建羽旗，鼓釣乎不測之淵；野遊則登平原，馳廣囿，強弩下高鳥，勇士格猛獸；置酒娛樂，沈醉忘歸：方此之時，視天地曾不若一指，雖有善鼓琴，未能足下也。」孟嘗君曰：「固然！」雍門周曰：「然臣竊為足下有所常悲。夫角帝而困秦者君也，連五國而伐楚者又君也。天下未嘗無事，不從即衡；從成則楚王，衡成則秦帝。夫以秦、楚之強而報弱薛，猶磨蕭斧而伐朝菌也，有識之士，莫不為足下寒心。天道不常盛，寒暑更進退，千秋萬歲之後，宗廟必不血食；高台既已傾，曲池又已平，墳墓生荊棘，狐狸穴其中，遊兒牧豎躑躅其足而歌其上曰：『孟嘗君之尊貴，亦猶若是乎！』」於是孟嘗君喟然太息，涕淚承睫而未下。雍門周引琴而鼓之，徐動宮徵，叩角羽，終而成曲，孟嘗君遂歔欷而就之曰：「先生鼓琴，令文立若亡國之人也。」〉韓哀秉轡而馳名；〈《呂氏春秋》曰：韓哀作禦。王褒聖主得賢臣頌曰：及至駕齧膝，參乘旦，王良執靶，韓哀附輿，縱馳騁騖，忽如景靡，過都越國，蹶如歷塊，追奔電，逐遺風，周流八極，萬里一息，何其遼哉！人馬相得也。〉盧敖翱翔乎玄闕，若士竦身於雲清。〈《淮南子》曰：盧敖遊乎北海，經乎太陰，入乎玄闕，至於蒙轂之上，見一士焉，深目而玄準，戾頸而鳶肩，豐上而殺下，軒軒然方迎風而舞，顧見盧敖慢然下其臂，遯逃乎碑下。盧敖俯而視之，方卷龜殼而食合梨。盧敖乃與之語曰：「惟敖為背羣離黨，窮觀於六合之外者，非敖而已乎！敖幼而好遊，長不喻解，周行四極，惟北陰之不闚，今卒睹夫子於是，子殆可與敖為交乎！」若士者蠤然而笑曰：「嘻乎！子中州民，寧肯而遠至此？此猶光乎日月而戴列星，陰陽之所行，四時之所生，此其比夫不名之地，猶突奧也。若我南游乎罔{罒良}之野，北息於沈墨之鄉，西窮冥冥之黨，東貫鴻濛之光，此其下無地而上無天，聽焉無聞，視焉則眴，此其外猶有沈沈之汜，其餘一舉而千萬里，吾猶未能之在。今子遊始至於此，乃語窮觀，豈不亦遠哉！然子處矣，吾與汗漫期於九垓之上，吾不可以久。」若士舉臂而竦身，遂入雲中。盧敖仰而視之，弗見乃止，曰：「吾比夫子也，猶黃鵠之與壤蟲，終日行不離咫尺，自以為遠，不亦悲哉！」〉余實不能齊技於數子，故乃靜然守己而自寧。」

景耀六年，後主從譙周之計，遣使請降於鄧艾。其書，正所造也。明年正月，鐘會作亂成都，後主東遷洛陽，時擾攘倉卒。蜀之大臣無冀從者，惟正及殿中督汝南張通，捨妻子單身隨侍。後主賴正相導宜適，舉動無闕，乃慨然歎息，恨知正之晚，時論嘉之。賜爵關內候。泰始中，除安陽令，遷巴西太守。泰始八年詔曰：「正昔在成都，顛沛守義，不違忠節，及見受用，盡心幹事，有治理之績，其以正為巴西太守。」咸寧四年卒。凡所著述詩論賦之屬，垂百篇。

評價
評曰：杜微脩身隱靜，不役當世，庶幾夷、皓之槩。周羣佔天有徵，杜瓊沈默慎密，諸生之純也。許、孟、來、李，博涉多聞，尹默精於左氏，雖不以德業為稱，信皆一時之學士。譙周詞理淵通，為世碩儒，有董、揚之規，郤正文辭燦爛，有張、蔡之風，加其行止，君子有取焉。二子處晉事少，在蜀事多，故著於篇。〈張璠以為譙周所陳降魏之策，蓋素料劉禪懦弱，心無害戾，故得行也。如遇忿肆之人，雖無他算，然矜殉鄙恥，或發怒妄誅，以立一時之威，快其斯須之意者，此亦夷滅之禍云。〉


Chinese text: This work was published before January 1, 1923, and is in the
public domain worldwide because the author died at least 100 years ago.
