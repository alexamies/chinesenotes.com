吳夫人
　　孫破虜吳夫人，吳主權母也。本吳人，徙錢唐，早失父母。與弟景居。孫堅聞其才貌，欲娶之。吳氏親戚嫌堅輕狡，將拒焉，堅甚以慚恨。夫人謂親戚曰：「何愛一女以取禍乎？如有不遇，命也。」於是遂許為婚，生四男一女。〈《搜神記》曰：初，夫人孕而夢月入其懷，既而生策。及權在孕，又夢日入其懷，以告堅曰：「昔妊策，夢月入我懷，今也又夢日入我懷，何也？」堅曰：「日月者陰陽之精，極貴之象，吾子孫其興乎！」〉

　　景常隨堅征伐有功，拜騎都尉。袁術上景領丹楊太守，討故太守周昕，遂據其郡。孫策與孫河、呂範依景，合眾共討涇縣山賊祖郎。郎敗走。會為劉繇所迫，景復北依術，術以為督軍中郎將，與孫賁共討樊能、於麋於橫江，又擊笮融、薛禮於秣陵。時策被創牛渚，降賊復反，景攻討，盡禽之。從討劉繇，繇奔豫章，策遣景、賁到壽春報術。術方與劉備爭徐州，以景為為廣陵太守。術後僭號。策以書喻術，術不納，便絕江津，不與通，使人告景。景即委郡東歸，策復以景為丹揚太守。漢遣議郎王誧〈音普。〉銜命南行，表景為揚武將軍，領郡如故。

　　及權少年統業，夫人助治軍國，甚有補益。〈《會稽典錄》曰：策功曹魏騰，以迕意見譴，將殺之，士大夫憂恐，計無所出。夫人乃倚大井而謂策曰：「汝新造江南，其事未集，方當優賢禮士，舍過錄功。魏功曹在公盡規，汝今日殺之，則明日人皆叛汝。吾不忍見禍之及，當先投此井中耳。」策大驚，遽釋騰。夫人智略權譎，類皆如此。〉建安七年，臨薨，引見張昭等，屬以後事，合葬高陵。〈《志林》曰：按會稽貢舉簿，建安十二年到十三年闕，無舉者，云府君遭憂，此則吳后以十二年薨也。八年九年皆有貢舉，斯甚分明。〉

　　八年，景卒宮，子奮授兵為將，封新亭侯，卒。〈《吳書》曰：權徵荊州，拜奮吳郡都督，以鎮東方。《吳書》曰：祺與張溫、顧譚友善，權令關平辭訟事。〉子安嗣，安坐黨魯王霸死。奮弟祺嗣，封都亭侯，卒。子纂嗣。纂妻即滕胤女也，胤被誅，竝遇害。

謝夫人
　　吳主權謝夫人，會稽山陰人也。父煚，漢尚書郎、徐令。〈煚子承撰《後漢書》，稱煚幼以仁孝為行，明達有令才。煚弟貞，履蹈法度，篤學尚義，舉孝廉，建昌長，卒官。〉權母吳，為權聘以為妃，愛幸有寵。後權納姑孫徐氏，欲令謝下之，謝不肯，由是失志。早卒。後十餘年，弟承拜五官郎中，稍遷長沙東部都尉、武陵太守，撰《後漢書》百餘卷。〈《會稽典錄》曰：承字偉平，博學洽聞，嘗所知見，終身不忘。子崇揚威將軍，崇弟勗吳郡太守，竝知名。〉

徐夫人
　　吳主權徐夫人，吳郡富春人也。祖父真，與權父堅相親，堅以妹妻真，生琨。琨少仕州郡，漢末擾亂，去吏，隨堅征伐有功，拜偏將軍。堅薨，隨孫策討樊能、於糜等於橫江，擊張英於當利口。而船少，欲駐軍更求。琨母時在軍中，謂琨曰：「恐州家多發水軍來逆人，則不利矣，如何可駐邪？宜伐蘆葦以為泭，佐船渡軍。」〈泭音敷。郭璞注《方言》曰：「泭，水中簰也。」〉琨具啟策，策即行之。眾悉俱濟，遂破英，擊走笮融、劉繇，事業克定。策表琨領丹楊太守，會吳景委廣陵來東，復為丹楊守。〈《江表傳》曰：初，袁術遣從弟胤為丹楊，策令琨討而代之。會景還，以景前在（仕）丹楊，寬仁得眾，吏民所思，而琨手下兵多，策嫌其太重，且方攻伐，宜得琨眾，乃復用景，召琨還吳。〉琨以督軍中郎將領兵，從破廬江太守李術，封廣德侯，遷平虜將軍。後從討黃祖，中流矢卒。

　　琨生夫人，初適同郡陸尚。尚卒，極為討虜將軍在吳，聘以為妃，使母養子登。後權遷移，以夫人妒忌，廢處吳。積十餘年，權為吳王及即尊號，登為太子，群臣請立夫人為后，權意在步氏，卒不許。後以疾卒。兄矯，嗣父琨侯，討平山越，拜偏將軍，先夫人卒，無子。弟祚襲封，亦以戰功至（於）蕪湖督、平魏將軍。

步夫人
　　吳主權步夫人，臨淮淮陰人也。與丞相騭同族。漢末，其母攜將徙廬江，廬江為孫策所破，皆東渡江，以美麗得幸於權，寵冠後庭。生二女，長曰魯班，字大虎，前配周瑜子循，後配全琮。少曰魯育，字小虎，前配朱據，後配劉纂。〈《吳曆》曰：纂先尚權中女，早卒，故又以小虎為繼室。〉

　　夫人性不妒忌，多所推近，故久見愛待。權為王及帝，意欲以為后，而群臣議在徐氏，權依違者十餘年，然宮內皆稱皇后，親戚上疏稱中宮。及薨，臣下緣權指，請追正名號，乃贈印綬，策命曰：

　　惟赤烏元年閏月戊子，皇帝曰：嗚呼皇后，惟后佐命，共承天地。虔恭夙夜，與朕均勞。內教修整，禮義不愆。寬容慈惠，有淑懿之德。民臣懸望，遠近歸心。朕以世難未夷，大統未一，緣后雅志，每懷謙損。是以於時未授名號，亦必謂后降年有永，永與朕躬對揚天休。不寤奄忽，大命近止。朕恨本意不早昭顯，傷后殂逝，不終天祿。愍悼之至，痛於厥心。今使使持節丞相（醴陵亭侯雍）奉策授號，配食先后。魂而有靈，嘉其寵榮。嗚呼哀哉！

　　葬於蔣陵。

琅邪王夫人
　　吳主權王夫人，琅邪人也。〈《吳書》曰：夫人父名盧九。〉夫人以選入宮，黃武中得幸，生（孫）和，寵次步氏。步氏薨後，和立為太子，權將立夫人為后，而全公主素憎夫人，稍稍譖毀。及權寢疾。言有喜色，由是權深責怒，以憂死。和子皓立，追尊夫人曰大懿皇后，封三弟皆列侯。

南陽王夫人
　　吳主權王夫人，南陽人也。以選人宮，嘉禾中得幸，生（孫）休。及和為太子，和母貴重，諸姬有寵者，皆出居外。夫人出公安，卒，因葬焉。休即位，遣使追尊曰敬懷皇后，改葬敬陵。王氏無後，封同母弟文雍為亭侯。

潘夫人
　　吳主權潘夫人，會稽句章人也。父為吏，坐法死。夫人與姊俱輸織室，權見而異之，召充後宮。得幸有娠，夢有以龍頭授己者，己以蔽膝受之，遂生（孫）亮。赤烏十三年，亮立為太子，請出嫁夫人之姊，權聽許之。明年，立夫人為皇后。性險妒容媚，自始至卒，譖害袁夫人等甚眾。〈《吳錄》曰：袁夫人者，袁術女也，有節行而無子。權數以諸姬子與養之，輒不育。及步夫人薨，權欲立之。夫人自以無子，固辭不受。〉權不豫，夫人使問中書令孫弘呂后專制故事。侍疾疲勞，因以羸疾，諸宮人伺其昏臥，共縊殺之，託言中惡。後事洩，坐死者六七人。權尋薨，合葬蔣陵。孫亮即位，以夫人姊婿譚紹為騎都尉，授兵。亮廢，紹與家屬送本部廬陵。

全夫人
　　孫亮全夫人，全尚女也。（尚）從祖母公主愛之，每進見輒與俱。及潘夫人母子有寵，全主自以與孫和母有隙，乃勸權為潘氏男亮納夫人，亮遂為嗣。夫人立為皇后，以尚為城門校尉，封都亭侯，代滕胤為太常、衛將軍，進封永平侯，錄尚書事。時全氏侯有五人，並典兵馬。其餘為侍郎、騎都尉，宿衛左右，自吳興，外戚貴盛莫及。及魏大將諸葛誕以壽春來附，而全懌、全端、全禕、全儀等並因此際降魏。全熙謀洩見殺，由是諸全衰弱。會孫綝廢亮為會稽王，後又黜為候官侯。夫人隨之國，居候官，尚將家屬徙零陵，追見殺。〈《吳錄》曰：亮妻惠解有容色，居候官，吳平乃歸，永寧中卒。〉

朱夫人
　　孫休朱夫人，朱據女，休姊公主所生也。〈臣松之以為休妻其甥，事同漢惠。荀悅譏之已當，故不復廣言。〉赤烏末，權為休納以為妃。休為琅邪王，隨居丹楊。建興中，孫峻專政，公族皆患之。全尚妻即峻姊。故惟全主祐焉。初，孫和為太子時，全主譖害王夫人，欲廢太子，立魯王，朱主不聽，由是有隙。五鳳中，孫儀謀殺峻，事覺被誅。全主因言朱主與儀同謀，峻枉殺朱主。休懼，遣夫人還建業，執手泣別。既至，峻遣還休。太平中，孫亮知朱主為全主所害，問朱主死意？全主懼曰：「我實不知，皆據二子熊、損所白。」亮殺熊、損。損妻是峻妹也，孫綝益忌亮，遂廢亮，立休。永安五年，立夫人為皇后。休卒，群臣尊夫人為皇太后，孫皓即位月餘，貶為景皇后。稱安定宮。甘露元年七月，見逼薨，合葬定陵。〈《搜神記》曰：孫峻殺朱主，埋於石子岡。歸命即位，將欲改葬之。塚墓相亞，不可識別，而宮人頗識主亡時所著衣服，乃使兩巫各住一處以伺其靈，使察鑑之，不得相近。久時，二人俱白：見一女人年可三十餘，上著青錦束頭，紫白袷裳，丹綈絲履，從石子岡上半岡，而以手抑膝長太息，小住須臾，進一塚上便住，徘徊良久，奄然不見。二人之言，不謀而同，於是開塚，衣服如之。〉

何姬
　　孫和何姬，丹楊句容人也。父遂，本騎士。孫權嘗遊幸諸營，而姬觀於道中，權望見異之，命宦者召入，以賜子和。生男，權喜。名之曰彭祖，即皓也。太子和既廢，後為南陽王，居長沙。孫亮即位，孫峻輔政。峻素媚事全主，全主與和母有隙，遂勸峻徙和居新都，遣使賜死，嫡妃張氏亦自殺。何姬曰：「若皆從死，誰當養孤？」遂拊育皓及其三弟。皓即位，尊和為昭獻皇帝，〈《吳錄》曰：皓初尊和為昭獻皇帝，俄改曰文皇帝。〉何姬為昭獻皇后，稱昇平宮，月餘，進為皇太后。封弟洪永平侯，蔣溧陽侯，植宣城侯。洪卒，子邈嗣，為武陵監軍，為晉所殺。植官至大司徒。吳末昏亂，何氏驕僭，子弟橫放，百姓患之。故民訛言「皓久死，立者何氏子」云。〈《江表傳》曰：皓以張布女為美人，有寵，皓問曰：「汝父所在？」答曰：「賊以殺之。」皓大怒，棒殺之。後思其顏色，使巧工刻木作美人形象，恆置座側。問左右：「布復有女否？」答曰：「布大女適故衛尉馮朝子純。」即奪純妻入宮，大有寵，拜為左夫人，晝夜與夫人房宴，不聽朝政，使尚方以金作華燧、步搖、假髻以千數。令宮人著以相撲，朝成夕敗，輒出更作，工匠因緣偷盜，府藏為空。會夫人死，皓哀愍思念，葬於苑中，大作塚，使工匠刻柏作木人，內塚中以為兵衛，以金銀珍玩之物送葬，不可稱計。已葬之後，皓治喪於內，半年不出。國人見葬太奢麗，皆謂皓已死，所葬者是也。皓舅子何都顏狀似皓，云都代立。臨海太守奚熙信訛言，舉兵欲還誅都，都叔父植時為備海督，擊殺熙，夷三族，訛言乃息，而人心猶疑。〉

滕夫人
　　孫皓滕夫人，故太常胤之族女也。胤夷滅，夫人父牧，以疏遠徙邊郡。孫休即位，大赦，得還，以牧為五官中郎。皓既封烏程侯，聘牧女為妃。皓即位，立為皇后，封牧高密侯，拜衛將軍，錄尚書事。後朝士以牧尊戚，頗推令諫爭。而夫人寵漸衰，皓滋不悅，皓母何恆左右之。又太史言，於運歷，后不可易，皓信巫覡，故得不廢，常供養昇平宮。牧見遣居蒼梧郡，雖爵位不奪，其實裔也，遂道路憂死。長秋官僚，備員而已，受朝賀表疏如故。而皓內諸寵姬，佩皇后璽紱者多矣。〈《江表傳》曰：皓又使黃門備行州郡，科取將吏家女。其二千石大臣子女，皆當歲歲言名，年十五六一簡閱，簡閱不中，乃得出嫁。后宮千數，而採擇無已。〉天紀四年，隨皓遷於洛陽。

【評】
　　評曰：《易》稱「正家而天下定」。《詩》云：「刑於寡妻，至於兄弟，以御於家邦」。誠哉，是言也！遠觀齊桓，近察孫權，皆有識士之明，傑人之志，而嫡庶不分，閨庭錯亂，遺笑古今，殃流後嗣。由是論之，惟以道義為心、平一為主者，然後克免斯累邪！


Chinese text: This work was published before January 1, 1923, and is in the
public domain worldwide because the author died at least 100 years ago.
