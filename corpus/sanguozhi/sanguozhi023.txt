和洽 常林 楊俊 杜襲 趙俨 裴潜

目录
1	和洽
1.1	許劭
2	常林
3	楊俊
4	杜襲
5	趙俨
6	裴潜
6.1	子 秀
7	【評】
和洽
和洽字陽士，汝南西平人也。舉孝廉，大將軍辟，皆不就。袁紹在冀州，遣使迎汝南士大夫。洽獨以「冀州土平民强，英桀所利，四战之地。本初乘资，虽能强大，然雄豪方起，全未可必也。荆州刘表无他远志，爱人乐士，土地险阻，山夷民弱，易依倚也」。遂与亲旧俱南从表，表以上客待之。洽曰：「所以不从本初，辟争地也。昏世之主，不可黩近，久而阽危，〈臣松之案《汉书文纪》曰「阽於死亡」，《食货志》曰「阽危若是」，注曰「阽音盐，如屋檐，近边欲堕之意也。」一曰「临危曰阽」。〉必有谗慝间其中者。」遂南度武陵。

太祖定荆州，辟为丞相掾属。时毛玠、崔琰并以忠清幹事，其选用先尚俭节。洽言曰：「天下大器，在位与人，不可以一节（俭）也。俭素过中，自以处身则可，以此节格物，所失或多。今朝廷之议，吏有著新衣、乘好车者，谓之不清；长吏过营，形容不饰，衣裘敝坏者，谓之廉洁。至令士大夫故汙辱其衣，藏其舆服；朝府大吏，或自挈壶餐以入官寺。夫立教观俗，贵处中庸，为可继也。今崇一概难堪之行以检殊涂，勉而为之，必有疲瘁。古之大教，务在通人情而已。凡激诡之行，则容隐伪矣。」〈孫盛曰：昔先王御世，观民设教，虽质文因时，损益代用，至於车服礼秩，贵贱等差，其归一揆。魏承汉乱，风俗侈泰，诚宜仰思古制，训以约简，使奢不陵肆，俭足中礼，进无蜉蝣之刺，退免采莫之讥；如此则治道隆而颂声作矣。夫矫枉过正则巧伪滋生，以克训下则民志险隘，非圣王所以陶化民物，闲邪存诚之道。和洽之言，於是允矣。〉

魏国既建，为侍中，后有白毛玠谤毁太祖，太祖见近臣，怒甚。洽陈玠素行有本，求案实其事。罢朝，太祖令曰：「今言事者白玠不但谤吾也。乃复为崔琰觖望。此损君臣恩义，妄为死友怨叹，殆不可忍也。昔萧、曹与高祖并起微贱，致功立勋。高祖每在屈笮，二相恭顺，臣道益彰，所以祚及后世也。和侍中比求实之，所以不听，欲重参之耳。」洽对曰：「如言事者言，玠罪过深重，非天地所覆载。臣非敢曲理玠以枉大伦也，以玠出群吏之中，特见拔擢，显在首职，历年荷宠，刚直忠公，为众所惮，不宜有此。然人情难保，要宜考覈，两验其实。今圣恩垂含垢之仁，不忍致之于理，更使曲直之分不明，疑自近始。」太祖曰：「所以不考，欲两全玠及言事者耳。」洽对曰：「玠信有谤上之言，当肆之巿朝；若玠无此，言事者加诬大臣以误主听；二者不加检覈，臣窃不安。」太祖曰：「方有軍事，安可受人言便考之邪？狐射姑刺陽处父於朝，此为君之诫也。」

太祖克张鲁，洽陈便宜以时拔軍徙民，可省置守之费。太祖未纳，其后竟徙民弃汉中。出为郎中令。文帝践阼，为光禄勋，封安城亭侯。明帝即位，进封西陵乡侯，邑二百户。

太和中，散骑常侍高堂隆奏：「时风不至，而有休废之气，必有司不勤职事以失天常也。」诏书谦虚引咎，博谘异同。洽以为「民稀耕少，浮食者多。国以民为本，民以谷为命。故费一时之农，则失育命之本。是以先王务蠲烦费，以专耕农。自春夏以来，民穷於役，农业有废，百姓嚣然，时风不至，未必不由此也。消复之术，莫大於节俭。太祖建立洪业，奉师徒之费，供軍赏之用，吏士丰於资食，仓府衍於谷帛，由不饰无用之宫，绝浮华之费，方今之要，固在息省劳烦之役，损除他餘之务，以为軍戎之储。三边守御，宜在备豫。料贼虚实，蓄士养众，算庙胜之策，明攻取之谋，详询众庶以求厥中。若谋不素定，轻弱小敌，軍人数舉，舉而无庸，所谓‘悦武无震’，古人之诫也。」

转为太常，清贫守约，至卖田宅以自给。明帝闻之，加赐谷帛。薨，谥曰简侯。子（禽）嗣。〈（禽）音离。〉（禽）弟（適），才爽开济，官至廷尉、吏部尚书。〈晋诸公赞曰：和峤字长舆，（適）之子也。少知名，以雅重称。常慕其舅夏侯玄之为人，厚自封植，嶷然不群。於黄门郎迁中书令，转尚书。愍怀太子初立，以峤为少保，加散骑常侍。家产丰富，拟於王公，而性至俭吝。峤同母弟郁，素无名，峤轻侮之，以此为损。卒於官，赠光禄大夫。郁以公强当世，致位尚书令。〉

許劭
洽同郡许混者，许劭子也。清醇有鉴识，明帝时为尚书。〈劭字子將。汝南先贤傳曰：召陵谢子微，高才远识，见劭年十八时，乃叹息曰：「此则希世出众之伟人也。」劭始发明樊子昭於鬻帻之肆，出虞永贤於牧竖，召李淑才乡闾之间，擢郭子瑜鞍马之吏，援楊孝祖，舉和陽士，兹六贤者，皆当世之令懿也。其餘中流之士，或舉之於淹滞，或显之乎童齿，莫不赖劭顾叹之荣。凡所拔育，显成令德者，不可殚记。其探擿伪行，抑损虚名，则周之单襄，无以尚也。劭宗人许栩，沉没荣利，致位司徒。舉宗莫不匍匐栩门，承风而驱，官以贿成，惟劭不过其门。广陵徐孟玉来临汝南，闻劭高名，请为功曹。饕餮放流，絜士盈朝。袁紹公族好名，为濮陽长，弃官来还，有副车从骑，將入郡界，紹乃叹曰：「吾之舆服，岂可使许子將见之乎？」遂单车而归。辟公府掾，拜鄢陵令，方正徵，皆不就。避乱江南，所历之国，必翔而后集。终于豫章，时年四十六。有子曰混，显名魏世。〉

常林
常林字伯槐，河内温人也。年七岁，有父党造门，问林：「伯先在否？汝何不拜！」林曰：「虽当下客，临子字父，何拜之有？」於是咸共嘉之。〈魏略曰：林少单贫。虽贫，自非手力，不取之於人。性好学，汉末为诸生，带经耕鉏。其妻常自餽饷之，林虽在田野，其相敬如宾。〉太守王匡起兵讨董卓，遣诸生於属县微伺吏民罪负，便收之，考责钱谷赎罪，稽迟则夷灭宗族，以崇威严。林叔父挝客，为诸生所白，匡怒收治。舉宗惶怖，不知所责多少，惧系者不救。林往见匡同县胡母彪曰：「王府君以文武高才，临吾鄙郡。鄙郡表里山河，土广民殷，又多贤能，惟所择用。今主上幼冲，贼臣虎据，华夏震栗，雄才奋用之秋也。若欲诛天下之贼，扶王室之微，智者望风，应之若响，克乱在和，何征不捷。苟无恩德，任失其人，覆亡將至，何暇匡翼朝廷，崇立功名乎？君其藏之！」因说叔父见拘之意。彪即书责匡，匡原林叔父。林乃避地上党，耕种山阿。当时旱蝗，林獨丰收，尽呼比邻，升斗分之。，依故河间太守陈延壁。陈、冯二姓，旧族冠冕。张楊利其妇女，贪其资货。林率其宗族，为之策谋。见围六十餘日，卒全堡壁。

并州刺史高幹表为骑都尉，林辞不受。后刺史梁习荐州界名士林及楊俊、王凌、王象、荀纬，太祖皆以为县长。林宰南和，治化有成，超迁博陵太守、幽州刺史，所在有绩。文帝为五官將，林为功曹。太祖西征，田银、苏伯反，幽、冀扇动。文帝欲亲自讨之，林曰：「昔忝博陵，又在幽州，贼之形势，可料度也。北方吏民，乐安厌乱，服化已久，守善者多。银、伯犬羊相聚，智小谋大，不能为害。方今大軍在远，外有强敌，將軍为天下之镇也，轻动远舉，虽克不武。」文帝从之，遣將往伐，应时克灭。

出为平原太守、魏郡东部都尉，入为丞相东曹属。魏国既建，拜尚书。文帝践阼，迁少府，封乐陽亭侯，〈《魏略》曰：林性既清白，当官又严。少府寺与鸿胪对门，时崔林为鸿胪。崔性阔达，不与林同，数数闻林挝吏声，不以为可。林夜挝吏，不胜痛，叫呼敖敖彻曙。明日，崔出门，与林车相遇，乃啁林曰：「闻卿为廷尉，尔邪？」林不觉答曰：「不也。」崔曰：「卿不为廷尉，昨夜何故考囚乎？」林大惭，然不能自止。〉转大司农。明帝即位，进封高陽乡侯，徙光禄勋太常。晋宣王以林乡邑耆德，每为之拜。或谓林曰：「司马公贵重，君宜止之。」林曰：「司马公自欲敦长幼之叙，为后生之法。贵非吾之所畏，拜非吾之所制也。」言者踧而退。〈《魏略》曰：初，林少与司马京兆善。太傅每见林，辄欲跪。林止之曰：「公尊贵矣，止也！」及司徒缺，太傅有意欲以林补之。案魏略此语，与本傳反。臣松之以为林之为人，不畏权贵者也。论其然否，谓本傳为是。〉时论以林节操清峻，欲致之公辅，而林遂称疾笃。拜光禄大夫。年八十三，薨，追赠骠骑將軍，葬如公礼，谥曰贞侯。

子时嗣，为泰山太守，坐法诛。时弟静紹封。〈案晋书，诸葛诞反，大將軍东征，时坐称疾，为司马文王所法。
《魏略》以林及吉茂、沐并、时苗四人为《清介傳》。◎吉茂字叔暢，冯翊池陽人也，世为著姓。好书，不耻恶衣恶食，而耻一物之不知。建安初，关中始平，茂与扶风苏则共入武功南山，隐处精思数岁。州舉茂才，除临汾令，居官清静，吏民不忍欺。转为武德侯庶子。二十二年，坐其宗人吉本等起事被收。先是科禁内学及兵书，而茂皆有，匿不送官。及其被收，不知当坐本等，顾谓其左右曰：「我坐书也。」会锺相国证茂、本服第已绝，故得不坐。后以茂为武陵太守，不之官。转酂相，以国省，拜议郎。景初中病亡。自茂修行，从少至长，冬则被裘，夏则裋褐，行则步涉，食则茨藿，臣役妻子，室如悬磬。其或馈遗，一不肯受。虽不以此高人，亦心疾不义而贵且富者。先时国家始制九品，各使诸郡选置中正，差叙自公卿以下，至于郎吏，功德材行所任。茂同郡护羌校尉王琰，前数为郡守，不名为清白。而琰子嘉仕历诸县，亦复为通人。嘉时还为散骑郎，冯翊郡移嘉为中正。嘉叙茂虽在上第，而状甚下，云：「德优能少。」茂愠曰：「痛乎，我效汝父子冠帻劫人邪！」初，茂同产兄黄，以十二年中从公府掾为长陵令。是时科禁长吏擅去官，而黄闻司徒趙温薨，自以为故吏，违科奔丧，为司隶锺繇所收，遂伏法。茂时为白衣，始有清名於三辅，以为兄坐追义而死，怨怒不肯哭。至岁终，繇舉茂。议者以为茂必不就，及舉既到而茂就之，故时人或以茂为畏繇，或以茂为髦士也。◎沐并字德信，河间人也。少孤苦，袁紹父子时，始为名吏。有志介，尝过姊，姊为杀鸡炊黍而不留也。然为人公果，不畏强御，丞相召署軍谋掾。黄初中，为成皋令。校事刘肇出过县，遣人呼县吏，求索谷。是时蝗旱，官无有见。未办之间，肇人从入并之閤下，呴呼骂吏。并怒，因鵕履提刀而出，多从吏卒，欲收肇。肇觉知驱走，具以状闻。有诏：「肇为牧司爪牙吏，而并欲收缚，无所忌惮，自恃清名邪？」遂收欲杀之。（肇）髡决减死，刑竟复吏，由是放散十餘年。至正始中，为三府长史。时吴使硃然、诸葛瑾攻围樊城，遣船兵於岘山东斫材，牂牁人兵作食，有先熟者呼后熟者，言：「共食来。」后熟者答言：「不也。」呼者曰：「汝欲作沐德信邪？」其名流布，播於异域如此。虽自华夏，不知者以为前世人也。为长史八年，晚出为济阴太守，召还，拜议郎。年六十餘，自虑身无常，豫作终制，戒其子以俭葬，曰：〉

告云、仪等：夫礼者，生民之始教，而百世之中庸也。故力行者则为君子，不务者终为小人，然非圣人莫能履其从容也。是以富贵者有骄奢之过，而贫贱者讥於固陋，於是养生送死，苟窃非礼。由斯观之，陽虎玙璠，甚於暴骨，桓魋石椁，不如速朽。此言儒学拨乱反正、鸣鼓矫俗之大义也，未是夫穷理尽性、陶冶变化之实论也。若能原始要终，以天地为一区，万物为刍狗，该览玄通，求形景之宗，同祸福之素，一死生之命，吾有慕於道矣。夫道之为物，惟恍惟忽，寿为欺魄，夭为凫没，身沦有无，与神消息，含悦阴陽，甘梦太极。奚以棺椁为牢，衣裳为缠？尸系地下，长幽桎梏，岂不哀哉！昔庄周阔达，无所適莫；又楊王孫裸体，贵不久容耳。至夫末世，缘生怨死之徒，乃有含珠鳞柙，玉床象衽，杀人以狥；壙穴之内，锢以纻絮，藉以蜃炭，千载僵燥，讬类神仙。於是大教陵迟，竞於厚葬，谓庄子为放荡，以王孫为戮尸，岂复识古有衣薪之鬼，而野有狐狸之胔乎哉？吾以材质滓浊，汙於清流。昔忝国恩，历试宰守，所在无效，代匠伤指，狼跋首尾，无以雪耻。如不可求，从吾所好。今年过耳顺，奄忽无常，苟得获没，即以吾身襲於王孫矣。上冀以赎巿朝之逋罪，下以亲道化之灵祖。顾尔幼昏，未知臧否，若將逐俗，抑废吾志，私称从令，未必为孝；而犯魏颗听治之贤，尔为弃父之命，谁或矜之！使死而有知，吾將尸视。

〈至嘉平中，病甚。临困，又敕豫掘埳。戒气绝，令二人舉尸即埳，绝哭泣之声，止妇女之送，禁吊祭之宾，无设抟治粟米之奠。又戒后亡者不得入藏，不得封树。妻子皆遵之。◎时苗字德胄，钜鹿人也。少清白，为人疾恶。建安中，入丞相府。出为寿春令，令行风靡。扬州治在其县，时蒋济为治中。苗以初至往谒济，济素嗜酒，適会其醉，不能见苗。苗恚恨还，刻木为人，署曰「酒徒蒋济」，置之墙下，旦夕射之。州郡虽知其所为不恪，然以其履行过人，无若之何。又其始之官，乘薄[B125]音饭。车，黄牸牛，布被囊。居官岁餘，牛生一犊。及其去，留其犊，谓主簿曰：「令来时本无此犊，犊是淮南所生有也。」群吏曰：「六畜不识父，自当随母。」苗不听，时人皆以为激，然由此名闻天下。还为太官令，领其郡中正，定九品，於叙人才不能宽，然纪人之短，虽在久远，衔之不置。如所忿蒋济者，仕进至太尉，济不以苗前毁己为嫌，苗亦不以济贵更屈意。为令数岁，不肃而治。迁典农中郎將。年七十餘，以正始中病亡也。〉

楊俊
楊俊字季才，河内获嘉人也。受学陈留边让，让器异之。俊以兵乱方起，而河内处四达之衢，必为战场，乃扶持老弱诣京、密山间，同行者百餘家。俊振济贫乏，通共有无。宗族知故为人所略作奴仆者凡六家，俊皆倾财赎之。司马宣王年十六七，与俊相遇，俊曰：「此非常之人也。」又司马朗早有声名，其族兄芝，众未之知，惟俊言曰：「芝虽夙望不及朗，实理但有优耳。」俊转避地并州。本郡王象，少孤特，为人仆隶，年十七八，见使牧羊而私读书，因被箠楚。俊嘉其才质，即赎象著家，聘娶立屋，然后与别。

太祖除俊曲梁长，入为丞相掾属，舉茂才，安陵令，迁南陽太守。宣德教，立学校，吏民称之。徙为征南軍师。魏国既建，迁中尉。太祖征汉中，魏讽反於鄴。俊自劾诣行在所。俊以身方罪免，笺辞太子。太子不悦，曰：「楊中尉便去，何太高远邪！」遂被书左迁平原太守。文帝践阼，复在南陽。时王象为散骑常侍，荐俊曰：「伏见南陽太守楊俊，秉纯粹之茂质，履忠肃之弘量，体仁足以育物，笃实足以动众，克长后进，惠训不倦，外宽内直，仁而有断。自初弹冠，所历垂化，再守南陽，恩德流著，殊邻异党，襁负而至。今境守清静，无所展其智能，宜还本朝，宣力辇毂，熙帝之载。」

俊自少及长，以人伦自任。同郡审固、陈留卫恂本皆出自兵伍，俊资拔奖致，咸作佳士；后固历位郡守，恂御史、县令，其明鉴行义多此类也。初，临菑侯与俊善，太祖適嗣未定，密访群司。俊虽并论文帝、临菑才分所长，不適有所据当，然称临菑犹美，文帝常以恨之。黄初三年，车驾至宛，以巿不丰乐，发怒收俊。尚书仆射司马宣王、常侍王象、荀纬请俊，叩头流血，帝不许。俊曰：「吾知罪矣。」遂自杀。众冤痛之。〈《世语》曰：俊二孫：览字公质，汝阴太守；猗字公彦，尚书：晋东海王越舅也。览子沈，字宣弘，散骑常侍。〉

〈《魏略》曰：王象字羲伯。既为俊所知拔，果有才志。建安中，与同郡荀纬等俱为魏太子所礼待。及王粲、陈琳、阮瑀、路粹等亡后，新出之中，惟象才最高。魏有天下，拜象散骑侍郎，迁为常侍，封列侯。受诏撰皇览，使象领秘书监。象从延康元年始撰集，数岁成，藏於秘府，合四十餘部，部有数十篇，通合八百餘万字。象既性器和厚，又文采温雅，用是京师归美，称为儒宗。车驾南巡，未到宛，有诏百官不得干豫郡县。及车驾到，而宛令不解诏旨，闭巿门。帝闻之，忿然曰：「吾是寇邪？」乃收宛令及太守楊俊。诏问尚书：「汉明帝杀几二千石？」时象见诏文，知俊必不免。乃当帝前叩头，流血竟面，请俊减死一等。帝不答，欲释入禁中。象引帝衣，帝顾谓象曰：「我知楊俊与卿本末耳。今听卿，是无我也。卿宁无俊邪？无我邪？」象以帝言切，乃缩手。帝遂入，决俊法，然后乃出。象自恨不能济俊，遂发病死。〉
杜襲
杜襲字子绪，颍川定陵人也。曾祖父安，祖父根，著名前世。〈先贤行状曰：安年十岁，名称乡党。至十三，入太学，号曰神童。既名知人，清高绝俗。洛陽令周纡数候安，安常逃避不见。时贵戚慕安高行，多有与书者，辄不发，以虑后患，常凿壁藏书。后诸与书者果有大罪，推捕所与交通者，吏至门，安乃发壁出书，印封如故，当时皆嘉其虑远。三府并辟，公车特徵，拜宛令。先是宛有报雠者，其令不忍致理，將与俱亡。县中豪强有告其处者，致捕得。安深疾恶之，到官治戮，肆之於巿。惧有司绳弹，遂自免。后徵拜巴郡太守，率身正下，以礼化俗。以病卒官，时服薄敛，素器不漆，子自將车。州郡贤之，表章坟墓。根舉孝廉，除郎中。时和熹邓后临朝，外戚横恣，安帝长大，犹未归政。根乃与同时郎上书直谏，邓后怒，收根等伏诛。诛者皆绢囊盛，於殿上扑地。执法者以根德重事公，默语行事人，使不加力。诛讫，车载城外，根以扑轻得苏息，遂闭目不动摇。经三日，乃密起逃窜，为宜城山中酒家客，积十五年，酒家知其贤，常厚敬待。邓后崩，安帝谓根久死。以根等忠直，普下天下，录见诛者子孫。根乃自出，徵诣公车，拜符节令。或问根：「往日遭难，天下同类知故不少，何至自苦历年如此？」根答曰：「周旋人间，非绝迹之处。邂逅发露，祸及亲知，故不为也。」迁济阴太守，以德让为政，风移俗改。年七十八以寿终，棺不加漆，敛以时服。长吏下车，常先诣安、根墓致祠。〉襲避乱荆州，刘表待以宾礼。同郡繁钦数见奇於表，襲喻之曰：「吾所以与子俱来者，徒欲龙蟠幽薮，待时凤翔。岂谓刘牧当为拨乱之主，而规长者委身哉？子若见能不已，非吾徒也。吾其与子绝矣！」钦慨然曰：「请敬受命。」襲遂南適长沙。

建安初，太祖迎天子都许。襲逃还乡里，太祖以为西鄂长。县滨南境，寇贼纵横。时长吏皆敛民保城郭，不得农业。野荒民困，仓庾空虚。襲自知恩结於民，乃遣老弱各分散就田业，留丁强备守，吏民欢悦。会荆州出步骑万人来攻城，襲乃悉召县吏民任拒守者五十餘人，与之要誓。其亲戚在外欲自营护者，恣听遣出；皆叩头原致死。於是身执矢石，率与戮力。吏民感恩，咸为用命。临陈斩数百级，而襲众死者三十餘人，其餘十八人尽被创，贼得入城。襲帅伤痍吏民决围得出，死丧略尽，而无反背者。遂收散民，徙至摩陂营，吏民慕而从之如归。〈《九州春秋》曰：建安六年，刘表攻西鄂，西鄂长杜子绪帅县男女婴城而守。时南陽功曹柏孝长亦在城中，闻兵攻声，恐惧，入室闭户，牵被覆头。相攻半日，稍敢出面。其明，侧立而听。二日，往出户问消息。至四五日，乃更负楯亲斗，语子绪曰：「勇可习也。」〉

司隶锺繇表拜议郎参軍事。荀彧又荐襲，太祖以为丞相軍祭酒。魏国既建，为侍中，与王粲、和洽并用。粲强识博闻，故太祖游观出入，多得骖乘，至其见敬不及洽、襲。襲尝獨见，至于夜半。粲性躁竞，起坐曰：「不知公对杜襲道何等也？」洽笑答曰：「天下事岂有尽邪？卿昼侍可矣，悒悒於此，欲兼之乎！」后襲领丞相长史，随太祖到汉中讨张鲁。太祖还，拜襲驸马都尉，留督汉中軍事。绥怀开导，百姓自乐出徙洛、鄴者，八万餘口。夏侯渊为刘备所没，軍丧元帅，將士失色。襲与张郃、郭淮纠摄诸軍事，权宜以郃为督，以一众心，三軍遂定。太祖东还，当选留府长史，镇守长安，主者所选多不当，太祖令曰：「释骐骥而不乘，焉皇皇而更索？」遂以襲为留府长史，驻关中。

时將軍许攸拥部曲，不附太祖而有慢言。太祖大怒，先欲伐之。群臣多谏：「可招怀攸，共讨强敌。」太祖横刀於膝，作色不听。襲入欲谏，太祖逆谓之曰：「吾计以定，卿勿复言。」襲曰：「若殿下计是邪，臣方助殿下成之；若殿下计非邪，虽成宜改之。殿下逆臣，令勿言之，何待下之不阐乎？」太祖曰：「许攸慢吾，如何可置乎？」襲曰：「殿下谓许攸何如人邪？」太祖曰：「凡人也。」襲曰：「夫惟贤知贤，惟圣知圣，凡人安能知非凡人邪？方今豺狼当路而狐狸是先，人將谓殿下避强攻弱，进不为勇，退不为仁。臣闻千钧之弩不为鼷鼠发机，万石之锺不以莛撞起音，今区区之许攸，何足以劳神武哉？」太祖曰：「善。」遂厚抚攸，攸即归服。时夏侯尚暱於太子，情好至密。襲谓尚非益友，不足殊待，以闻太祖。文帝初甚不悦，后乃追思。语在《尚傳》。其柔而不犯，皆此类也。

文帝即王位，赐爵关内侯。及践阼，为督軍粮御史，封武平亭侯，更为督軍粮执法，入为尚书。明帝即位，进封平陽乡侯。诸葛亮出秦川，大將軍曹真督诸軍拒亮，徙襲为大將軍軍师，分邑百户赐兄基爵关内侯。真薨，司马宣王代之，襲复为軍师，增邑三百，并前五百五十户。以疾徵还，拜太中大夫。薨，追赠少府，谥曰定侯。子会嗣。

趙俨
趙俨字伯然，颍川陽翟人也。避乱荆州，与杜襲、繁钦通财同计，合为一家。太祖始迎献帝都许，俨谓钦曰：「曹镇东应期命世，必能匡济华夏，吾知归矣。」建安二年，年二十七，遂扶持老弱诣太祖，太祖以俨为朗陵长。县多豪猾，无所畏忌。俨取其尤甚者，收缚案验，皆得死罪。俨既囚之，乃表府解放，自是威恩并著。时袁紹舉兵南侵，遣使招诱豫州诸郡，诸郡多受其命。惟陽安郡不动，而都尉李通急录户调。俨见通曰：「方今天下未集，诸郡并叛，怀附者复收其绵绢，小人乐乱，能无遗恨！且远近多虞，不可不详也。」通曰：「紹与大將軍相持甚急，左右郡县背叛乃尔。若绵绢不调送，观听者必谓我顾望，有所须待也。」俨曰：「诚亦如君虑；然当权其轻重，小缓调，当为君释此患。」乃书与荀彧曰：「今陽安郡当送绵绢，道路艰阻，必致寇害。百姓困穷，邻城并叛，易用倾荡，乃一方安危之机也。且此郡人执守忠节，在险不贰。微善必赏，则为义者劝。善为国者，藏之於民。以为国家宜垂慰抚，所敛绵绢，皆俾还之。」彧报曰：「辄白曹公，公文下郡，绵绢悉以还民。」上下欢喜，郡内遂安。

入为司空掾属主簿。〈《魏略》曰：太祖北拒袁紹，时远近无不私遗笺记，通意於紹者。俨与领陽安太守李通同治，通亦欲遣使。俨为陈紹必败意，通乃止。及紹破走，太祖使人搜阅紹记室，惟不见通书疏，阴知俨必为之计，乃曰：「此必趙伯然也。」臣松之案魏武纪：破紹后，得许下軍中人书，皆焚之。若故使人搜阅，知其有无，则非所以安人情也。疑此语为不然。〉时于禁屯颍阴，乐进屯陽翟，张辽屯长社，诸將任气，多共不协；使俨并参三軍，每事训喻，遂相亲睦。太祖征荆州，以俨领章陵太守，徙都督护軍，护于禁、张辽、张郃、硃灵、李典、路招、冯楷七軍。复为丞相主簿，迁扶风太守。太祖徙出故韩遂、马超等兵五千餘人，使平难將軍殷署等督领，以俨为关中护軍，尽统诸軍。羌虏数来寇害，俨率署等追到新平，大破之。屯田客吕并自称將軍，聚党据陈仓，俨复率署等攻之，贼即破灭。

时被书差千二百兵往助汉中守，署督送之。行者卒与室家别，皆有忧色。署发后一日，俨虑其有变，乃自追至斜谷口，人人慰劳，又深戒署。还宿雍州刺史张既舍。署軍复前四十里，兵果叛乱，未知署吉凶。而俨自随步骑百五十人，皆与叛者同部曲，或婚姻，得此问，各惊，被甲持兵，不复自安。俨欲还，既等以为「今本营党已扰乱，一身赴之无益，可须定问」。俨曰：「虽疑本营与叛者同谋，要当闻行者变，乃发之。又有欲善不能自定，宜及犹豫，促抚宁之。且为之元帅，既不能安辑，身受祸难，命也。」遂去。行三十里止，放马息，尽呼所从人，喻以成败，慰励恳切。皆慷慨曰：「死生当随护軍，不敢有二。」前到诸营，各召料简诸奸结叛者八百餘人，散在原野，惟取其造谋魁率治之，餘一不问。郡县所收送，皆放遣，乃即相率还降。俨密白：「宜遣將诣大营，请旧兵镇守关中。」太祖遣將軍刘柱將二千人，当须到乃发遣，而事露，诸营大骇，不可安喻。俨谓诸將曰：「旧兵既少，东兵未到，是以诸营图为邪谋。若或成变，为难不测。因其狐疑，当令早决。」遂宣言当差留新兵之温厚者千人镇守关中，其餘悉遣东。便见主者，内诸营兵名籍，案累重，立差别之。留者意定，与俨同心。其当去者亦不敢动，俨一日尽遣上道，因使所留千人，分布罗落之。东兵寻至，乃复胁喻，并徙千人，令相及共东，凡所全致二万餘口。〈孫盛曰：盛闻为国以礼，民非信不立。周成不弃桐叶之言，晋文不违伐原之誓，故能隆刑措之道，建一匡之功。俨既诈留千人，使效心力，始虽权也。宜以信终。兵威既集，而又逼徙。信义丧矣，何以临民？〉

关羽围征南將軍曹仁於樊。俨以议郎参仁軍事南行，（迁）平寇將軍徐晃俱前。既到，羽围仁遂坚，餘救兵未到。晃所督不足解围，而诸將呵责晃促救。俨谓诸將曰：「今贼围素固，水潦犹盛。我徒卒单少，而仁隔绝不得同力，此舉適所以弊内外耳。当今不若前軍偪围，遣谍通仁，使知外救，以励將士。计北軍不过十日，尚足坚守。然后表里俱发，破贼必矣。如有缓救之戮，余为诸軍当之。」诸將皆喜，便作地道，箭飞书与仁，消息数通，北軍亦至，并势大战。羽軍既退，舟船犹据沔水，襄陽隔绝不通，而孫权襲取羽辎重，羽闻之，即走南还。仁会诸將议，咸曰：「今因羽危惧，必可追禽也。」俨曰：「权邀羽连兵之难，欲掩制其后，顾羽还救，恐我承其两疲，故顺辞求效，乘衅因变，以观利钝耳。今羽已孤迸，更宜存之以为权害。若深入追北，权则改虞於彼，將生患於我矣。王必以此为深虑。」仁乃解严。太祖闻羽走，恐诸將追之，果疾敕仁，如俨所策。

文帝即王位，为侍中。顷之，拜驸马都尉，领河东太守，典农中郎將。黄初三年，赐爵关内侯。孫权寇边，征东大將軍曹休统五州軍御之，徵俨为軍师。权众退，軍还，封宜土亭侯，转为度支中郎將，迁尚书。从征吴，到广陵，复留为征东軍师。明帝即位，进封都乡侯，邑六百户，监荆州诸軍事，假节。会疾，不行，复为尚书，出监豫州诸軍事，转大司马軍师，入为大司农。齐王即位，以俨监雍、凉诸軍事，假节，转征蜀將軍，又迁征西將軍，都督雍、凉。正始四年，老疾求还，徵为骠骑將軍，〈《魏略》曰：旧故四征有官厨财籍，迁转之际，无不因缘。而俨叉手上车，发到霸上，忘持其常所服药。雍州闻之，乃追送杂药材数箱，俨笑曰：「人言语殊不易，我偶问所服药耳，何用是为邪？」遂不取。〉迁司空。薨，谥曰穆侯。子亭嗣。初，俨与同郡辛毗、陈群、杜襲并知名，号曰辛、陈、杜、趙云。

裴潜
裴潜字文行，河东闻喜人也。〈《魏略》曰：潜世为著姓。父茂，仕灵帝时，历县令、郡守、尚书。建安初，以奉使率导关中诸將讨李傕有功，封列侯。潜少不脩细行，由此为父所不礼。〉避乱荆州，刘表待以宾礼。潜私谓所亲王粲、司马芝曰：「刘牧非霸王之才，乃欲西伯自处，其败无日矣。」遂南適长沙。太祖定荆州，以潜参丞相軍事，出历三县令，入为仓曹属。太祖问潜曰：「卿前与刘备俱在荆州，卿以备才略何如？」潜曰：「使居中国，能乱人而不能为治也。若乘间守险，足以为一方主。」

时代郡大乱，以潜为代郡太守。乌丸王及其大人，凡三人，各自称单于，专制郡事。前太守莫能治正，太祖欲授潜精兵以镇讨之。潜辞曰：「代郡户口殷众，士马控弦，动有万数。单于自知放横日久，内不自安。今多將兵往，必惧而拒境，少將则不见惮。宜以计谋图之，不可以兵威迫也。」遂单车之郡。单于惊喜。潜抚之以静。单于以下脱帽稽颡，悉还前后所掠妇女、器械、财物。潜案诛郡中大吏与单于为表里者郝温、郭端等十餘人，北边大震，百姓归心。在代三年，还为丞相理曹掾，太祖褒称治代之功，潜曰：「潜於百姓虽宽，於诸胡为峻。今计者必以潜为理过严，而事加宽惠；彼素骄恣，过宽必弛，既弛又將摄之以法，此讼争所由生也。以势料之，代必复叛。」於是太祖深悔还潜之速。后数十日，三单于反问至，乃遣鄢陵侯彰为骁骑將軍征之。

潜出为沛国相，迁兗州刺史。太祖次摩陂，叹其軍陈齐整，特加赏赐。文帝践阼，入为散骑常侍。出为魏郡、颍川典农中郎將，奏通贡舉，比之郡国，由是农官进仕路泰。迁荆州刺史，赐爵关内侯。明帝即位，入为尚书。出为河南尹，转太尉軍师、大司农，封清陽亭侯，邑二百户。入为尚书令，奏正分职，料简名实，出事使断官府者百五十餘条。丧父去官，拜光禄大夫。正始五年薨，追赠太常，谥曰贞侯。〈《魏略》曰：时远近皆云当为公，会病亡。始潜自感所生微贱，无舅氏，又为父所不礼，即折节仕进，虽多所更历，清省恪然。每之官，不將妻子。妻子贫乏，织藜芘以自供。又潜为兗州时，尝作一胡床，及其去也，留以挂柱。又以父在京师，出入薄[B125]车；群弟之田庐，常步行；家人小大或并日而食；其家教上下相奉，事有似於石奋。其履检校度，自魏兴少能及者。潜为人材博，有雅（要）容，然但如此而已，终无所推进，故世归其絜而不宗其餘。〉子秀嗣。遗令俭葬，墓中惟置一坐，瓦器数枚，其餘一无所设。

子 秀
秀，咸熙中为尚书仆射。〈《文章叙录》曰：秀字季彦。弘通博济，八岁能属文，遂知名。大將軍曹爽辟。丧父服终，推财与兄弟。年二十五，迁黄门侍郎。爽诛，以故吏免。迁卫国相，累迁散骑常侍、尚书仆射令、光禄大夫。咸熙中，晋文王始建五等，命秀典为制度，封广川侯。晋室受禅，进左光禄大夫，改封钜鹿公，迁司空。著易及乐论，又画地域图十八篇，傳行於世。盟会图及典治官制皆未成。年四十八，泰始七年薨，谥元公，配食宗庙。少子頠，字逸民，襲封。荀绰《冀州记》曰：頠为人弘雅有远识，博学稽古，履行高整，自少知名。历位太子中庶子、侍中尚书。元康末，为尚书左仆射。趙王伦以其望重，畏而恶之，知其不与贾氏同心，犹被枉害。臣松之案陆机《惠帝起居注》称「頠雅有远量，当朝名士也」，又曰「民之望也」。頠理具渊博，赡於论难，著崇有、贵无二论，以矫虚诞之弊，文辞精富，为世名论。子嵩，字道文。荀绰称嵩有父祖风。为中书郎，早卒。頠从父弟邈，字景声，有隽才，为太傅司马越从事中郎，假节监中外营诸軍事。潜少弟徽，字文季，冀州刺史。有高才远度，善言玄妙。事见荀粲、傅嘏、王弼、管辂诸傳。徽长子黎，字伯宗，一名演，游击將軍。次康，字仲豫，太子左卫率。次楷，字叔则，侍中中书令、光禄大夫、开府。次绰，字季舒，黄门侍郎，早卒，追赠长水校尉。康、楷、绰皆为名士，而楷才望最重。《晋诸公赞》曰：康有弘量，绰以明达为称，楷少与琅邪王戎俱为掾发名，锺会致之大將軍司马文王曰：「裴楷清通，王戎简要。」文王即辟为掾，进历显位。谢鲲为乐广傳，称楷隽朗有识具，当时獨步。黎子苞，秦州刺史。康子纯，黄门侍郎。次盾，徐州刺史。次郃，有器望。晋元帝为安东將軍，郃为长史，侍中王旷与司马越书曰：「裴郃在此，虽不治事，然识量弘淹，此下人士大敬附之。」次廓，中垒將軍。楷子瓚，中书郎。次宪，豫州刺史。绰子遐，太傅主簿。瓚、遐并有盛名，早卒。《晋诸公赞》称宪有清识。

《魏略列傳》以徐福、严幹、李义、张既、游楚、梁习、趙俨、裴潜、韩宣、黄朗十人共卷，其既、习、俨、潜四人自有傳，徐福事在《诸葛亮傳》，游楚事在《张既傳》。餘韩等四人载之於后。◎严幹字公仲，李义字孝懿，皆冯翊东县人也。冯翊东县旧无冠族，故二人并单家，其器性皆重厚。当中平末，同年二十餘，幹好击剑，义好办护丧事。冯翊甲族桓、田、吉、郭及故侍中郑文信等，颇以其各有器实，共纪识之。会三辅乱，人多流宕，而幹、义不去，与诸知故相浮沈，采樵自活。逮建安初，关中始开。诏分冯翊西数县为左内史郡，治高陵；以东数县为本郡，治临晋。义於县分当西属，义谓幹曰：「西县兒曹，不可与争坐席，今当共作方床耳。」遂相附结，皆仕东郡为右职。司隶辟幹，不至。岁终，郡舉幹孝廉，义上计掾。义留京师，为平陵令，迁冗从仆射，遂历显职。逮魏封十郡，请义以为軍祭酒，又为魏尚书左仆射。及文帝即位，拜谏议大夫、执金吾卫尉，卒官。义子丰，字宣国，见《夏侯玄傳》。幹以孝廉拜蒲阪令，病，去官。复舉至孝，为公车司马令。为州所请，诏拜议郎，还参州事。会以建策捕高幹，又追录前讨郭援功，封武乡侯，迁弘农太守。及马超反，幹郡近超，民人分散。超破，为汉陽太守。迁益州刺史，以道不通，黄初中，转为五官中郎將。明帝时，迁永安太仆，数岁卒。始李义以直道推诚於人，故于时陈群等与之齐好。虽无他材力，而终仕进不顿踬。幹从破乱之后，更折节学问，特善春秋公羊。司隶锺繇不好公羊而好左氏，谓左氏为太官，而谓公羊为卖饼家，故数与幹共辩析长短。繇为人机捷，善持论，而幹讷口，临时屈无以应。繇谓幹曰：「公羊高竟为左丘明服矣。」幹曰：「直故吏为明使君服耳，公羊未肯也。」◎韩宣字景然，勃海人也。为人短小。建安中，丞相召署軍谋掾，冗散在鄴。尝於鄴出入宫，於东掖门内与临菑侯植相遇。时天新雨，地有泥潦。宣欲避之，阂潦不得去。乃以扇自障，住於道边。植嫌宣既不去，又不为礼，乃驻车，使其常从问宣何官？宣云：「丞相軍谋掾也。」植又问曰：「应得唐突列侯否？」宣曰：「春秋之义，王人虽微，列于诸侯之上，未闻宰士而为下士诸侯礼也。」植又曰：「即如所言，为人父吏，见其子应有礼否？」宣又曰：「於礼，臣、子一例也，而宣年又长。」植知其枝柱难穷，乃释去，具为太子言，以为辩。黄初中，为尚书郎，尝以职事当受罚於殿前，已缚，束杖未行。文帝辇过，问：「此为谁？」左右对曰：「尚书郎勃海韩宣也。」帝追念前临菑侯所说，乃寤曰：「是子建所道韩宣邪！」特原之，遂解其缚。时天大寒，宣前以当受杖，豫脱袴，缠裈面缚；及其原，裈腰不下，乃趋而去。帝目而送之，笑曰：「此家有瞻谛之士也。」后出为清河、东郡太守。明帝时，为尚书大鸿胪，数岁卒。宣前后当官，在能否之间，然善以己恕人。始南陽韩暨以宿德在宣前为大鸿胪，暨为人贤，及宣在后亦称职，故鸿胪中为之语曰：「大鸿胪，小鸿胪，前后治行曷相如。」案本志，宣名都不见，惟《魏略》有此傳，而《世语》列於名臣之流。◎黄朗字文达，沛郡人也。为人弘通有性实。父为本县卒，朗感其如此，抗志游学，由是为方国及其郡士大夫所礼异。特与东平右姓王惠陽为硕交，惠陽亲拜朗母於床下。朗始仕黄初中，为长吏，迁长安令，会丧母不赴，复为魏令，迁襄城典农中郎將、涿郡太守。以明帝时疾病卒。始朗为君长，自以父故，常忌不呼铃下伍伯，而呼其姓字，至於忿怒，亦终不言。朗既仕至二千石，而惠陽亦历长安令、酒泉太守。故时人谓惠陽外似粗疏而内坚密，能不顾朗之本末，事朗母如己母，为通度也。
鱼豢曰：世称君子之德其犹龙乎，盖以其善变也。昔长安巿侩有刘仲始者，一为巿吏所辱，乃感激，蹋其尺折之，遂行学问，经门行脩，流名海内。后以有道徵，不肯就，众人归其高。余以为前世偶有此耳，而今徐、严复参之，若皆非似龙之志也，其何能至於此哉？李推至道，张工度主，韩见识异，黄能拔萃，各著根於石上，而垂阴乎千里，亦未为易也。游翁慷慨，展布腹心，全躯保郡，见延帝王，又放陆生，优游宴戏，亦一实也。梁、趙及裴，虽张、楊不足，至於检己，老而益明，亦难能也。〉


Chinese text: This work was published before January 1, 1923, and is in the
public domain worldwide because the author died at least 100 years ago.
