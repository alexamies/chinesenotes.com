陳本紀下第十

高宗孝宣皇帝諱頊，字紹世，小字師利，始興昭烈王第二子也。梁中大通二年七月辛酉生，有赤光滿室。少寬容，多智略。及長，美容儀，身長八尺三寸，垂手過膝，有勇力，善騎射。武帝平侯景，鎮京口，梁元帝征武帝子侄入侍，武帝遣帝赴江陵。累官為中書侍郎。時有軍主李總與帝有舊，每同遊處，帝嘗夜被酒，張燈而寐，總適出，尋反，乃見帝是大龍，便驚走他室。魏平江陵，遷于長安。帝貌若不慧，魏將楊忠門客張子煦見而奇之，曰：「此人虎頭，當大貴也。」

永定元年，遙襲封始興郡王。文帝嗣位，改封安成王。天嘉三年，自周還，授侍中、中書監、中衛將軍，置佐史。歷位司空、尚書令。廢帝即位，拜司徒、錄尚書、都督中外諸軍事。光大二年正月，進位太傅，領司徒，加殊禮，劍履上殿。十一月甲寅，慈訓太后黜廢帝為臨海王，以帝入纘皇統。

是月，齊武成帝殂。

太建元年春正月甲午，皇帝即位于太極前殿，大赦，改元。文武賜位一階，孝悌力田及為父後者，賜爵一級，鰥寡不能自存者，人賜穀五斛。復太皇太后尊號曰皇太后。立妃柳氏為皇后，世子叔寶為皇太子。封皇子江州刺史康樂侯叔陵為始興王，奉昭烈王祀。乙未，謁太廟。丁酉，分命大使，觀省四方風俗。以尚書僕射沈欽為左僕射，度支尚書王勱為右僕射。辛丑，祀南郊。壬寅，封皇子建安侯叔英為豫章王，豐城侯叔堅為長沙王。

二月乙亥，耕藉田。

夏五月甲午，齊人來聘。丁巳，以吏部尚書徐陵為尚書右僕射。秋七月辛卯，皇太子納妃沈氏，王公以下賜帛各有差。

冬十月，新除左衛將軍歐陽紇據廣州反。辛未，遣開府儀同三司章昭達討之。

二年春二月癸未，章昭達禽歐陽紇送都，斬于建康市，廣州平。三月丙申，皇太后崩。丙午，曲赦廣、衡二州。丁未，大赦。又詔自討周迪、華皎以來，兵所有死亡者，並令收斂，並給棺槥，送還本鄉。

夏四月乙卯，臨海王伯宗薨。戊寅，皇太后祔葬于萬安陵。五月壬午，齊人來吊。

六月戊子，新羅國遣使朝貢。辛卯，大雨雹。乙巳，分遣大使巡州郡，省冤屈。

冬十一月辛酉，高麗國遣使朝貢。

十二月癸巳，雷。

三年春正月癸丑，以尚書右僕射徐陵為尚書僕射。辛酉，祀南郊。

二月辛巳，祀明堂。丁酉，耕藉田。

三月丁丑，大赦。

夏四月壬辰，齊人來聘。

五月辛亥，高麗、新羅、丹丹、天竺、盤盤等國並遣使朝貢。

六月丁亥，江陰王蕭季卿以罪免。甲辰，封東中郎長沙王府諮議參軍蕭彝為江陰王。

冬十月乙酉，周人來聘。

十二月壬辰，司空章昭達薨。

四年春正月丙午，以尚書僕射徐陵為左僕射，中書監王勱為右僕射。

二月乙酉，立皇子叔卿為建安王。

三月乙丑，扶南、林邑國並遣使朝貢。

夏五月癸卯，尚書右僕射王勱卒。

是月周人誅塚宰宇文護。

秋八月辛未，周人來聘。

九月庚子朔，日有蝕之。辛亥，大赦。丙寅，以故太尉徐度，儀同三司杜棱、程靈洗配食武帝廟庭；故司空章昭達配食文帝廟庭。

冬十一月己亥，地震。

是歲，周建德元年。

五年春正月癸酉，以吏部尚書沈君理為尚書右僕射，領吏部。辛巳，祀南郊。

二月辛丑，祀明堂。乙卯夜，有白氣如虹，自北方貫北斗紫宮。三月壬午，以開府儀同三司吳明徹都督征討諸軍事，略地北邊。丙戌，西衡州獻馬生角。己丑，皇孫胤生，內外文武賜帛各有差，為父後者賜爵一級。

夏六月癸亥，周人來聘。

秋九月癸未，尚書右僕射沈君理卒。壬辰晦，夜明。

冬十月己亥，以特進周弘正為尚書右僕射。乙巳，吳明徹克壽陽城，斬王琳，傳首建鄴，梟於朱雀航。

十二月壬辰，詔熊曇朗、留異、陳寶應、周迪、鄧緒等及王琳首並還親屬，以弘廣宥。乙巳，立皇子叔明為宜都王，叔獻為河東王。

是歲，諸軍略地，所在克捷。

六年春正月壬戌，赦江右淮北諸州。甲申，周人來聘。高麗國遣使朝貢。

二月壬辰朔，日有蝕之。辛亥，耕藉田。

夏四月庚子，彗星見。

六月壬辰，尚書右僕射周弘正卒。

冬十一月乙亥，詔北邊行軍之所，並給復十年。

十二月戊戌，以吏部尚書王瑒為尚書右僕射。

七年春正月辛未，祀南郊。

三月辛未，詔豫、二兗、譙、徐、合、霍、南司、定九州及南豫、江、郢所部在江北諸郡，置雲旗義士，往大軍及諸鎮備防。夏四月丙戌，有星孛於大角。庚寅，監豫州陳桃根獻青牛，詔以還百姓。乙未，桃根又上織成羅紋錦被表各二，詔于雲龍門外焚之。壬子，郢州獻瑞鍾六。

六月丙戌，詔為北行將士死王事者，克日舉哀。壬辰，以尚書右僕射王瑒為尚書僕射。己酉，改作雲龍、神獸門。

秋八月癸卯，周人來聘。

閏九月壬辰，都督吳明徹大破齊軍于呂梁。是月，甘露頻降樂游苑。丁未，輿駕幸苑采甘露，宴群臣，詔于苑龍舟山立甘露亭。

冬十月己巳，立皇子叔齊為新蔡王，叔文為晉熙王。

十二月壬戌，以尚書僕射王瑒為左僕射，太子詹事陸繕為右僕射。甲子，南康郡獻瑞鍾一。

八年春二月壬申，以開府儀同三司吳明徹為司空。

夏五月庚寅，尚書左僕射王瑒卒。

六月甲寅，以尚書右僕射陸繕為左僕射，新除晉陵太守王克為右僕射。

秋九月戊戌，立皇子叔彪為淮南王。

九年春正月乙亥，齊主傳位於其太子恒，自號太上皇。

是月，周滅齊。

二月壬子，耕藉田。

秋七月己卯，百濟國遣使朝貢。庚辰，大雨，震萬安陵華表。己丑，震慧日寺刹及瓦官寺重門，一女子震死。

冬十月戊午，司空吳明徹破周將梁士彥于呂梁。

十二月戊申，東宮成，皇太子移于新宮。

十年春二月甲子，周軍救梁士彥，大敗司空吳明徹于呂梁，及將卒皆見囚俘不反。

三月辛未，震武庫。丙子，分命眾軍以備周。乙酉，大赦。

夏四月庚戌，詔絓在軍者，並賜爵二級。又詔禦府堂署所營造，禮樂儀服軍器之外，悉皆停息。掖庭常供，王侯妃主諸有奉恤者，並各量減。庚申，大雨雹。

六月丁酉，周武帝崩。

閏六月丁卯，大雨，震大皇寺刹、莊嚴寺露盤、重陽閣東樓、千秋門內槐樹及鴻臚府門。

秋七月戊戌，新羅國遣使朝貢。

八月戊寅，隕霜殺稻菽。

九月乙巳，立方明壇于婁湖。戊申，以揚州刺史始興王叔陵兼王官伯，臨盟。甲寅，幸婁湖，臨誓眾。乙卯，分遣大使以盟誓班下四方，以上下相警。

冬十月戊子，以尚書左僕射陸繕為尚書僕射。

十二月乙亥，合州廬江蠻田伯興出寇樅陽，刺史魯廣達討平之。是歲，周宣政元年。

十一年春正月丁酉，南兗州言龍見。

二月癸亥，耕藉田。

秋七月辛卯，初用大貨六銖錢。

八月丁卯，幸大壯觀閱武。

冬十月甲戌，以尚書僕射陸繕為尚書左僕射，以祠部尚書晉安王伯恭為右僕射。十一月辛卯，大赦。戊戌，周將梁士彥圍壽陽，克之。辛亥，又克霍州。癸丑，以揚州刺史始興王叔陵為大都督，總督水步眾軍。

十二月乙丑，南、北兗、晉三州及盱眙、山陽、陽平、馬頭、秦、曆陽、沛、北譙、南梁等九郡民並自拔向建鄴。周又克譙、北徐二州。自是淮南之地，盡歸於周矣。己巳，詔非軍國所須，多所減損，歸於儉約。

是歲，周宣帝大象元年。

十二年夏四月癸亥，尚書左僕射陸繕卒。己卯，大雩。壬午，雨。

五月癸巳，以尚書右僕射晉安王伯恭為尚書僕射。己酉，周宣帝崩。

六月壬戌，大風，吹壞皋門中闥。

秋八月己未，周鄖州總管司馬消難以所統九州八鎮之地來降。詔因以消難為大都督，加司空，封隨郡公。庚申，詔鎮西將軍樊毅進督沔、漢諸軍事。遣南豫州刺史任忠率眾趨曆陽，超武將軍陳慧紀為前軍都督，趨南兗州。戊辰，以司空司馬消難為大都督水陸諸軍事。庚午，通直散騎常侍淳於陵克臨江郡。癸酉，智武將軍魯廣達克郭默城。甲戌，大雨霖。丙子，淳於陵克佑州城。

九月癸未，周臨江太守劉顯光率眾來降。是夜，天東南有聲，如風水相激，三夜乃止。丁亥，周將王延貴率眾援曆陽，任忠擊破之，禽延貴等。己酉，周廣陵義軍主曹藥率眾來降。

冬十月癸丑，大雨，震電。

十二月庚辰，南徐州刺史河東王叔獻薨。

十三年春正月壬午，以中權將軍、護軍將軍鄱陽王伯山即本號開府儀同三司。以尚書僕射晉安王伯恭為左僕射，吏部尚書袁憲為右僕射。

二月乙亥，耕藉田。

秋九月癸亥夜，大風從西北來，髮屋拔樹，大雨雹。

冬十月壬寅，丹丹國遣使朝貢。

十二月辛巳，彗星見西南。

是歲，周靜帝大定元年，遜位於隋文帝，改元開皇元年。

十四年春正月己酉，上弗豫。甲寅，崩于宣福殿，時年五十三。遺詔：「凡厥終制，事從省約，金銀之飾，不以入壙，明器皆用瓦。以日易月及公除之制，悉依舊准。在位百司，三日一臨。四方州鎮，五等諸侯，各守所職，並停奔赴。」二月辛卯，群臣上諡曰孝宣皇帝，廟號高宗。癸巳，葬顯寧陵。帝之在田，本有恢弘之度，及居尊位，實允天人之屬。于時國步初弭，創痍未復，淮南之地，併入于齊。帝志復舊境，意反侵地，強弱之形，理則縣絕，犯斯不韙，適足為禽。及周兵滅齊，乘勝而舉，略地還至江際，自此懼矣。既而修飾都城，為扞禦之備，獲銘云：「二百年後，當有癡人修破吾城者。」時莫測所從云。

後主諱叔寶，字元秀，小字黃奴，宣帝嫡長子也。梁承聖二年十一月戊寅，生於江陵。明年，魏平江陵，宣帝遷于長安，留後主於穰城。天嘉三年，歸建鄴，立為安成王世子。光大二年，累遷侍中。

太建元年正月甲午，立為皇太子。十四年正月甲寅，宣帝崩。乙卯，始興王叔陵構逆伏誅。丁巳，太子即皇帝位於太極前殿，大赦，在位文武及孝悌力田為父後者，並賜爵一級，孤老鰥寡不能自存者，賜穀人五斛、帛二匹。癸亥，以侍中、丹陽尹、長沙王叔堅為驃騎將軍、開府儀同三司、揚州刺史。乙丑，尊皇后為皇太后。丁卯，立皇弟叔重為始興王，奉昭烈王祀。己巳，立妃沈氏為皇后。辛未，立皇弟叔儼為尋陽王，叔慎為岳陽王，叔達為義陽王，叔熊為巴山王，叔虞為武昌王。甲戌，設無礙大會於太極前殿。

三月癸亥，詔內外眾官九品以上，各薦一人。又詔求忠讜，無所隱諱。己巳，以新除翊左將軍永陽王伯智為尚書僕射。

夏四月丙申，立皇子永康公胤為皇太子，賜天下為父後者爵一級，王公以下賚帛各有差。庚子，詔：「鏤金銀薄、庶物化生、土木人、彩華之屬，及布帛短狹輕疏者，並傷財廢業，尤成蠹患。又僧尼道士，挾邪左道，不依經律，人間淫祀祅書諸珍怪事，詳為條制，並皆禁絕。」

秋七月辛未，大赦。是月，自建鄴至荊州，江水色赤如血。

八月癸未，天有聲如風水相激。乙酉夜，又如之。

九月丙午，設無礙大會於太極前殿，捨身及乘輿御服，大赦。辛亥夜，天東北有聲如蟲飛，漸移西北。丙寅，以驃騎將軍、開府儀同三司、揚州刺史長沙王叔堅為司空，征南將軍、江州刺史豫章王叔英即本號開府儀同三司。至德元年春正月壬寅，大赦，改元。以征南將軍、江州刺史豫章王叔英為中衛大將軍；以司空、驃騎將軍、開府儀同三司、揚州刺史長沙王叔堅為江州刺史；征東將軍、開府儀同三司、東揚州刺史司馬消難進號車騎將軍。癸卯，立皇子深為始安王。秋八月丁卯，以驃騎將軍、開府儀同三司長沙王叔堅為司空。

九月丁巳，天東南有聲如蟲飛。

冬十一月丁酉，立皇弟叔平為湘東王，叔敖為臨賀王，叔宣為陽山王，叔穆為西陽王，叔儉為南安王，叔澄為南郡王，叔興為沅陵王，叔韶為岳山王，叔純為新興王。

十二月丙辰，頭和國遣使朝貢。司空、長沙王叔堅有罪免。戊午夜，天開，自西北至東南，其內有青黃雜色，隆隆若雷聲。

二年春正月丁卯，分遣大使，巡省風俗。癸巳，大赦。

夏五月戊子，以吏部尚書江總為尚書僕射。

秋七月壬午，皇太子加元服，在位文武賜帛各有差。孝悌力田為父後者，賜爵一級；鰥寡癃老不能自存者，人穀五斛。

冬十一月丙寅，大赦。是月，盤盤、百濟國並遣使朝貢。

三年春正月戊午朔，日有蝕之。庚午，鎮左將軍長沙王叔堅即本號開府儀同三司。

三月辛酉，前豐州刺史章大寶舉兵反。

夏四月庚戌，豐州義軍主陳景詳斬大寶，傳首建鄴。

冬十月己丑，丹丹國遣使朝貢。

十一月己未，詔修復仲尼廟。辛巳，幸長幹寺，大赦。

十二月癸卯，高麗國遣使朝貢。

是歲，梁明帝殂。

四年春正月甲寅，詔王公以下各薦所知，無隔輿皁。二月丙申，立皇弟叔謨為巴東王，叔顯為臨江王，叔坦為新會王，叔隆為新甯王。

夏五月丁巳，立皇子莊為會稽王。

秋九月甲午，幸玄武湖，肄艫艦閱武。丁未，百濟國遣使朝貢。

冬十月癸亥，以尚書僕射江總為尚書令，吏部尚書謝侑為尚書僕射。

十一月己卯，大赦。禎明元年春正月戊寅，大赦，改元。乙未，地震。秋九月庚寅，梁太傅安平王蕭岩、荊州刺史蕭瓛，遣其都官尚書沈君公詣荊州刺史陳慧紀請降。辛卯，岩等帥其文武官男女濟江。甲午，大赦。

冬十一月丙子，以蕭岩為平東將軍、開府儀同三司、東揚州刺史。丁亥，以驃騎大將軍、開府儀同三司豫章王叔英為兼司徒。

十二月丙辰，以前鎮衛大將軍、開府儀同三司、東揚州刺史鄱陽王伯山為鎮衛大將軍、開府儀同三司。

二年春正月辛巳，立皇子恮為東陽王，恬為錢唐王。

夏四月戊申，有群鼠無數，自蔡洲岸入石頭，渡淮至於青塘兩岸，數日自死，隨流出江。是月，郢州南浦水黑如墨。

五月甲午，東冶鑄鐵，有物赤色，大如數升，自天墜鎔所，有聲隆隆如雷，鐵飛出牆外，燒人家。

六月戊戌，扶南國遣使朝貢。庚子，廢皇太子胤為吳興王，立揚州刺史始安王深為皇太子。辛丑，以太子詹事袁憲為尚書僕射。丁巳，大風自西北激濤水入石頭城，淮渚暴溢，漂沒舟乘。

冬十月己亥，立皇子藩為吳王。己酉，幸莫府山，大校獵。

十一月丁卯，詔克日於大政殿訊獄。丙子，立皇弟叔榮為新昌王，叔匡為太原王。

初隋文帝受周禪，甚敦鄰好，宣帝尚不禁侵掠。太建末，隋兵大舉，聞宣帝崩，乃命班師，遣使赴吊，修敵國之禮，書稱姓名頓首。而後主益驕，書末云：「想彼統內如宜，此宇宙清泰。」隋文帝不說，以示朝臣。清河公楊素以為主辱，再拜請罪，及襄邑公賀若弼並奮求致討。後副使袁彥聘隋，竊圖隋文帝狀以歸，後主見之，大駭曰：「吾不欲見此人。」每遣間諜，隋文帝皆給衣馬，禮遣以歸。

後主愈驕，不虞外難，荒於酒色，不恤政事，左右嬖佞珥貂者五十人，婦人美貌麗服巧態以從者千餘人。常使張貴妃、孔貴人等八人夾坐，江總、孔範等十人預宴，號曰：「狎客」。先令八婦人襞采箋，制五言詩，十客一時繼和，遲則罰酒。君臣酣飲，從夕達旦，以此為常。而盛修宮室，無時休止。稅江稅市，征取百端。刑罰酷濫，牢獄常滿。

覆舟山及蔣山柏林，冬月常多采醴，後主以為甘露之瑞。前後災異甚多。有神自稱老子，游於都下，與人對語而不見形，言吉凶多驗，得酒輒釂之，經三四年乃去。船下有聲云：「明年亂」。視之，得嬰兒長三尺而無頭。蔣山眾鳥鼓兩翼以拊膺，曰：「奈何帝！奈何帝！」又建鄴城無故自壞。青龍出建陽門，井湧霧，赤地生黑白毛，大風拔朱雀門，臨平湖草舊塞，忽然自通。後主又夢黃衣人圍城，乃盡去繞城橘樹。又見大蛇中分，首尾各走。夜中索飲，忽變為血。有血沾階至於坐床頭而火起。有狐入其床下，捕之不見。以為祅，乃自賣於佛寺為奴以禳之。于郭內大皇佛寺起七層塔，未畢，火從中起，飛至石頭，燒死者甚眾。又采木湘州，擬造正寢，筏至牛渚磯，盡沒水中，既而漁人見筏浮於海上。起齊雲觀，國人歌曰：「齊雲觀，寇來無際畔。」始北齊末，諸省官人多稱省主，未幾而滅。至是舉朝亦有此稱，識者以為省主，主將見省之兆。

隋文帝謂僕射高熲曰：「我為百姓父母，豈可限一衣帶水不拯之乎？」命大作戰船。人請密之，隋文帝曰：「吾將顯行天誅，何密之有！使投柿于江，若彼能改，吾又何求。」及納梁蕭瓛、蕭岩，隋文愈忿，以晉王廣為元帥，督八十總管致討。乃送璽書，暴後主二十惡。又散寫詔書，書三十萬紙，遍喻江外。

諸軍既下，江濱鎮戍相繼奏聞。新除湘州刺史施文慶、中書舍人沈客卿掌機密，並抑而不言。

初蕭岩、蕭瓛之至也，德教學士沈君道夢殿前長人，朱衣武冠，頭出欄上，攘臂怒曰：「那忽受叛蕭誤人事。」後主聞之，忌二蕭，故遠散其眾，以岩為東揚州刺史，瓛為吳州刺史。使領軍任忠出守吳興郡，以襟帶二州。使南平王嶷鎮江州，永嘉王彥鎮南徐州。尋召二王赴期明年元會，命緣江諸防船艦，悉從二王還都為威勢，以示梁人之來者，由是江中無一斗船。上流諸州兵，皆阻楊素軍不得至。都下甲士尚十餘萬人。及聞隋軍臨江，後主曰：「王氣在此，齊兵三度來，周兵再度至，無不摧沒。虜今來者必自敗。」孔範亦言無渡江理。但奏伎縱酒，作詩不輟。

三年春正月乙丑朔，朝會，大霧四塞，入人鼻皆辛酸。後主昏睡，至晡時乃罷。是日，隋將賀若弼自北道廣陵濟，韓擒趨橫江濟，分兵晨襲採石，取之。進拔姑孰，次於新林。時弼攻下京口，緣江諸戍望風盡走，弼分兵斷曲阿之沖而入。丙寅，採石戍主徐子建至告變。戊辰，乃下詔曰：「犬羊陵縱，侵竊郊畿，蜂蠆有毒，宜時掃定，朕當親禦六師，廓清八表，內外並可戒嚴。」於是以蕭摩訶為皇畿大都督，樊猛為上流大都督，樊毅為下流大都督，司馬消難、施文慶並為大監軍，重立賞格，分兵鎮守要害，僧尼道士盡皆執役。

庚午，賀若弼攻陷南徐州。辛未，韓擒又陷南豫州。隋軍南北道並進。辛巳，賀若弼進軍鍾山，頓白土岡之東南，眾軍敗績。弼乘勝進軍宮城，燒北掖門。是時，韓擒率眾自新林至石子岡，鎮東大將軍任忠出降擒，仍引擒經朱雀航趣宮城，自南掖門入。城內文武百司皆遁出，唯尚書僕射袁憲、後合舍人夏侯公韻侍側。憲勸端坐殿上，正色以待之。後主曰：「鋒刃之下，未可及當，吾自有計。」乃逃于井。二人苦諫不從，以身蔽井，後主與爭久之方得入。沈後居處如常。太子深年十五，閉合而坐，舍人孔伯魚侍焉。戍士叩合而入，深安坐勞之曰：「戎旅在塗，不至勞也。」既而軍人窺井而呼之，後主不應。欲下石，乃聞叫聲。以繩引之，驚其太重，及出，乃與張貴妃、孔貴人三人同乘而上。隋文帝聞之大驚。開府鮑宏曰：「東井上于天文為秦，今王都所在，投井其天意邪。」先是江東謠多唱王獻之桃葉辭，云：「桃葉復桃葉，度江不用烜，但度無所苦，我自接迎汝。」及晉王廣軍於六合鎮，其山名桃葉，果乘陳船而度。丙戌，晉王廣入據台城，送後主於東宮。

三月己巳，後主與王公百司，同發自建鄴，之長安。隋文帝權分京城人宅以俟，內外修整，遣使迎勞之，陳人謳詠，忘其亡焉。使還奏言：「自後主以下，大小在路，五百里累累不絕。」隋文帝嗟歎曰：「一至於此。」及至京師，列陳之輿服器物於庭，引後主於前，及前後二太子、諸父諸弟眾子之為王者，凡二十八人；司空司馬消難、尚書令江總、僕射袁憲、驃騎蕭摩訶、護軍樊毅、中領軍魯廣達、鎮軍將軍任忠、吏部尚書姚察、侍中中書令蔡征、左衛將軍樊猛，自尚書郎以上二百餘人，文帝使納言宣詔勞之。次使內史令宣詔讓後主，後主伏地屏息不能對，乃見宥。隋文帝詔陳武、文、宣三帝陵，總給五戶分守之。

初，武帝始即位，其夜奉朝請史普直宿省，夢有人自天而下，導從數十，至太極殿前，北面執玉策金字曰：「陳氏五帝三十二年。」及後主在東宮時，有婦人突入，唱曰：「畢國主」。有鳥一足，集其殿庭，以嘴畫地成文，曰：「獨足上高臺，盛草變為灰，欲知我家處，朱門當水開。」解者以為獨足蓋指後主獨行無眾，盛草言荒穢，隋承火運，草得火而灰。及至京師，與其家屬館于都水台，所謂上高臺當水也。其言皆驗。或言後主名叔寶，反語為「少福」，亦敗亡之征云。

既見宥，隋文帝給賜甚厚，數得引見，班同三品。每預宴，恐致傷心，為不奏吳音。後監守者奏言：「叔寶雲，'既無秩位，每預朝集，願得一官號'。」隋文帝曰：「叔寶全無心肝。」監者又言：「叔寶常耽醉，罕有醒時。」隋文帝使節其酒，既而曰：「任其性；不爾，何以過日。」未幾，帝又問監者叔寶所嗜。對曰：「嗜驢肉。」問飲酒多少？對曰：「與其子弟日飲一石。」隋文帝大驚。及從東巡，登芒山，侍飲，賦詩曰：「日月光天德，山川壯帝居，太平無以報，願上東封書。」並表請封禪，隋文帝優詔謙讓不許。後從至仁壽宮，常侍宴，及出，隋文帝目之曰：「此敗豈不由酒；將作詩功夫，何如思安時事。當賀若弼度京口，彼人密啟告急，叔寶為飲酒，遂不省之。高熲至日，猶見啟在床下，未開封。此亦是可笑，蓋天亡也。昔苻氏所征得國，皆榮貴其主。苟欲求名，不知違天命，與之官，乃違天也。」

隋文帝以陳氏子弟既多，恐京下為過，皆分置諸州縣，每歲賜以衣服以安全之。

後主以隋仁壽四年十一月壬子，終於洛陽，時年五十二。贈大將軍，封長城縣公，諡曰煬。葬河南洛陽之芒山。

論曰：陳宣帝器度弘厚，有人君之量。文帝知塚嗣仁弱，早存太伯之心，及乎弗悆，咸已委託矣。至於纘業之後，拓土開疆，蓋德不逮文，智不及武，志大不已，晚致呂梁之敗，江左日蹙，抑此之由也。後主因削弱之餘，鍾滅亡之運，刑政不樹，加以荒淫。夫以三代之隆，曆世數十，及其亡也，皆敗於婦人。況以區區之陳，外鄰明德，覆車之跡，尚且追蹤叔季，其獲支數年，亦為幸也。雖忠義感慨，致慟井隅，何救麥秀之深悲，適足取笑乎千祀。嗟乎！始梁末童謠云：「可憐巴馬子，一日行千里。不見馬上郎，但見黃塵起。黃塵汙人衣，皁莢相料理。」及僧辯滅，群臣以謠言奏聞，曰：僧辯本乘巴馬以擊侯景，馬上郎，王字也，塵謂陳也；而不解皁莢之謂。既而陳滅于隋，說者以為江東謂羖羊角為皁莢，隋氏姓楊，楊，羊也，言終滅于隋。然則興亡之兆，蓋有數云。


Chinese text: This work was published before January 1, 1923, and is in the
public domain worldwide because the author died at least 100 years ago.
