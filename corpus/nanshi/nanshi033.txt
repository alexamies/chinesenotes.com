列傳第二十三

范泰荀伯子徐廣鄭鮮之裴松之何承天

泰初為太學博士，外弟荊州刺史王忱請為天門太守。忱嗜酒，醉輒累旬，及醒則儼然端肅。泰陳酒既傷生，所宜深誡，其言甚切。忱嗟歎久之，曰：「見規者眾，未有若此者也。」或問忱，范泰何如謝邈，忱曰：「茂度漫。」又問何如殷覬，忱曰：「伯通易。」忱常有意立功，謂泰曰：「今城池既立，軍甲亦充，將欲掃除中原，以申宿昔之志。伯通意銳，當令擁戈前驅；以君持重，欲相委留事，何如？」泰曰：「百年逋寇，前賢挫屈者多矣，功名雖貴，鄙生所不敢謀。」

會忱病卒，召泰為驃騎諮議參軍，遷中書郎。時會稽世子元顯專權，內外百官請假，不復表聞，唯簽元顯而已。泰言以為非宜，元顯不納。以父憂去職，襲爵陽遂鄉侯。

桓玄輔晉，使御史中丞祖台之奏泰及前司徒左長史王准之、輔國將軍司馬珣之並居喪無禮，泰坐廢，徙丹徒。

宋武帝義旗建，累遷黃門侍郎、御史中丞，坐議殷祠事謬，白衣領職。出為東陽太守。曆侍中，度支尚書。時僕射陳郡謝混後進知名，武帝嘗從容問混：「泰名輩誰比？」對曰：「王元太一流人也。」徙為太常。

初，司徒道規無子，養文帝。及道規薨，以兄道憐第二子義慶為嗣。武帝以道規素愛文帝，又令居重。及道規追封南郡公，應以先華容縣公賜文帝。泰議以為「禮無二主」，由是文帝還本屬。

後加散騎常侍，為尚書兼司空，與右僕射袁湛授宋公九錫，隨軍到洛陽。武帝還彭城，與泰登城。泰有足疾，特命乘輿。泰好酒，不拘小節，通率任心。雖公坐，笑言不異私室，武帝甚賞愛之。然短於為政，故不得在政事官。

武帝受命，議建國學，以泰領國子祭酒，泰上表陳獎進之道。時學竟不立。又言事者多以錢貨減少，國用不足，欲更造五銖。泰又諫曰：

臣聞為國拯弊，莫若務本。「百姓不足，君孰與足」，未有人貧而國富，本不足而末有餘者也。故囊漏貯中，識者不吝，反裘負薪，存毛實難。王者不言有無，諸侯不說多少，食祿之家，不與百姓爭利。故拔葵所以明政，織蒲謂之不仁。是以貴賤有章，職分無爽。今之所憂，在農人尚寡，倉廩未充，轉運無已，資食者眾，家無私積，難以禦荒耳。夫貨存貿易，不在少多，昔日之貴，今者之賤，彼此共之，其揆一也。但令官人均通，則無患不足。若使必資貨廣以收國用者，則龜貝之屬，自古所行。尋銅之為器，在用也博矣，鍾律所通者遠，機衡所揆者大，夏鼎負圖，實冠眾瑞，晉鐸呈象，亦啟休征。器有要用，則貴賤同資，物有適宜，則家國共急。今毀必資之器，而為無施之錢，於貨則功不補勞，在用則君人俱困，校之以實，損多益少。伏願思可久之道，探欲速之情，弘山海之納，擇芻牧之說。

景平初，加位特進，明年致仕，解國子祭酒。少帝在位，多諸愆失，泰上封事極諫。少帝雖不能納，亦不加譴。徐羨之、傅亮等與泰素不平，及廬陵王義真、少帝見害，泰謂所親曰：「吾觀古今多矣，未有受遺顧托，而嗣君見殺，賢王嬰戮者也。」元嘉二年，泰表賀元正並陳旱災，多所獎勸。拜表遂輕舟游東陽，任心行止，不關朝廷。有司劾奏之，文帝不問。時文帝雖當陽親覽，而羨之等猶執重權，泰復上表論得失，言及執事。諸子禁之，表竟不奏。

三年，羨之伏誅，進位侍中、左光祿大夫、國子祭酒，領江夏王師，特進如故。上以泰先朝舊臣，恩禮甚重。以有腳疾，宴見之日，特聽乘輿到坐。所陳時事，上每優容之。

其年秋，旱蝗，又上表言：「有蝗之處，縣官多課人捕之，無益于枯苗，有傷於殺害。又女人被宥，由來尚矣，謝晦婦女猶在尚方，匹婦一至，亦能有所感激。」書奏，上乃原謝晦婦女。

時司徒王弘輔政，泰謂弘曰：「彭城王，帝之次弟，宜征還入朝，共參朝政。」弘納其言。時旱災未已，加以疾疫，泰又上表有所勸誡。

泰博覽篇籍，好為文章，愛獎後生，孜孜無倦。撰古今善言二十四篇及文集傳於世。暮年事佛甚精，於宅西立只洹精舍。五年卒。初議贈開府，殷景仁曰：「泰素望不重，不可擬議台司。」竟不果。及葬，王弘撫棺哭曰：「君生平重殷鐵，今以此為報。」追贈車騎將軍，諡曰宣侯。第四子曄最知名。

曄字蔚宗，母如廁產之，額為磚所傷，故以磚為小字。出繼從伯弘之，後襲封武興縣五等侯。少好學，善為文章，能隸書，曉音律。為秘書丞，父憂去職。服闋，為征南大將軍檀道濟司馬，領新蔡太守。後為尚書吏部郎。

元嘉九年，彭城太妃薨，將葬，祖夕，僚故並集東府，曄與司徒左西屬王深及弟司徒祭酒廣夜中酣飲，開北牖聽輓歌為樂。彭城王義康大怒，左遷宣城太守。不得志，乃刪眾家後漢書為一家之作，至於屈伸榮辱之際，未嘗不致意焉。

遷長沙王義欣鎮軍長史。兄暠為宜都太守，嫡母隨暠在官亡，報之以疾，曄不時奔赴。及行，又攜伎妾自隨，為御史中丞劉損所奏。文帝愛其才，不罪也。服闋，累遷左衛將軍、太子詹事。

曄長不滿七尺，肥黑，禿眉鬢，善彈琵琶，能為新聲。上欲聞之，屢諷以微旨，曄偽若不曉，終不肯為。上嘗宴飲勸適，謂曄曰：「我欲歌，卿可彈。」曄乃奉旨。上歌既畢，曄亦止弦。

初，魯國孔熙先博學有從橫才志，文史星算，無不兼善，為員外散騎侍郎，不為時知，久不得調。初，熙先父默之為廣州刺史，以贓貨下廷尉，大將軍彭城王義康保持之，故免。及義康被黜，熙先密懷報效，以曄意志不滿，欲引之，無因進說。曄甥謝綜雅為曄所知，熙先藉嶺南遺財，家甚富足，乃傾身事綜。始與綜諸弟共博，故為拙行，以物輸之，情意稍款。綜乃引熙先與曄戲，熙先故為不敵，前後輸曄物甚多。曄既利其財寶，又愛其文藝，遂與申莫逆之好。熙先始以微言動曄，曄不回。曄素有閨庭論議，朝野所知，故門胄雖華，而國家不與姻，以此激之曰：「丈人若謂朝廷相待厚者，何故不與丈人婚，為是門戶不得邪？人作犬豕相遇，而丈人欲為之死，不亦惑乎。」曄默然不答，其意乃定。

時曄與沈演之並為上所知待，每被見多同，曄若先至，必待演之，演之先至，常獨被引，曄又以此為怨。曄累經義康府佐，見待素厚，及宣城之授，意好乖離。綜為義康大將軍記室參軍，隨鎮豫章。綜還，申義康意於曄，求解晚隙，復敦往好。

曄既有逆謀，欲探時旨，乃言於上曰：「臣曆觀前史二漢故事，諸蕃王政以妖詛幸災，便正大逆之罰。況義康奸心釁跡，彰著遐邇，而至今無恙，臣竊惑焉。且大梗常存，將成亂階。」上不納。

熙先素善天文，云：「文帝必以非道晏駕，當由骨肉相殘。江州應出天子。」以為義康當之。綜父述亦為義康所遇，綜弟約又是義康女夫，故文帝使綜隨從南上。既為熙先獎說，亦有酬報之心。

廣州人周靈甫有家兵部曲，熙先以六十萬錢與之，使于廣州合兵。靈甫一去不反。大將軍府史仲承祖，義康舊所信念，屢銜命下都，亦潛結腹心，規有異志。聞熙先有誠，密相結納。丹陽尹徐湛之素為義康所愛，雖為舅甥，恩過子弟，承祖因此結事湛之，告以密計。承祖南下，申義康意于蕭思話及曄，云：「本欲與蕭結婚，恨始意不果。與範本情不薄，中間相失，傍人為之耳。」

有法略道人先為義康所養，粗被知待。又有王國寺法靜尼出入義康家內，皆感激舊恩，規相拯拔，並與熙先往來。使法略罷道。法略本姓孫，改名景玄，以為臧質寧遠參軍。

熙先善療病兼能診脈，法靜尼妹夫許耀領隊在台，宿衛殿省，嘗有疾，因法靜尼就熙先乞療得損，因成周旋。熙先以耀膽幹，因告逆謀，耀許為內應。豫章胡藩子遵世與法靜甚款，亦密相酬和。法靜尼南上，熙先遣婢采藻隨之，付以箋書，陳說圖讖。法靜還，義康餉熙先銅匕銅鑷袍段棋奩等物。熙先慮事泄，酖采藻殺之。

湛之又謂曄等：「臧質見與異常，質與蕭思話款密，二人並受大將軍眷遇，必無異同，不憂兵力不足，但當勿失機耳。」乃備相署置：湛之為撫軍將軍、揚州刺史，曄中軍將軍、南徐州刺史，熙先左衛將軍。其餘皆有選擬。凡素所不善及不附義康者，又有別簿，併入死目。

熙先使弟休先豫為檄文，言賊臣趙伯符肆兵犯蹕，禍流儲宰，乃奉戴義康。又以既為大事，宜須義康意旨，乃作義康與湛之書，宣示同黨。

二十二年九月，征北將軍衡陽王義季、右將軍南平王鑠出鎮，上于武帳岡祖道。曄等期以其日為亂，許耀侍上，扣刀以目曄，曄不敢視，俄而坐散，差互不得發。十一月，徐湛之上表告狀，於是悉出檄書選事及同惡人名手跡。詔收綜等，並皆款服，唯曄不首。上頻使窮詰，乃曰：「熙先苟誣引臣。」熙先聞曄不服，笑謂殿中將軍沈邵之曰：「凡諸處分、符檄書疏，皆曄所造及改定，云何方作此抵。」上示以曄墨蹟，曄乃引罪。明日送曄付廷尉，入獄，然後知為湛之所發。

熙先望風吐款，辭氣不撓，上奇其才，使謂曰：「以卿之才而滯於集書省，理應有異志，此乃我負卿也。」熙先於獄中上書陳謝，並陳天文占候，誡上有骨肉相殘之禍，其言深切。

曄後與謝綜等得隔壁，遙問綜曰：「疑誰所告。」綜曰：「不知。」曄乃稱徐湛之小名曰：「乃是徐僮也。」在獄為詩曰：「禍福本無兆，性命歸有極，必至定前期，誰能延一息。在生已可知，來緣或無識，好醜共一丘，何足異枉直。豈論東陵上，寧辨首山側，雖無嵇生琴，庶同夏侯色。寄言生存子，此路行復即。」上有白團扇甚佳，送曄令書出詩賦美句。曄受旨援筆而書曰：「去白日之照照，襲長夜之悠悠。」上循覽淒然。

曄本謂入獄便死，而上窮其獄，遂經二旬，曄更有生望。獄吏因戲之曰：「外傳詹事或當長系。」曄聞之驚喜。綜、熙先笑之曰：「詹事嘗共論事，無不攘袂瞋目，及在西池射堂上，躍馬顧眄，自以為一世之雄，而今擾攘紛紜，畏死乃爾。設令今時賜以性命，人臣圖主，何顏可以生存。」曄謂衛獄將曰：「惜哉，埋如此人。」將曰：「不忠之人，亦何足惜。」曄曰：「大將言是也。」及將詣市，曄最在前，于獄門顧謂綜曰：「次第當以位邪？」綜曰：「賊帥當為先。」在道語笑，初無慚恥。至市問綜曰：「時欲至未？」綜曰：「勢不復久。」曄既食，又苦勸綜，綜曰：「此異疾篤，何事強飯。」曄家人悉至市，監刑職司問曰：「須相見不？」曄問綜曰：「家人已來，幸得相見，將不暫別？」綜曰：「別與不別，亦何所存，來必當號泣，正足亂人意。」曄曰：「號泣何關人，向見道邊親故相瞻望，吾意故欲相見。」於是呼前。曄妻先撫其子，回罵曄曰：「君不為百歲阿家，不感天子恩遇，身死固不足塞罪，奈何枉殺子孫。」曄乾笑，雲罪至而已。曄所生母對泣曰：「主上念汝無極，汝曾不能感恩，又不念我老，今日奈何！」仍以手擊曄頸及頰。曄妻云：「罪人，阿家莫憶莫念。」妹及妓妾來別，曄乃悲泣流漣。綜曰：「舅殊不及夏侯色。」曄收淚而已。綜母以子弟自陷逆亂，獨不出視。曄語綜曰：「姊今不來，勝人多也。」曄轉醉，子藹亦醉，取地土及果皮以擲曄，呼為別駕數十聲。曄問曰：「汝瞋我邪？」藹曰：「今日何緣復瞋，但父子同死，不能不悲耳。」

曄常謂死為滅，欲著無鬼論，至是與徐湛之書「當相訟地下」。其繆亂如此。又語人：「寄語何僕射，天下決無佛鬼，若有靈，自當相報。」收曄家，樂器服玩並皆珍麗，妓妾亦盛飾。母住止單陋，唯有二廚盛櫵薪。弟子冬無被，叔父單布衣。曄及黨與並伏誅，曄時年四十八。謝綜弟緯徙廣州。藹子魯連，吳興昭公主外孫，請全生命，亦得遠徙。孝武即位，乃還。

曄性精微，有思致，觸類多善，衣裳器服，莫不增損制度，世人皆法學之。撰和香方，其序之曰：「麝本多忌，過分必害。沈實易和，盈斤無傷。零藿虛燥，詹唐黏濕。甘松、蘇合、安息、郁金、奈多、和羅之屬，並被珍於外國，無取於中土。又棗膏昏鈍，甲煎淺俗，非唯無助於馨烈，乃當彌增于尤疾也。」所言悉以比類朝士：麝本多忌，比庾仲文；零藿虛燥，比何尚之；詹唐黏濕，比沈演之；棗膏昏鈍，比羊玄保；甲煎淺俗，比徐湛之；甘松蘇合，比慧琳道人；沈實易和，以自比也。

曄獄中與諸生侄書以自序，其略曰：

吾少懶學問，年三十許，始有尚耳。自爾以來，轉為心化，至於所通處，皆自得之胸懷。常謂情志所托，故當以意為主，以文傳意。以意為主，則其旨必見；以文傳意，則其辭不流。然後抽其芬芳，振其金石耳。觀古今文人多不全了此處，年少中謝莊最有其分，手筆差易，于文不拘韻故也。吾思乃無定方，但多公家之言，少於事外遠致，以此為恨，亦由無意于文名故也。

本未開史書，政恒覺其不可解耳。既造後漢，轉得統緒。詳觀古今著述及評論，殆少可意者。班氏最有高名，既任情無例，唯志可推耳。博贍不可及之，整理未必愧也。吾雜傳論皆有精意深旨，至於循吏以下及六夷諸序論，筆勢縱放，實天下之奇作。其中合者，往往不減過秦篇。嘗共比方班氏所作，非但不愧之而已。欲遍作諸志，前漢所有者悉令備，雖事不必多，且使見文得盡。又欲因事就卷內發論，以正一代得失，意復不果。贊自是吾文傑思，殆無一字空設，奇變不窮，同合異體，乃自不知所以稱之。此書行，故應有賞音者。紀傳例為舉其大略耳，諸細意甚多。自古體大而思精，未有此也。恐世人不能盡之，多貴古賤今，所以稱情狂言耳。

吾於音樂，聽功不及自揮，但所精非雅聲為可恨，然至於一絕處，亦復何異邪。其中體趣，言之不可盡。弦外之意，虛響之音，不知所從而來。亦嘗以授人，士庶中未有一毫似者，此永不傳矣。吾書雖小小有意，筆勢不快，餘竟不成就，每愧此名。曄自序並實，故存之。藹幼而整潔，衣服竟歲未嘗有塵點，死時年二十。曄少時，兄晏常云：「此兒進利，終破門戶。」果如其言。

初，何尚之處銓衡，自謂天下無滯才，及熙先就拘，帝詰尚之曰：「使孔熙先年三十猶作散騎侍郎，那不作賊。」熙先死後，又謂尚之曰：「孔熙先有美才，地胄猶可論，而翳跡仕流，豈非時匠失乎？」尚之曰：「臣昔謬得待罪選曹，誠無以濯汙揚清；然君子之有智慧，猶鵷鳳之有文采，俟時而振羽翼，何患不出雲霞之上。若熙先必蘊文采，自棄於污泥，終無論矣。」上曰：「昔有良才而不遇知己者，何嘗不遺恨於後哉。」

荀伯子，潁川潁陰人，晉驃騎將軍羨之孫也。父猗，秘書郎。伯子少好學，博覽經傳，而通率好為雜語，遨遊閭里，故以此失清途。解褐駙馬都尉、奉朝請、員外散騎侍郎。著作郎徐廣重其才學，舉伯子及王韶之並為佐郎，同撰晉史及著桓玄等傳。遷尚書祠部郎。義熙元年，上表稱：「故太傅钜平侯羊祜勳參佐命，功盛平吳，而享嗣闕然，蒸嘗莫寄。漢以蕭何元功，故絕世輒紹，愚謂钜平之封，宜同酇國。故太尉廣陵公陳准党翼孫秀，禍加淮南，竊饗大國，因罪為利。會西朝政刑失裁，中興復因而不奪，今王道惟新，豈可不大判臧否？謂廣陵之國，宜在削除。故太保衛瓘本爵菑陽縣公，既被橫禍，乃進第秩，加贈蘭陵，又轉江夏。中朝公輔，多非理終，瓘功德不殊，亦無緣獨受偏賞。宜復本封，以正國章。」詔付門下。前散騎常侍江夏公衛璵及潁川陳茂先各自陳先代勳，不伏貶降。詔皆付門下，並不施行。

伯子為妻弟謝晦薦達，為尚書左丞，出補臨川內史。車騎將軍王弘稱伯子「沈重不華，有平陽侯之風」。伯子常自矜藉蔭之美，謂弘曰：「天下膏粱，唯使君與下官耳，宣明之徒不足數也。」遷散騎常侍，又上表曰：「百官位次，陳留王在零陵王上，臣愚竊以為疑。昔武王克殷，封神農後於焦，黃帝后于祝，帝堯後於薊，帝舜後於陳，夏後後於杞，殷後於宋。杞、陳並為列國，而薊、祝、焦無聞。斯則褒崇所承，優於遠代之顯驗也。是以春秋次序諸侯，宋居杞、陳之上，考之近代，事亦有征。晉泰始元年，詔賜山陽公劉康子弟一人爵關內侯，衛公姬署、宋侯孔紹子弟一人駙馬都尉。又泰始三年，太常上言博士劉嘉等議，稱衛公署于大晉在三恪之數，應降稱侯。臣以為零陵王位宜在陳留之上。」從之。

為御史中丞，蒞職勤恪，有匪躬之稱。立朝正色，眾咸憚之。凡所奏劾，莫不深相訶毀，或延及祖禰，示其切直。又頗雜嘲戲，故世人以此非之。補司徒左長史，卒于東陽太守。文集傳於世。

子赤松，為尚書右丞，以徐湛之党，為元凶所殺。

伯子族弟昶字茂祖，與伯子絕服，元嘉初，以文義至中書郎。昶子萬秋。

萬秋字元寶，亦用才學自顯。昶見釋慧琳，謂曰：「昨萬秋對策，欲以相示。」答曰：「此不須看。若非先見而答，貧道不能為；若先見而答，貧道奴皆能為。」昶曰：「此將不傷道德耶？」答曰：「大德所以不德。」乃相對笑，竟不看焉。萬秋孝武初為晉陵太守，坐于郡立華林合，置主衣、主書，下獄免。前廢帝末，為御史中丞，卒官。

徐廣字野人，東莞姑幕人也。父藻，都水使者。兄邈，太子前衛率。家世好學，至廣尤精。百家數術，無不研覽。家貧，未嘗以產業為意，妻中山劉謐之女忿之，數以相讓，廣終不改。如此十數年，家道日弊，遂與廣離。後晉孝武帝以廣博學，除為秘書郎，校書秘閣，增置職僚。

隆安中，尚書令王珣舉為祠部郎。李太后崩，廣議服曰：「太皇太后名位既正，體同皇極，理製備盡，情禮彌申。陽秋之義，母以子貴。既稱夫人，禮服從正。故成風顯夫人之號，文公服三年之喪，子于父之所生，體尊義重。且禮祖不厭孫，固宜遂服無屈。而緣情立制，若嫌明文不存，則疑斯從重。謂應同于為祖母後，齊衰三年。」時從其議。

及會稽王世子元顯錄尚書，欲使百僚致敬，台內使廣立議，由是內外並執下官禮，廣常為愧恨。

義熙初，宋武帝使撰車服儀注，仍除鎮軍諮議參軍，領記室，封樂成縣五等侯。轉員外散騎常侍，領著作郎。二年，尚書奏廣撰成晉史。六年，遷驍騎將軍。時有風雹為災，廣獻言武帝，多所勸勉。又轉大司農，領著作郎，遷秘書監。

初，桓玄篡位，安帝出宮，廣陪列悲慟，哀動左右。及武帝受禪，恭帝遜位，廣又哀感，涕泗交流。謝晦見之，謂曰：「徐公將無小過。」廣收淚答曰：「身與君不同，君佐命興王，逢千載嘉運。身世荷晉德，眷戀故主。」因更歔欷。

永初元年，詔除中散大夫。廣言墳墓在晉陵丹徒，又生長京口，息道玄忝宰此邑，乞隨之官，歸終桑梓。許之，贈賜甚厚。性好讀書，年過八十，猶歲讀五經一遍。元嘉二年卒。廣所撰晉紀四十二卷，義熙十二年成，表上之。又有答禮問百餘條，行於世。

時有高平郗紹亦作晉中興書，數以示何法盛。法盛有意圖之，謂紹曰：「卿名位貴達，不復俟此延譽。我寒士，無聞于時，如袁宏、干寶之徒，賴有著述，流聲於後。宜以為惠。」紹不與。至書成，在齋內廚中，法盛詣紹，紹不在，直入竊書。紹還失之，無復兼本，於是遂行何書。

徐豁字萬同，廣兄子也。父邈，晉太子前衛率。豁宋永初初，為尚書左丞、山陰令，精練法理，為時所推。元嘉初，為始興太守，表陳三事。文帝嘉之，賜絹二百匹，穀一千斛。徙廣州刺史，未拜卒。

鄭鮮之字道子，滎陽開封人，魏將作大匠渾之玄孫也。祖襲，大司農，經為江乘令，因居縣境。父遵，尚書郎。

鮮之下帷讀書，絕交遊之務。初為桓偉輔國主簿。先是，兗州刺史滕恬為丁零翟遼所沒，屍喪不反。恬子羨仕宦不廢，論者嫌之。桓玄在荊州，使群僚博議。鮮之議曰：「名教大極，忠孝而已。至乎變通抑引，每事輒殊。本而尋之，皆求心而遺跡。跡之所乘，遭遇或異。故聖人或就跡以助教，或因跡以成罪，屈申與奪，難可等齊，舉其阡陌，皆可終言矣。天可逃乎？而伊尹廢君；君可脅乎？而鬻拳見善；忠可愚乎？而箕子同仁。自此以還，殊實而齊聲，異譽而等美者，不可勝言。今如滕羨情事者，或終身隱處，不關人事，或升朝理務，無譏前哲。通滕者則以無譏為證，塞滕者則以隱處為美。折其兩中，則異同之情可見矣。夫聖人立教，猶言有禮無時，君子不行。有禮無時，政以事有變通，不可宗一故耳。」

宋武帝起義兵，累遷御史中丞。性剛直，甚得司直之體。外甥劉毅權重當時，朝野莫不歸附，鮮之盡心武帝，獨不屈意於毅，毅甚恨焉。以與毅舅甥制不相糾，使書侍御史丘洹奏彈毅輒宥傳詔羅道盛。詔無所問。

時新制，長吏以父母疾去官，禁錮三年。山陰令沈叔任父疾去職，鮮之因此上議曰：「今省父母之疾而加以罪名，悖義疾理，莫此為大。謂宜從舊，於義為允。」從之。於是自二品以上，父母及為祖父母后者，墳墓崩毀及疾病，族屬輒去，並不禁錮。

劉毅當鎮江陵，武帝會于江寧，朝士畢集。毅素好摴蒱，於是會戲。帝與毅斂局各得其半，積錢隱人，毅呼帝並之。先擲得雉，帝甚不悅，良久乃答之，四坐傾屬。既擲得盧，毅意大惡，謂帝曰：「知公不以大坐席與人。」鮮之大喜，徒跣繞床大叫，聲聲相續，毅甚不平，謂之曰：「此鄭君何為者？」無復甥舅之敬。

帝少事戎旅，不經涉學，及為宰相，頗慕風流。時或談論，人皆依違不敢難。鮮之難必切至，未嘗寬假。與帝言，要須帝理屈，然後置之。帝有時慚恧變色，感其輸情，時人謂為「格佞」。十二年，武帝北伐，以為右長史。鮮之曾祖晉江州長史哲墓在開封，求拜省，帝以騎送之。及入咸陽，帝遍視阿房、未央故地，悽愴動容，問鮮之秦、漢所以得喪。鮮之具以賈誼過秦對。帝曰：「及子嬰而亡，已為晚矣。然觀始皇為人，智足見是非，所任不得人，何也？」答曰：「夫佞言似忠，奸言似信，中人以上，乃可語上。始皇未及中人，所以暗於識士。」前至渭濱，帝復歎曰：「此地甯復有呂望邪？」鮮之曰：「昔葉公好龍而真龍見，燕昭市骨而駿足至。明公以旰食待士，豈患海內無人。」帝稱善者久之。

宋國初建，轉奉常。赫連勃勃陷關中，武帝復欲北討，鮮之表諫。及踐阼，遷太常、都官尚書。時傅亮、謝晦位遇日隆，範泰嘗眾中讓誚鮮之曰：「卿與傅、謝俱從聖主有功關、洛，卿乃居僚首，今日答颯，去人遼遠，何不肖之甚。」鮮之熟視不對。鮮之為人通率，在武帝坐，言無所隱晦，亦甚憚焉。而隱厚篤實，贍恤親故，遊行命駕，或不知所適，隨禦者所之。尤為武帝所狎。上曾內殿宴飲，朝貴畢至，唯不召鮮之。坐定，謂群臣曰：「鄭鮮之必當自來。」俄而外啟尚書鄭鮮之詣神獸門求啟事，帝大笑引入。其被遇如此。以從征功，封龍陽縣五等子。景平中，徐、傅當權，出為豫章太守。時王弘為江州刺史，竊謂人曰：「鄭公德素，先朝所禮，方於前代，鍾元常、王景興之流。今徐、傅出以為郡，抑當有以。」尋有廢立事。元嘉三年，弘入為相，舉鮮之為尚書右僕射。四年卒。文集行於世。子愔，始安太守。

裴松之字世期，河東聞喜人也。祖昧，光祿大夫。父珪，正員外郎。

松之博覽墳籍，立身簡素。年二十，拜殿中將軍。此官直衛左右，晉孝武太元中，革選名家以參顧問，始用琅邪王茂之、會稽謝輶，皆南北之望。

義熙初，為吳興故彰令，在縣有績。入為尚書祠部郎。松之以世立私碑，有乖事實，上表陳之，以為「諸欲立碑者，宜悉令言上，為朝議所許，然後聽之，庶可以防遏無征，顯彰茂實」。由是普斷。

武帝北伐，領司州刺史，以松之為州主簿，轉中從事。既克洛陽，松之居州行事。宋國初建，毛德祖使洛陽，武帝敕之曰：「裴松之廊廟之才，不宜久居邊務，今召為世子洗馬，與殷景仁同，可令知之。」

時議立五廟樂，松之以妃臧氏廟用樂亦宜與四廟同。除零陵內史，徵為國子博士。

元嘉三年，誅司徒徐羨之等，分遣大使巡行天下，並兼散騎常侍，班宣二十四條詔書。松之使湘州，甚得奉使之義，論者美之。

轉中書侍郎。上使注陳壽三國志，松之鳩集傳記，廣增異聞。既成奏之，上覽之曰：「裴世期為不朽矣。」

出為永嘉太守，勤恤百姓，吏人便之。後為南琅邪太守，致仕，拜中散大夫。尋為國子博士，進太中大夫。使續成何承天國史，未及撰述，卒。

子駰，南中郎參軍。松之所著文論及晉記，駰注司馬遷史記，並行於世。駰子昭明。

昭明少傳儒史之業，宋泰始中為太學博士。有司奏太子婚，納徵用玉璧虎皮，未詳何所准擬。昭明議：「禮'納征儷皮'。鄭云：'皮為庭實，鹿皮也'，晉太子納妃注'以虎皮二'。太元中，公主納征，虎豹皮各一。此豈謂婚禮不詳。王公之差，故取虎豹文蔚以尊其事。虎豹雖文，而征禮所不言；熊羆雖古，而婚禮所不及；珪璋雖美，或為用各異。今宜准經誥，凡諸僻謬，一皆詳正。」於是有司參議，加珪璋豹熊羆皮各二。

元徽中，出為長沙郡丞。罷任，刺史王蘊謂曰：「卿清貧必無還資，湘中人士有須一禮之命者，我不愛也。」昭明曰：「下官忝為郡佐，不能光益上府，豈以鴻都之事，仰累清風。」曆祠部通直郎。

齊永明三年使魏，武帝謂曰：「以卿有將命之才，使還當以一郡相賞。」還為始安內史。郡人龔玄宜云：「神人與其玉印玉板書，不須筆，吹紙便成字。」自稱龔聖人，以此惑眾，前後郡太守敬事之。昭明付獄案罪。及還，甚貧罄，武帝曰：「裴昭明當罷郡，還遂無宅，我不讀書，不知古人中誰可比之。」遷射聲校尉。

九年復北使。建武初，為王玄邈安北長史、廣陵太守。明帝以其在事無啟奏，代還責之，昭明曰：「臣不欲競執關鍵故耳。」昭明曆郡皆清勤，常謂人曰：「人生何事須聚畜，一身之外亦復何須。子孫若不才，我聚彼散。若能自立，則不如一經。」故終身一不事產業。中興二年卒。子子野。

子野字幾原，生而母魏氏亡，為祖母殷氏所養。殷柔明有文義，以章句授之。年九歲，殷氏亡，泣血哀慟，家人異之。少好學，善屬文，仕齊為江夏王行參軍。遭父憂去職。初，父寢疾彌年，子野禱請備至，涕泗沾濡。父夜夢見其容，旦召視如夢，俄而疾間，以為至孝所感。命著孝感傳，固辭乃止。及居喪，每之墓所，草為之枯。有白兔白鳩馴擾其側。

梁天監初，尚書僕射范雲嘉其至行，將表奏之，會雲卒不果。樂安任昉有盛名，為後進所慕，遊其門者，昉必推薦。子野於昉為從中表，獨不至，昉亦恨焉，故不之善。

久之兼廷尉正，時三官通署獄，子野嘗不在，同僚輒署其名。奏有不允，子野從坐免職。或勸言請有司，可無咎，子野笑曰：「雖慚柳季之道，豈因訟以受服。」自此免黜久之，終無恨意。中書郎範縝與子野未遇，聞其行業而善焉。會遷國子博士，乃上表讓之，有司以資歷非次，不為通。

後為諸暨令，在縣不行鞭罰，人有爭者，示之以理，百姓稱悅，合境無訟。

初，子野曾祖松之，宋元嘉中受詔續修何承天宋史，未成而卒，子野常欲繼成先業。及齊永明末，沈約所撰宋書稱「松之已後無聞焉」。子野更撰為宋略二十卷，其敘事評論多善，而云：「戮淮南太守沈璞，以其不從義師故也」。約懼，徒跣謝之，請兩釋焉。歎其述作曰：「吾弗逮也。」蘭陵蕭琛言其評論可與過秦、王命分路揚鑣。於是吏部尚書徐勉言之于武帝，以為著作郎，掌修國史及起居注。頃之，兼中書通事舍人，尋除通直員外，著作、舍人如故。敕又掌中書詔誥。

時西北遠邊有白題及滑國遣使由岷山道入貢，此二國歷代弗賓，莫知所出。子野曰：「漢潁陰侯斬胡白題將一人。服虔注云：'白題，胡名也。'又漢定遠侯擊虜，八滑從之，此其後乎。」時人服其博識。敕仍使撰方國使圖，廣述懷來之盛，自要服至於海表，凡二十國。子野與沛國劉顯、南陽劉之遴、陳郡殷芸、陳留阮孝緒、吳郡顧協、京兆韋棱皆博學，深相賞好，顯尤推重之。時吳平侯蕭勱、范陽張纘每討論墳籍，咸折衷於子野。

繼母曹氏亡，居喪過禮，服闋，再遷員外郎。普通七年，大舉北侵，敕子野為移魏文，受詔立成。武帝以其事體大，召尚書僕射徐勉、太子詹事周舍、鴻臚卿劉之遴、中書侍郎朱異集壽光殿以觀之，時並嘆服。武帝目子野曰：「其形雖弱，其文甚壯。」俄又敕為書喻魏相元叉。其夜受旨，子野謂可待旦方奏，未之為也，及五鼓，敕催令速上。子野徐起操筆，昧爽便就。及奏，武帝深嘉焉。自是諸符檄皆令具草。

子野為文典而速，不尚靡麗，制多法古，與今文體異。當時或有詆訶者，及其末，翕然重之。或問其為文速者，子野答云：「人皆成於手，我獨成於心。」

遷中書侍郎、鴻臚卿，領步兵校尉。子野在禁省十餘年，默靜自守，未嘗有所請謁。外家及中表貧乏，所得奉悉給之。無宅，借官地二畝，起茅屋數間，妻子恒苦饑寒，唯以教誨為本，子侄祗畏，若奉嚴君。劉顯常以師道推高之。末年深信釋教，終身飯麥食蔬。中大通二年卒。先是，子野自占死期不過庚戌歲，是年自省移疾，謂同官劉之亨曰：「吾其逝矣。」遺命務存儉約。武帝悼惜，為之流涕。贈散騎常侍，即日舉哀。先是，五等君及侍中以上乃有諡，及子野特以令望見嘉，賜諡貞子。

子野少時集注喪服、續裴氏家傳各二卷，抄合後漢事四十餘卷。又敕撰眾僧傳二十卷，百官九品二卷，附益諡法一卷，方國使圖一卷，文集二十卷：並行於世。又欲撰齊梁春秋，始草創，未就而卒。及葬，湘東王為之墓誌銘，陳于藏內。邵陵王又立墓誌，堙於羨道。羨道列志，自此始焉。子騫，官至通直郎。何承天，東海郯人也。五歲喪父。母徐廣姊也，聰明博學，故承天幼漸訓義。宋武起義初，撫軍將軍劉毅鎮姑孰，板為行參軍。毅嘗出行，而鄢陵縣吏陳滿射鳥，箭誤中直帥，雖不傷人，處法棄市。承天議曰：「獄貴情斷，疑則從輕。昔有驚漢文帝乘輿馬者，張釋之劾以犯蹕，罪止罰金。何者？明其無心于驚馬也。故不以乘輿之重，加於異制。今滿意在射鳥，非有心于中人。案律過誤傷人三歲刑，況不傷乎？微罰可也。」

宋台建，為尚書祠部郎，與傅亮共撰朝儀。謝晦鎮江陵，請為南蠻長史。晦進號衛將軍，轉諮議參軍，領記室。

元嘉三年，晦將見討，間計於承天，曰：「大小既殊，逆順又異，境外求全，上計也。以腹心領兵戍義陽，將軍率眾于夏口一戰。若敗，即趨義陽，以出北境，此其次也。」晦良久曰：「荊楚用武之國，且當決戰，走不晚也。」及晦下，承天留府不從。到彥之至馬頭，承天自詣歸罪，見宥。後兼尚書左丞。

吳興余杭人薄道舉為劫，制同籍期親補兵。道舉從弟代公、道生等並為劫大功親，非應在補謫之例。法以代公等母存為期親，則子宜隨母補兵。承天議曰：「尋劫制，同籍期親補兵，大功則不在此例。婦人三從，既嫁從夫，夫死從子。今道舉為劫，若其叔父尚存，制應補謫，妻子營居，固其宜也。但為劫之時，叔父已歿，代公、道生並是從弟，大功之親，不合補謫。今若以叔母為期親，令代公隨母補兵，既乖大功不謫之制，又失婦人三從之道。由於主者守期親之文，不辨男女之異。謂代公等母子並宜見原。」

承天為性剛愎，不能屈意朝右，頗以所長侮同列，不為僕射殷景仁所平。出為衡陽內史。昔在西方與士人多不協，在郡又不公清，為州司所糾，被收系獄，會赦免。

十六年，除著作佐郎，撰國史。承天年已老，而諸佐郎並名家年少。潁川荀伯子嘲之，常呼為奶母。承天曰：「卿當云鳳凰將九子，奶母何言邪？」尋轉太子率更令，著作如故。

時丹陽溧陽丁況等久喪而不棺葬，承天議曰：「禮雲'還葬'，當謂荒儉一時，故許其稱財而不求備。丁況三家數年中葬輒無棺櫬，實由淺情薄恩同於禽獸者耳。竊以丁寶等同伍積年，未嘗勸之以義，繩之以法。十六年冬，既無新科，又未申明舊制，有何嚴切，欻然相糾。或由鄰曲分爭，以興此言。如聞在東諸處，此例既多，江西、淮北尤為不少。若但謫此三人，殆無所肅，開其一端，則互相恐動。臣愚謂況等三家，且可勿問，因此附定制旨：若人葬不如法，同伍當即糾言。三年除服之後，不得追相告引。」

十九年，立國子學，以本官領國子博士。皇太子講孝經，承天與中庶子顏延之同為執經。頃之，遷御史中丞。

時魏軍南伐，文帝訪群臣捍禦之略。承天上安邊論，凡陳四事：其一，移遠就近，以實內地；其二，浚復城隍，以增阻防；其三，纂偶車牛，以飾戎械；其四，計丁課仗，勿使有闕。文多不載。

承天素好弈棋，頗用廢事。又善彈箏。文帝賜以局子及銀裝箏。承天奉表陳謝，上答曰：「局子之賜，何必非張武之金邪。」

承天博見古今，為一時所重。張永嘗開玄武湖遇古塚，塚上得一銅鬥，有柄。文帝以訪朝士。承天曰：「此亡新威鬥。王莽三公亡，皆賜之。一在塚外，一在塚內。時三台居江左者，唯甄邯為大司徒，必邯之墓。」俄而永又啟塚內更得一斗，復有一石銘「大司徒甄邯之墓」。時帝每有疑議，必先訪之，信命相望於道。承天性褊促，嘗對主者厲聲曰：「天何言哉，四時行焉，百物生焉。」文帝知之，應遣先戒曰：「善候何顏色，如其不悅，無須多陳。」

二十四年，承天遷廷尉，未拜，上欲以為吏部郎，已受密旨，承天宣漏之，坐免官。卒於家，年七十八。

先是禮論有八百卷，承天刪減併合，以類相從，凡為三百卷，並前傳、雜語、所纂文及文集，並傳於世。又改定元嘉曆，改漏刻用二十五箭，皆從之。曾孫遜。

遜字仲言，八歲能賦詩，弱冠，州舉秀才。南鄉範雲見其對策，大相稱賞，因結忘年交。謂所親曰：「頃觀文人，質則過儒，麗則傷俗，其能含清濁，中今古，見之何生矣。」沈約嘗謂遜曰：「吾每讀卿詩，一日三復，猶不能已。」其為名流所稱如此。

梁天監中，兼尚書水部郎，南平王引為賓客，掌記室事，後薦之武帝，與吳均俱進幸。後稍失意，帝曰：「吳均不均，何遜不遜。未若吾有朱異，信則異矣。」自是疏隔，希復得見。卒于仁威廬陵王記室。

初，遜為南平王所知，深被恩禮，及聞遜卒，命迎其柩而殯藏焉，並餼其妻子。東海王僧孺集其文為八卷。

初，遜文章與劉孝綽並見重，時謂之何、劉。梁元帝著論論之云：「詩多而能者沈約，少而能者謝朓、何遜。」

遜從叔澗字彥夷，亦以才著聞，宦游不達，作拍張賦以喻意。末云：「東方曼倩發憤於侏儒，遂與火頭食子稟賜不殊。」位至台郎。

時有會稽虞騫工為五言，名與遜埒，官至王國侍郎。後又有會稽孔翁歸、濟陽江避並為南平王大司馬府記室。翁歸工為詩，避博學有思理，注論語、孝經。二人並有文集。

論曰：夫令問令望，詩人所以作詠，有禮有法，前哲由斯播美。觀夫范、荀二公，並以學業自著，而幹時之譽，本期俱不為弘。雖才則有餘而望乃不足。蔚宗藝用有過人之美，跡其行事，何利害之相傾。徐廣動不違仁，義兼儒行。鮮之時稱「格佞」，斯不佞矣。松之雅道為貴，實光載德。承天素訓所資，無慚舅氏，美矣乎。


Chinese text: This work was published before January 1, 1923, and is in the
public domain worldwide because the author died at least 100 years ago.
