列傳第二十二

張邵

桓玄篡位，父敞先為尚書，以答事微謬，降為廷尉卿。及宋武帝討桓玄，邵白敞表獻忠款，帝大悅，命署寺門曰：「有犯張廷尉家者，軍法論。」事平，以敞為吳郡太守。及王謐為揚州，召邵補主簿。

劉毅位居亞相，好士愛才，當世莫不輻湊，唯邵不往。親故怪而問之，邵曰：「主公命世人傑，何煩多問。」劉穆之言於帝，帝益親之，轉太尉參軍，署長流賊曹。

盧循至蔡洲，武帝至石頭，使邵守南城。時百姓水際望賊，帝不解其意，以問邵。邵曰：「節鉞未反，奔散之不暇，亦何暇觀望，今當無復恐耳。」帝以邵勤練憂公，重補州主簿。邵悉心政事，精力絕人，及誅劉藩，邵時在西州直廬，即夜誡眾曹曰：「大軍當大討，可各各條倉庫及舟船人領，至曉取辦。」旦日，帝求諸簿最，應時即至，怪問其速。諸曹答曰：「宿受張主簿處分。」帝曰：「張邵可謂同人憂慮矣。」

九年，世子始開徵虜府，以邵補錄事參軍，轉號中軍，遷諮議參軍，領記室。

十一年，武帝北伐，邵請見曰：「人生危脆，宜有遠慮。若劉穆之邂逅不幸，誰可代之？尊業如此，若有不諱，則處分雲何？」帝曰：「此自委穆之與卿耳。」

青州刺史檀祗鎮廣陵，輒率眾至滁中掩討亡命，劉穆之慮其為變，議欲遣軍。邵曰：「檀韶據中流，道濟為軍首，若有相疑之跡，則大府立危。不如逆遣慰勞，必無患也。」祗果不動。

及穆之暴卒，朝廷恇懼，便發詔以司馬徐羨之代之。邵獨曰：「今誠急病，任終在徐；然世子無專行之義，宜須諮。」信反，方使世子出命曰：「朝廷及大府事悉諮徐司馬，其餘啟還。」武帝善其臨事不撓，得大臣節。

十四年，世子改授荊州，邵諫曰：「儲貳之重，四海所系，不宜外出，敢以死請。」世子竟不行。

文帝為中郎將、荊州刺史，以邵為司馬，領南郡相，眾事悉決于邵。武帝受命，以佐命功封臨沮伯。分荊州立湘州，以邵為刺史，將署府，邵以長沙內地，非用武之國，置府妨人，乖為政要。從之。荊州刺史謝晦反，遺書要邵，邵不發函，使呈文帝。

元嘉五年，轉征虜將軍，領甯蠻校尉、雍州刺史，加都督。初，王華與邵不和，及華參要，親舊為之危心。邵曰：「子陵方弘至公，豈以私隙害正義。」是任也，華實舉之。

及至襄陽，築長圍，修立堤堰，創田數千頃，公私充給。丹、淅二川蠻屢為寇，邵誘其帥並出，因大會誅之，遣軍掩其村落，悉禽。既失信群蠻，所在並起，水陸路斷。七年，子敷至襄陽定省，當還都，群蠻欲斷取之，會蠕蠕國獻使下，蠻以為是敷，因掠之。邵坐降號揚烈將軍。

江夏王義恭鎮江陵，以邵為撫軍長史、持節、南蠻校尉。九年，坐在雍州營私畜取贓貨二百四十五萬，下廷尉，免官削爵土。後為吳興太守，卒。追復爵邑，諡曰簡伯。

邵臨終遺命，祭以菜果，葦席為車需車，諸子從焉。長子敷。

敷字景胤，生而母亡。年數歲問知之，雖童蒙便有感慕之色。至十歲許，求母遺物，而散施已盡，唯得一扇，乃緘錄之。每至感思，輒開笥流涕。見從母，悲感哽咽。

性整貴，風韻甚高，好讀玄言，兼屬文論。初，父邵使與高士南陽宗少文談系象，往復數番。少文每欲屈，握麈尾歎曰：「吾道東矣。」於是名價日重。

宋武帝聞其美，召見奇之，曰：「真千里駒也。」以為世子中軍參軍，數見接引。累遷江夏王義恭撫軍記室參軍。義恭就文帝求一學義沙門，會敷赴假還江陵，入辭，文帝令以後車載沙門往，謂曰：「道中可得言晤。」敷不奉詔，曰：「臣性不耐雜。」上甚不悅。

遷正員中書郎。敷小名樝，父邵小名梨。文帝戲之曰：「樝何如梨？」答曰：「梨是百果之宗，樝何敢比也。」中書舍人秋當、周赳並管要務，以敷同省名家欲詣之。赳曰：「彼若不相容接，便不如勿往，詎可輕行。」當曰：「吾等並已員外郎矣，何憂不得共坐。」敷先旁設二床，去壁三四尺。二客就席，敷呼左右曰：「移我遠客。」赳等失色而去，其自標遇如此。

善持音儀，盡詳緩之致，與人別，執手曰：「念相聞。」餘響久之不絕。張氏後進皆慕之，其源起自敷也。

遷黃門侍郎，始興王浚後將軍司徒左長史，未拜，父在吳興亡，成服凡十餘日，始進水漿。葬畢不進鹽菜，遂毀瘠成疾。伯父茂度每止譬之，輒更感慟，絕而復續。茂度曰：「我冀譬汝有益，但更甚耳。」自是不復往。未期而卒。孝武即位，詔旌其孝道，追贈侍中，改其所居稱孝張裏。

敷弟柬襲父封，位通直郎。柬勇力，手格猛獸，元凶以為輔國將軍。孝武至新亭，柬出奔，墜淮死。子式嗣。弟沖。

沖字思約，出繼伯父敷。沖母戴顒女，有儀范，張氏內取則焉。沖少有至性，隨從叔永為將帥，除盱眙太守。永征彭城遇寒，軍人足脛凍斷者十七八，沖足指皆墮。齊永明八年，為假節，監青冀二州行刺史事。沖父初卒，遺命「祭我必以鄉土所產，無用牲物」。沖在鎮，四時還吳國取果菜，每至烝嘗，輒流涕薦焉。仍轉刺史。

永元二年，為南兗州刺史，遷司州。裴叔業以壽春降魏，又遷沖南兗州刺史，並未拜。崔慧景事平，征建安王寶夤還都，以沖為郢州刺史，一歲之中，頻授四州刺史，至是乃受任，封定襄侯。

梁武帝起兵，手書喻意，又遣辯士說之，沖確然不回。東昏遣驍騎將軍薛元嗣、制局監暨榮伯領兵及糧運送沖，使拒西師。元嗣等懲劉山陽之敗，疑沖不敢進，停住夏首浦。聞梁武師將至，元嗣、榮伯相率入郢城。時竟陵太守房僧寄被代還至郢，東昏敕僧寄留守魯山，除驍騎將軍。僧寄謂沖曰：「下官雖未荷朝廷深恩，實蒙先帝厚澤。蔭其樹者不折其枝，實欲微立塵效。」沖深相許諾，共結盟誓，分部拒守。遣軍主孫樂祖數千人助僧寄據魯山岸立城壘。

明年二月，梁武圍魯山城，遣軍主曹景宗等過江攻郢城。沖中兵參軍陳光靜等間出擊之，光靜戰死，沖固守不出。病將死，厲府僚以誠節，言終而卒。元嗣、榮伯與衝子孜及長史江夏程茂固守。東昏詔贈沖散騎常侍、護軍將軍。

元嗣等處圍城之中，無他經略，唯迎蔣子文及蘇侯神，日禺中於州聽上祀以求福，鈴鐸聲晝夜不止。又使子文導從登陴巡行，旦日輒復如之。識者知其將亡。

僧寄病死，孫樂祖窘，以城降。

郢被圍二百餘日，士庶病死者七八百家。魯山陷後二日，程茂及元嗣等議降，使孜為書與梁武帝。沖故吏青州中從事房長瑜謂孜曰：「前使君忠貫昊天，操愈松竹，郎君但當端坐畫一，以荷析薪。若天運不與，幅巾待命，以下從使君。今若隨諸人之計，非唯郢州士女失高山之望，亦恐彼所不取也。」不從，卒以郢城降。時以沖及房僧寄比臧洪之被圍也。贈僧寄益州刺史。

暢字少微，邵兄褘子也。褘少有操行，為晉琅邪王國郎中令。從王至洛。還京都，宋武帝封藥酒一罌付褘，使密加酖毒，受命於道自飲而卒。

暢少與從兄敷、演、鏡齊名，為後進之秀。起家為太守徐佩之主簿，佩之被誅，暢馳出奔赴，制服盡哀，為論者所美。弟牧嘗為猘犬所傷，醫雲宜食蝦蟆，牧甚難之。暢含笑先嘗，牧因此乃食，創亦即愈。

累遷太子中庶子。孝武鎮彭城，暢為安北長史、沛郡太守。元嘉二十七年，魏太武南征，太尉江夏王義恭統諸軍出鎮彭城。太武親率大眾，去彭城數十里。彭城眾力雖多，軍食不足，義恭欲棄彭城南歸，計議彌日不定。時曆城眾少食多，安北中兵參軍沈慶之議欲以車營為函箱陣，精兵為外翼，奉二王及妃媛直趨曆城，分城兵配護軍將軍蕭思話留守。太尉長史何勖不同，欲席捲奔鬱洲，自海道還都。二議未決，更集群僚謀之。暢曰：

「若曆城、鬱洲有可至之理，下官敢不高贊。今城內乏食，百姓咸有走情，但以關扃嚴固，欲去莫從耳。若一旦動腳，則各自散走，欲至所在，何由可得？今軍食雖寡，朝夕猶未窘罄，豈有舍萬安之術，而就危亡之道。若此計必用，下官請以頸血汙君馬跡。」孝武聞暢議，謂義恭曰：「張長史言不可異也。」義恭乃止。

魏太武得至，仍登城南亞父塚，于戲馬台立氈屋。先是隊主蒯應見執，其日晡時，太武遣送應至小巿門致意，求甘蔗及酒。孝武遣人送酒二器，甘蔗百挺；求駱駝。明日，太武又自上戲馬台，復遣使至小巿門求與孝武相見，遣送駱駝並致雜物，使于南門受之。暢于城上與魏尚書李孝伯語。孝伯問：「君何姓？」答云：「姓張。」孝伯曰：「張長史。」暢曰：「君何得見識？」孝伯曰：「君聲名遠聞，足使我知。」因言說久之。城內有具思者嘗在魏，義恭遣視，知是孝伯，乃開門進餉物。

太武又求酒及甘橘，暢宣孝武旨，又致螺杯雜粽，南土所珍。太武復令孝伯傳語曰：「魏主有詔借博具。」暢曰：「博具當為申致，有詔之言，政可施于彼國，何得稱之於此。」孝伯曰：「鄰國之君，何為不稱詔於鄰國之臣？」暢曰：「君之此稱，尚不可聞于中華，況在諸王之貴，而獨曰鄰國之君邪。」孝伯曰：「魏主言太尉、鎮軍久闕南信，殊當憂邑，若欲遣信，當為護送。」暢曰：「此方間路甚多，不復以此勞魏主。」孝伯曰：「亦知有水路，似為白賊所斷。」暢曰：「君著白衣，故稱白賊邪？」孝伯大笑曰：「今之白賊亦不異黃巾、赤眉。」暢曰：「黃巾、赤眉似不在江南。」孝伯曰：「亦不離青、徐。」暢曰：「今者青、徐實為有賊，但非白賊耳。」又求博具，俄送與。

太武又遣送氈及九種鹽並胡豉，云：「此諸鹽各有所宜：白鹽是魏主所食；黑者療腹脹氣懣，細刮取六銖，以酒服之；胡鹽療目痛；柔鹽不用食，療馬脊創；赤鹽、駁鹽、臭鹽、馬齒鹽四種，並不中食。胡豉亦中噉。」又求黃甘，並云：「魏主致意太尉、安北，何不遣人來至我間？彼此之情雖不可盡，要須見我小大，知我老少，觀我為人。若諸佐不可遣，亦可使僮來。」暢又宣旨答曰：「魏主形狀才力，久為來往所具，李尚書親自銜命，不患彼此不盡。故不復遣信。」又云：「魏主恨向所送馬殊不稱意，安北若須大馬，當更送之；脫須蜀馬，亦有佳者。」暢曰：「安北不乏良駟，送自彼意，非此所求。」義恭又餉炬燭十挺，孝武亦致錦一匹。又曰：「知更須黃甘，誠非所吝，但會不足周彼一軍。向給魏主，未應便乏，故不復重付。」

太武復求甘蔗安石榴，暢曰：「石榴出自鄴下，亦當非彼所乏。」孝伯曰：「君南土膏粱，何為著屩？君而著此，使將士雲何？」暢曰：「膏粱之言，誠為多愧，但以不武，受命統軍，戎陣之間，不容緩服。」

太武又遣就二王借箜篌、琵琶、箏、笛等器及棋子。孝伯辭辯亦北土之美，暢隨宜應答，吐屬如流，音韻詳雅，風儀華潤。孝伯及左右人並相視歎息。

時魏聲雲當出襄陽，故以暢為南譙王義宣司空長史、南郡太守。三十年，元凶弑逆，義宣發哀之日，即便舉兵。暢為元佐，位居僚首，哀容俯仰，蔭映當時。舉哀畢，改服著黃褲褶，出射堂簡人。音姿容止，莫不矚目，見者皆願為盡命。事平，徵為吏部尚書，封夷道縣侯。

義宣既有異圖，蔡超等以暢人望，勸義宣留之。乃解南蠻校尉以授暢，加冠軍將軍，領丞相長史。暢遣門生荀僧寶下都，因顏竣陳義宣釁狀。僧寶有私貨，停巴陵不時下。會義宣起兵，津路斷絕，僧寶遂不得去。

義宣將為逆，遣嬖人翟靈寶告暢，暢陳必無此理，請以死保之。靈寶知暢不回，勸義宣殺以徇眾，賴丞相司馬竺超人得免。進號撫軍，別立軍部，以收人望。暢雖署文檄，而飲酒常醉，不省文書。隨義宣東下。梁山戰敗，於亂兵自歸，為軍人所掠，衣服都盡。遇右將軍王玄謨乘輿出營，暢已得敗衣，因排玄謨上輿。玄謨意甚不悅，諸將請殺之，隊主張世營救得免。執送都，下廷尉，尋見原。

起為都官尚書，轉侍中，代子淹領太子右衛率。孝武宴朝賢，暢亦在坐。何偃因醉曰：「張暢故是奇才，同義宣作賊，亦能無咎，非才何以致此？」暢乃厲聲曰：「太初之時，誰黃其合？」帝曰：「何事相苦。」初，元凶時，偃父尚之為元凶司空，義師至新林，門生皆逃，尚之父子與婢妾共洗黃合，故暢譏之。

孝建二年，出為會稽太守。卒，諡曰宣。暢愛弟子輯，臨終遺命，與輯合墳，論者非之。

暢弟悅亦有美稱，曆侍中、臨海王子頊前軍長史、南郡太守。晉安王子勳建偽號，召拜為吏部尚書，與鄧琬共輔偽政。事敗，悅殺琬歸降，復為太子中庶子。後拜雍州刺史。泰始六年，明帝于巴郡置三巴校尉，以悅補之，加持節、輔師將軍，領巴郡太守。未拜卒。

暢子浩，官至義陽王昶征北諮議參軍。浩弟淹，黃門郎，封廣晉縣子，太子右衛率，東陽太守。逼郡吏燒臂照佛。百姓有罪，使禮佛贖愆，動至數千拜。坐免官禁錮。起為光祿勳，臨川內史。後與晉安王子勳同逆，軍敗見殺。淹弟融。

融字思光，弱冠有名。道士同郡陸修靜以白鷺羽麈尾扇遺之，曰：「此既異物，以奉異人。」解褐為宋新安王子鸞行參軍。王母殷淑儀薨，後四月八日建齋並灌佛，僚佐儭者多至一萬，少不減五千，融獨注儭百錢。帝不悅曰：「融殊貧，當序以佳祿。」出為封溪令。從叔永出後渚送之曰：「似聞朝旨，汝尋當還。」融曰：「不患不還，政恐還而復去。」及行，路經嶂嶮，獠賊執融將殺食之。融神色不動，方作洛生詠，賊異之而不害也。

浮海至交州，于海中遇風，終無懼色，方詠曰：「幹魚自可還其本鄉，肉脯復何為者哉。」又作海賦，文辭詭激，獨與眾異。後以示鎮軍將軍顧覬之，覬之曰：「卿此賦實超玄虛，但恨不道鹽耳。」融即求筆注曰：「漉沙構白，熬波出素，積雪中春，飛霜暑路。」此四句後所足也。覬之與融兄有恩好，覬之卒，融身負墳土。在南與交趾太守卞展善。展於嶺南為人所殺，融挺身奔赴。

舉秀才，對策中第。為尚書殿中郎，不就，改為儀曹郎。尋請假奔叔父喪，道中罰幹錢敬道鞭杖五十，寄系延陵獄。大明五年制，二品清官行僮幹杖，不得出十。為左丞孫緬所奏，免官。重定，攝祠部、倉部二曹。時領軍劉勉戰死，融以祠部議，上應哭勉，見從。又俗人忌以正月開太倉，融議不宜拘束小忌。尋兼掌正廚，見宰殺，回車徑去，自表解職。

再遷南陽王友。融父暢為丞相長史，義宣事難，暢將為王玄謨所殺，時玄謨子瞻為南陽王長史，融啟求去官，不許。融家貧欲祿，乃與從叔征北將軍永書曰：「融昔幼學，早訓家風，雖則不敏，率以成性。布衣韋帶，弱年所安，簞食瓢飲，不覺不樂。但世業清貧，人生多待，榛栗棗修，女贄既長，束帛禽鳥，男禮已大。勉身就官，十年七仕，不欲代耕，何至此事。昔求三吳一丞，雖屬舛錯，今聞南康缺守，願得為之。融不知階級，階級亦可不知融，政以求丞不得，所以求郡，求郡不得，亦可復求丞。」又與吏部尚書王僧虔書曰：「融天地之逸人也，進不辨貴，退不知賤，實以家貧累積，孤寡傷心，八侄俱孤，二弟頓弱，豈能山海陋祿，申融情累。阮籍愛東平土風，融亦欣晉平閑外。」時議以融非御人才，竟不果。

辟齊太傅掾，稍遷中書郎，非其所好。乞為中散大夫，不許。張氏自敷以來，並以理音辭、修儀範為事。至融風止詭越，坐常危膝，行則曳步，翹身仰首，意制甚多。見者驚異，聚觀成巿，而融了無慚色。隨例同行，常稽遲不進。高帝素愛融，為太尉時，與融款接。見融常笑曰：「此人不可無一，不可有二。」即位後，手詔賜融衣曰：「見卿衣服粗故，誠乃素懷有本。交爾藍縷，亦虧朝望。今送一通故衣，意謂雖故，乃勝新也。是吾所著，已令裁減，稱卿之體；並履一量。」高帝出太極殿西室，融入問訊，彌時方登階。及就席，上曰：「何乃遲為？「對曰：「自地升天，理不得速。」時魏主至淮而退，帝問：「何意忽來忽去。」未有答者，融時下坐，抗聲曰：「以無道而來，見有道而去。」公卿咸以為捷。

融善草書，常自美其能。帝曰：「卿書殊有骨力，但恨無二王法。」答曰：「非恨臣無二王法，亦恨二王無臣法。」融假還鄉，詣王儉別。儉立此地舉袂不前，融亦舉手呼儉曰：「歜曰'王前'。」儉不得已趨就之。融曰：「使融不為慕勢，而令君為趍士，豈不善乎。」常歎云：「不恨我不見古人，所恨古人又不見我。」

融與吏部尚書何戢善，往詣戢，誤通尚書劉澄。下車入門，乃曰：「非是。」至戶望澄，又曰：「非是。」既造席視澄曰：「都自非是。」乃去。其為異如此。

又為長沙王鎮軍，竟陵王征北諮議，並領記室，司徒從事中郎。永明二年，總明觀講，敕朝臣集聽。融扶入就榻，私索酒飲之。事畢，乃長歎曰：「嗚呼！仲尼獨何人哉。」為御史中丞到撝所奏免官，尋復職。

融形貌短醜，精神清澈，王敬則見融革帶寬，殆將至髀，謂曰：「革帶太急。」融曰：「既非步吏，急帶何為？」融假東出，武帝問融住在何處，答曰：「臣陸處無屋，舟居無水。」後上問其從兄緒，緒曰：「融近東出，未有居止，權牽小船於岸上住。」上大笑。

後使融接對北使李道固，就席，道固顧而言曰：「張融是宋彭城長史張暢子不？」融嚬蹙久之，曰：「先君不幸，名達六夷。」豫章王大會賓僚，融食炙，始行畢，行炙人便去。融欲求鹽蒜，口終不言，方搖食指，半日乃息。出入朝廷，皆拭目驚觀之。

八年，朝臣賀眾瑞公事，融扶入拜起，復為有司所奏，見原。遷司徒兼右長史。竟陵張欣時為諸暨令，坐罪當死，欣時父興世討宋南譙王義宣，官軍欲殺融父暢，興世以袍覆暢而坐之，以此得免。興世卒，融著高履為負土成墳。至是，融啟竟陵王子良乞代欣時死。子良答曰：「此乃是長史美事，恐朝有常典，不得如長史所懷。」遷黃門郎，太子中庶子，司徒左長史。

融有孝義，忌月三旬不聽樂，事嫂甚謹。父暢臨終謂諸子曰：「昔丞相事難，吾以不同將見殺，緣司馬竺超人得活，爾等必報其子。」後超人孫微冬月遭母喪居貧，融吊之，悉脫衣以為賻，披牛被而反。常以兄事微。豫章王嶷、竟陵王子良薨，自以身經佐吏，哭輒盡慟。建武四年，病卒，遺令建白旐無旒，不設祭，令人捉麈尾登屋復魂。曰：「吾生平所善，自當陵雲一笑。三千買棺，無制新衾。左手執孝經、老子，右手執小品法華經。妾二人哀事畢，各遣還家。」曰：「吾生平之風調，何至使婦人行哭失聲，不須暫停閨合。」

融玄義無師法，而神解過人，高談鮮能抗拒。永明中遇疾，為門律，自序云：「吾文章之體，多為世人所驚，汝可師耳以心，不可使耳為心師也。夫文豈有常體，但以有體為常，政當有其體。丈夫當刪詩、書，制禮樂，何至因循寄人籬下。」臨卒，又戒其子曰：「手澤存焉，父書不讀，況父音情，婉在其韻。吾意不然，別遺爾旨。吾文體英變，變而屢奇，豈吾天挺，蓋不隤家聲。汝可號哭而看之。」融文集數十卷行於世，自名其集為玉海。司徒褚彥回問其故，融云：「蓋玉以比德，海崇上善耳。」張氏前有敷、演、鏡、暢，後有充、融、卷、稷。第六弟寶積，建武中，出為廬陵太守。時名流謝伷、何點、陸惠曉、孔珪至融弟鐵之舍。點造坐便曰：「今日可謂盛集，二五我兄弟之流，阿六張氏保家之子。」顧見王思遠曰：「卿詐作善，非實得也。」二五謂孔珪及融並第五。

寶積永元中為湘州行事蕭穎胄於江陵，乘腰輿詣穎胄，舉動自若。穎胄問：「何至之晚？」答曰：「本朝危亂，四海橫流，既不能為比干之死，實未忍為微子之去，是以至晚。」穎胄深以為善，即用為相府諮議。後位御史中丞。

融與東海徐文伯兄弟厚。文伯字德秀，濮陽太守熙曾孫也。熙好黃、老，隱于秦望山，有道士過求飲，留一瓠盧瓜與之，曰：「君子孫宜以道術救世，當得二千石。」熙開之，乃扁鵲鏡經一卷，因精心學之，遂名震海內。生子秋夫，彌工其術，仕至射陽令。嘗夜有鬼呻吟，聲甚悽愴，秋夫問何須，答言姓某，家在東陽，患腰痛死。雖為鬼痛猶難忍，請療之。秋夫曰：「雲何厝法？」鬼請為芻人，案孔穴針之，秋夫如言，為灸四處，又針肩井三處，設祭埋之。明日見一人謝恩，忽然不見。當世伏其通靈。

秋夫生道度、叔向，皆能精其業。道度有腳疾不能行，宋文帝令乘小輿入殿，為諸皇子療疾，無不絕驗。位蘭陵太守。宋文帝云：「天下有五絕，而皆出錢唐。」謂杜道鞠彈棋，範悅詩，褚欣遠模書，褚胤圍棋，徐道度療疾也。

道度生文伯，叔向生嗣伯。文伯亦精其業，兼有學行，倜儻不屈意於公卿，不以醫自業。融謂文伯、嗣伯曰：「昔王微、嵇叔夜並學而不能，殷仲堪之徒故所不論。得之者由神明洞徹，然後可至，故非吾徒所及。且褚侍中澄富貴亦能救人疾，卿此更成不達。」答曰：「唯達者知此可崇，不達者多以為深累，既鄙之何能不恥之。」文伯為效與嗣伯相埒。宋孝武路太后病，眾醫不識。文伯診之曰：「此石博小腸耳。」乃為水劑消石湯，病即愈。除鄱陽王常侍，遺以千金，旬日恩意隆重。宋明帝宮人患腰痛牽心，每至輒氣欲絕，眾醫以為肉症。文伯曰：「此發症。」以油投之，即吐得物如發。稍引之長三尺，頭已成蛇能動，掛門上適盡一發而已，病都差。宋後廢帝出樂游苑門，逢一婦人有娠，帝亦善診，診之曰：「此腹是女也。」問文伯，曰：「腹有兩子，一男一女，男左邊，青黑，形小於女。」帝性急，便欲使剖。文伯惻然曰：「若刀斧恐其變異，請針之立落。」便寫足太陰，補手陽明，胎便應針而落。兩兒相續出，如其言。

子雄亦傳家業，尤工診察，位奉朝請。能清言，多為貴遊所善。事母孝謹，母終，毀瘠幾至自滅。俄而兄亡，扶杖臨喪，撫膺一慟，遂以哀卒。

嗣伯字叔紹，亦有孝行，善清言，位正員郎，諸府佐，彌為臨川王映所重。時直合將軍房伯玉服五石散十許劑，無益，更患冷，夏日常復衣。嗣伯為診之，曰：「卿伏熱，應須以水發之，非冬月不可。」至十一月，冰雪大盛，令二人夾捉伯玉，解衣坐石，取冷水從頭澆之，盡二十斛。伯玉口噤氣絕，家人啼哭請止。嗣伯遣人執杖防合，敢有諫者撾之。又盡水百斛，伯玉始能動，而見背上彭彭有氣。俄而起坐，曰：「熱不可忍，乞冷飲。」嗣伯以水與之，一飲一升，病都差。自爾恒發熱，冬月猶單褌衫，體更肥壯。

常有嫗人患滯冷，積年不差。嗣伯為診之曰：「此屍注也，當取死人枕煮服之乃愈。」於是往古塚中取枕，枕已一邊腐缺，服之即差。後秣陵人張景，年十五，腹脹面黃，眾醫不能療，以問嗣伯。嗣伯曰：「此石蚘耳，極難療。當取死人枕煮之。」依語煮枕，以湯投之，得大利，並蚘蟲頭堅如石，五升，病即差。後沈僧翼患眼痛，又多見鬼物，以問嗣伯。嗣伯曰：「邪氣入肝，可覓死人枕煮服之。竟，可埋枕於故處。」如其言又愈。王晏問之曰：「三病不同，而皆用死人枕而俱差，何也？」答曰：「屍注者，鬼氣伏而未起，故令人沈滯。得死人枕投之，魂氣飛越，不得復附體，故屍注可差。石蚘者久蚘也，醫療既僻，蚘蟲轉堅，世間藥不能遣，所以須鬼物驅之然後可散，故令煮死人枕也。夫邪氣入肝，故使眼痛而見魍魎，應須而邪物以鉤之，故用死人枕也。氣因枕去，故令埋於塚間也。」又春月出南籬門戲，聞笪屋中有呻吟聲。嗣伯曰：「此病甚重，更二日不療必死。」乃往視，見一老姥稱體痛，而處處有黑敢黑無數。嗣伯還煮鬥余湯送令服之，服訖痛勢愈甚，跳投床者無數。須臾所黑處皆拔出釘，長寸許。以膏塗諸瘡口，三日而復，云：「此名釘疽也」。

時又有薛伯宗善徙癰疽，公孫泰患背，伯宗為氣封之，徙置齋前柳樹上。明旦癰消，樹邊便起一瘤如拳大。稍稍長二十餘日，瘤大膿爛，出黃赤汁鬥餘，樹為之痿損。

論曰：有晉自宅淮海，張氏無乏賢良。及宋齊之間，雅道彌盛。其前則雲敷、演、鏡、暢，蓋其尤著者也。然景胤敬愛之道，少微立履所由，其殆優矣。思光行己卓越，非常俗所遵，齊高帝所云：「不可有二，不可無一」，斯言其幾得矣。徐氏妙理通靈，蓋非常所至，雖古之和、鵲，何以加茲。融與文伯款好，故附之云爾。


Chinese text: This work was published before January 1, 1923, and is in the
public domain worldwide because the author died at least 100 years ago.
