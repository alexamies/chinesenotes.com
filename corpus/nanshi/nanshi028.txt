列傳第十八

褚裕之

長兄秀之字長倩，曆大司馬琅邪王從事中郎，黃門侍郎，宋武帝鎮西長史。秀之妹，晉恭帝后也。秀之雖晉氏姻戚，而盡心于武帝。遷侍中，出補大司馬右司馬。晉恭帝即位，為祠部尚書。宋受命，徙太常。元嘉初，卒於官。

秀之弟淡之字仲原，亦曆顯官，為宋武帝車騎從事中郎，尚書吏部郎，廷尉卿，左衛將軍。宋受命，為侍中。

淡之兄弟並盡忠事武帝，恭帝每生男，輒令方便殺焉，或誘賂內人，或密加毒害，前後如此非一。及恭帝遜位居秣陵宮，常懼見禍，與褚後共止一室，慮有酖毒，自煮食於前。武帝將殺之，不欲遣人入內，令淡之兄弟視後。褚後出別室相見，兵人乃踰垣而入，進藥於恭帝。帝不肯飲，曰：「佛教自殺者不得復人身。」乃以被掩殺之。

後會稽郡缺，朝議欲用蔡廓，武帝曰：「彼自是蔡家佳兒，何關人事。可用褚佛。」佛，淡之小字也。乃用淡之為會稽太守。

景平元年，富陽孫氏聚合門宗謀逆，其支黨在永興縣潛相影響。永興令羊恂覺其謀，以告淡之，淡之不信，乃以誣人之罪收縣職局。於是孫法先自號冠軍大將軍，與孫道慶等攻沒縣邑，更相樹置，遙以鄮令司馬文宣為征西大將軍，建旗鳴鼓，直攻山陰。

淡之自假陵江將軍，以山陰令陸邵領司馬，加振武將軍，前員外散騎常侍王茂之為長史，前國子博士孔欣、前員外散騎常侍謝苓之並參軍事，召行參軍七十餘人。前鎮西諮議參軍孔甯子、左光祿大夫孔季恭子山士並在艱中，皆起為將軍。遣隊主陳願、郡議曹掾虞道納二軍過浦陽江。願等戰敗，賊遂推鋒而前，去城二十餘里。淡之遣陸邵水軍禦之，而身率所領出次近郊。邵與行參軍漏恭期合力，大敗賊于柯亭。淡之尋卒，諡曰質子。

裕之名與武帝同，故行字焉。初為太宰琅邪王行參軍，武帝車騎參軍，司徒左西屬，中軍諮議參軍，署中兵，加建威將軍。從征鮮卑，盡其誠力。盧循攻查浦，叔度力戰有功。循南走，武帝板行廣州刺史，加督，建威將軍，領平越中郎將。在任四年，廣營貲貨，資財豐積，坐免官，禁錮終身。還至都，凡諸親舊及一面之款，無不厚加贈遺。尋除太尉諮議參軍、相國右司馬。武帝受命，為右衛將軍。武帝以其名家，而能竭盡心力，甚嘉之，封番禺縣男。尋加散騎常侍。永初三年，出為雍州刺史，領甯蠻校尉。在任三年，以清簡致稱。景平二年，卒。

子恬之嗣。恬之弟寂之，著作佐郎，早卒。寂之子曖尚宋文帝第六女琅邪貞長公主，位太宰參軍，亦早卒。曖子繢位太子舍人，亦尚宋公主。

繢子球字仲寶，少孤貧，篤志好學，有才思。宋建平王景素，元徽中誅滅，唯有一女存，故吏何昌寓、王思遠聞球清立，以此女妻之。

仕齊為溧陽令，在縣清白，資公奉而已。仕梁曆都官尚書，通直散騎常侍，秘書監，領著作，司徒右長史，常侍、著作如故。自魏孫禮、晉荀組以後，台佐加貂，始自球也。後為散騎常侍，光祿大夫，加給事中。

湛之字休玄，秀之子也。尚宋武帝第七女始安哀公主，拜駙馬都尉、著作佐郎。哀公主薨，復尚武帝第五女吳郡宣公主。諸尚主者，並因世胄，不必皆有才能。湛之謹實有意幹，故為文帝所知。曆顯位，為太子中庶子，司徒左長史，侍中，左衛將軍，左戶尚書，丹陽尹。

元凶弑逆，以為吏部尚書，復出為丹陽尹，統石頭戍事。孝武入伐，劭自攻新亭壘，使湛之率水師俱進，湛之因攜二息彥回、澄，登輕舟南奔。彥回始生一男，為劭所殺。孝武即位，以為尚書右僕射。孝建元年，為中書令、丹陽尹。後拜尚書左僕射，以南奔賜爵都鄉侯。大明四年卒，諡敬侯。子彥回。彥回幼有清譽。宋元嘉末，魏軍逼瓜步，百姓咸負擔而立。時父湛之為丹陽尹，使其子弟並著芒屩，于齋前習行。或譏之，湛之曰：「安不忘危也。」彥回時年十餘，甚有慚色。湛之有一牛，至所愛，無故墮聽事前井，湛之率左右躬自營救之，郡中喧擾，彥回下簾不視也。又有門生盜其衣，彥回遇見，謂曰：「可密藏之，勿使人見。」此門生慚而去，不敢復還，後貴乃歸罪，待之如初。

尚宋文帝女南郡獻公主，拜駙馬都尉，除著作佐郎，累遷秘書丞。湛之卒，彥回悉推財與弟澄，唯取書數千卷。湛之有兩廚寶物，在彥回所生郭氏間，嫡母吳郡主求之，郭欲不與，彥回曰：「但令彥回在，何患無物。」猶不許，彥回流涕固請，乃從之。襲爵都鄉侯，歷位尚書吏部郎。

景和中，山陰公主淫恣，窺見彥回悅之，以白帝。帝召彥回西上合宿十日，公主夜就之，備見逼迫，彥回整身而立，從夕至曉，不為移志。公主謂曰：「君須髯如戟，何無丈夫意？「彥回曰：「回雖不敏，何敢首為亂階。」

宋明帝即位，累遷吏部尚書。有人求官，密袖中將一餅金，因求請間，出金示之，曰：「人無知者。」彥回曰：「卿自應得官，無假此物。若必見與，不得不相啟。」此人大懼，收金而去。彥回敘其事，而不言其名，時人莫之知也。

帝之在蕃，與彥回以風素相善，至是深相委仗，陳事皆見從。改封雩都伯，曆侍中，領尚書，右衛將軍。

彥回美儀貌，善容止，俯仰進退，咸有風則。每朝會，百僚遠國使，莫不延首目送之。明帝嘗歎曰：「褚彥回能遲行緩步，便得宰相矣。」時人以方何平叔。嘗聚袁粲舍，初秋涼夕，風月甚美，彥回援琴奏別鵠之曲，宮商既調，風神諧暢。王彧、謝莊並在粲坐，撫節而歎曰：「以無累之神，合有道之器，宮商暫離，不可得已。」

時傖人常珍奇與薛安都為逆，降叛非一。後又求降，明帝加以重位。彥回謂全其首領，于事已弘，不足大加寵異。帝不從。珍奇尋又叛。

彥回後為吳興太守，帝寢疾危殆，馳使召之，欲托後事。及至召入，帝坐帳中流涕曰：「吾近危篤，故召卿，欲使著黃羅裸。」指床頭大函曰：「文書皆函內置，此函不得復開。」彥回亦悲不自勝。黃羅裸，乳母服也。帝雖小間，猶懷身後慮。建安王休仁，人才令美，物情宗向，帝與彥回謀誅之，彥回以為不可。帝怒曰：「卿癡不足與議事。」彥回懼而奉旨。復為吏部尚書，衛尉卿，尚書右僕射。以母老疾，晨昏須養，辭衛尉，不許。

明帝崩，遺詔以為中書令、護軍將軍，與尚書令袁粲受顧命，輔幼主。粲等雖同見托，而意在彥回。彥回同心理事，務弘儉約，百姓賴之。既而王道隆、阮佃夫用事，奸賂公行，彥回不能禁也。

遭所生喪，毀頓不復可識，期年不盥櫛，唯泣淚處乃見其本質焉。詔斷哭，禁吊客。葬畢，起為中軍將軍，本官如故。元徽二年，桂陽王休範反，彥回與衛將軍袁粲入衛宮省，鎮集眾心。彥回初為丹陽，與從弟照同載，道逢齊高帝，彥回舉手指高帝車謂照曰：「此非常人也。」出為吳興，高帝餉物別，彥回又語人曰：「此人才貌非常，將來不可測也。」及顧命之際，引高帝豫焉。

高帝既平桂陽，遷中領軍，領南兗州，高帝固讓，與彥回及衛軍袁粲書陳情，彥回、粲答書不從，高帝乃受命。其年加彥回尚書令、侍中，給班劍二十人，固讓令。三年，進爵為侯。服闋，改授中書監，侍中、護軍如故，給鼓吹一部。

時淮北屬，江南無復鰒魚，或有間關得至者，一枚直數千錢。人有餉彥回鰒魚三十枚，彥回時雖貴，而貧薄過甚，門生有獻計賣之，雲可得十萬錢。彥回變色曰：「我謂此是食物，非曰財貨，且不知堪賣錢，聊爾受之。雖復儉乏，寧可賣餉取錢也。」悉與親遊噉之，少日便盡。

明年，嫡母吳郡公主薨，毀瘠骨立。葬畢，詔攝職，固辭，又以期祭禮及，表解職，並不許。

蒼梧暴虐稍甚，齊高帝與彥回及袁粲言世事，粲曰：「主上幼年，微過易改，伊、霍之事，非季世所行，縱使功成，亦終無全地。」彥回默然，歸心高帝。及廢蒼梧，群公集議，袁粲、劉彥節既不受任，彥回曰：「非蕭公無以了此。」手取事授高帝。高帝曰：「相與不肯，我安得辭。」事乃定。順帝立，改號衛將軍、開府儀同三司，侍中如故，甲仗五十人入殿。

及袁粲懷貳，曰：「褚公眼睛多白，所謂白虹貫日，亡宋者終此人也。」他日，粲謂彥回曰：「國家所倚，唯公與劉丹陽及粲耳，願各自勉，無使竹帛所笑。」彥回曰：「願以鄙心寄公之腹則可矣。」然竟不能貞固。

及高帝輔政，王儉議加黃鉞，任遐曰：「此大事，應報褚公。」帝曰：「褚脫不與，卿將何計？」遐曰：「彥回保妻子，愛性命，非有奇才異節，遐能制之。」果無違異。

及沈攸之事起，高帝召彥回謀議，彥回曰：「西夏釁難，事必無成，公當先備其內耳。」高帝密為其備。事平，進中書監、司空。

齊台建，彥回白高帝，引何曾自魏司徒為晉丞相，求為齊官。高帝謙而不許。建元元年，進位司徒，侍中、中書監如故，改封南康郡公。彥回讓司徒，乃與僕射王儉書，欲依蔡謨事例。儉以非所宜言，勸彥回受命。終不就。尋加尚書令。二年，重申前命為司徒，又固讓。

魏軍動，高帝欲發王公以下無官者從軍，彥回諫以為無益實用，空致擾動，上乃止。

三年七月，帝親嘗酎，盛暑欲夜出，彥回與左僕射王儉諫，以為「自漢宣帝以來，不夜入廟，所以誡非常。人君之重，所宜克慎」。從之。

時朝廷機事，彥回多與議謀，每見從納，禮遇甚重。上大宴集，酒後謂朝臣曰：「卿等並宋時公卿，亦當不言我應得天子。」王儉等未及答，彥回斂板曰：「陛下不得言臣不早識龍顏。」上笑曰：「吾有愧文叔，知公為朱佑久矣。」

彥回善彈琵琶，齊武帝在東宮宴集，賜以金鏤柄銀柱琵琶。性和雅，有器度，不妄舉動。宅嘗失火，煙爓甚逼，左右驚擾，彥回神色怡然，索輿徐去。然世頗以名節譏之，于時百姓語曰：「可憐石頭城，甯為袁粲死，不作彥回生。」

高帝崩，遺詔以為錄尚書事。江左以來，無單拜錄者，有司疑立優策。尚書令王儉議，以為「見居本官，別拜錄，應有策書，而舊事不載。中朝以來，三公王侯，則優策並設；官品第二，策而不優。優者褒美，策者兼明委寄。尚書職居天官，政化之本，故尚書令品雖第三，拜必有策。錄尚書品秩不見，而總任彌重，前代多與本官同拜，故不別有策。即事緣情，不容均之凡僚，宜有策書，用申隆寄。既異王侯，不假優文」。從之。尋增彥回班劍三十人，五日一朝。

頃之寢疾。彥回少時嘗篤病，夢人以卜蓍一具與之，遂差其一，至是年四十八矣，歲初便寢疾。而太白熒惑相系犯上將，彥回慮不起，表遜位。武帝不許，乃改授司空、驃騎將軍，侍中、錄尚書事如故。薨年四十八，家無餘財，負責數十萬，詔給東園秘器。

時司空掾屬以彥回未拜，疑應為吏敬以不？王儉議：「依禮，婦在塗，聞夫家喪，改服而入。今掾屬雖未服勤，而吏節稟於天朝，宜申禮敬。」司徒府史又以彥回既解職，而未恭後授，府應上服以不？儉又議：「依中朝士孫德祖從樂陵遷為陳留，未入境，卒，樂陵郡吏依見君之禮，陳留迎吏依'聚女有吉日，齎衰吊'。司徒府宜依居官制服。」又詔贈太宰，侍中、錄尚書、公如故，增班劍為六十人，葬送禮悉依宋太保王弘故事，諡曰文簡。先是庶姓三公，車需車未有定格，王儉議官品第一，皆加幢絡，自彥回始也。又詔彥回妻宋故巴西主埏隧暫啟，宜贈南康郡公夫人。

長子賁字蔚先，少耿介。父背袁粲等附高帝，賁深執不同，終身愧恨之，有棲退之志。位侍中。彥回薨，服闋，見武帝，賁流涕不自勝。上甚嘉之，以為侍中、領步兵校尉、左戶尚書。常謝病在外，上以此望之，遂諷令辭爵，讓與弟蓁，仍居墓下。及王儉薨，乃騎水牛出吊，以系門外柱，入哭盡哀而退，家人不知也。會疾篤，其子霽載以歸。疾小間，知非故處，大怒，不肯復飲食，內外合悉釘塞之，不與人相聞，數日裁餘氣息。謝伷聞其弊，往候之，排合不可開，以杵捶破，進見賁曰：「事之不可得者身也，身之不可全者名也，名與身俱滅者君也，豈不全之哉！」賁曰：「吾少無人間心，豈身名之可慕。但願啟手歸全，必在舊隴。兒輩不才，未達餘趣，移屍徙殯，失吾素心，更以此為恨耳。」永明七年卒。

蓁字茂緒，位義興太守。八年，改封巴東郡公。明年，表讓封還賁子霽，詔許之。建武末，蓁位太子詹事、度支尚書，領前軍將軍。永元元年卒，贈太常，諡穆子。

蓁子向字景政，年數歲，父母相繼亡沒，哀毀若成人，親表異之。及長，淹雅有器量，位長兼侍中。向風儀端麗，眉目如畫，每公庭就列，為眾所瞻望焉。仕梁，卒于北中郎廬陵王長史。子翔。

翔字世舉，起家秘書郎，累遷宣城王主簿。中大通五年，梁武帝宴群臣樂游苑，別詔翔與王訓為二十韻詩，限三刻成。翔於坐立奏，帝異焉，即日補宣城王文學，俄遷友。時宣城友、文學加正王二等，翔超為之，時論美焉。

出為義興太守，在政潔己，省繁苛，去游費，百姓安之。郡西亭有古樹，積年枯死，翔至郡，忽更生枝葉，咸以為善政所感。以秩滿，吏人詣闕請之，敕許焉。尋徵為吏部郎，去郡，百姓無老少追送出境，涕泣拜辭。翔居小選公清，不為請屬易意，號為平允。遷侍中。

太清二年，守吏部尚書，丁母憂，以毀卒。翔少有孝行，為侍中時，母病篤，請沙門祈福，中夜忽見戶外有異光，又聞空中彈指。及旦，疾遂愈，咸以為精誠所致云。

澄字彥道，彥回弟也。初湛之尚始安公主，薨，納側室郭氏，生彥回。後尚吳郡主，生澄。彥回事主孝謹，主愛之。湛之亡，主表彥回為嫡。澄尚宋文帝女廬江公主，拜駙馬都尉。曆官清顯，善醫術。

建元中，為吳郡太守，百姓李道念以公事到郡，澄見謂曰：「汝有重疾。」答曰：「舊有冷疾，至今五年，眾醫不差。」澄為診脈，謂曰：「汝病非冷非熱，當是食白瀹雞子過多所致。」令取蘇一升煮服之。始一服，乃吐出一物，如升，涎裹之動，開看是雞雛，羽翅爪距具足，能行走。澄曰：「此未盡。」更服所餘藥，又吐得如向者雞十三頭，而病都差，當時稱妙。豫章王感病，高帝召澄為療，立愈。尋遷左戶尚書。

彥回薨，澄以錢一萬一千就招提寺贖高帝所賜彥回白貂坐褥，壞作裘及纓，又贖彥回介幘犀導及彥回常所乘黃牛。永明元年，為御史中丞袁彖所奏，免官禁錮，見原。遷侍中，領右軍將軍，以勤謹見知。澄女為東昏皇后。永元元年卒，追贈金紫光祿大夫。

照字彥宣，彥回從父弟也。父法顯，鄱陽太守。

照少有高節，王儉嘗稱才堪保傅。為安成郡還，以一目眇，召為國子博士，不拜。

常非彥回身事二代。彥回子賁往問訊照，照問曰：「司空今日何在？」賁曰：「奉璽紱，在齊大司馬門。」照正色曰：「不知汝家司空將一家物與一家，亦復何謂。」彥回拜司徒，賓客滿坐，照歎曰：「彥回少立名行，何意披猖至此！門戶不幸，乃復有今日之拜。使彥回作中書郎而死，不當是一名士邪？名德不昌，遂有期頤之壽。」

彥回性好戲，以軺車給之，照大怒曰：「著此辱門戶，那可令人見。」索火燒之，馭人奔車乃免。照弟炫。

炫字彥緒，少清簡，為從舅王景文所知。從兄彥回謂人曰：「從弟廉勝獨立，乃十倍於我。」

為正員郎。從宋明帝射雉，帝至日中無所得，甚猜羞，召問侍臣曰：「吾旦來如皋，遂空行可笑。」坐者莫答，炫獨曰：「今節候雖適，而雲霧尚凝，故斯翬之禽，驕心未警。但得神駕遊豫，群情便可載驩。」帝意解，乃於雉場置酒。遷中書侍郎、司徒右長史。

升明初，炫以清尚，與彭城劉俁、陳郡謝朏、濟陽江斅入殿侍文義，號為四友。齊台建，為侍中，領步兵校尉。以家貧，建元初，出補東陽太守。前後三為侍中，與從兄彥回操行不同，故彥回之世，不至大官。

永明元年，為吏部尚書。炫居身清立，非吊問不雜交遊，論者以為美。及在選部，門庭蕭索，賓客罕至。出行，左右常捧一黃紙帽箱，風吹紙剝殆盡。罷江夏郡還，得錢十七萬，於石頭並分與親族。病無以市藥，以冠劍為質。表自陳解，改授散騎常侍，領安成王師。國學建，以本官領博士。未拜卒，無以殯斂，時年四十一。贈太常，諡貞子。子澐。

澐字士洋。仕梁為曲阿令。曆晉安王中錄事，正員郎，烏程令。兄游亡，棄縣還，為太尉屬，延陵令，中書侍郎，太子率更令，御史中丞，湘東王府諮議參軍。卒。

澐之為縣令，清慎可紀。好學，解音律，重賓客，雅為湘東王所親愛。

澐子蒙位太子舍人。蒙子玠。

玠字溫理，九歲而孤，為叔父驃騎從事中郎隨所養。早有令譽，先達多以才器許之。及長，美風儀，善占對，博學能屬文，詞義典實，不尚淫靡。

陳天嘉中，兼通直散騎常侍聘齊，還遷中書侍郎。

太建中，山陰縣多豪猾，前後令皆以贓汙免，宣帝謂中書舍人蔡景曆曰：「稽陰大邑，久無良宰，卿文士之內，試思其人。」景曆進玠，帝曰：「甚善，卿言與朕意同。」乃除山陰令。縣人張次的、王休達等與諸猾吏賄賂通姦，全丁大戶類多隱沒。玠鎖次的等，具狀啟台，宣帝手敕慰勞，並遣使助玠搜括，所出軍人八百餘戶。時舍人曹義達為宣帝所寵，縣人陳信家富，諂事義達，信父顯文恃勢橫暴。玠乃遣使執顯文，鞭之一百，於是吏人股栗。信後因義達譖玠，竟坐免官。玠在任歲餘，守祿俸而已，去官之日，不堪自致，因留縣境種蔬菜以自給。或以玠非百里才，玠曰：「吾委輸課最，不後列城，除殘去暴，奸吏局蹐。若謂其不能自潤脂膏，則如來命，以為不達從政，吾未服也。」時人以為信然。皇太子知玠無還裝，手書賜粟米二百斛，於是還都。

後累遷御史中丞。玠剛毅有膽決，善騎射。嘗從司空侯安都於徐州出獵，遇猛獸，玠射之，載發皆中口入腹，俄而獸斃。及為御史中丞，甚有直繩之稱。卒于官，皇太子親制志銘，以表惟舊。至德二年，贈秘書監。所制章奏雜文二百餘篇，皆切事理，由是見重於世。

子亮，位尚書殿中侍郎。

論曰：褚氏自至江左，人焉不墜。彥回以此世資，時譽早集，及於逢迎興運，謗議沸騰，既以人望見推，亦以人望而責也。照貞勁之性，炫廉勝之風，求之古人，亦何以加此。玠公平諒直，文武兼資，可謂世業無隕者矣。


Chinese text: This work was published before January 1, 1923, and is in the
public domain worldwide because the author died at least 100 years ago.
