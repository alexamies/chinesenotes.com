列傳第五十八

趙知禮蔡景曆宗元饒韓子高華皎劉師知謝岐毛喜沈君理陸山才

趙知禮字齊旦，天水隴西人也。父孝穆，梁候官令。知禮涉獵文史，善書翰。陳武帝之討元景仲也，或薦之，引為書記。知禮為文贍速，每占授軍書，下筆便就，率皆稱旨。由是恒侍左右，深被委任，當時計畫，莫不預焉。武帝征侯景，至白茅灣，上表于梁元帝及與王僧辯論軍事，其文並知禮所制。及景平，授中書侍郎，封始平縣子。陳受命，位散騎常侍、太府卿，權知領軍事。

天嘉元年，進爵為伯。王琳平，授吳州刺史。知禮沈靜有謀謨，每軍國大事，文帝輒令璽書問之。再遷右將軍，領前軍將軍。卒，贈侍中，諡曰忠。子元恭嗣。

蔡景曆字茂世，濟陽考城人也。祖點，梁尚書左戶侍郎。父大同，輕車岳陽王記室參軍。景曆少俊爽，有孝行，家貧好學，善尺牘，工草隸。為海陽令，政有能名。在侯景中，與南康嗣王會理通，謀匡復，事泄被執，賊党王偉保護之，獲免，因客遊京口。

侯景平，陳武帝鎮朱方，素聞其名，以書要之。景曆對使人答書，筆不停綴，文無所改。帝得書，甚加欽賞，即日授征北府中記室參軍，仍領記室。

衡陽獻王昌為吳興太守，帝以鄉里父老，尊卑有數，恐昌年少接對乖禮，乃遣景曆輔之。承聖中，還掌記室。武帝將討王僧辯，獨與侯安都等數人謀之，景曆弗之知。部分既畢，召令草檄，景曆援筆立成，辭義感激，事皆稱旨。及受禪，遷秘書監、中書通事舍人，掌詔誥。

永定二年，坐妻弟受周寶安餉馬，為御史中丞沈炯所劾，降為中書侍郎，舍人如故。

三年，武帝崩。時外有強寇，文帝鎮南皖，朝無重臣，宣後呼景曆及江大權、杜棱定議，秘不發喪，疾召文帝。景曆躬共宦者及內人密營斂服，時既暑熱，須營梓宮，恐斤斧之聲聞外，乃以蠟為秘器，文詔依舊宣行。

文帝即位，復為秘書監，舍人如故。以定策功，封新豐縣子。累遷散騎常侍。文帝誅侯安都，景曆勸成其事，以功遷太子左衛率，進爵為侯，常侍、舍人如故。坐妻兄劉洽依倚景曆權勢前後奸詭，並受歐陽威餉絹百匹，免官。

華皎反，以景曆為武勝將軍、吳明徹軍司。皎平，明徹於軍中輒戮安成內史楊文通，又受降人馬仗有不分明，景曆又坐不能匡正被收。久之獲宥。

宣帝即位，累遷通直散騎常侍、中書通事舍人，掌詔誥，仍復封邑。

太建五年，都督吳明徹北侵，所向克捷，大破周梁士彥于呂梁，方進圍彭城。時宣帝銳意河南，以為指麾可定，景曆稱師老將驕，不宜過窮遠略。帝惡其沮眾，大怒，猶以朝廷舊臣，不加深罪，出為豫章內史。未行，為飛章所劾，以在省之日，贓汙狼籍，帝令有司案問，景曆但承其半。於是御史中丞宗元饒奏免景曆所居官，徙居會稽。

及吳明徹敗，帝追憶景曆前言，即日追還，以為征南鄱陽王諮議。數日，遷員外散騎常侍，兼御史中丞，復本爵封，入守度支尚書。舊式拜官在午後，景曆拜日，適逢輿駕幸玄武觀，在位皆侍宴，帝恐景曆不預，特令早拜，其見重如此。

卒官，贈太常卿，諡曰敬。十三年，改葬，重贈中領軍。禎明元年，配享武帝廟庭。二年，車駕親幸其宅，重贈景曆侍中、中撫將軍，諡曰忠敬，給鼓吹一部，於墓所立碑。

景曆屬文，不尚雕靡，而長於敘事，應機敏速，為當時所稱。有文集三十卷。子征嗣。

江大權字伯謀，濟陽考城人，位少府，封四會縣伯。太建二年，卒於通直散騎常侍。

征字希祥，幼聰敏，精識強記。年六歲，詣梁吏部尚書河南褚翔，嗟其穎悟。七歲丁母憂，居喪如成人禮。繼母劉氏，性悍忌，視之不以道，征供侍益謹，初無怨色。征本名覽，景曆以其有王祥之性，更名字焉。

陳武帝為南徐州，召補迎主簿，尋授太學博士。太建中，累遷太子中舍人，兼東宮領直，襲封新豐侯。至德中，位太子中庶子、中書舍人，掌詔誥。尋授左戶尚書，與僕射江總知撰五禮事。後主器其才幹，任寄日重。遷吏部尚書，每十日一往東宮，于皇太子前論述古今得喪及當時政務。又敕以廷尉寺獄，事無大小，取征議決。俄敕遣徵收募兵士，自為部曲，征善撫恤，得物情，旬月之間，眾近一萬。位望既重，兼聲位熏灼，物議咸忌憚之。尋徙中書令。中書清簡無事，或云征有怨言，後主聞之大怒，收奪人馬，將誅之，左右致諫，獲免。

禎明三年，隋軍濟江，後主以征有幹用，令權知中領軍事。征日夜勤苦，備盡心力，後主嘉焉，謂曰：「事寧有以相報」。及決戰于鍾山南岡，敕征守宮城西北大營，尋令督眾軍戰事。陳亡，隨例入長安。

征美容儀，有口辯，多所詳究。至於士流官宦，陳宗戚屬，及當朝制度，憲章儀軌，戶口風俗，山川土地，問無不對。然性頗便佞進取，不能以退素自業。初拜吏部尚書，啟後主借鼓吹，後主謂所司曰：「鼓吹軍樂，有功乃授，蔡征不自量揆，紊我朝章。然其父景曆既有締構之功，宜且如啟，拜訖即追還。」征不修廉隅，皆此類也。

隋文帝聞其敏贍，召見顧問，言輒會旨。然累年不調，久之，除太常丞。曆尚書戶部儀曹郎，轉給事郎，卒。子翼，位司徒屬。入隋，為東宮學士。

宗元饒，南郡江陵人也。少好學，以孝聞。仕梁為征南府外兵參軍。及司徒王僧辯幕府初建，元饒與沛國劉師知同為主簿。陳武帝受禪，稍遷廷尉卿、尚書左丞。宣帝初，軍國務廣，事無巨細，一以咨之，台省號為稱職。

遷御史中丞，知五禮事。時合州刺史陳褒贓汙狼籍，遣使就渚斂魚，又令人於六郡乞米，百姓甚苦之，元饒劾奏免之。吳興太守武陵王伯禮、豫章內史南康嗣王方泰等，驕蹇放橫，元饒案奏，皆見削黜。元饒性公平，善持法，諳曉故事，明練政體，吏有犯法，政不便時，及於名教不足者，隨事糾正，多所裨益。遷南康內史，以秩米三千餘斛助人租課，存問高年，拯救乏絕，百姓甚賴焉。以課最入朝，詔加散騎常侍。後為吏部尚書，卒。

韓子高，會稽山陰人也。家本微賤。侯景之亂，寓都下。景平，陳文帝出守吳興，子高年十六，為總角，容貌美麗，狀似婦人，於淮渚附部伍寄載欲還鄉里，文帝見而問曰：「能事我乎？」子高許諾。子高本名蠻子，帝改名之。性恭謹，恒執備身刀及傳酒炙。帝性急，子高恒會意旨。稍長，習騎射，頗有膽決，願為將帥。及平杜龕，配以士卒。文帝甚愛之，未嘗離左右。

帝嘗夢騎馬登山，路危欲墮，子高推捧而升。

文帝之討張彪也，沈泰等先降，帝據有州城，周文育鎮北郭香岩寺，張彪自剡縣夜還襲城，文帝自北門出，倉卒闇夕，軍人擾亂，唯子高在側。文帝乃遣子高自亂兵中往見文育，反命酬答，於闇中又往慰勞眾軍。文帝散兵稍集，子高引入文育營，因共立柵。明日敗彪，彪奔松山，浙東平。文帝乃分麾下多配子高，子高亦輕財禮士，歸之者甚眾。

文帝嗣位，除右軍將軍，封文招縣子。及王琳平，子高所統益多，將士依附之，其有所論進，帝皆任使焉。天嘉六年，為右衛將軍。文帝不豫，入侍醫藥。

廢帝即位，加散騎常侍。宣帝入輔，子高兵權過重，深不自安，好參訪台閣，又求出為衡、廣諸鎮。光大元年八月，前上虞縣令陸昉及子高軍主告其謀反，宣帝在尚書省，因召文武在位議立皇太子，子高預焉，執送廷尉。其夕與到仲舉同賜死。父延慶及子弟並原宥。

華皎，晉陵暨陽人也。世為小吏。皎梁代為尚書比部令史。侯景之亂，事景之党王偉。陳武帝南下，文帝為景所囚，皎遇文帝甚厚。及景平，文帝為吳興太守，以皎為都錄事，深見委任。及文帝平杜龕，仍配以甲兵。禦下分明，善於撫接，解衣推食，多少必均。天嘉元年，封懷仁縣伯。

王琳東下，皎隨侯瑱拒之。琳平，知江州事。後隨都督吳明徹征周迪，迪平，以功進爵為侯，仍授都督、湘州刺史。皎起自下吏，善營產業，又征川洞，多致銅鼓及生口，並送都下。廢帝即位，改封重安縣公。

韓子高誅後，皎內不自安，光大元年，密啟求廣州，以觀時主意。宣帝偽許之，而詔書未出。皎亦遣使引周兵，又崇奉梁明帝，士馬甚盛。詔乃以吳明徹為湘州刺史，實欲以輕兵襲之。慮皎先發，乃前遣明徹率眾三萬，乘金翅直趣郢州，又遣撫軍大將軍淳于量率眾五萬，乘大艦繼之。

時梁明帝遣水軍為皎聲援，周武帝遣衛公宇文直頓魯山，又遣柱國長湖西元定攻圍郢州。梁明帝授皎司空，巴州刺史戴僧朔、衡陽內史任蠻奴、巴陵內史潘智虔、岳陽太守章昭裕、桂陽太守曹宣、湘東太守錢明，並隸於皎。又長沙太守曹慶等本隸皎下，因為之用。帝恐上流宰守並為皎扇惑，乃下詔曲赦湘、巴二州，其賊主帥節將，並許開恩出首。

皎以大艦載薪，因風放火，俄而風轉自焚，皎大敗，乃與戴僧朔奔江陵。元定等無復船渡，步趣巴陵，巴陵城已為陳軍所據，乃降，送於建鄴。皎遂終於江陵，其黨並誅，唯任蠻奴、章昭裕、曹宣、劉廣業獲免。

劉師知，沛國相人也。家本素族。祖奚之，齊淮南太守，以善政聞。父景彥，梁司農卿。

師知本名師智，以與敬帝諱同，改焉。好學，有當務才，博涉書傳，工文筆，善儀體，台閣故事，多所詳悉。紹泰初，陳武帝入輔，以師知為中書舍人，掌詔誥。時兵亂後，朝儀多闕，武帝為丞相及加九錫並受禪，其儀注多師知所定。

梁敬帝在內殿，師知常侍左右。及將加害，師知詐帝令出，帝覺，遶床走曰：「師知賣我，陳霸先反。我本不須作天子，何意見殺。」師知執帝衣，行事者加刃焉。既而報陳武帝曰：「事已了。」武帝曰：「卿乃忠於我，後莫復爾。」師知不對。武帝受命，仍兼舍人。性疏簡，與物多忤，雖位宦不遷，而任遇甚重，其所獻替，皆有弘益。

及武帝崩，六日成服，時朝臣共議大行皇帝靈座俠御人衣服吉凶之制，博士沈文阿議宜服吉，師知議云：「既稱成服，本備喪禮。案梁昭明太子薨，成服，俠侍之官，悉著衰斬，唯著鎧不異，此即可擬。愚謂六日成服，俠靈座須服衰絰。」中書舍人蔡景曆、江德藻、謝岐等同師知議。時以二議不同，乃啟取左丞徐陵決斷。陵云：「案山陵鹵簿吉部伍中，公卿以下導引者，爰及武賁、鼓吹、執蓋、奉車，並是吉服，豈容俠禦獨為衰絰？若言公卿胥吏並服衰絰，此與梓宮部伍有何差別？若言文物並吉，司事者凶，豈容衽絰而奉華蓋，衰衣而升玉路邪？同博士議。」謝岐議曰：「靈筵祔宗廟，梓宮祔山陵，實如左丞議。但山陵鹵簿，備有吉凶，從靈輿者儀服無變，從梓宮者皆服苴衰，爰至士禮，悉同此制。此自是山陵之儀，非關成服。今謂梓宮靈扆，共在西階，稱為成服，亦無鹵簿，直是爰自胥吏，上至王公，四海之內，必備衰絰。案梁昭明太子薨，略是成例，豈容凡百士庶，悉皆服重，而侍中至於武衛，最是近官，反鳴玉紆青，與平吉不異？左丞既推以山陵事，愚意或謂與成服有殊。」陵重答云：「老病屬纊，不能多說。古人爭議，多成怨府，傅玄見尤于晉代，王商取陷於漢朝。謹自三緘，敬同高命。若萬一不死，猶得展言，庶與群賢，更申揚榷。」文阿猶執所見，眾議不能決，乃具錄二議奏聞，上從師知議。

遷鴻臚卿，舍人如故。天嘉元年，坐事免。尋起為中書舍人，復掌詔誥。天康元年，文帝不豫，師知與尚書僕射到仲舉等入侍醫藥。帝崩，豫顧命。宣帝入輔，師知與仲舉等遣舍人殷不佞矯詔令宣帝還東府，事覺，於北獄賜死。

初，文帝敕師知撰起居注，自永定二年秋至天嘉元年為十卷。

謝岐，會稽山陰人也。父達，梁太學博士。

岐少機警，好學，仕梁為山陰令。侯景亂，流寓東陽。景平，依于張彪。彪在吳郡及會稽，庶事委之。彪每征討，恒留岐監郡知後事。彪敗，陳武帝引參機密，為兼尚書右丞。時軍旅屢興，糧儲多闕，岐所在幹理，深被知遇。永定元年，為給事黃門侍郎、中書舍人，兼右丞如故。天嘉二年卒，贈通直散騎常侍。

弟嶠，篤學，為通儒。

毛喜字伯武，滎陽陽武人也。祖稱，梁散騎侍郎。父棲忠，中權司馬。

喜少好學，善草隸。陳武帝素知之。及鎮京口，命喜與宣帝往江陵，仍敕宣帝諮稟之。及梁元帝即位，以宣帝為領直，喜為尚書功論侍郎。及魏平江陵，喜與宣帝俱遷長安。文帝即位，喜自周還，進和好之策，陳朝乃遣周弘正等通聘。及宣帝反國，又遣喜入周，以家屬為請。周塚宰宇文護執喜手曰：「能結二國之好者，卿也。」仍迎柳皇后及後主還。天嘉三年至都，宣帝時為驃騎將軍，仍以喜為府諮議參軍，領中記室，府朝文翰，皆喜詞也。

文帝嘗謂宣帝曰：「我諸子皆以'伯'為名，汝諸子宜用'叔'為稱。」宣帝以訪喜，喜即條自古名賢杜叔英、虞叔卿等二十餘人以啟之，文帝稱善。

文帝崩，廢帝沖昧，宣帝錄尚書輔政，僕射到仲舉等矯太后令，遣宣帝還東府，當時疑懼，無敢厝言。喜即馳入，謂宣帝曰：「今日之言，必非太后之意，宗社至重，願加三思。」竟如其策。

右衛將軍韓子高始與仲舉通謀，其事未發，喜謂宣帝曰：「宜簡人馬配與子高，並賜鐵炭，使修器甲。」宣帝曰：「子高即欲收執，何更如是？」喜曰：「山陵始畢，邊寇尚多，而子高受委前朝，名為杖順，宜推心安誘，使不自疑，圖之一壯士之力耳。」宣帝卒行其計。

及帝即位，除給事黃門侍郎，兼中書舍人，典軍國機密。宣帝議北侵，敕喜撰軍制十三條，詔頒天下，文多不載。論定策功，封東昌縣侯，以太子右衛率、右將軍行江夏、武陵、桂陽三王府國事。母憂去職，詔封喜母庾氏東昌國太夫人，遣員外散騎常侍杜緬圖其墓田，上親與緬案圖指畫，其見重如此。歷位御史中丞，五兵尚書，參掌選事。

及得淮南之地，喜陳安邊之術，宣帝納之，即日施行。帝又欲進兵彭、汴，以問喜，喜以為「淮左新平，邊人未輯，周氏始吞齊國，難與爭鋒，未若安人保境，斯久長之術也」。上不從。吳明徹卒俘于周。

喜後曆丹陽尹，吏部尚書。及宣帝崩，叔陵構逆，敕中庶子陸瓊宣旨，令南北諸軍皆取喜處分。賊平，加侍中。

初，宣帝委政於喜，喜數有諫爭，事並見從。自明徹敗後，帝深悔不用其言，謂袁憲曰：「一不用喜計，遂令至此。」由是益見親重，喜乃言無回避。時皇太子好酒德，每共親幸人為長夜之宴，喜嘗言之宣帝，太子遂銜之，即位後稍見疏遠。及被始興王傷，創愈，置酒引江總以下，展樂賦詩，醉酣而命喜。于時山陵初畢，未及踰年，喜見之不懌，欲諫而後主已醉。喜言心疾，僕於階下，移出省中。後主醒，乃謂江總曰：「我悔召毛喜，知其無病，但欲阻我歡宴，非我所為耳。」乃與司馬申謀曰：「此人負氣，吾欲將乞鄱陽兄弟，聽其報讎，可乎？「對曰：「終不為官用，願如聖旨。」傅縡爭之曰：「若許報讎，欲置先皇何地？」後主曰：「當與一小郡，勿令見人事耳。」

至德元年，授永嘉內史。喜至郡，不受奉秩，政弘清靜，人吏安之。遇豐州刺史章大寶舉兵反，郡與豐州接，而素無備，喜乃修城隍器械，又遣兵援建安。賊平，授南安內史。禎明元年，徵為光祿大夫，領左驍騎將軍，道卒。有集十卷。子處沖嗣。

沈君理字仲倫，吳興人也。祖僧畟，梁左戶尚書。父巡，元帝時位少府卿。魏平荊州，梁宣帝署金紫光祿大夫。

君理美風儀，博涉有識鑒。陳武帝鎮南徐州，巡遣君理致謁，深見器重，命尚會稽長公主。及帝受禪，拜駙馬都尉，封永安亭侯，為吳郡太守。時兵革未甯，百姓荒弊，君理總集士卒，修飾器械，深以幹理見稱。

文帝嗣位，累遷左戶尚書。天嘉六年，為東陽太守。天康元年，以父憂去職，自請往荊州迎柩。朝議以在位重臣，難令出境，乃遣長兄君嚴往焉。及還，將葬，詔贈巡侍中、領軍將軍，諡曰敬子。

太建中，歷位太子詹事，吏部尚書。宣帝以君理女為皇太子妃，賜爵望蔡縣侯，位侍中、尚書右僕射。卒，贈翊左將軍、開府儀同三司，諡曰貞憲。君理弟君高、君公。

君高字季高，少知名，性剛直，有吏能。位衛尉卿，平越中郎將、都督、廣州刺史，甚得人和。卒，諡祁子。

君公自梁元帝敗後，常在江陵。禎明中，與蕭瓛、蕭岩叛隋歸陳，後主擢為太子詹事。君公博學有才辯，善談論，後主深器之。陳亡入隋，文帝以其叛亡，命斬于建康。

君理第五叔邁，亦方正有幹局，位通直散騎常侍，侍東宮。

陸山才字孔章，吳郡吳人也。祖翁寶，梁尚書水部郎。父泛，中散大夫。

山才倜儻，好尚文史，范陽張纘、纘弟綰並欽重之。

紹泰中，都督周文育出鎮南豫州，不知書疏，以山才為長史，政事悉以委之。文育南討，克蕭勃，禽歐陽頠，計畫多出山才。後文育重鎮豫章金口，山才復為鎮南長史、豫章太守。

文育為熊曇朗所害，曇朗囚山才等，送于王琳。未至，而侯安都敗琳將常眾愛，由是山才獲反。累遷度支尚書，坐侍宴與蔡景曆言語過差，為有司所奏，免官。尋授散騎常侍，遷西陽、武昌二郡太守。卒，諡曰簡子。

論曰：趙知禮、蔡景曆屬陳武經綸之日，居文房書記之任，此乃宋、齊之初傅亮、王儉之職。若乃校其才用，理不同年，而卒能膺務濟時，蓋其遇也。希祥勞臣之子，才名自致，跡涉便佞，貞介所羞。元饒始終任遇，無虧公道，名位自卒，其殆優乎。子高權重為戮，亦其宜也。華皎經綸雲始，既蹈元功，殷憂之辰，自同勁草，雖致奔敗，未足為非。師知送往多闕，見忌新主，謀人之義，可無慎哉；然晚遇誅夷，非其過也。毛喜逢時遇主，好謀而成，見廢昏朝，不致公輔，惜矣。沈、陸所以見重，固亦雅望之所致焉。


Chinese text: This work was published before January 1, 1923, and is in the
public domain worldwide because the author died at least 100 years ago.
