梁本紀中第七

普通元年春正月乙亥朔，大赦，改元。丙子，日有蝕之。己卯，以司徒臨川王宏為太尉、揚州刺史，以金紫光祿大夫王份為尚書左僕射。庚子，扶南、高麗等國並遣使朝貢。

二月癸丑，以高麗王嗣子安為甯東將軍、高麗王。

三月，滑國遣使朝貢。

夏四月，河南國遣使朝貢。

秋七月己卯，江、淮、海並溢。

九月乙亥，有星晨見東方，光爛如火。

是歲，魏正光元年。

二年春正月辛巳，祀南郊，詔置孤獨園以恤孤幼。戊子，大赦。二月辛丑，祀明堂。

三月庚寅，大雪，平地三尺。

夏四月乙卯，改作南北郊。丙辰，詔曰：「平秩東作，義不在南，前代因襲，有乖禮制。可于震方，具茲千畝。」於是徙藉田於東郊外十五里。

五月己卯，琬琰殿火，延燒後宮屋三千間。

閏月丁巳，詔自今可停賀瑞。

六月丁卯，義州刺史文僧明以州歸魏。

秋七月丁酉，假大匠卿斐邃節，督眾軍侵魏。甲寅，魏荊州刺史桓叔興帥眾降。

八月丁亥，始平郡石鼓村地自開成井，方六尺六寸，深三十二丈。

冬十一月，百濟、新羅國各遣使朝貢。

十二月戊辰，以鎮東大將軍百濟王餘隆為甯東大將軍。

三年春正月庚子，以吳郡太守王暕為尚書左僕射。庚戌，都下地震。

三月乙卯，巴陵王蕭屏薨。

夏四月丁卯，汝陰王劉端薨。

五月壬辰朔，日有蝕之，既。癸巳，大赦。詔公卿百僚各上封事，連率郡國舉賢良、方正、直言之士。

秋八月甲子，婆利、白題國各遣使朝貢。

冬十一月甲午，開府儀同三司始興王憺薨。

四年春正月辛卯，祀南郊，大赦。辛亥，祀明堂。

二月乙亥，耕藉田，孝弟力田賜爵一級，豫耕之司，克日勞酒。冬十月庚午，以中衛將軍袁昂為尚書令，即本號開府儀同三司。十一月癸未朔，日有蝕之。甲辰，尚書左僕射王暕卒。十二月戊午，用給事中王子雲議，始鑄鐵錢。狼牙修國遣使朝貢。

五年夏六月乙酉，龍鬥于曲阿王陂，因西行至建陵城，所經樹木倒折，開地數十丈。庚子，以員外散騎常侍元樹為平北將軍、北青兗二州刺史，率眾侵魏。

六年春正月辛亥，祀南郊，大赦。庚申，魏徐州刺史元法僧以彭城來降。自去歲以來，北侵諸軍，所在克獲。甲戌，以元法僧為司空，封始安郡王。

二月辛巳，改封法僧為宋王。

三月丙午，賜新附人長復除，詿誤罪失，一無所問。

夏五月己酉，修宿預堰，又修曹公堰于濟陰。壬子，遣中護軍夏侯亶督壽陽諸軍侵魏。

六月庚辰，豫章王綜奔魏，魏復據彭城。

秋七月壬戌，大赦。

冬十二月壬辰，都下地震。

是歲，魏孝昌元年。

七年春正月辛丑朔，赦死罪以下。

夏四月乙酉，太尉臨川王宏薨。南州津改置校尉，增加奉秩。詔在位群臣，各舉所知，凡是清吏，咸使薦聞。

秋九月己酉，荊州刺史鄱陽王恢薨。

冬十一月庚辰，丁貴嬪薨，大赦。

是歲，河南、高麗、林邑、滑國並遣使朝貢。

大通元年春正月乙丑，以尚書右僕射徐勉為尚書僕射。詔百官奉祿，自今可長給見錢。辛未，祀南郊。詔流亡者聽復宅業，蠲役五年，尤貧家勿收今年三調，孝弟力田賜爵一級。是月，司州刺史夏侯夔進軍三關，所至皆克。初，帝創同泰寺，至是開大通門以對寺之南門，取反語以協同泰。自是晨夕講義，多由此門。

三月辛未，幸寺捨身。甲戌還宮，大赦，改元大通，以符寺及門名。

夏五月丙寅，成景雋克魏臨潼、竹邑。

冬十月庚戌，魏東豫州刺史元慶和以渦陽內屬。甲寅，曲赦東豫州。

十一月丁卯，以中護軍蕭藻為都督侵魏，鎮于渦陽。

是歲，林邑、師子、高麗等國各遣使朝貢。

二年春正月乙酉，蠕蠕國遣使朝貢。

二月，築寒山堰。癸丑，魏孝明皇帝崩。

夏四月戊戌，魏尒朱榮推奉孝莊帝。庚子，榮殺幼主及太后胡氏。辛丑，魏郢州刺史元願達以義陽降，封願達為樂平王。是時魏大亂，其北海王顥、臨淮王彧、汝南王悅並來奔。北青州刺史元雋、南荊州刺史李志皆以地降。

冬十月丁亥，以魏北海王顥主魏，遣東宮直閣將軍陳慶之衛送還北。魏豫州刺史鄧獻以地降。

是歲，魏武泰元年，尋改為建義，又改曰永安。中大通元年春正月辛酉，祀南郊，大赦，賜孝悌力田爵一級。辛巳，祀明堂。

夏四月癸巳，陳慶之攻拔魏梁城，進屠考城，禽魏濟陰王暉業。五月癸酉，進克虎牢，魏孝莊帝出居河北。乙亥，元顥入京師，僭號建武。

六月壬午，以永興公主疾篤故，大赦，公主志也。是月，都下疫甚，帝於重雲殿為百姓設救苦齋，以身為禱。

閏月，護軍將軍南康王績薨。己卯，魏將尒朱榮攻殺元顥，京師反正。

秋九月辛巳，朱雀航華表災。癸巳，幸同泰寺，設四部無遮大會。上釋御服，披法衣，行清淨大舍，以便省為房，素床瓦器，乘小車，私人執役。甲午，升講堂法坐，為四部大眾開涅盤經題。癸卯，群臣以錢一億萬奉贖皇帝菩薩大舍，僧眾默許。乙巳，百辟詣寺東門奉表，請還臨宸極，三請乃許。帝三答書，前後並稱頓首。

冬十月己酉，又設四部無遮大會，道俗五萬餘人。會畢，帝御金輅還宮，禦太極殿，大赦，改元。

十一月戊子，魏巴州刺史嚴始欣以城降。

是歲，盤盤、蠕蠕國並遣使朝貢。

二年夏四月癸丑，幸同泰寺，設平等會。庚申，大雨雹。

六月丁巳，遣魏汝南王悅還北主魏。庚申，以魏尚書左僕射范遵為司州牧，隨悅北侵。是月，林邑、扶南國遣使朝貢。

秋八月庚戌，幸德陽堂，祖魏主元悅。山賊寇會稽郡縣。

九月壬午，假超武將軍湛海珍節以討之。

是歲，魏莊帝殺其權臣尒朱榮，其党奉魏長廣王曄為主而殺孝莊帝，年號建明。

三年春正月辛巳，祀南郊，大赦。丙申，以魏尚書僕射鄭先護為征北大將軍。

二月辛丑，祀明堂。

夏四月乙巳，皇太子統薨。

六月癸丑，立昭明太子子華容公歡為豫章郡王，枝江公譽為河東郡王，曲江公察為岳陽郡王。是月，丹丹國遣使朝貢。

秋七月乙亥，立晉安王綱為皇太子，大赦。賜為父後者，及出處忠孝、文武清勤，並爵一級。庚寅，詔宗戚有服屬者，並賜湯沐食，鄉亭侯各隨遠近以為差次。壬辰，以吏部尚書何敬容為尚書右僕射。

九月，狼牙修國遣使朝貢。是秋，吳興生野稻，饑者賴焉。

冬十月己酉，上幸同泰寺，升法坐，為四部眾說涅盤經，迄於乙卯。前樂山縣侯蕭正則有罪流徙，至是招誘亡命，欲寇廣州，在所討平之。

十一月乙未，上幸同泰寺，升法座，為四部眾說般若經，迄于十二月辛丑。

是歲，魏尒朱兆又廢其主曄而奉節閔皇帝，改建明二年為普泰元年。又魏勃海王高歡舉兵信都，別奉勃海太守朗為主，改普泰元年為中興。

四年春正月丙寅，以開府儀同三司南平王偉為大司馬，以司空宋王元法僧為太尉，以尚書令、開府儀同三司袁昂為司空。立臨川靖惠王宏子正德為臨賀郡王。庚午，立嫡皇孫大器為宣城郡王，位列諸王上。癸未，魏南兗州刺史劉世明以城降。

二月壬寅，以太尉元法僧還北主魏，以侍中元景隆為徐州刺史，封彭城郡王，通直常侍元景宗為青州刺史，封平昌郡王，隨法僧北侵。庚戌，新除揚州刺史邵陵王綸有罪，免為庶人。三月庚午，侍中、領國子博士蕭子顯表置制旨孝經助教一人，生十人，專通帝所釋孝經義。

夏四月，盤盤國遣使朝貢。

秋七月甲辰，星隕如雨。

九月乙巳，加司空袁昂尚書令。

冬十一月，高麗國遣使朝貢。

十二月丙子，魏彭城王尒朱仲遠來奔，以為定洛將軍，封河南王，北侵。隨所克土，使自封建。庚辰，以太尉元法僧為郢州刺史、驃騎大將軍、開府同三司之儀。

是歲，魏相勃海王高歡平尒朱氏，廢節閔皇帝及自所奉勃海故王朗，而奉平陽王修，是為孝武皇帝。改中興二年為太昌，尋又改為永熙元年。

五年春正月辛卯，祀南郊，大赦。賜孝悌力田爵一級。先是一日丙夜，南郊令解滌之等到郊所履行，忽聞異香三隨風至。及將行事，奏樂迎神畢，有神光圓滿壇上，朱紫黃白雜色，食頃乃滅。戊申，都下地震。己酉，長星見。辛亥，祀明堂。

二月癸未，幸同泰寺，設四部大會，升法坐，發金字般若經題，訖於己丑。

三月丙辰，大司馬南平王偉薨。

夏五月戊子，都下大水，御道通船。

六月己卯，魏建義城主蘭保殺東徐州刺史崔庠，以下邳降。

冬十月庚申，以尚書右僕射何敬容為左僕射，以吏部尚書謝舉為右僕射。

是歲，河南、波斯、盤盤等國並遣使朝貢。

六年春二月癸亥，耕藉田，大赦。賜孝悌力田爵一級。

三月己亥，以行河南王可遝振為西秦、河二州刺史，正封河南王。甲辰，百濟國遣使朝貢。

夏四月丁卯，熒惑在南斗。

秋七月甲辰，林邑國遣使朝貢。冬十月丁卯，以信武將軍元慶和為鎮北將軍，封魏王，率眾北侵。

閏十二月丙午，西南有雷聲二。

是歲，魏孝武帝迫于其相高歡，出居關中。歡又別奉清河王世子善見為主，是為孝靜帝。改永熙三年為天平元年。魏於是始分為兩。孝武既至關中，又與丞相宇文泰不平，未幾，遇鴆而崩。

大同元年春正月戊申朔，大赦，改元。

二月辛巳，祀明堂。丁亥，耕藉田。辛丑，高麗、丹丹國並遣使朝貢。

三月丙寅，幸同泰寺，設無遮大會。辛未，滑國遣使朝貢。

夏四月庚子，波斯國遣使朝貢。壬戌，幸同泰寺，鑄十方銀像，並設無礙會。

秋七月辛卯，扶南國遣使朝貢。

冬十月，雨黃塵如雪。

十一月壬戌，北梁州刺史蘭欽攻漢中，魏梁州刺史元羅降。癸亥，復梁州。

是歲，西魏文皇帝大統元年。

二年春二月乙亥，耕藉田。

三月庚申，詔求讜言，及令文武在位舉士。戊寅，帝幸同泰寺，設平等法會。

夏四月乙未，以開府同三司之儀元法僧為太尉。

五月癸卯，以魏梁州刺史元羅為青、冀二州刺史，封東郡王。

六月丁亥，詔郊明堂陵廟等令，改視散騎侍郎。

秋九月辛亥，幸同泰寺，設四部無礙法會。

冬十月乙亥，詔大舉北侵。壬午，幸同泰寺，設無礙大會。

十一月，雨黃塵如雪，攬之盈掬。己亥，詔北侵眾軍班師。

辛亥，都下地震，生白毛，長二尺。

十二月壬申，與東魏通和。

三年春正月辛丑，祀南郊，大赦。賜孝悌力田爵一級。是夜，朱雀門災。壬寅，雨灰，黃色。

二月丁亥。耕藉田。癸巳，以護軍將軍蕭藻為尚書左僕射。

三月戊戌，立昭明太子子謷為武昌郡王，臨為義陽郡王。

夏五月癸未，幸同泰寺，鑄十方金銅像，設無礙法會。

六月，青州朐山隕霜。

秋七月，青州雪，害苗稼。癸卯，東魏人來聘。己酉，義陽王臨薨。

八月辛卯，幸阿育王寺，設無礙法喜食，大赦。

九月，使兼散騎常侍張皋聘於東魏。

閏九月甲子，侍中、太尉元法僧薨。

冬十月丙辰，都下地震。是歲饑。

四年春二月己亥，耕藉田。

三月，河南、蠕蠕國並遣使朝貢。

夏五月甲戌，東魏人來聘。

六月辛丑，日有蝕之。

秋七月癸亥，詔以東冶徒李胤之降象牙如來真形，大赦。

戊辰，使兼散騎常侍劉孝儀聘於東魏。

八月甲辰，詔南兗等十二州，既經饑饉，曲赦逋租宿責，勿收今年三調。

九月，閱武于樂游苑。

五年春正月乙卯，以護軍將軍廬陵王續為驃騎將軍，安右將軍、尚書左僕射蕭藻為中衛將軍，並開府儀同三司。中權將軍、丹陽尹何敬容以本號為尚書令，吏部尚書張續為尚書僕射。丁巳，御史中丞、參禮儀事賀琛奏：「今南北二郊及藉田往還，並宜禦輦，不復乘路。二郊請用素輦，藉田往還乘常輦，皆以侍中倍乘。停大將軍及太僕。」詔付尚書博議施行。改素輦名大同輦。郊祀宗廟乘玉輦。辛未，祀南郊，詔孝悌力田及州閭鄉党稱為善人者，各賜爵一級。

秋八月乙酉，扶南國獻生犀。

冬十一月乙亥，東魏人來聘。

十二月，使兼散騎常侍柳豹聘於東魏。

是歲，都下訛言天子取人肝以飴天狗，大小相警，日晚便閉門持仗，數月乃止。

六年春正月庚戌朔，曲赦司、豫、徐、兗四州。

二月己亥，耕藉田。

夏四月癸未，詔晉、宋、齊三代諸陵有職司者，勤加守護。

五月己卯，河南王遣使朝，獻馬及方物，求釋迦像並經論十四條。敕付像並制旨涅盤、般若、金光明講疏一百三卷。

秋七月丁亥，東魏人來聘。遣散騎常侍陸晏子報聘。

八月戊午，大赦。辛未，盤盤國遣使朝貢。

九月戊戌，司空袁昂薨。

冬十一月己卯，曲赦都下。

十二月壬子，江州刺史豫章王歡薨。

七年春正月辛巳，祀南郊，大赦。辛丑，祀明堂。

二月乙巳，以行宕昌王梁彌泰為平西將軍、河涼二州刺史，正封宕昌王。辛亥，耕藉田。乙卯，都下地震。

夏四月戊申，東魏人來聘，遣兼散騎常侍明少遐報聘。

冬十一月丙子，詔停所在使役女丁。

十二月壬寅，東魏人來聘，遣兼散騎常侍袁狎報聘。丙辰，于宮城西立士林館，延集學者。

是歲，宕昌、蠕蠕、高麗、百濟、滑國各遣使朝貢。百濟求涅盤等經疏及醫工、畫師、毛詩博士，並許之。交州人李賁攻刺史蕭諮。

八年春正月，安成郡人劉敬躬挾左道以反。

二月戊戌，江州刺史湘東王繹遣中兵曹子郢討禽之，送於都，斬之建康市。

三月，于江州新蔡高塘立頌平屯，墾作蠻田。

九年春閏正月丙申，地震，生毛。

三月，以太子詹事謝舉為尚書僕射。

夏四月，林邑王破德州，攻李賁，賁將范修又破林邑王於九德，敗走之。

冬十一月，益州刺史武陵王紀進號征西將軍、開府儀同三司。

十年春正月，李賁竊號於交址，年號天德。

三月甲午，幸蘭陵。庚子，謁建陵，有紫雲蔭陵上，食頃乃散。帝望陵流涕，所沾草皆變色，陵傍有枯泉，至是而流水香潔。辛丑，哭于修陵。壬寅，於皇基寺設法會，詔賜蘭陵老少位一階，並加頒賚。所經縣邑，無出今年租賦。因賦還舊鄉詩。癸卯，詔園陵職司，恭事勤勞，並錫位一階，並加賜賚。己酉，幸京口城北固樓，因改名北顧。庚戌，幸回賓亭，宴帝鄉故老及所經近縣奉迎候者少長數千人，各賚錢二千。

夏四月乙卯，至自蘭陵。詔鰥寡孤獨尤貧者，贍恤各有差。五月，廣州人盧子略反，刺史新渝侯映討平之。詔曲赦廣州。

秋九月己丑，赦。

冬十一月，大雪，平地三尺。

十一年春正月，震華林園光嚴殿、重雲閣。帝自貶拜謝上天，累刻乃止。

夏四月，東魏人來聘。

冬十月己未，詔復開贖罪典。

中大同元年春正月丁未，曲阿縣建陵隧口石辟邪起舞，有大蛇鬥隧中，其一被傷奔走。青蟲食陵樹葉略盡。癸丑，交州刺史楊膘克交址嘉甯城，李賁竄入屈獠洞。交州平。

三月乙巳，大赦。庚戌，幸同泰寺講金字三慧經，仍施身。夏四月丙戌，皇太子以下奉贖，仍於同泰寺解講，設法會，大赦，改元。是夜，同泰寺災。六月辛巳，竟天有聲，如風水相薄。秋七月甲子，詔自今有犯罪者，非大逆，父母祖父母勿坐。丙寅，詔曰：「朝四暮三，眾狙皆喜，名實未虧，而喜怒為用。頃聞外間多用九佰錢，佰減則物貴，佰足則物賤，非物有貴賤，是心有顛倒。至於遠方，日更滋甚。自今可通用足佰錢。」八月丁丑，東揚州刺史武昌王謷薨。甲午，渴盤陀國遣使獻方物。

冬十月癸酉，汝陰王劉哲薨。

太清元年春正月己亥朔，日有蝕之。壬寅，荊州刺史廬陵王續薨。辛酉，祀南郊，大赦。甲子，祀明堂。是月，東魏相勃海王高歡薨。

二月己卯，白虹貫日。庚辰，東魏司徒侯景求以河南十三州內屬。壬午，以景為大將軍，封河南王，大行台，承制如鄧禹故事。丁亥，耕藉田。

三月庚子，幸同泰寺，設無遮大會。上釋御服，服法衣，行清淨大舍，名曰：「羯磨」。以五明殿為房，設素木床、葛帳、土瓦器，乘小輿，私人執役。乘輿法服，一皆屏除。甲辰，遣司州刺史羊鴉仁率土州刺史桓和、仁州刺史湛海珍等應接侯景。兵未至，而東魏遣兵攻景，景又割地求救于西魏，方解圍。乙巳，帝升光嚴殿講堂，坐師子座，講金字三慧經，捨身。

夏四月庚午，群臣以錢一億萬奉贖皇帝菩薩，僧眾默許。戊寅，百辟詣鳳莊門奉表，三請三答，頓首，並如中大通元年故事。丁亥，服袞冕。禦輦還宮。幸太極殿，如即位禮，大赦，改元。是月，神馬出，皇太子獻寶馬頌。

六月戊辰，以前雍州刺史鄱陽王範為征北將軍，總督漢北征討諸軍事。

秋七月庚申，羊鴉仁入縣瓠城。

八月乙丑，諸軍北征，以南豫州刺史蕭明為大都督。赦緣邊初附諸州。戊子，以大將軍侯景錄行台尚書事。

九月癸卯，王游苑成，輿駕幸苑。

冬十一月，東魏將慕容紹宗大敗蕭明於寒山，明被俘執。紹宗進圍潼州。

十二月戊辰，命太子舍人元貞還北為東魏主。

二年春正月癸巳朔，兩月相承如鉤，見於西方。戊戌，詔在位各舉所知。己亥，東魏克渦陽。辛丑，以尚書僕射謝舉為尚書令，以守吏部尚書王克為尚書僕射。甲辰，東魏克殷、豫二州。三月甲辰，撫東將軍高麗王高延卒，以其子成為甯東將軍、高麗王、樂浪公。己未，屈獠洞斬李賁，傳首建鄴。夏四月丙子，詔在朝及州郡各舉士。

五月辛丑，以新除中書令邵陵王綸為安前將軍、開府儀同三司。辛亥，曲赦交、愛、德三州。

六月，天裂於西北，長十丈，闊二丈，光出如電，其聲若雷。

秋七月，使兼散騎常侍謝班聘於東魏結和。

八月戊戌，侯景舉兵反。甲辰，使開府儀同三司邵陵王綸都督眾軍討景，曲赦南豫州。

九月戊辰，地震，江左尤甚，壞屋殺人。地生白毛，長二尺。益州市有飛蜂萬群，螫人死。

冬十月，侯景襲譙州，進攻陷曆陽。戊申，以臨賀王正德為平北將軍，都督諸軍屯丹陽郡。己酉，景自橫江濟採石。辛亥，至建鄴，臨賀王正德率眾附賊。

十一月戊午朔，設壇，刑白馬，祀蚩尤於太極殿前。己未，景立蕭正德為天子于南闕前。辛酉，賊攻陷東府城。庚辰，邵陵王綸帥武州刺史蕭弄璋、前譙州刺史趙伯超等入援。乙酉，進軍湖頭，與賊戰，敗績。丙戌，安北將軍鄱陽王範遣世子嗣、雄信將軍裴之高等率眾入援，次張公洲。

十二月戊申，天西北裂，有光如火。尚書令謝舉卒。丙辰，司州刺史柳仲禮、前衡州刺史韋粲、高州刺史李遷仕、前司州刺史羊鴉仁等率軍入援。

三年春正月丁巳，大都督柳仲禮率眾軍分據南岸，賊濟軍於青塘，襲殺韋粲。庚申，白虹貫日三重。邵陵王綸、臨城公大連等率兵集南岸。戊辰，有流星長三十丈，墮武庫。李遷仕及天門太守樊文皎進軍青溪東，為賊所破，文皎死之。壬午，熒惑守心。

二月，侯景遣使求和，皇太子固請，帝乃許之。盟于西華門下。景既運東城米歸於石頭，亦不解圍，啟求遣諸軍退。丁未，皇太子又命南兗州刺史南康王會理、前青冀二州刺史湘潭侯退率江北之眾，頓于蘭亭苑。甲子，以開府儀同三司、丹陽尹邵陵王綸為司空，以合州刺史鄱陽王範為征北大將軍、開府儀同三司，以司州刺史柳仲禮為侍中、尚書僕射。時景奸計既成，乃表陳帝失，復舉兵向闕。

三月，城內以景違盟，設壇告天地神祗。戊午，前司州刺史羊鴉仁等進軍東府北，與賊戰，大敗。時四方征鎮入援者三十餘萬，莫有鬥志，自相抄奪而已。丁卯，賊攻陷宮城，縱兵大掠。己巳，賊矯詔遣石城公大款解外援軍。庚午，侯景自為都督中外諸軍事、大丞相、錄尚書事。辛未，援軍各退散。丙子，熒惑守心。

夏四月己丑，都下地震。丙申，又震。己酉，帝以所求不供，憂憤寢疾。是月，青冀二州刺史明少遐、東徐州刺史湛海珍、北青州刺史王奉伯各舉州附東魏。

五月丙辰，帝崩于淨居殿，時年八十六。辛巳，遷梓宮於太極前殿。十一月乙卯，葬于修陵，追尊為武皇帝，廟號高祖。帝性淳孝，六歲，獻皇太后崩，水漿不入口三日，哭泣有過成人。及丁文帝憂，時為齊隨王諮議，隨府在荊鎮，以病聞，便投劾星馳，不復寢食，倍道就路。憤風驚浪，不暫停止。帝形容本壯，及至都，銷毀骨立，親表士友，皆不復識。望宅奉諱，氣絕久之。每哭，輒歐血數升。服內，日惟食麥二溢。拜掃山陵，涕淚所灑，松草變色。及居帝位，即於鍾山造大愛敬寺，青溪邊造智度寺，於台內立至敬等殿，又立七廟堂。月中再設淨饌，每至展拜，涕泗滂沱，哀動左右。

少而篤學，能事畢究，雖萬機多務，猶卷不輟手，然燭側光，常至戊夜。撰通史六百卷，金海三十卷，制旨孝經義、周易講疏及六十四卦、二系、文言、序卦等義，樂社義、毛詩、春秋答問、尚書大義、中庸講疏、孔子正言、孝經講疏，凡二百餘卷。王侯朝臣皆奉表質疑，帝皆為解釋。修飾國學，增廣生員，立五館，置五經博士。天監初，何佟之、賀瑒、嚴植之、明山賓等覆述制旨，並撰吉凶賓軍嘉五禮，一千餘卷，帝稱制斷疑焉。大同中，於台西立士林館，領軍朱異、太府卿賀琛、舍人孔子驅等遞互講述。皇太子、宣城王亦于東宮宣猷堂及揚州廨開講。於是四方郡國，莫不向風。爰自在田，及登寶位，躬制贊、序、詔誥、銘、誄、說、箴、頌、箋、奏諸文，又百二十卷。六藝備閑，棋登逸品，陰陽、緯候、卜筮、占決、草隸、尺牘、騎射，莫不稱妙。

晚乃溺信佛道，日止一食，膳無鮮腴，惟豆羹糲飯而已。或遇事擁，日儻移中，便嗽口以過。制涅盤、大品、淨名、三慧諸經義記數百卷。聽覽餘閒，即於重雲殿及同泰寺講說，名僧碩學，四部聽眾，常萬餘人。

身衣布衣，木綿皁帳，一冠三載，一被二年。自五十外便斷房室，後宮職司貴妃以下，六宮褘褕三翟之外，皆衣不曳地，傍無錦綺。不飲酒，不聽音聲，非宗廟祭祀、大會饗宴及諸法事，未嘗作樂。

勤於政務，孜孜無怠。每冬月四更竟，即敕把燭看事，執筆觸寒，手為皴裂。然仁愛不斷，親親及所愛愆犯多有縱舍，故政刑弛紊。每決死罪，常有哀矜涕泣，然後可奏。

性方正，雖居小殿暗室，恒理衣冠小坐，暑月未嘗褰袒。雖見內豎小臣，亦如遇大賓也。

初，齊高帝夢屐而登殿，顧見武、明二帝后一人手張天地圖而不識，問之，答曰：「順子後。」及崔慧景之逼，長沙宣武王入援，至越城，夢乘馬飛半天而墜，帝所馭化為赤龍，騰虛獨上。時台內有宿衛士為覡，常見太極殿有六龍各守一柱，末忽失其二，後見在宣武王宅。時宣武為益州，覡乃往蜀伏事。及宣武在郢，此覡還都，乃見六龍俱在帝所寢齋，遂去郢之雍。中途遇疾且死，謂同侶曰：「蕭雍州必作天子。」具以前事語之。推此而言，蓋天命也。

雖在蒙塵，齋戒不廢，及疾不能進膳，盥漱如初。皇太子日中再朝，每問安否，涕泗交面。賊臣侍者，莫不掩泣。疾久口苦，索蜜不得，再曰：「荷，荷！」遂崩。賊秘之，太子問起居不得見，慟於合下。

始天監中，沙門釋寶志為詩曰：「昔年三十八，今年八十三，四中復有四，城北火酣酣。」帝使周舍封記之。及中大同元年，同泰寺災，帝啟封見舍手跡，為之流涕。帝生於甲辰，三十八，克建鄴之年也。遇災歲實丙寅，八十三矣。四月十四日而火，火起之始，自浮屠第三層。三者，帝之昆季次也。帝惡之，召太史令虞履筮之，遇？。履曰：「無害。其繇云：'西南得朋，東北喪朋，安貞吉。'文言云：'東北喪朋，乃終有慶。'」帝曰：「斯魔鬼也。酉應見卯，金來克木，卯為陰賊。鬼而帶賊，非魔何也。孰為致之？酉為口舌，當乎說位。說言乎兌，故知善言之口，宜前為法事。」於是人人贊善，莫不從風。或刺血灑地，或刺血書經，穿心然燈，坐禪不食。及太清元年，帝捨身光嚴、重雲殿，遊仙化生皆震動，三日乃止。當時謂之祥瑞。識者以非動而動，在鴻範為祅。以比石季龍之敗，殿壁畫人頸皆縮入頭之類。

時海中浮鵠山，去余姚岸可千餘里，上有女人年三百歲，有女官道士四五百人，年並出百，但在山學道。遣使獻紅席。帝方捨身時，其使適至，雲此草常有紅鳥居下，故以為名。觀其圖狀，則鸞鳥也。時有男子不知何許人，於大眾中自割身以飴饑鳥，血流遍體，而顏色不變。又沙門智泉鐵鉤掛體，以然千燈，一日一夜，端坐不動。開講日，有三足鳥集殿之東戶，自戶適於西南縣楣，三飛三集。白雀一，見於重雲閣前連理樹。又有五色雲浮于華林園昆明池上。帝既流遁益甚，境內化之，遂至喪亡云。

論曰：梁武帝時逢昏虐，家遭冤禍，既地居勢勝，乘機而作，以斯文德，有此武功。始用湯、武之師，終濟唐、虞之業，豈曰人謀，亦惟天命。及據圖籙，多曆歲年，製造禮樂，敦崇儒雅，自江左以來，年踰二百，文物之盛，獨美於茲。然先王文武遞用，德刑備舉，方之水火，取法陰陽，為國之道，不可獨任；而帝留心俎豆，忘情幹戚，溺於釋教，弛于刑典。既而帝紀不立，悖逆萌生，反噬彎弧，皆自子弟，履霜弗戒，卒至亂亡。自古撥亂之君，固已多矣，其或樹置失所，而以後嗣失之，未有自己而得，自己而喪。追蹤徐偃之仁，以致窮門之酷，可為深痛，可為至戒者乎！


Chinese text: This work was published before January 1, 1923, and is in the
public domain worldwide because the author died at least 100 years ago.
