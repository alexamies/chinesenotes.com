賊侯景 熊曇朗 周迪 留異 陳寶應
目录
1	侯景
2	熊曇朗
3	周迪
4	留異
5	陳寶應
6	【論】
侯景
侯景，字萬景，魏之懷朔鎮人也。少而不羈，為鎮功曹史。魏末北方大亂，乃事邊將尒朱榮，甚見器重。初學兵法于榮部將慕容紹宗，未幾紹宗每詢問焉。後以軍功為定州刺史。始魏相高歡微時，與景甚相友好，及歡誅尒朱氏，景以眾降，仍為歡用。稍至吏部尚書，非其好也。每獨曰：「何當離此反故紙邪。」尋封濮陽郡公。

歡之敗于沙苑，景謂歡曰：「宇文泰恃于戰勝，今必致怠，請以數千勁騎至關中取之。」歡以告其妃婁氏，曰：「彼若得泰，亦將不歸。得泰失景，于事奚益。」歡乃止。後為河南道大行台，位司徒。又言於歡曰：「恨不得泰。請兵三萬，橫行天下；要須濟江縛取蕭衍老公，以作太平寺主。」歡壯其言，使擁兵十萬，專制河南，仗任若己之半體。

景右足短，弓馬非其長，所在唯以智謀。時歡部將高昂、彭樂皆雄勇冠時，唯景常輕之，言：「似豕突爾，勢何所至」。及將鎮河南，請於歡曰：「今握兵在遠，奸人易生詐偽，大王若賜以書，請異於他者。」許之。每與景書，別加微點，雖子弟弗之知。

及歡疾篤，其世子澄矯書召之。景知偽，懼禍，因用王偉計，乃乙太清元年二月遣其行台郎中丁和上表求降。帝召群臣議之，尚書僕射謝舉等皆議納景非便，武帝不從。初，帝以是歲正月乙卯於善言殿讀佛經，因謂左右黃慧弼曰：「我昨夢天下太平，爾其識之。」及和至，校景實以正月乙卯日定計，帝由是納之。於是封景河南王、大將軍、使持節、董督河南南北諸軍事、大行台，承制如鄧禹故事。

高澄嗣事為勃海王，遣其將慕容紹宗圍景於長社。景急，乃求割魯陽、長社、東荊、北兗請救于西魏，魏遣五城王元慶等率兵救之，紹宗乃退。景復請兵于司州刺史羊鴉仁，鴉仁遣長史鄧鴻率兵至汝水，元慶軍夜遁，鴉仁乃據懸瓠。

時景將蔡道遵北歸，言景有悔過志。高澄以為信然，乃以書喻景，若還，許以豫州刺史終其身，所部文武更不追攝，闔門無恙，並還寵妻愛子。景報書不從。澄知景無歸志，乃遣軍相繼討景。

帝聞鴉仁已據懸瓠，遂命群帥指授方略，大舉攻東魏，以貞陽侯蕭明為都督。明軍敗見俘。紹宗攻潼州，刺史郭鳳棄城走。景乃遣其行台左丞王偉、左戶郎中王則詣闕獻策，請元氏子弟立為魏主。詔遣太子舍人元貞為咸陽王，須度江許即位，以乘輿之副資給之。

高澄又遣慕容紹宗追景，景退保渦陽，使謂紹宗曰：「欲送客邪？將定雄雌邪？」紹宗曰：「將決戰。」遂順風以陣。景閉壘，頃之乃出。紹宗曰：「景多詭，好乘人背。」使備之，果如其言。景命戰士皆被短甲短刀，但低視斫人脛馬足，遂敗紹宗軍。裨將斛律光尤之，紹宗曰：「吾戰多矣，未見此賊之難也。爾其當之。」光被甲將出，紹宗戒之曰：「勿度渦水。」既而又為景敗。紹宗謂曰：「定何如也。」相持連月，景食盡，誑其眾以為家口並見殺。眾皆信之。紹宗遙謂曰：「爾等家並完。」乃被髮向北斗以誓之。景士卒並北人，不樂南度，其將暴顯等各率所部降紹宗。景軍潰散，喪甲士四萬人，馬四千匹，輜重萬餘兩。乃與腹心數騎自硤石濟淮，稍收散卒，得馬步八百人。南過小城，人登陴詬之曰：「跛腳奴何為邪！」景怒，破城殺言者而去。晝夜兼行，追軍不敢逼。使謂紹宗曰：「景若就禽，公復何用？」紹宗乃縱之。

既而莫適所歸，馬頭戍主劉神茂者，為韋黯所不容，因是踣馬乃馳謂景曰：「壽陽去此不遠，城池險固，韋黯是監州耳。王若次近郊，必郊迎，因而執之，可以集事。得城之後，徐以啟聞，朝廷喜王南歸，必不責也。」景執其手曰：「天教也。」及至，而黯授甲登陴。景謂神茂曰：「事不諧矣。」對曰：「黯懦而寡智，可說下也。」乃遣豫州司馬徐思玉夜入說之，黯乃開門納景。景執黯，數將斬之，久而見釋。乃遣於子悅馳以敗聞，自求貶削。優詔不許。復求資給，即授南豫州刺史，本官如故。

帝以景兵新破，未忍移易，故以鄱陽王範為合州刺史，即鎮合肥。魏人攻懸瓠，懸瓠糧少，羊鴉仁去懸瓠歸義陽。

魏人入懸瓠，更求和親，帝召公卿謀之。張綰、朱異咸請許之。景聞未之信，乃偽作鄴人書，求以貞陽侯換景。帝將許之。舍人傅岐曰：「侯景以窮歸義，棄之不祥。且百戰之餘，寧肯束手受縶。」謝舉、朱異曰：「景奔敗之將，一使之力耳。」帝從之，復書曰：「貞陽旦至，侯景夕反。」景謂左右曰：「我知吳兒老公薄心腸。」又請娶于王、謝，帝曰：「王、謝門高非偶，可于朱、張以下訪之。」景恚曰：「會將吳兒女以配奴。」王偉曰：「今坐聽亦死，舉大事亦死，王其圖之。」於是遂懷反計。屬城居人，悉占募為軍士。輒停責市估及田租，百姓子女悉以配將士。又啟求錦萬疋為軍人袍，中領軍朱異議以禦府錦署止充頒賞，不容以供邊用，請送青布以給之。又以台所給仗多不能精，啟請東冶鍛工欲更營造，敕並給之。景自渦陽敗後，多所徵求，朝廷含弘，未嘗拒絕。

是時貞陽侯明遣使還梁，述魏人請追前好，許放之還。武帝覽之流涕，乃報明啟當別遣行人。帝亦欲息兵，乃與魏和通。景聞之懼，馳啟固諫，帝不從。爾後表疏跋扈，言辭不遜。又聞遣伏挺、徐陵使魏，不知所為。

元貞知景異志，累啟還朝。景謂曰：「將定江南，何不少忍。」貞益懼，奔還建鄴，具以事聞。景又招司州刺史羊鴉仁同逆，鴉仁錄送其使。時鄱陽王範鎮合肥，及鴉仁俱累啟稱景有異志。朱異曰：「侯景數百叛虜，何能為役。」並抑不奏聞，景所以奸謀益果。乃上言曰：「高澄狡猾，寧可全信。陛下納其詭語，求與連和，臣亦竊所笑也。臣行年四十有六，未聞江左有佞邪之臣，一旦入朝，乃致囂讟，寧堪粉骨，投命讎門。請乞江西一境，受臣控督；如其不許，即領甲臨江，上向閩、越。非唯朝廷自恥，亦是三公旰食。」帝使朱異宣語答景使曰：「譬如貧家畜十客五客，尚能得意，朕唯有一客，致有忿言，亦是朕之失也。」景又知臨賀王正德怨望朝廷，密令要結。正德許為內啟。

二年八月，景遂發兵反，於豫州城內集其將帥，登壇歃血。是日地大震。於是以誅中領軍朱異、少府卿徐驎、太子左率陸驗、制局監周石珍為辭，以為奸臣亂政，請帶甲入朝。先攻馬頭、木柵，執太守劉神茂、戍主曹璆等。武帝聞之，笑曰：「是何能為，吾以折棰笞之。」乃敕：斬景者不問南北人同賞封二千戶兼一州刺史；其人主帥欲還北不須州者，賞以絹布二萬，以禮發遣。於是詔合州刺史鄱陽王范為南道都督，北徐州刺史封山侯正表為北道都督，司州刺史柳仲禮為西道都督，通直散騎常侍裴之高為東道都督，同討景，濟自曆陽。又令侍中、開府儀同三司邵陵王綸持節，董督眾軍。

景聞之，謀于王偉。偉曰：「莫若直掩揚都，臨賀反其內，大王攻其外，天下不足定也。兵聞拙速，不聞工遲，令今便須進路，不然邵陵及人。」九月，景發壽春，聲雲遊獵，人不覺也。留偽中軍大都督王貴顯守壽春城，出軍偽向合肥，遂襲譙州。助防董紹先降之，執刺史豐城侯泰。武帝聞之，遣太子家令王質率兵三千巡江遏防。景進攻曆陽太守莊鐵，鐵遣弟均夜斫景營，戰沒。鐵母愛其子，勸鐵降。景拜其母，鐵乃勸景曰：「急則應機，緩必致禍。」景乃使鐵為導。

是時鎮戍相次啟聞，朱異尚曰：「景必無度江志。」蕭正德先遣大船數十艘偽稱載荻，實擬濟景。景至江將度，慮王質為梗，俄而質被追為丹陽尹，無故自退。景聞未之信，乃密遣覘之，謂使者：「質若退，折江東樹枝為驗。」覘人如言而返。景大喜曰：「吾事辦矣。」乃自採石濟，馬數百匹，兵八千人，都下弗之覺。

景出，分襲姑孰，執淮南太守文成侯寧，遂至慈湖。南津校尉江子一奔還建鄴。皇太子見事急，入面啟武帝曰：「請以事垂付，願不勞聖心。」帝曰：「此自汝事，何更問為。」太子仍停中書省指授，內外擾亂相劫不復通。於是詔以揚州刺史宣城王大器為都督內外諸軍事，都官尚書羊侃為軍師將軍以副焉。遣南浦侯推守東府城，西豐公大春守石頭，輕車長史謝禧守白下。

既而景至朱雀航，遣徐思玉入啟，乞帶甲入朝，除君側之惡，請遣了事舍人出相領解，實欲觀城中虛實。帝遣中書舍人賀季、主書郭寶亮隨思玉往勞之於板橋。景北面受敕，季曰：「今者之舉，何以為名？」景曰：「欲為帝也。」王偉進曰：「朱異、徐驎諂黷亂政，欲除奸臣耳。」景既出惡言，留季不遣，寶亮還宮。

先是，大同中童謠曰：「青絲白馬壽陽來。」景渦陽之敗，求錦，朝廷所給青布，及是皆用為袍，采色尚青。景乘白馬，青絲為轡，欲以應謠。蕭正德先屯丹陽郡，至是率所部與景合。建康令庾信率兵千餘人屯航北，及景至徹航，始除一舶，見賊軍皆著鐵面，遂棄軍走。南塘遊軍復閉航度景。皇太子以所乘馬授王質，配精兵三千，使援庾信。質至領軍府與賊遇，未陣便奔。景乘勝至闕下。西豐公大春棄石頭城走，景遣其儀同於子悅據之。謝禧亦棄白下城走。

景遣百道攻城，縱火燒大司馬、東西華諸門。城中倉卒未有備，乃鑿門樓，下水沃火，久之方滅。賊又斫東掖門將入，羊侃鑿門扇刺殺數人，賊乃退。又登東宮牆射城內。至夜，簡文募人出燒東宮台殿遂盡，所聚圖籍數百廚，一皆灰燼。先是簡文夢有人畫作秦始皇，云：「此人復焚書」，至是而驗。景又燒城西馬廄、士林館、太府寺。明日，景又作木驢數百攻城，城上擲以石，並皆碎破。賊又作尖頂木驢，狀似槥，石不能破。乃作雉尾炬，灌以膏蠟，叢下焚之。

賊既不克，士卒死者甚多，乃止攻，築長圍以絕內外。又啟求誅朱異、陸驗、徐驎、周石珍等，城內亦射賞格出外，有能斬景首，授以景位，並錢一億萬，布絹各萬疋，女樂二部。莊鐵乃奔曆陽，紿言景已梟首。景城守郭駱懼，棄城走壽陽。鐵得入城，遂奔尋陽。

十一月，景立蕭正德為帝，即偽位，居於儀賢堂，改年曰正平。初童謠有「正平」之言，故立號以應之。識者以為正德卒當平殄也。景自為相國、天柱將軍，正德以女妻之。景又攻東府城，設百尺樓車，鉤城堞盡落。城陷，景使其儀同盧暉略率數千人持長刀夾城門，悉驅城內文武裸身而出，使交兵殺之，死者三千餘人。南浦侯推是日遇害。景使正德子見理及暉略守東府城。

初，景至都，便唱云：「武帝已晏駕」。雖城內亦以為然。簡文慮人情有變，乃請上輿駕巡城。上將登城，陸驗諫曰：「陛下萬乘之重，豈可輕脫。」因泣下。帝深感其言，乃幸大司馬門。城上聞蹕聲皆鼓噪，軍人莫不屑涕，百姓乃安。

景又於城東西各起土山以臨城，城內亦作兩山以應之，簡文以下皆親畚鍤。初，景至便望克定建鄴，號令甚明，不犯百姓。既攻不下，人心離沮，又恐援軍總集，眾必潰散，乃縱兵殺掠，交屍塞路。富室豪家，恣意裒剝，子女妻妾，悉入軍營。又募北人先為奴者，並令自拔，賞以不次。朱異家黥奴乃與其儕踰城投賊，景以為儀同，使至闕下以誘城內，乘馬披錦袍詬曰：「朱異五十年仕宦，方得中領軍。我始事侯王，已為儀同。」於是奴僮競出，盡皆得志。

景食石頭常平倉既盡，便掠居人，爾後米一升七八萬錢，人相食，有食其子者。又築土山，不限貴賤，晝夜不息，亂加驅棰，疲羸者因殺以填山，號哭之聲動天地。百姓不敢藏隱，並出從之，旬日間眾至數萬。

景儀同範桃棒密貪重賞，求以甲士二千人來降，以景首應購，遣文德主帥前白馬游軍主陳昕夜踰城入，密啟言狀。簡文以啟上，上大悅，使報桃棒，事定許封河南王，鐫銀券以與之。簡文恐其詐，猶豫不決。上怒曰：「受降常理，何忽致疑。」朱異、傅岐同請納之。簡文曰：「吾即堅城自守，所望外援，外援若至，賊豈足平。今若開門以納桃棒，桃棒之意尚且難知，一旦傾危，悔無及矣。」桃棒又曰：「今止將所領五百餘人，若至城門，自皆脫甲。乞朝廷賜容。事濟之時，保禽侯景。」簡文見其言愈疑之。朱異以手捶胸曰：「今年社稷去矣。」俄而桃棒軍人魯伯和告景，並烹之。

至是，邵陵王綸率西豐公大春、新淦公大成、永安侯確、南安鄉侯駿、前譙州刺史趙伯超、武州刺史蕭弄璋、步兵校尉尹思合等馬步三萬，發自京口，直據鍾山。景黨大駭，咸欲逃散，分遣萬餘人拒戰。綸大敗之於愛敬寺下。

景初聞綸至，懼形於色，及敗軍還，尤言其盛，愈恐，命具舟石頭將北濟。任約曰：「去鄉萬里，走欲何之？戰若不捷，君臣同死。草間乞活，約所不為。」景乃留宋子仙守壁，自將銳卒拒綸，陣於覆舟山北，與綸相持。會暮，景退還，南安侯駿率數十騎挑之。景回軍，駿退。時趙伯超陣于玄武湖北，見駿退，仍率軍前走。眾軍因亂，遂敗績。綸奔京口。賊執西豐公大春、綸司馬莊丘慧達、南合將軍鬍子約、廣陵令霍雋等來送城下，逼令云：「已禽邵陵王。」霍雋獨云：「王小失利，已全軍還京口，城中但堅守，援軍尋至。」語未卒，賊以刀傷其口，景義而釋焉。正德乃收而害之。是日，鄱陽世子嗣、裴之高至後渚，結營于蔡洲。景分軍屯南岸。

十二月，景造諸攻具及飛樓、橦車、登城車、鉤堞車、階道車、火車，並高數丈，車至二十輪，陳于闕前，百道攻城。以火車焚城東南隅大樓，因火勢以攻城。城上縱火，悉焚其攻具，賊乃退。是時，景土山成，城內土山亦成。乙太府卿韋黯守西土山，左衛將軍柳津守東土山。山起芙蓉層樓，高四丈，飾以錦罽，捍以烏笙，山峰相近。募敢死士，厚衣袍鎧，名曰：「僧騰客」，配二山，交矟以戰。鼓叫沸騰，昏旦不息。土山攻戰既苦，人不堪命，柳津命作地道，毀外山，擲雉尾炬燒其櫓堞。外山崩，壓賊且盡。賊又作蝦蟆車，運土石填塹，戰士升之樓車，四面並至。城內飛石碎其車，賊死積於城下。賊又掘城東南角，城內作迂城形如卻月以捍之，賊乃退。

材官將軍宋嶷降賊，因為立計，引玄武湖水灌台城，闕前禦街並為洪波矣。又燒南岸居人營寺，莫不咸盡。司州刺史柳仲禮、衡州刺史韋粲、南陵太守陳文徹、宣猛將軍李孝欽等皆來赴援；鄱陽世子嗣、裴之高又濟江。柳仲禮營朱雀航南，裴之高營南苑，韋粲營青塘，陳文徹、李孝欽屯丹陽郡，鄱陽世子嗣營小航南，並緣淮造柵。及旦，景方覺，乃登禪靈寺門樓以望之。見韋粲營壘未合，度兵擊之，粲敗，景斬粲首徇城下。柳仲禮聞粲敗，不遑貫甲，與數十人赴之。遇賊，斬首數百，仍投水死者千餘人。仲禮深入，馬陷泥，亦被重創。自是賊不敢濟岸。

邵陵王綸又與臨城公大連等自東道集于南岸；荊州刺史湘東王繹遣世子方等、兼司馬吳曄、天門太守樊文皎赴援，營於湘子岸前；高州刺史李遷仕、前司州刺史羊鴉仁又率兵繼至。既而鄱陽世子嗣、永安侯確、羊鴉仁、李遷仕、樊文皎率眾度淮，攻破賊東府城前柵，遂營于青溪水東。景遣其儀同宋子仙緣水西立柵以相拒。景食稍盡，人相食者十五六。

初，援兵至北岸，眾號百萬。百姓扶老攜幼以候王師，才過淮，便競剝掠，征責金銀，列營而立，互相疑貳。邵陵王綸、柳仲禮甚於讎敵，臨城公大連、永安侯確逾於水火，無有鬥心。賊黨有欲自拔者，聞之咸止。

賊之始至，城中才得固守，平蕩之事，期望援軍。既而中外斷絕，有羊車兒獻計，作紙鴉系以長繩，藏敕於中。簡文出太極殿前，因西北風而放，冀得書達。群賊駭之，謂是厭勝之術，又射下之，其危急如此。是時城中圍逼既久，膝味頓絕，簡文上廚，僅有一肉之膳。軍士煮弩熏鼠捕雀食之。殿堂舊多鴿群聚，至是殲焉。初，宮門之閉，公卿以食為念，男女貴賤並出負米，得四十萬斛，收諸府藏錢帛五十億萬，並聚德陽堂，魚鹽樵采所取蓋寡。至是乃壞尚書省為薪，撤薦銼以飼馬，盡又食飰焉。禦甘露廚有幹苔，味酸鹹，分給戰士。軍人屠馬于殿省間鬻之，雜以人肉，食者必病。賊又置毒于水竇，於是稍行腫滿之疾，城中疫死者太半。初，景之未度江，魏人遣檄，極言景反復猜忍，又言帝飾智驚愚，將為景欺。至是禍敗之狀，皆如所陳，南人咸以為讖。

時景軍亦饑，不能復戰。東城有積粟，其路為援軍所斷，且聞湘東王下荊州兵。彭城劉邈乃說景曰：「大軍頓兵已久，攻城不拔，今眾軍雲集，未易可破。如聞軍糧不支一月，運漕路絕，野無所掠，嬰兒掌上，信在於今。未若乞和，全師而反。」景乃與王偉計，遣任約至城北拜表偽降，以河南自效。帝曰：「吾有死而已，寧有是議。且賊凶逆多詐，此言雲何可信。」既而城中日蹙，簡文乃請武帝曰：「侯景圍逼，既無勤王之師，今欲許和，更思後計。」帝大怒曰：「和不如死。」簡文曰：「城下之盟，乃是深恥；白刃交前，流矢不顧。」上遲回久之，曰：「爾自圖之，無令取笑千載。」乃聽焉。

景請割江右四州地，並求宣城王大器出送，然後解圍濟江。仍許遣其儀同於子悅、左丞王偉入城為質。中領軍傅岐議以宣城王嫡嗣之重，有輕言者請劍斬之。乃請石城公大款出送，詔許焉。遂于西華門外設壇，遣尚書僕射王克、兼侍中上甲鄉侯韶、兼散騎常侍蕭瑳與於子悅、王偉等登壇共盟。右衛將軍柳津出西華門下，景出其柵門，與津遙相對，刑牲歃血。

南兗州刺史南康嗣王會理、前青冀二州刺史湘潭侯退、西昌侯世子彧率眾三萬至於馬卬洲，景慮北軍自白下而上，斷其江路，請悉勒聚南岸。敕乃遣北軍並進江潭苑。景又啟稱：「永安侯、趙威方頻隔柵詬臣，雲'天子自與爾盟，我終當逐汝'。乞召入城，即進發。」敕並召之。景遂運東城米於石頭，食乃足。又啟云：「西岸信至，高澄已得壽春、鍾離，便無處安足，權借廣陵、譙州，須征得壽春、鍾離，即以奉還朝廷。」

時荊州刺史湘東王繹師于武成，河東王譽次巴陵，前信州刺史桂陽王慥頓江津，並未之進。既而有敕班師，湘東王欲旋。中記室參軍蕭賁曰：「景以人臣舉兵向闕，今若放兵，未及度江，童子能斬之，必不為也。大王以十萬之師，未見賊而退，若何！」湘東王不悅。賁，骨鯁士也，每恨湘東不入援。嘗與王雙六，食子未下，賁曰：「殿下都無下意。」王深為憾，遂因事害之。

景既知援軍號令不一，終無勤王之效，又聞城中死疾轉多，當有應之者。既卻湘東王等兵，又得東城之米，王偉且說景曰：「王以人臣舉兵背叛，圍守宮闕，已盈十旬。逼辱妃主，陵穢宗廟，今日持此，何處容身？願且觀變。」景然之，乃表陳武帝十失。三年三月丙辰朔，城內於太極殿前設壇，使兼太宰、尚書僕射王克等告天地神只，以景違盟，舉烽鼓噪。初，城圍之日，男女十餘萬，貫甲者三萬，至是疾疫且盡，守埤者止二三千人，並悉羸懦。橫屍滿路，無人埋瘞，臭氣熏數里，爛汁滿溝洫。於是羊鴉仁、柳仲禮、鄱陽世子嗣進軍於東府城北。柵壘未立，為景將宋子仙所敗，送首級于闕下。景又遣於子悅乞和，城內遣御史中丞沈浚至景所。景無去意，浚因責之，景大怒，即決石闕前水，百道攻城，晝夜不息。

丁卯，邵陵王世子堅帳內白曇朗、董勳華于城西北樓納賊。五鼓，賊四面飛梯，眾悉上。永安侯確與其兄堅力戰不能卻，乃還見文德殿言狀。須臾，景乃先使王偉、儀同陳慶入殿陳謝曰：「臣既與高氏有隙，所以歸投，每啟不蒙為奏，所以入朝。而奸佞懼誅，深見推拒，連兵多日，罪合萬誅。」武帝曰：「景今何在？可召來。」景入朝，以甲士五百人自衛，帶劍升殿。拜訖，帝神色不變，使引向三公榻坐，謂曰：「卿在戎日久，無乃為勞。」景默然。又問：「卿何州人？而來至此。」又不對。其從者任約代對。又問：「初度江有幾人？」景曰：「千人，」「圍台城有幾人？」曰：「十萬。」「今有幾人？」曰：「率土之內，莫非己有。」帝俛首不言。景出，謂其廂公王僧貴曰：「吾常據鞍對敵，矢刃交下，而意了無怖。今見蕭公，使人自懾，豈非天威難犯。吾不可以再見之。」出見簡文於永福省，簡文坐與相見，亦無懼色。

初，簡文寒夕詩云：「雪花無有蔕，冰鏡不安台。」又詠月云：「飛輪了無轍，明鏡不安台。」後人以為詩讖，謂無蔕者，是無帝。不安台者，台城不安。輪無轍者，以邵陵名綸，空有赴援名也。

既而景屯兵西州，使偽儀同陳慶以甲防太極殿，悉鹵掠乘輿服玩、後宮嬪妾，收王侯朝士送永福省，撤二宮侍衛。使王偉守武德殿，於子悅屯太極東堂，矯詔大赦，自為大都督、都督中外諸軍、錄尚書事，其侍中、使持節、大丞相、王如故。

先是，城中積屍不暇埋瘞，又有已死未斂，或將死未絕，景悉令聚而焚之，臭氣聞十餘里。尚書外兵郎鮑正疾篤，賊曳出焚之，宛轉火中，久而方絕。景又矯詔征鎮牧守各復本位，於是諸軍並散。降蕭正德為侍中、大司馬，百官皆復其職。

帝雖外跡不屈，而意猶忿憤，景欲以宋子仙為司空，帝曰：「調和陰陽，豈在此物。」景又請以文德主帥鄧仲為城門校尉，帝曰：「不置此官。」簡文重入奏，帝怒曰：「誰令汝來！」景聞亦不敢逼。後每徵求，多不稱旨，至於禦膳亦被裁抑。遂懷憂憤。五月，感疾餒，崩於文德殿。景秘不發喪，權殯于昭陽殿，自外文武咸莫之知。二十餘日，然後升梓宮於太極前殿，迎簡文即位。及葬修陵，使衛士以大釘於要地釘之，欲令後世絕滅。矯詔赦北人為奴婢者，冀收其力用焉。時東揚州刺史臨城公大連據州，吳興太守張嵊據郡，自南陵以上並各據守。景制命所行，唯吳郡以西、南陵以北而已。

六月，景乃殺蕭正德於永福省，封元羅為西秦王，元景襲為陳留王，諸元子弟封王者十餘人。以柳仲禮為使持節、大都督，隸大丞相，參戎事。

十一月，百濟使至，見城邑丘墟，於端門外號泣，行路見者莫不灑泣。景聞大怒，收小莊嚴寺，禁不聽出入。大寶元年正月，景矯詔自加班劍四十人，給前後部羽葆、鼓吹，置左右長史、從事中郎四人。三月甲申，景請簡文禊宴于樂游苑，帳飲三日。其逆党咸以妻子自隨，皇太子以下，並令馬射，箭中者賞以金錢。翌日向晨，簡文還宮。景拜伏苦請，簡文不從。及發，景即與溧陽主共據御床南面並坐，群臣文武列坐侍宴。

四月辛卯，景又召簡文幸西州，簡文禦素輦，侍衛四百餘人。景眾數千浴鐵翼衛。簡文至西州，景等逆拜。上冠下屋白紗帽，服白布裙襦。景服紫紬褶，上加金帶，與其偽儀同陳慶、索超世等西向坐。溧陽主與其母範淑妃東向坐。上聞絲竹，淒然下泣。景起謝曰：「陛下何不樂？」上為笑曰：「丞相言索超世聞此以為何聲？」景曰：「臣且不知，豈獨超世。」上乃命景起舞，景即下席應弦而歌。上顧命淑妃，淑妃固辭乃止。景又上禮，遂逼上起舞。酒闌坐散，上抱景於床曰：「我念丞相。」景曰：「陛下如不念臣，臣何至此。」上索筌蹄，曰：「我為公講。」命景離席，使其唱經。景問超世何經最小，超世曰：「唯觀世音小。」景即唱「爾時無盡意菩薩」。上大笑，夜乃罷。

時江南大饑，江、揚彌甚，旱蝗相系，年穀不登，百姓流亡，死者塗地。父子攜手共入江湖，或弟兄相要俱緣山嶽。芰實荇花，所在皆罄，草根木葉，為之凋殘。雖假命須臾，亦終死山澤。其絕粒久者，鳥面鵠形，俯伏床帷，不出戶牖者，莫不衣羅綺，懷金玉，交相枕藉，待命聽終。於是千里絕煙，人跡罕見，白骨成聚如丘隴焉。而景虐于用刑，酷忍無道，於石頭立大舂碓，有犯法者搗殺之。東陽人李瞻起兵，為賊所執，送詣建鄴。景先出之市中，斷其手足，刻析心腹，破出肝腸。瞻正色整容，言笑自若，見其膽者乃如升焉。又禁人偶語，不許大酺，有犯則刑及外族。其官人任兼閫外者位必行台，入附凶徒者並稱開府，其親寄隆重則號曰左右廂公，勇力兼人名為庫真部督。

七月，景又矯詔自進位相國，封泰山等二十郡為漢王。入朝不趨，贊拜不名，劍履上殿，依漢蕭何故事。十月，景又矯詔自加宇宙大將軍、都督六合諸軍事，以詔文呈簡文。簡文大驚曰：「將軍乃有宇宙之號乎？」初，武帝既崩，景立簡文，升重雲殿禮佛為盟曰：「臣乞自今兩無疑貳，臣固不負陛下，陛下亦不得負臣。」及南康王會理之事，景稍猜懼，謂簡文欲謀之。王偉因構扇，遂懷逆謀矣。

二年正月，景以王克為太宰，宋子仙為太保，元羅為太傅，郭元建為太尉，張化仁為司徒，任約為司空，于慶為太師，紇奚斤為太子太傅，時靈護為太子太保，王偉為尚書左僕射，索超世為右僕射。于大航跨水築城，名曰捍國。

四月，景遣宋子仙襲陷郢州刺史方諸。景乘勝西上，號二十萬，聯旗千里，江左以來，水軍之盛未有也。元帝聞之，謂御史中丞宗懍曰：「賊若分守巴陵，鼓行西上，荊、郢殆危，此上策也。身頓長沙，徇地零、桂，運糧以至洞庭，湘、郢非吾有，此中策也。擁眾江口，連攻巴陵，銳氣盡於堅城，士卒饑於半菽，此下策也。吾安枕而臥，無所多憂。」及次巴陵，王僧辯沈船臥鼓，若將已遁。景遂圍城。元帝遣平北將軍胡僧佑與居士陸法和大破之，禽其將任約，景乃夜遁還都。左右有泣者，景命斬之。王僧辯乃東下，自是眾軍所至皆捷。先是，景每出師，戒諸將曰：「若破城邑，淨殺卻，使天下知吾威名。」故諸將以殺人為戲笑，百姓雖死不從之。

是月，景乃廢簡文，幽於永福省，迎豫章王棟即皇帝位，升太極前殿，大赦，改元為天正元年。有回風自永福省吹其文物皆倒折，見者莫不驚駭。初，景既平建鄴，便有篡奪志，以四方須定，故未自立。既而巴陵失律，江、郢喪師，猛將外殲，雄心內沮，便欲速僭大號。又王偉云：「自古移鼎必須廢立。」故景從之。其太尉郭元建聞之，自秦郡馳還諫曰：「主上仁明，何得廢之？」景曰：「王偉勸吾。」元建固陳不可，景意遂回，欲復帝位，以棟為太孫。王偉固執不可，乃禪位於棟。景以哀太子妃賜郭元建，元建曰：「豈有皇太子妃而降為人妾。」竟不與相見。景司空劉神茂、儀同尹思合、劉歸義、王曄、桑幹王元頵等據東陽歸順。

十一月，景矯蕭棟詔，自加九錫，漢國置丞相以下百官，陳備物於庭。忽有鳥似山鵲翔于景冊書上，赤足丹觜，都下左右所無。賊徒悉駭，競射之，不能中。景又矯棟詔，追崇其祖為大將軍，父為大丞相，自加冕十有二旒，建天子旌旗，出警入蹕，乘金根車，駕六馬，備五時副車，置旄頭雲罕，樂舞八佾，鍾虡宮懸之樂，一如舊儀。尋又矯蕭棟詔禪位，使偽太宰王克奉璽紱於己。先夕，景宿大莊嚴寺，即南郊，柴燎於天，升壇受禪，大風拔木，旗蓋盡偃，文物並失舊儀。既唱警蹕，識者以為名景而言警蹕，非久祥也。景聞惡之，改為備蹕。人又曰，備于此便畢矣。有司乃奏改雲永蹕。乃以廣柳車載鼓吹，橐駝負犧牲，輦上置垂腳坐焉。景所帶劍水精摽無故墮落，手自拾取，甚惡之。將登壇，有兔自前而走，俄失所在。又白虹貫日三重，日青無色。還將登太極殿，醜徒數萬同共吹唇唱吼而上。及升御床，床腳自陷。大赦，改元為太始元年。方饗群臣，中會而起，觸扆墜地。封蕭棟為淮陰王，幽之。改梁律為漢律，改左戶尚書為殿中尚書，五兵尚書為七兵尚書，直殿主帥為直寢。

景三公之官，動置十數，儀同尤多。或匹馬孤行，自執羈絏。以宋子仙、郭元建、張化仁、任約為佐命元功，並加三公之位；王偉、索超世為謀主；于子悅、彭雋主擊斷；陳慶、呂季略、盧暉略、于和、史安和為爪牙：斯皆尤毒于百姓者。其餘王伯醜、任延和等復有數十人。梁人而為景用者，則故將軍趙伯超、前制局監姬石珍、內監嚴亶、邵陵王記室伏知命，此四人盡心竭力者。若太宰王克、太傅元羅、侍中殷不害、太常姬弘正等雖官尊，止從人望，非腹心任也。景祖名乙羽周，及篡以周為廟諱，故改周弘正、石珍姓姬焉。

王偉請立七廟，景曰：「何謂七廟？」偉曰：「天子祭七世祖考，故置七廟。」並請七世諱，敕太常具祭祀之禮。景曰：「前世吾不復憶，唯阿爺名摽，且在朔州，伊那得來噉是。」眾聞咸笑之。景党有知景祖名乙羽周者，自外悉是王偉制其名位。以漢司徒侯霸為始祖，晉征士侯瑾為七世祖。於是推尊其祖周為大丞相，父摽為元皇帝。

于時景修飾台城及朱雀、宣陽等門，童謠曰：「的脰烏，拂朱雀，還與吳。」又曰：「脫青袍，著芒屩，荊州天子挺應著。」時都下王侯庶姓五等廟樹，咸見殘毀，唯文宣太后廟四周柏樹獨鬱茂。及景篡，修南郊路，偽都官尚書呂季略說景令伐此樹以立三橋。始斫南面十餘株，再宿悉枿生，便長數尺。時既冬月，翠茂若春。賊乃大驚惡之，使悉斫殺。識者以為昔僵柳起于上林，乃表漢宣之興，今廟樹重青，必彰陝西之瑞。又景床東邊香爐無故墮地，景呼東西南北皆謂為廂，景曰：「此東廂香爐那忽下地。」議者以為湘東軍下之征。

十二月，謝答仁、李慶等軍至建德，攻元頵、李占柵，大破之。執頵、占送京口，截其手足徇之，經日乃死。

景二年，謝答仁攻東陽，劉神茂降，以送建康，景為大銼碓，先進其腳，寸寸斬之，至頭方止。使眾觀之以示威。

王僧辯軍至蕪湖，城主宵遁。侯子鑒率步騎萬餘人度州，並引水軍俱進。僧辯逆擊，大破之。景聞之大懼涕下，覆面引衾臥，良久方起，歎曰：「咄叱！咄叱！誤殺乃公。」

初，景之為丞相，居於西州，將率謀臣，朝必集行列門外，謂之牙門。以次引進，賚以酒食，言笑談論，善惡必同。及篡，恒坐內不出，舊將稀見面，咸有怨心。至是登烽火樓望西師，看一人以為十人，大懼。僧辯及諸將遂於石頭城西步上，連營立柵，至於落星墩。景大恐，遣掘王僧辯父墓，剖棺焚其屍。王僧辯等進營於石頭城北，景列陣挑戰，僧辯大破之。

景既退敗，不敢入宮，斂其散兵屯于闕下，遂將逃。王偉按劍攬轡諫曰：「自古豈有叛天子；今宮中衛士尚足一戰，寧可便走。」景曰：「我在北打賀拔勝，敗葛榮，揚名河朔，與高王一種人。來南直度大江，取台城如反掌，打邵陵王於北山，破柳仲禮于南岸，皆乃所親見。今日之事，恐是天亡。乃好守城，當復一決。」仰觀石闕，逡巡歎息久之。乃以皮囊盛二子掛馬鞍，與其儀同田遷、范希榮等百餘騎東奔。王偉遂委台城竄逸。侯子鑒等奔廣陵。王克開台城門引裴之橫入宮，縱兵蹂掠。是夜遺燼燒太極殿及東西堂、延閣、秘署皆盡，羽儀輦輅莫有孑遺。王僧辯命武州刺史杜崱救火，僅而得滅。故武德、五明、重雲殿及門下、中書、尚書省得免。

僧辯迎簡文梓宮升於朝堂，三軍縞素，踴於哀次。命侯瑱、裴之橫追賊於東，焚偽神主于宣陽門，作神主於太廟，收圖書八萬卷歸江陵。杜崱守台城，都下戶口百遺一二，大航南岸極目無煙。老小相扶競出，才度淮，王琳、杜龕軍人掠之，甚於寇賊，號叫聞於石頭。僧辯謂為有變，登城問故，亦不禁也。僉以王師之酷，甚于侯景，君子以是知僧辯之不終。

初，景之圍台城，援軍三十萬，兵士望青袍則氣消膽奪。及赤亭之役，胡僧佑以羸卒一千破任約精甲二萬，轉戰而東，前無橫陣。既而侯瑱追及，景眾未陣，皆舉幡乞降，景不能制。乃與腹心人數十單舸走，推墮二子于水，自滬瀆入海至胡豆洲。前太子舍人羊鯤殺之，送于王僧辯。

景長不滿七尺，長上短下，眉目疏秀，廣顙高顴，色赤少鬢，低視屢顧，聲散，識者曰：「此謂豺狼之聲，故能食人，亦當為人所食。」既南奔，魏相高澄悉命先剝景妻子面皮，以大鐵鑊盛油煎殺之。女以入宮為婢，男三歲者並下蠶室。後齊文宣夢獼猴坐御床，乃並煮景子於鑊，其子之在北者殲焉。

景性猜忍，好殺戮，恒以手刃為戲。方食，斬人於前，言笑自若，口不輟餐。或先斷手足，割舌劓鼻，經日乃殺之。自篡立後，時著白紗帽，而尚披青袍，頭插象牙梳，床上常設胡床及筌蹄，著靴垂腳坐。或跂戶限，或走馬遨遊，彈射鴉鳥。自為天子，王偉不許輕出，於是鬱怏，更成失志，曰：「吾無事為帝，與受擯不殊。」及聞義師轉近，猜忌彌深，床前蘭錡自遶，然後見客。每登武帝所常幸殿，若有芒刺在身，恒聞叱咄者。又處宴居殿，一夜驚起，若有物扣其心。自是凡武帝所常居處，並不敢處。多在昭陽殿廊下。所居殿屋，常有鵂鶹鳥鳴呼，景惡之，每使人窮山野捕鳥。景所乘白馬，每戰將勝，輒躑躅嘶鳴，意氣駿逸；其有奔衄，必低頭不前。及石頭之役，精神沮喪，臥不肯動。景使左右拜請，或加棰策，終不肯進。始景左足上有肉瘤，狀似龜，戰應克捷，瘤則隱起分明；如不勝，瘤則低。至景敗日，瘤隱陷肉中。

天監中，沙門釋寶志曰：「掘尾狗子自發狂，當死未死齧人傷，須臾之間自滅亡，起自汝陰死三湘。」又曰：「山家小兒果攘臂，太極殿前作虎視。」狗子，景小字，山家小兒，猴狀。景遂覆陷都邑，毒害皇家。起自懸瓠，即昔之汝南。巴陵有地名三湘，景奔敗處。其言皆驗。景常謂人曰：「侯字人邊作主，下作人，此明是人主也。」台城既陷，武帝嘗語人曰：「侯景必得為帝，但不久耳。破'侯景'字成'小人百日天子'，為帝當得百日。」案景以辛未年十一月十九日篡位，壬申年三月十九日敗，得一百二十日。而景以三月一日便往姑孰，計在宮殿足滿十旬，其言竟驗。又大同中，太醫令朱耽嘗直禁省，無何夢犬羊各一在御坐，覺而告人曰：「犬羊非佳物也，今據御座，將有變乎？」既而天子蒙塵，景登正殿焉。

及景將敗，有僧通道人者，意性若狂，飲酒噉肉，不異凡等。世間遊行已數十載，姓名鄉里，人莫能知。初言隱伏，久乃方驗。人並呼為闍梨。景甚信敬之。景嘗於後堂與其徒共射，時僧通在坐，奪景弓射景陽山，大呼云：「得奴已」。景後又宴集其黨，又召僧通。僧通取肉搵鹽以進景，問曰：「好不？」景答：「所恨大鹹。」僧通曰：「不鹹則爛。」及景死，僧辯截其二手送齊文宣，傳首江陵，果以鹽五斗置腹中，送于建康，暴之於市。百姓爭取屠膾羹食皆盡，並溧陽主亦預食例。景焚骨揚灰，曾罹其禍者，乃以灰和酒飲之。首至江陵，元帝命梟於市三日，然後煮而漆之，以付武庫。先是江陵謠言：「苦竹町，市南有好井。荊州軍，殺侯景。」及景首至，元帝付諮議參軍李季長宅，宅東即苦竹町也。既加鼎鑊，即用市南井水焉。景儀同謝答仁、行台趙伯超降于侯瑱，生禽賊行台田遷、儀同房世貴、蔡壽樂、領軍王伯醜。凶党悉平，斬房世貴于建康市，餘黨送江陵。初，郭元建以有禮于皇太子妃，將降，侯子鑒曰：「此小惠也，不足自全。」乃奔齊。

王偉，其先略陽人。父略，仕魏為許昌令，因居潁川。偉學通周易，雅高辭采，仕魏為行台郎。景叛後，高澄以書招之，偉為景報澄書，其文甚美。澄覽書曰：「誰所作也？」左右稱偉之文。澄曰：「才如此，何由不早使知邪？」偉既協景謀謨，其文檄並偉所制，及行篡逆，皆偉創謀也。

景敗，與侯子鑒俱走相失，潛匿草中，直瀆戍主黃公喜禽送之。見王僧辯，長揖不拜。執者促之，偉曰：「各為人臣，何事相敬。」僧辯謂曰：「卿為賊相，不能死節，而求活草間，顛而不扶，安用彼相。」偉曰：「廢興時也，工拙在人。向使侯氏早從偉言，明公豈有今日之勢。」僧辯大笑，意甚異之，命出以徇。偉曰：「昨及朝行八十里，願借一驢代步。」僧辯曰：「汝頭方行萬里，何八十里哉。」偉笑曰：「今日之事，乃吾心也。」前尚書左丞虞騭嘗見辱於偉，遇之而唾其面，曰：「死虜，庸復能為惡乎！」偉曰：「君不讀書，不足與語。」騭慚而退。及呂季略、周石珍、嚴亶俱送江陵，偉尚望見全，於獄為詩贈元帝下要人曰：「趙壹能為賦，鄒陽解獻書，何惜西江水，不救轍中魚。」又上五百字詩於帝，帝愛其才將舍之，朝士多忌，乃請曰：「前日偉作檄文，有異辭句。」元帝求而視之，檄云：「項羽重瞳，尚有烏江之敗；湘東一目，寧為赤縣所歸。」帝大怒，使以釘釘其舌於柱，剜其腸。顏色自若。仇家臠其肉，俛而視之，至骨方刑之。石珍及亶並夷三族。趙伯超，趙革子也。初至建鄴，王僧辯謂曰：「卿荷國重恩，遂復同逆。」對曰：「當今禍福，恩在明公。」僧辯又顧謝答仁曰：「聞卿是侯景梟將，恨不與卿交兵。」答仁曰：「公英武蓋世，答仁安能仰敵。」僧辯大笑。答仁以不失禮于簡文見宥，伯超及伏知命俱餓死江陵獄中。彭雋亦生獲，破腹抽出其肝藏，雋猶不死，然後斬之。

熊曇朗
熊曇朗，豫章南昌人也，世為郡著姓。曇朗跅弛不羈，有膂力，容貌甚偉。侯景之亂，稍聚少年，據豐城縣為柵，桀黠劫盜多附之。梁元帝以為巴山太守。魏克荊州，曇朗兵力稍強，劫掠鄰縣，縛賣居人，山谷之中，最為巨患。

及侯瑱鎮豫章，曇朗外示服從，陰欲圖瑱。侯方兒之反瑱也，曇朗為之謀主。瑱敗，曇朗獲瑱馬仗子女甚多。

及蕭勃踰嶺，歐陽頠為前軍。曇朗紿頠共往巴山襲黃法奭。又報法奭期共破頠，且曰：「事捷與我馬仗。」乃出軍與頠掎角而進。又紿頠曰：「余孝頃欲相掩襲，須分留奇兵。」頠送甲二百領助之。及至城下，將戰，曇朗偽北，法奭乘之，頠失援，狼狼退衄。曇朗取其馬仗而歸。

時巴山陳定亦擁兵立砦，曇朗偽以女妻定子，又謂定曰：「周迪、余孝頃並不願此昏，必須以強兵來迎。」定信之。及至，曇朗執之，收其馬仗，並論價責贖。

陳初以南川豪帥，曆宜新、豫章二郡太守。抗拒王琳有功，封永化縣侯，位平西將軍、開府儀同三司。及周文育攻餘孝勱于豫章，曇朗出軍會之，文育失利，曇朗乃害文育以應王琳。琳東下，文帝征南川兵，江州刺史周迪、高州刺史黃法奭欲沿流應赴，曇朗乃據城列艦遏迪等。及王琳敗走，迪攻陷其城。曇朗走入村中。村人斬之，傳首建鄴，懸於朱雀航，宗族無少長皆棄市。

周迪
周迪，臨川南城人也。少居山谷，有膂力，能挽強弩，以弋獵為事。侯景之亂，迪宗人周續起兵於臨川，梁始興王蕭毅以郡讓續，迪占募鄉人從之，每戰勇冠諸軍。續所部渠帥，皆郡中豪族，稍驕橫，續頗禁之，渠帥等乃殺續推迪為主。梁元帝授迪高州刺史，封臨汝縣侯。紹泰二年，為衡州刺史，領臨川內史。周文育之討蕭勃也，迪按甲保境，以觀成敗。

陳武帝受禪，王琳東下，迪欲自據南川，乃總召所部八郡守宰結盟，聲言入赴，朝廷恐其為變，因厚撫之。琳至盆城，新吳洞主余孝頃舉兵應琳。琳以為南川諸郡可傳檄而定，乃遣其將李孝欽、樊猛等南征糧餉。孝欽等與余孝頃逼迪，迪大敗之，禽孝欽、猛、孝頃送建鄴。以功加平南將軍、開府儀同三司。

文帝嗣位，熊曇朗反，迪與周敷、黃法奭等圍曇朗，屠之。王琳敗後，文帝征迪出鎮盆口，又征其子入朝，迪趑趄顧望並不至。豫章太守周敷本屬迪，至是與法奭率其部詣闕，文帝錄其破熊曇朗功，並加官賞。迪聞之不平，乃陰與留異相結。及王師討異，迪疑懼，乃使其弟方興襲周敷，敷與戰，破之。又別使兵襲華皎於盆城，事覺，盡為皎禽。

天嘉三年，文帝乃使江州刺史吳明徹都督眾軍，與高州刺史黃法奭、豫章太守周敷討迪，不能克。文帝乃遣宣帝總督討之，迪眾潰，脫身踰嶺之晉安，依陳寶應。寶應以兵資迪，留異又遣第二子忠臣隨之。明年秋，復越東興嶺。文帝遣都督章昭達征迪，迪又散於山谷。

初，侯景之亂，百姓皆棄本為盜，唯迪所部獨不侵擾，耕作肆業，各有贏儲，政令嚴明，征斂必至。性質樸，不事威儀。冬則短身布袍，夏則紫紗襪腹。居常徒跣，雖外列兵衛，內有女伎，挼繩破篾，傍若無人。然輕財好施，凡所周贍，毫釐必均。訥於語言，而衿懷信實，臨川人皆德之。至是並藏匿，雖加誅戮，無肯言者。

昭達仍度嶺與陳寶應相抗。迪復收合出東興，文帝遣都督程靈洗破之。迪又與十餘人竄山穴中。後遣人潛出臨川郡市魚鮭，臨川太守駱文牙執之，令取迪自效。誘迪出獵，伏兵斬之。傳首建鄴，梟於朱雀航三日。

留異
留異，東陽長山人也，世為郡著姓。異善自居處，言語醞籍，為鄉里雄豪。多聚惡少，陵侮貧賤，守宰皆患之。仕梁，晉安、安固二縣令。

侯景之亂，還鄉里，占募士卒。太守沈巡援台，讓郡於異，異使兄子超監知郡事，率兵隨巡出都。及城陷，異隨梁臨城公大連，大連委以軍事。異性殘暴，無遠略，私樹威福，眾並患之。會景將宋子仙濟浙江，異奔還鄉里，尋以眾降子仙。子仙以為鄉導，令執大連。邵陵王綸聞之曰：「姓作去留之留，名作同異之異，理當同於逆虜。」侯景署異為東陽太守，收其妻子為質。行台劉神茂建義拒景，異外同神茂，而密契于景。及神茂敗，被景誅，異獨獲免。

景平後，王僧辯使異慰勞東陽，仍保據岩阻，州郡憚焉。魏克荊州，王僧辯以異為東陽太守。陳文帝平定會稽，異雖有糧饋，而擁擅一郡，威福在己。紹泰二年，以應接功，除縉州刺史，領東陽太守，封永嘉縣侯。又以文帝長女豐安公主配異第三子貞臣。

陳永定三年，征異為南徐州刺史，遷延不就。文帝即位，改授縉州刺史，領東陽太守。異頻遣其長史王澌為使入朝。澌每言朝廷虛弱，異信之，恒懷兩端，與王琳潛通信使。及琳敗，文帝遣左衛將軍沈恪代異為郡，實以兵襲之。異與恪戰，敗，乃表啟遜謝。時朝廷方事湘、郢，且羇縻之。異知終見討，乃使兵戍下淮及建德，以備江路。

湘州平，文帝乃下詔揚其罪惡，使司空侯安都討之。異與第二子忠臣奔陳寶應。及寶應平，並禽異送都，斬建康市，子侄並伏誅，唯第三子貞臣以尚主獲免。

陳寶應
陳寶應，晉安候官人也，世為閩中四姓。父羽，有材幹，為郡雄豪。寶應性反復，多變詐。梁時晉安數反，累殺郡將，羽初並扇惑成其事，後復為官軍鄉導破之，由是一郡兵權皆自己出。侯景之亂，晉安太守賓化侯蕭雲以郡讓羽，羽年老，但主郡事，令寶應典兵。時東境饑饉，會稽尤甚，死者十七八，而晉安獨豐沃，士眾強盛。

侯景平，元帝因以羽為晉安太守。陳武帝輔政，羽請歸老，求傳郡于寶應，武帝許之。紹泰二年，封候官縣侯。武帝受禪，授閩州刺史，領會稽太守。文帝即位，加其父光祿大夫，仍命宗正錄其本系，編為宗室。

寶應娶留異女為妻，侯安都之討異，寶應遣師助之，又資周迪兵糧，出寇臨川。及都督章昭達破迪，文帝因命討寶應，詔宗正絕其屬籍。寶應據建安湖際逆拒昭達，昭達深溝高壘不與戰。但命為簰，俄而水盛，乘流放之，突其水柵，寶應眾潰。執送都，斬建康市。

【論】
論曰：侯景起于邊服，備嘗艱險，自北而南，多行狡算。于時江表之地，不見干戈。梁武以耄期之年，溺情釋教，外弛藩籬之固，內絕防閑之心，不備不虞，難以為國。加以奸回在側，貨賄潛通，景乃因機騁詐，肆行矯慝。王偉為其謀主，飾以文辭，武帝溺于知音，惑茲邪說。遂使乘柎直濟，長江喪其天險，揚旌指闕，金墉亡其地利。生靈塗炭，宗社丘墟。於是村屯塢壁之豪，郡邑岩穴之長，恣陵侮而為暴，資剽掠以為雄。陳武應期撫運，戡定安輯。熊曇朗、周迪、留異、陳寶應等，雖逢興運，未改迷塗，志在亂常，自致夷戮，亦其宜矣。


Chinese text: This work was published before January 1, 1923, and is in the
public domain worldwide because the author died at least 100 years ago.
