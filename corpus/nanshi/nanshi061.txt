陳伯之
陳伯之，濟陰睢陵人也。年十三四，好著獺皮冠，帶刺刀，候鄰里稻熟，輒偷刈之。嘗為田主所見，呵之曰：「楚子莫動！」伯之曰：「君稻幸多，取一擔何苦。」田主將執之。因拔刀而進，曰：「楚子定何如！」田主皆反走，徐擔稻而歸。及年長，在鍾離數為劫盜，嘗授面覘人船，船人斫之，獲其左耳。後隨鄉人車騎將軍王廣之，廣之愛其勇，每夜臥下榻，征伐常將自隨。頻以戰功，累遷驃騎司馬，封魚復縣伯。

梁武起兵，東昏假伯之節，督前驅諸軍事、豫州刺史，轉江州，據尋陽以拒梁武。郢城平，武帝使說伯之，即以為江州刺史。子武牙為徐州刺史。伯之雖受命，猶懷兩端。帝及其猶豫逼之，伯之退保南湖，然後歸附，與眾軍俱下。建康城未平，每降人出，伯之輒喚與耳語。帝疑其復懷翻覆，會東昏將鄭伯倫降，帝使過伯之，謂曰：「城中甚忿卿，欲遣信誘卿，須卿降，當生割卿手腳。卿若不降，復欲遣刺客殺卿。」伯之大懼，自是無異志矣。城平，封豐城縣公，遣之鎮。

伯之不識書，及還江州，得文牒辭訟，唯作大諾而已。有事，典簽傳口語，與奪決於主者。

伯之與豫章人鄧繕、永興人戴承忠並有舊，繕經藏伯之息免禍，伯之尤德之。及在州，用繕為別駕，承忠為記室參軍。河南褚緭，都下之薄行者，武帝即位，頻造尚書范云。雲不好緭，堅拒之。緭益怒，私語所知曰：「建武以後，草澤底下悉成貴人，吾何罪而見棄。今天下草創，喪亂未可知。陳伯之擁強兵在江州，非代來臣，有自疑之意。且復熒惑守南斗，詎非為我出？今者一行，事若無成，入魏，何減作河南郡。」於是投伯之書佐王思穆事之，大見親狎。及伯之鄉人朱龍符為長流參軍，並乘伯之愚闇，恣行奸險。

伯之子武牙時為直合將軍，武帝手疏龍符罪親付武牙，武牙封示伯之。帝又遣代江州別駕鄧繕，伯之並不受命，曰：「龍符健兒，鄧繕在事有績。台所遣別駕，請以為中從事。」繕於是日夜說伯之云：「台家府庫空竭，無復器仗，三倉無米。此萬世一時，機不可失。」緭、承忠等每贊成之。伯之謂繕：「今段啟卿，若復不得，便與卿共下。」使反，武帝敕部內一郡處繕。伯之於是集府州佐史，謂曰：「奉齊建安王教，率江北義勇十萬已次六合，見使以江州見力運糧速下。我荷明帝厚恩，誓以死報。」使緭詐為蕭寶寅書以示僚佐，於聽事前為壇，殺牲以盟。伯之先歃，長史以下次第歃。緭說伯之：「今舉大事，宜引人望。程元沖不與人同心；臨川內史王觀，僧虔之孫，人身不惡，可召為長史，以代元沖。」伯之從之，仍以緭為尋陽太守，承忠輔義將軍，龍符豫州刺史。

豫章太守鄭伯倫起郡兵拒守。程元沖既失職，於家合率數百人，使伯之典簽呂孝通、戴元則為內應。伯之每旦常作伎，日晡輒臥，左右仗身皆休息。元沖因其解弛，從北門入，徑至聽事前。伯之聞叫，自率出蕩。元衝力不能敵，走逃廬山。

伯之遣使還報武牙兄弟，武牙等走盱眙，盱眙人徐文安、莊興紹、張顯明邀擊之，不能禁，反見殺。武帝遣王茂討伯之，敗走，間道亡命出江北，與子武牙及褚緭俱入魏。魏以伯之為使持節、散騎常侍、都督淮南諸軍事、平南將軍、光祿大夫、曲江縣侯。天監四年，詔太尉臨川王巨集北侵，巨集命記室丘遲私與之書曰：

陳將軍足下，無恙，幸甚，幸甚。將軍勇冠三軍，才為世出。棄燕雀之毛羽，慕鴻鵠以高翔。昔因機變化，遭遇時主，立功立事，開國稱孤，朱輪華轂，擁旄萬里，何其壯也！如何一旦為奔亡之虜，聞鳴鏑而股戰，對穹廬以屈膝，又何劣邪？尋君去就之際，非有他故，直以不能內審諸己，外受流言，沈迷猖蹶，以至於此。

聖朝赦罪責功，棄瑕錄用，推赤心于天下，安反側於萬物，此將軍之所知，非假僕一二談也。昔朱鮪涉血于友于，張繡倳刃於愛子，漢主不以為疑，魏君待之若舊。況將軍無昔人之罪，而勳重於當代。夫迷塗知反，往哲是與，不遠而復，先典攸高。主上屈法申恩，吞舟是漏。將軍松柏不翦，親戚安居；高堂未傾，愛妾尚在。悠悠爾心，亦何可言。當今功臣名將，雁行有序，佩紫懷黃，贊帷幄之謀；乘軺建節，奉疆埸之任。並刑馬作誓，傳之子孫。將軍獨靦顏借命，驅馳氈裘之長，寧不哀哉！夫以慕容超之強，身送東市，姚泓之盛，面縛西都。故知霜露所均，不育異類，姬漢舊邦，無取雜種。北虜僭號中原，多歷年所，惡積禍盈，理至焦爛。況偽孽昏狡，自相夷戮，部落攜離，酋豪猜貳。方當系頸蠻邸，縣首藳街。而將軍魚游于沸鼎之中，燕巢於飛幕之上，不亦惑乎！

暮春三月，江南草長，雜花生樹，群鸚亂飛。見故國之旗鼓，感生平於疇日，撫弦登陴，豈不愴恨。所以廉公之思趙將，吳子之泣西河，人之情也，將軍獨無情哉？想早勵良規，自求多福。當今皇帝盛明，天下安樂，白環西獻，楛矢東來，夜郎、滇池解辮請職，朝鮮、昌海蹶角受化；唯北狄野心，掘強沙塞之間，欲延歲月之命耳。中軍臨川殿下，明德茂親，總茲戎重，方吊人洛汭，伐罪秦中，若遂不改，方思僕言。聊布往懷，君其詳之。伯之得書，乃于壽陽擁眾八千歸降。武牙為魏人所殺。伯之既至，以為平北將軍、西豫州刺史、永新縣侯。未之任。復為驍騎將軍，又為太中大夫。久之，卒於家。其子猶有在魏者。

褚緭在魏，魏人欲用之。魏元會，緭戲為詩曰：「帽上著籠冠，緭上著朱衣，不知是今是，不知非昔非。」魏人怒，出為始平太守。日日行獵，墮馬而死。

陳慶之
陳慶之字子雲，義興國山人也。幼隨從梁武帝。帝性好碁，每從夜至旦不輟，等輩皆寐，唯慶之不寢，聞呼即至，甚見親賞。從平建鄴，稍為主書，散財聚士，恒思立效。除奉朝請。

普通中，魏徐州刺史元法僧于彭城求入內附，以慶之為武威將軍，與胡龍牙、成景雋率諸軍應接。還除宣猛將軍、文德主帥，仍率軍送豫章王綜入鎮徐州。魏遣安豐王元延明、臨淮王元彧率眾十萬來拒。延明先遣其別將丘大千觀兵近境，慶之擊破之。後豫章王棄軍奔魏，慶之乃斬關夜退，軍士獲全。

普通七年，安西將軍元樹出征壽春，除慶之假節、總知軍事。魏豫州刺史李憲遣其子長鈞別築兩城相拒，慶之攻拔之，憲力屈遂降，慶之入據其城。轉東宮直合。

大通元年，隸領軍曹仲宗伐渦陽，魏遣常山王元昭等來援，前軍至駝澗，去渦陽四十里。韋放曰：「賊鋒必是輕銳，戰捷不足為功；如不利，沮我軍勢，不如勿擊。」慶之曰：「魏人遠來，皆已疲倦，須挫其氣，必無不敗之理。」於是與麾下五百騎奔擊，破其前軍，魏人震恐。慶之還共諸將連營西進，據渦陽城，與魏相持，自春至冬，各數十百戰。師老氣衰，魏之援兵復欲築壘於軍後。仲宗等恐腹背受敵，謀退。慶之杖節軍門，曰：「須虜圍合，然後與戰；若欲班師，慶之別有密敕。」仲宗壯其計，乃從之。魏人掎角作十三城，慶之陷其四壘。九城兵甲猶盛，乃陳其俘馘，鼓噪攻之，遂奔潰，斬獲略盡，渦水咽流。詔以渦陽之地置西徐州。眾軍乘勝前頓城父。武帝嘉焉，手詔慰勉之。

大通初，魏北海王元顥來降，武帝以慶之為假節、飆勇將軍，送顥還北。顥于渙水即魏帝號，授慶之前軍大都督。自銍縣進，遂至睢陽。魏將丘大千有眾七萬，分築九壘以拒。慶之自旦至申，攻陷其三，大千乃降。

時魏濟陰王元暉業率羽林庶子二萬人來救梁、宋，進屯考城。慶之攻陷其城，禽暉業，仍趣大梁。顥進慶之徐州刺史、武都郡王，仍率眾而西。

魏左僕射楊昱等率禦仗羽林宗子庶子眾七萬據滎陽拒顥，兵強城固，魏將元天穆大軍復將至，先遣其驃騎將軍爾朱兆、騎將魯安等援楊昱，又遣右僕射爾朱世隆、西荊州刺史王羆據虎牢。時滎陽未拔，士眾皆恐。慶之乃解鞍秣馬，宣喻眾曰：「我等才有七千，賊眾四十餘萬。今日之事，義不圖存，須平其城壘。」一鼓悉使登城，壯士東陽宋景休、義興魚天湣踰堞而入，遂克之。俄而魏陣外合，慶之率精兵三千大破之。魯安於陣乞降，天穆、兆單騎獲免。進赴虎牢，爾朱世隆棄城走。魏孝莊出居河北。其臨淮王彧、安豐王延明率百僚備法駕迎顥入洛陽宮，御前殿，改元大赦。顥以慶之為車騎大將軍。

魏上党王元天穆又攻拔大梁，分遣王老生、費穆據虎牢，刁宣、刁雙入梁、宋，慶之隨方掩襲，並降，天穆與十餘騎北度河。慶之麾下悉著白袍，所向披靡。先是洛中謠曰：「名軍大將莫自牢，千兵萬馬避白袍。」自發銍縣至洛陽，十四旬平三十二城，四十七戰，所向無前。

初，魏莊帝單騎度河，宮衛嬪侍無改于常。顥既得志，荒於酒色，不復視事，與安豐、臨淮計將背梁，以時事未安，且資慶之力用。慶之心知之，乃說顥曰：「今遠來至此，未伏尚多，宜啟天子，更請精兵；並勒諸州有南人沒此者，悉須部送。」

顥欲從之，元延明說顥曰：「慶之兵不出數千，已自難制，今更增其眾，寧肯為用？魏之宗社，於斯而滅。」顥由是疑慶之，乃密啟武帝停軍。洛下南人不出一萬，魏人十倍。軍副馬佛念言于慶之曰：「勳高不賞，震主身危，二事既有，將軍豈得無慮？今將軍威震中原，聲動河塞，屠顥據洛，則千載一時。」慶之不從。顥前以慶之為徐州刺史，因求之鎮，顥心憚之，遂不遣。

魏將爾朱榮、爾朱世隆、元天穆、爾朱兆等眾號百萬，挾魏帝來攻顥。顥據洛陽六十五日，凡所得城一時歸魏，慶之度河守北中郎城。三日十一戰，傷殺甚眾。榮將退還，時有善天文人劉靈助謂榮曰：「不出十日，河南大定。」榮乃為伐濟自硤石，與顥戰於河橋。顥大敗，走至臨潁被禽，洛陽復入魏。慶之馬步數千結陣東反，榮親自來追，軍人死散。慶之乃落鬚髮為沙門，間行至豫州，州人程道雍等潛送出汝陰。至都，仍以功除右衛將軍，封永興侯。

出為北兗州刺史、都督緣淮諸軍事。會有祅賊沙門僧強自稱為帝，土豪蔡伯寵起兵應之，攻陷北徐州。詔慶之討焉。慶之斬伯寵、僧強，傳其首。

中大通二年，除南北司二州刺史，加都督。慶之至鎮，遂圍縣瓠，破魏潁州刺史婁起、揚州刺史是雲寶于溱水。又破行台孫騰、豫州刺史堯雄、梁州刺史司馬恭于楚城。罷義陽鎮兵，停水陸轉運，江湘諸州並得休息。開田六千頃，二年之後，倉廩充實。又表省南司州，復安陸郡，置上明郡。

大同二年，魏遣將侯景攻下楚州，執刺史桓和。景仍進軍淮上，慶之破之。時大寒雪，景棄輜重走。是歲豫州饑，慶之開倉振給，多所全濟。州人李升等八百人表求樹碑頌德，詔許焉。五年卒，諡曰武。

慶之性祗慎，每奉詔敕，必洗沐拜受。儉素不衣紈綺，不好絲竹。射不穿劄，馬非所便，而善撫軍士，能得其死力。長子昭嗣。

梁世寒門達者唯慶之與俞藥，藥初為武帝左右，帝謂曰：「俞氏無先賢，世人云'俞錢'，非君子所宜，改姓喻。」藥曰：「當令姓自於臣。」歷位雲旗將軍，安州刺史。

慶之第五子昕字君章，七歲能騎射。十二隨父入洛，遇疾還都，詣鴻臚卿朱異。異訪北間事，昕聚土畫城，指麾分別，異甚奇之。

慶之在縣瓠，魏驍將堯雄子寶樂特為敢勇，求單騎校戰，昕躍馬直趣寶樂，雄即潰散。後為臨川太守。

太清二年，侯景圍曆陽，敕召昕還。昕啟云：「採石急須重鎮，王質水軍輕弱，恐虜必濟。」乃板昕為雲騎將軍代質，未及下渚，景已度江，為景所禽。令收集部曲將用之，昕誓而不許。景使其儀同範桃棒嚴禁之，昕因說桃棒令率所領歸降，襲殺王偉、宋子仙。桃棒許之。遂立盟射城中，遣昕夜縋而入。武帝大喜，敕即受降。簡文遲疑，累日不決。外事泄，昕弗之知，猶依期而下。景邀得之，逼昕令更射書城中，云：「桃棒且輕將數十人先入」。景欲裹甲隨之。昕不從，遂見害。

少弟 暄
少弟暄，學不師受，文才俊逸。尤嗜酒，無節操，遍曆王公門，沈湎喧譊，過差非度。其兄子秀常憂之，致書于暄友人何胥，冀以諷諫。暄聞之，與秀書曰：

旦見汝書與孝典，陳吾飲酒過差。吾有此好五十餘年，昔吳國張長公亦稱耽嗜，吾見張時，伊已六十，自言引滿大勝少年時。吾今所進亦多於往日。老而彌篤，唯吾與張季舒耳。吾方與此子交歡於地下，汝欲夭吾所志邪？昔阮咸、阮籍同游竹林，宣子不聞斯言。王湛能玄言巧騎，武子呼為癡叔。何陳留之風不嗣，太原之氣巋然，翻成可怪！

吾既寂漠當世，朽病殘年，產不異于顏原，名未動於卿相，若不日飲醇酒，復欲安歸？汝以飲酒為非，吾以不飲酒為過。昔周伯仁度江唯三日醒，吾不以為少；鄭康成一飲三百杯，吾不以為多。然洪醉之後，有得有失。成塚養之志，是其得也；使次公之狂，是其失也。吾常譬酒之猶水，亦可以濟舟，亦可以覆舟。故江諮議有言：「酒猶兵也。兵可千日而不用，不可一日而不備。酒可千日而不飲，不可一飲而不醉。」美哉江公，可與共論酒矣。汝驚吾墯馬侍中之門，陷池武陵之第，遍佈朝野，自言焦悚。「丘也幸，苟有過，人必知之」。吾生平所願，身沒之後，題吾墓云：「陳故酒徒陳君之神道」。若斯志意，豈避南征之不復，賈誼之慟哭者哉。何水曹眼不識杯鐺，吾口不離瓢杓，汝甯與何同日而醒，與吾同日而醉乎？政言其醒可及，其醉不可及也。速營糟丘，吾將老焉。爾無多言，非爾所及。

暄以落魄不為中正所品，久不得調。陳天康中，徐陵為吏部尚書，精簡人物，縉紳之士皆向慕焉。暄以玉帽簪插髻，紅絲布裹頭，袍拂踝，靴至膝，不陳爵裏，直上陵坐。陵不之識，命吏持下。暄徐步而出，舉止自若，竟無怍容。作書謗陵，陵甚病之。

後主之在東宮，引為學士。及即位，遷通直散騎常侍，與義陽王叔達、尚書孔范、度支尚書袁權、侍中王瑳、金紫光祿大夫陳褒、御史中丞沈瓘、散騎常侍王儀等恒入禁中陪侍遊宴，謂為狎客。暄素通脫，以俳優自居，文章諧謬，語言不節，後主甚親昵而輕侮之。嘗倒縣于梁，臨之以刃，命使作賦，仍限以晷刻。暄援筆即成，不以為病，而傲弄轉甚。後主稍不能容，後遂搏艾為帽，加於其首，火以爇之，然及於發，垂泣求哀，聲聞於外而弗之釋。會衛尉卿柳莊在坐，遽起撥之，拜謝曰：「陳暄無罪，臣恐陛下有翫人之失，輒矯赦之。造次之愆，伏待刑憲。」後主素重莊，意稍解，敕引暄出，命莊就坐。經數日，暄發悸而死。

蘭欽
蘭欽字休明，中昌魏人也。幼而果決，趫捷過人。宋末隨父子雲在洛陽，恒於市騎橐駝。後子雲還南，梁天監中以軍功至冀州刺史。欽兼文德主帥，征南中五郡諸洞反者，所至皆平。

欽有謀略，勇決善戰，步行日二百里，勇武過人。善撫馭，得人死力。以軍功封安懷縣男。累遷都督、梁南秦二州刺史，進爵為侯。

征梁、漢，事平，進號智武將軍。改授都督、衡州刺史。未及述職，會西魏攻圍南鄭，梁州刺史杜懷寶來請救，欽乃大破魏軍，追入斜穀，斬獲略盡。魏相安定公遣致馬二千疋，請結鄰好。欽百日之中再破魏軍，威振鄰國。詔加散騎常侍，仍令述職。

經廣州，因破俚帥陳文徹兄弟，並禽之。至衡州，進號平南將軍，改封曲江縣公。在州有惠政，吏人詣闕請立碑頌德，詔許焉。

後為廣州刺史。前刺史新渝侯映之薨，南安侯恬權行州事，冀得即真。及聞欽至嶺，原貨廚人，塗刀以毒，削瓜進之，欽及愛妾俱死。帝聞大怒，檻車收恬，削爵土。

欽子夏禮，侯景至曆陽，率其部曲邀景，兵敗死之。

論曰：陳伯之雖輕狡為心，而勇勁自立，其累至爵位，蓋有由焉。及喪亂既平，去就不已，卒得其死，亦為幸哉。慶之初同燕雀之遊，終懷鴻鵠之志，及乎一見任委，長驅伊、洛。前無強陣，攻靡堅城，雖南風不競，晚致傾覆，其所克捷，亦足稱之。蘭欽戰有先鳴，位非虛受，終逢鴆毒，唯命也夫。


Chinese text: This work was published before January 1, 1923, and is in the
public domain worldwide because the author died at least 100 years ago.
