庾杲之 王諶 孔珪 劉懷珍
杲之幼有孝行，宋司空劉勉見而奇之，謂曰：「見卿足使江漢崇望，杞梓發聲。」解褐奉朝請，稍遷尚書駕部郎。清貧自業，食唯有韭葅瀹韭生韭雜菜。任昉嘗戲之曰：「誰謂庾郎貧，食鮭嘗有二十七種。」

累遷尚書左丞。王儉謂人曰：「昔袁公作衛軍，欲用我為長史，雖不獲就，要是意向如此。今亦應須如我輩人也。」乃用杲之為衛將軍長史。安陸侯蕭緬與儉書曰：「盛府元僚，實難其選。庾景行泛淥水，依芙蓉，何其麗也。」時人以入儉府為蓮花池，故緬書美之。

歷位黃門吏部郎，御史中丞，參大選。美容質，善言笑。嘗兼侍中夾侍，柳世隆在御坐，謂齊武帝曰：「庾杲之為蟬冕所映，彌有華采，陛下故當與其即真。」上甚悅。王儉仍曰：「國家以杲之清美，所以許其假職。若以其即真，當在胡諧之後。」武帝嘗與朝臣商略，酒後謂群臣曰：「我後當得何諡？」群臣莫有答者。王儉因目杲之，從容曰：「陛下壽等南山，方與日月齊明，千載之後，豈是臣子輕所仰量。」時人雅歎其辯答。

杲之嘗兼主客郎對魏使，使問杲之曰：「百姓那得家家題門帖賣宅？」答曰：「朝廷既欲掃蕩京洛，克復神州，所以家家賣宅耳。」魏使縮鼻而不答。

時諸王年少，不得妄稱接人，敕杲之及濟陽江淹五日一詣諸王，使申遊好。再遷尚書吏部郎，參大選事，太子右衛率，加通直常侍。九年卒，上甚惜之，諡曰貞子。

蓽字休野，杲之叔父也。仕齊為驃騎功曹史。博涉群書，有口辯。永明中與魏和親，以蓽兼散騎常侍，報使還，拜散騎侍郎、知東宮管記事。

後為荊州別駕，前後紀綱皆致富饒，蓽再為之，清身率下，杜絕請托，布被蔬食，妻子不免饑寒。齊明帝聞而嘉焉，手敕褒美，州裏榮之。初，梁州人益州刺史鄧元起功勳甚著，名地卑瑣，願名掛士流。時始興忠武王憺為州將，元起位已高，而解巾不先州官，則不為鄉里所悉，元起乞上籍出身州從事，憺命蓽用之，蓽不從。憺大怒，召蓽責之曰：「元起已經我府，卿何為苟惜從事？」蓽曰：「府是尊府，州是蓽州，宜須品藻。」憺不能折，遂止。

累遷會稽郡丞，行郡府事。時承雕弊之後，百姓凶荒，米斗至數千，人多流散。蓽撫循甚有理，唯守公祿，清節愈厲，至有經日不舉火。太守永陽王聞而饋之，蓽謝不受。

天監元年卒，停屍無以斂，柩不能歸。梁武帝聞之，詔賜絹百疋，穀五百斛。

初，蓽為西楚望族，兄子杲之又有寵于齊武帝，蓽早曆顯官。鄉人樂藹有幹用，素與蓽不平，互相陵競。藹事齊豫章王嶷，嶷薨，藹仕不得志，自步兵校尉求助戍歸荊州。時蓽為州別駕，益忽藹。及梁武帝踐阼，藹以西朝勳，為御史中丞，蓽始得會稽行事，既恥之矣；會職事微有譴，帝以藹其鄉人也，使宣旨誨之。蓽大憤，故發病卒。

子喬復仕為荊州別駕，時元帝為荊州刺史，而州人範興話以寒賤仕叨九流，選為州主簿，又皇太子令及之，故元帝勒喬聽興話到職。及屬元日，府州朝賀，喬不肯就列，曰：「庾喬忝為端右，不能與小人範興話為雁行。」元帝聞，乃進喬而停興話。興話羞慚還家憤卒。世以喬為不墜家風。

喬子敻少聰慧，家富於財，好賓客，食必列鼎。又狀貌豐美，頤頰開張，人皆謂敻必為方伯，無餒乏之慮。及魏克江陵，卒致餓死。時又有水軍都督褚蘿面甚尖危，有從理入口，竟保衣食而終。

王諶字仲和，東海郯人，晉少傅雅玄孫也。祖慶，員外常侍。父元閔，護軍司馬。

宋大明中，沈曇慶為徐州，辟諶為迎主簿，又為州迎從事，湘東王彧國常侍，鎮北行參軍。及彧即帝位，是為明帝，除司徒參軍，帶薛令，兼中書舍人。諶有學義，見親遇，常在左右。帝所行慘僻，諶屢諫不從，請退，坐此系尚方。

後拜中書侍郎。明帝好圍棋，置圍棋州邑，以建安王休仁為圍棋州都大中正，諶與太子右率沈勃、尚書水部郎庾珪之、彭城丞王抗四人為小中正，朝請褚思莊、傅楚之為清定訪問。後為尚書左丞，領東觀祭酒，即明帝所置總明觀也。遷黃門郎。

齊永明初，累遷豫章王太尉司馬。武帝與諶相遇于宋明之世，甚委任之。曆黃門郎，領驍騎將軍，太子中庶子。

諶貞正和謹，朝廷稱為善人，多與之厚。八年，轉冠軍將軍、長沙王車騎長史，徙廬江王中軍長史，又徙西陽王子明征虜長史，行南兗府州事。諶少貧，常自紡績，及通貴後，每為人說之，世稱其達。九年卒。

諶從叔摛，以博學見知。尚書令王儉嘗集才學之士，總校虛實，類物隸之，謂之隸事，自此始也。儉嘗使賓客隸事多者賞之，事皆窮，唯廬江何憲為勝，乃賞以五花簟、白團扇。坐簟執扇，容氣甚自得。摛後至，儉以所隸示之，曰：「卿能奪之乎？」摛操筆便成，文章既奧，辭亦華美，舉坐擊賞。摛乃命左右抽憲簟，手自掣取扇，登車而去。儉笑曰：「所謂大力者負之而趨。」竟陵王子良校試諸學士，唯摛問無不對。

為秣陵令，清直，請謁不行。羽林隊主潘敞有寵二宮，勢傾人主。婦弟犯法，敞為之請摛，摛投書於地，更鞭四十。敞怒譖之，明日而見代。

永明八年，天忽黃色照地，眾莫能解。司徒法曹王融上金天頌。摛曰：「是非金天，所謂榮光。」武帝大悅，用為永陽郡。後卒于尚書左丞。

何憲字子思，廬江灊人。博涉該通，群籍畢覽，天閣寶秘，人間散逸，無遺漏焉。任昉、劉渢共執秘閣四部書，試問其所知，自甲至丁，書說一事，並敘述作之體，連日累夜，莫見所遺。宗人何遁，退讓士也，見而美之，願與為友。

憲位本州別駕，國子博士。永明十年使于魏。

時又有孔逖字世遠，會稽山陰人也。好典故學，與王儉至交。升明中為齊台尚書儀曹郎，屢箴闕禮，多見信納。上謂王儉曰：「逖真所謂儀曹，不忝厥職也。」儉為宰相，逖常謀議幄帳，每及選用，頗失鄉曲情。儉從容啟上曰：「臣有孔逖，猶陛下之有臣。」永明中為太子家令卒。時人呼孔逖何憲為王儉三公。及卒，儉惜之，為撰祭文。

孔珪字德璋，會稽山陰人也。祖道隆，位侍中。父靈產，泰始中，晉安太守，有隱遁之志。于禹井山立館，事道精篤。吉日于靜屋四向朝拜，涕泣滂沱。東出過錢唐北郭，輒於舟中遙拜杜子恭墓。自此至都，東向坐，不敢背側。元徽中，為中散大夫，頗解星文，好術數。齊高帝輔政，沈攸之起兵，靈產白高帝曰：「攸之兵眾雖強，以天時冥數而觀，無能為也。」高帝驗其言，擢遷光祿大夫，以簏盛靈產上靈台，令其占候。餉靈產白羽扇、素隱几，曰：「君有古人之風，故贈君古人之服。」當世榮之。

珪少學涉有美譽，太守王僧虔見而重之，引為主簿。舉秀才，再遷殿中郎。高帝為驃騎，取為記室參軍，與江淹對掌辭筆。為尚書左丞，父憂去官。與兄仲智還居父山舍。仲智妾李氏驕妒無禮，珪白太守王敬則殺之。

永明中，歷位黃門郎，太子中庶子，廷尉。江左承用晉時張、杜律二十卷，武帝留心法令，數訊囚徒，詔獄官詳正舊注。先是尚書刪定郎王植撰定律，奏之，削其煩害，錄其允衷，取張斐注七百三十一條，杜預注七百九十一條，或二家兩釋於義乃備者，又取一百七條，其注相同者取一百三條，集為一書，凡一千七百三十二條，為二十卷。請付外詳校，擿其違謬。詔從之。於是公卿八座參議，考正舊注，有輕重處，竟陵王子良下意多使從輕。其中朝議不能斷者，則制旨平決。至九年，珪表上律文二十卷，錄序一卷，又立律學助教，依五經例，詔報從之。事竟不行。轉御史中丞。

建武初，為平西長史、南郡太守。珪以魏連歲南伐，百姓死傷，乃上表陳通和之策，帝不從。征侍中，不行，留本任。珪風韻清疏，好文詠，飲酒七八斗。與外兄張融情趣相得，又與琅邪王思遠、廬江何點、點弟胤並款交，不樂世務。居宅盛營山水，憑几獨酌，傍無雜事。門庭之內，草萊不翦。中有蛙鳴，或問之曰：「欲為陳蕃乎？」珪笑答曰：「我以此當兩部鼓吹，何必效蕃。」王晏嘗鳴鼓吹候之，聞群蛙鳴，曰：「此殊聒人耳。」珪曰：「我聽鼓吹，殆不及此。」晏甚有慚色。永元元年，為都官尚書，遷太子詹事，加散騎常侍。三年，珪疾，東昏屏除，以床舁之走，因此疾甚，遂卒。贈金紫光祿大夫。劉懷珍字道玉，平原人，漢膠東康王寄之後也。其先劉植為平原太守，因家焉。祖昶從慕容德南度河，因家于北海都昌。宋武帝平齊，以為青州中從事，位至員外常侍。伯父奉伯，宋世位至陳南頓二郡太守。

懷珍幼隨奉伯至壽陽，豫州刺史趙伯符出獵，百姓聚觀，懷珍獨避不視，奉伯異之，曰：「此兒方興吾家。」本州辟主簿。

元嘉二十八年，亡命司馬順則聚党東陽，州遣懷珍將數千人討平之。宋文帝問破賊事，懷珍讓功不肯當，親人怪問焉，懷珍曰：「昔國子尼恥陳河間之級，吾豈能論邦域之捷哉。」時人稱之。

江夏王義恭出鎮盱眙，道遇懷珍，以應對見重，取為驃騎長史兼墨曹行參軍。孝建初，為義恭大司馬參軍、直合將軍，隨府轉太宰參軍。

大明二年，以軍功拜樂陵河間二郡太守，賜爵廣晉縣侯。司空竟陵王誕反，郡人王弼門族甚盛，勸懷珍起兵助誕，懷珍殺之。帝嘉其誠，除豫章王子尚車騎參軍，母憂去職。服闋，見江夏王義恭，義恭曰：「別子多年，那得不老？」對曰：「公恩未報，何敢便老。」義恭善其對。

累遷黃門郎，領虎賁中郎將。桂陽王休範反，加懷珍前將軍，守石頭。出為豫州刺史，加督。建平王景素反，懷珍遣子靈哲領兵赴建鄴。沈攸之在荊楚，遣使人許天保說結懷珍，斬之，送首于齊高帝，封中宿縣侯，進平南將軍，增督二州。

初，宋孝武世，齊高帝為舍人，懷珍為直合，相遇早舊。懷珍假還青州，高帝有白驄馬，齧人，不可騎，送與懷珍別。懷珍報上百匹絹。或謂懷珍曰：「蕭公此馬不中騎，是以與君耳。君報百匹，不亦多乎？」懷珍曰：「蕭君局量堂堂，甯應負人此絹。吾方欲以身名托之，豈計錢物多少。」

高帝輔政，以懷珍內資未多，徵為都官尚書，領前將軍。以第四子晃代為豫州刺史。或疑懷珍不受代，高帝曰：「我布衣時，懷珍便推懷投款，況在今日，寧當有異。」晃發經日，疑論不止，上乃遣軍主房靈人領百騎進送晃。謂靈人曰：「論者謂懷珍必有異同，我期之有素，必不應爾。卿是其鄉里，故遣卿行，非唯衛新，亦以迎故。」懷珍還，乃授相國右司馬。

及齊台建，朝士人人爭為臣吏，以懷珍為宋台右衛。懷珍謂帝曰：「人皆迎新，臣獨送故，豈以臣篤於本乎。」齊建元元年，轉左衛將軍，加給事中，改封霄城侯。

懷珍年老，以禁旅辛勤，求為閒職，轉光祿大夫，卒。遺言薄葬。贈雍州刺史，諡敬侯。

子靈哲字文明，位齊郡太守、前軍將軍。靈哲所生母嘗病，靈哲躬自祈禱，夢見黃衣老公與藥曰：「可取此食之，疾立可愈。」靈哲驚覺，於枕間得之，如言而疾愈。藥似竹根，於齋前種，葉似鳧茈。

嫡母崔氏及兄子景煥，泰始中為魏所獲。靈哲為布衣，不聽樂。及懷珍卒，當襲爵，靈哲固辭，以兄子在魏，存亡未測，無容越當茅土。朝廷義之。

靈哲傾產贖嫡母及景煥，累年不能得。武帝哀之，令北使者請之，魏人送以還南，襲懷珍封爵。靈哲位兗州刺史，隆昌元年卒。

峻字孝標，本名法武，懷珍從父弟也。父琁之，仕宋為始興內史。

峻生期月而琁之卒，其母許氏攜峻及其兄法鳳還鄉里。宋泰始初，魏克青州，峻時年八歲，為人所略為奴至中山。中山富人劉寶湣峻，以束帛贖之，教以書學。魏人聞其江南有戚屬，更徙之代都。居貧不自立，與母並出家為尼僧，既而還俗。峻好學，寄人廡下，自課讀書，常燎麻炬，從夕達旦。時或昏睡，爇其鬚髮，及覺復讀，其精力如此。時魏孝文選盡物望，江南人士才學之徒，咸見申擢，峻兄弟不蒙選拔。

齊永明中，俱奔江南，更改名峻字孝標。自以少時未開悟，晚更厲精，明慧過人。苦所見不博，聞有異書，必往祈借。清河崔慰祖謂之「書淫」。於是博極群書，文藻秀出。故其自序云：「黌中濟濟皆升堂，亦有愚者解衣裳。」言其少年魯鈍也。時竟陵王子良招學士，峻因人求為子良國職。吏部尚書徐孝嗣抑而不許，用為南海王侍郎，不就。至齊明帝時，蕭遙欣為豫州，引為府刑獄，禮遇甚厚。遙欣尋卒，久不調。

梁天監初，召入西省，與學士賀蹤典校秘閣。峻兄孝慶時為青州刺史，峻請假省之，坐私載禁物，為有司所奏免官。安成王秀雅重峻，及安成王遷荊州，引為戶曹參軍，給其書籍，使撰類苑。未及成，復以疾去，因游東陽紫岩山，築室居焉。為山棲志，其文甚美。

初，梁武帝招文學之士，有高才者多被引進，擢以不次。峻率性而動，不能隨眾沈浮。武帝每集文士策經史事，時范雲、沈約之徒皆引短推長，帝乃悅，加其賞賚。會策錦被事，咸言已罄，帝試呼問峻，峻時貧悴冗散，忽請紙筆，疏十餘事，坐客皆驚，帝不覺失色。自是惡之，不復引見。及峻類苑成，凡一百二十卷，帝即命諸學士撰華林遍略以高之，竟不見用。乃著辯命論以寄其懷。論成，中山劉沼致書以難之，凡再反，峻並為申析以答之。會沼卒，不見峻後報者，峻乃為書以序其事。其文論並多不載。

峻又嘗為自序，其略云：

余自比馮敬通，而有同之者三，異之者四。何則？敬通雄才冠世，志剛金石；餘雖不及之，而節亮慷慨。此一同也。敬通逢中興明君，而終不試用；余逢命世英主，亦擯斥當年。此二同也。敬通有忌妻，至於身操井臼；餘有悍室，亦令家道轗軻。此三同也。敬通當更始世，手握兵符，躍馬肉食；餘自少迄長，戚戚無歡。此一異也。敬通有子仲文，官成名立；餘禍同伯道，永無血胤。此二異也。敬通膂力剛強，老而益壯；餘有犬馬之疾，溘死無時。此三異也。敬通雖芝殘蕙焚，終填溝壑，而為名賢所慕，其風流郁烈芬芳，久而彌盛；余聲塵寂莫，世不吾知，魂魄一去，將同秋草。此四異也。所以力自為序，遺之好事云。

峻本將門，兄法鳳自北歸，改名孝慶字仲昌。早有幹略，齊末為兗州刺史，舉兵應梁武，封餘幹男，曆官顯重。峻獨篤志好學，居東陽，吳、會人士多從其學。普通三年卒，年六十。門人諡曰玄靖先生。

劉沼字明信，中山魏昌人。六世祖輿，晉驃騎將軍。沼幼善屬文，及長博學，位終秣陵令。

懷慰字彥泰，懷珍從子也。祖奉伯，宋元嘉中為冠軍長史。父乘人，冀州刺史，死于義嘉事。懷慰持喪不食醯醬，冬日不用絮衣，養孤弟妹，事寡叔母，皆有恩義。仕宋為尚書駕部郎。懷慰宗從善明等為齊高帝心腹，懷慰亦預焉。

齊國建，上欲置齊郡於都下。議者以江右土沃，流人所歸，乃置於瓜步，以懷慰為輔國將軍、齊郡太守。上謂懷慰曰：「齊邦是王業所基，吾方欲以為顯任，經理之事，一以委卿。」又手敕曰：「有文事必有武備，今賜卿玉環刀一口。」

懷慰至郡，修城郭，安集居人，墾廢田二百頃，決沈湖灌溉。不受禮謁，人有餉其新米一斛者，懷慰出所食麥飯示之曰：「食有餘，幸不煩此。」因著廉吏論以達其意。高帝聞之，手敕褒賞。進督秦、沛二郡，妻子在都，賜米三百石。兗州刺史柳世隆與懷慰書曰：「膠東流化，潁川致美，以今方古，曾何足云。」

懷慰本名聞慰，武帝即位，以與舅氏名同，敕改之。後兼安陸王北中郎司馬，卒。明帝即位，謂僕射徐孝嗣曰：「劉懷慰若在，朝廷不憂無清吏也。」子霽、杳、歊。

霽字士湮，九歲能誦左氏傳。十四居父憂，有至性，每哭輒嘔血。家貧，與弟杳、歊勵志勤學。及長，博涉多通。梁天監中，歷位西昌相，尚書主客侍郎，海鹽令。霽前後宰二邑，並以和理稱。後除建康令，不拜。

母明氏寢疾，霽年已五十，衣不解帶者七旬，誦觀世音經數萬遍。夜中感夢，見一僧謂曰：「夫人算盡，君精誠篤志，當相為申延。」後六十餘日乃亡。霽廬於墓，哀慟過禮，常有雙白鶴循翔廬側，處士阮孝緒致書抑譬焉。霽思慕不已，未終喪而卒。著釋俗語八卷，文集十卷。

杳字士深，年數歲，征士明僧紹見之，撫而言曰：「此兒實千里之駒。」十三丁父憂，每哭，哀感行路。梁天監中，為宣惠豫章王行參軍。

杳博綜群書，沈約、任昉以下每有遺忘，皆訪問焉。嘗於約坐語及宗廟犧樽，約云：「鄭玄答張逸謂為畫鳳皇尾婆娑然。今無復此器，則不依古。」杳曰：「此言未必可安。古者樽彝皆刻木為鳥獸，鑿頂及背以出內酒。魏時魯郡地中得齊大夫子尾送女器，有犧樽作犧牛形。晉永嘉中，賊曹嶷于青州發齊景公塚又得二樽，形亦為牛象。二處皆古之遺器，知非虛也。」約大以為然。約又云：「何承天纂文奇博，其書載張仲師及長頸王事，此何所出？」杳曰：「仲師長尺二寸，唯出論衡。長頸是毗騫王，朱建安扶南以南記云：'古來至今不死'。」約即取二書尋檢，一如杳言。約郊居宅時新構閣齋，杳為贊二首，並以所撰文章呈約，約即命工書人題其贊於壁。仍報杳書，共相歎美。又在任昉坐，有人餉昉沖酒而作搌字，昉問杳此字是不，杳曰：「葛洪字苑作木旁右。」昉又曰：「酒有千日醉，當是虛言。」杳曰：「桂陽程鄉有千里酒，飲之至家而醉。亦其例。」昉大驚曰：「吾自當遺忘，實不憶此。」杳云：「出楊元鳳所撰置郡事。元鳳是魏代人，此書仍載其賦'三重五品，商溪況裏'。」昉即檢楊記，言皆不差。王僧孺被使撰譜，訪杳血脈所因。杳云：「桓譚新論云：'太史三代世表旁行邪上，並效周譜。'以此而推，當起周代。」僧孺歎曰：「可謂得所未聞。」周舍又問杳尚書著紫荷橐，相傳云挈囊，竟何所出？「杳曰：「張安世傳云：'持橐簪筆，事孝武皇帝數十年。'韋昭、張晏注並曰：'橐，囊也。簪筆以待顧問。'範岫撰字書音訓又訪杳焉。尋佐周舍撰國史。

出為臨津令，有善績，秩滿，縣三百餘人詣闕請留，敕許焉。後詹事徐勉舉杳及顧協等五人入華林撰遍略，書成，以晉安王府參軍兼廷尉正，以足疾解。因著林庭賦，王僧孺見而歎曰：「郊居以後，無復此作。」累遷尚書儀曹郎，僕射徐勉以台閣文議專委杳焉。出為余姚令，在縣清潔。湘東王繹發教褒美之。

大通元年，為步兵校尉，兼東宮通事舍人。昭明太子謂曰：「酒非卿所好，而為酒廚之職，政為卿不愧古人耳。」太子有瓠食器，因以賜焉，曰：「卿有古人之風，故遺卿古人之器。」俄有敕代裴子野知著作郎事。昭明太子薨，新宮建，舊人例無停者，敕特留杳焉。僕射何敬容奏轉杳王府諮議，武帝曰：「劉杳須先經中書。」仍除中書侍郎。尋為平西湘東諮議參軍，兼舍人、著作如故。遷尚書左丞，卒。

杳清儉無所嗜好，自居母憂，便長斷腥膻，持齋蔬食。臨終遺命：「斂以法服，載以露車，還葬舊墓，隨得一地，容棺而已。不得設靈筵及祭醊。」其子遵行之。

撰要雅五卷，楚辭草木疏一卷，高士傳二卷，東宮新舊記三十卷，古今四部書目五卷，文集十五卷，並行於世。

歊字士光，生夕有香氣，氛氳滿室。幼有識慧，四歲喪父，與群兒同處，獨不戲弄。六歲誦論語、毛詩，意所不解，便能問難。十二讀莊子逍遙篇曰：「此可解耳。」客問之，隨問而答，皆有情理，家人每異之，謂為神童。及長，博學有文才，不娶不仕，與族弟籲並隱居求志，遨遊林澤，以山水書籍相娛而已。

奉母兄以孝悌稱，寢食不離左右。母意有所須，口未及言，歊已先知，手自營辦，狼狽供奉。母每疾病，夢歊進藥，及翌日轉有間效，其誠感如此。性重興樂，尤愛山水，登危履嶮，必盡幽遐，人莫能及，皆歎其有濟勝之具。常欲避人世，以母老不忍違。每隨兄霽、杳從宦。

少時好施，務周人之急，人或遺之，亦不拒也。久而歎曰：「受人者必報；不則有愧於人。吾固無以報人，豈可常有愧乎。」天監十七年，忽著革終論。以為：

形者無知之質，神者有知之性。有知不獨存，依無知以自立，故形之於神，逆旅之館耳。及其死也，神去此館，速朽得理。是以子羽沈川，漢伯方壙，文楚黃壤，士安麻索：此四子者得理也。若從四子而游，則平生之志得矣。然積習生常，難卒改革，一朝肆志，儻不見從。今欲翦截煩厚，務存儉易，進不裸屍，退異常俗，不傷存者之念，有合至人之道。且張奐止用幅巾，王肅唯盥手足，范冉斂畢便葬，爰珍無設筵几，文度故舟為棺，子廉牛車載柩，叔起誡絕墳隴，康成使無卜吉。此數公者，尚或如之，況為吾人，而尚華泰。今欲髣佛景行，以為軌則。氣絕不須復魂，盥漱而斂。以一千錢市成棺，單故裙衫，衣巾枕履。此外送往之具，棺中常物，一不得有所施。世多信李、彭之言，可謂惑矣。余以孔、釋為師，差無此惑。斂訖，載以露車，歸於舊山，隨得一地，地足為坎，坎足容棺。不須磚甓，不勞封樹，勿設祭饗，勿置几筵。其蒸嘗繼嗣，言象所絕，事止餘身，無傷世教。

初，籲之疾，歊盡心救療，及卒哀傷，為之誄，又著悲友賦以序哀情。忽有老人無因而至，謂曰：「君心力堅猛，必破死生；但運會所至，不得久留一方耳。」彈指而去。歊心知其異，試遣尋之，莫知其所。於是信心彌篤。既而寢疾，恐貽母憂，乃自言笑，勉進湯藥。謂兄霽、杳曰：「兩兄祿仕，足伸供養。歊之歸泉，復何所憾。願深割無益之悲。」十八年，年三十二卒。

始沙門釋寶志遇歊於興皇寺，驚起曰：「隱居學道，清淨登仙。」如此三說。歊未死之春，有人為其庭中栽柿，歊謂兄子弇曰：「吾不見此實，爾其勿言。」至秋而亡，人以為知命。親故誄其行跡，諡曰貞節處士。

先是有太中大夫琅邪王敬胤以天監八年卒，遺命：「不得設復魄旌旐，一蘆笰藉下，一枚覆上。吾氣絕便沐浴，籃輿載屍，還忠侯大夫隧中。若不行此，則戮吾屍於九泉。」敬胤外甥許慧詔因阮研以聞。詔曰：「敬胤令其息崇素，氣絕便沐浴，藉以二蘆笰，鑿地周身，歸葬忠侯。此達生之格言，賢夫玉匣石槨遠矣。然子于父命，亦有所從有所不從。今崇素若信遺意，土周淺薄，屬辟不施，一朝見侵狐鼠，戮屍已甚。父可以訓子，子亦不可行之。外內易棺，此自奉親之情，藉土而葬，亦通人之意。宜兩舍兩取，以達父子之志。棺周于身，土周於槨，去其牲奠，斂以時服。一可以申情，二可以稱家。禮教無違，生死無辱，此故當為安也。」

籲字彥度，懷珍從孫也。祖承宗，宋太宰參軍。父靈真，齊鎮西諮議、武昌太守。

籲幼稱純孝，數歲父母繼卒，吁居喪哭泣孺慕，幾至滅性，赴吊者莫不傷焉。後為伯父所養，事伯母及昆姊孝友篤至，為宗族所稱。自傷早孤，人有誤觸其諱者，未嘗不感結流涕。長兄絜為娉妻，克日成婚，籲聞而逃匿，事息乃還。

本州刺史張稷辟為主簿，主者檄召籲，乃掛檄於樹而逃。陳留阮孝緒博學隱居，不交當世，恒居一鹿床，環植竹木，寢處其中，時人造之，未嘗見也。籲經一造，孝緒即顧以神交。籲族兄歊又履高操，三人日夕招攜，故都下謂之三隱。

籲善玄言，尤精意釋典，曾與歊聽講鍾山諸寺，因共卜築宋熙寺東澗，有終焉之志。尚書郎何炯嘗遇之于路，曰：「此人風神穎俊，蓋荀奉倩、衛叔寶之流也。」命駕造門，拒而不見。族祖孝標與書稱之曰：「籲超超越俗，如半天朱霞。歊矯矯出塵，如云中白鶴。皆儉歲之粱稷，寒年之纖纊。」

籲嘗著谷皮巾，披納衣，每遊山澤，輒留連忘返。神理閑正，姿貌甚華，在林穀之間，意氣彌遠，或有遇之者，皆謂神人。家甚貧苦，並日而食，隆冬之月，或無氈絮，籲處之晏然，人不覺其饑寒也。自少至長，無喜慍之色。每於可競之地，輒以不競勝之。或有加陵之者，莫不退而愧服，由是眾論咸歸重焉。

天監十七年，卒於歊舍。臨終執歊手曰：「氣絕便斂，斂畢即埋，靈筵一不須立。勿設饗祀，無求繼嗣。」歊從而行之。宗人至友，相與刊石立銘，諡曰玄貞處士。

善明，懷珍族弟也。父懷人，仕宋為齊、北海二郡太守。元嘉末，青州饑荒，人相食。善明家有積粟，躬食饘粥，開倉以救，鄉里多獲全濟，百姓呼其家田為續命田。

善明少而靜處讀書，刺史杜驥聞名候之，辭不相見。年四十，刺史劉道隆辟為中從事。懷人謂善明曰：「我已知汝立身，復欲見汝立官也。」善明應辟，仍舉秀才。宋孝武見其策強直，甚異之。

泰始初，徐州刺史薛安都反，青州刺史沈文秀應之。時州居東陽城，善明家在郭內，不能自拔。伯父彌之詭說文秀求自效，文秀使領軍主張靈慶等五千人援安都。彌之出門，密謂部曲曰：「始免禍坑矣。」行至下邳，乃背文秀，善明從伯懷恭為北海太守，據郡相應。善明密契，收集門宗部曲，得三千人。夜斬關奔北海。族兄乘人又聚眾勃海以應朝廷。而彌之尋為薛安都所殺，明帝贈青州刺史。以乘人為冀州刺史，善明為北海太守，除尚書金部郎。乘人病卒，仍以善明為冀州刺史。文秀既降，除善明海陵太守，郡境邊海，無樹木，善明課人種榆檟雜果，遂獲其利。還為直合將軍。

五年，魏克青州，善明母在焉，移置代郡。善明布衣蔬食，哀戚如持喪，明帝每見，為之歎息。轉巴西梓潼二郡太守。善明以母在魏，不願西行，泣涕固請，見許。朝廷多哀善明心事，元徽初遣北使，朝議令善明舉人。善明舉州鄉北平田惠紹使魏，贖母還。

時宋後廢帝新立，群臣執政，善明獨事齊高帝，委身歸誠。出為西海太守，行青冀二州刺史。善明從弟僧副與善明俱知名於鄉里，泰始初，魏攻淮北，僧副將部曲二千人東依海島。齊高帝在淮陰，壯其所為，召與相見，引為安成王撫軍參軍。後廢帝肆暴，高帝憂恐，常令僧副微行，伺察聲論。使密告善明及東海太守垣崇祖，使動魏兵。善明勸靜以待之，高帝納焉。廢帝見殺，善明為高帝驃騎諮議、南東海太守，行南徐州事。沈攸之反，高帝深以為憂。善明獻計曰：「沈攸之控引八州，縱情蓄斂，苞藏賊志，於焉十年。性既險躁，才非持重，起逆累旬，遲回不進，豈應有所待也？一則闇於兵機，二則人情離怨，三則有掣肘之患，四則天奪其魄。本疑其輕速，掩襲未備；今六師齊奮，諸侯同舉，此已籠之鳥耳。」事平，高帝召善明還都，謂曰：「卿策沈攸之，雖張良、陳平適如此耳。」仍遷太尉右司馬。

齊台建，為右衛將軍，辭疾不拜。司空褚彥回謂善明曰：「高尚之事，乃卿從來素意，今朝廷方相委待，詎得便學松、喬邪。」善明答曰：「我本無宦情，既逢知己，所以戮力驅馳。天地廓清，朝廷濟濟，鄙吝既申，不敢昧于富貴矣。」

高帝踐阼，以善明勳誠，欲與之祿，召謂曰：「淮南近畿，國之形勝，非親賢不居，卿與我臥理之。」乃代明帝為淮南宣城二郡太守。遣使拜授，封新淦伯。善明至郡，上表陳事凡一十一條：其一以為「天地開創，宜存問遠方，廣宣慈澤」。其二以為「京都遠近所歸，宜遣醫藥，問其疾苦，年九十以上及六疾不能自存者，隨宜量賜」。其三以為「宋氏赦令，蒙原者寡。愚謂今下赦書，宜令事實相副」。其四以為「劉昶猶存，容能送死境上，諸城宜應嚴備」。其五以為「宜除宋氏大明以來苛政細制，以崇簡易」。其六以為「凡諸土木之費，且可權停」。其七以為「帝子王女，宜崇儉約」。其八以為「宜詔百官及府州郡縣，各貢讜言，以弘廣唐、虞之美」。其九以為「忠貞孝悌，宜擢以殊階；清儉苦節，應授以政務」。其十以為「革命惟始，宜擇才北使」。其十一以為「交州險敻，要荒之表，宋末政苛，遂至怨叛。今宜懷以恩德，未應遠勞將士，搖動邊甿」。又撰賢聖雜語奏之，托以諷諫。上優詔答之。

又諫起宣陽門，表陳：「宜明守宰賞罰，立學校，制齊禮，開賓館以接鄰國。」上答曰：「夫賞罰以懲守宰，飾館以待遐荒，皆古之善政，吾所宜勉。更撰新禮，或非易制。國學之美，已敕公卿。宣陽門今敕停。寡德多闕，思復有聞。」

善明身長七尺九寸，質素不好聲色，所居茅齋，斧木而已。床榻几案，不加劃削。少立節行，常云：「在家當孝，為吏當清，子孫楷栻足矣。」及累為州郡，頗黷財賄，崔祖思怪而問之，答曰：「管子雲，鮑叔知我。」因流涕曰：「方寸亂矣，豈暇為廉。」所得金錢皆以贖母。及母至，清節方峻。所曆之職，廉簡不煩，俸祿散之親友。

與崔祖思友善，祖思出為青冀二州，善明遺書敘舊，因相勖以忠概。及聞祖思死，慟哭，仍得病。建元二年卒，遺命薄殯。贈左將軍、豫州刺史，諡烈伯。子滌嗣。

善明家無遺儲，唯有書八千卷。高帝聞其清貧，賜滌家葛塘屯穀五百斛，曰：「葛屯亦吾之垣下，令後世知其見異。」

善明從弟僧副字士雲，位前將軍，封豐陽男，卒于巴西、梓潼二郡太守。上圖功臣像贊，僧副亦在焉。

兄法護字士伯，有學業，位濟陰太守。

論曰：詩稱「抑抑威儀，惟人之則。」又云：「其儀不忒，正是四國。」觀夫杲之風流所得，休野行己之度，蓋其有焉。仲和性履所遵，德璋業尚所守，殆人望也。懷珍宗族文質斌斌，自宋至梁，時移三代，或以隱節取高，或以文雅見重。古人云立言立德，斯門其有之乎。


Chinese text: This work was published before January 1, 1923, and is in the
public domain worldwide because the author died at least 100 years ago.
