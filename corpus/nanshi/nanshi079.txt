東夷 西戎 蠻 西域諸國 蠕蠕
目录
1	東夷
1.1	朝鮮
1.1.1	高句麗
1.1.2	百濟
1.1.3	新羅
1.2	倭國
1.3	扶桑國
2	西戎
2.1	河南國
2.2	宕昌國
2.3	鄧至國
2.4	武興國
3	蠻
4	西域諸國
4.1	高昌國
4.2	滑國
4.3	白題國
4.4	龜茲國
4.5	于闐國
4.6	渴盤陀國
4.7	末國
4.8	波斯國
5	蠕蠕
東夷
　　東夷之國，朝鮮為大，得箕子之化，其器物猶有禮樂云。魏時，朝鮮以東馬韓、辰韓之屬，世通中國。自晉過江，泛海來使，有高句麗、百濟，而宋、齊間常通職貢，梁興又有加焉。扶桑國，在昔未聞也，梁普通中有道人稱自彼而至，其言元本尤悉，故並錄焉。

朝鮮
高句麗
　　高句麗，在遼東之東千里，其先所出，事詳北史。地方可二千里，中有遼山，遼水所出。漢、魏世，南與朝鮮獩貊、東與沃沮、北與夫餘接。其王都於丸都山下，地多大山深谷，無原澤，百姓依之以居，食澗水。雖土著，無良田，故其俗節食，好修宮室。于所居之左立大屋，祭鬼神，又祠零星、社稷。人性凶急，喜寇鈔。其官有相加、對盧、沛者、古鄒加、主簿、優台、使者、皁衣、先人，尊卑各有等級。言語諸事，多與夫餘同，其性氣衣服有異。本有五族，有消奴部、絕奴部、慎奴部、灌奴部、桂婁部。本消奴部為王，微弱，桂婁部代之。其置官，有對盧則不置沛者，有沛者則不置對盧。俗喜歌舞，國中邑落，男女每夜群聚歌戲。其人潔淨自喜，善藏釀，跪拜申一腳，行步皆走。以十月祭天大會。其公會衣服皆錦繡金銀以自飾，大加、主簿頭所著似幘而無後，其小加著折風，形如弁。其國無牢獄，有罪者則會諸加評議，重者便殺之，沒入其妻子。其俗好淫，男女多相奔誘。已嫁娶便稍作送終之衣。其死葬，有槨無棺。好厚葬，金銀財幣盡於送死。積石為封，列植松柏。兄死妻嫂。其馬皆小，便登山。國人尚氣力，便弓矢刀矛，有鎧甲，習戰鬥，沃沮、東濊皆屬焉。

　　晉安帝義熙九年，高麗王高璉遣長史高翼奉表，獻赭白馬，晉以璉為使持節、都督營州諸軍事、征東將軍、高麗王、樂浪公。宋武帝踐阼，加璉征東大將軍，余官並如故。三年，加璉散騎常侍，增督平州諸軍事。少帝景平二年，璉遣長史馬婁等來獻方物，遣謁者朱邵伯、王邵子等慰勞之。

　　元嘉十五年，馮弘為魏所攻，敗奔高麗北豐城，表求迎接。文帝遣使王白駒、趙次興迎之，並令高麗資遣。璉不欲弘南，乃遣將孫漱、高仇等襲殺之。白駒等率所領七千餘人生禽漱，殺仇等二人。璉以白駒等專殺，遣使執送之。上以遠國不欲違其意，白駒等下獄見原。

　　璉每歲遣使。十六年，文帝欲侵魏，詔璉送馬，獻八百匹。

　　孝武孝建二年，璉遣長史董騰奉表，慰國哀再周，並獻方物。大明二年，又獻肅慎氏楛矢石砮。七年，詔進璉為車騎大將軍、開府儀同三司，餘官並如故。明帝泰始、後廢帝元徽中，貢獻不絕，曆齊並授爵位，百餘歲死。子雲立，齊隆昌中，以為使持節、散騎常侍、都督營平二州、征東大將軍、高麗王、樂浪公。

　　梁武帝即位，進雲車騎大將軍。天監七年，詔為撫東大將軍、開府儀同三司，持節、常侍、都督、王並如故。十一年、十五年，累遣使貢獻。十七年，雲死，子安立。普通元年，詔安纂襲封爵，持節、督營平二州諸軍事、甯東將軍。七年，安卒，子延立，遣使貢獻。詔以延襲爵。中大通四年、六年，大同元年、七年，累奉表獻方物。太清二年，延卒，詔其子成襲延爵位。

百濟
　　百濟者，其先東夷有三韓國：一曰馬韓，二曰辰韓，三曰弁韓。弁韓、辰韓各十二國，馬韓有五十四國。大國萬餘家，小國數千家，總十餘萬戶，百濟即其一也。後漸強大，兼諸小國。其國本與句麗俱在遼東之東千餘里，晉世句麗既略有遼東，百濟亦據有遼西、晉平二郡地矣，自置百濟郡。

　　晉義熙十二年，以百濟王餘映為使持節、都督百濟諸軍事、鎮東將軍、百濟王。宋武帝踐阼，進號鎮東大將軍。少帝景平二年，映遣長史張威詣闕貢獻。元嘉二年，文帝詔兼謁者閭丘恩子、兼副謁者丁敬子等往宣旨慰勞，其後每歲遣使奉獻方物。七年，百濟王余毗復修貢職，以映爵號授之。二十七年，毗上書獻方物，私假台使馮野夫西河太守，表求易林、式占、腰弩，文帝並與之。毗死，子慶代立。孝武大明元年，遣使求除授，詔許之。二年，慶遣上表，言行冠軍將軍、右賢王余紀十一人忠勤，並求顯進。於是詔並加優進。明帝泰始七年，又遣使貢獻。慶死，立子牟都。都死，立子牟大。齊永明中，除大都督百濟諸軍事、鎮東大將軍、百濟王。梁天監元年，進大號征東將軍。尋為高句麗所破，衰弱累年，遷居南韓地。普通二年，王餘隆始復遣使奉表，稱累破高麗，今始與通好，百濟更為強國。其年，梁武帝詔隆為使持節、都督百濟諸軍事、甯東大將軍、百濟王。五年，隆死，詔復以其子明為持節、督百濟諸軍事、綏東將軍、百濟王。

　　號所都城曰固麻，謂邑曰簷魯，如中國之言郡縣也。其國土有二十二簷魯，皆以子弟宗族分據之。其人形長，衣服潔淨。其國近倭，頗有文身者。言語服章略與高麗同，呼帽曰冠，襦曰複衫，褲曰褌。其言參諸夏，亦秦、韓之遺俗云。

　　中大通六年、大同七年，累遣使獻方物，並請涅盤等經義、毛詩博士並工匠畫師等，並給之。太清三年，遣使貢獻。及至，見城闕荒毀，並號慟涕泣。侯景怒，囚執之，景平乃得還國。

新羅
　　新羅，其先事詳北史，在百濟東南五千餘里。其地東濱大海，南北與句麗、百濟接。魏時曰新盧；宋時曰新羅，或曰斯羅。其國小，不能自通使聘。梁普通二年，王姓募名泰，始使使隨百濟奉獻方物。

　　其俗呼城曰健牟羅，其邑在內曰啄評，在外曰邑勒，亦中國之言郡縣也。國有六啄評、五十二邑勒。土地肥美，宜植五穀，多桑麻，作縑布，服牛乘馬，男女有別。其官名有子賁旱支、壹旱支、齊旱支、謁旱支、壹吉支、奇貝旱支。其冠曰遺子禮，襦曰尉解，褲曰柯半，靴曰洗。其拜及行與高麗相類。無文字，刻木為信。語言待百濟而後通焉。

倭國
　　倭國，其先所出及所在，事詳北史。其官有伊支馬，次曰彌馬獲支，次曰奴往鞮。人種禾、稻、紵、麻，蠶桑織績，有姜、桂、橘、椒、蘇。出黑雉、真珠、青玉。有獸如牛名山鼠，又有大蛇吞此獸。蛇皮堅不可斫，其上有孔，乍開乍閉，時或有光，射中而蛇則死矣。物產略與儋耳、朱崖同。地氣溫暖，風俗不淫。男女皆露髫，富貴者以錦繡雜采為帽，似中國胡公頭。食飲用籩豆。其死有棺無槨，封土作塚。人性皆嗜酒。俗不知正歲，多壽考，或至八九十，或至百歲。其俗女多男少，貴者至四五妻，賤者猶至兩三妻。婦人不媱妒，無盜竊，少諍訟。若犯法，輕者沒其妻子，重則滅其宗族。

　　晉安帝時，有倭王贊遣使朝貢。及宋武帝永初二年，詔曰：「倭贊遠誠宜甄，可賜除授。」文帝元嘉二年，贊又遣司馬曹達奉表獻方物。贊死，弟珍立，遣使貢獻，自稱使持節、都督倭百濟新羅任那秦韓慕韓六國諸軍事、安東大將軍、倭國王，表求除正。詔除安東將軍、倭國王。珍又求除正倭洧等十三人平西、征虜、冠軍、輔國將軍等號，詔並聽之。二十年，倭國王濟遣使奉獻，復以為安東將軍、倭國王。二十八年，加使持節、都督倭新羅任那加羅秦韓慕韓六國諸軍事，安東將軍如故；並除所上二十三人職。濟死，世子興遣使貢獻。孝武大明六年，詔授興安東將軍、倭國王。興死，弟武立，自稱使持節、都督倭百濟新羅任那加羅秦韓慕韓七國諸軍事、安東大將軍、倭國王。順帝升明二年，遣使上表，言：「自昔祖禰，躬擐甲胄，跋涉山川，不遑寧處。東征毛人五十五國，西服眾夷六十六國，陵平海北九十五國。王道融泰，廓土遐畿，累葉朝宗，不愆於歲。道徑百濟，裝飾船舫，而句麗無道，圖欲見吞。臣亡考濟方欲大舉，奄喪父兄，使垂成之功，不獲一簣。今欲練兵申父兄之志，竊自假開府儀同三司，其餘咸各假授，以勸忠節」。詔除武使持節、都督倭新羅任那加羅秦韓慕韓六國諸軍事、安東大將軍、倭王。齊建元中，除武持節、都督倭新羅任那加羅秦韓慕韓六國諸軍事、鎮東大將軍。梁武帝即位，進武號征東大將軍。

　　其南有侏儒國，人長四尺。又南有黑齒國、裸國，去倭四千餘里，船行可一年至。又西南萬里有海人，身黑眼白，裸而醜，其肉美，行者或射而食之。

　　文身國在倭東北七千餘里，人體有文如獸，其額上有三文，文直者貴，文小者賤。土俗歡樂，物豐而賤，行客不齎糧。有屋宇，無城郭。國王所居，飾以金銀珍麗，繞屋為塹，廣一丈，實以水銀，雨則流于水銀之上。市用珍寶。犯輕罪者則鞭杖，犯死罪則置猛獸食之，有枉則獸避而不食，經宿則赦之。

　　大漢國在文身國東五千餘里，無兵戈，不攻戰，風俗並與文身國同而言語異。

扶桑國
　　扶桑國者，齊永元元年，其國有沙門慧深來至荊州，說云：「扶桑在大漢國東二萬餘里，地在中國之東。其土多扶桑木，故以為名。扶桑葉似桐，初生如筍，國人食之。實如梨而赤，績其皮為布，以為衣，亦以為錦。作板屋，無城郭。有文字，以扶桑皮為紙。無兵甲，不攻戰。其國法有南北獄，若有犯，輕罪者入南獄，重罪者入北獄。有赦則放南獄，不赦北獄。在北獄者男女相配，生男八歲為奴，生女九歲為婢。犯罪之身，至死不出。貴人有罪，國人大會，坐罪人于坑，對之宴飲分訣若死別焉。以灰繞之，其一重則一身摒退，二重則及子孫，三重者則及七世。名國王為乙祁。貴人第一者為對盧，第二者為小對盧，第三者為納咄沙。國王行有鼓角導從。其衣色隨年改易，甲乙年青，丙丁年赤，戊己年黃，庚辛年白，壬癸年黑。有牛角甚長，以角載物，至勝二十斛。有馬車、牛車、鹿車。國人養鹿如中國畜牛，以乳為酪。有赤梨，經年不壞。多蒲桃。其地無鐵有銅，不貴金銀。市無租估。其昏姻法，則婿往女家門外作屋，晨夕灑掃，經年而女不悅即驅之，相悅乃成昏。昏禮大抵與中國同。親喪七日不食，祖父母喪五日不食，兄弟伯叔姑姊妹三日不食。設座為神像，朝夕拜奠，不制衰絰。嗣王立，三年不親國事。其俗舊無佛法。宋大明二年，罽賓國嘗有比丘五人遊行其國，流通佛法經像，教令出家，風俗遂改。」

　　慧深又云：「扶桑東千餘里有女國，容貌端正，色甚潔白，身體有毛，發長委地。至二三月競入水則任娠，六七月產子。女人胸前無乳，項後生毛，根白，毛中有汁以乳子。百日能行，三四年則成人矣。見人驚避，偏畏丈夫。食鹹草如禽獸。鹹草葉似邪蒿，而氣香味鹹。梁天監六年，有晉安人度海，為風所飄至一島，登岸，有人居止，女則如中國，而言語不可曉。男則人身而狗頭，其聲如吠。其食有小豆，其衣如布。築土為牆，其形圓，其戶如竇云。」

西戎
　　河南、宕昌、鄧至、武興，其本並為氐、羌之地。自晉南遷，九州分裂，此等諸國，地分西垂，提挈于魏，時通江左。今采其舊土，編於西戎云。

河南國
　　河南王者，其先出自鮮卑慕容氏。初，慕容弈洛幹有二子，庶長曰吐谷渾，嫡曰廆洛幹。卒，廆嗣位，吐谷渾避之，西徙上隴，度枹罕，出涼州西南，至赤水而居之。地在河南，故以為號。事詳北史。其界東至疊川，西鄰于闐，北接高昌，東北通秦嶺，方千餘里，蓋古之流沙地焉。乏草木，少水潦，四時恒有冰雪，唯六七月雨雹甚盛。若晴則風飄沙礫，常蔽光景。其地有麥無穀。有青海方數百里，放牝馬其側，輒生駒，土人謂之龍種，故其國多善馬。有屋宇，雜以百子帳，即穹廬也。著小袖袍，小口褲，大頭長裙帽。女子被髮為辮。

　　其後吐谷渾孫葉延，頗識書記，自謂曾祖弈洛幹始封昌黎公，吾蓋公孫之子也。禮以王父字為氏，因姓吐谷渾，亦為國號。至其末孫阿豺，始通江左，受官爵。弟子慕延，宋元嘉末，又自號河南王。慕延死，從弟拾寅立，乃用書契，起城池，築宮殿。其小王並立宅國中。有佛法。拾寅死，子度易侯立。易侯死，子休留代立。齊永明中，以代為使持節、都督西秦河沙三州、鎮西將軍、護羌校尉、西秦河二州刺史。

　　梁興，進代為征西將軍。代死，子伏連籌襲爵位。天監十三年，遣使獻金裝馬腦鍾二口，又表於益州立九層佛寺，詔許焉。十五年，又遣使獻赤舞龍駒及方物。其使或歲再三至，或再歲一至。其地與益州鄰，常通商賈。普通元年，又奉表獻方物。籌死，子呵羅真立。大通三年，詔以為甯西將軍、護羌校尉、西秦河二州刺史。真死，子佛輔襲爵位，其世子又遣使獻白龍駒于皇太子。

宕昌國
　　宕昌國，在河南國之東、益州之西北隴西之地，西羌種也。宋孝武世，其王梁瑾忽始獻方物。梁天監四年，王梁彌博來獻甘草、當歸。詔以為使持節、都督河涼二州諸軍事、安西將軍、東羌校尉、河涼二州刺史、隴西公、宕昌王。佩以金章。彌博死，子彌泰立。大同七年，復策授以父爵位。其衣服風俗與河南略同。

鄧至國
　　鄧至國，居西涼州界，羌別種也。世號持節、平北將軍、西涼州刺史。宋文帝時，王象屈耽遣使獻馬。梁天監元年，詔以鄧至王象舒彭為督西涼州諸軍事，進號安北將軍。五年，舒彭遣使獻黃耆四百斤，馬四匹。其俗呼帽曰突何。其衣服與宕昌同。

武興國
　　武興國，本仇池。楊難當自立為秦王，宋文帝遣裴方明討之，難當奔魏。其兄子文德又聚眾葭蘆，宋因授以爵位。魏又攻之，文德奔漢中。從弟僧嗣又自立，復戍葭蘆，卒。文德弟文度立，以弟文弘為白水太守，屯武興。宋世以為武都王。武興之國自於此矣。難當族弟廣香又攻殺文度，自立為陰平王、葭蘆鎮主。死，子炅立。炅死，子崇祖立。崇祖死，子孟孫立。齊永明中，魏南梁州刺史仇池公楊靈珍據泥功山歸齊，齊武帝以靈珍為北梁州刺史、仇池公。文洪死，以族人集始為北秦州刺史、武都王。梁天監初，以集始為持節、都督秦雍二州諸軍事、輔國將軍、平羌校尉、北秦州刺史、武都王。靈珍為冠軍將軍。孟孫為假節、督沙州諸軍事、平羌校尉、沙州刺史、陰平王。集始死，子紹先襲爵位。二年，以靈珍為持節、督隴右諸軍事、左將軍、北涼州刺史、仇池王。十年，孟孫死，詔贈安沙將軍、北雍州刺史。子定襲封爵。紹先死，子智慧立。大同元年，克復漢中，智慧遣使上表，求率四千戶歸梁，詔許焉，即以為東益州。

　　其國東連秦嶺，西接宕昌。其大姓有苻氏、姜氏、梁氏。言語與中國同。著烏皁突騎帽，長身小袖袍，小口褲，皮褲。地植九穀。婚姻備六禮。知書疏。種桑麻。出紬絹布漆蠟椒等，山出銅鐵。

蠻
　　書云「蠻夷猾夏」，其作梗也已舊。及于宋之方盛，蓋亦屢興戍役，豈詩所謂「蠢爾蠻荊，大邦為讎。」者乎。今亦編錄以備諸蠻云爾。

　　荊、雍州蠻，盤瓠之後也，種落布在諸郡縣。宋時因晉于荊州置南蠻、雍州置甯蠻校尉以領之。孝武初，罷南蠻並大府，而寧蠻如故。蠻之順附者，一戶輸穀數斛，其餘無雜調。而宋人賦役嚴苦，貧者不復堪命，多逃亡入蠻。蠻無徭役，強者又不供官稅。結党連郡，動有數百千人，州郡力弱，則起為盜賊，種類稍多，戶口不可知也。所在多深險。居武陵者有雄溪、樠溪、辰溪、酉溪、武溪，謂之五溪蠻。而宜都、天門、巴東、建平、江北諸郡蠻所居皆深山重阻，人跡罕至焉。前世以來，屢為人患。

　　少帝景平二年，宜都蠻帥石寧等一百二十三人詣闕上獻。文帝元嘉六年，建平蠻張維之等五十人，七年，宜都蠻田生等一百一十三人，並詣闕獻見。其後，沔中蠻大動，行旅殆絕。天門漊中令宋矯之徭賦過重，蠻不堪命。十八年，蠻田向求等為寇，破漊中，虜掠百姓。荊州刺史衡陽王義季遣行參軍曾孫念討破之，免矯之官。二十年，南郡臨沮、當陽蠻反，縛臨沮令傅僧驥。荊州刺史南譙王義宣遣中兵參軍王諶討破之。

　　先是，雍州刺史劉道產善撫諸蠻，前後不附者，皆引出平土，多緣沔為居。及道產亡，蠻又反叛。至孝武出為雍州，群蠻斷道。台遣軍主沈慶之連年討蠻，所向皆平，事在慶之傳。

　　二十八年正月，龍山雉水蠻寇鈔涅陽縣，南陽太守朱韶遣軍討之，失利。韶又遣二千人系之，蠻乃散走。是歲，滍水諸蠻因險為寇，雍州刺史隨王誕遣使說之，又遣軍討沔北諸蠻。襲濁山、如口、蜀松三柴，克之，又圍鬥錢、柏義諸柴。蠻悉力距戰，軍大破之。

　　孝武大明中，建平蠻向光侯寇暴峽川，巴東太守王濟、荊州刺史朱修之遣軍討之。光侯走清江，清江去巴東千餘里。時巴東、建平、宜都、天門四郡蠻為寇，諸郡人戶流散，百不存一。明帝、順帝世尤甚，荊州為之虛弊云。

　　豫州蠻，稟君後也。盤瓠、稟君事，並具前史。西陽有巴水、蘄水、希水、赤亭水、西歸水，謂之五水蠻。所在並深岨，種落熾盛，曆世為盜賊。北接淮、汝，南極江、漢，地方數千里。

　　宋元嘉二十八年，西陽蠻殺南川令劉台。二十九年，新蔡蠻破大雷戍，略公私船入湖。有亡命司馬黑石逃在蠻中，共為寇。文帝遣太子步兵校尉沈慶之討之。孝武大明四年，又遣慶之討西陽蠻，大克獲而反。司馬黑石徒黨三人，其一名智，黑石號曰太公，以為謀主。一人名安陽，號譙王，一人名續之，號梁王。蠻文山羅等討禽續之，為蠻世財所篡，山羅等相率斬世財父子六人。豫州刺史王玄謨遣殿中將軍郭元封慰勞諸蠻，使縛送亡命。蠻乃執智、安陽二人，送詣玄謨。孝武使于壽陽斬之。

　　明帝初即位，四方反叛，及南賊敗於鵲尾，西陽蠻田益之、田義之、成邪財、田光興等起義，攻郢州克之。以益之為輔國將軍，都統四山軍事。又以蠻戶立宋安、光城二郡。以義之為宋安太守，光興為光城太守。封益之邊城縣王，成邪財陽城縣王。成邪財死，子婆思襲爵云。

西域諸國
　　玉門以西達於西海，考之漢史，通為西域，高昌迄于波斯，則其所也。自晉、宋以還，雖有時而至，論其風土，甚未能詳。今略備西域諸國，編之於次云。

高昌國
　　高昌國，初闞氏為主，其後為河西王沮渠茂虔弟無諱襲破之。其王闞爽奔於蠕蠕。無諱據之稱王，一世而滅于魏。其國人又推曲氏為王，名嘉，魏授為車騎將軍、司空公、都督秦州諸軍事、秦州刺史、金城郡公。在位二十四年卒，國諡曰昭武王。子子堅，子堅嗣位，魏授使持節、驃騎大將軍、散騎常侍、都督瓜州刺史、西平郡公、開府儀同三司、高昌王。

　　其國蓋車師之故地，南接河南，東近敦煌，西次龜茲，北鄰敕勒。置四十六鎮，交河田地高寧臨川橫截柳婆洿林新興由甯始昌篤進白力等鎮。官有四鎮將軍，及置雜號將軍、長史、司馬、門下校郎、中兵校郎、通事舍人、通事令史、諮議、諫議、校尉、主簿。國人言語與華略同。有五經、歷代史、諸子集。面貌類高麗，辮髪垂之於背。著長身小袖袍、縵襠褲。女子頭髮，辮而不垂，著錦纈纓絡環釧。昏姻有六禮。其地高燥，築土為城，架木為屋，土覆其上。寒暑與益州相似，備植九穀，人多噉面及牛羊肉。出良馬、蒲桃酒、石鹽。多草木，有草實如繭，繭中絲如細纑，名曰白疊子，國人取織以為布。布甚軟白，交市用焉。有朝烏者，旦旦集王殿前，為行列，不畏人，日出然後散去。

　　梁大同中，子堅遣使獻鳴鹽枕、蒲桃、良馬、氍獀等物。

滑國
　　滑國者，車師之別種也。漢永建元年，八滑從班勇擊北虜有功，勇上八滑為後部親漢侯。自魏、晉以來，不通中國。至梁天監十五年，其王厭帶夷栗陀始遣使獻方物。普通元年，遣使獻黃師子、白貂裘、波斯錦等物。七年，又奉表貢獻。

　　魏之居代都，滑猶為小國，屬蠕蠕。後稍強大，征其旁國波斯、渴盤陀、罽賓、焉耆、龜茲、疏勒、姑墨、于闐、句般等國，開地千餘里。土地溫暖，多山川，少樹木，有五穀。國人以面及羊肉為糧。其獸有師子、兩腳駱駝，野驢有角。人皆善騎射，著小袖長身袍，用金玉為帶。女人被裘，頭上刻木為角，長六尺，以金銀飾之。少女子，兄弟共妻。無城郭，氈屋為居，東向開戶。其王坐金床，隨太歲轉，與妻並坐接客。無文字，以木為契。與旁國通，則使旁國胡為胡書，羊皮為紙。無職官。事天神、火神，每日則出戶祀神而後食。其跪一拜而止。葬以木為槨。父母死，其子截一耳，葬訖即吉。其言語待河南人譯然後通。

　　呵跋檀、周古柯、胡密丹等國，並滑旁小國也。凡滑旁之國，衣服容貌皆與滑同。普通元年，使使隨滑使來貢獻方物。

白題國
　　白題國王姓支名史稽毅，其先蓋匈奴之別種胡也。漢灌嬰與匈奴戰，斬白題騎一人是也。在滑國東，去滑六日行，西極波斯。土地出粟、麥、瓜果，食物略與滑同。普通三年，遣使獻方物。

龜茲國
　　龜茲者，西域之舊國也。自晉度江不通，至梁普通二年，王尼瑞摩珠那勝遣使奉表貢獻。

于闐國
　　于闐者，西域之舊國也。梁天監九年，始通江左，遣使獻方物。十三年，又獻波羅婆步鄣。十八年，又獻琉璃罌。大同七年，又獻外國刻玉佛。

渴盤陀國
　　渴盤陀國，于闐西小國也。西鄰滑國，南接罽賓國，北連沙勒。國都在山谷中，城周回十餘里。國有十二城，風俗與于闐相類。衣古貝布，著長身小袖袍、小口褲。地宜小麥，資以為糧。多牛馬駱駝羊等。出好氈。王姓葛沙氏，梁中大同元年，始通江左，遣獻方物。

末國
　　末國，漢世且末國也。勝兵萬餘戶。北與丁零、東與白題、西與波斯接。土人剪發，著氊帽、小袖衣，為衫則開頸而縫前。多牛羊騾驢。其王安末深盤，梁普通五年，始通江左，遣使來貢獻。

波斯國
　　波斯國，其先有波斯匿王者，子孫以王父字為氏，因為國號。國有城周回三十二里，城高四丈，皆有樓觀。城內屋宇數百千間，城外佛寺二三百所。西去城十五里有土山，山非過高，其勢連接甚遠。中有鷲鳥噉羊，土人極以為患。國中有優缽曇花，鮮華可愛。出龍駒馬。咸池生珊瑚樹，長一二尺。亦有武魄、馬腦、真珠、玫瑰等，國內不以為珍。市買用金銀。昏姻法，下娉財訖，女婿將數十人迎婦。婿著金線錦袍、師子錦褲，戴天冠。婦亦如之。婦兄弟便來捉手付度，夫婦之禮，于茲永畢。國東與滑國、西及南俱與娑羅門國、北與泛栗國接。梁中大通二年，始通江左，遣使獻佛牙。

蠕蠕
　　北狄種類實繁，蠕蠕為族，蓋匈奴之別種也。魏自南遷，因擅其故地。無城郭，隨水草畜牧，以穹廬居。辮髪，衣錦小袖袍、小口褲、深雍韡。其地苦寒，七月流澌亙河。

　　宋升明中，遣王洪範使焉，引之共謀魏。齊建元三年，洪範始至。是歲通使，求並力攻魏。其相國刑基只羅回表，言：「京房讖云：'卯金卒，草肅應王。'曆觀圖緯，代宋者齊。」又獻師子皮褲褶。其國後稍侵弱，永明中，為丁零所破，更為小國而南移其居。梁天監十四年，遣使獻馬、貂裘。普通元年，又遣使獻方物。是後數歲一至焉。大同七年，又獻馬一匹，金一斤。

　　其國能以術祭天而致風雪，前對皎日，後則泥潦橫流，故其戰敗莫能追及。或於中夏為之，則不能雨，問其故，蓋以暖云。

　　論曰：自晉氏南度，介居江左，北荒西裔，隔礙莫通。至於南徼東邊。界壤所接，洎宋元嘉撫運，爰命干戈，象浦之捷，威震冥海。於是鞮譯相系，無絕歲時。以洎齊、梁，職貢有序。及侯景之亂，邊鄙日蹙。陳氏基命，衰微已甚，救首救尾，身其幾何。故西贐南琛，無聞竹素，豈所謂有德則來，無道則去者也。


Chinese text: This work was published before January 1, 1923, and is in the
public domain worldwide because the author died at least 100 years ago.
