顏延之
顏延之字延年，琅邪臨沂人也。曾祖含，晉右光祿大夫。祖約，零陵太守。父顒，護軍司馬。

延之少孤貧，居負郭，好讀書，無所不覽，文章冠絕當時。好飲酒，不護細行。年三十猶未昏。妹適東莞劉穆之子憲之。穆之聞其美才，將仕之，先欲相見，延之不往也。

後為宋武帝豫章公世子中軍行參軍。及武帝北伐，有宋公之授，府遣延之慶殊命。行至洛陽，周視故宮室，盡為禾黍，淒然詠黍離篇。道中作詩二首，為謝晦、傅亮所賞。

武帝受命，補太子舍人。雁門周續之隱廬山，儒學著稱。永初中，征詣都下，開館以居之。武帝親幸，朝彥畢至。延之宮官列卑，引升上席。上使問續之三義，續之雅仗辭辯，延之每以簡要連挫續之。上又使還自敷釋，言約理暢，莫不稱善。再遷太子中舍人。時尚書令傅亮自以文義一時莫及，延之負其才，不為之下，亮甚疾焉。廬陵王義真待之甚厚，徐羨之等疑延之為同異，意甚不悅。

少帝即位，累遷始安太守。領軍將軍謝晦謂延之曰：「昔荀勖忌阮咸，斥為始平郡，今卿又為始安，可謂'二始'。」黃門郎殷景仁亦謂之曰：「所謂人惡俊異，世疵文雅。」延之之郡，道經汨潭，為湘州刺史張邵祭屈原文以致其意。

元嘉三年，羨之等誅，徵為中書侍郎，轉太子中庶子，領步兵校尉，賞遇甚厚。延之既以才學見遇，當時多相推服，唯袁淑年倍小延之，不相推重。延之忿於眾中折之曰：「昔陳元方與孔元駿齊年文學，元駿拜元方於床下，今君何得不見拜？「淑無以對。

延之疏誕，不能取容當世，見劉湛、殷景仁專當要任，意有不平。常言：「天下事豈一人之智所能獨了」。辭意激揚，每犯權要。又少經為湛父柳後將軍主簿，至是謂湛曰：「吾名器不升，當由作卿家吏耳。」湛恨焉，言于彭城王義康，出為永嘉太守。延之甚怨憤，乃作五君詠，以述竹林七賢，山濤、王戎以貴顯被黜。詠嵇康云：「鸞翮有時鎩，龍性誰能馴。」詠阮籍云：「物故不可論，途窮能無慟。」詠阮咸云：「屢薦不入官，一麾乃出守。」詠劉伶云：「韜精日沈飲，誰知非荒宴。」此四句蓋自序也。湛及義康以其辭旨不遜，大怒，欲黜為遠郡。文帝與義康詔曰：「宜令思愆里閭，猶復不悛，當驅往東土；乃至難恕者，自可隨事錄之。」於是延之屏居不豫人間者七載。

中書令王球以名公子遺務事外，與延之雅相愛好，每振其罄匱。晉恭思皇后葬，應須百官，皆取義熙元年除身。以延之兼侍中，邑吏送劄，延之醉，投劄於地曰：「顏延之未能事生，焉能事死。」文帝嘗召延之，傳詔頻不見，常日但酒店裸袒輓歌，了不應對，他日醉醒乃見。帝嘗問以諸子才能，延之曰：「竣得臣筆，測得臣文，啜得臣義，躍得臣酒。」何尚之嘲曰：「誰得卿狂？」答曰：「其狂不可及。」尚之為侍中在直，延之以醉詣焉。尚之望見便陽眠，延之發簾熟視曰：「朽木難雕。」尚之謂左右曰：「此人醉甚可畏。」閒居無事，為庭誥之文以訓子弟。

劉湛誅後，起延之為始興王浚後軍諮議參軍、御史中丞。在任從容，無所舉奏。遷國子祭酒、司徒左長史。何尚之素與延之狎，書與王球曰：「延之有後命，教府無復光暉。」坐啟買人田不肯還直，尚書左丞荀赤松奏之曰：「求田問舍，前賢所鄙。延之唯利是視，輕冒陳聞，依傍詔恩，抵捍餘直，垂及周年，猶不畢了。昧利苟得，無所顧忌。延之昔坐事屏斥，復蒙抽進，而曾不悛革，怨誹無已。交遊闒茸，沈迷曲蘖，橫興譏謗，詆毀朝士。仰竊過榮，增憤薄之性，私恃顧眄，成強梁之心。外示寡求，內懷奔競，幹祿祈遷，不知極已。預宴班觴，肆詈上席。山海容含，每存遵養。愛兼雕蟲，未忍遐棄。而驕放不節，日月彌甚。臣聞聲問過情，孟軻所恥，況聲非外來，問由己出。雖心智薄劣，而高自比擬，客氣虛張，曾無愧畏。豈可復弼亮五教，增耀臺階。請以延之訟田不實，妄幹天聽，以強陵弱，免所居官。」詔可。後為秘書監，光祿勳，太常。時沙門釋慧琳以才學為文帝所賞，朝廷政事多與之謀，遂士庶歸仰。上每引見，常升獨榻，延之甚疾焉。因醉白上曰：「昔同子參乘，袁絲正色。此三台之坐，豈可使刑余居之。」上變色。

延之性既褊激，兼有酒過，肆意直言，曾無回隱，故論者多不與之，謂之顏彪。居身儉約，不營財利，布衣蔬食，獨酌郊野。當其為適，傍若無人。三十年，致事。

元凶弑立，以為光祿大夫。長子竣為孝武南中郎諮議參軍。及義師入討，竣定密謀，兼造書檄。劭召延之示以檄文，問曰：「此筆誰造？」延之曰：「竣之筆也。」又問：「何以知之？」曰：「竣筆體，臣不容不識。」劭又曰：「言辭何至乃爾？」延之曰：「竣尚不顧老臣，何能為陛下。」劭意乃釋，由是得免。

孝武登阼，以為金紫光祿大夫，領湘東王師。嘗與何偃同從上南郊，偃于路中遙呼延之曰：「顏公！」延之以其輕脫，怪之，答曰：「身非三公之公，又非田舍之公，又非君家阿公，何以見呼為公？」偃羞而退。

竣既貴重，權傾一朝，凡所資供，延之一無所受。器服不改，宅宇如舊，常乘羸牛車，逢竣鹵簿，即屏住道側。又好騎馬遨遊裏巷，遇知舊輒據鞍索酒，得必傾盡，欣然自得。嘗語竣曰：「平生不喜見要人，今不幸見汝。」見竣起宅，謂曰：「善為之，無令後人笑汝拙也。」表解師職，加給親信二十人。嘗早候竣，遇賓客盈門，竣方臥不起，延之怒曰：「恭敬撙節，福之基也。驕佷傲慢，禍之始也。況出糞土之中，而升雲霞之上，傲不可長，其能久乎。」

延之有愛姬，非姬食不飽，寢不安。姬憑寵，嘗蕩延之墜床致損，竣殺之。延之痛惜甚至，常坐靈上哭曰：「貴人殺汝，非我殺汝。」以冬日臨哭，忽見妾排屏風以壓延之，延之懼墜地，因病。孝建三年卒，年七十三。贈特進，諡曰憲子。

延之與陳郡謝靈運俱以辭采齊名，而遲速縣絕。文帝嘗各敕擬樂府北上篇，延之受詔便成，靈運久之乃就。延之嘗問鮑照己與靈運優劣，照曰：「謝五言如初發芙蓉，自然可愛。君詩若鋪錦列繡，亦雕繢滿眼。」延之每薄湯惠休詩，謂人曰：「惠休製作，委巷中歌謠耳，方當誤後生。」是時議者以延之、靈運自潘岳、陸機之後，文士莫及，江右稱潘、陸，江左稱顏、謝焉。竣字士遜，延之長子也。早有文義，為宋孝武帝撫軍主簿，甚被嘉遇，竣亦盡心補益。元嘉中，上不欲諸王各立朋黨，將召竣補尚書郎。江湛以為在府有稱，不宜回改，乃止。隨府轉安北、鎮軍、北中郎府主簿。

初，沙門釋僧含精有學義，謂竣曰：「貧道常見讖記，當有真人應符，名稱次第，屬在殿下。」後竣在彭城，嘗于親人敘之，言遂宣佈，聞于文帝。時元凶巫蠱事已發，故上不加推案。

孝武鎮尋陽，遷南中郎記室。三十年春，以父延之致仕，固求解職，賜假未發，而文帝崩問至，孝武舉兵入討，轉諮議參軍，領錄事，任總內外，並造檄書。孝武發尋陽，便有疾，自沈慶之以下並不堪相見，唯竣出入臥內，斷決軍機。時孝武屢經危篤，不任諮稟，凡厥眾務，竣皆專斷施行。

孝武踐阼，曆侍中、左衛將軍，封建城縣侯。孝建元年，轉吏部尚書，領驍騎將軍，留心選舉，自強不息。任遇既隆，奏無不可。後謝莊代竣領選，意多不行。竣容貌嚴毅；莊風姿甚美，賓客喧訴，常歡笑答之。人言顏竣瞋而與人官，謝莊笑而不與人官。

南郡王義宣、臧質等反，以竣兼領右將軍。義宣、質諸子藏匿建康、秣陵、湖熟、江寧縣界，孝武大怒，免丹陽尹褚湛之官，收四縣官長，以竣為丹陽尹，加散騎常侍。

先是，竣未有子，而大司馬江夏王義恭諸子為元凶所殺，至是各產男，上自為制名，名義恭子為伯禽，以比魯公伯禽，周公之子。名竣子為辟強，以比漢侍中辟強，張良之子也。

先是，元嘉中鑄四銖錢，輪郭形制與五銖同，用費損無利，故百姓不盜鑄。及孝武即位，又鑄孝建四銖，所鑄錢形式薄小，輪郭不成，於是人間盜鑄者雜以鉛錫，並不牢固。又翦鑿古錢以取其銅，錢轉薄小，稍違官式。雖重制嚴刑，人吏官長坐死免者相系，而盜鑄彌甚，百物踴貴，人患苦之。乃立品格，薄小無輪郭者悉加禁斷。始興公沈慶之議：「宜聽人鑄錢。置署，樂鑄之家皆居署內。去春所禁新品，一時施用，今鑄悉依此格。萬稅三千，嚴檢盜鑄，並禁翦鑿。數年之間，公私豐贍，銅盡事息，奸偽自止。禁鑄則銅轉成器，開鑄則器化為財。」上下其事於公卿，竣議曰：「今雲開署放鑄，誠所欲同，但慮采山事絕，器用日耗。銅既轉少，器亦彌貴。設器直一千，則鑄之減半，為之無利，雖令不行。」時議者又以銅難得，欲鑄二銖錢。竣又議曰：「今鑄二銖，恣行新細，于官無解於乏，而人奸巧大興，天下之貨將糜碎至盡。空曰嚴禁，而利深難絕，不過一二年間，其弊不可復救。此其甚不可一也。使奸人意騁，而貽厥愆謀，此又甚不可二也。富商得志，貧人因窘，此又甚不可三也。若使交益深重，尚不可行，況又未見利，而眾弊如此，失算當時，取笑百代乎。」前廢帝即位，鑄二銖，形式轉細，官錢每出，人間即模效之，而大小厚薄皆不及也。無輪郭，不磨鑢，如今之翦鑿者，謂之耒子錢。景和元年，沈慶之啟通私鑄，由是錢貨亂敗，一千錢長不盈三寸，大小稱此，謂之鵝眼錢；劣於此者謂之綖環錢。貫之以縷，入水不沈，隨手破碎，市井不復料數，十萬錢不盈一掬。斗米一萬，商貨不行。明帝初，唯禁鵝眼、綖環，其餘皆通用。復禁人鑄，官署亦廢，尋復普斷，唯用古錢。

竣自散騎常侍、丹陽尹加中書令，表讓中書令，見許。時歲旱人饑，竣上言禁餳一月，息米近萬斛。復代謝莊為吏部尚書，領太子右衛率，未拜，丁父憂。裁踰月，起為右將軍，丹陽尹如故。竣固辭，表十上不許。遣中書舍人戴明寶抱竣登車，載之郡舍。賜以布衣一襲，絮以彩綸，遣主衣就衣諸體。

竣藉蕃朝之舊臣，每極陳得失。上自即吉之後，宮內頗有醜論，又多所興造。竣諫爭懇切，並無所回避。上意甚不悅，多不見從。竣自謂才足幹時，恩舊莫比，當贊務居中，永執朝政。而所陳多不被納，疑上欲疏之，乃求出以卜時旨。大明元年，以為東揚州刺史。所求既許，便憂懼無計。至州又丁母艱，不許去職，聽送喪還都，恩待猶厚，竣彌不自安。每對親故，頗懷怨憤。又言朝廷違謬，人主得失。

及王僧達被誅，謂為所讒構，臨死陳竣前後忿懟，恨言不見從。僧達所言，頗相符會，上乃使御史中丞庾徽之奏竣：「窺覘國柄，潛圖久執。受任選曹，驅扇滋甚，出尹京輦，形勢彌放。傳詔犯憲，舊須啟聞，而竣以通訴忤己，輒加鞭辱，罔顧威靈，莫此為甚。懷挾奸數，包藏隱慝，豫聞中旨，罔不宣露。罰則委上，善必歸己，脅懼上宰，激動閭閻。末慮上聞，內懷猜懼，偽請東牧，以卜天旨。既獲出藩，怨詈方肆，反唇腹誹，方之已輕。前冬母亡，詔賜還葬，事畢不去，盤桓經時。方構間勳貴，造立同異，遂以己被斥外，國道將顛。兼行闕於家，早負世議，天倫怨毒，親交震駭。街談道說，非復風聲，宜加顯戮，以昭盛化。請以見事免竣所居官，下太常削爵土。」上未欲便加大戮，且止免官。竣頻啟謝罪，並乞性命。上愈怒，詔答曰：「憲司所奏，非宿昔所以相期。卿受榮遇，政當極此。訕訐怨憤，已孤本望，乃復過煩思慮，懼不全立，豈為下事上誠節之至邪。」

及竟陵王誕為逆，因此陷之，言通於誕。召御史中丞庾徽之於前立奏，奏成，詔先打折足，然後於獄賜死，妻息宥之以遠。子辟強徙交州，又于宮亭湖沈殺之。竣文集行於世。

竣弟測亦以文章見知，官至江夏王義恭大司馬錄事參軍。

以兄貴為憂，先竣卒。

明帝即位，詔曰：「延之昔師訓朕躬，情契兼重。前記室參軍、濟陽太守啜，伏事蕃朝，綢繆恩舊，可擢為中書侍郎。」奐，延之第三子也。

顏師伯字長深，竣族兄也。父邵，剛正有局力，為謝晦領軍司馬。晦鎮江陵，請為諮議參軍，領錄事，軍府之務悉委焉。邵慮晦有禍，求為竟陵太守。未及之郡，會晦見討，邵飲藥死。

師伯少孤貧，涉獵書傳，頗解聲樂。弟師仲妻，臧質女也。質為徐州，辟師伯為主簿。孝武為徐州，師伯仍為輔國安北行參軍。王景文時為諮議參軍，愛其諧敏，進之孝武，以為徐州主簿。善於附會，大被知遇。及去鎮，師伯以主簿送故。

孝武鎮尋陽，啟文帝請為南中郎府主簿，文帝不許，謂典簽曰：「中郎府主簿，那得用顏師伯。」孝武啟為長流正佐，帝又曰：「朝廷不能除之，郎可自板，然亦不宜署長流。」乃板為參軍刑獄。及討元凶，轉主簿。

孝武踐阼，以為黃門侍郎，累遷侍中。大明元年，封平都縣子。親幸隆密，群臣莫二。多納貨賄，家累千金。孝武嘗與師伯摴蒱，帝擲得雉，大悅，謂必勝。師伯後得盧，帝失色，師伯遽斂子曰：「幾作盧。」爾日，師伯一輸百萬。仍遷吏部尚書、右軍將軍。上不欲威權在下，前後領選者唯奉行文書，師伯專情獨斷，奏無不可。

七年，為尚書右僕射。時分置二選，陳郡謝莊、琅邪王曇生並為吏部尚書。師伯子舉周旋寒人張奇為公車令，上以奇資品不當，使兼市買丞，以蔡道惠代之。令史潘道棲、褚道惠、顏禕之、元從夫、任澹之、石道兒、黃難、周公選等抑道惠敕，使奇先到公車，不施行奇兼市買丞事。師伯坐以子預職，莊、曇生免官，道棲、道惠棄市，禕之等六人鞭杖一百。師伯尋領太子中庶人，雖被黜挫，受任如初。

孝武臨崩，師伯受遺詔輔幼主，尚書中事專以委之。廢帝即位，復還即真，加領衛尉。

師伯居權日久，天下輻協，遊其門者，爵位莫不踰分。多納貨賄，家產豐積，妓妾聲樂，盡天下之選，園池第宅，冠絕當時，驕奢淫恣，為衣冠所疾。又遷尚書僕射，領丹陽尹。廢帝欲親朝政，轉師伯為左僕射。以吏部尚書王景文為右僕射。奪其京尹，又分台任。師伯至是始懼，與柳元景謀廢立。

初，師伯專斷朝事，不與沈慶之參懷，謂令史曰：「沈公爪牙者耳，安得預政事。」慶之聞而切齒，乃泄其謀。尋與太宰江夏王義恭同誅，六子皆見殺。明帝即位，諡曰荒。

沈懷文
沈懷文字思明，吳興武康人也。祖寂，晉光祿勳。父宣，新安太守。

懷文少好玄理，善為文章，為楚昭王二妃詩，見稱於世。為江夏王義恭東合祭酒。丁父憂，新安郡送故豐厚，奉終禮畢，余悉班之親戚，一無所留。文帝聞而嘉之，賜奴婢六人。服闋，除尚書殿中郎。隱士雷次宗被征居鍾山，後南還廬江。何尚之設祖道，文義之士畢集。為連句詩，懷文所作尤美，辭高一座。隨王誕鎮襄陽，出為後軍主簿，與諮議參軍謝莊共掌辭令，領義成太守。

元嘉二十八年，誕當為廣州，欲以懷文為安南府記室，先除通直郎。懷文固辭南行，上不悅。弟懷遠納東陽公主養女王鸚鵡為妾，元凶行巫蠱，鸚鵡豫之，事泄，懷文因此失調，為治書侍御史。

元凶弑立，以為中書侍郎。孝武入討，呼之使作符檄，固辭。劭大怒，會殷沖救得免。托疾落馬，間行奔新亭，以為竟陵王誕驃騎錄事參軍、淮陵太守。時國哀未釋，誕欲起內齋。懷文以為不可，乃止。尋轉揚州中從事史。時議省錄尚書，懷文以為非宜，上議不從。遷別駕從事史。

及江夏王義恭遷西陽王子尚為揚州，居職如故。時熒惑守南斗，上乃廢西州舊館，使子尚移居東城以厭之。懷文曰：「天道示變，宜應之以德，今雖空西州，恐無益也。」不從，而西州竟廢。

大明二年，遷尚書吏部郎，時朝議欲依古制置立王畿，揚州移居會稽，猶以星變故也。懷文曰：「周制封畿，漢置司隸，各因時宜，非存相反。安人定國，其揆一也。苟人心所安，天亦從之。未必改今追古，乃致平一。神州舊壤，歷代相承，異于邊州，或置或罷。既物情不悅，容虧化本。」又不從。

三年，子尚移鎮會稽。遷撫軍長史，行府州事。時囚系甚多，動經年月，懷文到任，訊五郡九百三十六獄，眾咸稱平。入為侍中，寵待隆密。竟陵王誕據廣陵反，及城陷，士庶皆裸身鞭面然後加刑，聚所殺人首于石頭南岸，謂之髑髏山。懷文陳其不可，上不納。

孝武嘗有事圓丘，未至期而雨晦竟夜。明旦風霽，雲色甚美，帝升壇悅。懷文稱慶曰：「昔漢後郊祀太一，白日重輪，神光四燭。今陛下有事茲禮，而膏雨迎夜，清景麗朝，斯實聖明幽感所致，臣願與侍臣賦之。」上笑稱善。

揚州移會稽，上忿浙江東人情不和，欲貶其勞祿，唯西州舊人不改。懷文曰：「揚州徙居，既乖人情，一州兩格，尤失大體。」上不從。

懷文與顏竣、周朗素善，竣以失旨見誅，朗亦以忤意得罪。上謂懷文曰：「竣若知我殺之，亦當不敢如此。」懷文默然。又嘗以歲夕與謝莊、王景文、顏師伯被敕入省，未及進，景文因談言次稱竣、朗人才之美，懷文與相酬和。師伯後因語次白上，敘景文等此言。懷文屢經犯忤，至此上倍不悅。

上又壞諸郡士族以充將吏，並不服役，至悉逃亡。加以嚴制不能禁，乃改用軍法，得便斬之。莫不奔竄山湖，聚為盜賊。懷文又以為言。

齋庫上絹年調钜萬疋，綿亦稱此，期限嚴峻。人間買絹一疋至三二千，綿一兩三四百，貧者賣妻子，甚者或自縊死。懷文具陳人困，由是綿絹薄有所減，俄復舊。

子尚等諸皇子皆置邸舍，逐什一之利，為患遍天下。懷文又曰：「列肆販賣，古人所非。卜式明不雨之由，弘羊受致旱之責。若以用度不充，故宜量加減省。」不聽。

孝建以來，抑黜諸弟，廣陵平後，復欲更峻其科。懷文曰：「漢明不使其子比光武之子，前史以為美談。陛下既明管、蔡之誅，願崇唐、衛之寄。」及海陵王休茂誅，欲遂前議。太宰江夏王義恭探得密旨，先發議端，懷文固請不可，由是得息。

時游幸無度，太后六宮常乘副車在後。懷文與王景文每諫不宜亟出，後因從坐松樹下，風雨甚驟。景文曰：「卿可以言矣。」懷文曰：「獨言無繼，宜相與陳之。」江智深臥草側，亦謂之善。俄而被召俱入雉場，懷文曰：「風雨如此，非聖躬所宜。」景文又曰：「懷文所啟宜從。」智深未及有言，上方注弩，作色曰：「卿欲效顏竣邪？何以恒知人事。」又曰：「顏竣小子，恨不得鞭其面。」

上每宴集，在坐者咸令沈醉。懷文素不飲酒，又不好戲，上謂故欲異己。謝莊嘗誡懷文曰：「卿每與人異，亦何可久。」懷文曰：「吾少來如此，豈可一朝而變。非欲異物，性之所不能耳。」

五年，出為晉安王子勳征虜長史、廣陵太守。明帝坐朝正事畢，被遣還北，以女病求申，臨辭又乞停三日，訖猶不去，為有司所糾，免官，禁錮十年。既被免，賣宅還東。上大怒，收付廷尉賜死。

弟懷遠為始興王浚征北長流參軍，深見親待。坐納王鸚鵡為妾，孝武徙之廣州。刺史宗愨欲殺之，會南郡王義宣反，懷遠頗閑文筆，愨起義，使造檄書，並銜命至始興，與始興相沈法系論起義事。事平，愨具為陳請，由此見原。終孝武世不得還。前廢帝世歸，位武康令，撰南越志，及懷文文集並傳於世。懷文三子：淡、深、沖。

沖字景綽，涉獵文義，仕宋歷位撫軍正佐，兼記室。及懷文得罪被系，沖兄弟行謝，情哀貌苦，見者傷之。柳元景欲救懷文，言于孝武曰：「沈懷文三子塗炭不可見，願陛下速正其罪。」帝曰：「宜急殺之，使其意分。」竟殺之。元景為之歎息，沖兄弟以此知名。累遷司徒錄事。

齊武帝為江州，沖為征虜長史、尋陽太守。齊建元中，累遷太子中庶子。武帝在東宮，待以恩舊。及即位，轉御史中丞、侍中。永明四年，為五兵尚書。沖與兄淡、深名譽有優劣，世號為「腰鼓兄弟」。淡、深並曆御史中丞。兄弟三人皆為司直，晉、宋所未有也。

中丞案裁之職，被惡者多結怨。永明中，深彈吳興太守袁彖。建武中，彖從弟昂為中丞，到官數日，奏彈深子繢父在僦白幰車，免官禁錮。沖母孔氏在東，鄰家失火，疑為人所焚爇，大呼曰：「我三兒皆作御史中丞，與人豈有善者。方恐肌分骨散，何但焚如。」兄弟後並曆侍中，武帝方欲任沖，尋卒。追贈太常，諡曰恭子。

曇慶，懷文從父兄也。父發，員外散騎侍郎。曇慶仕宋位尚書左丞。時歲有水旱，曇慶議立常平倉以救人急，文帝納其言而事不行。

大明元年，為徐州刺史。時殿中員外將軍裴景仁助戍彭城，景仁本北人，多悉關中事。曇慶使撰秦記十卷，敘苻氏事，其書傳於世。

曇慶謹實清正，所蒞有稱績。常謂子弟曰：「吾處世無才能，圖作大老子耳。」世以長者稱之。卒于祠部尚書。

周朗
周朗字義利，汝南安成人也。父淳，宋初歷位侍中，太常。兄嶠尚武帝第四女宣城德公主。二女適建平王宏、廬江王褘。以貴戚顯官。朗少而愛奇，雅有風氣，與嶠志趨不同，嶠甚疾之。為江夏王義恭太尉參軍。

元嘉二十七年春，朝議北侵魏，當遣義恭出鎮彭城，為諸軍大統。朗聞之解職。及義恭出鎮，府主簿羊希從行，與朗書戲之，勸令獻奇進策。朗報書援引古義，辭意倜儻。

孝武即位，除建平王宏中軍錄事參軍。時普責百官讜言，朗上書陳述得失，多自矜誇。書奏忤旨，自解去職。

後為廬陵內史，郡界荒蕪，頗有野獸。母薛氏欲見獵，朗乃合圍縱火，令母觀之。火逸燒郡解，朗悉以秩米起屋，償所燒之限。稱疾去官，為州司所糾，還都謝孝武曰：「州司舉臣愆失多不允，臣在郡猛獸三食人，蟲鼠犯稼，以此二事上負陛下。」上變色曰：「州司不允，或可有之。蟲獸之災，甯關卿小物。」

朗尋丁母憂，每哭必慟，其餘頗不依居喪常節。大明四年，上使有司奏其居喪無禮。詔曰：「朗悖禮利口，宜合翦戮，微物不足亂典刑，特鎖付邊郡。」於是傳送甯州，於道殺之。朗族孫顒。

顒字彥倫，晉左光祿大夫顗七世孫也。祖虎頭，員外常侍。父恂，歸鄉相。

顒少為族祖朗所知，解褐海陵國侍郎。益州刺史蕭惠開賞異顒，攜入蜀，為厲鋒將軍，帶肥鄉、成都二縣令，仍為府主簿。常謂惠開性太險，每致諫，惠開不悅，答顒曰：「天險地險，王侯設險，但問用險何如耳。」隨惠開還都。

宋明帝頗好玄理，以顒有辭義，引入殿內，親近宿直。帝所為慘毒之事，顒不敢顯諫，輒誦經中因緣罪福事，帝亦為之小止。元徽中，詔為剡令，有恩惠，百姓思之。齊高帝輔政，為齊殿中郎。建元初，為長沙王后軍參軍、山陰令。還為文惠太子中軍錄事參軍。文惠在東宮，顒遷正員郎，始興王前軍諮議，直侍殿省，深見賞遇。

顒音辭辯麗，長於佛理，著三宗論言空假義。西涼州智林道人遺顒書深相讚美，言：「捉麈尾來四十餘載，頗見宗錄，唯此塗白黑無一人得者，為之發病，非意此音猥來入耳」。其論見重如此。顒於鍾山西立隱舍，休沐則歸之。

轉太子僕，兼著作，撰起居注。遷中書郎，兼著作如故。常遊侍東宮。少從外氏車騎將軍臧質家得衛恒散隸書法，學之甚工。文惠太子使顒書玄圃茅齋壁。國子祭酒何胤以倒薤書求就顒換之。顒笑答曰：「天下有道，丘不與易也。」

每賓友會同，顒虛席晤語，辭韻如流，聽者忘倦。兼善老、易，與張融相遇，輒以玄言相滯，彌日不解。清貧寡欲，終日長蔬，雖有妻子，獨處山舍。甚機辯，衛將軍王儉謂顒曰：「卿山中何所食？」顒曰：「赤米白鹽，綠葵紫蓼。」文惠太子問顒菜食何味最勝，顒曰：「春初早韭，秋末晚菘。」何胤亦精信佛法，無妻。太子又問顒：「卿精進何如何胤？」顒曰：「三塗八難，共所未免，然各有累。」太子曰：「累伊何？」對曰：「周妻何肉。」其言辭應變如此。

轉國子博士，兼著作如故。太學諸生慕其風，爭事華辯。始著四聲切韻行于時。後卒於官。子舍。

舍字升逸，幼聰穎，顒異之。臨終謂曰：「汝不患不富貴，但當將之以道德。」及長博學，尤精義理，善誦詩書，音韻清辯。弱冠秀才，除太學博士。從兄綿為剡縣，贓汙不少，籍沒資財，舍乃推宅助焉。

建武中，魏人吳苞南歸，有儒學。尚書僕射江祏招苞講，舍造坐折苞，辭理遒逸，由是名為口辯。王亮為丹陽尹，聞而悅之，辟為主簿，政事多委焉。遷太常丞。

梁武帝即位，吏部尚書范雲與顒素善，重舍才器，言之武帝，召拜尚書祠部郎。禮儀損益，多自舍出。先是，帝與諸王及吳平侯書皆云弟，舍立議，引武王、周公故事，皆曰汝，從之。

累遷鴻臚卿。時王亮得罪歸家，故人莫至，舍獨敦恩舊。及亮卒，身營殯葬，時人稱之。遷尚書吏部郎，太子右衛率，右衛將軍。雖居職屢徙，而常留省內，罕得休下。國史詔誥，儀體法律，軍旅謀謨，皆兼掌之。日夜侍上，豫機密二十餘年，未嘗離左右。帝以為有公輔器。

初，範雲卒，僉以沈約允當樞管，帝以約輕易不如徐勉，於是勉、舍同參國政。勉小嫌中廢，舍專掌權轄，雅量不及勉而清簡過之，兩人俱稱賢相。

時議國史，疑文帝紀傳之名。舍以為「帝紀之籠百事，如幹象之包六爻，今若追而為紀，則事無所包，若直書功德，則傳而非紀。應于上紀之前，略有仰述」。從之。

舍占對辯捷，嘗居直廬，語及嗜好，裴子野言從來不嚐食薑。舍應聲曰：「孔稱'不徹'，裴乃不嚐。」一坐皆悅。與人論謔，終日不絕，而竟不言漏泄機事，眾尤服之。性儉素，衣服器用，居處床席，如布衣之貧者。每入官府，雖廣廈華堂，閨閣重邃，舍居之則塵埃滿積。以荻為障，壞亦不修。曆侍中、太子詹事。普通五年，南津校尉郭祖深獲始興相白渦書，餉舍衣履及婢，以聞，坐免官。以右驍騎將軍知詹事。卒。上臨哭哀動左右，追贈侍中、護軍將軍，諡曰簡子。

初，帝銳意中原，群臣咸言不可，唯舍贊成之。普通中，累獻捷，帝思其功，下詔述其德美。以為「往者南司白渦之劾，恐外議謂朕有私，致此黜免。追愧若人一介之善，外可量加褒異，以旌善人」。舍集二十卷。二子弘義、弘信，弟子弘正。弘正字思行。父寶始，梁司徒祭酒。弘正幼孤，及弟弘讓、弘直俱為伯父舍所養。年十歲，通老子、周易。舍每與談論，輒異之，曰：「觀汝清理警發，後世知名，當出吾右。」河東裴子野深相賞納，請以女妻之。十五，召補國子生，仍于國學講易，諸生傳習其義。以季春入學，孟冬應舉，學司以日淺不許。博士到洽曰：「周郎弱冠講經，豈俟策試？」

普通中，初置司文義郎，直壽光省，以弘正為司義侍郎。弘正醜而不陋，吃而能談，俳諧似優，剛腸似直，善玄理，為當世所宗。藏法師于開善寺講說，門徒數百，弘正年少，未知名，著紅褌，錦絞髻，踞門而聽，眾人蔑之，弗譴也。既而乘間進難，舉坐盡傾，法師疑非世人，覘知，大相賞狎。劉顯將之尋陽，朝賢畢祖道，顯縣帛十匹，約曰：「險衣來者以賞之。」眾人競改常服，不過長短之間。顯曰：「將有甚於此矣。」既而弘正綠絲布褲，繡假種，軒昂而至，折標取帛。中大通三年，昭明太子薨，其嗣華容公不得立，乃以晉安王綱為皇太子。弘正奏記，請「抗目夷上仁之義，執子臧大賢之節」。其抗直守正如此。

常自稱有才無相，僕射徐勉掌選，以其陋不堪為尚書郎，乃獻書於勉，其言甚切。稍遷國子博士。學中有宋元凶講孝經碑，歷代不改，弘正始到官，即表刊除。時于城西立士林館，弘正居以講授，聽者傾朝野焉。弘正啟周易疑義凡五十條，又請釋乾坤二系，復詔答之。

後為平西邵陵王府諮議參軍，有罪應流徙，敕以賜幹陀利國。未去，寄系尚方。于獄上武帝講武詩，降敕原罪，仍復本位。

弘正博物，知玄象，善占候。大同末，嘗謂弟弘讓曰：「國家阨在數年，當有兵起，吾與汝不知何所逃之。」及武帝納侯景，弘正謂弘讓曰：「亂階此矣。」台城陷，弘正諂附王偉，又與周石珍合族，避景諱，改姓姬氏，拜太常。景將篡之際，使掌禮儀。

及王僧辯東討，元帝謂僧辯曰：「王師近次，朝士孰當先來？」王僧辯曰：「其周弘正乎。弘正智不後機，體能濟勝，無妻子之顧，有獨決之明，其餘碌碌不逮也。」俄而前部傳云弘正至，僧辯飛騎迎之。及見，歡甚，曰：「吾固知王僧達非後機者，公可坐吾膝上。」對曰：「可謂進而若將加諸膝，老夫何足以當。」僧辯即日啟元帝，元帝手書與弘正，仍遣使迎之，謂朝士曰：「晉氏平吳，喜獲二陸，今我討賊，亦得兩周。」及至，禮數甚優，朝臣無比。授黃門侍郎，直侍中省。俄遷左戶尚書，加散騎常侍。夏月著犢鼻褌，衣朱衣，為有司所彈。其放達如此。

元帝嘗著金樓子，曰：「余于諸僧重招提琰法師，隱士重華陽陶貞白，士大夫重汝南周弘正，其于義理清轉無窮，亦一時之名士也。」

弘正善清談，梁末為玄宗之冠。及侯景平，僧辯啟送秘府圖籍，敕弘正讎校。

時朝議遷都，但元帝再臨荊陝，前後二十餘年，情所安戀，不欲歸建業。兼故府臣僚皆楚人，並欲即都江陵，云：「建康蓋是舊都，雕荒已極。且王氣已盡，兼與北止隔一江，若有不虞，悔無所及。且臣等又聞荊南有天子氣，今其應矣。」元帝無去意。時尚書左僕射王褒及弘正咸侍，帝顧曰：「卿意何如？」褒等以帝猜忌，弗敢眾中公害，唯唯而已。褒後因清閒，密諫還丹陽甚切，帝雖納之，色不悅。及明日，眾中謂褒曰：「卿昨勸還建鄴，不為無理，吾昨夜思之，猶懷疑惑。」褒知不引納，乃止。他日，弘正乃正色諫，至於再三，曰：「若如士大夫，唯聖王所都，本無定處。至如黔首，未見入建鄴城，便謂未是天子，猶列國諸王。今日赴百姓之心，不可不歸建鄴。」當時頗相酬許。弘正退後，黃羅漢、宗懍乃言：「弘正、王褒並東人，仰勸東下，非為國計」。弘正竊知其言，他日乃復上前面折二人，曰：「若東人勸下東，謂之私計，西人勸住西，亦是私計不？」眾人默然，而人情並勸遷都。上又曾以後堂大集文武，其預會者四五百人，帝欲遍試人情，曰：「勸吾去者左袒。」於是左袒者過半。武昌太守朱買臣，上舊左右，而閹人也，頗有幹用，故上擢之。及是勸上遷，曰：「買臣家在荊州，豈不願官長住，但恐是買臣富貴，非官富貴邪！」上深感其言，卒不能用。

及魏平江陵，弘正遁歸建鄴。太平元年，授侍中，領國子祭酒，遷太帝卿、都官尚書。陳武帝授太子詹事。天嘉元年，遷侍中、國子祭酒，往長安迎宣帝。三年，自周還。廢帝嗣位，領都官尚書，總知五禮事。宣帝即位，遷特進，領國子祭酒，加扶。太建五年，授尚書右僕射。尋敕侍東宮講論語、孝經。太子以弘正德望素重，有師資之敬焉。

弘正特善玄言，兼明釋典，雖碩德名僧，莫不請質疑滯。六年，卒官，年七十九，贈侍中、中書監，諡曰簡子。所著周易講疏十六卷，論語疏十一卷，莊子疏八卷，老子疏五卷，孝經疏二卷，集二十卷，行於代。

子豫玄，年十四，與俱載入東，乘小船度岸，見藤花，弘正挽之，船覆俱溺，弘正僅免，豫玄遂得心驚疾。次子墳，尚書吏部郎。

弘讓性簡素，博學多通。始仕不得志，隱于句容之茅山，頻征不出。晚仕侯景，為中書侍郎，人問其故，對曰：「昔王道正直，得以禮進退，今乾坤易位，不至將害於人，吾畏死耳。」始彭城劉孝先亦辭辟命，隨兄孝勝在蜀。武陵建號，仕為世子府諮議參軍。二隱並獲譏於代。

弘讓承聖初，為國子祭酒。二年，為仁威將軍，城句容以居之，命曰仁威壘。陳天嘉初，以白衣領太常卿、光祿大夫，加金章紫綬。

弘讓弟弘直，字思方，幼而聰敏。仕梁為西中郎湘東王外兵記室參軍，與東海鮑泉、南陽宗懍、平原劉緩、沛國劉彀同掌書記。王出鎮江、荊二州，累除諮議參軍。及承制，封湘濱縣侯。累遷昌州刺史。

王琳之舉兵，弘直在湘州，琳敗，乃入陳，位太帝卿、光祿大夫，加金章紫綬。

弘直方雅敦厚，氣調高於次昆。或問三周孰賢，人曰：「若蜂腰矣」。太建七年卒。遺疏：「氣絕之後，便買市中見材小形者。斂以時服，古人通制，但下見先人，必須備禮，可著單衣裙衫故履。既應侍養，宜備紛帨，或逢善友，又須香煙，棺內唯安白布手巾粗香爐而已，此外無所用。」卒於家，年七十六。有集二十卷。

子確，字士潛，美容儀，寬大有行檢。博涉經史，篤好玄言。位都官尚書，禎明初卒。

史評
論曰：文人不護細行，古令之所同焉。由夫聲裁所知，故取忤於人者也。觀夫顏、謝之於宋朝，非不名高一代，靈運既以取斃，延之亦躓當年，向之所謂貴身，翻成害己者矣。士遜援筆數罪，陵讎犯難，餌彼慈親，棄之獸吻，以此為忠，無聞前誥。夫自忍其親，必將忍人之親，士遜自忘其孝，期以申人之孝，自非嚴父之辭允而義愜，則難乎免矣。師伯行己縱欲，好進忘退，既以此始，亦以此終，宜乎。懷文蹈履之地，足以追蹤古烈，孔母致懼中丞，其誡深矣。周朗始終之節，亦倜儻為尤。顒、舍父子，文雅不墜，弘正兄弟義業，幾乎德門者焉。


Chinese text: This work was published before January 1, 1923, and is in the
public domain worldwide because the author died at least 100 years ago.
