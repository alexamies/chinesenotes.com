列傳第十七

孔靖孔琳之殷景仁

季恭始察孝廉，累遷司徒左西掾，未拜，遭母憂。隆安五年，被起為山陰令，不就。

宋武帝東征孫恩，屢至會稽，過季恭宅，季恭正晝臥，有神人衣服非常，謂曰：「起！天子在門。」既而失之，遽出，適見帝，延入結交，執手曰：「卿後當大貴，願以身為托。」於是曲意禮接，贍給甚厚。

帝后討孫恩，時桓玄篡形已著，帝欲于山陰建義。季恭以山陰路遠，且玄未居極位，不如待其篡後，於京口圖之，帝亦以為然。時虞嘯父為會稽內史，季恭求為府司馬不得，乃出詣都。及帝定桓玄，以季恭為會稽內史，使齎封板拜授，正與季恭遇。季恭便回舟夜還，至即叩扉入郡。嘯父本為桓玄所授，聞玄敗，開門請罪。季恭慰勉，使且安所住，明日乃移。季恭到任，厘整浮華，翦罰遊惰，由是境內肅清。

累遷吳興太守，加冠軍。先是吳興頻喪太守，言項羽神為卞山王，居郡聽事，二千石常避之。季恭居聽事，竟無害也。遷尚書左僕射，固讓。義熙八年，復為會稽內史，修飾學校，督課誦習。十年，復為右僕射，又讓不拜。除領軍，加散騎常侍。

十二年致仕，拜金紫光祿大夫。是歲，武帝北伐，季恭求從，以為太尉軍諮祭酒。從平關、洛。

宋台初建，以為尚書令，又讓，乃拜侍中、特進、左光祿大夫。辭事東歸，帝親餞之戲馬台，百僚咸賦詩以述其美。及受命，加開府儀同三司，讓累年不受，薨以為贈。

子靈符，位丹陽尹，會稽太守，尋加豫章王子尚撫軍長史。靈符家本豐富，產業甚廣，又於永興立墅，周回三十三里，水陸地二百六十五頃，含帶二山，又有果園九處。為有司所糾，詔原之。而靈符答對不實，坐免。尋又復官。靈符愨實有材幹，不存華飾，每所蒞官，政績修理。廢帝景和中，犯忤近臣，為所讒構，遣使鞭殺之。二子湛之、深之於都賜死。明帝即位，追贈靈符金紫光祿大夫。

深之大明中為尚書比部郎。時安陸應城縣人張江陵與妻吳共罵母黃令死，黃忿恨自經死，已值赦。案律，子賊殺傷毆父母梟首，罵詈棄市，謀殺夫之父母亦棄市。會赦，免刑補冶。江陵罵母，母以自裁，重於傷毆。若同殺科則疑重，用傷毆及詈科則疑輕。制唯有打母遇赦猶梟首，無詈母致死會赦之科。深之議曰：「夫題裏逆心而仁者不入，名且惡之，況乃人事？故毆傷咒詛，法所不原，詈之致盡，則理無可宥。罰有從輕，蓋疑失善，求之文旨，非此之謂。江陵雖遇赦恩，故合梟首。婦本以義，愛非天屬，黃之所恨，情不在吳，原死補冶，有允正法。」詔如深之議，吳免棄市。

靈符弟靈運位著作郎。靈運子琇之。

琇之有吏能，仕齊為吳令。有小兒年十歲，偷刈鄰家稻一束，琇之付獄案罪。或諫之，琇之曰：「十歲便能為盜，長大何所不為。」縣中皆震肅。遷尚書左丞，又以職事知名。後兼左戶尚書，廷尉卿。出為臨海太守，在任清約。罷郡還，獻幹薑二千斤，齊武帝嫌其少，及知琇之清，乃歎息。出監吳興郡，尋拜太守，政稱清嚴。

明帝輔政，防備諸蕃，緻密旨於上佐，使便宜從事。隆昌元年，遷琇之晉熙王冠軍長史、江夏內史，行郢州事，欲令殺晉熙。琇之辭，不許，欲自引決，友人陸閑諫之，琇之不從，遂不食而死。

子臻，至太子舍人，尚書三公郎。臻子幼孫，梁甯遠枝江公主簿、無錫令。幼孫子奐。

奐字休文，數歲而孤，為叔父虔孫所養，好學善屬文。沛國劉顯以博學稱，每深相歎美，執其手曰：「昔伯喈墳素悉與仲宣，吾當希彼蔡君，足下無愧王氏。所保書籍，尋以相付。」

仕梁為尚書儀曹侍郎。時左戶郎沈炯為飛書所謗，將陷重辟，連官台閣，人懷憂懼，奐廷議理之，竟得明白。

侯景陷建鄴，朝士並被拘縶，或薦奐于賊率侯子鑒，乃脫桎梏，厚遇之，令掌書記。時子鑒景之腹心，朝士莫不卑屈，奐獨無所下。或諫奐曰：「不宜高抗。」奐曰：「吾性命有在，豈有取媚凶醜，以求全乎。」時賊徒剝掠子女，拘逼士庶，奐保持得全者甚眾。

尋遭母憂。時天下喪亂，皆不能終三年喪，唯奐及吳國張種在寇亂中，守法度，並以孝聞。

及景平，司徒王僧辯先下辟書，引為左西掾。梁元帝於荊州即位，征奐及沈炯，僧辯累表請留之。帝手敕報曰：「孔、沈二士，今且借公。」其為朝廷所重如此。

僧辯為揚州刺史，又補中從事史。時侯景新平，每事草創，憲章故事，無復存者。奐博物強識，甄明故實，問無不知，儀注體式，箋書表翰，皆出於奐。

陳武帝作相，除司徒左長史，遷給事黃門侍郎。齊遣東方老、蕭軌來寇，四方壅隔，糧運不繼，三軍取給，唯在都下，乃除奐建康令。武帝克日決戰，乃令奐多營麥飯，以荷葉裹之，一宿之間，得數萬裹。軍人旦食訖，盡棄其餘，因而決戰，大破賊。武帝受禪，遷太子中庶子。永定三年，除晉陵太守。晉陵自宋、齊以來為大郡，雖經寇擾，猶為全實，前後二千石多行侵暴，奐清白自守，妻子並不之官，唯以單船臨郡。所得秩俸，隨即分贍孤寡，郡中號曰神君。曲阿富人殷綺見奐居處儉素，乃餉以衣氈一具。奐曰：「太守身居美祿，何為不能辦此？但百姓未周，不容獨享溫飽。勞卿厚意，幸勿為煩。」

陳文帝即位，徵為御史中丞。奐性剛直，多所糾劾，朝廷甚敬憚之。又達於政體，每所奏，未嘗不稱善，百司滯事，皆付咨決。

遷散騎常侍，領步兵校尉、中書舍人。重除御史中丞，尋為五兵尚書。時文帝不豫，台閣眾事，並令僕射到仲舉共決。及帝疾篤，奐與宣帝及到仲舉並吏部尚書袁樞、中書舍人劉師知等入侍醫藥。文帝嘗謂奐等曰：「今三方鼎峙，宜須長君，朕欲近則晉成，遠隆殷法，卿等須遵此意。」奐乃流涕歔欷跪而對曰：「陛下禦膳違和，痊復非久，皇太子春秋鼎盛，聖德日躋，廢立之事，臣不敢聞。」帝曰：「古之遺直，復見之卿。」乃用奐為太子詹事。

廢帝即位，除散騎常侍、國子祭酒。出為南中郎康樂侯長史、尋陽太守，行江州事。宣帝即位，為始興王長史。奐在職清儉，多所規正，宣帝嘉之，賜米五百斛，並累降敕書，殷勤勞問。太建六年，為吏部尚書。八年，加侍中。時有事北邊，克復淮、泗，封賞敘用，紛紜重疊，奐應接引進，門無停賓。加以識鑒人物，詳練百氏，凡所甄拔，衣冠搢紳莫不悅服。

性耿介，絕諸請托，雖儲副之尊，公侯之重，溺情相及，終不為屈。始興王叔陵之在湘州，累諷有司，固求台鉉。奐曰：「袞章本以德重，未必皇枝。」因抗言于宣帝。帝曰：「始興那忽望公，且朕兒為公，須在鄱陽王后。」奐曰：「臣之所見，亦如聖旨。」後主時在東宮，欲以江總為太子詹事，令管記陸瑜言之奐。奐曰：「江有潘、陸之華，而無園、綺之實，輔弼儲貳，竊謂非材。」後主深以為恨，乃自言于宣帝。宣帝將許之，奐乃奏曰：「江總文華之人，今皇太子文華不少，無藉於總。如臣愚見，願選敦重之才，以居輔導。」帝曰：「誰可？」奐曰：「都官尚書王廓，代有懿德，識性敦敏，可以居之。」後主時亦在側，乃曰：「廓王泰之子，不可居太子詹事。」奐又曰：「宋朝范曄即範泰之子，亦為太子詹事。」後主固爭之，帝以總為詹事，由是忤旨。

初，後主欲官其私寵，微諷於奐，奐不從。及左僕射陸繕遷職，宣帝欲用奐代繕，已草詔訖，後主抑遂不行。

十四年，為散騎常侍、金紫光祿大夫，領前軍將軍。未行，改領弘范宮衛尉。至德元年卒，年七十餘。有集十五卷，彈文四卷。子紹安、紹薪、紹忠。紹忠字孝揚，亦有才學，位太子洗馬、鄱陽王東曹掾。

孔琳之字彥琳，會稽山陰人也。曾祖群，晉御史中丞。祖沈，丞相掾。父廞，光祿大夫。

琳之強正有志力，少好文義，解音律，能彈棋，妙善草隸。桓玄輔政為太尉，以為西合祭酒。玄時議欲廢錢用穀帛，琳之議曰：

洪範八政，以貨次食，豈不以交易之所資，為用之至要者乎。故聖王制無用之貨，以通有用之財，既無毀敗之費，又省難運之苦，此錢所以嗣功龜貝，歷代不廢者也。穀帛為寶，本充衣食，今分以為貨，則致損甚多，又勞煩于商販之手，耗棄於割截之用，此之為弊，著於自曩。故鍾繇曰：「巧偽之人，競濕穀以要利，制薄絹以充資。」魏世制以嚴刑，弗能禁也。是以司馬芝以為「用錢非徒豐國，亦所以省刑」。今既用而廢之，則百姓頓亡其利，是有錢無糧之人，皆坐而饑困，此斷之之弊也。魏明帝時，錢廢穀用四十年矣，以不便於人，乃舉朝大議，精才達政之士，莫不以為宜復用錢。彼尚舍穀帛而用錢，足以明穀帛之弊著於已試也。

玄又議復肉刑，琳之以為：

唐虞象刑，夏禹立辟，蓋淳薄既異，致化不同。書曰：「世輕世重」，言隨時也。夫三代風純而事簡，故罕蹈刑辟，季末俗巧而務殷，故動陷憲網。若三千行于叔世，必有踴貴之尤，此五帝不相循法，肉刑不可悉復者也。漢文發仁惻之意，傷自新之路莫由，革古創制，號稱刑厝；然名輕而實重，反更傷人。故孝景嗣位，輕之以緩，緩而人慢，又不禁邪。期於刑罰之中，所以見美於昔，歷代詳論而未獲厥中者也。兵荒已後，罹法更多，棄市之刑，本斬右趾，漢文一謬，承而弗革，所以前賢悵恨，議之而未辯。鍾繇、陳群之意雖小有不同，欲以右趾代棄市。若從其言，則所活者眾矣。降死之生，誠為輕法，可以全其性命，蕃其產育，仁既濟物，功亦益眾。又今之所患，逋逃為先，屢叛不革，宜令逃身靡所，亦以肅戒未犯，永絕惡原。至於餘條，宜且依舊。玄好人附悅，而琳之不能順旨，是以不見知。累遷尚書左丞，揚州中從事史，所居著績。

時責眾官獻便宜，議者以為宜修庠序，恤典刑，審官方，明黜陟，舉逸拔才，務農簡調。琳之於眾議之外，別建言曰：

夫璽印者，所以辨章官爵，立契符信。官莫大于皇帝，爵莫尊于公侯，而傳國之璽，歷代遞用，襲封之印，弈世相傳。貴在仍舊，無取改作。今世唯尉一職獨用一印，至於內外群官，每遷悉改，討尋其義，私所未達。若謂官各異姓，與傳襲不同，則未若異代之為殊也；若論其名器，雖有公卿之貴，未若帝王之重；若以或有誅夷之臣，忌其凶穢，則漢用秦璽，廷祚四百，未聞以子嬰身戮國亡而棄不佩。帝王公侯之尊，不疑於傳璽，人臣眾僚之卑，何嫌于即印？載籍未聞其說，推例自乖其准，而終年刻鑄，喪功消實，金銀銅炭之費，不可稱言，非所以因循舊貫，易簡之道。愚請眾官即用一印，無煩改作，若新置官，又官多印少，文或零失，然後乃鑄，則仰裨天府，非唯小益。

又曰：

凶門柏裝，不出禮典，起自末代，積習生常，遂成舊俗，爰自天子達于庶人。誠行之有由，卒革必駭；然苟無關於情，而有愆禮度，存之未有所明，去之未有所失，固當式遵先典，厘革後謬，況復兼以游費，實為人患者乎。凡人士喪儀，多出閭里，每有此須，動十數萬，損人財力，而義無所取。至於寒庶，則人思自竭，雖復室如懸罄，莫不傾產單財，所謂「葬之以禮」，其若此乎？謂宜一罷凶門之式。遷尚書吏部郎。義熙十一年，除宋武帝平北、征西長史，遷侍中。宋台初建，除宋國侍中。永初二年，為御史中丞，明憲直法，無所屈橈，奏劾尚書令徐羨之虧違憲典。時羨之領揚州刺史，琳之弟璩之為中從事，羨之使璩之解釋琳之，使停寢其事。琳之不許，曰：「我觸忤宰相，政當罪止一身。汝必不應從坐，何須勤勤邪。」自是百僚震肅，莫敢犯禁。武帝甚嘉之，行經蘭台，親加臨幸。遷祠部尚書，不事產業，家尤貧素。景平元年卒，追贈太常。

子邈有父風，官至揚州中從事。邈子覬。

覬字思遠，少骨鯁有風力，以是非為己任。口吃，好讀書，早知名。歷位中書黃門侍郎。初，晉安帝時，散騎常侍選望甚重，與侍中不異，其後職任閒散，用人漸輕。孝建三年，孝武欲重其選，於是吏部尚書顏竣奏以覬及司徒左長史王景文應舉。帝不欲威權在下，其後分吏部尚書置二人以輕其任。侍中蔡興宗謂人曰：「選曹要重，常侍閑淡，改之以名而不以實，雖主意欲為輕重，人心豈可變邪？」既而常侍之選復卑，選部之貴不異。

大明元年，徙太子中庶子，領翊軍校尉，曆秘書監，廷尉卿，為御史中丞。鞭令史，為有司所糾，原不問。

六年，除安陸王子綏後軍長史、江夏內史。性使酒仗氣，每醉輒彌日不醒，僚類間多所陵忽，尤不能曲意權幸，莫不畏而疾之。居常貧罄，無有豐約，未嘗關懷。為府長史，典簽諮事，不呼前不敢前，不令去不敢去。雖醉日居多，而明曉政事，醒時判決，未嘗有壅。眾咸曰：「孔公一月二十九日醉，勝世人二十九日醒也。」孝武每欲引見，先遣人覘其醉醒。

性真素，不尚矯飾，遇得寶玩，服用不疑，而他物粗敗，終不改易。時吳郡顧覬之亦尚儉素，衣裘器服皆擇其陋者。宋世清儉，稱此二人。

覬弟道存、從弟徽，頗營產業，二弟請假東還，覬出渚迎之，輜重十餘船，皆是綿絹紙席之屬。覬見之偽喜，謂曰：「我比乏，得此甚要。」因命置岸側，既而正色謂曰：「汝輩忝預士流，何至還東作賈客邪？」命燒盡乃去。

先是，庾徽之為御史中丞，性豪麗，服玩甚華，覬代之，衣冠器用莫不粗率。蘭台令史並三吳富人，咸有輕之之意。覬蓬首緩帶，風貌清嚴，皆重跡屏氣，莫敢欺犯。庾徽之字景猷，潁川鄢陵人也，後卒于南東海太守。

覬後為司徒左長史，道存代覬為後軍長史、江夏內史。時東土大旱，都邑米貴，一斗將百錢。道存慮覬甚乏，遣吏載五百斛米餉之。覬呼吏謂之曰：「我在彼三載，去官之日，不辦有路糧。郎至彼未幾，那能得此米邪？可載米還彼。」吏曰：「自古以來無有載米上水者，都下米貴，乞於此貨之。」不聽，吏乃載米而去。

永光元年，遷侍中，後為尋陽王右軍長史、行會稽郡事。明帝即位，召為太子詹事，遣故佐平西司馬庾業為右軍司馬，代覬行會稽郡事。時上流反叛，上遣都水使者孔璪入東慰勞。璪至，說覬以廢帝侈費，倉儲耗盡，都下罄匱，資用已竭；今南北並起，遠近離叛，若擁五郡之銳，招動三吳，事無不克。覬然其言，遂發兵馳檄。覬子長公，璪二子淹、玄並在都，馳信密報，泰始二年正月，並逃叛東歸。遣書要吳郡太守顧琛，琛以母年篤老，又密邇建鄴，與長子寶素謀議未判。少子寶先時為山陰令，馳書報琛，以南師已近，朝廷孤弱，不時順從，必有覆滅之禍。覬前鋒軍已度浙江，琛遂據郡同反。吳興太守王曇生、義興太守劉延熙、晉陵太守袁標一時回應。

庾業既東，明帝即以代延熙為義興，以延熙為巴陵王休若鎮東長史。業至長塘湖，即與延熙合。明帝遣建威將軍沈懷明東討，尚書張永系進。巴陵王休若董統東討諸軍。時覬所遣孫曇瓘等軍頓晉陵九里，部陣甚盛。懷明至奔牛，所領寡弱，張永至曲阿，未知懷明安否，退還延陵就休若。諸將帥咸勸退破岡，休若宣令敢有言退者斬，眾小定。軍主劉亮又繼至，兵力轉集，人情乃安。

時齊高帝率軍東討，與張永等於晉陵九里曲結營，與東軍相持。上遣積射將軍江方興、南台御史王道隆至晉陵視賊形勢，賊帥孫曇瓘、程扞宗、陳景遠凡有五城，互相連帶。扞宗城猶未固，道隆率所領急攻之，俄頃城陷，斬扞宗首。劉亮果勁，便刀楯，乃負楯而進，直入重柵，眾軍因之，即皆摧破。齊高帝與永等乘勝馳擊之，又大破之。曇瓘因此敗走，孔璪與曇生焚倉庫，奔錢唐。

會稽聞西軍稍近，將士多奔亡，覬不能復製。上虞令王晏起兵攻郡，覬憂遽不知所為。其夕率千人聲雲東討，實趨石賜。遇潮涸不得去，眾叛都盡，門生載以小船，竄於山脊村。村人縛以送晏，晏調曰：「此事孔璪所為，無豫卿事，可作首辭，當相為申上。」覬曰：「江東處分，莫不由身，委罪求活，便是君輩行意耳。」晏乃斬之東合外。臨死求酒，曰：「此是平生所好。」顧琛、王曇生、袁標等並詣吳喜歸罪，喜皆宥之。東軍主凡七十六人，於陣斬十七人，餘皆原宥。

覬之起兵也，夢行宣陽門道上，顧望皆丘陵。覬寤，私告人曰：「丘陵者弗平，建康其殆難克。」

覬弟道存，位黃門吏部郎、南郡太守。晉安王子勳建偽號，以為侍中，行雍州事，事敗見殺。

殷景仁，陳郡長平人也。曾祖融，晉太常。祖茂之，特進、左光祿大夫。父道裕，早亡。

景仁少有大成之量，司徒王謐見而以女妻之。為宋武帝太尉行參軍，歷位中書侍郎。景仁不為文而敏有思致，不談義而深達理，至於國典朝儀，舊章記注，莫不撰錄，識者知其有當世之志也。

嘗建議請百官舉才，以所薦能否黜陟，武帝甚知之。少帝即位，補侍中，累表辭讓。優詔申其請，以為黃門侍郎，曆左衛將軍。文帝即位，委遇彌厚。俄遷侍中，左衛如故。時與王華、王曇首、劉湛四人並為侍中，以風力局幹，冠冕一時，同升之美，近代莫及。元嘉三年，車駕征謝晦，司徒王弘入居中書下省，景仁長直，共掌留任。晦平，代到彥之為中領軍，侍中如故。

文帝所生章太后早亡，上奉太后所生蘇氏甚謹。六年，蘇氏卒，車駕親往臨哭，詔欲遵二漢推恩之典。景仁議以為「漢氏推恩加爵，于時承秦之弊，儒術蔑如，懼非盛明所宜軌蹈。晉監二代，朝政之所因，君舉必書，哲王之所慎。體至公者懸爵賞於無私，奉天統者每屈情以申制，所以作孚萬國，貽則後昆」。上從之。

丁母憂，葬竟，起為領軍將軍，固辭。上使綱紀代拜，遣中書舍人周赳輿載詣府。服闋，遷尚書僕射。太子詹事劉湛代為領軍，湛與景仁素善，皆被遇于武帝，俱以宰相許之。湛常居外任。會王弘、王華、王曇首相系亡，景仁引湛還朝，共參朝政。湛既入，以景仁位遇本不踰己，一旦居前，意甚憤憤。知文帝信仗景仁，不可移奪，乃深結司徒彭城王義康，欲倚宰相之重以傾之。十二年，景仁遷中書令、護軍將軍，僕射如故，尋復加領吏部。湛愈怒，義康納湛言，毀景仁于文帝，帝遇之益隆。景仁密陳相王權重，非社稷計，上以為然。景仁對親舊歎曰：「引之令入，便噬人。」乃稱疾請解，不見許，使停家養病。湛議欲遣人若劫盜者於外殺之，以為文帝雖知，當不能傷至親之愛。上微聞之，徙景仁於西掖門外晉鄱陽主第，以為護軍府。密邇宮禁，故其計不行。

景仁臥疾者五年，雖不見上，而密函去來，日中以十數，朝政大小必以問焉。影跡周密，莫有窺其際者。及將收湛之日，景仁便拂拭衣冠。寢疾既久，左右皆不悟其意。其夜，上出華林園延賢堂召之，景仁猶稱腳疾，小床輿以就坐，誅討處分，一皆委之。

代義康為揚州刺史，僕射、吏部如故。遣使者授印綬，主簿代拜畢，便覺疾甚，情理乖錯。性本寬厚，而忽更苛暴，問左右曰：「今年男婚多，女嫁多？」是冬大雪，景仁乘輿出廳事觀望，忽驚曰：「當閣何得有大樹？」既而曰：「我誤耳。」疾篤，文帝謂不利在州，使還住僕射下省。為州凡月餘日卒，或云見劉湛為祟。追贈侍中、司空，諡曰文成公。大明五年，孝武行經景仁墓，詔遣致祭。

子道矜，幼而不慧，位太中大夫。道矜子恒，明帝時，位侍中、度支尚書。屬父疾積久，為有司所奏。詔曰：「道矜生便有病，更無橫疾；恒因愚習惰，久妨清序，可除散騎常侍。」淳字粹遠，景仁從祖弟也。祖允，晉太常。父穆，以和謹致稱，自五兵尚書為宋武帝相國左長史。元嘉中，位特進、右光祿大夫，領始興王師。卒官，諡曰元子。

淳少好學，有美名，曆中書黃門侍郎。黃門清切，直下應留下省，以父老特聽還家。高簡寡言，早有清尚，愛好文義，未嘗違舍。在秘書閣撰四部書大目，凡四十卷，行於世。元嘉十一年卒，朝廷痛惜之。

子孚有父風。嘗與侍中何勖共食，孚羹盡，勖云：「益殷蓴羹。」勖司空無忌子也，孚徐輟箸曰：「何無忌諱。」孚位吏部郎，為順帝撫軍長史。

子臻字後同，幼有名行，袁粲、褚彥回並賞異之。每造二公之席，輒清言畢景。王儉為丹陽尹，引為郡丞。袁昂先拜秘書丞，求臻為到省表。臻答曰：「何不見倩拜，而見倩作表。」遂不為作。歷位太子洗馬。

淳弟沖字希遠，位御史中丞，有司直之稱。再遷度支尚書。元凶妃即淳女，而沖在東宮為劭所知遇。劭弑立，以為司隸校尉。沖有學義文辭，劭使為尚書符，罪狀孝武，亦為劭盡力。建鄴平，賜死。

沖弟淡字夷遠，亦曆黃門吏部郎，太子中庶子。大明中，又以文章見知。

論曰：季恭命偶興王，恩深惟舊，及位致崇寵，而每存謙挹。觀夫持滿之戒，足以追蹤古人。琇之貞素之風，不踐無義之地。易曰：「王臣蹇蹇，其動也直。」休文行己之度，可謂近之。琳之二議，深達變通之道。覬持身之節，亦曰一時之良，而聽言則悖，晚致覆沒，痛矣哉！景仁遠大之情，著于初筮，元嘉之盛，卒致宗臣，言聽計從，於斯為重，美矣乎。


Chinese text: This work was published before January 1, 1923, and is in the
public domain worldwide because the author died at least 100 years ago.
