臧榮緒 吳苞 徐伯珍 沈麟士 阮孝緒 鄧郁 陶弘景 諸葛璩 劉慧斐 范元琰 庾詵 張孝秀 庾承先 馬樞
目录
1	臧榮緒
2	吳苞
3	徐伯珍
4	沈麟士
5	阮孝緒
6	鄧郁
7	陶弘景
8	諸葛璩
9	劉慧斐
10	范元琰
11	庾詵
12	張孝秀
13	庾承先
14	馬樞
15	【論】
臧榮緒
臧榮緒，東莞莒人也。祖奉先，建陵令。父庸人，國子助教。

榮緒幼孤，躬自灌園，以供祭祀。母喪後，乃著嫡寢論，掃灑堂宇，置筵席，朔望輒拜薦焉，甘珍未嘗先食。純篤好學，括東、西晉為一書，紀錄志傳百一十卷。隱居京口教授。

齊高帝為揚州刺史，征榮緒為主簿，不到。建元中，司徒褚彥回啟高帝稱述其美，以置秘閣。榮緒惇愛五經，謂人曰：「昔呂尚奉丹書，武王致齋降位，李、釋教誡，並有禮敬之儀，因甄明至道。」乃著拜五經序論。常以宣尼庚子日生，其日陳五經拜之。自號披褐先生。又以飲酒亂德，言常為誡。永明六年卒。初，榮緒與關康之俱隱在京口，時號為二隱。

吳苞
吳苞字天蓋，一字懷德，濮陽鄄城人也。儒學，善三禮及老、莊。宋泰始中過江，聚徒教學。冠黃葛巾，竹麈尾，蔬食二十餘年。與劉瓛俱于褚彥回宅講授。瓛講禮，苞講論語、孝經，諸生朝聽瓛，晚聽苞也。

齊隆昌元年，徵為太學博士，不就。始安王遙光及江祏、徐孝嗣共為立館於鍾山下教授，朝士多到門焉，當時稱其儒者。自劉瓛以後，聚徒講授，唯苞一人而已。以壽終。時有趙僧岩、蔡薈，皆有景行，慕苞為人。

僧岩，北海人。寥廓無常，人不能測。與劉善明友。善明為青州，欲舉為秀才，大驚，拂衣而去。後忽為沙門，棲遲山谷，常以一壺自隨。一旦謂弟子曰：「吾今夕當死。壺中大錢一千，以通九泉之路，蠟燭一挺，以照七尺之屍。」至夜而亡。時人以為知命。

蔡薈字休明，陳留人。清抗不與俗人交。李撝謂江學曰：「古人稱安貧清白曰夷，涅而不緇曰白，至如蔡休明者，可不謂之夷白乎。」

又有魯國孔嗣之字敬伯，宋時與齊高帝俱為中書舍人，並非所好。自廬江郡守去官，隱居鍾山。朝廷以為太中大夫，卒。

徐伯珍
徐伯珍字文楚，東陽太末人也。祖、父並郡掾史。伯珍少孤貧，學書無紙，常以竹箭、箬葉、甘蕉及地上學書。山水暴出，漂溺宅舍，村鄰皆奔走，伯珍累床而坐，誦書不輟。叔父璠之與顏延之友善，還祛蒙山立精舍講授，伯珍往從學。積十年，究尋經史，遊學者多依之。太守琅邪王曇生、吳郡張淹並加禮辟，伯珍應召便退，如此者凡十二焉。征士沈儼造膝談論，申以素交。吳郡顧歡擿出尚書滯義，伯珍詶答，甚有條理，儒者宗之。好釋氏、老、莊，兼明道術。歲嘗旱，伯珍筮之，如期而雨。舉動有禮，過曲木之下，趍而避之。早喪妻，晚不復重娶，自比曾參。

宅南九里有高山，班固謂之九岩山，後漢龍丘萇隱處也。山多龍須檉柏，望之五采，世呼為婦人岩。二年，伯珍移居之，階戶之間，木生皆連理。門前生梓樹，一年便合抱。館東石壁，夜忽有赤光洞照，俄爾而滅。白雀一雙棲其戶牖，論者以為隱德之感焉。刺史豫章王辟議曹從事，不就。家甚貧窶，兄弟四人皆白首相對，時人呼為「四皓」。建武四年卒，年八十四。受業生凡千餘人。

伯珍同郡婁幼瑜字季玉，亦聚徒教授，不應徵辟，彌為臨川王映所賞異，著禮捃拾三十卷。

沈麟士
沈麟士字雲禎，吳興武康人也。祖膺期，晉太中大夫。父虔之，宋樂安令。

麟士幼而俊敏，年七歲，聽叔父岳言玄。賓散，言無所遺失。嶽撫其肩曰：「若斯文不絕，其在爾乎。」及長，博通經史，有高尚之心。親亡，居喪盡禮。服闋，忌日輒流淚彌旬。居貧織簾誦書，口手不息，鄉里號為織簾先生。嘗為人作竹誤傷手，便流淚而還。同作者謂曰：「此不足損，何至涕零。」答曰：「此本不痛，但遺體毀傷，感而悲耳。」嘗行路，鄰人認其所著屐，麟士曰：「是卿屐邪？」即跣而反。鄰人得屐，送前者還之，麟士曰：「非卿屐邪？」笑而受之。

宋元嘉末，文帝令僕射何尚之抄撰五經，訪舉學士，縣以麟士應選。不得已至都，尚之深相接。及至，尚之謂子偃曰：「山藪故多奇士，沈麟士，黃叔度之流也，豈可澄清淆濁邪。汝師之。」

麟士嘗苦無書，因遊都下，曆觀四部畢，乃歎曰：「古人亦何人哉。」少時稱疾歸鄉，不與人物通。養孤兄子，義著鄉曲。或勸之仕，答曰：「魚縣獸檻，天下一契。聖人玄悟，所以每履吉先。吾誠未能景行坐忘，何為不希企日損。」乃作玄散賦以絕世。太守孔山士辟不應，宗人徐州刺史曇慶、侍中懷文、左率勃來候之，麟士未嘗答也。

隱居余不吳差山，講經教授，從學士數十百人，各營屋宇，依止其側，時為之語曰：「吳差山中有賢士，開門教授居成市。」麟士重陸機連珠，每為諸生講之。征北張永為吳興，請麟士入郡。麟士聞郡後堂有好山水，即戴安道游吳興，因古墓為山池也。欲一觀之，乃往停數月。永欲請為功曹，麟士曰：「明府德履沖素，留心山谷，是以被褐負杖，忘其疲病。必欲飾渾沌以蛾眉，冠越客于文冕，走雖不敏，請附高節，有蹈東海死耳，不忍受此黔劓。」永乃止。

升明末，太守王奐，永明中，中書郎沈約並表薦之，征皆不就。乃與約書曰：「名者實之賓，本所不庶。中央無心，空勤南北。為惠反凶，將在於斯。」

麟士無所營求，以篤學為務，恒憑素幾鼓素琴，不為新聲。負薪汲水，並日而食。守操終老，讀書不倦。遭火燒書數千卷，年過八十，耳目猶聰明，以反故抄寫，火下細書，復成二三千卷，滿數十篋。時人以為養身靜默所致。制黑蝶賦以寄意。著周易兩系、莊子內篇訓。注易經、禮記、春秋、尚書、論語、孝經、喪服、老子要略數十卷。梁天監元年，與何點同征，又不就。二年，卒於家，年八十五。以楊王孫、皇甫謐深達生死而終禮矯俗，乃自為終制，遺令：「氣絕剔被，取三幅布以覆屍。及斂，仍移布於屍下，以為斂服。反被左右兩際以周上，不復製覆被。不須沐浴唅珠。以本裙衫、先著褌，凡二服，上加單衣幅巾履枕，棺中唯此。依士安用孝經。既殯不復立靈座，四節及祥，權鋪席於地，以設玄酒之奠。人家相承漆棺，今不復爾。亦不須旐。成服後即葬，作塚令小，後祔更作小塚於濱。合葬非古也。塚不須聚土成墳，使上與地平。王祥終制亦爾。葬不須軟車、靈舫、魌頭也。不得朝夕下食。祭奠之法，至於葬，唯清水一杯。」子彝奉而行之，州鄉皆稱歎焉。

阮孝緒
阮孝緒字士宗，陳留尉氏人也。父彥之，宋太尉從事中郎，以清幹流譽。

孝緒七歲出繼從伯胤之，胤之母周氏卒，遺財百餘萬應歸孝緒，孝緒一無所納，盡以歸胤之姊琅邪王晏之母，聞者咸歎異之。乳人憐其傳重辛苦，輒竊玉羊金獸等物與之。孝緒見而駭愕，啟彥之送還王氏。

幼至孝，性沈靜，雖與童兒遊戲，恒以穿池築山為樂。年十三，遍通五經。十五冠而見其父彥之，彥之誡曰：「三加彌尊，人倫之始，宜思自勖，以庇爾躬。」答曰：「願跡松子於瀛海，追許由於穹穀，庶保促生，以免塵累。」自是屏居一室，非定省未嘗出戶，家人莫見其面，親友因呼為居士。

年十六，父喪不服綿纊，雖蔬菜有味亦吐之。外兄王晏貴顯，屢至其門，孝緒度之必至顛覆，聞其笳管，穿籬逃匿，不與相見。曾食醬美，問之，雲是王家所得，便吐餐覆醬。及晏誅，親戚咸為之懼。孝緒曰：「親而不党，何坐之及。」竟獲免。

梁武起兵圍建鄴，家貧無以爨，僮妾竊鄰人墓樵以繼火。孝緒知之，乃不食，更令撤屋而炊。所居以一鹿床為精舍，以樹環繞。天監初，御史中丞任昉尋其兄履之，欲造而不敢，望而歎曰：「其室雖邇，其人甚遠。」其為名流所欽尚如此。自是欽慕風譽者，莫不懷刺斂衽，望塵而息。殷芸欲贈以詩，昉曰：「趣舍既異，何必相干。」芸乃止。唯與比部郎裴子野交。子野薦之尚書徐勉，言其「年十餘歲隨父為湘州行事，不書官紙，以成親之清白。論其志行粗類管幼安，比以采章如似皇甫謐」。

天監十二年，詔公卿舉士，秘書監傅照上疏薦之，與吳郡範元琰俱征，並不到。陳郡袁峻謂曰：「往者天地閉，賢人隱。今世路已清，而子猶遁，可乎？」答曰：「昔周德雖興，夷、齊不厭薇蕨。漢道方盛，黃、綺無悶山林。為仁由己，何關人世？況僕非往賢之類邪？」初，謝朏及伏暅應徵，天子以為隱者苟立虛名，以要顯譽，故孝緒與何胤並得遂其高志。

後於鍾山聽講，母王氏忽有疾，兄弟欲召之。母曰：「孝緒至性冥通，必當自到。」果心驚而反，鄰里嗟異之。合藥須得生人參，舊傳鍾山所出。孝緒躬曆幽險，累日不逢。忽見一鹿前行，孝緒感而隨後，至一所遂滅，就視，果獲此草。母得服之遂愈，時皆言其孝感所致。

有善筮者張有道曰：「見子隱跡而心難明，自非考之龜蓍，無以驗也。」及布卦，既揲五爻，曰：「此將為咸，應感之法，非嘉遯之兆。」孝緒曰：「安知後爻不為上九。」果成遯卦。有道歎曰：「此所謂'肥遯無不利'，象實應德，心跡並也。」孝緒曰：「雖獲遯卦，而上九爻不發，升遐之道，便當高謝許生。」乃著高隱傳，上自炎皇，終於天監末，斟酌分為三品：言行超逸，名氏弗傳，為上篇；始終不耗，姓名可錄，為中篇；掛冠人世，棲心塵表，為下篇。湘東王著忠臣傳，集釋氏碑銘、丹陽尹錄、研神記，並先簡孝緒而後施行。南平元襄王聞其名，致書要之，不赴，曰：「非志驕富貴，但性畏廟堂，若使麏麚可驂，何以異夫驥騄。」

初，建武末，青溪宮東門無故自崩，大風拔東宮門外楊樹，或以問孝緒。孝緒曰：「青溪皇家舊宅，齊為木行，東為木位。今東門自壞，木其衰矣。」

武帝禁畜讖緯，孝緒兼有其書，或勸藏之。答曰：「昔劉德重淮南秘要，適為更生之禍，杜瓊所謂不如不知，此言美矣。」客有求之，答曰：「己所不欲，豈可嫁禍於人。」乃焚之。

鄱陽忠烈王妃，孝緒姊也。王嘗命駕欲就之遊，孝緒鑿垣而逃，卒不肯見。王悵然歎息。王諸子篤渭陽之情，歲時之貢，無所受納，未嘗相見，竟不之識。或問其故，孝緒曰：「我本素賤，不應為王侯姻戚，邂逅所逢，豈關始願。」劉歊曾以米饋之，孝緒不納，歊亦棄之。末年蔬食斷酒，其恒供養石像先有損壞，心欲補之，罄心敬禮，經一夜忽然完復。眾並異之。

大同二年正月，孝緒自筮卦，「吾壽與劉著作同年」。及劉杳卒，孝緒曰：「劉侯逝矣，吾其幾何。」其年十月卒，年五十八。梁簡文在東宮，隆恩厚贈，子恕等述先志不受。顧協以為恩異常均，議令恭受。門徒追論德行，諡曰文貞處士。所著七錄、削繁等一百八十一卷，並行於世。

初，孝緒所撰高隱傳中篇所載一百三十七人，劉歊、劉籲覽其書曰：「昔嵇康所贊，缺一自擬，今四十之數，將待吾等成邪。」對曰：「所謂荀君雖少，後事當付鍾君。若素車白馬之日，輒獲麟於二子。」歊、籲果卒，乃益二傳。及孝緒亡，籲兄絜錄其所遺行次篇末，成絕筆之意云。

鄧郁
南嶽鄧先生名郁，荊州建平人也。少而不仕，隱居衡山極峻之嶺，立小板屋兩間，足不下山，斷穀三十餘載，唯以澗水服雲母屑，日夜誦大洞經。梁武帝敬信殊篤，為帝合丹，帝不敢服，起五嶽樓貯之供養，道家吉日，躬往禮拜。白日，神仙魏夫人忽來臨降，乘雲而至，從少嫗三十，並著絳紫羅繡褂褲，年皆可十七八許。色豔桃李，質勝瓊瑤，言語良久，謂郁曰：「君有仙分，所以故來，尋當相候。」至天監十四年，忽見二青鳥悉如鶴大，鼓翼鳴舞，移晷方去。謂弟子等曰：「求之甚勞，得之甚逸。近青鳥既來，期會至矣。」少日無病而終。山內唯聞香氣，世未嘗有。武帝后令周舍為鄧玄傳，具序其事。

陶弘景
陶弘景字通明，丹陽秣陵人也。祖隆，王府參軍。父貞，孝昌令。

初，弘景母郝氏夢兩天人手執香爐來至其所，已而有娠。以宋孝建三年景申歲夏至日生。幼有異操，年四五歲，恒以荻為筆，畫灰中學書。至十歲，得葛洪神仙傳，晝夜研尋，便有養生之志。謂人曰：「仰青雲，睹白日，不覺為遠矣。」父為妾所害，弘景終身不娶。及長，身長七尺七寸，神儀明秀，朗目疏眉，細形長額聳耳，耳孔各有十餘毛出外二寸許，右膝有數十黑子作七星文。讀書萬餘卷，一事不知，以為深恥。善琴棋，工草隸。未弱冠，齊高帝作相，引為諸王侍讀，除奉朝請。雖在朱門，閉影不交外物，唯以披閱為務。朝儀故事，多所取焉。

家貧，求宰縣不遂。永明十年，脫朝服掛神武門，上表辭祿。詔許之，賜以束帛，敕所在月給伏苓五斤，白蜜二升，以供服餌。及發，公卿祖之征虜亭，供帳甚盛，車馬填咽，咸雲宋、齊以來未有斯事。於是止于句容之句曲山。恒曰：「此山下是第八洞宮，名金壇華陽之天，周回一百五十里。昔漢有咸陽三茅君得道來掌此山，故謂之茅山。」乃中山立館，自號華陽陶隱居。人間書劄，即以隱居代名。

始從東陽孫游岳受符圖經法，遍曆名山，尋訪仙藥。身既輕捷，性愛山水，每經澗穀，必坐臥其間，吟詠盤桓，不能已已。謂門人曰：「吾見朱門廣廈，雖識其華樂，而無欲往之心。望高岩，瞰大澤，知此難立止，自恒欲就之。且永明中求祿，得輒差舛；若不爾，豈得為今日之事。豈唯身有仙相，亦緣勢使之然。」沈約為東陽郡守，高其志節，累書要之，不至。

弘景為人員通謙謹，出處冥會，心如明鏡，遇物便了。言無煩舛，有亦隨覺。永元初，更築三層樓，弘景處其上，弟子居其中，賓客至其下。與物遂絕，唯一家僮得至其所。本便馬善射，晚皆不為，唯聽吹笙而已。特愛松風，庭院皆植松，每聞其響，欣然為樂。有時獨游泉石，望見者以為仙人。

性好著述，尚奇異，顧惜光景，老而彌篤。尤明陰陽五行、風角星算、山川地理、方圖產物、醫術本草，著帝代年曆，以算推知漢熹平三年丁丑冬至，加時在日中，而天實以乙亥冬至，加時在夜半，凡差三十八刻，是漢曆後天二日十二刻也。又以歷代皆取其先妣母后配饗地只，以為神理宜然，碩學通儒，咸所不悟。又嘗造渾天象，高三尺許，地居中央，天轉而地不動，以機動之，悉與天相會。云：「修道所須，非止史官是用」。深慕張良為人，云：「古賢無比」。

齊末為歌曰：「水丑木。」為「梁」字。及梁武兵至新林，遣弟子戴猛之假道奉表。及聞議禪代，弘景援引圖讖，數處皆成「梁」字，令弟子進之。武帝既早與之遊，及即位後，恩禮愈篤，書問不絕，冠蓋相望。

弘景既得神符秘訣，以為神丹可成，而苦無藥物。帝給黃金、朱砂、曾青、雄黃等。後合飛丹，色如霜雪，服之體輕。及帝服飛丹有驗，益敬重之。每得其書，燒香虔受。帝使造年曆，至己巳歲而加朱點，實太清三年也。帝手敕招之，錫以鹿皮巾。後屢加禮聘，並不出，唯畫作兩牛，一牛散放水草之間，一牛著金籠頭，有人執繩，以杖驅之。武帝笑曰：「此人無所不作，欲學曳尾之龜，豈有可致之理。」國家每有吉凶征討大事，無不前以諮詢。月中常有數信，時人謂為山中宰相。二宮及公王貴要參候相繼，贈遺未嘗脫時。多不納受，縱留者即作功德。

天監四年，移居積金東澗。弘景善辟穀導引之法，自隱處四十許年，年逾八十而有壯容。仙書云：「眼方者壽千歲。」弘景末年一眼有時而方。曾夢佛授其菩提記雲，名為勝力菩薩。乃詣鄮縣阿育王塔自誓，受五大戒。後簡文臨南徐州，欽其風素，召至後堂，以葛巾進見，與談論數日而去，簡文甚敬異之。天監中，獻丹于武帝。中大通初，又獻二刀，其一名善勝，一名威勝，並為佳寶。

無疾，自知應逝，逆克亡日，仍為告逝詩。大同二年卒，時年八十一。顏色不變，屈申如常，香氣累日，氛氳滿山。遺令：「既沒不須沐浴，不須施床，止兩重席於地，因所著舊衣，上加生褲裙及臂衣靺冠巾法服。左肘錄鈴，右肘藥鈴，佩符絡左腋下。繞腰穿環結於前，釵符於髻上。通以大袈裟覆衾蒙首足。明器有車馬。道人道士並在門中，道人左，道士右。百日內夜常然燈，旦常香火。」弟子遵而行之。詔贈太中大夫，諡曰貞白先生。

弘景妙解術數，逆知梁祚覆沒，預製詩云：「夷甫任散誕，平叔坐論空。豈悟昭陽殿，遂作單于宮。」詩秘在篋裏，化後，門人方稍出之。大同末，人士競談玄理，不習武事，後侯景篡，果在昭陽殿。

初，弘景母夢青龍無尾，自己升天，弘景果不妻無子。從兄以子松喬嗣。所著學苑百卷，孝經、論語集注、帝代年曆、本草集注、效驗方、肘後百一方、古今州郡記、圖像集要及玉匱記、七曜新舊術疏、占候、合丹法式，共秘密不傳，及撰而未訖又十部，唯弟子得之。

時有沙門釋寶志者，不知何許人，有于宋泰始中見之，出入鍾山，往來都邑，年已五六十矣。齊、宋之交，稍顯靈跡，被髮徒跣，語默不倫。或被錦袍，飲啖同於凡俗，恒以銅鏡剪刀鑷屬掛杖負之而趍。或征索酒肴，或累日不食，預言未兆，識他心智。一日中分身易所，遠近驚赴，所居噂誻。齊武帝忿其惑眾，收付建康獄。旦日，咸見遊行市里，既而檢校，猶在獄中。其夜，又語獄吏：「門外有兩輿食，金缽盛飯，汝可取之。」果是文惠太子及竟陵王子良所供養。縣令呂文顯以啟武帝，帝乃迎入華林園。少時忽重著三布帽，亦不知于何得之。俄而武帝崩，文惠太子、豫章文獻王相繼薨，齊亦于此季矣。

靈和寺沙門釋寶亮欲以納被遺之，未及有言，寶志忽來牽被而去。蔡仲熊嘗問仕何所至。了自不答，直解杖頭左索繩擲與之，莫之解。仲熊至尚書左丞，方知言驗。

永明中，住東宮後堂，從平旦門中出入。末年忽云：「門上血污衣」，褰裳走過。至郁林見害，果以犢車載屍出自此門，舍故閹人徐龍駒宅，而帝頸血流於門限焉。

梁武帝尤深敬事，嘗問年祚遠近。答曰：「元嘉元嘉。」帝欣然，以為享祚倍宋文之年。雖剃鬚髮而常冠帽，下裙納袍，故俗呼為志公。好為讖記，所謂志公符是也。高麗聞之，遣使齎綿帽供養。

天監十三年卒。將死，忽移寺金剛像出置戶外，語人云：「菩薩當去。」旬日無疾而終。先是琅邪王筠至莊嚴寺，寶志遇之，與交言歡飲。至亡，敕命筠為碑，蓋先覺也。

諸葛璩
諸葛璩字幼玫，琅邪陽都人也。世居京口。璩幼事征士關康之，博涉經史。復師征士臧榮緒，榮緒著晉書，稱璩有發擿之功，方之壺遂。

齊建武初，南徐州行事江祀薦璩於明帝，言璩安貧守道，悅禮敦詩，如其簡退，可揚清厲俗，請辟為議曹從事。帝許之。璩辭不赴。陳郡謝朓為東海太守，下教揚其風概，餉穀百斛。梁天監中，舉秀才，不就。

璩性勤於誨誘，後生就學者日至。居宅狹陋，無以容之。太守張友為起講舍。璩處身清正，妻子不見喜慍之色，旦夕孜孜，講誦不輟，時人益以此宗之。卒於家。璩所著文章二十卷，門人劉暾集而錄之。

劉慧斐
劉慧斐字宣文，彭城人也。父元直，淮南太守。慧斐少博學，能屬文，起家梁安成王法曹行參軍。嘗還都，途經尋陽，游于匡山，遇處士張孝秀，相得甚歡，遂有終焉之志。因不仕，居東林寺。又於山北構園一所，號曰離垢園，時人仍謂為離垢先生。

慧斐尤明釋典，工篆隸，在山手寫佛經二千餘卷，常所誦者百餘卷。晝夜行道，孜孜不怠，遠近欽慕之。簡文臨江州，遺以几杖。論者雲，自遠法師沒後將二百年，始有張、劉之盛矣。元帝及武陵王等書問不絕。大同三年卒。

慧斐兄慧鏡，安成內史。初，元直居郡得罪，慧鏡曆詣朝士乞哀，懇惻甚至，遂以孝聞。

子曇淨字元光，篤行有父風，解褐安成王國左常侍。父卒于郡，曇淨奔喪，不食飲者累日，絕而又蘇，每哭輒嘔血。服闋，因毀成疾。會有詔士姓各舉四科，曇淨叔父慧斐舉以應孝行，武帝用為海寧令。曇淨又以兄未為縣，因以讓兄，乃除安西參軍。

父亡後，事母尤淳至，身營餐粥，不以委人。母疾，衣不解帶，及母亡，水漿不入口者殆一旬。母喪權瘞藥王寺，時天寒，曇淨身衣單布衣，廬於瘞所。晝夜哭臨不絕聲，哀感行路，未期而卒。

范元琰
范元琰字伯珪，一字長玉，吳郡錢塘人也。祖悅之，太學博士征，不至。父靈瑜，居父憂以毀卒。元琰時童孺，哀慕盡禮，親黨異之。及長好學，博通經史，兼精佛義，然謙敬不以所長驕人。祖母患癰，恒自含吮。與人言常恐傷物。居家不出城市，雖獨居如對賓客，見者莫不改容憚之。

家貧，唯以園蔬為業。嘗出行，見人盜其菘，元琰遽退走。母問其故，具以實答。母問盜者為誰，答曰：「向所以退，畏其愧恥，今啟其名，願不泄也。」於是母子秘之。或有涉溝盜其筍者，元琰因伐木為橋以度之，自是盜者大慚，一鄉無復草竊。

齊建武初，徵為曹武平西參軍，不至。于時始安王遙光為揚州，謂徐孝嗣曰：「曹武參軍，豈是禮賢之職。」欲以西曹書佐聘之，會遙光敗，不果，時人以為恨。沛國劉瓛深加器異，嘗表稱之。天監九年，縣令管慧辯上言義行，揚州刺史臨川王宏辟命，不至。卒於家。

庾詵
庾詵字彥寶，新野人也。幼聰警篤學，經史百家，無不該綜。緯候書射，棋算機巧，並一時之絕。而性托夷簡，特愛林泉，十畝之宅，山池居半。蔬食弊衣，不修產業。遇火，止出書數簣坐于池上，有為火來者，答云：「唯恐損竹」。乘舟從沮中山舍還，載米一百五十石。有人寄載三十石，及至宅，寄載者曰：「君三十斛，我百五十斛。」詵默然不言，恣其取足。鄰人有被誣為盜，見劾妄款。詵矜之，乃以書質錢二萬，令門生詐為其親，代之酬備。鄰人獲免謝詵，詵曰：「吾矜天下無辜，豈期謝也。」

梁武帝少與詵善，及起兵，署為平西府記室參軍，詵不屈。平生少所遊狎，河東柳惲欲與交，拒而弗納。普通中，詔以為黃門侍郎，稱疾不起。晚年尤遵釋教，宅內立道場，環繞禮懺，六時不輟。誦法華經，每日一遍。後夜中忽見一道人自稱願公，容止甚異，呼詵為上行先生，授香而去。中大通四年，因寢忽驚覺，曰：「願公復來，不可久住。」顏色不變，言終而亡，年七十八。舉室咸聞空中唱「上行先生已生彌陀淨域矣」。武帝聞而下詔，諡貞節處士，以顯高烈。

詵所撰帝曆二十卷，易林二十卷，續伍端休江陵記一卷，晉朝雜事五卷，總抄八十卷，行於世。

子曼倩字世華，亦早有令譽。元帝在荊州，為中錄事。每出，帝常目送之，謂劉之遴曰：「荊南信多君子。」後轉諮議參軍。所著喪服儀，文字體例，老子義疏，算經及七曜曆術，並所制文章，凡九十五卷。子季才有學行，承聖中，位中書侍郎。江陵平，隨例入長安。

張孝秀
張孝秀字文逸，南陽宛人也。徙居尋陽。曾祖須無，祖僧監，父希，並別駕從事。

孝秀長六尺餘，白皙美鬚眉，仕州中從事史。遇刺史陳伯之叛，孝秀與州中士大夫謀襲之，事覺，逃于盆水側。有商人置諸褚中，輾轉入東林。伯之得其母郭，以蠟灌殺之。孝秀遣妻妾，入匡山修行學道。服闋，建安王召為別駕。因去職歸山，居於東林寺，有田數十頃，部曲數百人，率以力田，盡供山眾。遠近歸慕，赴之如市。

孝秀性通率，不好浮華，常冠谷皮巾，躡蒲履，手執並閭皮麈尾，服寒食散，盛冬臥于石上。博涉群書，專精釋典。僧有虧戒律者，集眾佛前，作羯磨而笞之，多能改過。善談論，工隸書，凡諸藝能，莫不明習。普通三年卒，室中皆聞非常香。梁簡文甚傷悼焉，與劉慧斐書，述其貞白雲。

庾承先
庾承先字子通，潁川鄢陵人也。少沈靜有志操，是非不涉於言，喜慍不形於色，人莫能窺也。弱歲受學于南陽劉虯，強記敏識，出於群輩。玄經釋典，靡不該悉；九流七略，咸所精練。辟功曹不就，乃與道士王僧鎮同游衡嶽。晚以弟疾還鄉里，遂居土臺山。梁鄱陽忠烈王在州，欽其風味，要與遊處，令講老子。遠近名僧，咸來赴集，論難鋒起，異端競至，承先徐相酬答，皆得所未聞。忠烈王尤所欽重。

中大通三年，廬山劉慧斐至荊州，承先與之有舊，往從之，荊陝學徒因請承先講老子。湘東王親命駕臨聽，論議終日，留連月餘，乃還山。王親祖道，並贈篇什，隱者美之。其年卒，刺史厚有贈賻。門人黃士龍讓曰：「先師平素食不求飽，衣不求輕，凡有贈遺，皆無所受。臨終之日，誡約家門，薄棺周形，巾褐為斂。雖蒙賚及，不敢輕承教旨，以違平生之操。錢布輒付使反。」時論高之。

馬樞
馬樞字要理，扶風郿人也。祖靈慶，齊竟陵王錄事參軍。

樞數歲而孤，為其姑所養。六歲，能誦孝經、論語、老子。及長，博極經史，尤善佛經及周易、老子義。梁邵陵王綸為南徐州刺史，素聞其名，引為學士。綸時自講大品經，令樞講維摩、老子、周易，同日發題，道俗聽者二千人。王欲極觀優劣，乃謂眾曰：「與馬學士論義，必使屈服，不得空立客主。」於是數家學者，各起問端。樞乃依次剖判，開其宗旨，然後枝分派別，轉變無窮，論者拱默聽受而已，綸甚嘉之。

尋遇侯景之亂，綸舉兵援台，乃留書二萬卷付樞。樞肆志尋覽，殆將周遍，乃喟然歎曰：「吾聞貴爵位者以巢、由為桎梏，愛山林者以伊、呂為管庫，束名實則芻芥柱下之言，翫清虛則糠秕席上之說，稽之篤論，亦各從其好也。比求志之士，望塗而息，豈天之不惠高尚，何山林之無聞甚乎。」乃隱于茅山，有終焉之志。

陳天嘉元年，文帝徵為度支尚書，辭不應命。時樞親故並居京口，每秋冬之際，時往遊焉。及鄱陽王為南徐州刺史，欽其高尚，鄙不能致，乃卑辭厚意，令使者邀之，樞固辭以疾。門人勸請，不得已乃行。王別築室以處之，樞惡其崇麗，乃于竹林間自營茅茨而居。每以王公饋餉，辭不獲已者，率十分受一。

樞少屬亂離，凡所居處，盜賊不入，依託者常數百家。目精洞黃，能視闇中物。有白晏一雙，巢其庭樹，馴狎橺廡，時至几案，春來秋去，幾三十年。太建十三年卒。撰道覺論行於世。

【論】
論曰：夫獨往之人，皆稟偏介之性，不能摧志屈道，借譽期通。若使夫遇見信之主，逢時來之運，豈其放情江海，取逸丘樊？不得已而然故也。且岩壑閑遠，水石清華，雖復崇門八襲，高城萬雉，莫不蓄壤開泉，髣佛林澤。故知松山桂渚，非止素玩，碧澗清潭，翻成麗矚。掛冕東都，夫何難之有。


Chinese text: This work was published before January 1, 1923, and is in the
public domain worldwide because the author died at least 100 years ago.
