宋本紀下第三

太宗明皇帝諱彧，字休景，小字榮期，文帝第十一子也。元嘉十六年十月生。二十五年，封淮陽王，二十九年改封湘東王。孝武踐阼，累遷鎮軍將軍、雍州刺史。

是歲入朝，時廢帝疑畏諸父，以上付廷尉，明日將加禍害，上乃與腹心阮佃夫、李道兒等密謀。時廢帝左右直合將軍宗越、譚金、童太一等是夜並外宿，佃夫、道兒因結壽寂之等，十一月二十九日，弑廢帝於後堂。建安王休仁便稱臣，奉引升西堂，登御坐。事出倉卒，上失履，跣，猶著烏紗帽，休仁呼主衣以白紗代之。未即位，凡眾事悉稱令書。己未，司徒豫章王子尚、山陰公主並賜死，宗越、譚金、童太一伏誅。

十二月庚申朔，令書以東海王褘為中書監、太尉，以晉安王子勳為車騎將軍、開府儀同三司。癸亥，以建安王休仁為司徒、尚書令、揚州刺史。乙丑，改封安陸王子綏為江夏王。

泰始元年即大明九年也，魏和平六年。冬十二月丙寅，皇帝即位于太極前殿，大赦，改元。辛未，改封臨賀王子產為南平王，晉熙王子輿為廬陵王。壬申，以王景文為尚書僕射。乙亥，追尊所生沈婕妤曰宣皇太后。戊寅，改太皇太后為崇憲皇太后，立皇后王氏。罷二銖錢。

江州刺史晉安王子勳舉兵反，鎮軍長史鄧琬為其謀主，雍州刺史袁顗赴之。壬午，謁太廟。甲申，郢州刺史安陸王子綏、會稽太守尋陽王子房、臨海王子頊並舉兵同逆。

二年春正月乙未，晉安王子勳僭即偽位於尋陽，年號義嘉。壬辰，徐州刺史薛安都舉兵反。甲午，內外戒嚴，司徒建安王休仁都督諸軍南討。丙申，徐州刺史申令孫、司州刺史龐孟虯、豫州刺史殷琰、青州刺史沈文秀、冀州刺史崔道固、湘州行事何慧文、廣州刺史袁曇遠、益州刺史蕭惠開、梁州刺史柳元怙並同逆。丙午，車駕親禦六軍，頓中興堂。辛亥，南豫州刺史山陽王休佑改為豫州刺史，西討。吳郡太守顧琛、吳興太守王曇生、義興太守劉延熙、晉陵太守袁標、山陽太守程天祚並舉兵反。鎮東將軍巴陵王休若統軍東討。壬子，崇憲皇太后崩。

二月乙丑，以蔡興宗為尚書右僕射。壬申，吳興太守張永、右軍將軍蕭道成東討，平晉陵。丁亥，建武將軍吳喜公率諸軍破賊于吳、吳興、會稽，平定三郡，同逆皆伏誅。輔國將軍蕭道成前鋒北討，輔國將軍劉勉前鋒西討。劉胡眾四萬據赭圻。

三月庚寅，撫軍將軍殷孝祖攻赭圻，死之。以輔國將軍沈攸之代為南討前鋒。賊眾稍盛，袁顗頓鵲尾，連營至濃湖，眾十餘萬。丙申，南徐州刺史桂陽王休范總統北討諸軍事。戊戌，貶尋陽王子房爵為松滋縣侯。癸卯，令人入米七百石者除郡，減此各有差。壬子，斷新錢，專用古錢。

夏五月甲寅，葬崇憲皇太后于修甯陵。

秋七月丁酉，以仇池太守楊僧嗣為北秦州刺史，封武都王。

八月己卯，司徒建安王休仁率眾軍大破賊，斬偽尚書僕射袁顗，進討江、郢、荊、湘、雍五州，平之。晉安王子勳、安陸王子綏、臨海王子頊、邵陵王子元並賜死，同黨皆伏誅。諸將帥封賞各有差。

九月癸巳，六軍解嚴。戊戌，以王玄謨為左光祿大夫、開府儀同三司，領護軍將軍。

冬十月乙卯，永嘉王子仁、始安王子真、淮南王子孟、南平王子產、廬陵王子輿、松滋侯子房並賜死。丁卯，以沈攸之為中領軍，與張永俱北討。戊寅，立皇子昱為皇太子。

十一月壬辰，立建平王景素子延年為新安王。

十二月，薛安都要引魏軍，張永、沈攸之大敗，於是遂失淮北四州及豫州淮西地。

是歲，魏天安元年。

三年春正月庚子，以農役將興，詔太官停宰牛。癸卯，曲赦豫、南豫二州。

閏正月庚午，都下大雨雪，遣使巡行，振貸各有差。

二月甲申，為戰亡將士舉哀。丙申，曲赦青、冀二州。

夏四月丙戌，詔以故丞相江夏文獻王、故太尉巴東忠烈公柳元景、故司空始興襄公沈慶之、故征西將軍洮陽肅侯宗愨陪祭孝武廟庭。庚子，立桂陽王休範第二子德嗣為廬陵王，立侍中劉韞第二子銑為南豐王，以奉廬江昭王、南豐哀王祀。

五月丙辰，詔宣太后崇甯陵禁內墳瘞遷徙者給葬直，蠲復其家。壬戌，以太子詹事袁粲為尚書僕射。

秋八月壬寅，以中領軍沈攸之行南兗州刺史，率眾北伐。

九月戊午，以皇后六宮以下雜衣千領、金釵千枚，賜北伐將士。冬十月壬午，改封新安王延年為始平王。辛丑，以鎮西大將軍、西秦河二州刺史吐谷渾拾寅為征西大將軍。

十一月，立建安王休仁第二子伯猷為江夏王。

是歲，魏皇興元年。

四年春正月丙辰朔，雨草于宮。乙亥，零陵王司馬勖薨。

二月乙巳，左光祿大夫、開府儀同三司王玄謨薨。

三月，交州人李長仁據州叛。祅賊攻廣州，殺刺史羊希，龍驤將軍陳伯紹討平之。

夏四月丙申，改封東海王褘為廬江王，山陽王休佑為晉平王。

秋九月戊辰，詔定黥刖之制。有司奏：「自今凡劫竊執官仗、拒戰邏司、攻剽亭寺及傷害吏人，並監司將吏自為劫，皆不限人數，悉依舊制斬刑。若遇赦，黥及兩頰 '劫'字，斷去兩腳筋，徙付交、梁、寧州。五人以下止相逼奪者，亦依黥作'劫'字，斷去兩腳筋，徙付遠州。若遇赦，原斷徒猶黥面，依舊補冶士。家口應及坐，悉依舊結謫。」及上崩，其例乃寢。

庚午，上備法駕幸東宮。

冬十月癸酉朔，日有蝕之，發諸州兵北伐。

五年春正月癸亥，親耕藉田。乙丑，魏克青州，執刺史沈文秀以歸。

二月丙申，以廬江王褘為車騎將軍、開府儀同三司、南豫州刺史。

夏六月辛未，立晉平王休佑子宣曜為南平王。

秋七月壬戌，改輔國將軍為輔師將軍。

九月甲寅，立長沙王纂子延之為始平王。

冬十月丁卯朔，日有蝕之。

十一月丁未，魏人來聘。

十二月庚申，分荊、益之五郡置三巴校尉。

六年春正月乙亥，初制間二年一祭南郊，間一年一祭明堂。

夏四月癸亥，立皇子燮為晉熙王。

六月癸卯，以王景文為尚書左僕射、揚州刺史，以袁粲為右僕射。己未，改臨賀郡為臨慶郡。

秋七月丙戌，臨慶王智井薨。

九月戊寅，立總明觀，征學士以充之。置東觀祭酒、訪舉各一人，舉士二十人，分為儒、道、文、史、陰陽五部學，言陰陽者遂無其人。

冬十月辛卯，立皇子贊為武陵王。

十二月癸巳，以邊難未息，制父母隔在異域者，悉使婚宦。

七年春正月甲戌，置散騎奏舉郎。

二月癸丑，征西將軍、荊州刺史巴陵王休若進號征西大將軍，及征南大將軍、江州刺史桂陽王休範並開府儀同三司。甲寅，南徐州刺史晉平王休佑薨。

三月辛酉，魏人來聘。

夏五月戊午，鴆司徒建安王休仁。庚午，以袁粲為尚書令，褚彥回為右僕射。丙戌，追免晉平王休佑為庶人。

秋七月丁巳，罷散騎奏舉郎。乙丑，江州刺史巴陵王休若賜死。八月戊子，以皇子躋繼江夏文獻王義恭。庚寅，帝疾間。

戊戌，立皇子准為安成王。

是歲，魏孝文帝延興元年。

泰豫元年春正月甲寅朔，上以疾未痊，故改元。丁巳，巨人跡見西池冰上。

夏四月己亥，上疾大漸。加江州刺史桂陽王休范位司空，以劉勉為尚書右僕射，蔡興宗為征西將軍、開府儀同三司、荊州刺史，郢州刺史沈攸之進號安西將軍。袁粲、褚彥回、劉勉、蔡興宗、沈攸之入合被顧命。是日，上崩于景福殿，時年三十四。五月戊寅，葬臨沂縣莫府山高寧陵。

帝好讀書，愛文義，在藩時撰江左以來文章志，又續衛瓘所注論語二卷。及即大位，舊臣才學之士多蒙引進。末年好鬼神，多忌諱，言語文書有禍敗凶喪疑似之言應回避者，犯即加戮。改「騧」馬字為「馬」邊「瓜」，以「騧」字似「禍」故也。嘗以南苑借張永，云：「且給三百年，期盡更請。」宣陽門謂之白門，上以白門不祥，諱之。尚書右丞江謐嘗誤犯，上變色曰：「白汝家門！」路太后停屍漆床移出東宮，上幸宮見之，怒，免中庶子，以之坐死者數十人。內外常慮犯觸，人不自保。移床修壁，先祭土神，使文士為祝策，如大祭饗。

阮佃夫、楊運長、王道隆皆擅威權，言為詔敕，郡守令長一缺十除，內外混然，官以賄命，王、阮家富於公室。中書舍人胡母顥專權，奏無不可。時人語曰：「禾絹閉眼諾，胡母大張橐。」「禾絹」謂上也。及泰始、泰豫之際，左右失旨，往往有刳剒斷截，禁中懍懍若踐刀劍。夜夢豫章太守劉愔反，遣就郡殺之。軍旅不息，府藏空虛，內外百官並斷祿奉。在朝造官者皆市井傭販之子。而又令小黃門於殿內埋錢以為私藏。以蜜漬鱁鮧，一食數升，噉臘肉常至二百臠。奢費過度，每所造制，必為正禦三十，副禦、次副又各三十。須一物，輒造九十枚。天下騷然，民不堪命。宋氏之業，自此衰矣。

後廢帝諱昱，字德融，明帝長子也。大明七年正月辛丑，生於衛尉府。帝母陳氏，李道兒妾，明帝納之，故人呼帝為李氏子，帝亦自稱李將軍。明帝諸子在孕，皆以周易筮之，即以所得卦為小字，故帝小字慧震。泰始二年，立為皇太子。六年，出東宮。又制太子元正朝賀，服袞冕九章衣。明帝崩，庚子，太子即皇帝位，大赦。尚書令袁粲、護軍將軍褚彥回共輔朝政，班劍依舊入殿。

六月乙巳，尊皇后曰皇太后，立皇后江氏。

秋七月戊辰，拜帝所生陳貴妃為皇太妃。

八月戊午，中書監、左光祿大夫、開府儀同三司蔡興宗薨。

冬十一月己亥，新除郢州刺史劉彥節為尚書左僕射。

元徽元年春正月戊寅，大赦改元。詔自元年以前徙放者並聽還本。魏人來聘。

夏六月乙卯，壽陽大水。

秋八月，都下旱。庚午，陳留王曹銑薨。

九月丁亥，立衡陽王嶷子伯玉為南平王。

冬十二月癸卯朔，日有蝕之。乙巳，進桂陽王休范位太尉。

癸亥，立前建安王世子伯融為始安縣王。

二年夏五月壬午，江州刺史桂陽王休範舉兵反。庚寅，內外戒嚴，中領軍劉勉、右衛將軍蕭道成前鋒南討，出屯新亭；征北將軍張永屯白下；前南兗州刺史沈懷明戍石頭；衛將軍袁粲、中軍將軍褚彥回入衛殿省。壬辰，賊奄至，攻新亭壘，道成拒擊，大破之。越騎校尉張苟兒斬休范，賊党杜黑蠡、丁文豪分軍向朱雀航，劉勉拒賊，敗績，死之。右將軍王道隆奔走，遇害。張永潰于白下，沈懷明自石頭奔散。甲午，車騎典簽茅恬開東府納賊，賊入屯中堂，羽林監陳顯達擊，大破之。丙申，張苟兒等又破賊，進平東府城，梟禽群賊。丁酉，大赦，解嚴。荊州刺史沈攸之、南徐州刺史建平王景素、郢州刺史晉熙王燮、湘州刺史王僧虔、雍州刺史張興世並舉義兵赴建鄴。

六月癸卯，晉熙王燮遣軍克尋陽，江州平。壬戌，改輔師將軍還為輔國。

秋七月庚辰，立皇弟友為邵陵王。乙酉，南徐州刺史建平王景素進號征北將軍、開府儀同三司。

九月丁酉，以袁粲為中書監，領司徒。加護軍將軍褚彥回為尚書令。

冬十一月丙戌，帝加元服。

十二月癸亥，立皇弟躋為江夏王，贊為武陵王。

三年春三月己巳，都下大水。

夏六月，魏人來聘。

秋七月庚戌，以袁粲為尚書令。

九月丙辰，征西大將軍河南王吐谷渾拾寅進號車騎大將軍。

四年夏六月乙亥，加蕭道成尚書左僕射。

秋七月戊子，建平王景素據京城反。己丑，內外纂嚴。遣驍騎將軍任農夫、冠軍將軍黃回北討，蕭道成總統眾軍。始安王伯融、都鄉侯伯猷並賜死。乙未，克京城，斬景素，同逆皆伏誅。八月丁卯，立皇弟翽為南陽王，嵩為新興王，禧為始建王。

九月戊子，驍騎將軍高道慶有罪，賜死。己丑，車騎將軍、

揚州刺史安成王准進號驃騎大將軍、開府儀同三司。

冬十月辛酉，以王僧虔為尚書右僕射。

五年夏四月甲戌，豫州刺史阮佃夫、步兵校尉申伯宗、朱幼謀廢立，皆伏誅。

五月，地震。

六月甲戌，誅司徒左長史沈勃、散騎常侍杜幼文、遊擊將軍孫超之、長水校尉杜叔文。

七月戊子夜，帝遇弑于仁壽殿，時年十五。己丑，皇太后令貶帝為蒼梧郡王，葬丹陽秣陵縣郊壇西。

初帝之生夕，明帝夢人乘馬，馬無頭及後足，有人曰：「太子也。」及在東宮，五六歲能緣漆帳竿，去地丈餘，如此者半食久乃下。漸長，喜怒乖節，左右失旨者手加撲打，徒跣蹲踞。及嗣位，內畏太后，外憚大臣，猶未得肆志。自加元服，三年，好出入，單將左右，或十里、二十里，或入市里，遇慢罵則悅而受焉。四年，無日不出，與左右解僧智、張五兒恒夜出開承明門，夕去晨反，晨出暮歸，從者並執鋌矛，行人男女及犬馬牛驢逢無免者。人間擾懼，晝日不開門，道無行人。嘗著小褲，不服衣冠。有白棓數十，各有名號，鉗鑿錐鋸，不離左右，為擊腦、槌陰、剖心之誅，日有數十。常見臥屍流血，然後為樂。左右人見有嚬眉者，帝令其正立，以矛刺洞之。曜靈殿上養驢數十頭，所自乘馬，養於御床側。與右衛翼輦營女子私通，每從之遊，持數千錢為酒肉之費。出逢婚姻葬送，輒與挽車小兒群聚飲酒，以為歡適。阮佃夫腹心人張羊為佃夫委信，佃夫敗，叛走，復捕得，自於承明門以車轢殺之。殺杜延載、杜幼文，躬運矛鋌，手自臠割。察孫超有蒜氣，剖腹視之。執楯馳馬，自往刺杜叔文于玄武北湖。孝武帝二十八子，明帝殺其十六，餘皆帝殺之。吳興沈勃多寶貨，往劫之，揮刀獨前，左右未至，勃時居喪在廬，帝望見之，便投鋌，不中；勃知不免，手搏帝耳，唾駡之曰：「汝罪踰桀、紂，屠戮無日！」遂見害，帝自臠割。制露車一乘，施莑，乘以出入，從數十人，羽儀追之，恒不相及；又各慮禍，亦不敢追，但整部伍，別在一處瞻望而已。凡諸鄙事，過目則能，鍛銀、裁衣、作帽，莫不精絕。未嘗吹箎，執管便韻。天性好殺，一日無事，輒慘慘不樂。內外憂惶，夕不及旦。領軍將軍蕭道成與直合將軍王敬則謀之。七月戊子，帝微行出北湖，單馬先走，羽儀不及，左右張五兒馬墜湖，帝怒，自馳騎刺馬，屠割之。與左右作羌胡伎為樂。又於蠻岡賭跳，因乘露車，無復鹵簿，往青園尼寺。晚至新安寺偷狗，就曇度道人煮之飲酒。楊玉夫常得意，忽然見憎，遇輒切齒，曰：「明日當殺小子，取肝肺。」是夜七夕，令玉夫伺織女度，報己，因與內人穿針訖，大醉，臥于仁壽殿東阿氈幄中。帝出入無禁，王敬則先結玉夫、陳奉伯、楊萬年等合二十五人，其夕玉夫候帝眠熟，至乙夜，與萬年同入氈幄內，取千牛刀殺之。

順皇帝，諱准，字仲謨，小字知觀，明帝第三子也。泰始五年七月癸丑生。七年，封安成王。帝姿貌端華，眉目如畫，見者以為神人。廢帝即位，加揚州刺史。元徽二年，加都督揚、南豫二州諸軍事。四年，進號驃騎大將軍。及廢帝殞，蕭道成奉太后令迎王入居朝堂。

升明元年秋七月壬辰，皇帝即位，大赦，改元徽五年為升明元年。甲午，蕭道成出鎮東城，輔政。荊州刺史沈攸之進號車騎大將軍，蕭道成司空、錄尚書事。以袁粲為中書監、司徒，以褚彥回為衛將軍，劉彥節為尚書令，加中軍將軍。辛丑，以王僧虔為尚書僕射。癸卯，車駕謁太廟。

八月癸亥，司徒袁粲鎮石頭。戊辰，崇拜帝所生陳昭華為皇太妃。庚午，以蕭道成為驃騎大將軍、開府儀同三司，錄尚書如故。

九月己酉，廬陵王暠薨。

十二月丁巳，荊州刺史沈攸之舉兵，不從執政。丁卯，蕭道成入守朝堂，侍中蕭嶷鎮東府。戊辰，中外纂嚴。壬申，司徒袁粲據石頭，謀誅道成，不果，旋見覆滅。乙亥，以王僧虔為左僕射，王延之為右僕射。吳郡太守劉遐據郡不從執政，令張瑰攻斬之。

閏月辛巳，屯騎校尉王宜興貳於執政，見誅。癸巳，沈攸之攻郢城，前軍長史柳世隆固守。己亥，中外戒嚴，假蕭道成黃鉞。乙巳，道成出頓新亭。

是歲，魏太和元年。

二年春正月丁卯，沈攸之敗，己巳，華容縣人斬攸之首送之。辛未，雍州刺史張敬兒克江陵，荊州平。丙子，解嚴。以柳世隆為尚書右僕射。蕭道成旋鎮東府。

二月庚辰，以王僧虔為尚書令，王延之為左僕射。癸未，蕭道成加授太尉，以褚彥回為中書監、司空。丙戌，撫軍將軍、揚州刺史晉熙王燮進號中軍將軍。

三月己酉朔，日有蝕之。

夏四月，南兗州刺史黃回貳於執政，賜死。

五月戊午，以倭國王武為安東大將軍。

六月丁酉，以輔國將軍楊文弘為北秦州刺史，封武都王。

秋九月乙巳朔，日有蝕之。丙午，加太尉蕭道成黃鉞、都督中外諸軍事、太傅，領揚州牧，賜殊禮。以揚州刺史晉熙王燮為司徒。

冬十月壬寅，立皇后謝氏。

十一月，立故武昌太守劉琨息頒為南豐縣王。癸亥，誅臨澧侯劉晃。甲子，改封南陽王翽為隨郡王。

十二月丙戌，皇后見於太廟。

三年春正月辛亥，領軍將軍蕭賾加尚書右僕射，進號中軍大將軍、開府儀同三司。

二月丙子，南豫州刺史邵陵王友薨。丙申，地震建陽門。

三月癸卯朔，日有蝕之。甲辰，加蕭道成相國，總百揆，封十郡為齊公，備九錫之禮。庚戌，誅臨川王綽。

夏四月壬申，進齊公蕭道成爵為王。壬午，安西將軍武陵王贊薨。辛卯，帝禪位於齊。壬辰，遜于東邸。是日，王敬則以兵陳於殿庭，帝猶居內，聞之，逃于佛蓋下。太后懼，自帥閹豎索，扶幸板輿。黃門或促之，帝怒，抽刀投之，中項而殞。帝既出，宮人行哭，俱遷。備羽儀，乘畫輪車，出東掖門。封帝為汝陰王，居丹徒宮，齊兵衛之。建元元年五月己未，帝聞外有馳馬者，懼亂作；監人殺王而以疾赴，齊人德之，賞之以邑。六月乙酉，葬于遂寧陵，諡曰順帝。宋之王侯無少長皆幽死矣。論曰：文帝負扆南面，實有人君之美，經國之義雖弘，而隆家之道不足。彭城照不窺古，本無卓爾之資，徒見昆弟之義深，未識君臣之禮異。以此家情，行之國道，主忌而猶犯，恩離而未悟。致以陵逼之愆，遂成滅親之禍。開端樹隙，垂之後人。明帝因猜忍之情，據已行之典，翦落洪枝，願不待慮。既而本根莫庇，幼主孤立，下無磐石之托，上有累卵之危。方復藏璽懷紱，魚服忘反，危冠短制，匹馬孤征，以至覆亡，理固然矣。神器以勢弱傾移，靈命隨樂推回改。斯蓋履霜有漸，夫豈一夕，何止區區汝陰揖讓而已。


Chinese text: This work was published before January 1, 1923, and is in the
public domain worldwide because the author died at least 100 years ago.
