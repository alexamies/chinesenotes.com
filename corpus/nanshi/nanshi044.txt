列傳第三十四

齊武帝諸子文惠諸子明帝諸子

武帝二十三男：穆皇后生文惠太子、竟陵文宣王子良，張淑妃生廬陵王子卿、魚復侯子響，周淑儀生安陸王子敬、建安王子真，阮淑媛生晉安王子懋、衡陽王子峻，王淑儀生隨郡王子隆，蔡婕妤生西陽王子明，樂容華生南海王子罕，傅充華生巴陵王子倫，謝昭儀生邵陵王子貞，江淑儀生臨賀王子岳，庾昭容生西陽王子文，荀昭華生南康王子琳，顏婕妤生永陽王子瑉，宮人謝生湘東王子建，何充華生南郡王子夏。第六、第十二、第十五、第二十二皇子早亡；子瑉繼衡陽元王后。

文惠皇太子長懋，字雲喬，小字白澤，武帝長子也。武帝年未弱冠而生太子，姿容豐美，為高帝所愛。宋元徽末，除秘書郎，不拜，板輔國將軍，遷晉熙王撫軍主簿。事甯，武帝遣太子還都。高帝方創霸業，心存嫡嗣，謂太子曰：「汝還，吾事辦矣。」處之府東齋，令通文武賓客。謂荀伯玉曰：「我出行日，城中軍悉受長懋節度。我雖不行，內外直防及諸門甲兵，悉令長懋時時履行。」

轉秘書丞，以與宣帝諱同，不就。曆中書、黃門侍郎。升明三年，高帝將受禪，以襄陽兵馬重鎮，不欲處他族，出太子為雍州刺史，加都督、北中郎將、甯蠻校尉。建元元年，封南郡王，江左嫡皇孫封王，始自此也。

先是，梁州刺史范柏年頗著威名，沈攸之事起，候望形勢，事平，朝廷遣王玄邈代之。玄邈已至，柏年遲回魏興不肯下，太子慮其為變，乃遣說之，許啟為府長史。及至襄陽，因執誅之。

二年，徵為侍中、中軍將軍，置府，鎮石頭。穆妃薨，成服日，車駕出臨喪，朝議疑太子應出門迎。左僕射王儉曰：「尋禮記服問：'君所主夫人、妻、太子嫡婦。 '言國君為此三人為主喪也。今鑾輿臨降，自以主喪而至，雖因事撫慰，義不在吊，南郡以下不應出門奉迎。但尊極所臨，禮有變革，權去杖絰，移立戶外，足表情敬，無煩止哭。皇太子既一宮之主，自應以車駕幸宮，依常奉候。既當成服之日，吉凶不相干，宜以衰幘行事，望拜止哭，率由舊章。尊駕不以臨吊，奉迎則惟常體，求之情禮，如為可安。」又其年九月有閏，小祥疑應計閏。儉又議，以為「三百六旬，尚書明義，文公納幣，春秋致譏。故先儒期喪，歲數沒閏，大功以下，月數數閏。所以吳商云：'含閏以正期，允協情理。'沒閏之理，固在言先」。並從之。

武帝即位，為皇太子。初高帝好左氏春秋，太子承旨諷誦，以為口實。及正位東儲，善立名尚，解聲律，工射，飲酒至數斗，而未嘗舉杯。從容有風儀，音韻和辯，引接朝士，人人自以為得意。文武士多所招集，會稽虞炎、濟陽範岫、汝南周顒、陳郡袁廓，並以學行才能，應對左右。而武人略陽垣曆生、襄陽蔡道貴，拳勇秀出，當時以比關羽、張飛。其餘安定梁天惠、平原劉孝慶、河東王世興、趙郡李居士、襄陽黃嗣祖、魚文、康絢之徒，並為後來名將。

永明三年，於崇正殿講孝經，少傅王儉令太子僕周顒撰為義疏。五年冬，太子臨國學，親臨策試諸生，於坐問少傅王儉曲禮云：「無不敬。」義，儉及竟陵王子良等各有酬答。太子又以此義問諸學生，謝幾卿等一十人，並以筆對。太子問王儉：「周易幹卦本施天位，而說卦雲'帝出乎震'，震本非天義，豈當相主？」儉曰：「幹健震動，天以運為德，故言'帝出乎震。」儉又諮太子孝經「仲尼居曾子侍。」義，臨川王映諮「孝為德本。」義，太子並應機酬答，甚有條貫。

明年，上將訊丹陽所領囚及南北二百里內獄，詔太子于玄圃園宣猷堂錄三署囚，原宥各有差。上晚年好游宴，尚書曹事，亦分送太子省視。

太子與竟陵王子良俱好釋氏，立六疾館以養窮人。而性頗奢麗，宮內殿堂，皆雕飾精綺，過於上宮。開拓玄圃園與台城北塹等，其中起出土山池閣樓觀塔宇，窮奇極麗，費以千萬。多聚異石，妙極山水。慮上宮中望見，乃旁列修竹，外施高鄣。造遊牆數百間，施諸機巧，宜須鄣蔽，須臾成立，若應毀撤，應手遷徙。制珍玩之物，織孔雀毛為裘，光採金翠，過於雉頭遠矣。以晉明帝為太子時立西池，乃啟武帝引前例，求于東田起小苑，上許之。

永明中，二宮兵力全實，太子使宮中將吏更番築役，營城包巷，制度之盛，觀者傾都。上性雖嚴，太子所為，無敢啟者。後上幸豫章王宅，還過太子東田，見其彌亙華遠，壯麗極目，於是大怒，收監作主帥，太子懼，皆藏之，由是見責。

太子素疾，體又過壯，常在宮內，簡於遨遊，玩弄羽儀，多所僭擬。雖咫尺宮禁，而上終不知。又使徐文景造輦及乘輿禦物虎賁雲罕之屬，上嘗幸東宮，匆匆不暇藏輦，文景乃以佛像內輦中，故上不疑。文景父陶仁時為給事中，謂文景曰：「終當滅門，政當掃墓待喪耳。」及移家避之。其後文景竟賜死，陶仁遂不哭，時人以為有古人風。

十年，豫章王嶷薨，太子見上友于既至，造碑文奏之，未及鐫勒。十一年春正月，太子有疾，上自臨視，有憂色。疾篤，上表告辭，薨於東宮崇明殿，時年三十六。

太子年始過立，久在儲宮，得參政事，內外百司私咸謂旦暮繼體，及薨，朝野驚惋焉。上幸東宮，臨哭盡哀，詔斂以袞冕之服，諡曰文惠，葬崇安陵。有司奏御服期，朝臣齊衰三月，南郡國臣齊衰期，臨汝、曲江國臣並不服，六宮不從服。

武帝履行東宮，見太子服玩過制，大怒，敕有司隨事毀除，以東田殿堂處為崇虛館。郁林立，追尊為文帝，廟稱世宗。

初，太子惡明帝，密謂竟陵王子良曰：「我意色中殊不悅此人，當由其福德薄所致。」子良便苦救解，後明帝立，果大相誅害。

竟陵文宣王子良字雲英，武帝第二子也。幼聰敏。武帝為贛縣時，與裴後不諧，遣人船送後還都，已登路，子良時年小，在庭前不悅。帝謂曰：「汝何不讀書？」子良曰：「娘今何處？何用讀書。」帝異之，即召後還縣。

仕宋為邵陵王友。時宋道衰謝，諸王微弱，故不廢此官。升明三年，為會稽太守，都督五郡。封聞喜公。宋元嘉中，凡事皆責成郡縣，孝武后，徵求急速，以郡縣遲緩，始遣台使，自此公役勞擾。高帝踐阼，子良陳之，請息其弊。

子良敦義愛古，郡人朱百年有至行，先卒，賜其妻米百斛，蠲一人，給其薪蘇。郡合下有虞翻舊床，罷任還，乃致以歸。後於西邸起古齋，多聚古人器服以充之。夏禹廟盛有禱祀，子良曰：「禹泣辜表仁，菲食旌約，服玩果粽，足以致誠。」使歲獻扇簟而已。

時有山陰人孔平詣子良訟嫂市米負錢不還。子良歎曰：「昔高文通與寡嫂訟田，義異於此。」乃賜米錢以償平。

建元二年，穆妃薨，去官，仍為丹陽尹，開私倉振屬縣貧人。先是太妃以七月薨，子良以八月奉凶問。及小祥，疑南郡王應相待。尚書左僕射王儉議以為「禮有倫序，義無徒設。如令遠則不待，近必相須，禮例既乖，即心無取。若疑兄弟同居，吉凶舛雜，則遠還之子，自應開立別門，以終喪事，靈筵祭奠，隨在家之人，再期而毀。庶子在家，亦不待嫡。而況儲妃正體王室，中軍長嫡之重，天朝又行權制，進退彌復非疑。謂應不相待，中軍祥縞之日，聞喜致哀而已，不受吊慰。至聞喜變除，昆弟亦宜相就寫情，不對客」。從之。

武帝即位，封竟陵郡王、南徐州刺史，加都督。永明二年，為護軍將軍，兼司徒。四年，進號車騎將軍。子良少有清尚，禮才好士，居不疑之地，傾意賓客，天下才學皆遊集焉。善立勝事，夏月客至，為設瓜飲及甘果，著之文教。士子文章及朝貴辭翰，皆發教撰錄。

是時上新視政，水旱不時，子良密啟請原除逋租。又陳寬刑息役，輕賦省徭。並陳「泉鑄歲遠，類多翦鑿，江東大錢，十不一在，公家所受，必須輪郭完全，遂買本一千，加子七百，求請無地，捶革相繼。尋完者為用，既不兼兩，回復遷貿，會非委積，徒令小人每嬰困苦。且錢布相半，為制永久，或聞長宰須令輸直，進違舊科，退容奸利」。

五年，正位司徒，給班劍二十人，侍中如故。移居雞籠山西邸，集學士抄五經百家，依皇覽例為四部要略千卷。招致名僧，講論佛法，造經唄新聲，道俗之盛，江左未有。

武帝好射雉，子良啟諫。先是左衛殿中將軍邯鄲超上書諫射雉，武帝為止，久之，超竟被誅。永明末，上將復射雉，子良復諫，前後所陳，上雖不盡納，而深見寵愛。

又與文惠太子同好釋氏，甚相友悌。子良敬信尤篤，數于邸園營齋戒，大集朝臣眾僧，至賦食行水，或躬親其事，世頗以為失宰相體。勸人為善，未嘗厭倦，以此終致盛名。

八年，給三望車。九年，都下大水，吳興偏劇，子良開倉振救貧病不能立者，於第北立廨收養，給衣及藥。十年，領尚書令、揚州刺史，本官如故。尋解尚書令，加中書監。

文惠太子薨，武帝檢行東宮，見太子服御羽儀，多過制度，上大怒，以子良與太子善，不啟聞，頗加嫌責。

武帝不豫，詔子良甲仗入延昌殿侍醫藥。子良啟進沙門於殿戶前誦經，武帝為感夢見優曇缽花。子良案佛經宣旨，使禦府以銅為花，插御床四角。日夜在殿內，太孫間日入參。武帝暴漸，內外惶懼，百僚皆已變服，物議疑立子良。俄頃而蘇，問太孫所在，因召東宮器甲皆入，遺詔使子良輔政，明帝知尚書事。子良素仁厚，不樂時務，乃推明帝。詔云：「事無大小，悉與鸞參懷」，子良所志也。太孫少養于子良妃袁氏，甚著慈愛，既懼前不得立，自此深忌子良。大行出太極殿，子良居中書省，帝使虎賁中郎將潘敞二百人仗，屯太極西階之下。成服後，諸王皆出，子良乞停至山陵，不許。

進位太傅，增班劍為三十人，本官如故，解侍中。隆昌元年，加殊禮，劍履上殿，入朝不趨，贊拜不名，進督南徐州。其年疾篤，謂左右曰：「門外應有異。」遣人視，見淮中魚無算，皆浮出水上向城門。尋薨，年三十五。

帝常慮子良異志，及薨，甚悅。詔給東園溫明秘器，斂以袞冕之服，東府施喪位，大鴻臚持節監護，太官朝夕送祭。又詔追崇假黃鉞、侍中、都督中外諸軍事、大宰、領大將軍、揚州牧，綠綟綬，備九服錫命之禮，使持節、中書監、王如故。給九旒鸞輅、黃屋左纛、轀輬車、前後部羽葆、鼓吹，輓歌二部，虎賁班劍百人，葬禮依晉安平王孚故事。初，豫章王嶷葬金牛山，文惠太子葬夾石。子良臨送，望祖硎山悲感歎曰：「北瞻吾叔，前望吾兄，死而有知，請葬茲地。」及薨，遂葬焉。

所著內外文筆數十卷，雖無文采，多是勸戒。子良既亡，故人皆來奔赴，陸惠曉于邸門逢袁彖，問之曰：「近者云云，定復何謂？王融見殺，而魏准破膽。道路籍籍，又云竟陵不永天年，有之乎？」答曰：「齊氏微弱，已數年矣，爪牙柱石之臣都盡，命之所餘，政風流名士耳。若不立長君，無以鎮安四海。王融雖為身計，實安社稷，恨其不能斷事，以至於此。道路之談，自為虛說耳，蒼生方塗炭矣，政當瀝耳聽之。」建武中，故吏範雲上表為子良立碑，事不行。子昭胄嗣。

昭胄字景胤，泛涉書史，有父風，位太常。以封境邊魏，永元元年，改封巴陵王。

先是，王敬則事起，南康侯子恪在吳郡，明帝慮有同異，召諸王侯入宮，晉安王寶義及江陵公寶覽住中書省，高、武諸孫住西省，敕人各兩左右自隨，過此依軍法；孩抱者乳母隨入。其夜並將加害，賴子恪至乃免。自建武以來，高、武王侯，居常震怖，朝不保夕，至是尤甚。

及陳顯達起事，王侯復入宮，昭胄懲往時之懼，與弟永新侯昭穎逃奔江西，變形為道人。崔慧景舉兵，昭胄兄弟出投之。慧景敗，昭胄兄弟首出投台軍主胡松，各以王侯還第，不自安，謀為身計。子良故防合桑偃為梅蟲兒軍副，結前巴西太守蕭寅，謀立昭胄。昭胄許事克用寅為尚書左僕射、護軍，以寅有部曲，大事皆委之。時胡松領軍在新亭，寅遣人說之，松許諾。又張欣泰嘗為雍州，亦有部曲，昭胄又遣房天寶以謀告之，欣泰聞命回應。蕭寅左右華永達知其謀，以告禦刀朱光尚。光尚挾左道以惑東昏，因謂東昏曰：「昨見蔣王，雲巴陵王在外結黨欲反，須官出行，仍從萬春門入，事不可量。」時東昏日游走，聞此說大懼，不復出四十餘日。偃等議募健兒百餘人，從萬春門入，突取之。昭胄以為不可。偃同黨王山沙慮事久無成，以事告禦刀徐僧重，寅遣人殺山沙于路。吏於麝幐中得其事蹟，昭胄兄弟與同黨皆伏誅。

梁受禪，降封昭胄子同為監利侯。

同弟賁字文奐，形不滿六尺，神識耿介。幼好學，有文才，能書善畫，於扇上圖山水，咫尺之內，便覺萬里為遙。矜慎不傳，自娛而已。好著述，嘗著西京雜記六十卷。起家湘東王法曹參軍，得一府歡心。及亂，王為檄，賁讀至「偃師南望，無復儲胥露寒，河陽北臨，或有穹廬氈帳」，乃曰：「聖制此句，非為過似，如體目朝廷，非關序賊。」王聞之大怒，收付獄，遂以餓終。又追戮賁屍，乃著懷舊傳以謗之，極言誣毀。

廬陵王子卿字雲長，武帝第三子也。建元元年，封臨汝縣公。武帝即位，為郢州刺史，加都督。子卿諸子中無德，又與魚復侯子響同生，故無寵。徙都督、荊州刺史。始興王為益州，子卿解督。

子卿在鎮，營造服飾，多違制度，作玳瑁乘具。詔責之，令速送都；又作銀鐙、金薄裹箭腳，亦便速壞去。凡諸服章，自今不啟專輒作者，當得痛杖。又曰：「汝比令讀學，今年轉成長，學既勿就，得敕如風過耳，使吾失氣。」

永明十年，為都督、南豫州刺史。之鎮，道中戲部伍為水軍，上聞大怒，殺其典簽。遣宜都王鏗代之。子卿還第，至崩不與相見。

隆昌元年，為衛將軍、開府儀同三司，置兵佐。鄱陽王鏘見害，以子卿代為司徒。所居屋梁柱際血出溜於地，旬日而見殺。

魚復侯子響字雲音，武帝第四子也。豫章王嶷無子，養子響。後嶷有子，表留為嫡。武帝即位，為南彭城、臨淮二郡太守。

子響勇力絕人，開弓四斛力，數在園池中帖騎馳走竹樹下，身無虧傷。既出繼，車服異諸王，每入朝輒忿，拳打車壁，武帝知之，令車服與皇子同。

永明六年，有司奏子響宜還本，乃封巴東郡王。七年，為都督、荊州刺史。直合將軍董蠻粗有氣力，子響要與同行。蠻曰：「殿下癲如雷，敢相隨邪？」子響笑曰：「君敢出此語，亦復奇癲。」上聞而不悅，曰：「人名蠻，復何容得蘊藉。」乃改名為仲舒。謂曰：「今日仲舒，何如昔日仲舒？」答曰：「昔日仲舒，出自私庭，今日仲舒，降自天帝，以此言之，勝昔遠矣。」上稱善。

子響少好武，帶仗左右六十人，皆有膽幹，數在內齋殺牛置酒，與之聚樂。令私作錦袍絳襖，欲餉蠻交易器仗。長史劉寅等連名密啟，上敕精檢，寅等懼，欲秘之。子響聞台使至，不見敕，乃召寅及司馬席恭穆、諮議參軍江悆、殷曇粲、中兵參軍周彥、典簽吳修之、王賢宗、魏景深等俱入，於琴台下並斬之。上聞之怒，遣衛尉胡諧之、遊擊將軍尹略、中書舍人茹法亮領羽林三千人檢捕群小。敕「子響若束手自歸，可全其性命」。諧之等至江津，築城燕尾洲。子響白服登城，頻遣信與相聞，曰：「天下豈有兒反，身不作賊，直是粗疏。今便單舸還闕，何築城見捉邪？」尹略獨答曰：「誰將汝反父人共語。」子響聞之唯灑泣。又送牛數十頭，酒二百石，果饌三十輿，略棄之江流。子響膽力之士王沖天不勝忿，乃率黨度洲攻壘斬略，而諧之、法亮單艇奔逸。

上又遣丹陽尹蕭順之領兵繼之，子響即日將白衣左右三十人，乘舴艋中流下都。初，順之將發，文惠太子素忌子響，密遣不許還，令便為之所。子響及見順之，欲自申明，順之不許，於射堂縊之。有司奏絕子響屬籍，賜為蛸氏。

子響密作啟數紙，藏妃王氏裙腰中，具自申明，云：「輕舫還闕不得，此苦之深，唯願矜憐，無使竹帛齊有反父之子，父有害子之名。」及順之還，上心甚怪恨。百日于華林為子響作齋，上自行香，對諸朝士嚬蹙。及見順之，嗚咽移時，左右莫不掩涕。他日出景陽山，見一沐透擲悲鳴，問後堂丞：「此沐何意？」答曰：「沐子前日墮崖致死，其母求之不見，故爾。」上因憶子響，歔欷良久，不自勝。順之慚懼，感病，遂以憂卒。於是豫章王嶷上表曰：「故庶人蛸子響識懷靡樹，見淪不逞，肆憤一朝，取陷凶德，身膏草野，未雲塞釁。但歸罪司戮，迷而知返，撫事惟往，載傷心目。伏願一下天矜，使得旋窆餘麓，豈伊窮骸被德，實且天下歸仁。」上不許，貶為魚復侯。

安陸王子敬字雲端，武帝第五子也。初封應城縣公。先是子敬所生早亡，帝命貴妃范氏母養之，及范氏薨，而子及婦服制，禮無明文。永明中，尚書令王儉議：「孫為慈孫，婦為慈婦，姑為慈姑，宜制期年服。」從之。十年，位散騎常侍、撫軍將軍、丹陽尹。十一年，加車騎將軍。隆昌元年，遷都督、南兗州刺史。延興元年，加侍中。明帝除諸蕃王，遣中護軍王玄邈征九江，王廣之襲殺子敬。

初，子敬為武帝所留心，帝不豫，有意立子敬為太子，代太孫。子敬與太孫俱入參畢同出，武帝目送子敬良久，曰：「阿五鈍。」由此代換之意乃息。

晉安王子懋字雲昌，武帝第七子也。諸子中最為清恬，有意思，廉讓好學。年七歲時，母阮淑媛嘗病危篤，請僧行道。有獻蓮華供佛者，眾僧以銅罌盛水漬其莖，欲華不萎。子懋流涕禮佛曰：「若使阿姨因此和勝，願諸佛令華竟齋不萎。」七日齋畢，華更鮮紅，視罌中稍有根須，當世稱其孝感。

永明五年，為南兗州刺史、監五州軍事。六年，徙監湘州刺史。八年，撰春秋例苑三十卷，奏之，武帝敕付秘閣。十一年，為都督、雍州刺史，給鼓吹一部。豫章王喪服未畢，上以邊州須威望，許得奏之。啟求所好書，武帝曰：「知汝常以書讀在心，足為深欣。」賜以杜預手所定左傳及古今善言。

隆昌元年，為征南大將軍、江州刺史，敕留西楚部曲助鎮襄陽，單將白直俠轂自隨。陳顯達時屯襄陽，入別，子懋謂之曰：「朝廷命身單身而反，身是天王，豈可過爾輕率。今欲將二三千人自隨，公意何如？」顯達曰：「殿下若不留部曲，便是大違敕旨。」顯達因辭出便發去。子懋計未立，還鎮尋陽。

延興元年，加侍中。聞鄱陽、隨郡二王見殺，欲起兵赴難，與參軍周英、防合陸超之議：「傳檄荊、郢，入討君側，事成則宗廟獲安，不成猶為義鬼。」防合董僧慧攘袂曰：「此州雖小，孝武亦嘗用之，今以勤王之師，橫長江，指北闕，以請郁林之過，誰能對之。」於是部分兵將，入匡社稷。

母阮在都，遣書欲密迎上，阮報同產弟于瑤之為計。瑤之馳告明帝，於是纂嚴，遣中護軍王玄邈、平西將軍王廣之南北討，使軍主裴叔業與瑤之先襲尋陽，聲雲為郢府司馬。子懋知之，遣三百人守盆城。叔業泝流直上，襲盆城。子懋先已具船於稽亭渚，聞叔業得盆城，乃據州自衛。

子懋部曲多雍土人，皆踴躍願奮，叔業畏之，遣於瑤之說子懋曰：「今還都，必無過憂，政當作散官，不失富貴也。」

子懋既不出兵攻叔業，眾情稍沮。中兵參軍於琳之，瑤之兄也，說子懋重賂叔業。子懋使琳之往，琳之因說叔業請取子懋。叔業遣軍主徐玄慶將四百人隨琳之入城，僚佐皆奔散，唯周英及外兵參軍王皎更移入城內。子懋聞之歎曰：「不意吾府有義士二人。」琳之從二百人仗自入齋，子懋笑謂之曰：「不意渭陽，翻成梟鏡。」琳之以袖障面，使人害之。故人懼罪無敢至者，唯英、皎、僧慧號哭盡哀，為之喪殯。

董僧慧，丹陽姑孰人，出自寒微而慷慨有節義。好讀書，甚驍果，能反手於背彎五斛弓，當世莫有能者。玄邈知其豫子懋之謀，執之。僧慧曰：「晉安舉義兵，僕實豫議。古人云'非死之難，得死之難'。僕得為主人死，不恨矣。願至主人大斂畢，退就湯鑊，雖死猶生。」玄邈義而許之。還具白明帝，乃配東冶。言及九江時事，輒悲不自勝。子懋子昭基，九歲，以方二寸絹為書，參其消息，並遺錢五百，以金假人，崎嶇得至。僧慧睹書，對錢曰：「此郎君書也。」悲慟而卒。

陸超之，吳人，以清靜雅為子懋所知。子懋既敗，於琳之勸其逃亡。答曰：「人皆有死，此不足懼。吾若逃亡，非唯孤晉安之眷，亦恐田橫客笑人。」玄邈等以其義，欲囚將還都，而超之亦端坐待命。超之門生姓周者，謂殺超之當得賞，乃伺超之坐，自後斬之，頭墜而身不僵。玄邈嘉其節，厚為殯斂。周又助舉棺，未出戶，棺墜，政壓其頭折頸即死。聞之者莫不以為有天道焉。

隨郡王子隆字雲興，武帝第八子也。性和美，有文才。娶尚書令王儉女為妃。武帝以子隆能屬文，謂儉曰：「我家東阿也。」

永明八年，為都督、荊州刺史。隆昌元年，為侍中、撫軍將軍，領兵置佐。延興元年，轉中軍大將軍，侍中如故。

子隆年二十一，而體過充壯，常使徐嗣伯合蘆茹丸以服自銷損，猶無益。明帝輔政，謀害諸王，武帝諸子中子隆最以才貌見憚，故與鄱陽王鏘同夜先見殺。文集行於世。

建安王子真字雲仙，武帝第九子也。永明七年，累遷郢州刺史，加都督。隆昌元年，為散騎常侍、護軍將軍。

延興元年，明帝遣裴叔業就典簽柯令孫殺之，子真走入床下，令孫手牽出之，叩頭乞為奴贖死，不從，見害，年十九。西陽王子明字雲光，武帝第十子也。永明元年，封武昌王。三年，失國璽，改封西陽。十年，為會稽太守，督五郡軍事。子明風姿明淨，士女觀者，咸嗟歎之。建武元年，為撫軍將軍，領兵置佐。二年，誅蕭諶，子明及弟子罕、子貞同諶謀見害，年十七。

南海王子罕字雲華，武帝第十一子也，頗有學。母樂容華有寵，故武帝留心。

母嘗寢疾，子罕晝夜祈禱。于時以竹為燈纘照夜，此纘宿昔枝葉大茂，母病亦愈，咸以為孝感所致。主簿劉鬷及侍讀賀子喬為之賦頌，當時以為美談。建武元年，位護軍將軍。二年，見殺，年十七。

巴陵王子倫字雲宗，武帝第十三子也。永明十年，為北中郎將、南琅邪彭城二郡太守。郁林即位，以南彭城祿力優厚，奪子倫與中書舍人綦母珍之，更以南蘭陵代之。

延興元年，明帝遣中書舍人茹法亮殺子倫，子倫時鎮琅邪城，有守兵，子倫英果，明帝恐不即罪，以問典簽華伯茂。伯茂曰：「公若遣兵取之，恐不即可辦，若委伯茂，一小吏力耳。」既而伯茂手自執鴆逼之，左右莫敢動者。子倫正衣冠，出受詔，謂法亮曰：「積不善之家，必有餘殃。昔高皇帝殘滅劉氏；今日之事，理數固然。」舉酒謂法亮曰：「君是身家舊人，今銜此命，當由事不獲已。此酒差非勸酬之爵。」因仰之而死，時年十六，法亮及左右皆流涕。

先是高帝、武帝為諸王置典簽帥，一方之事，悉以委之。每至覲接，輒留心顧問，刺史行事之美惡，系於典簽之口，莫不折節推奉，恒慮弗及，於是威行州部，權重蕃君。武陵王曄為江州，性烈直不可忤，典簽趙渥之曰：「今出都易刺史。」及見武帝相誣，曄遂免還。南海王子罕戍琅邪，欲暫遊東堂，典簽薑秀不許而止。還泣謂母曰：「兒欲移五步亦不得，與囚何異。」秀後輒取子罕屐傘飲器等供其兒昏，武帝知之，鞭二百，系尚方，然而擅命不改。邵陵王子貞嘗求熊白，廚人答典簽不在，不敢與。西陽王子明欲送書參侍讀鮑僎病，典簽吳修之不許，曰：「應諮行事。」乃止。言行舉動，不得自專，征衣求食，必須諮訪。

永明中，巴東王子響殺行事劉寅等，武帝聞之，謂群臣曰：「子響遂反。」戴僧靜大言曰：「諸王都自應反，豈唯巴東。」武帝問其故，答曰：「天王無罪，而一時被囚，取一挺藕，一杯漿，皆諮簽帥，不在則竟日忍渴。諸州唯聞有簽帥，不聞有刺史。」

竟陵王子良嘗問眾曰：「士大夫何意詣簽帥？」參軍範雲答曰：「詣長史以下皆無益，詣簽帥便有倍本之價，不詣謂何！」子良有愧色。

及明帝誅異己者，諸王見害，悉典簽所殺，竟無一人相抗。孔珪聞之流涕曰：「齊之衡陽、江夏最有意，而復害之。若不立簽帥，故當不至於此。」

邵陵王子貞字雲松，武帝第十四子也。建武二年見誅，年十五。臨賀王子岳字雲嶠，武帝第十六子也。明帝誅武帝諸子，唯子岳及弟六人在後，時呼為「七王」。朔望入朝，上還後宮，輒歎息曰：「我及司徒諸兒子皆不長，高、武子孫日長大。」永泰元年，上疾甚，絕而復蘇，於是誅子嶽等。

延興、建武中，凡三誅諸王，每一行事，明帝輒先燒香，嗚咽涕泣，眾以此輒知其夜當殺戮也。子岳死時年十四。

西陽王子文字雲儒，武帝第十七子也。永明七年，封蜀郡王，建武中，改封西陽。永泰元年見殺，年十四。衡陽王子峻字雲嵩，武帝第十八子也。永明七年，封廣漢郡王，建武中改封。永泰元年見殺，年十四。

南康王子琳字雲璋，武帝第十九子也。母荀昭華盛寵，後宮才人位登采女者，依例舊賜玉鳳凰，荀時始為采女，得玉鳳凰投地曰：「我不能例受此。」武帝乃拜為昭華。

子琳以母寵故最見愛。太尉王儉因請昏，武帝悅而許之。群臣奉寶物名好盡直數百金，武帝為之報答亦如此。及應封，而好郡已盡，乃以宣城封之。既而以宣城屬揚州，不欲為王國，改封南康公褚蓁為巴東公，以南康為王國封子琳。永泰元年見殺，年十四。

湘東王子建字雲立，武帝第二十一子也。母謝無寵，武帝度為尼。明帝即位，使還母子建。永泰元年見殺，年十三。

南郡王子夏字雲廣，武帝第二十三子也。上春秋高，子夏最幼，寵愛過諸子。初，武帝夢金翅鳥下殿庭，搏食小龍無數，乃飛上天。及明帝初，其夢方驗。永泰元年，子夏誅，年七歲。

文惠太子四男：安皇后生廢帝郁林王昭業，宮人許氏生廢帝海陵恭王昭文，陳氏生巴陵王昭秀，褚氏生桂陽王昭粲。

巴陵王昭秀字懷尚，太子第三子也。郁林即位，封臨海郡王。隆昌元年，為都督、荊州刺史。延興元年，徵為車騎將軍。明帝建武二年，改封巴陵王。永泰元年見殺，年十六。

桂陽王昭粲，太子第四子也。郁林立，封永嘉郡王。延興元年，出為荊州刺史，加都督。建武二年，改封桂陽王。四年，為太常。永泰元年見殺，年八歲。

明帝十一男：敬皇后生廢帝東昏侯寶卷、江夏王寶玄、鄱陽王寶寅、和帝，殷貴嬪生巴陵隱王寶義、晉熙王寶嵩，袁貴妃生廬陵王寶源，管淑妃生邵陵王寶修，許淑媛生桂陽王寶貞。餘皆早夭。

巴陵隱王寶義字智勇，明帝長子也，本名明基。建武元年，封晉安郡王。

寶義少有廢疾，不堪出人間，止加除授，為都督、揚州刺史，仍以始安王遙光代之。轉為右將軍，領兵置佐，鎮石頭。二年，為南徐州刺史，加都督。東昏即位，進征北將軍、開府儀同三司，給扶。永元元年，為都督、揚州刺史。三年，進位司徒。和帝西台建，以為侍中、司空。

梁武平建鄴，宣德太后令以寶義為太尉、領司徒，詔云：「不言之化，形於自遠。」時人皆云此實錄也。梁受禪，封謝沐公。尋封巴陵郡王，奉齊後。天監中薨。

江夏王寶玄字智深，明帝第三子也。建武元年，封江夏郡王。東昏即位，為都督、南徐兗二州刺史。

寶玄娶尚書令徐孝嗣女為妃，孝嗣被誅離絕，東昏送少姬二人與之。寶玄恨望有異計。

明年，崔慧景舉兵，還至廣陵，遣使奉寶玄為主，寶玄斬其使，因是發將吏防城。

慧景將度江，寶玄密與相應，開門納慧景，乘八扛輿，手執絳麾幡，隨慧景至都，百姓多往投集。慧景敗，收得朝野投寶玄及慧景軍名，東昏令燒之，曰：「江夏尚爾，豈復可罪餘人。」

寶玄逃奔，數日乃出，帝召入後堂，以步鄣裹之，令群小數十人鳴鼓角馳繞其外，遣人謂曰：「汝近圍我亦如此。」少日乃殺之。

廬陵王寶源字智泉，明帝第五子也。建武元年封。和帝即位，為車騎將軍、開府儀同三司。中興二年薨。

鄱陽王寶寅字智亮，明帝第六子也。建武初，封建安郡王。東昏即位，為都督、郢州刺史。永元三年，為車騎將軍、開府儀同三司，鎮石頭。其秋，雍州刺史張欣泰等謀起事於新亭，殺台內諸主帥。難作之日，前南譙太守王靈秀奔往石頭，帥城內將吏，去車腳，載寶寅向台城，百姓數千人皆空手隨後。至杜姥宅，日已欲暗，城門閉，城上人射之，眾棄寶寅走。

寶寅逃亡三日，戎服詣草市尉，尉馳以啟帝，帝迎入宮，問之。寶寅涕泣稱制不自由，帝笑，乃復爵位。宣德太后臨朝，改封寶寅鄱陽王。中興二年，謀反奔魏。

邵陵王寶修字智宣，明帝第九子也。建武元年，封南平郡王，二年改封。中興二年謀反，宣德太后令賜死。

晉熙王寶嵩字智靖，明帝第十子也。中興元年，和帝以為中書令。二年誅。桂陽王寶貞，明帝第十一子也。中興二年誅。

論曰：守器之重，邦家所馮，觀文惠之在東儲，固已有虧令德，向令負荷斯集，猶當及於禍敗，況先期夙隕，愆失已彰。而武帝不以擇賢，傳之昏孽，推此而論，有冥數矣。子良物望所集，失在儒雅，當斷不斷，以及於災，非止自致喪亡，乃至宗祀覆滅，哀哉！夫帝王子弟，生長尊貴，情偽之事，不經耳目，雖卓爾天悟，自得懷抱，孤寡為識，所陋猶多。齊氏諸王，並幼踐方嶽，故輔以上佐，簡自帝心，勞舊左右，用為主帥，州國府第，先令後行。飲食游居，動應聞啟，端拱守祿，遵承法度，張弛之要，莫敢厝言。行事執其權，典簽掣其肘，處地雖重，行止莫由。威不在身，恩未接下，倉卒一朝，事難總集，望其釋位扶危，不可得矣。路溫舒云：「秦有十失，其一尚存。」斯宋氏之餘風，及在齊而彌弊。寶玄親兼一體，欣受家殃，曾不知執柯所指，跗萼相從而敗。以此而圖萬事，未知其髣佛也。


Chinese text: This work was published before January 1, 1923, and is in the
public domain worldwide because the author died at least 100 years ago.
