陸澄
澄少好學，博覽無所不知，行坐眠食，手不釋卷。宋泰始初，為尚書殿中郎，議皇后諱班下應依舊稱姓。左丞徐爰案司馬孚議皇后不稱姓，春秋逆王后于齊，並不言姓。澄以意立議，坐免官，白衣領職。

郎官舊坐杖，有名無實，澄在官積前後罰凡至千數。後兼左丞。

泰始六年，詔皇太子朝服袞冕九章，澄與儀曹郎丘仲起議：「服冕以朝，實著經文，秦除六冕，漢明還備。魏、晉以來，不欲令臣下服袞冕，故位公者加侍官。今皇太子禮絕群後，宜遵聖王盛典，革近代之制。」累遷御史中丞。

齊建元元年，驃騎諮議沈憲等家奴客為劫，子弟被劾，憲等晏然。左丞任遐奏澄不糾，請免澄官。上表自理，言舊例無左丞糾中丞之義。詔外詳議。尚書令褚彥回檢宋以來左丞糾正而中丞不糾免官者甚眾，奏澄「謏聞膚見，貽撓後昆，上掩皇明，下籠朝議。請以見事免澄所居官」。詔澄以白衣領職。

永明元年，累遷度支尚書，尋領國子博士。尚書令王儉謂之曰：「昔曹志、繆悅為此官，以君系之，始無慚德。」儉嘗問澄曰：「崇禮門有鼓而未嘗鳴，其義安在？」答曰：「江左草創，崇禮闥皆是茅茨，故設鼓，有火則扣以集眾，相傳至今。」又與儉書陳：「王弼注易，玄學之所宗。今若弘儒，鄭注不可廢。並言左氏杜學之長。谷梁舊有麋信，近益以范寧，不足兩立。世有一孝經，題為鄭玄注，觀其用辭，不與注書相類。案玄自序所注眾書，亦無孝經。且為小學之類，不宜列在帝典。」

儉答曰：「易體微遠，實貫群籍，豈可專據小王便為該備，依舊存鄭，高同來說。元凱注傳，超邁前儒，谷梁小書，無俟兩注。存麋略範，率由舊式。凡此諸議，並同雅論。疑孝經非鄭所注，僕以此書明百行之首，實人倫所先，七略、藝文並陳之六藝，不與蒼頡、凡將之流也。鄭注虛實，前代不嫌，意謂可安，仍舊立置。」

儉自以博聞多識，讀書過澄。澄謂曰：「僕少來無事，唯以讀書為業；且年位已高。令君少便鞅掌王務，雖復一覽便諳，然見卷軸未必多僕。」儉集學士何憲等盛自商略，澄待儉語畢，然後談所遺漏數百十條，皆儉所未睹。儉乃嘆服。儉在尚書省出巾箱几案雜服飾，令學士隸事事多者與之，人人各得一兩物。澄後來，更出諸人所不知事，復各數條，並舊物奪將去。

轉散騎常侍，秘書監，吳郡中正，光祿大夫，加給事中，尋領國子祭酒。竟陵王子良得古器，小口方腹，而底平可容七八升，以問澄。澄曰：「此名服匿，單于以與蘇武。」子良詳視器底有字，彷佛可識，如澄所言。

隆昌元年，以老疾，轉光祿大夫，加散騎常侍，未拜，卒，諡靜子。

澄當世稱為碩學，讀易三年不解文義，欲撰宋書竟不成。王儉戲之曰：「陸公，書廚也。」家多墳籍，人所罕見，撰地理書及雜傳，死後乃出。

澄弟鮮，得罪宋世，當死。澄于路見舍人王道隆叩頭流血，以此見原。揚州主簿顧測以兩奴就鮮質錢，鮮死，子暉誣為買券。澄為中丞，測遂為澄所抑，世以此少之。

陸慧曉
陸慧曉字叔明，吳郡吳人，晉太尉玩之玄孫也。自玩至慧曉祖萬載，世為侍中，皆有名行。慧曉伯父仲元，又為侍中，時人方之金、張二族。

父子真，仕宋為海陵太守。時中書舍人秋當見幸，家在海陵，假還葬父，子真不與相聞。當請發人修橋，又以妨農不許。彭城王義康聞而賞之。王僧達貴公子孫，以才傲物，為吳郡太守，入昌門曰：「彼有人焉。顧琛一公兩掾，英英門戶；陸子真五世內侍，我之流亞。」子真自臨海太守眼疾歸，為中散大夫，卒。

慧曉清介正立，不雜交遊，同郡張緒稱之曰：「江東裴、樂也。」初應州郡辟，舉秀才，曆諸府行參軍，以母老還家侍養，十餘年不仕。

齊高帝輔政，除為尚書殿中郎。鄰族來相賀，慧曉舉酒曰：「陸慧曉年踰三十，婦父領選，始作尚書郎，卿輩乃復以為慶邪？」

高帝表禁奢侈，慧曉撰答詔草，為帝所賞，引為太傅東合祭酒。齊建元初，遷太子洗馬。廬江何點常稱「慧曉心如照鏡，遇形觸物，無不朗然。王思遠恒如懷冰，暑月亦有霜氣」。當時以為實錄。

慧曉與張融並宅，其間有池，池上有二株楊柳。點歎曰：「此池便是醴泉，此木便是交讓。」及武陵王曄守會稽，上為精選僚吏，以慧曉為征虜功曹，與府參軍沛國劉璡同從述職。璡清介士也，行至吳，謂人曰：「吾聞張融與慧曉並宅，其間有水，此必有異味。」故命駕往酌而飲之。曰：「飲此水，則鄙吝之萌盡矣。」

何點薦慧曉于豫章王嶷，補司空掾，加以恩禮。累遷安西諮議、領冠軍錄事參軍。

武帝第三子廬陵王子卿為南豫州刺史，帝稱其小名謂司徒竟陵王子良曰：「烏熊癡如熊，不得天下第一人為行事，無以壓一州。」既而曰：「吾思得人矣。」乃使慧曉為長史、行事。別帝，問曰：「卿何以輔持廬陵？」答曰：「靜以修身，儉以養性。靜則人不擾，儉則人不煩。」上大悅。

後為司徒右長史。時陳郡謝朏為左長史，府公竟陵王子良謂王融曰：「我府前世誰比？」融曰：「明公二上佐，天下英奇，古來少見其比。」子良西邸抄書，令慧曉參知其事。

尋遷西陽王征虜、巴陵王后軍、臨汝公輔國三府長史，行府州事。復為西陽王左軍長史，領會稽郡丞，行郡事。隆昌元年，徙為晉熙王冠軍長史、江夏內史，行郢州事。慧曉曆輔五政，立身清肅，僚佐以下造詣，必起送之。或謂慧曉曰：「長史貴重，不宜妄自謙屈。」答曰：「我性惡人無禮，不容不以禮處人。」未嘗卿士大夫，或問其故，慧曉曰：「貴人不可卿，而賤者乃可卿，人生何容立輕重於懷抱。」終身常呼人位。

建武初，除西中郎長史，行事、內史如故。俄征黃門郎，未拜，遷吏部郎。尚書令王晏選門生補內外要局，慧曉為用數人而止。晏恨之。送女妓一人，欲與申好，慧曉不納。吏曹都令史曆政來諮執選事，慧曉任己獨行，未嘗與語。帝遣主書單景雋謂曰：「都令史諳悉舊貫，可共參懷。」慧曉謂景雋曰：「六十之年，不復能諮都令史為吏部郎也。上若謂身不堪，便當拂衣而退。」帝甚憚之。後欲用為侍中，以形短小乃止。出為晉安王鎮北司馬、征北長史、東海太守，行府州事。入為五兵尚書，行揚州事。崔慧景事平，領右軍將軍。出監南徐州。朝議又欲以為侍中，王亮曰：「濟、河須人，今且就朝廷借之，以鎮南兗州。」王瑩、王志皆曰：「侍中彌須英華，方鎮猶應有選者。」亮曰：「角其二者，則貂璫緩，拒寇切。當今朝廷甚弱，宜從切者。」乃以為輔國將軍、南兗州刺史，加督。至鎮，俄爾以疾歸。卒，贈太常。

三子：僚、任、倕並有美名，時人謂之三陸。初授慧曉兗州，三子依次第各作一讓表，辭並雅麗，時人歎伏。

陸僚
僚學涉子史，長於微言。美姿容，鬚眉如畫。位西昌侯長史、蜀郡太守。

陸倕
倕字佐公，少勤學，善屬文。於宅內起兩茅屋，杜絕往來，晝夜讀書，如此者數歲。所讀一遍，必誦於口。嘗借人漢書，失五行志四卷，乃暗寫還之，略無遺脫。幼為外祖張岱所異。岱嘗謂諸子曰：「此兒，汝家陽元也。」十七，舉本州秀才。刺史竟陵王子良開西邸，延英俊，倕預焉。

梁天監初，為右軍安成王主簿，與樂安任昉友，為感知己賦以贈昉，昉因此名以報之。及昉為中丞，簪裾輻湊，預其燕者，殷芸、到溉、劉苞、劉孺、劉顯、劉孝綽及倕而已，號曰：「龍門之遊。」雖貴公子孫不得預也。遷臨川王東曹掾。

梁武帝雅愛倕才，乃敕撰新漏刻銘，其文甚美。遷太子中舍人，又詔為石闕銘，敕褒美之，賜絹三十匹。累遷太常卿，卒。子纘早慧，七歲通經，為童子郎，卒。次緬，有似於倕，一看殆不能別。

陸繕
繕字士繻，倕兄子也。父任，御史中丞。繕幼有志尚，以雅正知名。梁承聖中，為中書侍郎，掌東宮管記。魏平江陵，繕微服遁還建鄴。

紹泰元年，除司徒右長史、御史中丞，以父任所終，固辭。陳武帝作輔，為司徒司馬。及受命，位侍中。出為新安太守。文帝嗣位，徵為中庶子，領步兵校尉，掌東宮管記。繕儀錶端麗，進退閒雅，趨步躡履，文帝使太子諸王咸取則焉。

後復拜御史中丞，猶以父所終，固辭，不許，乃權換廨宇，徙以居之。太建中，曆度支尚書，侍中，太子詹事，尚書右僕射。尋遷左僕射，參掌選事。別敕與徐陵等七人參議政事。卒，贈特進，諡曰安子。以繕東宮舊臣，特賜祖奠。

繕子辯慧，年數歲，詔引入殿內，進止有父風，宣帝因賜名辯慧字敬仁。

繕兄子見賢亦方雅，位少府卿，卒。

陸閑
閑字遐業，慧曉兄子也。有風概，與人交不苟合，少為同郡張緒所知。仕至揚州別駕。齊明帝崩，閑謂所親人曰：「宮車晏駕，百司將聽塚宰。主王地重才弱，必不能振，難將至矣。」乃感心疾，不復預州事。

永元末，刺史始安王遙光據東府作亂，或勸去之。閑曰：「吾為人吏，何可逃死。」台軍攻陷城，閑以綱佐被收，至杜姥宅，尚書令徐孝嗣啟閑不預逆謀。未及報，徐世標命殺之。閑四子：厥、絳、完、襄也。絳字魏卿，時隨閑，抱頸求代死，不獲，遂以身蔽刀刃，行刑者俱害之。

陸厥
厥字韓卿，少有風概，好屬文。齊永明九年，詔百官舉士，同郡司徒左西曹掾顧暠之表薦厥，州舉秀才。

時盛為文章，吳興沈約、陳郡謝朓、琅邪王融以氣類相推轂，汝南周顒善識聲韻。約等文皆用宮商，將平上去入四聲，以此制韻，有平頭、上尾、蜂腰、鶴膝。五字之中，音韻悉異，兩句之內，角征不同，不可增減。世呼為「永明體」。沈約宋書謝靈運傳後又論其事，厥與約書曰：

范詹事自序：「性別宮商，識清濁，特能適輕重，濟艱難。古今文人多不全了斯處，縱有會此者，不必從根本中來。」尚書亦云：「自靈均以來，此秘未睹。或暗與理合，匪由思至。張、蔡、曹、王曾無先覺，潘、陸、顏、謝去之彌遠。」大旨欲「宮商相變，低昂舛節，若前有浮聲，則後須切響，一簡之內，音韻盡殊，兩句之中，輕重悉異」。辭既美矣，理又善焉；但觀歷代眾賢似不都闇此處，而云：「此秘未睹」，近於誣乎。案范云：「不從根本中來」，尚書云：「匪由思至」，斯則揣情謬于玄黃，擿句著其音律也。范又云：「時有會此者」，尚書云：「或闇與理合」。則美詠清謳，有辭章調韻者，雖有差謬，亦有會合。推此以往，可得而言。夫思有合離，前哲同所不免，文有開塞，即事不得無之。子建所以好人譏彈，士衡所以遺恨終篇。既曰遺恨，非盡美之作。理可詆訶，君子執其詆訶，便謂合理為闇，豈如指其合理，而寄詆訶為遺恨邪。

自魏文屬論，深以清濁為言，劉楨奏書，大明體勢之致。齟齬妥怗之談，操末續巔之說，興玄黃於律呂，比五色之相宣。苟此秘未睹，茲論為何所指邪？愚謂前英已早識宮征，但未屈曲指的，若今論所申。至於掩瑕藏疾，合少謬多，則臨淄所云：「人之著述，不能無病。」者也。非知之而不改，謂不改則不知，斯曹、陸又稱「竭情多悔，不可力強。」者也。今許以有病有悔為言，則必自知無悔無病之地。引其不了不合為闇，何獨誣其一合一了之明乎？意者亦質文時異，今古好殊，將急在情物，而緩於章句。情物，文之所急，美惡猶且相半；章句，意之所緩，故合少而謬多。義兼於斯，必非不知明矣。長門、上林，殆非一家之賦，洛神、池雁，便成二體之作。孟堅精正，詠史無虧於東主，平子恢富，羽獵不累於憑虛。王粲初征，他文未能稱是，楊修敏捷，暑賦彌日不獻。率意寡尤，則事促乎一日，翳翳愈伏，而理賒于七步。一人之思，遲速天懸，一家之文，工拙壤隔，何獨宮商律呂必責其如一邪？論者乃可言未窮其致，不得言曾無先覺也。約答曰：

宮商之聲有五，文字之別累萬。以累萬之繁，配五聲之約，高下低昂，非思力所學，又非止若斯而已。十字之文，顛倒相配，字不過十，巧曆已不能盡，何況復過於此者乎？靈均以來，未經用之於懷抱，固無從得其髣佛矣。若斯之妙，而聖人不尚，何耶？此蓋曲折聲韻之巧，無當於訓義，非聖哲玄言之所急也，是以子雲譬之「雕蟲篆刻」，云：「壯夫不為」。自古辭人豈不知宮羽之殊、商征之別。雖知五音之異，而其中參差變動，所昧實多，故鄙意所謂「此秘未睹。」者也。以此而推，則知前世文士，便未悟此處。若以文章之音韻，同弦管之聲曲，美惡妍蚩，不得頓相乖反，譬猶子野操曲，安得忽有闡緩失調之聲。以洛神比陳思他賦，有似異手之作，故知天機啟，則律呂自調，六情滯，則音律頓舛也。士衡雖云煥若縟錦，寧有濯色江波，其中復有一片是衛文之服。此則陸生之言，即復不盡者矣。韻與不韻，復有精粗，輪扁不能言之，老夫亦不盡辯此。約論四聲，妙有詮辯，而諸賦亦往往與聲韻乖。

時有王斌者，不知何許人。著《四聲論》行于時。斌初為道人，博涉經籍，雅有才辯，善屬文，能唱導而不修容儀。嘗弊衣於瓦官寺聽雲法師講成實論，無復坐處，唯僧正慧超尚空席，斌直坐其側。慧超不能平，乃罵曰：「那得此道人，祿蔌似隊父唐突人。」因命驅之。斌笑曰：「既有敘勳僧正，何為無隊父道人。」不為動。而撫機問難，辭理清舉，四座皆屬目。後還俗，以詩樂自樂，人莫能名之。

永元元年，始安王遙光反，厥父閑被誅，厥坐系尚方。尋有赦，厥感慟而卒，年二十八。文集行於世。

時有會稽虞炎以文學與沈約俱為文惠太子所遇，意眄殊常，官至驍騎將軍。

陸襄
襄字師卿，厥第四弟也。本名衰字趙卿，有奏事者誤字為襄，梁武帝乃改為襄字師卿。

天監三年，都官尚書范岫表薦襄，起家著作佐郎。後昭明太子統聞襄業行，啟武帝引與遊處。自廬陵王記室除太子洗馬，遷中舍人，並掌管記。出為揚州中從事，以父終此官，固辭。武帝不許，聽與府司馬換廨居之。

昭明太子敬耆老，襄母年將八十，與蕭琛、傅昭、陸杲每月常遣存問，加賜珍羞衣服。襄母常卒患心痛，醫方須三升粟漿。時冬月，日又逼暮，求索無所，忽有老人詣門貨漿量如方劑。始欲酬直，無何失之，時以襄孝感所致。

後為太子家令，復掌管記，母憂去職。襄年已五十，毀頓過禮，太子憂之，日遣使誡喻。

中大通七年，為鄱陽內史。先是郡人鮮于琮服食修道法，常入山采藥，拾得五色幡毦，又於地中得石璽，竊怪之。琮先與妻別室，望琮所處常有異氣，益以為神。大同元年，遂結門徒殺廣晉令王筠，號上願元年，署置官屬。其黨轉相誑惑，有眾萬餘人，將出攻郡。襄先已率人吏修城隍為備，及賊至破之，生獲琮。時鄰郡豫章、安成等守宰案其黨與，因求貨賄，皆不得其實。或有善人盡室罹禍，唯襄郡枉直無濫。人作歌曰：「鮮于抄後善惡分，人無橫死賴陸君。」

又有彭、李二家，先因忿爭，遂相誣告。襄引入內室，不加責誚，但和言解喻之。二人感恩，深自悔咎。乃為設酒食令其盡歡，酒罷同載而還，因相親厚。人又歌曰：「陸君政，無怨家。鬥既罷，讎共車。」在政六年，郡中大寧。郡人李睍等四百二十人詣闕拜表，陳襄德化，求於郡立碑，降敕許之。又表乞留襄，襄固乞還。

太清元年，為度支尚書。侯景圍台城，以襄直侍中省。城陷，襄逃還吳。景將宋子仙進攻錢唐，會海鹽人陸黯舉義襲郡，殺偽太守蘇單于，推襄行郡事。時淮南太守文成侯蕭寧逃賊入吳，襄遣迎寧為盟主，遣黯及兄子映公帥眾躡子仙，與戰，黯敗走，吳下軍聞之亦散。襄匿於墓下，一夜憂憤卒。

襄弱冠遭家禍，釋服猶若居憂，終身蔬食布衣，不聽音樂，口不言殺害五十年。侯景平，元帝贈侍中，追封余干縣侯。

陸雲公
雲公字子龍，襄兄完子也。完位甯遠長史、琅邪彭城二郡丞。

雲公五歲誦論語、毛詩，九歲讀漢書，略能記憶。從祖倕與沛國劉顯質問十事，雲公對無所失，顯歎異之。及長，好學，有才思，為平西湘東王繹行參軍。雲公先制太伯廟碑，吳興太守張纘罷郡經途，讀其文歎曰：「今之蔡伯喈也。」纘至都掌選，言之武帝，召為尚書儀曹郎，入直壽光省，以本官知著作郎事。累遷中書黃門郎，兼掌著作。

雲公善弈碁，嘗夜侍坐，武冠觸燭火。帝笑謂曰：「燭燒卿貂。」帝將用為侍中，故以此戲之。時天泉池新制鯿魚舟，形闊而短，帝暇日常泛此舟，朝中唯引太常劉之遴、國子祭酒到溉、右衛朱異，雲公時年位尚輕亦預焉。

太清元年卒，張纘時為湘州，與雲公叔襄兄晏子書曰：「都信至，承賢兄子賢弟黃門殞逝，非唯貴門喪寶，實有識同悲。」其為士流稱重如此。

雲公從父兄才子，亦有才名，位太子中庶子、廷尉，與雲公並有文集行於世。

陸瓊
雲公子瓊字伯玉，幼聰慧，有思理。六歲為五言詩，頗有詞采。大同末，雲公受梁武帝詔校定碁品，到溉、朱異以下並集。瓊時年八歲，於客前覆局，由是都下號曰神童。異言之武帝，召見，瓊風神警亮，進退詳審，帝甚異之。

十一，丁父憂，毀瘠有至性，從祖襄歎曰：「此兒必荷門基，所謂一不為少。」及侯景作逆，攜母避地於縣之西鄉，勤苦讀書，晝夜無怠，遂博學善屬文。

陳天嘉中，以文學累遷尚書殿中郎。瓊素有令名，深為陳文帝所賞。及討周迪、陳寶應等，都官符及諸大手筆，並中敕付瓊。遷新安王文學，掌東宮管記。

及宣帝為司徒，妙簡僚佐，吏部尚書徐陵薦瓊于宣帝，言瓊「識具優敏，文史足用，進居郎署，歲月過淹，左西掾缺，允膺茲選，雖階次小踰，其屈滯已積」。乃除司徒左西掾。尋兼通直散騎常侍，聘齊。

太建中為給事黃門侍郎，轉中庶子，領大著作，撰國史。後主即位，直中書省，掌詔誥。至德元年，除度支尚書，參選事，掌誥詔，並判廷尉、建康二獄事。初，瓊父雲公奉梁武敕撰嘉瑞記，瓊述其旨而續焉，自永定訖於至德，勒成一家之言。遷吏部尚書，著作如故。瓊詳練譜牒，雅有識鑒。先是吏部尚書宗元饒卒，尚書右僕射袁憲舉瓊，宣帝未之用，至是居之，號為稱職。

瓊性謙儉，不自封植，雖位望日隆，而執志逾下。園池室宇，無所改作，車馬衣服，不尚鮮華，四時祿俸，皆散之宗族，家無餘財。暮年深懷止足，思避權要，恒謝疾不視事。

俄丁母憂。初瓊之侍東宮，母隨在官舍，及喪還鄉，詔加賻贈，後主自製志銘，朝野榮之。瓊哀慕過毀，以至德四年卒。有集二十卷行於世。

陸從典
子從典，字由儀，幼聰敏。年八歲，讀沈約集，見回文研銘，援筆擬之，便有佳致。十二作柳賦，其詞甚美。從父瑜特所賞愛。及瑜將終，命家中墳籍皆付之，從典乃集瑜文為十卷，仍制集序，其文甚工。

從典篤好學業，博涉群書，位太子洗馬、司徒左西掾。陳亡入隋，位著作佐郎。尚書右僕射楊素奏從典續司馬遷史記迄于隋，其書未就，坐弟受漢王諒職免。後卒於南陽縣主簿。

陸琰
琰字溫玉，瓊之從父弟也。父令公，梁中軍宣城王記室參軍。

琰幼孤，好學，有志操，州舉秀才。累遷宣惠始興王外兵參軍，直嘉德殿學士。陳文帝聽覽餘暇，頗留心史籍，以琰博學，善占誦，引置左右。嘗使制刀銘，琰援筆即成，無所點竄，帝嗟賞久之，賜衣一襲。俄兼通直散騎常侍，副琅邪王厚聘齊，至鄴而厚卒，琰為使主。時年二十餘，風氣韶亮，占對閑敏，齊士大夫甚傾心焉。太建初，為武陵王明威府功曹史，兼東宮管記。丁母憂去官，卒。至德二年，追贈司農卿。

琰寡欲，鮮矜競，遊心經籍，晏如也。所制文筆，多不存本，後主求其遺文，撰成二卷。

陸瑜
弟瑜字幹玉，少篤學，美詞藻，州舉秀才。再遷軍師晉安王外兵參軍，東宮學士。兄琰時為管記，並以才學娛侍左右，時人比之二應。

太建中，累遷太子洗馬，中舍人。瑜聰敏強記，常受莊、老于汝南周弘正，學成實論于僧滔法師，並通大旨。時皇太子好學，欲博覽群書，以子集繁多，命瑜抄撰，未就而卒。太子為之流涕，親制祭文，仍與詹事江總論述其美，詞甚傷切。至德二年，追贈光祿卿。有集十卷。瑜有從父兄玠，從父弟琛。玠字潤玉，梁大匠卿晏子之子也。弘雅有識度，好學能屬文。後主在東宮，徵為管記，仍兼中舍人。尋以疾失明。將還鄉里，太子解衣贈之，為之流涕。太建八年卒，至德二年，追贈少府卿。有集十卷。

陸琛
琛字潔玉，宣毅臨川王長史丘公之子也。少警俊，事後母以孝聞。後主嗣位，為給事黃門侍郎、中書舍人，參掌機密。琛性頗疏，坐漏泄禁中語，詔賜死。

陸杲
陸杲字明霞，吳郡吳人也。祖徽字休猷，宋補建康令，清平無私，為文帝所善。元嘉十五年，除平越中郎將、廣州刺史，加督，清名亞王鎮之，為士庶所愛詠。二十三年，為益州刺史，亦加督，恤隱有方，威惠兼著，寇盜靜息，人物殷阜，蜀土安之。卒於官，身亡之日，家無餘財，文帝甚痛惜之，諡曰簡子。父叡，揚州中從事。

杲少好學，工書畫，舅張融有高名，杲風韻舉止頗類，時稱曰。「無對日下，唯舅與甥」。為尚書殿中曹郎，拜日，八坐丞郎並到上省交禮，而杲至晚，不及時刻，坐免官。後為司徒從事中郎。梁台建，為相國西曹掾。

天監五年，位御史中丞。性婞直，無所顧望。時山陰令虞肩在任贓汙數百萬，杲奏收劾之。中書舍人黃睦之以肩事托杲，杲不答。梁武聞之以問杲，杲答曰：「有之。」帝曰：「識睦之不？」答曰：「臣不識其人。」時睦之在禦側，上指示曰：「此人是也。」杲謂曰：「君小人，何敢以罪人屬南司。」睦之失色。領軍將軍張稷是杲從舅，杲嘗以公事彈稷，稷因侍宴訴帝曰：「陸杲是臣親通，小事彈臣不貸。」帝曰：「杲職司其事，卿何得為嫌。」杲在台，號不畏強禦。

為義興太守，在郡寬惠，為下所稱。曆左戶尚書，太常卿。出為臨川內史，將發，辭武帝，於坐通啟，求募部曲。帝問何不付所由呈聞。杲答所由不為受。帝頗怪之，以其臨路不咎問。後入為金紫光祿大夫、特進。卒，諡質子。杲素信佛法，持戒甚精，著沙門傳三十卷。

陸煦
弟煦，學涉有思理，位太子家令，撰晉書未就。又著陸史十五卷，陸氏驪泉志一卷，並行于時。

子罩字洞元，少篤學，多所該覽，善屬文。簡文居蕃，為記室參軍，撰帝集序。稍遷太子中庶子，掌管記，禮遇甚厚。大同七年，以母老求去，公卿以下祖道於征虜亭，皇太子賜黃金五十斤，時人方之疏廣。母終，後位終光祿卿。

初，簡文在雍州，撰法寶聯璧，罩與群賢並抄掇區分者數歲。中大通六年而書成，命湘東王為序。其作者有侍中國子祭酒南蘭陵蕭子顯等三十人，以比王象、劉邵之皇覽焉。

論曰：陸澄學稱博古，而用不合今。夫幹將見重于時，貴其所以立斷，于事未能周務，書廚得所譏矣。叔明持身有檢，殆為人望，雅道相傳，可謂載德者也。杲諒直見稱，罩文以取達，亦足美乎。舊陸徽著傳，事蹟蓋寡，今以附孫杲上云。


Chinese text: This work was published before January 1, 1923, and is in the
public domain worldwide because the author died at least 100 years ago.
