王茂
王茂字休連，一字茂先，太原祁人也。祖深，北中郎司馬。父天生，宋末為列將，克司徒袁粲，以勳歷位郡守，封上黃縣男。

茂年數歲，為大父深所異，常曰：「此吾家千里駒，成門戶者必此兒也。」及長，好讀兵書，究其大指。性隱不交遊，身長八尺，潔白美容儀。齊武帝布衣時嘗見之，歎曰：「王茂先年少堂堂如此，必為公輔。」

後為台郎，累年不調。亦知齊之將亡，求為邊職。久之，為雍州長史、襄陽太守。梁武便以王佐許之，事無大小皆詢焉。人或譖茂反，帝弗之信。譖者驟言之，遣視其甲矟，則蟲網焉，乃誅言者。或云茂與帝不睦，帝諸腹心並勸除之。而茂少有驍名，帝又惜其用，曰：「將舉大事，便害健將，此非上策。」乃令腹心鄭紹叔往候之。遇其臥，因問疾。茂曰：「我病可耳。」紹叔曰：「都下殺害日甚，使君家門塗炭，今欲起義，長史那猶臥。」茂因擲枕起，即袴褶隨紹叔入見。武帝大喜，下床迎，因結兄弟，被推赤心，遂得盡力。

發雍部，遣茂為前驅。郢、魯既平，從武帝東下為軍鋒。師次秣陵，東昏遣大將王珍國盛兵朱雀門，眾號二十萬。及戰，梁武軍引卻，茂下馬單刀直前，外甥韋欣慶勇力絕人，執鐵纏矟翼茂而進，故大破之。茂勳第一，欣慶力也。建康城平，以茂為護軍將軍，遷侍中、領軍將軍。時東昏妃潘玉兒有國色，武帝將留之，以問茂。茂曰：「亡齊者此物，留之恐貽外議。」帝乃出之。軍主田安啟求為婦，玉兒泣曰：「昔者見遇時主，今豈下匹非類。死而後已，義不受辱。」及見縊，潔美如生。輿出，尉吏俱行非禮。乃以餘妃賜茂，亦潘之亞也。

群盜之燒神獸門，茂率所領應赴，為盜所射。茂躍馬而進，群盜反走。茂以不能式遏奸盜，自表解職，優詔不許。加鎮軍將軍，封望蔡縣公。

是歲，江州刺史陳伯之叛，茂出為江州刺史，南討之。伯之奔魏。時九江新經軍寇，茂務農省役，百姓安之。四年，魏攻漢中，茂受詔西禦，魏乃班師。歷位侍中，中衛將軍，太子詹事，車騎將軍，開府儀同三司，丹陽尹。時天下無事，武帝方敦文雅，茂心頗怏怏，侍宴醉後，每見言色。武帝宥而不責。進位司空。

茂性寬厚，居官雖無美譽，亦為吏人所安。居處方正，在一室衣冠儼然，雖僕妾莫見其惰容。姿表瑰麗，鬚眉如畫，為眾所瞻望。徙驃騎將軍、開府同三司之儀、江州刺史。在州不取奉，獄無滯囚，居處被服，同於儒者。薨於州。武帝甚悼惜之，詔贈太尉，諡曰忠烈公。

初，茂以元勳，武帝賜鍾磬之樂。茂在州，夢鍾磬在格，無故自墮，心惡之。及覺，命奏樂，既成列，鍾磬在格，果無故編皆絕墮地。茂謂長史江詮曰：「此樂，天子所以惠勞臣也。樂既極矣，能無憂乎。」俄而病卒。

子貞秀嗣，以居憂無禮，為有司所奏，徙越州，後詔留廣州。與魏降人杜景欲襲州城，刺史蕭昂斬之。

曹景宗
曹景宗字子震，新野人也。父欣之，仕宋位徐州刺史。

景宗幼善騎射，好畋獵，常與少年數十人澤中逐獐鹿，每眾騎赴鹿，鹿馬相亂，景宗於眾中射之，人皆懼中馬足，鹿應弦輒斃，以此為樂。未弱冠，欣之於新野遣出州，以匹馬將數人，于中路卒逢蠻賊數百圍之。景宗帶百餘箭，每箭殺蠻，蠻遂散走。因以膽勇聞。頗愛史書，每讀穰苴、樂毅傳，輒放卷歎息曰：「丈夫當如是！」少與州里張道門善，道門，車騎將軍敬兒少子也，為武陵太守。敬兒誅，道門於郡伏法，親屬故吏莫敢收。景宗自襄陽遣船到武陵，收其屍，迎還殯葬。鄉里以此義之。

仕齊以軍功累加遊擊將軍。建武四年，隨太尉陳顯達北圍馬圈，以奇兵二千破魏援中山王英四萬人。及克馬圈，顯達論功，以景宗為後。景宗退無怨言。魏孝文率眾大至，顯達宵奔，景宗導入山道，故顯達父子獲全。

梁武為雍州刺史，景宗深自結附，數請帝臨其宅。時天下方亂，帝亦厚加意焉，表為竟陵太守。及帝起兵，景宗聚眾並率五服內子弟三百人從軍，遣親人杜思沖勸先迎南康王於襄陽即位，武帝不從。及至竟陵，以景宗為軍鋒。道次江寧，東昏將李居士以重兵鎮新亭，景宗被甲馳戰，居士棄甲奔走，景宗皆獲之。又與王茂、呂僧珍掎角，破王珍國於大航。景宗軍士皆桀黠無賴，御道左右莫非富室，抄掠財物，略奪子女，景宗不能禁。及武帝入頓西城，嚴申號令，然後稍息。城平，封湘西縣侯，除郢州刺史，加都督。天監元年，改封竟陵縣侯。景宗在州，鬻貨聚斂，于城南起宅，長堤以東，夏口以北，開街列門，東西數里。而部曲殘橫，人頗厭之。

二年十月，魏攻司州，圍刺史蔡道恭。城中負板而汲，景宗望關門不出，但耀軍遊獵而已。及司州城陷，為御史中丞任昉所奏。帝以功臣不問，徵為右衛將軍。

五年，魏中山王英攻鍾離，圍徐州刺史昌義之，武帝詔景宗督眾軍援義之，豫州刺史韋叡亦援焉，而受景宗節度。詔景宗頓道人洲，待眾軍齊集俱進。景宗欲專其功，乃違敕而進，遇暴風卒起，頗有沈溺，復還守先頓。帝聞之曰：「此所以破賊也。景宗不進，蓋天意乎。若孤軍獨往，城不時立，必見狼狽。今得待眾軍同進，始可大捷矣。」及韋叡至，與景宗進頓邵陽洲，立壘與魏城相去百餘步。魏連戰不能卻，傷殺者十二三，自是魏軍不敢逼。景宗等器甲精新，魏人望而奪氣。魏將楊大眼對橋北岸立城，以通糧運。每牧人過岸伐芻藳，皆為大眼所略。景宗乃募勇敢士千餘人，徑度大眼城南數里築壘，親自舉築。大眼來攻，景宗破之，因得壘成。使別將趙草守之，因謂為趙草城。是後恣芻牧馬。大眼遣抄掠，輒為趙草所獲。

先是，詔景宗等預裝高艦，使與魏橋等，為火攻計。令景宗與叡各攻一橋。叡攻其南，景宗攻其北。六年三月，因春水生，淮水暴長六七尺。叡遣所督將馮道根、李文釗、裴邃、韋寂等乘艦登岸，擊魏洲上軍盡殪。景宗使眾軍復鼓噪亂登諸城，呼聲震天地，大眼於西岸燒營，英自東岸棄城走，諸壘相次土崩，悉棄其器甲，爭投水死，淮水為之不流。景宗命軍主馬廣躡大眼至濊水上四十餘里，伏屍相枕。義之出逐英至洛口，英以匹馬入梁城，緣淮百餘里屍骸相藉。虜五萬餘人，收其軍糧器械山積，牛馬驢騾不可稱計。景宗乃搜所得生口萬餘人，馬千匹，遣獻捷。

先是旱甚，詔祈蔣帝神求雨，十旬不降。帝怒，命載荻欲焚蔣廟並神影。爾日開朗，欲起火，當神上忽有雲如傘，倏忽驟雨如寫，台中宮殿皆自振動。帝懼，馳詔追停，少時還靜。自此帝畏信遂深。自踐阼以來，未嘗躬自到廟，於是備法駕將朝臣修謁。是時，魏軍攻圍鍾離，蔣帝神報敕，必許扶助。既而無雨水長，遂挫敵人，亦神之力焉。凱旋之後，廟中人馬腳盡有泥濕，當時並目睹焉。

景宗振旅凱入，帝于華光殿宴飲連句，令左僕射沈約賦韻。景宗不得韻，意色不平，啟求賦詩。帝曰：「卿伎能甚多，人才英拔，何必止在一詩。」景宗已醉，求作不已，詔令約賦韻。時韻已盡，唯餘競病二字。景宗便操筆，斯須而成，其辭曰：「去時兒女悲，歸來笳鼓競。借問行路人，何如霍去病。」帝歎不已。約及朝賢驚嗟竟日，詔令上左史。於是進爵為公，拜侍中、領軍將軍。

景宗為人自恃尚勝，每作書字，有不解，不以問人，皆以意造，雖公卿無所推；唯以韋叡年長，且州里勝流，特相敬重，同宴御筵，亦曲躬謙遜。武帝以此嘉之。

景宗好內，妓妾至數百，窮極錦繡。性躁動，不能沈默。出行常欲褰車帷幔，左右輒諫以位望隆重，人所具瞻，不宜然。景宗謂所親曰：「我昔在鄉里，騎快馬如龍，與年少輩數十騎，拓弓弦作礔靂聲，箭如餓鴟叫，平澤中逐獐，數肋射之，渴飲其血，饑食其脯，甜如甘露漿。覺耳後生風，鼻頭出火，此樂使人忘死，不知老之將至。今來揚州作貴人，動轉不得。路行開車幔，小人輒言不可。閉置車中，如三日新婦，此邑邑使人氣盡。」為人嗜酒好樂，臘月於宅中使人作邪呼逐除，遍往人家乞酒食。本以為戲，而部下多剽輕，因弄人婦女，奪人財貨。帝頗知之，景宗懼乃止。

帝數宴見功臣，共道故舊。景宗酒後謬妄，或誤稱下官。帝故縱之，以為笑樂。後為江州刺史，赴任卒於道。贈雍州刺史、開府儀同三司，諡曰壯。子皎嗣。

景宗齊永元初任竟陵郡，其第九弟義宗年少，未有位宦，居在雍州。既方伯之弟，又是豪強之門。市邊富人姓向以見錢百萬欲埤義宗，以妹適之。義宗遣人送書竟陵諮景宗，景宗題書後答曰：「買猶未得，云何已賣。」義宗貪鏹遂成。後隨武帝西下，歷位梁、秦二州刺史。向家兄弟憑附曹氏，位登列卿。後義宗為都督，征穰城，軍敗，見獲于魏，卒。

席闡文
席闡文，安定臨涇人也。孤貧，涉獵書史。齊初，為雍州刺史蕭赤斧中兵參軍，由是與其子穎胄善。復曆西中郎中兵參軍，領城局。梁武帝之將起兵，闡文勸穎胄同焉，仍遣客田祖恭私報帝，並獻銀裝刀，帝報以金如意。

和帝稱尊號，為衛尉卿。穎胄暴卒，州府騷擾，闡文以和帝幼弱，中流任重，時始興王憺留鎮雍部，乃與西朝群臣迎憺總州事，故賴以寧輯。

帝受禪，除都官尚書，封山陽伯，出為東陽太守。在郡有能名。冬至，悉放獄中囚，依期而至。改封湘西侯。卒官，諡曰威。

夏侯詳
夏侯詳字叔業，譙郡譙人也。年十六遭父艱，居喪哀毀，三年廬於墓側。嘗有三足雀來集其廬戶，眾咸異焉。

仕宋為新汲令，政有異績。豫州刺史段佛榮班下境內，為屬城表。轉中從事史，仍遷別駕。曆事八將，州部稱之。

齊明帝為刺史，雅相器遇。及輔政，引詳及裴叔業日夜與語，詳輒不酬。帝以問叔業，叔業以告詳。詳曰：「不為福始，不為禍先。」由此微有忤。出為征虜長史、義陽太守。

及南康王為荊州，詳為西中郎司馬、新興太守。梁武帝起兵，長史蕭穎胄同創大舉，慮詳不同，以告柳忱。忱曰：「易耳。近詳求昏未之許，令成昏而告之，不憂立異。」於是以女適其子夔。大事方建，西台以詳為中領軍，加散騎常侍、南郡太守。凡軍國大事，穎胄多決於詳。頃之穎胄卒，梁武弟始興王憺留守襄陽，詳乃遣使迎憺共參軍國。遷侍中、尚書右僕射，尋授荊州刺史，詳又固讓於憺。

天監元年，徵為侍中、車騎將軍，封甯都縣侯。詳累讓，乃更授右光祿大夫，侍中如故，給親信二十人，改封豐城縣公。三年，遷湘州刺史。詳善吏事，在州四載，為百姓所稱。州城南臨水有峻峰，舊傳云：「刺史登此山輒代」，由是曆政莫敢至，詳於其地起台榭，延僚屬，以表損挹之志。後徵為尚書左僕射、金紫光祿大夫，道病卒。上為素服舉哀，贈開府儀同三司，諡曰景。子亶嗣。

子 亶
亶字世龍，齊永元末，父詳為西中郎南康王司馬，隨府鎮荊州，亶留都下，為東昏聽政主帥。及崔慧景作亂，亶以捍禦功，除驍騎將軍。及梁武起兵，詳與長史蕭穎胄協同，密遣迎亶。亶乃齎宣德皇后令，令南康王纂承大統。建鄴平，以亶為尚書吏部郎，俄遷侍中，奉璽於帝。

天監六年，累遷南郡太守。父憂解職，居喪盡禮，廬於墓側，遺財悉推諸弟。八年，起為司州刺史，領安陸太守。服闋，襲封豐城縣公。居州甚有威惠，為邊人悅服。曆都官尚書，遷給事中、右衛將軍。累遷吳興太守。在郡復有惠政，吏人圖其像，立碑頌美焉。

普通五年，為中護軍。六年，大舉北侵，先遣豫州刺史裴邃帥譙州刺史湛僧智等自南道攻壽陽，未克而邃卒，乃加亶使持節代邃，與魏將河間王琛、臨淮王彧等相拒，頻戰克捷。尋敕班師合肥，須堰成復進。七年夏，淮堰水盛，壽陽城將沒，武帝復遣北道軍元樹帥彭寶孫、陳慶之等稍進。亶帥湛僧智、魚弘、張澄等通清流澗將入淮、肥。魏軍夾肥築城出亶後，亶與僧智還襲破之。進攻黎漿，貞威將軍韋放自北道會焉。兩軍既合，所向皆降，凡降城五十二，獲男女口七萬五千人。詔以壽陽依前代置豫州，合肥鎮改為南豫州，以亶為豫、南豫二州刺史，加都督。壽春久離兵荒，百姓多流散，亶輕刑薄賦，務農省役，頃之人戶充復。卒於州鎮。帝聞之，即日素服舉哀，贈車騎將軍，諡曰襄。州人夏侯簡等表請為亶立碑置祠，詔許之。

亶美風儀，寬厚有器量，涉獵文史，能專對。宗人夏侯溢為衡陽內史，辭日，亶侍御坐，帝謂亶曰：「夏侯溢於卿疏近？」亶答云：「是臣從弟。」帝知溢於亶已疏，乃曰：「卿傖人，如何不辨族從？」亶對曰：「臣聞服屬易疏，所以不忍言族。」時以為能。

亶曆六郡三州，不為產業，祿賜所得，隨散親故。性儉率，居處服用充足而已，不事華侈。晚年頗好音樂，有妓妾十數人，並無被服姿容。每有客，常隔簾奏之，時謂簾為夏侯妓衣。子誼襲封豐城縣公。

亶弟 夔
亶弟夔字季龍，位大匠卿，累遷司州刺史，領安陸太守。帥壯武將軍裴之禮、直閣將軍任思祖出義陽道，攻平靜、穆陵、陰山三關，克之。時譙州刺史湛僧智圍東豫州刺史元慶和於廣陵，入其郛。魏將元顯伯率軍赴援，僧智逆擊破之。夔自武陽出會僧智，斷魏軍歸路。慶和於內築柵自固，及夔至遂請降，凡降男女口萬餘人。顯伯聞之夜遁，眾軍追虜二萬餘人，斬獲不可勝數，由是義陽北道遂與魏絕。及郢州刺史元願達降，詔改為北司州，以夔為刺史，兼督司州，封保城縣侯。

中大通六年，為豫州刺史，加督。豫州積歲連兵，人頗失業，夔乃率軍人于蒼陵立堰，溉田千餘頃，歲收谷百餘萬石，以充儲備，兼贍貧人，境內賴之。夔兄亶先經此任，至是夔又居焉，兄弟並有恩惠於鄉里。百姓歌曰：「我之有州，頻得夏侯。前兄後弟，布政優優。」夔在州七年，遠近多附之，有部曲萬人，馬二千匹，並服習精強，為當時之盛。性奢豪，後房伎妾曳羅綺飾金翠者百數。愛好人士，不以貴位自高，文武賓客常滿坐，時亦以此稱之。卒於州，諡曰桓。子撰嗣，官至太僕卿。

夔子撰弟 譒
撰弟譒，少粗險薄行，常停鄉里，領其父部曲，為州助防。刺史貞陽侯明引為府長史。明被魏囚，復為侯景長史。景反，譒前驅濟江，頓兵士林館，破邸第及居人富室，子女財貨盡略有之。明在州有四妾章、于、王、阮，並有國色。明被魏囚，其妾並還都第，譒至破第納焉。

魚弘
魚弘，襄陽人。身長八尺，白澈美姿容。累從征討，常為軍鋒。曆南譙、盱眙、竟陵太守。嘗謂人曰：「我為郡有四盡：水中魚鱉盡，山中獐鹿盡，田中米穀盡，村里人庶盡。丈夫生如輕塵棲弱草，白駒之過隙。人生但歡樂，富貴在何時。」於是恣意酣賞。侍妾百餘人，不勝金翠，服翫車馬，皆窮一時之驚絕。有眠床一張，皆是蹙柏，四面周匝，無一有異，通用銀鏤金花壽福兩重為腳。

為湘東王鎮西司馬，述職西上，道中乏食，緣路采菱，作菱米飯給所部。弘度之所，後人覓一菱不得。又於窮洲之上，捕得數百獼猴，膊以為脯，以供酒食。比及江陵，資食復振。逢敕迎瑞像，王令送像下都，弘率部曲數百，悉衣錦袍，赫弈滿道，頗為人所慕。塗經夏首，李抗斅其為人，抗舅元法僧聞之，杖抗三百。後為新興、永甯太守，卒官。

起士瞻
起士瞻字梁容，馮翊蓮勺人也。少有志氣，不事生業。時征士吳苞見其姿容，勸以經學，因誦鮑照詩云：「豎儒守一經，未足識行藏。」拂衣不顧。年逾四十，忽忽不得志，乃就江陵卜者王先生計祿命，王生曰：「君擁旄杖節非一州，後一年當得戎馬大郡。」及梁武起兵，義陽太守王撫之、天門太守王智遜、武陵太守蕭強等並不從命，鎮軍蕭穎胄遣士瞻討平之。齊和帝即位，以為領軍司馬。士瞻少時嘗于南蠻府中擲博，無褌褰露，為儕輩所侮。及平魯休烈軍，得絹三萬疋，乃作百褌，其外並賜軍士，不以入室。以軍功，除輔國將軍、步兵校尉。建康平，為巴東相、建平太守。

初，士瞻為荊府城局參軍，浚萬人仗庫防池，得一金革鉤，隱起鏤甚精巧。篆文曰：「錫爾金鉤，且公且侯。」士瞻娶夏侯詳兄女，女竊以與詳，詳喜佩之。及是革命，詳果封侯，而士瞻不錫茅土。

天監二年，入為直合將軍，歷位秦、梁二州刺史，加都督。後為太子右衛率，又出為西陽、武昌二郡太守。在郡清約，家無私積。始士瞻夢得一積鹿皮，從而數之，有十一領。及覺喜曰：「鹿者祿也，吾當居十一祿乎。」自其仕進所蒞已九，及除二郡，心惡之，遇疾不肯療。普通七年卒於郡，贈左衛將軍，諡曰鬍子。子琨時在戎役，聞問一踴而絕，良久乃蘇。不顧軍制，輒離所部，遂以孝聞。詔下旌異。

蔡道恭
蔡道恭字懷儉，南陽冠軍人也。父那，宋益州刺史。

道恭少寬厚有大量，仕齊為西中郎中兵參軍，加輔國將軍。梁武帝起兵，蕭穎胄以道恭素著威略，專相委任。齊和帝即位，為右衛將軍。出為司州刺史。梁天監初，論功封漢壽縣伯，進號平北將軍。

三年，魏圍司州，時城中眾不滿五千人，食裁半歲。魏軍攻之，晝夜不息，乃作大車載土，四面俱前，欲以填塹。道恭塹內列艨艟鬥艦以待之。魏人不得進，又潛作伏道以決塹水，道恭載土屯塞之。相持百餘日，前後斬獲不可勝計。魏大造梯沖，攻圍日急。道恭用四石烏漆大弓射，所中皆洞甲飲羽，一發或貫兩人，敵人望弓皆靡。又于城內作土山，多作大矟，長二丈五尺，施長刃，使壯士執以刺魏人。魏軍甚憚之，將退。會道恭疾篤，乃呼兄子僧勰、從弟靈恩及將率謂曰：「吾所苦勢不能久，汝等當以死固節，無令吾沒有遺恨。」又令取所持節授僧勰曰：「稟命出疆，既不得奉以還朝，方欲攜之同逝。可與棺柩相隨。」眾皆流涕。其年五月卒。魏知道恭死，攻之轉急。先是，朝廷遣郢州刺史曹景宗赴援，景宗不前。至八月，城內糧盡，魏克之。贈鎮西將軍，並尋購喪櫬。八年，魏許還道恭喪，其家以女樂易之。葬襄陽。傳國至孫固，早卒，國除。

楊公則
楊公則字君翼，天水西縣人也。父仲懷，為宋豫州刺史殷琰將。琰叛，輔國將軍劉勉討琰，仲懷力戰，死於橫塘。公則隨父在軍，年未弱冠，冒陣抱屍，號哭氣絕良久。勉命還仲懷首。公則斂畢，徒步負喪歸鄉里，由此著名。

後梁州刺史范柏年板為宋熙太守、領白馬戍主。時氐賊李烏奴攻白馬，公則矢盡糧竭，陷於寇，抗聲罵賊，烏奴壯之，耍與同事。公則偽許而圖之，謀泄，單馬逃歸。齊高帝下詔褒美。除晉壽太守，在任清潔自守。遷扶風太守，母憂去官。雍州刺史陳顯達起為甯朔將軍，復領太守。頃之，荊州刺史巴東王子響構亂，公則進討。事平，遷武甯太守，百姓便之。入為前軍將軍。

和帝為荊州刺史，公則為西中郎中兵參軍。及蕭穎胄協同梁武，以公則為輔國將軍，領西中郎諮議參軍，率兵東下。和帝即位，授湘州刺史。梁武軍次沔口，公則率湘府之眾會于夏口。時荊州諸軍悉受公則節度，雖蕭穎達宗室之貴亦隸焉。郢城平，武帝命眾軍即日俱下，公則受命先驅。江州既定，連旌東下，直造建鄴。公則號令嚴明，秋豪不犯，所在莫不賴焉。

大軍至新林，公則自越城移屯領軍府壘北樓，與南掖門相對。嘗登樓望戰，城中遙見麾蓋，縱神鋒弩射之，矢貫胡床，左右皆失色。公則曰：「虜幾中吾腳。」談笑如初。東昏夜選勇士攻公則柵，軍中驚擾。公則堅臥不起，徐命擊之，東昏軍乃退。公則所領多是湘溪人，性懦怯，城內輕之，以為易與，每出蕩，輒先犯公則壘。公則獎厲軍士，克獲更多。及城平，城內出者或被剝奪，公則親率麾下，列陳東掖門，衛送公卿士庶，故出者多由公則營焉。進號左將軍，還鎮南藩。

初，公則東下，湘部諸郡多未賓從，及公則還州，然後諸屯聚並散。天監元年，進號平南將軍，封甯都縣侯。湘州寇亂累年，人多流散。公則輕刑薄斂，頃之戶口充復。為政雖無威嚴，然勵己廉慎，為吏人所悅。湘俗單門多以賂求州職，公則至皆斷之，所辟皆州郡著姓。武帝班下諸州以為法。

三年，征中護軍。代至，乘二舸便發，送故一無所取。遷衛尉卿。時朝廷始議北侵，公則威名素著，至都，詔假節，先屯洛口。公則受命將發，遘疾，謂親人曰：「昔廉頗、馬援以年老見遺，猶自力請用。今國家不以吾朽懦，任以前驅，方于古人，見知重矣。雖臨塗疾苦，豈可僶俛辭事。馬革還葬，此吾志也。」遂強起登舟，至洛口，壽春士女歸降者數千戶。魏豫州刺史薛恭度遣長史石榮等前鋒接戰，即斬石榮，逐北至壽春，去城數十里而返。疾篤，卒于師。武帝深痛惜之，即日舉哀，諡烈侯。

公則為人敦厚慈愛，居家篤睦，視兄子過於己子，家財悉委焉。性好學，雖居軍旅，手不輟卷，士大夫以此稱之。

子瞟嗣，有罪國除。帝以公則勳臣，特聽庶長子眺嗣。眺固讓歷年，乃受。

鄧元起
鄧元起字仲居，南郡當陽人也。少有膽幹，性任俠，仕齊為武甯太守。梁武起兵，蕭穎胄與書招之，即日上道，率眾與武帝會于夏口。齊和帝即位，拜廣州刺史。中興元年，為益州刺史，仍為前軍。建康城平，進號征虜將軍。天監初，封為當陽縣侯，始述職焉。

初，梁武之起，益州刺史劉季連持兩端。及聞元起至，遂發兵拒守。元起至巴西，巴西太守朱士略開門以待。先時蜀人多逃亡，至是競出投元起，皆稱起義應朝廷。元起在道久，軍糧乏絕，或說之曰：「蜀郡政慢，若檢巴西一郡籍注，因而罰之，所獲必厚。」元起然之。涪令李膺諫曰：「使君前有嚴敵，後無繼援，山人始附，於我觀德。若糾以刻薄，人必不堪。眾心一離，雖悔無及。膺請出圖之，不患資糧不足也。」元起曰：「善，一以委卿。」膺退，率富人上軍資米，俄得三萬斛。

元起進屯西平，季連始嬰城自守。時益州兵亂既久，人廢耕農，內外苦饑，人多相食，道路斷絕。季連計窮。會明年武帝使赦季連罪，許之降，季連即日開城納元起，元起送季連于建康。

元起以鄉人庾黔婁為錄事參軍，又得荊州刺史蕭遙欣故客蔣光濟，並厚待之，任以州事。黔婁甚清潔，光濟多計謀，並勸為善政。元起之克季連也，城內財寶無所私，勸恤人事，口不論財色。性能飲酒，至一斛不亂，及是絕之，為蜀土所稱。元起舅子梁矜孫性輕脫，與庾黔婁志行不同，乃言於元起曰：「城中稱有三刺史，節下何以堪之。」元起由此疏黔婁而政跡稍損。

在政二年，以母老乞歸供養，詔許焉。徵為右衛將軍，以西昌侯蕭藻代之。時梁州長史夏侯道遷以南鄭叛，引魏將王景胤、孔陵，攻東、西晉壽，並遣告急。眾勸元起急救之。元起曰：「朝廷萬里，軍不卒至，若寇賊浸淫，方須撲討，董督之任，非我而誰？何事匆匆便相催督。」黔婁等苦諫之，皆不從。武帝亦假元起節、都督征討諸軍，將救漢中。比是，魏已攻克兩晉壽。

蕭藻將至，元起頗營還裝，糧儲器械略無遺者。蕭藻入城，求其良馬。元起曰：「年少郎子，何用馬為。」藻恚，醉而殺之。元起麾下圍城，哭且問其故。藻懼曰：「天子有詔。」眾乃散。遂誣以反，帝疑焉。有司追劾削爵土，詔減邑之半，封松滋縣侯。故吏廣漢羅研詣闕訟之，帝曰：「果如我所量也。」使讓藻曰：「元起為汝報讎，汝為讎報讎，忠孝之道如何？「乃貶藻號為冠軍將軍。贈元起征西將軍，給鼓吹，諡忠侯。羅研字深微，少有材辯。元起平蜀，辟為主簿，後為信安令。故事置觀農謁者，圍桑度田，勞擾百姓。研請除其弊，帝從之。鄱陽忠烈王恢臨蜀，聞其名，請為別駕。及西昌侯藻重為刺史，州人為之懼，研舉止自若。侯謂曰：「非我無以容卿，非卿無以事我。」齊苟兒之役，臨汝侯嘲之曰：「卿蜀人樂禍貪亂，一至於此。」對曰：「蜀中積弊，實非一朝。百家為村，不過數家有食，窮迫之人，什有八九，束縛之使，旬有二三。貪亂樂禍，無足多怪。若令家畜五母之雞，一母之豕，床上有百錢布被，甑中有數升麥飯，雖蘇、張巧說于前，韓、白按劍於後，將不能使一夫為盜，況貪亂乎？」

大通二年，為散騎侍郎。嗣王范將西，忠烈王恢謂曰：「吾昔在蜀，每事委羅研，汝遵而勿失。」範至，復以為別駕，升堂拜母，蜀人榮之。數年卒官。蜀土以文達者，唯研與同郡李膺。

膺字公胤，有才辯。西昌侯藻為益州，以為主簿。使至都，武帝悅之，謂曰：「今李膺何如昔李膺？」對曰：「今勝昔。」問其故，對曰：「昔事桓、靈之主，今逢堯、舜之君。」帝嘉其對，以如意擊席者久之。乃以為益州別駕。著益州記三卷行於世。

初，元起在荊州，刺史隨王板元起為從事別駕，庾蓽堅執不可，元起恨之。及大軍至都，蓽在城內甚懼。城平，而元起先遣迎蓽，語人曰：「庾別駕若為亂兵所殺，我無以自明。」因厚遺之。少時又嘗至其西沮田舍，有沙門造之乞，元起有稻幾二千斛，悉以施之，時人稱其二者有大度。元起初為益州，過江陵迎其母，母事道方居館，不肯出。元起拜請同行，母曰：「汝貧賤家兒忽得富貴，詎可久保。我寧死此，不能與汝共入禍敗。」及至巴東，聞蜀亂，使蔣光濟筮之遇蹇，喟然歎曰：「吾豈鄧艾而及此乎。」後果如筮。子鏗嗣。

張惠紹
張惠紹字德繼，義陽人也。少有武幹，仕齊為竟陵橫桑戍主。母喪歸鄉里。聞梁武帝起兵，乃自歸，累有戰功。武帝踐阼，封石陽縣侯，位驍騎將軍、直合、左細仗主。時東昏餘黨數百人竊入南、北掖門，夜燒神獸門，害衛尉張弘策。惠紹馳率所領赴戰，賊乃散走。遷太子右衛率，以軍功累增爵邑。歷位衛尉卿，左衛將軍，司州刺史，領安陸太守。在州和理，吏人親愛之。征還為左衛將軍，加通直散騎常侍，甲仗百人，直衛殿中。卒，諡曰忠。

子澄嗣。累有戰功，與湛僧智、胡紹世、魚弘並為當時驍將。曆官衛尉卿，太子左衛率。卒官，諡曰湣。

馮道根
馮道根字巨基，廣平酇人也。少孤，家貧，傭賃以養母。行得甘肥，未嘗先食，必遽還以遺母。年十三，以孝聞。郡召為主簿，不就，曰：「吾當使封侯廟食，安能為儒吏邪。」

年十六，鄉人蔡道班為湖陽戍主，攻蠻錫城，反為蠻困。道根救之、匹馬轉戰，提雙劍左右奮擊，殺傷甚多，道班以免，由是知名。

齊建武末，魏孝文攻陷南陽等五郡。明帝遣太尉陳顯達爭之，師入汮口，道根說顯達曰：「汮水急，不如悉棄船於酇城，方道步進。」顯達不聽，道根猶以私屬從軍。及顯達敗夜走，賴道根指路以全。尋為汮口戍副。

以母喪還家。聞梁武帝起兵，乃謂所親曰：「金革奪禮，古人不避，揚名後世，豈非孝乎。」因率鄉人歸武帝，隸于王茂，常為前鋒。武帝即位，為驍騎將軍，封增城縣男。

天監二年，為南梁太守，領阜陵城戍。初到阜陵，修城隍，遠斥候，如敵將至者。眾頗笑之。道根曰：「怯防勇戰，此之謂也。」修城未畢，魏將党法宗、傅豎眼率眾二萬，奄至城下，道根塹壘未固，城中眾少，莫不失色。道根命開城門，緩服登城，選精銳二百人出與魏軍戰，敗之，魏軍因退。遷輔國將軍。

六年，魏攻鍾離，武帝詔豫州刺史韋叡救之。道根為叡前驅，至徐州，建計據邵陽洲，築壘掘塹逼魏城。道根能走馬步地，計馬足以賦功，城隍立辦。及淮水長，道根乘戰艦斷魏連橋，魏軍敗績。進爵為伯，改封豫寧縣。八年，拜豫州刺史，領汝陰太守。為政清簡，境內安之。累遷右衛將軍。

道根性謹厚，木訥少言，為將能檢禦部曲。所過村陌，將士不敢虜掠。每征伐終不言功，其部曲或怨非之。道根喻曰：「明主自鑒功之多少，吾將何事。」武帝嘗指道根示尚書令沈約，美其口不論勳。約曰：「此陛下之大樹將軍也。」曆處州郡，和理清靜，為下所懷。在朝廷雖貴顯，而性儉約，所居宅不修牆屋，無器服侍衛，入室則蕭然如素士之貧賤者。當世服其清退，武帝亦雅重之。微時不學，既貴粗讀書，自謂少文，常慕周勃之器量。

十六年，復為豫州。將行，武帝引朝臣宴別道根于武德殿，召畫工使圖其形，道根踧踖謝曰：「臣所可報國家，唯餘一死，但天下太平，恨無可死之地。」豫部重得道根，人皆喜悅。武帝每稱曰：「馮道根所在，能使朝廷不復憶有一州。」

居州少時遇疾，乞還。朝廷徵為散騎常侍、左軍將軍。卒於官。是日，輿駕春祠二廟，及出宮，有司以聞。帝問中書舍人朱異曰：「吉凶同日，今可行乎？」對曰：「昔柳莊寢疾，衛獻公當祭，請屍曰：'有臣柳莊，非寡人之臣，社稷之臣也。聞其死，請往。'不釋祭服而往，遂以襚之。道根雖未為社稷臣，亦有勞王室，臨之禮也。」帝即駕幸其宅，哭之甚慟。諡曰威。子懷嗣。

康絢
康絢字長明，華山藍田人也。其先出自康居。初，漢置都護，盡臣西域，康居亦遣侍子待詔河西，因留不去，其後遂氏焉。晉時隴右亂，遷于藍田。絢曾祖因為苻堅太子詹事，生穆。穆為姚萇河南尹。宋永初中，穆率鄉族三千餘家入襄陽之峴南，宋為置華山郡藍田縣，寄立於襄陽，以穆為秦、梁二州刺史。未拜，卒。絢伯元隆、父元撫，並為流人所推，相繼為華山太守。

絢少俶儻有志氣，仕齊為華山太守，推誠撫循，荒餘悅服。梁武起兵，絢舉郡以應。天監元年，封南陽縣男，除竟陵太守。累遷太子左衛率，甲仗百人，與領軍蕭景直殿內。絢身長八尺，容貌絕倫，雖居顯職，猶習武藝。帝幸德陽殿戲馬，敕絢馬射，撫弦貫的，觀者悅之。其日，上使畫工圖絢形，遣中使持以問絢曰：「卿識此圖不？」其見親如此。

時魏降人王足陳計，求堰淮水以灌壽陽。足引北方童謠曰：「荊山為上格，浮山為下格，潼沱為激溝，並灌钜野澤。」帝以為然，使水工陳承伯、材官將軍祖揯視地形，咸謂淮內沙土漂輕，不堅實，其功不可就。帝弗納，發徐、揚人率二十戶取五丁以築之。假絢節、都督淮上諸軍事，並護堰作役人及戰士，有眾二十萬，于鍾離南起浮山，北抵巉石，依岸築土，合脊于中流。十四年四月，堰將合，淮水漂疾，復決潰。眾患之。或謂江、淮多蛟，能乘風雨決壞崖岸，其性惡鐵。因是引東西二冶鐵器，大則釜鬲，小則鋘鋤，數千萬斤沈於堰所，猶不能合。乃伐樹為井幹，填以巨石，加土其上。緣淮百里內岡陵木石無巨細必盡，負擔者肩穿。夏日疾疫，死者相枕，蠅蟲晝夜聲合。武帝湣之，遣尚書右僕射袁昂、侍中謝舉假節慰勞，並加蠲復。是冬寒甚，淮、泗盡凍，士卒死者十七八。帝遣賜以衣褲。

十一月，魏遣將楊大眼揚聲決堰，絢命諸軍撤營露次以待之。遣其子悅挑戰，斬魏咸陽王府司馬徐方興，魏軍小卻。十五年四月，堰成，其長九里，下闊一百四十丈，上廣四十五丈，高二十丈，深十九丈五尺，夾之以堤，並樹杞柳，軍人安堵，列居其上。其水清潔，俯視邑居墳墓，了然皆在其下。或謂絢曰：「四瀆天所以節宣其氣，不可久塞，若鑿湫東注，則遊波寬緩，堰得不壞。」絢然之，開湫東注。又縱反間于魏曰：「梁所懼開湫。」魏人信之，果鑿山深五丈，開湫北注。水日夜分流，湫猶不減。其月，魏軍竟潰而歸。水之所及，夾淮方數百里地。魏壽陽城戍稍徙頓八公山。此南居人散就岡壟。

初，堰起徐州界，刺史張豹子謂己必屍其事。既而絢以佗官來監作，豹子甚慚，由是譖絢與魏交通。帝雖不納，猶以事畢征絢。尋除司州刺史，領安陸太守。

絢征還，豹子不修堰，至其秋，淮水暴長，堰壞，奔流於海，殺數萬人。其聲若雷，聞三百里。水中怪物，隨流而下，或人頭魚身，或龍形馬首，殊類詭狀，不可勝名。祖揯坐下獄。絢在州三年，大修城隍，號為嚴整。

普通元年，除衛尉卿，未拜卒。輿駕即日臨哭，諡曰壯。絢寬和少喜懼，在朝廷見人如不能言，號為長厚。在省每寒月，見省官有襤縷者，輒遣遺以繻衣，其好施如此。子悅嗣。

昌義之
昌義之，曆陽烏江人也。少有武幹，為馮翊戍主。梁武帝為雍州，因事帝，帝亦厚遇之。及起兵，板為輔國將軍、軍主。每戰必捷。

天監元年，封永豐侯，累遷北徐州刺史，鎮鍾離。四年，大舉北侵，臨川王宏督眾軍向洛口，義之為前軍，攻魏梁城戍，克之。五年冬，武帝以征役久，詔班師。魏中山王元英乘勢追躡，攻沒馬頭等城。城內糧貯，魏悉移歸北，議者咸謂無復南向。帝曰：「此必進兵，非其實也。」乃遣修鍾離城，敕義之為戰守備。是冬，英果率眾數十萬圍鍾離，沖車毀西墉。時城中眾才三千，義之督帥，隨方抗禦，前後殺傷萬計，魏軍死者與城平。

六年，帝遣曹景宗、韋叡率眾二十萬救焉，大破魏軍。義之率輕兵追至洛口而還。以功進號軍師將軍，再遷都督、南兗州刺史。坐以禁物出蕃，為有司所奏免。

十三年，累遷左衛將軍。是冬，帝遣太子右衛率康絢督眾軍作荊山堰，魏將李曇定大眾逼荊山，揚聲決堰。詔假義之節救絢，軍未至，絢等已破魏軍。魏又遣大將軍李平攻硤石，義之又率朱衣直合王神念救之。魏克硤石，義之班師，為有司所奏，帝以其功臣不問。

十五年，授北徐州刺史。義之不知書，所識不過十字。性寬厚，為將能得人死力。及居藩任，吏人安之。改封營道縣侯。徵為護軍將軍，卒于官。帝深痛惜之，諡曰烈。子寶景嗣。

論曰：永元之季，雖時主昏狂，荊、雍二州，尚未有釁。武皇跡緣家酷，首唱孟津之師，王茂等運接昌期，自致勤王之舉。若非天人啟期，豈得若斯之速乎。其隆名顯級，亦各風雲之感會也。元起勤乃胥附，功惟辟土，勞之不圖，禍機先陷。冠軍之貶，於罰已輕，梁之政刑，於斯為失。私戚之端，自斯而啟，年之不永，不亦宜乎。張惠紹、馮道根、康絢、昌義之攀附之始，其功則末。及群盜焚門，張以力戰自著。鍾離、邵陽之逼，馮、昌勞效居多。浮山之役，而康絢實典其事。互有厥勞，寵進宜矣。先是鎮星守天江而堰實興，退舍而決，豈人事乎，其天道也。


Chinese text: This work was published before January 1, 1923, and is in the
public domain worldwide because the author died at least 100 years ago.
