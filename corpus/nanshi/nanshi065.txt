列傳第五十五

陳宗室諸王永修侯擬遂興侯詳宜黃侯慧紀衡陽獻王昌南康湣王曇朗文帝諸子宣帝諸子後主諸子

永修侯擬字公正，陳武帝之疏屬也。少孤貧，質直強記。武帝南征交址，擬從焉。梁紹泰二年，除員外散騎常侍、明威將軍，以雍州刺史資，監南徐州事。

武帝踐阼，廣封宗室，詔從子監南徐州擬封永修縣侯，北徐州刺史褒封鍾陵縣侯，晃封建城縣侯，炅封上饒縣侯。從孫明威將軍訬封虔化縣侯，吉陽縣侯喧仍前封，信威將軍祏封豫甯縣侯，青州刺史詳封遂興縣侯，貞威將軍慧紀封宜黃縣侯，敬雅封甯都縣侯，敬泰封平固縣侯。

文帝嗣位，擬除丹陽尹，坐事以白衣知郡，尋復本職。卒，諡曰定。天嘉二年，配享武帝廟庭。子黨嗣。

遂興侯詳字文幾，少出家為沙門。善書記，談論清雅。武帝討侯景，召令還俗，配以兵馬，從定建鄴。永定二年，封遂興縣侯。天嘉三年，累遷吳州刺史。五年，討周迪，戰敗，死之。以所統失律，無贈諡。子正理嗣。

宜黃侯慧紀字元方，武帝之從孫也。涉獵書史，負材任氣。從武帝平侯景。及帝踐阼，封宜黃縣侯，除黃門侍郎。

太建十年，吳明徹北侵敗績，以慧紀為緣江都督、兗州刺史。至德二年，為都督、荊州刺史。及梁安平王蕭岩、晉熙王蕭瓛等詣慧紀請降，慧紀以兵迎之。以應接功，位開府儀同三司。

禎明三年，隋師濟江，慧紀率將士三萬人，船艦千餘乘，沿江而下，欲趣台城。遣南康太守呂肅將兵據巫峽，以五條鐵鎖橫江，肅竭其私財以充軍用。隋將楊素奮兵擊之，四十餘戰，爭馬鞍山及磨刀澗守險。隋軍死者五千餘人，陳人盡取其鼻，以求功賞。既而隋軍屢捷，獲陳之士，三縱之。肅乃遁保延洲。別帥廖世寵領大舫詐降，欲燒隋艦，更決一死戰。於是有五黃龍備眾色，各長十餘丈，驤首連接，順流而東，風浪大起，雲霧晦冥，陳人震駭，不覺火自焚。隋軍乘高艦，張大弩以射之，陳軍大敗，風浪應時頓息。肅收餘眾東走。

慧紀時至漢口，為隋秦王俊拒，不得進。聞肅敗，盡燒公安之儲，偽引兵東下，因推湘州刺史晉熙王叔文為盟主。水軍都督周羅睺與郢州刺史荀法尚守江夏。及建鄴平，隋晉王廣遣一使以慧紀子正業來喻，又使樊毅喻羅睺，其上流城戍悉解甲。於是慧紀及巴州刺史畢寶並慟哭俱降。慧紀入隋，依例授儀同三司，卒。子正平，頗有文學。

衡陽獻王昌字敬業，武帝第六子也。梁太清末，武帝南征李賁，命昌與宣後隨沈恪還吳興。及武帝東討侯景，昌與宣後、文帝並為景囚。景平，拜長城國世子，吳興太守，時年十六。

昌容貌偉麗，神情秀朗，雅性聰辯，明習政事。武帝遣陳郡謝哲、濟陽蔡景曆輔昌臨郡，又遣吳郡杜之偉授昌以經。昌讀書一覽便誦，明于義理，剖析如流。尋與宣帝俱往荊州。魏克荊州，又與宣帝俱遷長安。

武帝即位，頻遣使請宣帝及昌，周人許而未遣。及武帝崩，乃遣之。時王琳作梗中流，昌不得還，居於安陸。王琳平後，天嘉元年二月，昌發自安陸，由魯山濟江。而巴陵王蕭沇等率百僚上表，請以昌為湘州牧，封衡陽郡王。詔曰：「可」。三月甲戌入境，詔令主書舍人緣道迎接。丙子濟江，于中流殞之，使以溺告。四月庚寅，喪柩至都，上親臨哭。乃下詔贈假黃鉞、都督中外諸軍事、太宰、揚州牧，葬送之儀，一依漢東平憲王、齊豫章文獻王故事，諡曰獻。無子，文帝以第七皇子伯信嗣。

伯信字孚之，位西衡州刺史。及隋師濟江，與臨汝侯方慶並為東衡州刺史王勇所害。

南康湣王曇朗，武帝母弟忠壯王休先之子也。休先少倜儻有大志，梁簡文之在東宮，深被知遇，為文德主帥，頃之卒。敬帝即位，追贈南徐州刺史，封武康縣公。武帝受禪，贈司徒，封南康郡王，諡曰忠壯。

曇朗少孤，尤為武帝所愛。有膽力，善綏禦。侯景平後，起家著作郎。武帝誅王僧辯，留曇朗鎮京口，知留府事。

紹泰元年，除中書侍郎，監南徐州。二年，齊兵攻逼建鄴，因請和，求武帝子侄為質。時四方州郡，並多未賓，本根虛弱，糧運不繼，在朝文武，咸願與齊和親。武帝難之，而重違眾議，乃決遣曇朗。恐曇朗憚行，或當奔竄，乃自率步騎往京口迎之，使質于齊。齊背約，遣蕭軌等隨徐嗣徽度江。武帝大破之，虜蕭軌、東方老等誅之，齊人亦害曇朗于晉陽。時陳與齊絕，弗之知。武帝踐阼，猶以曇朗襲封南康郡王，奉忠壯王祀，禮秩一同皇子。天嘉二年，齊人結好，始知其亡，文帝詔贈開府儀同三司、南徐州刺史，諡曰湣。乃遣兼郎中令隨聘使江德藻迎曇朗喪柩，三年春至都。

初，曇朗未質于齊，生子方泰、方慶；及將適齊，以二妾自隨，在北又生二子方華、方曠，亦同得還。

方泰少粗獷，與諸惡少年群聚，遊逸無度，文帝以南康王故，特寬宥之。天嘉二年，以為南康王世子。及聞曇朗薨，於是襲爵南康王。太建四年，為都督、廣州刺史。為政殘暴，為有司奏免。六年，授豫章內史，在郡不修政事。秩滿之際，屢放部曲為劫，又縱火延燒邑居，因行暴掠，驅錄富人，徵求財賄。代至，又淹留不還。至都，以為宗正卿。未拜，為御史中丞宗元饒所劾，免官，以王還第。十一年，起為甯遠將軍，直殿省。尋加散騎常侍。其年八月，宣帝幸大壯觀，因大閱武。命都督任忠領步騎十萬，陣於玄武湖，都督陳景領樓艦五百出于瓜步江。上登玄武門觀，宴群臣以觀之。因幸樂游苑，設絲竹會。仍重幸大壯觀，集眾軍，振旅而還。時方泰當從，啟稱所生母疾，不行。因與亡命楊鍾期等二十人微行往人間，淫淳于岑妻，為州長流所錄。又率人仗抗拒，傷損禁司，為有司所奏。上大怒，下方泰獄。方泰初承行淫，不承拒格禁司。上曰：「不承則上測。」方泰乃投列承引。於是兼御史中丞徐君整奏請解方泰所居官，下宗正削爵土，上可其奏。

禎明初，為侍中。陳亡，與後主俱入長安。隋大業中，為掖縣令。

方慶少清警，涉獵書傳。及長有幹略。天嘉中，封臨汝縣侯。至德二年，累遷智武將軍、武州刺史。

初，廣州刺史馬靖久居嶺表，大得人心，士馬強盛，朝廷疑之，以方慶為廣州刺史，以兵襲靖。靖誅，進號宣毅將軍。方慶性清謹，甚得人和。

禎明三年，隋師濟江，都督、東衡州刺史王勇徵兵于方慶，欲與赴援台城。時隋行軍總管韋洸帥兵度嶺，宣隋文帝敕云：「若嶺南平定，留勇與豐州刺史鄭萬頃且依舊職。」方慶聞之，恐勇賣己，且欲觀變，乃不從。勇使高州刺史戴智烈斬方慶于廣州，而收其兵。

鄭萬頃，滎陽人，梁司州刺史紹叔之始族子也。父旻，梁末入魏。萬頃通達有材幹，周武帝時，為司城大夫，出為溫州刺史。至德中，與司馬消難奔陳，拜散騎常侍、昭武將軍、豐州刺史。在州甚有惠政，吏人表請立碑，詔許焉。初，萬頃在周，甚被隋文帝知遇，及隋文帝踐阼，常思還北。及王勇殺方慶，萬頃乃率州兵拒勇降隋，隋授上儀同，尋卒。

文帝十三男：沈皇后生廢帝、始興王伯茂。嚴淑媛生鄱陽王伯山、晉安王伯恭。潘容華生新安王伯固。劉昭華生衡陽王伯信。王充華生廬陵王伯仁。張修容生江夏王伯義。韓修華生武陵王伯禮。江貴妃生永陽王伯智。孔貴妃生桂陽王伯謀。二男早卒，無名；伯信出繼衡陽王昌。

始興王伯茂字郁之，文帝第二子也。初，武帝兄始興昭烈王道談仕梁為東宮直合將軍。侯景之亂，援台中流矢卒。太平二年，贈南兗州刺史，封長城縣公，諡曰昭烈。武帝受禪，重贈太傅，改封始興郡王。道談生文帝及宣帝。宣帝以梁承聖末遷于長安，至是武帝遙以宣帝襲封始興嗣王，以奉昭烈王祀。武帝崩，文帝入纂帝位。時宣帝在周未還，文帝以本宗乏饗，徙封宣帝為安成王，封伯茂為始興王，以奉昭烈王祀。賜天下為父後者爵一級。舊制，諸王受封未加戎號者，不置佐史。於是尚書八坐奏加伯茂甯遠將軍，置佐史，除揚州刺史。

伯茂性聰敏，好學，謙恭下士，又以太子母弟，文帝深愛重之。時軍人于丹徒盜發晉郗曇墓，大獲晉右軍將軍王羲之書及諸名賢遺跡。事覺，其書並沒縣官，藏于秘府。文帝以伯茂好古，多以賜之。由是伯茂大工草隸書，甚得右軍法。

遷東揚州刺史、鎮東將軍、開府儀同三司。廢帝時，伯茂在都，劉師知等矯詔出宣帝，伯茂勸成之。師知等誅後，宣帝恐伯茂扇動朝廷，乃進號中衛將軍，令入居禁中，專與廢帝遊處。時四海之望，咸歸宣帝，伯茂深不平，數肆惡言。宣帝以其無能，不以為意。及建安人蔣裕與韓子高等謀反，伯茂並陰豫其事。光大二年，皇太后令黜廢帝為臨海王，其日又下令降伯茂為溫麻侯。時六門之外有別館，以為諸王冠昏之所，名為昏第，至是命伯茂出居之，宣帝遣盜殞之于車中，年十八。

鄱陽王伯山字靜之，文帝第三子也。偉容儀，舉止閒雅，喜慍不形於色。武帝時，天下草創，諸王受封，儀注多闕。及伯山受封，文帝欲重其事，天嘉元年七月丙辰，尚書八坐奏封鄱陽郡王，乃遣度支尚書蕭睿持節兼太宰告於太廟，又遣五兵尚書王質持節兼太宰告於太社。其年十月，上臨軒策命，策訖，令王公以下，並宴于王第。六年，為緣江都督、平北將軍、南徐州刺史。宣帝輔政，不欲令伯山處邊，光大元年，徙為東揚州刺史。累遷征南將軍，護軍將軍，加開府儀同三司，給鼓吹並扶。

伯山性寬厚，美風儀，又于諸王最長，後主深敬重之。每朝庭有冠昏饗宴，恒使為主。及遭所生憂，居喪以孝聞。後主嘗幸吏部尚書蔡征宅，因往吊之，伯山號慟殆絕，因起為鎮衛將軍，乃謂群臣曰：「鄱陽王至性可嘉，又是西第之長，豫章已兼司空，其亦須遷太尉。」未及發詔，禎明三年薨。尋屬陳亡，遂無贈諡。

長子君范，未襲爵而隋師至。時宗室王侯在都者百餘人，後主恐其為變，乃並召入，屯朝堂，使豫章王叔英總督之，又陰為之備。六軍敗績，相率出降，因從後主入長安。隋文帝並配隴右及河西諸州，各給田業以處之。大業二年，隋煬帝以後主第六女婤為貴人，絕愛幸，因召陳氏子弟盡還京師，隨才敘用，由是並為守宰，遍於天下。君范位溫縣令。

新安王伯固字牢之，文帝第五子也。生而龜胸，目通睛揚白，形狀眇小，而俊辯善言論。天嘉六年，立為新安郡王。太建七年，累遷都督、南徐州刺史。伯固性嗜酒，不好積聚，所得祿奉，用度無節。酣醉以後，多所乞丐，于諸王中最為貧窶。宣帝每矜之，特加賞賜。性輕率，好行鞭捶。在州不知政事，日出田獵。或乘眠輿至於草間，輒呼人從遊，動至旬日。所捕獐鹿，多使生致。宣帝頗知之，遣使責讓者數矣。

十年，為國子祭酒。頗知玄理，而墯業無所通；至於擿句問難，往往有奇意。為政嚴苛，國學有墯游不修習者，重加檟楚，生徒懼焉，由是學業頗進。

十三年，為都督、揚州刺史。後主初在東宮，與伯固甚親狎。伯固又善嘲謔，宣帝每宴集，多引之。叔陵在江州，心害其寵，陰求瑕疵，將中以法。及叔陵入朝，伯固懼罪，諂求其意，乃共訕毀朝賢，曆詆文武，雖耆年高位，皆面折無所畏忌。伯固性好射雉，叔陵又好開發塚墓，出遊田野，必與偕行，於是情好大協，遂謀不軌。伯固侍禁中，每有密語，必報叔陵。及叔陵奔東府，遣使告之，伯固單馬馳赴，助叔陵指麾。知事不捷，便欲走。會四門已閉，不得出，因趣白楊道。台馬容至，為亂兵所殺，屍於東昌館門，時年二十八。詔特許以庶人禮葬。子及所生王氏，並特宥為庶人，國除。

晉安王伯恭字肅之，文帝第六子。天嘉六年封。尋為吳郡太守。時年十餘歲，便留心政事，官曹緝理。歷位尚書左僕射，後為中衛將軍、右光祿大夫。陳亡入長安。大業初，為成州刺史、太常少卿。

廬陵王伯仁字壽之，文帝第八子。天嘉六年立。為侍中、國子祭酒，領太子中庶子。陳亡，卒于長安。

江夏王伯義字堅之，文帝第九子。天嘉六年封。位金紫光祿大夫。陳亡入長安。遷於瓜州，道卒。

武陵王伯禮字用之，文帝第十子。天嘉六年立。太建初，為吳興太守。在郡恣行暴掠，後為有司所劾。十一年，被代征還，遂遷延不發，為御史中丞徐君整所劾，免。陳亡入長安。大業中，為臨洮太守。

永陽王伯智字策之，文帝第十二子。少敦厚，有器局，博涉經史。太建中立。累遷尚書左僕射，後為特進。陳亡入長安。大業中，為國子司業。

桂陽王伯謀字深之，文帝第十三子。太建中立。位散騎常侍，薨。子酆，大業中，為番禾令。

宣帝四十二男：柳皇后生後主。彭貴人生始興王叔陵。曹淑華生豫章王叔英。何淑儀生長沙王叔堅、宜都王叔明。魏昭華生建安王叔卿。錢貴妃生河東王叔獻。劉昭儀生新蔡王叔齊。袁昭容生晉熙王叔文、義陽王叔達、新會王叔坦。王姬生淮南王叔彪、巴山王叔雄。吳姬生始興王叔重。徐姬生尋陽王叔儼。淳于姬生岳陽王叔慎。王修華生武昌王叔虞。韋修容生湘東王叔平。施姬生臨賀王叔敖，沅陵王叔興。曾姬生陽山王叔宣。楊姬生西陽王叔穆。申婕妤生南安王叔儉、南郡王叔澄、岳山王叔韶、太原王叔匡。袁姬生新興王叔純。吳姬生巴東王叔謨。劉姬生臨海王叔顯。秦姬生新甯王叔隆、新昌王叔榮。其皇子叔叡、叔忠、叔泓、叔毅、叔訓、叔武、叔處、叔封八人，並未及封。三子早卒，無名。

始興王叔陵字子嵩，宣帝之第二子也。梁承聖中，生於江陵。魏克江陵，宣帝遷關右，叔陵留穰城。宣帝之還，以後主及叔陵為質。天嘉三年，隨後主還朝，封康樂縣侯。叔陵少機辯，狥聲名，強梁無所推屈。太建元年，封始興王，奉昭烈王祀。位都督、江州刺史，時年十六，政自己出，僚佐莫預焉。性嚴刻，部下懾憚。諸公子侄及罷縣令長，皆逼令事己。豫章內史錢法成詣府進謁，即配其子季卿將領馬仗。季卿慚恥不時至，叔陵大怒，侵辱法成，法成憤怨，自縊而死。州縣非其部內，亦征攝案之。朝貴及下吏有乖忤者，輒誣奏其罪，陷以重辟。

四年，遷都督、湘州刺史。諸州鎮聞其至，皆震恐股栗。叔陵日益橫，征伐夷、獠，所得皆入己，絲毫不以賞賜。徵求役使，無有紀極。夜常不臥，執燭達曉，呼召賓客，說人間細事，戲謔無所不為。性不飲酒，唯多置肴胾，晝夜食噉而已。自旦至中，方始寢寐。曹局文案，非呼不得輒白。笞罪者皆系獄，動數年不省視。瀟、湘以南，皆逼為左右，廛裏殆無遺者。其中脫有逃竄，輒殺其妻子。州縣無敢上言，宣帝弗之知。

九年，除都督、揚州刺史。十年，至都，加扶，給油幢車。叔陵居東府，事務多關涉省閣，執事之司，承意順旨，即諷上進用之。微致違忤，必抵大罪，重者至殊死。道路藉藉，皆言其有非常志。叔陵修飾虛名，每入朝，常于車中馬上，執卷讀書，高聲長誦，陽陽自若。歸坐齋中，或自執斧斤，為沐猴百戲。又好遊塚墓間，遇有塋表主名可知者，輒命左右發掘，取其石志、古器並骸骨肘脛，持為翫弄，藏之府庫。人間少妻處女，微有色貌者，並即逼納。

十一年，丁所生母彭氏憂，去職。頃之，起為本職。晉世王公貴人，多葬梅嶺，及彭氏卒，叔陵啟求梅嶺葬之，乃發故太傅謝安舊墓，棄去安柩，以葬其母。初喪日，偽為哀毀，自稱刺血寫涅盤經。未及十旬，乃日進甘膳。又私召左右妻女，與之奸合，所作尤不軌，侵淫上聞。宣帝責御史中丞王政以不舉奏，免政官。又黜其典簽、親事，仍加鞭捶。宣帝素愛叔陵，不繩以法，但責讓而已。服闋，又為侍中、中軍大將軍。

及宣帝不豫，後主諸王併入侍疾。叔陵陰有異志，命典藥吏礪切藥刀。及倉卒之際，又命左右取劍，左右不悟，乃取朝服所佩木劍以進，叔陵怒。及翌日小斂，後主哀頓俯伏，叔陵以銼藥刀斫後主中項。太后馳來救焉，叔陵又斫太后數下。後主乳媼樂安君吳氏時在太后側，自後掣肘，後主因得起。叔陵仍持後主衣，後主自奮得免。長沙王叔堅以手搤叔陵，奪去其刀，仍牽就柱，以其褶袖縛之，棄池水中，將殺之，問後主曰：「即盡之，為待也？」時吳媼已扶後主避賊，叔堅求後主所在，將受命。叔陵多力，因奮袖得脫，突出雲龍門，馳車還東府，呼其甲士斷青溪橋道。放東城囚，以充戰士。又遣人往新林追所部兵馬。仍自被甲，著白帽，登城西門，招募百姓，散金銀以賞賜。外召諸王將帥，無有應者，唯新安王伯固聞而赴之。叔陵聚兵僅得千人，欲據城保守。

時眾軍並緣江防守，台內空虛，叔堅白太后，使太子舍人司馬申急召右衛將軍蕭摩訶，將兵至府西門。叔陵事急，遣記室韋諒送鼓吹與摩訶，謂曰：「事捷以公為台鼎。」摩訶紿報曰：「須王心膂節將自來，方敢從命。」叔陵即遣戴洫、譚騏驎二人詣摩訶。摩訶執以送台，斬於閣道下，持其首徇東城，仍懸於朱雀門。叔陵自知不濟，遂入沈其妃張氏及寵妾七人于井中。叔陵有部下兵先在新林，於是率人馬數百，自小航度，欲趣新林，以舟艦入北。行至白楊路，為台軍所邀。伯固見兵至，旋避入巷，叔陵拔刀追之，伯固復還。叔陵部下多棄甲潰散，摩訶馬容陳智深迎刺叔陵，閹豎王飛禽斫之數十下，馬容陳仲華就斬首送台。自寅至巳乃定。尚書八坐奏：「請依宋世故事，流屍江中，汙瀦其室；並毀其所生彭氏墳廟，還謝氏之塋。」後主從所奏。叔陵諸子，即日並賜死。

豫章王叔英字子烈，宣帝第三子也。寬厚仁愛。太建元年封。後位司空。隋大業中，位涪陵太守，卒。

長沙王叔堅字子成，宣帝第四子也。母本吳中酒家婢，相者言當生貴子。宣帝微時，因飲通焉，生叔堅。及貴，召拜淑儀。

叔堅少而嚴整，又頗使酒，兄弟憚之。好數術，卜筮、風角、鎔金、琢玉，並究其妙。初封豐城侯。太建元年封。累遷丹陽尹。

初，叔堅與始興王叔陵並招聚賓客，各爭權寵，甚不平。每朝會鹵簿，不肯為先後，必分道而趨，左右或爭道而鬥，至有死者。及宣帝不豫，叔堅與叔陵等並從後主侍疾。叔陵陰有異志，叔堅疑之，微伺其所為。及行逆，賴叔堅以免。以功進驃騎將軍、開府儀同三司、揚州刺史。尋遷司空，將軍、刺史如故。

時後主患創，不能視事，政無大小，悉決于叔堅，權傾朝廷，後主由是疏忌之。孔范、管斌、施文慶等，並東宮舊臣，日夕陰持其短。至德元年，乃詔令即本號用三司之儀，出為江州刺史。未發，尋以為司空，實欲奪其權。又陰令人造其厭魅，刻木為偶人，衣以道士服，施機關，能拜跪，晝夜於星月下醮之，祝詛於上。又令人上書告其事，案驗令實。後主召叔堅囚于西省，將黜之，令近侍宣敕數之。叔堅自陳為佞人所構，死日慚見叔陵。後主感其前功，乃赦之，免所居官，以王還第。後位中軍大將軍、開府儀同三司、荊州刺史。秩滿還都。

陳亡入隋，遷於瓜州。叔堅素貴，不知家人生產，至是與妃沈氏酣酒，不以耕種為事。大業中，為遂寧郡守，卒。

建安王叔卿字子弼，宣帝第五子也。性質直，有材器，容貌甚偉。太建四年立。位中書監。陳亡入隋。大業中，為都官郎，上黨通守。

宜都王叔明字子昭，宣帝第六子也。儀容美麗，舉止和柔，狀似婦人。太建五年立。位侍中。陳亡入隋。大業中，為鴻臚少卿。

河東王叔獻字子恭，宣帝第九子也。性恭謹，聰敏好學。太建五年立。位南徐州刺史。薨，贈司空，諡康簡。子孝寬嗣，隋大業中，為汶城令。

新蔡王叔齊字子肅，宣帝第十一子也。風采明贍，博涉經史，善屬文。太建七年立。位侍中。陳亡入隋。大業中，為尚書主客郎。

晉熙王叔文字子才，宣帝第十二子也。性輕險，好虛譽，頗涉書史。太建七年立。位都督、湘州刺史。徵為侍中，未還而隋軍濟江，隋秦王至漢口。時叔文自湘州還朝，至巴州，乃率巴州刺史畢寶等請降，致書于秦王。王遣使往巴州迎勞叔文。叔文與畢寶、荊州刺史陳慧紀及文武將吏赴漢口，秦王並厚待之。及至京，隋文帝坐于廣陽門觀，叔文從後主至朝堂。文帝使內史令李德林宣旨，責其君臣不能相弼，以致喪亡。後主與其群臣並愧懼拜伏，莫能仰視，叔文獨欣然有自得志。後上表陳在巴州先送款，望異常例。文帝嫌其不忠，而方懷柔江表，遂授開府、宜州刺史。

淮南王叔彪字子華，宣帝第十三子也。少聰慧，善屬文。太建八年立。位侍中。入隋，卒于長安。

始興王叔重字子厚，宣帝第十四子也。性質樸，無伎藝。宣帝崩，始興王叔陵為逆，誅，其年立叔重為始興王，以奉昭烈王后。位江州刺史。隋大業中，為太府少卿。

尋陽王叔儼字子思，宣帝第十五子也。性凝重，舉止方正。後主即位立。位侍中。入隋卒。

岳陽王叔慎字子敬，宣帝第十六子也。少聰敏，十歲能屬文。太建十四年立。至德中，為丹陽尹。時後主尤愛文章，叔慎與衡陽王伯信、新蔡王叔齊等，日夕陪侍賦詩，恒被嗟賞。

禎明元年，出為湘州刺史，加都督。及隋師濟江，清河公楊素兵下荊門，遣將龐暉略地至湘州，州內將士，克日請降。叔慎置酒會文武，酒酣，歎曰：「君臣之義，盡於此乎？」長史謝基伏而流涕。湘州助防遂興侯正理在坐，起曰：「主辱臣死，諸君獨非陳國臣乎？縱其無成，猶見臣節，青門之外，有死不能。今日後應者斬。」眾咸許諾，乃刑牲結盟。遣人詐奉降書于龐暉，叔慎伏甲待之。暉入，伏兵發，縛暉等以徇，皆斬之。叔慎招士眾，數日中，兵至五千人。隋遣內陽公薛胄為湘州刺史，聞龐暉死，乃益請兵。隋又遣行軍總管劉仁恩救之。未至，薛胄禽叔慎，秦王斬之漢口。

義陽王叔達字子聰，宣帝第十七子也。太建十四年立。位丹陽尹。入隋，大業中，為內史舍人，絳郡通守。武德中，位侍中，封江國公，曆禮部尚書，卒。

巴山王叔雄字子猛，宣帝第十八子也。太建十四年立。入隋，卒于長安。

武昌王叔虞字子安，宣帝第十九子也。太建十四年立。入隋，大業中，為高苑令。

湘東王叔平字子康，宣帝第二十子也。至德元年立。入隋，大業中，為胡蘇令。

臨賀王叔敖字子仁，宣帝第二十一子也。至德元年立。入隋，大業中，位儀同三司。

陽山王叔宣字子通，宣帝第二十二子也。至德元年立。入隋，大業中，為涇城令。

西陽王叔穆字子和，宣帝第二十三子也。至德元年立。入隋，卒于長安。

南安王叔儉字子約，宣帝第二十四子也。至德元年立。入隋，卒于長安。

南郡王叔澄字子泉，宣帝第二十五子也。至德元年立。入隋，大業中，為靈武令。

沅陵王叔興字子推，宣帝第二十六子也。至德元年立。入隋，大業中，為給事郎。

岳山王叔韶字子欽，宣帝第二十七子也。至德元年立。位丹陽尹。入隋，卒于長安。

新興王叔純字子洪，宣帝第二十八子也。至德元年立。入隋，大業中為河北令。

巴東王叔謨字子軌，宣帝第二十九子也。至德四年立。入隋，大業中，為汧陽令。

臨海王叔顯字子亮，宣帝第三十子也。至德四年立。入隋，大業中，為鶉觚令。

新會王叔坦字子開，宣帝第三十一子也。至德四年立。入隋，大業中，為涉縣令。

新甯王叔隆字子遠，宣帝第三十二子也。至德四年立。入隋，卒于長安。

新昌王叔榮字子徹，宣帝第三十三子也。禎明二年立。入隋，大業中，為內黃令。

太原王叔匡字子佐，宣帝第三十四子也。禎明二年立。入隋，大業中，為壽光令。

後主二十二男：張貴妃生太子深、會稽王莊。孫姬生吳興王胤。高昭儀生南平王嶷。呂淑媛生永嘉王彥、邵陵王兢。龔貴嬪生南海王虔、錢唐王恬。張淑華生信義王祗。徐淑儀生東陽王恮。孔貴人生吳郡王藩。其皇子總、觀、明、綱、統、沖、洽、絛、綽、威、辯十一人，並未及封。

太子深字承源，後主第四子也。少聰慧，有志操，容止儼然，左右近侍，未嘗見其喜慍。以母張貴妃故，特為後主所愛。至德元年，封始安王。位揚州刺史。禎明二年，皇太子胤廢，後主乃立深為皇太子。隋師濟江，隋將韓擒自南掖門入，百僚奔散，深時年十餘歲，閉合而坐，舍人孔伯魚侍。隋軍排合入，深使宣令勞之曰：「軍旅在道，不乃勞也！」軍人咸致敬焉。隋大業中，為枹罕太守。武德初，為秘書丞，卒官。

吳興王胤字承業，後主長子也。太建五年二月乙丑，生於東宮。母孫姬，因產卒，沈皇后哀而養之，以為己子。後主年長未有嗣，宣帝命以為嫡孫，詔為父後者賜爵一級。十年，封永康公。後主即位，為皇太子。

胤性聰敏好學，執經肄業，終日不倦，博通大義，兼善屬文。時張貴妃、孔貴嬪並愛幸，沈皇后無寵，日夜構成後及太子之短。孔范之徒，又于外合成其事。禎明二年，廢為吳興王，加侍中、中衛將軍。入隋，卒于長安。

南平王嶷字承嶽，後主第二子也。方正有器局，年數歲，風采舉動，有若成人。至德元年立。位揚州刺史。遷都督、郢州刺史。入隋，卒于長安。

永嘉王彥字承懿，後主第三子也。至德元年立。位都督、江州刺史。入隋，大業中，為襄武令。

南海王虔字承恪，後主第五子也。至德元年立。位南徐州刺史。入隋，大業中，為涿令。

信義王祗字承敬，後主第六子也。至德元年立。位琅邪、彭城二郡太守。入隋，大業中，為通議郎。邵陵王兢字承檢，後主第七子也。禎明元年立。入隋，大業中，為國子監丞。

會稽王莊字承肅，後主第八子也。容貌蕞陋。性嚴酷，數歲時，左右有不如意，輒剟刺其面，或加燒爇。性嗜酒，愛博。以母張貴妃寵，後主甚愛之。至德四年立。位揚州刺史。入隋，大業中，為昌隆令。

東陽王恮字承厚，後主第九子也。禎明二年立。入隋，大業中，為通議郎。

吳郡王藩字承廣，後主第十子也。禎明二年封。隋大業中，為任城令。

錢唐王恬字承惔，後主第十一子也。禎明二年封。入隋，卒于長安。

江左承西晉，諸王開國，並以戶數相差為大小三品。大國置上、中、下三將軍，又置司馬一人。次國置中、下二將軍。小國置將軍一人。餘官亦准此為差。武帝受命，自永定訖於禎明，唯衡陽王昌特加禮命，至五千戶，自餘大國不過二千，小國則千戶云。

論曰：有陳受命，雖疆土日蹙，然封建之典，無革先王。永修等並以疏屬列居蕃屏，慧紀始終之跡，其殆優乎。衡陽、南康，地皆懿戚，提攜以殞，惟命也夫！文、宣二帝，諸子不一，鄱陽、岳陽風跡可紀，古所謂維城磐石，叔慎其近之乎。


Chinese text: This work was published before January 1, 1923, and is in the
public domain worldwide because the author died at least 100 years ago.
