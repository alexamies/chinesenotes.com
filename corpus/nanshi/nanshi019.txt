谢晦
谢晦，字宣明，陈郡阳夏人，晋太常裒之玄孙也。裒子奕、据、安、万、铁，并著名前史。据子朗，字长度，位东阳太守。朗子重，字景重，位会稽王道子骠骑长史。重生绚、瞻、晦、爵、遯。绚位至宋武帝镇军长史，早卒。

晦初为孟昶建威府中兵参军。昶死，帝问刘穆之，"昶府谁堪入府？"穆之举晦，即命为太尉参军。武帝當訊獄，其旦，刑獄參軍有疾，以晦代之。晦車中一覽訊牒，隨問，酬對無失。帝奇之，即日署刑獄賊曹。累遷太尉主簿。從征司馬休之，時徐逵之戰死，帝將自登岸，諸將諫不從。晦抱持帝，帝曰：「我斬卿。」晦曰：「天下可無晦，不可無公，晦死何有。」會胡藩登岸，賊退，乃止。

晦美風姿，善言笑，眉目分明，鬢髮如墨。涉獵文義，博贍多通，時人以方楊德祖，微將不及。晦聞猶以為恨。帝深加愛賞，從征關、洛，內外要任悉委之。帝于彭城大會，命紙筆賦詩，晦恐帝有失，起諫帝，即代作曰：「先蕩臨淄穢，卻清河洛塵，華陽有逸驥，桃林無伏輪。」於是群臣並作。時謝混風華為江左第一，嘗與晦俱在武帝前，帝目之曰：「一時頓有兩玉人耳。」

劉穆之遣使陳事，晦往往異同，穆之怒曰：「公復有還時不？」及帝欲以晦為從事中郎，穆之堅執不與，故終穆之世不遷。及穆之喪問至，帝哭之甚慟，曰：「喪我賢友。」晦時正直，喜甚，自入合參審。其日教出，轉晦從事中郎。宋台建，為右衛將軍，加侍中。

武帝聞咸陽淪沒，欲復北伐，晦諫以士馬疲怠，乃止。於是登城北望，慨然不悅，乃命群僚誦詩，晦詠王粲詩曰：「南登霸陵岸，回首望長安，悟彼下泉人，喟然傷心肝。」帝流涕不自勝。及帝受命，於石頭登壇，備法駕入宮，晦領遊軍為警。加中領軍，封武昌縣公。

永初二年，坐行璽封鎮西司馬南郡太守王華，而誤封北海太守球，板免晦侍中。尋轉領軍將軍，加散騎常侍，依晉中軍羊祜故事，入直殿省，總統宿衛。及帝不豫，給班劍二十人，與徐羨之、傅亮、檀道濟並侍醫藥。少帝即位，加中書令，與徐、傅輔政。及少帝廢，徐羨之以晦領護南蠻校尉、荊州刺史，加都督，欲令居外為援。慮文帝至，或別用人，故遽有此授。精兵舊將，悉以配之。文帝即位，晦慮不得去，甚憂惶。及發新亭，顧石頭城喜曰：「今得脫矣。」進封建平郡公，固讓。又給鼓吹一部。至江陵，深結侍中王華，冀以免禍。二女當配彭城王義康、新野侯義賓。元嘉二年，遣妻及長子世休送女還都。先是，景平中，魏師攻取河南，至是欲誅羨之等並討晦，聲言北行，又言拜京陵，裝舟艦。傅亮與晦書，言：「薄伐河朔，事猶未已，朝野之慮，憂懼者多」。又言：「當遣外監萬幼宗往「。時朝廷處分異常，其謀頗泄。三年正月，晦弟黃門侍郎嚼馳使告晦，晦猶謂不然，呼諮議參軍何承天示以亮書曰：「計幼宗一二日必至，傅公慮我好事，故先遣此書。」承天曰：「外間所聞，咸謂西討已定，幼宗豈有上理？」晦尚謂虛，使承天豫立答詔啟草，北行宜須明年。江夏內史程道慧得尋陽人書，言其事已審，使示晦。晦問計於承天，對曰：「蒙將軍殊顧，常思報德，事變至矣，何敢隱情。然明日戒嚴，動用軍法，區區所懷，懼不得盡。」晦懼曰：「卿豈欲我自裁哉？」承天曰：「尚未至此，其在境外。」晦曰：「荊州用武之地，兵糧易給。聊且決戰，走復何晚。吾不愛死，負先帝之顧，如何？」又謂承天曰：「幼宗尚未至，若後二三日無消息，便是不復來邪？」承天曰：「程說其事已判，豈容復疑。」晦欲焚南蠻兵籍，率見力決戰。土人多勸發兵。晦問諸將：「戰士三千足守城乎？」南蠻司馬周超曰：「非徒守城；若有外寇，亦可立勳。」司馬庾登之請解司馬、南郡以授之，晦即命超為司馬，轉登之為長史。

文帝誅羨之等及晦子世休，收嚼、嚼子世平、兄子紹等。晦知訖，先舉羨之、亮哀，次發子弟凶問。既而自出射堂，集得精兵三萬人，乃奉表，言：「臣等若志欲專權，不顧國典，便當輔翼幼主，孤背天日，豈得沿流二千，虛館三月，奉迎鑾駕，以遵下武。故廬陵王于營陽之世，屢彼猜嫌，積怨犯上，自貽非命。不有所廢，將何以興，耿弇不以賊遺君父，臣亦何負于宋室邪。」又言：「羨之、亮無罪見誅，王弘兄弟輕躁昧進，王華猜忌忍害」。帝時已戒嚴，尚書符荊州暴其罪狀。

晦率眾二萬發自江陵，舟艦列自江津至於破塚，旗旌相照。歎曰：「恨不得以此為勤王之師。」移檄建鄴，言王弘、曇首、王華等罪。又上表陳情。初，晦與徐、傅謀為自全計：晦據上流，檀鎮廣陵，各有強兵，足制朝廷；羨之、亮于中知權，可得持久。及帝將行，召檀道濟委之以眾。晦始謂道濟不全，及聞其來，大眾皆潰。晦得小船還江陵。

初，雍州刺史劉粹遣弟竟陵太守道濟與台軍主沈敞之襲江陵，至沙橋，周超大破之。俄而晦至江陵，無他處分，唯愧謝周超而已。超其夜詣到彥之降，晦乃攜弟遯兄子世基等七騎北走。遯肥不能騎馬，晦每待不得速。至安陸延頭，晦故吏戍主光順之檻送建鄴。于路作悲人道以自哀。

周超既降，到彥之以參府事。劉粹遣告彥之，沙橋之事，敗由周超。彥之乃執與晦等並伏誅。

世基，絢之子也。有才氣，臨死為連句詩曰：「偉哉橫海鱗，壯矣垂天翼，一旦失風水，翻為螻蟻食。」晦續之曰：「功遂侔昔人，保退無智力。既涉太行險，斯路信難陟。」晦女為彭城王義康妃，聰明有才貌，被髮徒跣與晦訣曰：「阿父，大丈夫當橫屍戰場，奈何狼藉都市。」言訖叫絕，行人為之落淚。

晦死時年三十七。庾登之、殷道鸞、何承天自晦下並見原。

次兄 瞻
瞻字宣遠，一曰名簷字通遠，晦次兄也。六歲能屬文，為紫石英贊、果然詩，為當時才士歎異。與從叔混、族弟靈運俱有盛名。嘗作喜霽詩，靈運寫之，混詠之。王弘在坐，以為三絕。

瞻幼孤，叔母劉撫養有恩，兄弟事之同於至親。劉弟柳為吳郡，將姊俱行，瞻不能違遠，自楚台秘書郎解職隨從，故為柳建威長史。後為宋武帝相國從事中郎。晦時為宋台右衛，權遇已重，于彭城還都迎家，賓客輻湊。時瞻在家，驚駭謂晦曰：「吾家以素退為業，汝遂勢傾朝野，此豈門戶福邪。」乃籬隔門庭，曰：「吾不忍見此。」後因宴集，靈運問晦：「潘、陸與賈充優劣。」晦曰：「安仁諂於權門，士衡邀競無已，並不能保身，自求多福。公閭勳名佐世，不得為並。」靈運曰：「安仁、士衡才為一時之冠，方之公閭，本自遼絕。」瞻斂容曰：「若處貴而能遺權，斯則是非不得而生，傾危無因而至。君子以明哲保身，其在此乎。」常以裁止晦如此。

及還彭城，言于武帝曰：「臣本素士，父祖位不過二千石。弟年始三十，志用凡近，位任顯密，福過災生，特乞降黜，以保衰門。」前後屢陳。帝欲以瞻為吳興郡，又自陳請，乃為豫章太守。

晦或以朝廷密事語瞻，瞻輒向親舊說以為戲笑，以絕其言。晦遂建佐命功，瞻愈憂懼。永初二年，在郡遇疾不療，幸於不永。晦聞疾奔波，瞻見之曰：「汝為國大臣，又總戎重，萬里遠出，必生疑謗。」時果有詐告晦反者。

瞻疾篤還都，帝以晦禁旅，不得出宿，使瞻居於晉南郡公主婿羊賁故第，在領軍府東門。瞻曰：「吾有先人弊廬，何為於此？」臨終遺晦書曰：「吾得歸骨山足，亦何所多恨。弟思自勉，為國為家。」卒時年三十五。

瞻文章之美，與從叔混、族弟靈運相抗。靈運父瑍無才能，為秘書郎早卒，而靈運好臧否人物。混患之，欲加裁折，未有其方。謂瞻曰：「非汝莫能。」乃與晦、曜、弘微等共遊戲，使瞻與靈運共車。靈運登車便商較人物，瞻謂曰：「秘書早亡，談者亦互有同異。」靈運默然，言論自此衰止。

謝嚼
弟嚼字宣鏡，年數歲，所生母郭氏疾，嚼晨昏溫凊，勤容戚顏，未嘗暫改。恐僕役營疾懈倦，躬自執勞，母為疾畏驚，而微踐過甚，一家尊卑感嚼至性，咸納屨行、屏氣語，如此者十餘年。位黃門侍郎，從坐伏誅。

從叔 澹
澹字景恒，晦從叔也。祖安，晉太傅。父瑤，琅邪王友。澹任達仗氣，不營當世，與順陽范泰為雲霞之交。歷位尚書。

宋武帝將受禪，有司議使侍中劉叡進璽，帝曰：「此選當須人望。」乃使澹攝。澹嘗侍帝宴，酣飲大言無所屈，鄭鮮之欲按之，帝以為澹方外士，不宜規矩繩之；然意不說，不以任寄。後復侍飲，醉謂帝曰：「陛下用群臣，但須委屈順者乃見貴，汲黯之徒無用也。」帝大笑。

景平中，累遷光祿大夫。從子晦為荊州，將之鎮，詣澹別。晦色自矜，澹問晦年，答曰三十五。澹笑曰：「昔荀中郎年二十九為北府都督，卿比之已為老矣。」晦色甚愧。元嘉中，位侍中、特進、金紫光祿大夫，卒。

初，澹從弟混與劉毅昵，澹常以為憂，漸疏混，每謂弟璞、從子瞻曰：「益壽此性，終當破家。」混尋見誅，朝廷以澹先言，故不及禍。

璞字景山，幼孝友，祖安深賞愛之，位光祿勳。

從父 裕
謝裕字景仁，朗弟允之子、而晦從父也。名與宋武帝諱同，故以字行。允字令度，位宣城內史。景仁幼為從祖安所知，始為前軍行參軍，會稽王世子元顯嬖人張法順權傾一時，內外無不造門，唯景仁不至，年三十而方為著作佐郎。桓玄誅元顯，見景仁，謂四坐曰：「司馬庶人父子雲何不敗，遂令謝景仁三十而方佐著作郎。」玄建楚台，以補黃門侍郎。及篡位，領驍騎將軍。

景仁博聞強識，善敘前言往行，玄每與言不倦。玄出行，殷仲文、卞範之之徒皆騎馬散從，而使景仁陪輦。宋武帝為桓修撫軍中兵參軍，嘗詣景仁諮事，景仁與語說，因留帝食。食未辦，而景仁為玄所召。玄性促，俄頃間騎詔續至，帝屢求去，景仁不許，曰：「主上見待，要應有方，我欲與客食，豈不得待？」竟安坐飽食然後應召。帝甚感之。及平建鄴，景仁與百僚同見，武帝目之曰：「此名公孫也。」歷位武帝鎮軍司馬，復為車騎司馬。

義熙五年，帝將伐慕容超，朝議皆謂不可，劉毅時鎮姑孰，固止帝，以為「苻堅侵境，謝太傅猶不自行。宰相遠出，傾動根本」。景仁獨曰：「公建桓、文之烈，應天人之心，雖業高振古，而德刑未樹，宜推亡固存，廣振威略。平定之後，養銳息徒，然後觀兵洛汭，修復園寢，豈有縱敵貽患者哉。」帝從之。及北伐，大司馬琅邪王天子母弟，屬當儲副，帝深以根本為憂，轉景仁大司馬左司馬，專總府任。又遷吏部尚書。時從兄混為尚書左僕射，依制不得相監，帝啟依僕射王彪之、尚書王劭前例不解職。坐選吏部令史邢安泰為都令史、平原太守，二官共除，安泰以令史職拜謁陵廟，為御史中丞鄭鮮之所糾，白衣領職。十一年，為左僕射。

景仁性矜嚴整潔，居宇淨麗，每唾輒唾左右人衣，事畢，即聽一日澣濯。每欲唾，左右爭來受之。武帝雅相知重，申以昏姻，廬陵王義真妃，景仁女也。十二年卒，贈金紫光祿大夫。葬日，武帝親臨甚慟。

子恂字泰溫，位鄱陽太守。恂子孺子，少與族兄莊齊名。多藝能，尤善聲律。車騎將軍王彧，孺子姑之子也。嘗與孺子宴桐台，孺子吹笙，彧自起舞，既而歎曰：「今日真使人飄颻有伊、洛間意。」為新安王主簿，出為廬江郡，辭，宋孝武謂有司曰：「謝孺子不可屈為小郡。」乃以為司徒主簿。後以家貧，求西陽太守，卒官。

子璟，少與從叔朓俱知名。齊竟陵王子良開西邸，招文學，璟亦預焉。位中書郎。梁天監中，為左戶尚書，再遷侍中，固辭年老求金紫，帝不悅，未敘，會卒。

子微字玄度，美風采，好學善屬文，位兼中書舍人。與河東裴子野、沛國劉顯同官友善。時魏中山王元略還北，梁武帝餞于武德殿，賦詩三十韻，限三刻成。微二刻便就，文甚美，帝再覽焉。又為臨汝侯猷制放生文，亦見賞於世。後除尚書左丞。及昭明太子薨，帝立晉安王綱為皇太子，將出詔，唯召尚書右僕射何敬容、宣惠將軍孔休源及微三人與議。微時年位尚輕，而任遇已重。後卒于北中郎豫章王長史、南蘭陵太守。文集二十卷。

純字景懋，景仁弟也。劉毅鎮江陵，以為衛軍長史、南平相。及王鎮惡襲毅，毅時病，佐史聞兵至，馳還入府，左右引車欲還外廨，純叱之曰：「我人吏也，逃欲安之。」及入，毅兵敗眾散，純為人所殺。純弟甝字景甝，位司徒右長史。

甝弟述字景先，小字道兒。少有至行，隨純在江陵，純遇害，述奉純喪還都，至西塞遇暴風，純喪舫流漂不知所在，述乘小船尋求，經純妻庾舫過。庾遣人謂曰：「小郎去必無及，寧可存亡俱盡邪。」述號泣答曰：「若安全至岸，尚須營理；如其已致意外，述亦無心獨存。」因冒浪而進，見純喪幾沒，述號叫呼天，幸而獲免。咸以為精誠所致，武帝聞而嘉之。及臨豫州，諷中正以為迎主簿，甚被器遇。

景仁愛甝而憎述，嘗設饌請宋武帝，希命甝豫坐，而帝召述。述知非景仁夙意，又慮帝命之，請急不從。帝馳遣呼述，須至乃飧，其見重如此。及景仁疾，述盡心視湯藥，飲食必嘗而後進。衣不解帶不盥櫛者累旬，景仁深感愧焉，友愛遂篤。及景仁卒，哀號過禮。景仁肥壯，買材數具皆不合用，述哀惶，親選乃獲焉。

為太尉參軍，從征司馬休之，封吉陽縣五等侯。元嘉二年，拜中書侍郎。後為彭城王義康驃騎長史，領南郡太守。義康入相，述又為司徒左長史，轉左衛將軍。蒞官清約，私無宅舍，義康遇之甚厚。尚書僕射殷景仁、領軍將軍劉湛並與述為異常之交。述美風姿，善舉止，湛每謂人曰：「我見謝道兒未嘗足。」雍州刺史張邵以黷貨將致大辟，述表陳邵先朝舊勳，宜蒙優貸，文帝手詔詶納焉。述語子綜曰：「主上矜邵夙誠，自將曲恕，吾所啟謬會，故特見納。若此跡宣佈，則為侵奪主恩。」使綜對前焚之。帝后謂邵曰：「卿之獲免，謝述力焉。」

述有心虛疾，性理時或乖謬，卒于吳興太守。喪還未至都數十里，殷景仁、劉湛同乘迎赴，望船流涕。及劉湛誅，義康外鎮，將行歎曰：「謝述唯勸吾退，劉湛唯勸吾進，述亡而湛存，吾所以得罪也。」文帝亦曰：「謝述若存，義康必不至此。」三子：綜、約、緯。綜有才藝，善隸書，為太子中舍人。與范曄謀反伏誅；約亦死。緯尚宋文帝第五女長城公主，素為綜、約所憎，免死，徙廣州，孝建中還都。方雅有父風，位正員郎。子朓。

謝朓
朓字玄暉，少好學，有美名，文章清麗。為齊隨王子隆鎮西功曹，轉文學。子隆在荊州，好辭賦，朓尤被賞，不舍日夕。長史王秀之以朓年少相動，欲以啟聞。朓知之，因事求還，道中為詩寄西府曰：「常恐鷹隼擊，時菊委嚴霜，寄言罻羅者，寥廓已高翔。」是也。仍除新安王中軍記室。朓箋辭子隆曰：朓聞潢汙之水，思朝宗而每竭，駑蹇之乘，希沃若而中疲。何則？皋壤搖落，對之惆悵，歧路東西，或以嗚唈。況乃服義徒擁，歸志莫從，邈若墜雨，飄似秋蔕。朓實庸流，行能無算，屬天地休明，山川受納，褒采一介，搜揚小善，故得舍耒場圃，奉筆兔園。東泛三江，西浮七澤，契闊戎旃，從容燕語。長裾日曳，後乘載脂，榮立府廷，恩加顏色，沐發晞陽，未測涯涘，撫臆論報，早誓肌骨。不悟滄溟未運，波臣自蕩，渤澥方春，旅翮先謝。清切蕃房，寂寥舊蓽，輕舟反泝，吊影獨留。白雲在天，龍門不見，去德滋永，思德滋深。唯待青江可望，候歸艎於春渚，朱邸方開，效蓬心於秋實。如其簪屨或存，衽席無改，雖復身填溝壑，猶望妻子知歸。攬涕告辭，悲來橫集。時荊州信去倚待，朓執筆便成，文無點易。

以本官兼尚書殿中郎。隆昌初，敕朓接北使，朓自以口訥，啟讓，見許。明帝輔政，以為驃騎諮議，領記室，掌霸府文筆。又掌中書詔誥，轉中書郎。

出為晉安王鎮北諮議、南東海太守，行南徐州事。啟王敬則反謀，上甚賞之，遷尚書吏部郎。朓上表三讓。中書疑朓官未及讓，以問國子祭酒沈約。約曰：「宋元嘉中，范曄讓吏部，朱修之讓黃門，蔡興宗讓中書，並三表詔答。近代小官不讓，遂成恒俗，恐有乖讓意。王藍田、劉安西並貴重，初自不讓，今豈可慕此不讓邪？孫興公、孔覬並讓記室，今豈可三署皆讓邪？謝吏部今授超階，讓別有意，豈關官之大小。撝謙之美，本出人情，若大官必讓，便與詣闕章表不異。例既如此，謂都非疑。」朓讓，優答不許。

朓善草隸，長五言詩，沈約常云：「二百年來無此詩也」。敬皇后遷祔山陵，朓撰哀策文，齊世莫有及者。

東昏失德，江祏欲立江夏王寶玄，末更回惑，與弟祀密謂朓曰：「江夏年少，脫不堪，不可復行廢立。始安年長入纂，不乖物望。非以此要富貴，只求安國家爾。」遙光又遣親人劉渢致意於朓。朓自以受恩明帝，不肯答。少日，遙光以朓兼知衛尉事，朓懼見引，即以祏等謀告左興盛，又說劉暄曰：「始安一旦南面，則劉渢、劉晏居卿今地，但以卿為反復人爾。」暄陽驚，馳告始安王及江祏。始安欲出朓為東陽郡，祏固執不與。先是，朓常輕祏為人，祏常詣朓，朓因言有一詩，呼左右取，既而便停。祏問其故，云：「定復不急」。祏以為輕己。後祏及弟祀、劉渢、劉晏俱候朓，朓謂祏曰：「可謂帶二江之雙流」，以嘲弄之。祏轉不堪，至是構而害之。詔暴其過惡，收付廷尉。又使御史中丞範岫奏收朓，下獄死，時年三十六。臨終謂門賓曰：「寄語沈公，君方為三代史，亦不得見沒。」

初，朓告王敬則反，敬則女為朓妻，常懷刀欲報朓，朓不敢相見。及當拜吏部，謙挹尤甚，尚書郎范縝嘲之曰：「卿人才無慚小選，但恨不可刑于寡妻。」朓有愧色。及臨誅，歎曰：「天道其不可昧乎！我雖不殺王公，王公因我而死。」

朓好獎人才，會稽孔覬粗有才筆，未為時知，孔珪嘗令草讓表以示朓。朓嗟吟良久，手自折簡寫之，謂珪曰：「士子聲名未立，應共獎成，無惜齒牙餘論。」其好善如此。

朓及殷叡素與梁武以文章相得，帝以大女永興公主適叡子鈞，第二女永世公主適朓子謨。及帝為雍州，二女並暫隨母向州。及武帝即位，二主始隨內還。武帝意薄謨，又以門單，欲更適張弘策子，弘策卒，又以與王志子諲。而謨不堪歎恨，為書狀如詩贈主。主以呈帝，甚蒙矜歎，而婦終不得還。尋用謨為信安縣，稍遷王府諮議。時以為沈約早與朓善，為制此書云。

從祖弟 方明
謝方明，裕從祖弟也。祖鐵字鐵石，位永嘉太守。父沖字秀度，中書郎，家在會稽，病歸，為孫恩所殺，贈散騎常侍。方明隨伯父吳興太守邈在郡。孫恩寇會稽，東土諸郡回應，吳興人胡桀、郜驃破東遷縣，方明勸邈避之，不從，賊至被害，方明逃免。

初，邈舅子長樂馮嗣之及北方學士馮翊仇玄達俱投邈，禮待甚簡，二人並恨，遂與恩通謀。劉牢之、謝琰等討恩，恩走臨海，嗣之等不得同去，方更聚合。方明體素羸弱，而勇決過人，結邈門生討嗣之等，悉禽手刃之。時亂後吉凶禮廢，方明合門遇禍，資產無遺，而營舉凶功盡力，數月葬送並畢，平世備禮無以加也。頃之，孫恩重陷會稽，謝琰見害，因購方明甚急。方明于上虞載母妹奔東陽，由黃櫱嶠出鄱陽，附載還都，寄居國子學。流離險厄，屯苦備經，而貞履之操，在約無改。

桓玄克建鄴，丹陽尹卞範之勢傾朝野，欲以女嫁方明，方明終不回。桓玄聞而賞之，即除著作佐郎。後從兄景仁舉為宋武中軍主簿，方明知無不為，帝謂曰：「愧未有瓜衍之賞，且當與卿共豫章國祿。」屢加賞賜。

方明嚴恪，善自居遇，雖暗室未嘗有惰容。從兄混有重名，唯歲節朝拜而已。丹陽尹劉穆之權重當時，朝野輻湊，其不至者唯混、方明、郗僧施、蔡廓四人而已。穆之甚恨。及混等誅後，方明、廓來往造穆之，穆之大悅，白武帝曰：「謝方明可謂名家駒，及蔡廓直置並台鼎人，無論復有才用。」頃之，轉從事中郎，仍為左將軍道憐長史，武帝令府中眾事皆諮決之。府轉為中軍長史，尋加晉陵太守，復為驃騎長史、南郡相，委任如初。嘗年終，江陵縣獄囚事無輕重，悉放歸家，使過正三日還到，罪重者二十餘人，綱紀以下莫不疑懼。時晉陵郡送故主簿弘季咸、徐壽之並隨在西，固諫，以為昔人雖有其事，或是記籍過言，且當今人情偽薄，不可以古義相許。方明不納，一時遣之。囚及父兄並驚喜涕泣，以為就死無恨。至期有重罪一人醉不能歸，違二日乃反。餘一囚十日不來，五官朱幹期請見，欲自討之。方明知為囚事，使左右謝五官不須入，囚自當反。囚逡巡墟裏，不能自歸，鄉村責讓率領將送，竟無逃者。遠近嘆服焉。

宋武帝受命，位侍中，丹陽尹，有能名。轉會稽太守。江東人戶殷盛，風俗峻刻，強弱相陵，奸吏蜂起，符書一下，文攝相續。方明深達政體，不拘文法，闊略苛細，務在統領。貴族豪士，莫敢犯禁。除比伍之坐，判久系之獄。前後征伐，每兵運不充，悉倩士庶，事寧皆使還本。而守宰不明，與奪乖謬，人事不至，必被抑塞。方明簡汰精當，各順所宜，東土稱詠之。性尤愛惜人物，未嘗有所是非。承代前人，不易其政；必宜改者，則漸變使無跡可尋。卒官。

子 惠連
子惠連，年十歲能屬文，族兄靈運嘉賞之，云：「每有篇章，對惠連輒得佳語」。嘗於永嘉西堂思詩，竟日不就，忽夢見惠連，即得「池塘生春草」，大以為工。常云：「此語有神功，非吾語也」。本州辟主簿，不就。

惠連先愛幸會稽郡吏杜德靈，及居父憂，贈以五言詩十餘首，「乘流遵歸路。」諸篇是也。坐廢不豫榮位。尚書僕射殷景仁愛其才，言次白文帝，言：「臣小兒時便見此文，而論者雲是惠連，其實非也」。文帝曰：「若此便應通之。」元嘉七年，方為司徒彭城王義康法曹行參軍。義康修東府城，城塹中得古塚，為之改葬，使惠連為祭文，留信待成，其文甚美。又為雪賦，以高麗見奇。靈運見其新文，每曰：「張華重生，不能易也「。文章並行於世，年三十七卒。既早亡，輕薄多尤累，故官不顯。無子。惠連弟惠宣，位臨川太守。

謝靈運
謝靈運，安西將軍弈之曾孫而方明從子也。祖玄，晉車騎將軍。父瑍，生而不慧，位秘書郎，早亡。靈運幼便穎悟，玄甚異之。謂親知曰：「我乃生瑍，瑍兒何為不及我。」

靈運少好學，博覽群書，文章之美，與顏延之為江左第一。縱橫俊發過於延之，深密則不如也。從叔混特知愛之。襲封康樂公，以國公例除員外散騎侍郎，不就。為琅邪王大司馬行參軍。性豪侈，車服鮮麗，衣物多改舊形制，世共宗之，咸稱謝康樂也。累遷秘書丞，坐事免。

宋武帝在長安，靈運為世子中軍諮議、黃門侍郎，奉使慰勞武帝于彭城，作撰征賦。後為相國從事中郎，世子左衛率，坐輒殺門生免官。宋受命，降公爵為侯，又為太子左衛率。

靈運多愆禮度，朝廷唯以文義處之，不以應實相許。自謂才能宜參權要，既不見知，常懷憤惋。廬陵王義真少好文籍，與靈運情款異常。少帝即位，權在大臣，靈運構扇異同，非毀執政，司徒徐羨之等患之，出為永嘉太守。郡有名山水，靈運素所愛好。出守既不得志，遂肆意遊遨，遍曆諸縣，動踰旬朔。理人聽訟，不復關懷，所至輒為詩詠以致其意。

在郡一周，稱疾去職，從弟晦、曜、弘微等並與書止之，不從。靈運父祖並葬始寧縣，並有故宅及墅，遂移籍會稽，修營舊業。傍山帶江，盡幽居之美。與隱士王弘之、孔淳之等放蕩為娛，有終焉之志。每有一首詩至都下，貴賤莫不競寫，宿昔間士庶皆遍，名動都下。作山居賦，並自注以言其事。

文帝誅徐羨之等，徵為秘書監，再召不起。使光祿大夫范泰與書敦獎，乃出。使整秘閣書遺闕，又令撰晉書，粗立條流，書竟不就。尋遷侍中，賞遇甚厚。靈運詩書皆兼獨絕，每文竟，手自寫之，文帝稱為二寶。既自以名輩，應參時政，至是唯以文義見接，每侍上宴，談賞而已。王曇首、王華、殷景仁等名位素不踰之，並見任遇，意既不平，多稱疾不朝直。穿池植援，種竹樹果，驅課公役，無復期度。出郭遊行，或一百六七十里，經旬不歸。既無表聞，又不請急。上不欲傷大臣，諷旨令自解。靈運表陳疾，賜假東歸。將行，上書勸伐河北。而遊娛宴集，以夜續晝。復為御史中丞傅隆奏免官，是歲，元嘉五年也。

靈運既東，與族弟惠連、東海何長瑜、潁川荀雍、泰山羊璿之以文章賞會，共為山澤之游，時人謂之四友。惠連幼有奇才，不為父方明所知。靈運去永嘉還始甯，時方明為會稽，靈運造方明，遇惠連，大相知賞。靈運性無所推，唯重惠連，與為刎頸交。時何長瑜教惠連讀書，亦在郡內，靈運又以為絕倫。謂方明曰：「阿連才悟如此，而尊作常兒遇之；長瑜當今仲宣，而飴以下客之食。尊既不能禮賢，宜以長瑜還靈運。」載之而去。荀雍字道雍，官至員外散騎郎。璿之字曜璠，為臨川內史，被司空竟陵王誕所遇，誕敗坐誅。長瑜才亞惠連，雍、璿之不及也。臨川王義慶招集文士，長瑜自國侍郎至平西記室參軍。嘗于江陵寄書與宗人何勖，以韻語序義慶州府僚佐云：「陸展染白髮，欲以媚側室，青青不解久，星星行復出。」如此者五六句。而輕薄少年遂演之，凡人士並為題目，皆加劇言苦句，其文流行。義慶大怒，白文帝，除廣州所統曾城令。及義慶薨，朝士並詣第敘哀，何勖謂袁淑曰：「長瑜便可還也。」淑曰：「國新喪宗英，未宜以流人為念。」廬陵王紹鎮尋陽，以長瑜為南中郎行參軍，掌書記之任。行至板橋，遇暴風溺死。

靈運因祖父之資，生業甚厚，奴僮既眾，義故門生數百，鑿山浚湖，功役無已。尋山陟嶺，必造幽峻，岩嶂數十重，莫不備盡。登躡常著木屐，上山則去其前齒，下山去其後齒。嘗自始甯南山伐木開徑，直至臨海，從者數百。臨海太守王琇驚駭，謂為山賊，末知靈運乃安。又要琇更進，琇不肯。靈運贈琇詩曰：「邦君難地嶮，旅客易山行。」在會稽亦多從眾，驚動縣邑。太守孟顗事佛精懇，而為靈運所輕，嘗謂顗曰：「得道應須慧業，丈人生天當在靈運前，成佛必在靈運後。」顗深恨此言。又與王弘之諸人出千秋亭飲酒，裸身大呼，顗深不堪，遣信相聞。靈運大怒曰：「身自大呼，何關癡人事。」

會稽東郭有回踵湖，靈運求決以為田，文帝令州郡履行。此湖去郭近，水物所出，百姓惜之，顗堅執不與。靈運既不得回踵，又求始寧休崲湖為田，顗又固執。靈運謂顗非存利人，政慮決湖多害生命，言論傷之。與顗遂隙。因靈運橫恣，表其異志，發兵自防，露板上言。靈運馳詣闕上表，自陳本末。文帝知其見誣，不罪也。不欲復使東歸，以為臨川內史。

在郡遊放，不異永嘉，為有司所糾。司徒遣使隨州從事鄭望生收靈運。靈運興兵叛逸，遂有逆志。為詩曰：「韓亡子房奮，秦帝魯連恥，本自江海人，忠義感君子。」追討禽之，送廷尉，廷尉論正斬刑。上愛其才，欲免官而已。彭城王義康堅執，謂不宜恕。詔以「謝玄勳參微管，宜宥及後嗣，降死徙廣州」。

後秦郡府將宋齊受使至塗口，行達桃墟村，見有七人下路聚語，疑非常人，還告郡縣，遣兵隨齊掩討禽之。其一人姓趙名欽，云：「同村薛道雙先與靈運共事，道雙因同村成國報欽云：'靈運犯事徙廣州，給錢令買弓箭刀楯等物，使道雙要合鄉里健兒于三江口篡之。若得志如意後，功勞是同。遂合部党要謝不得，及還饑饉，緣路為劫。'」有司奏收之，文帝詔于廣州棄市。臨死作詩曰：「龔勝無餘生，李業有終盡，嵇公理既迫，霍生命亦殞。」所稱龔勝、李業，猶前詩子房、魯連之意也。時元嘉十年，年四十九。所著文章傳於世。

孟顗字彥重，平昌安丘人，衛將軍昶弟也。昶、顗並美風姿，時人謂之雙珠。昶貴盛，顗不就辟。昶死後，顗曆侍中、僕射、太子詹事、散騎常侍、左光祿大夫。嘗就徐羨之因敘關、洛中事，顗歎劉穆之終後便無繼者，王弘亦在，甚不平，曰：「昔魏朝酷重張合，謂不可一日無之。及合死，何關興廢？」顗不悅，眾賓笑而釋之。後卒于會稽太守。

靈運子鳳，坐靈運徙嶺南，早卒。

謝超宗
鳳子超宗。隨父鳳嶺南，元嘉末得還。與慧休道人來往。好學有文辭，盛得名譽。選補新安王子鸞國常侍。王母殷淑儀卒，超宗作誄奏之，帝大嗟賞，謂謝莊曰：「超宗殊有鳳毛，靈運復出。」時右衛將軍劉道隆在御坐，出候超宗曰：「聞君有異物，可見乎？」超宗曰：「懸磬之室，復有異物邪。」道隆武人無識，正觸其父名，曰：「旦侍宴，至尊說君有鳳毛。」超宗徒跣還內。道隆謂檢覓鳳毛，至闇待不得，乃去。

泰始中，為尚書殿中郎。三年，都令史駱宰議策秀孝格，五問並得為上，四三為中，二為下，一不第。超宗議不同，詔從宰議。

齊高帝為領軍，愛其才，衛將軍袁粲聞之，謂高帝曰：「超宗開亮，善可與語。」取為長史、臨淮太守。粲誅，高帝以超宗為義興太守。升明二年，坐公事免。詣東府門自通，其日風寒，高帝謂四座曰：「此客至，使人不衣自暖矣。」超宗既坐，飲酒數杯，辭氣橫出，高帝對之甚歡。

及齊受禪，為黃門郎。有司奏撰郊廟歌，上敕司徒褚彥回、侍中謝朏、散騎侍郎孔珪、太學博士王咺之、總明學士劉融、何法圖、何曇秀作者凡十人，超宗辭獨見用。

為人恃才使酒，多所陵忽，在直省常醉。上召見，語及北方事，超宗曰：「虜動來二十年矣，佛出亦無如之何。」以失儀出為南郡王中軍司馬。人問曰：「承有朝命，定是何府？」超宗怨望，答曰：「不知是司馬，為是司驢；既是驢府，政應為司驢。」為有司奏，以怨望免，禁錮十年。後司徒褚彥回因送湘州刺史王僧虔，閣道壞，墜水；僕射王儉驚跣下車。超宗拊掌笑曰：「落水三公，墜車僕射。」彥回出水，沾濕狼藉。超宗先在僧虔舫，抗聲曰：「有天道焉，天所不容，地所不受。投畀河伯，河伯不受。」彥回大怒曰：「寒士不遜。」超宗曰：「不能賣袁、劉得富貴，焉免寒士。」前後言誚，稍布朝野。

武帝即位，使掌國史。除竟陵王征北諮議，領記室，愈不得志。超宗為子娶張敬兒女為婦，帝甚疑之。及敬兒誅，超宗謂丹陽尹李安人曰：「往年殺韓信，今年殺彭越，君欲何計？」安人具啟之。上積懷超宗輕慢，使兼中丞袁彖奏超宗請付廷尉。武帝雖可其奏，以彖言辭依違，使左丞王逡之奏彖「輕文略奏，撓法容非，請免彖所居官」。詔「彖匿情欺國，愛朋罔主，免官，禁錮十年」。超宗下廷尉，一宿發白皓首。詔徙越嶲，行至豫章，上敕豫章內史虞悰賜盡，勿傷其形骸。

明年，超宗門生王永先又告超宗子才卿死罪二十餘條。上疑其妄，以才卿付廷尉辯，以不實見原。永先於獄盡之。

謝幾卿
才卿弟幾卿，清辯，時號神童。超宗徙越嶲，詔家人不得相隨。幾卿年八歲，別父于新亭，不勝其慟，遂投于江。超宗命估客數人入水救之，良久湧出，得就岸，瀝耳目口鼻，出水數斗，十餘日乃裁能言。居父憂哀毀過禮。年十二，召補國子生。齊文惠太子自臨策試，謂王儉曰：「幾卿本長玄理，今可以經義訪之。」儉承旨發問，幾卿辯釋無滯，文惠大稱賞焉。儉謂人曰：「謝超宗為不死矣。」及長，博學有文采。仕齊為大尉晉安王主簿。

梁天監中，自尚書三公郎為書侍御史。舊郎官轉為此職者，世謂之南奔。幾卿頗失志，多陳疾，台事略不復理。累遷尚書左丞。

幾卿詳悉故實，僕射徐勉每有凝滯，多詢訪之。然性通脫，會意便行，不拘朝憲。嘗預樂游苑宴，不得醉而還，因詣道邊酒壚，停車褰幔，與車前三騶對飲。時觀者如堵，幾卿處之自若。後以在省署夜著犢鼻褌，與門生登閣道飲酒酣呼，為有司糾奏，坐免。

普通六年，詔西昌侯藻督眾軍北侵，幾卿啟求行，擢為藻軍師長史。將行，與僕射徐勉別，勉云：「淮、淝之役，前謝已著奇功，未知今謝何如？」幾卿應聲曰：「已見今徐勝於前徐，後謝何必愧于前謝。」勉默然。軍至渦陽退敗，幾卿坐免官。

居白楊石井宅，朝中交好者載酒從之，客恒滿坐。時左丞庾仲容亦免歸，二人意相得，並肆情誕縱，或乘露車歷遊郊野，醉則執鐸輓歌，不屑物議。湘東王繹在荊鎮與書慰勉之。

後為太子率更令。放達不事容儀。性不容非，與物多忤，有乖己者，輒肆意罵之，退無所言。遷左丞。僕射省嘗議集公卿，幾卿外還，宿醉未醒，取枕高臥，傍若無人。又嘗於閣省裸袒酣飲，及醉小遺，下沾令史，為南司所彈，幾卿亦不介意。轉左光祿長史。卒，文集行於世。

幾卿雖不持檢操，然於家門篤睦。兄才卿早卒，子藻幼孤，幾卿撫養甚至。及藻成立，歷清官，皆幾卿獎訓之力也。

論曰：謝晦以佐命之功，當顧托之重，殷憂在日，黜昏啟聖，于社稷之計，蓋為大矣。但廬陵之殞，事非主命，昌門之覆，有乖臣道。博陸所慎，理異於斯。加以身處上流，兵權總己，將欲以外制內，豈人主所久堪乎。向令徐、傅不亡，道濟居外，四權制命，力足相侔，劉氏之危，則有逾累卵。以此論罰，豈曰妄誅。宣遠所為寒心，可謂睹其萌矣。然謝氏自晉以降，雅道相傳，景恒、景仁以德素傳美，景懋、景先以節義流譽。方明行己之度，玄暉藻繢之奇，各擅一時，可謂德門者矣。靈運才名，江左獨振；而猖獗不已，自致覆亡。人各有能，茲言乃信，惜乎！


Chinese text: This work was published before January 1, 1923, and is in the
public domain worldwide because the author died at least 100 years ago.
