列傳第五十

范岫傅昭孔休源江革徐勉許懋殷鈞

岫幼而好學，早孤，事母以孝聞。外祖顏延之早相題目，以為中外之寶。蔡興宗臨荊州，引為主簿。及蔡將卒，以岫貧乏，遺旨賜錢二十萬，固辭拒之。

仕齊為太子家令。文惠太子之在東宮，沈約之徒以文才見引，岫亦預焉。岫文雖不逮約，而名行為時輩所與。博涉多通，尤悉魏、晉以來吉凶故事。約常稱曰：「范公好事該博，胡廣無以加。」南鄉範雲謂人曰：「諸君進止威儀，當問範長頭。」以岫多識前代舊事也。

遷國子博士。岫長七尺八寸，姿容奇偉。永明中，魏使至，詔妙選朝士有辭辯者，接使於界首，故以岫兼淮陰長史迎焉。入為尚書左丞。丁母憂，居喪過禮。朝廷頻起，並不拜。朝廷亮其哀款，得終喪制。出為安成內史，創立鈞折行倉，公私弘益。征黃門侍郎，兼御史中丞，吏將送一無所納。永元末，為輔國將軍、冠軍晉安王長史，行南徐州事。梁武帝平建鄴，承制徵為尚書吏部郎，參大選。天監五年，為散騎常侍、光祿大夫，侍皇太子，給扶。累遷祠部尚書，金紫光祿大夫。卒官。

岫恭敬儼恪，進止以禮，自親喪後，蔬食布衣以終身。每所居官，恒以廉潔著稱。為長城令時，有梓材巾箱，至數十年，經貴遂不改易。在晉陵唯作牙管筆一雙，猶以為費。所著文集、禮論、雜儀、字訓行於世。二子褒、偉。

傅昭字茂遠，北地靈州人，晉司隸校尉咸七世孫也。祖和之，父淡，善三禮，知名宋世。淡事宋竟陵王誕，誕反坐誅。

昭六歲而孤，哀毀如成人，為外祖所養。十歲，於朱雀航賣曆日，雍州刺史袁顗見而奇之。顗嘗來昭所，昭讀書自若，神色不改。顗歎曰：「此兒神情不凡，必成佳器。」司徒建安王休仁聞而悅之，固欲致昭。昭以宋氏多故，遂不往。或有稱昭于廷尉虞願，乃遣車迎昭。時願宗人通之在坐，並當時名流。通之貽昭詩曰：「英妙擅山東，才子傾洛陽，清塵誰能嗣，及爾遘遺芳。」太原王延秀薦昭于丹陽尹袁粲，深見禮，辟為郡主簿，使諸子從昭受學。會明帝崩，粲造哀策文，乃引昭定其所制，昭有其半焉。粲每經昭戶，輒歎曰：「經其戶寂若無人，披其帷其人斯在，豈非名賢。」尋為總明學士、奉朝請。

齊永明中，累遷尚書儀曹郎。先是御史中丞劉休薦昭于齊武帝，永明初，以昭為南郡王侍讀。王嗣帝位，故時臣隸爭求權寵，唯昭及南陽宗夬保身而已，守正無所參入，竟不罹禍。明帝踐阼，引昭為中書通事舍人。時居此職者，皆權傾天下，昭獨廉靜無所幹豫，器服率陋，身安粗糲。常插燭板床，明帝聞之，賜漆合燭盤，敕曰：「卿有古人之風，故賜卿古人之物。」累遷尚書左丞。

梁武帝素重昭，梁台建，以為給事黃門侍郎，領著作，兼御史中丞。天監三年，兼五兵尚書，參選事。四年即真。歷位左戶尚書，安成內史。郡自宋來，兵亂相接，府舍稱凶。每昏旦間，人鬼相觸，在任者鮮以吉終。及昭至，有人夜見甲兵出，曰：「傅公善人，不可侵犯。」乃騰虛而去。有頃風雨總至，飄郡聽事入隍中，自是郡遂無患，咸以昭貞正所致。郡溪無魚，或有暑月薦昭魚者，昭既不納，又不欲拒，遂餧於門側。郡多猛獸為害，常設檻阱，昭曰：「人不害猛獸，猛獸亦不害人。」乃命去檻阱，猛獸竟不為害。

曆秘書監，太常卿，遷臨海太守。郡有蜜岩，前後太守皆自封固，專收其利。昭以周文之囿，與百姓共之，大可喻小，乃教勿封。縣令嘗餉栗，置絹于薄下，昭笑而還之。普通五年，為散騎常侍、金紫光祿大夫。

昭所蒞官，常以清靜為政，不尚嚴肅。居朝廷，無所請謁，不畜私門生，不交私利。終日端居，以書記為樂，雖老不衰。博極古今，尤善人物，魏、晉以來，官宦簿閥，姻通內外，舉而論之，無所遺失，世稱為學府。性尤篤慎，子婦嘗得家餉牛肉以進昭，昭召其子曰：「食之則犯法，告之則不可。取而埋之。」其居身行己，不負闇室，類皆如此。後進宗其學，重其道，人人自以為不逮。卒，諡曰貞。

長子諝，位尚書郎，湘東王外兵參軍。諝子准有文才，梁宣帝時，位度支尚書。

昭弟映字徽遠，三歲而孤。兄弟友睦，修身勵行，非禮不動。始昭之守臨海，陸倕餞之，賓主俱歡，日暮不反。映以昭年高，不可連夜極樂，乃自往候接，同乘而歸。兄弟並已斑白，時人美而服焉。及昭卒，映喪之如父，年踰七十，哀戚過禮，服制雖除，每言輒慟。天監中，位烏程令，卒于太中大夫。子弘。

孔休源字慶緒，會稽山陰人，晉尚書沖之八世孫，沖即開府儀同三司愉之世父也。曾祖遙之，宋尚書水部郎。父佩，齊通直郎。

休源十一而孤，居喪盡禮，每見父手所寫書，必哀慟流涕不能自勝，見者莫不為之垂泣。後就吳興沈麟士受經，略通大義。州舉秀才，太尉徐孝嗣省其策，深善之，謂同坐曰：「董仲舒、華令思何以尚此，可謂後生之准的也。觀此足稱王佐之才。」琅邪王融雅相友善，乃薦之于司徒竟陵王，為西邸學士。

梁台建，與南陽劉之遴同為太學博士，當時以為美選。休源初到都，寓於宗人少府孔登。曾以祠事入廟，侍中範雲一與相遇，深加褒賞，曰：「不期忽覯清顏，頓祛鄙吝，觀天披霧，驗之今日。」後雲命駕到少府，登便拂筵整帶，謂當詣己，備水陸之品。雲駐箸命休源，及至，命取其常膳，止有赤倉米飯，蒸鮑魚。雲食休源食，不舉主人之饌。高談盡日，同載還家。登深以為愧。尚書令沈約當朝貴顯，軒蓋盈門，休源或時後來，必虛襟引接，處之坐右，商略文義。其為通人所推如此。

武帝嘗問吏部尚書徐勉求一有學藝解朝儀者，為尚書儀曹郎，勉曰：「孔休源識見清通，詳練故事，自晉、宋起居注，誦略上口。」武帝亦素聞之，即日除兼尚書儀曹郎。時多所改作，每逮訪前事，休源即以所誦記隨機斷決，曾無疑滯。吏部郎任昉常謂之為「孔獨誦」。

遷建康獄正，平反辯析，時罕冤人。後有選人為獄司者，帝常引休源以勵之。除中書舍人。後為尚書左丞，彈肅禮闈，雅允朝望。時周舍撰禮疑義，自漢、魏至於齊、梁，並皆搜采，休源所有奏議，咸預編錄。再遷長兼御史中丞，正色直繩，無所回避，百僚憚之。

後為晉安王長史、南郡太守，行荊州府州事。帝謂曰：「荊州總上流沖要，義高分陝，今以十歲兒委卿，善匡翼之，勿憚周昌之舉也。」乃敕晉安王曰：「孔休源人倫儀錶，汝年尚幼，當每事師之。」尋始興王憺代鎮荊州，復為憺府長史，太守、行府事如故。在州累政，甚有政績，平心決斷，請托弗行。帝深嘉之。曆秘書監，復為晉安王府長史、南蘭陵太守，別敕專行南徐州事。休源累佐名蕃，甚得人譽，王深相倚仗，常於中齋別施一榻，云：「此是孔長史坐」，人莫得預焉，其見敬如此。曆都官尚書。

普通七年，揚州刺史臨川王宏薨，武帝與群臣議代居州任者，時貴戚王公咸望遷授。帝曰：「朕已得人，孔休源才識通敏，實應此選。」乃授宣惠將軍、監揚州事。休源初為臨川王行佐，及王薨而管州任，時論榮之。神州都會，簿領殷繁，休源剖斷如流，傍無私謁。

中大通二年，加金紫光祿大夫。在州晝決辭訟，夜覽墳籍。每車駕巡幸，常以軍國事委之。昭明太子薨，有敕夜召休源入宴居殿與群公參定謀議，立晉安王綱為皇太子。自公卿珥貂插筆奏決於休源前，休源怡然無愧，時人名為兼天子。四年，卒，遺令薄葬，節朔薦蔬菲而已。帝為之流涕，顧謝舉曰：「孔休源居職清忠，方欲共康政道，奄至隕沒，朕甚痛之。」舉曰：「此人清介強直，臣竊為陛下惜之。」諡曰貞子。

休源風範強正，明練政體，常以天下為己任。武帝深委仗之。累居顯職，性縝密，未嘗言禁中事。聚書盈七千卷，手自校練。凡奏議彈文勒成十五卷。

長子雲章頗有父風，位東揚州別駕。少子宗范聰敏有識度，位中書郎。

江革字休映，濟陽考城人也。祖齊之，宋都水使者，尚書金部郎。父柔之，齊尚書倉部郎，有孝行，以母憂毀卒。

革幼而聰敏，早有才思，六歲便解屬文。柔之深加賞器，曰：「此兒必興吾門。」九歲丁父艱，與第四弟觀同生，少孤貧，傍無師友，兄弟自相訓勖，讀書精力不倦。十六喪母，以孝聞。服闋，與觀俱詣太學，補國子生，舉高第。齊中書郎王融、吏部郎謝朓雅相欽重。朓嘗行還過候革，時大寒雪，見革弊絮單席，而耽學不倦，嗟歎久之，乃脫其所著襦，並手割半氈與革充臥具而去。司徒竟陵王聞其名，引為西邸學士。

弱冠舉南徐州秀才。時豫章胡諧之行州事，王融與諧之書令薦革。諧之方貢琅邪王泛，便以革代之。僕射江祏深相引接，祏為太子詹事，啟革為丞。祏時權傾朝右，以革才堪經國，令參掌機務，詔誥文檄皆委以具。革防杜形跡，外人不知。祏誅，賓客皆罹其罪，革獨以智免。除尚書駕部郎。

中興元年，梁武帝入石頭，時吳興太守袁昂據郡拒義不從，革制書與昂，于坐立成，辭義典雅，帝深賞歎之，令與徐勉同掌書記。建安王為雍州刺史，表求管記，以革為征北記室參軍，帶中廬令。與弟觀少長共居，不忍離別，苦求同行。以觀為征北行參軍，兼記室。時吳興沈約、樂安任昉與革書云：「比聞雍府妙選英才，文房之職，總卿昆季，可謂馭二龍於長途，騁騏驥於千里。」途次江夏，觀卒。革在雍州，為府王所禮，款若布衣。後為建康正，頻遷秣陵、建康令，為政明肅，豪強憚之。曆中書舍人，尚書左丞，晉安王長史、尋陽太守，行江州府事。徙廬陵王長史，太守、行事如故。以清嚴為屬城所憚。時少王行事，多傾意于簽帥，革以正直自居，不與典簽趙道智坐。道智因還都啟事，面陳革墮事好酒，以琅邪王曇聰代為行事。南州士庶為之語曰：「故人不道智，新人佞散騎，莫知度不度，新人不如故。」遷御史中丞，彈奏豪權，一無所避。

後為鎮北豫章王長史、廣陵太守。時魏徐州刺史元法僧降附，革被敕隨府王鎮彭城。城既失守，革素不便馬，泛舟而還。途經下邳，為魏人所執。魏徐州刺史安豐王延明聞革才名，厚加接待。革稱腳疾不拜，延明將害之，見革辭色嚴正，更加敬重。時祖搄同被拘縶，延明使搄作欹器漏刻銘，革唾駡搄曰：「卿荷國厚恩，已無報答，乃為虜立銘，孤負朝廷。」延明聞之，乃令革作丈八寺碑並祭彭祖文，革辭以囚執既久，無復心思。延明將加棰撲，革厲色曰：「江革行年六十，不能殺身報主，今日得死為幸，誓不為人執筆。」延明知不可屈乃止。日給脫粟三升，僅餘性命。會魏帝請中山王元略反北，乃放革及祖搄還朝。上大宴，舉酒勸革曰：「卿那不畏延明害？」對曰：「臣行年六十，死不為夭，豈畏延明。」帝曰：「今日始見蘇武之節。」於是以為太尉臨川王長史。

時帝惑於佛教，朝賢多啟求受戒。革精信因果，而帝未知，謂革不奉佛法，乃賜革覺意詩五百字，云：「唯當勤精進，自強行勝修，豈可作底突，如彼必死囚。以此告江革，並及諸貴遊。」又手敕曰：「果報不可不信，豈得底突如對元延明邪。」革因乞受菩薩戒。

時武陵王紀在東州，頗驕縱，上以臧盾性弱，不能匡正，召革慰遣，乃除武陵王長史、會稽郡丞，行府州事。革門生故吏家多在東，聞革應至，並賚持緣道迎候。革曰：「我通不受餉，不容獨當故人筐篚。」至鎮唯資公俸，食不兼味。郡境殷廣，辭訟日數百，革分判辯析，曾無疑滯，人安吏畏，百城震恐。琅邪王騫為山陰令，贓貨狼籍，望風自解。府王憚之。每侍燕，言論必以詩、書，王因此耽學好文。典簽沈熾文以王所制詩呈武帝，帝謂僕射徐勉曰：「革果稱職。」乃除都官尚書。將還，贈遺一無所受，送故依舊訂舫，革並不納，唯乘台所給一舸。舸艚偏欹，不得安臥。或請濟江徙重物以迮輕艚，革既無物，乃於西陵岸取石十餘片以實之。其清貧如此。

尋監吳郡，時境內荒儉，劫盜公行。革至郡唯有公給仗身二十人，百姓皆懼不能靜寇，革反省游軍尉，百姓逾恐。革乃廣施恩惠，盜賊靜息。

武陵王出鎮江州，乃曰：「我得江革文，得革清貧，豈能一日忘之，當與其同飽。」乃表革同行。除南中郎長史、尋陽太守。征入為度支尚書。好獎進閭閻，為後生延譽，由是衣冠士子翕然歸之。時尚書令何敬容掌選，序用多非其人。革性強直，每朝宴恒有褒貶，以此為權貴所疾。乃謝病還家，除光祿大夫，優遊閑放，以文酒自娛。卒，諡曰強子。有集二十卷行於世。革曆官八府長史，四王行事，三為二千石，傍無姬侍，家徒壁立，時以此高之。長子行敏早卒，次子德藻。

德藻字德藻，好學，美風儀，身長七尺四寸。性至孝，事親盡禮。與異產昆弟居，恩惠甚篤。涉獵經籍，善屬文。仕梁為尚書比部郎，以父憂去職。服闋後，容貌毀瘠，如居喪時。

及陳武帝受禪，為秘書監，兼尚書左丞。尋以本官兼中書舍人。天嘉中，兼散騎常侍，與中書郎劉師知使齊，著北征道里記三卷。還除太子中庶子。遷御史中丞，坐公事免。後自求宰縣，補新渝令。政尚恩惠，頗有異績。卒于官，文帝贈散騎常侍。文筆十五卷。子椿亦善屬文，位尚書右丞。

德藻弟從簡，少有文情，年十七，作采荷調以刺何敬容，為當時所賞。位司徒從事中郎。侯景亂，為任約所害。子兼叩

頭流血，乞代父命，以身蔽刃，遂俱見殺，天下痛之。

徐勉字修仁，東海郯人也。祖長宗，宋武帝霸府行參軍。父融，南昌相。

勉幼孤貧，早勵清節。年六歲，屬霖雨，家人祈霽，率爾為文，見稱耆宿。及長好學，宗人孝嗣見之歎曰：「此所謂人中之騏驥，必能致千里。」又嘗謂諸子曰：「此人師也，爾等則而行之。」年十八，召為國子生，便下帷專學，精力無怠。同時儕輩肅而敬之。祭酒王儉每見，常目送之，曰：「此子非常器也。」每稱有宰輔之量。射策甲科，起家王國侍郎，補太學博士。時每有議定，勉理證明允，莫能貶奪，同官咸取則焉。遷臨海王西中郎田曹行參軍，俄徙署都曹。時琅邪王融一時才俊，特相慕悅，嘗請交焉。勉謂所親曰：「王郎名高望促，難可輕霹衣裾。」融後果陷於法，以此見推識鑒。累遷領軍長史。

初與長沙宣武王游，梁武帝深器賞之，及武帝兵至建鄴，勉于新林謁見，帝甚加恩禮，使管書記。及帝即位，拜中書侍郎，進領中書通事舍人，直內省。遷臨川王后軍諮議、尚書左丞。自掌樞憲，多所糾舉，時論以為稱職。

天監三年，除給事黃門侍郎，尚書吏部郎，參掌大選。遷侍中。時師方侵魏，候驛填委。勉參掌軍書，劬勞夙夜，動經數旬，乃一還家。群犬驚吠，勉歎曰：「吾憂國忘家，乃至於此。若吾亡後，亦是傳中一事。」

六年，除給事中、五兵尚書，遷吏部尚書。勉居選官，彝倫有序。既閑尺牘，兼善辭令，雖文案填積，坐客充滿，應對如流，手不停筆。又該綜百氏，皆避其諱。嘗及閘人夜集，客有虞暠求詹事五官。勉正色答云：「今夕止可談風月，不宜及公事。」故時人服其無私。天監初，官名互有省置，勉撰立選簿奏之，有詔施用。其制開九品為十八班，自是貪冒苟進者以財貨取通，守道淪退者以貧寒見沒矣。

後為左衛將軍，領太子中庶子，侍東宮。昭明太子尚幼，敕知宮事，太子禮之甚重，每事詢謀。嘗於殿講孝經，臨川王宏、尚書令沈約備二傅，勉與國子祭酒張充為執經，王瑩、張稷、柳憕、王暕為侍講。時選極親賢，妙盡人譽。勉陳讓數四，又與沈約書，求換侍講，詔弗許，然後就焉。舊揚、徐首迎主簿，盡選國華中正，取勉子崧充南徐選首。帝敕之曰：「卿寒士，而子與王志子同迎，偃王以來未之有也。」勉恥以其先為戲，答旨不恭，由是左遷散騎常侍，領遊擊將軍。

後為太子詹事，又遷尚書右僕射，詹事如故。時人間喪事多不遵禮，朝終夕殯，相尚以速。勉上疏曰：「禮記問喪云：'三日而後斂者，以俟其生也。三日而不生，亦不生矣。'頃來不遵斯制，送終之禮，殯以期日。潤屋豪家，乃或半晷。衣衾棺槨，以速為榮。親戚徒隸，各念休反。故屬纊才畢，灰釘已具。忘狐鼠之顧步，媿燕雀之徊翔，傷情滅理，莫此為大。且人子承衾之時，志懣心絕，喪事所資，悉關他手。愛憎深淺，事實難原。如覘視或爽，存沒違濫，使萬有其一，怨酷已多，豈若緩其告斂之辰，申其望生之冀。請自今士庶宜悉依古，三日大斂。如其不奉，加以糾繩。」詔可其奏。

又除尚書僕射、中衛將軍。勉以舊恩，繼升重位，盡心奉上，知無不為。爰自小選迄於此職，常參掌衡石，甚得士心。禁省中事，未嘗漏泄，每有表奏，輒焚稿草。博通經史，多識前載。齊世王儉居職已後，莫有逮者。朝儀國典，昏冠吉凶，勉皆預圖議。

初，勉受詔知撰五禮，普通六年功畢，表上之曰：

夫禮以安上化人，弘風訓俗，經國家，利後嗣者也。唐、虞、三代，咸必由之。在乎有周，憲章尤備，因殷革夏，損益可知。雖復經禮三百，曲禮三千，經文三百，威儀三千，其大歸有五，即宗伯所掌典禮，吉為上，凶次之，賓次之，軍次之，嘉為下也。故祠祭不以禮，則不齊不莊；喪紀不以禮，則背死忘生者眾；賓客不以禮，則朝覲失其儀；軍旅不以禮，則致亂于師律；冠昏不以禮，則男女失其時。為國修身，於斯攸急。洎周室大壞，王道既衰，官守斯文，日失其序。暴秦滅學，掃地無餘。漢氏鬱興，日不暇給，猶命叔孫于外野，方知帝王之為貴。末葉紛綸，遞有興毀。及東京曹褒，南宮制述，集其散略，百有餘篇。雖寫以尺簡，而終闕平奏。其後兵革相尋，異端互起，章句既淪，俎豆斯輟。方領矩步之容，事滅於旌鼓，蘭台石室之典，用盡于帷蓋。至乎晉氏，爰定新禮，荀顗制之於前，摯虞刪之於末。既而中原喪亂，罕有所遺，江左草創，因循而已。厘革之風，是則未暇。

伏惟陛下睿明啟運，先天改物，撥亂惟武，經俗以文。作樂在乎功成，制禮弘於業定。伏尋所定五禮，起齊永明二年，太子步兵校尉伏曼容表求制一代禮樂。于時參議，置新舊學士十人，止修五禮，諮稟衛將軍丹陽尹王儉，學士亦分住郡中，製作歷年，猶未克就。及文憲薨，遺文散逸，又以事付國子祭酒何胤，經涉九載，猶復未畢。建武四年，胤還東山，齊明帝敕委尚書令徐孝嗣，舊事本末，隨在南第。永元中，孝嗣於此遇禍，又多零落。當時鳩集所余，權付尚書左丞蔡仲熊、驍騎將軍何佟之共掌其事。時禮局住在國子學中門外，東昏之時，頻有軍火，其所散失，又踰太半。天監元年，佟之啟審省置之宜，敕使外詳。時尚書參詳，以天地初革，庶務權輿，宜俟隆平，徐議刪撰。欲且省禮局，並還尚書儀曹。詔旨云：「禮壞樂缺，故國異家殊，實宜以時修定，以為永准。」於是尚書僕射沈約等參議，請五禮各置舊學士一人，人各自舉學士二人相助，抄撰其中。有疑者依前漢石渠、後漢白虎，隨源以聞，請旨斷決。乃以舊學士右軍記室參軍明山賓掌吉禮，中軍騎兵參軍嚴植之掌凶禮，中軍田曹行參軍兼太常丞賀瑒掌賓禮，征虜記室參軍陸璉掌軍禮，右軍參軍事司馬褧掌嘉禮，尚書右丞何佟之總參其事。佟之亡後，以鎮北諮議參軍伏揯代之。後又以揯代嚴植之掌凶禮。揯尋遷官，以五經博士繆昭掌凶禮。復以禮儀深廣，記載殘缺，宜須博論，共盡其致，更使鎮軍將軍丹陽尹沈約、太常卿張充及臣三人同參厥務，臣又奉別敕總知其事。末又使中書侍郎周舍、庾於陵二人復豫參知。若有疑義，所掌學士當職先立議，通諮五禮舊學士及參知各言同異，條牒啟聞，決之制旨。疑事既多，歲時又積，制旨裁斷，其數不少。莫不網羅經誥，玉振金聲。凡諸奏決，皆載篇首，具列聖旨，為不刊之則。甯孝宣之能擬，豈孝章之足云。

五禮之職，事有繁簡，及其列畢，不得同時。嘉禮儀注以天監六年五月七日上尚書，合十有二帙，一百一十六卷，五百三十六條。賓禮儀注以天監六年五月二十日上尚書，合十有七帙，一百三十三卷，五百四十五條。軍禮儀注以天監九年十月二十九日上尚書，合十有八帙，一百八十九卷，二百四十條。吉禮儀注以天監十一年十一月十日上尚書，合二十有六帙，二百二十四卷，一千五條。凶禮儀注以天監十一年十一月十七日上尚書，合四十有七帙，五百一十四卷，五千六百九十三條。大凡一百二十帙，一千一百七十六卷，八千一十九條。又列副秘閣及五經典書各一通，繕寫校定，以普通五年二月始獲洗畢。竊以撰正履禮，歷代罕就，皇明在運，厥功克成。周代三千，舉其盈數，今之八千，隨事附益。質文相變，故其數兼倍，猶如八卦之爻，因而重之，錯綜成六十四也。臣以庸識，謬司其任，淹留曆稔，允當斯責。兼勒成之初，未遑表上，實由才輕務廣，思力不周，永言慚惕，無忘寤寐。自今春輿駕將親六師，搜尋軍禮，閱其條章，靡不該備，可以懸諸日月，頒之天下者矣。詔有司案以遵行。

尋加中書令，勉以疾求解內任，詔不許，乃令停下省，三日一朝，有事遣主書論決。患腳轉劇，久闕朝覲，固陳求解，詔許疾差還省。

勉雖居顯職，不營產業，家無畜積，奉祿分贍親族之貧乏者。門人故舊或從容致言，勉乃答曰：「人遺子孫以財，我遺之清白。子孫才也，則自致輜軿；如不才，終為佗有。」嘗為書戒其子崧曰：

吾家本清廉，故常居貧素。至於產業之事，所未嘗言，非直不經營而已。薄躬遭逢，遂至今日，尊官厚祿，可謂備之。每念叨竊若斯，豈由才致，仰藉先門風範及以福慶，故臻此爾，古人所謂「以清白遺子孫，不亦厚乎？」。又云：「遺子黃金滿籯，不如一經」。詳求此言，信非徒語。吾雖不敏，實有本志，庶得遵奉斯義，不敢墜失。所以顯貴以來，將三十載，門人故舊，承薦便宜，或使創辟田園，或勸興立邸店；又欲舳艫運致，亦令貨殖聚斂。若此眾事，皆距而不納。非謂拔葵去織，且欲省息紛紜。

中年聊于東田開營小園者，非存播藝以要利，政欲穿池種樹，少寄情賞。又以郊際閑曠，終可為宅，儻獲懸車致事，實欲歌哭於斯。慧日、十住等既應營昏，又須住止。吾清明門宅無相容處，所以爾者，亦復有以。前割西邊施宣武寺，既失西廂，不復方幅，意亦謂此逆旅舍爾，何事須華。常恨時人謂是我宅。古往今來，豪富繼踵，高門甲第，連闥洞房，宛其死矣，定是誰室？但不能不為培塿之山，聚石移果，雜以花卉，以娛休沐，用托性靈。隨便架立，不存廣大，唯功德處小以為好，所以內中逼促，無復房宇。近修東邊兒孫二宅，乃藉十住南還之資，其中所須，猶為不少。既牽挽不至，又不可中途而輟，郊間之園，遂不辦保，貨與韋黯，乃獲百金。成就兩宅，已消其半。尋園價所得，何以至此？由吾經始歷年，粗已成立，桃李茂密，桐竹成陰，塍陌交通，渠畎相屬。華樓迥榭，頗有臨眺之美，孤峰叢薄，不無糾紛之興。瀆中並饒苻役，湖裏殊富芰蓮。雖云人外，城闕密邇，韋生欲之，亦雅有情趣。追述此事，非有吝心，蓋是事意所至爾。憶謝靈運山家詩云：「中為天地物，今成鄙夫有。」吾此園有之二十載，今為天地物。物之與我，相校幾何哉。此直所餘，今以分汝營小田舍，親累既多，理亦須此。且釋氏之教，以財物謂之外命。外典亦稱「何以聚人曰財」。況汝常情，安得忘此。聞汝所買湖熟田地，甚為舄鹵，彌復可安，所以如此，非物競故也。雖事異寢丘，聊可髣佛。孔子曰：「居家理事，可移於官。」既已營之，宜使成立，進退兩亡，更貽恥笑。若有所收穫，汝可自分贍內外大小，宜令得所，非吾所知，又復應沾之諸女爾。汝既居長，故有此及。

凡為人長，殊復不易，當使中外諧緝，人無間言，先物後己，然後可貴。老生云：「後其身而身先。」若能爾者，更招巨利。汝當自勖，見賢思齊，不宜忽略以棄日也。棄日乃是棄身，身名美惡，豈不大哉，可不慎歟！今之所敕，略言此意。政謂為家以來，不事資產，暨立墅舍，似乖舊業，陳其始末，無愧懷抱。兼吾年時朽暮，心力稍單，牽課奉公，略不克舉，其中餘暇，裁可自休。或復冬日之陽，夏日之陰，良辰美景，文案間隟，負杖躡履，逍遙陋館，臨池觀魚，披林聽鳥，濁酒一杯，彈琴一曲，求數刻之暫樂，庶居常以待終，不宜復勞家間細務。汝交關既定，此書又行，凡所資須，付給如別。自茲以後，吾不復言及田事，汝亦勿復與吾言之。假使堯水湯旱，豈如之何。若其滿庾盈箱，爾之幸遇，如斯之事，並無俟令吾知也。記云：「夫孝者善繼人之志，善述人之事。」今且望汝全吾此志，則無所恨矣。

第二子悱卒，痛悼甚至，不欲久廢王務，乃為答客以自喻焉。普通末，武帝自算擇後宮吳聲、西曲女妓各一部，並華少，賚勉，因此頗好聲酒。祿奉之外，月別給錢十萬，信遇之深，故無與匹。

中大通中，又以疾自陳，移授特進、右光祿大夫、侍中、中衛將軍，置佐史，餘如故。增親信四十人。兩宮參問，冠蓋結轍。有敕每欲臨幸，勉以拜伏有虧，頻啟停出，詔許之，遂停輿駕。及卒，帝聞而流涕。即日車駕臨殯，贈右光祿大夫、開府儀同三司。皇太子亦舉哀朝堂。有司奏諡「居敬行簡曰簡」，帝益「執心決斷曰肅」，因諡簡肅公。勉雖骨鯁不及範雲，亦不阿意苟合，後知政事者莫及，梁世之言相者稱范、徐云。善屬文，勤著述，雖當機務，下筆不休。常以起居注煩雜，乃撰為流別起居注六百六十卷，左丞彈事五卷。在選曹，撰選品三卷。齊時撰太廟祝文二卷。以孔、釋二教殊途同歸，撰會林五十卷。凡所著前後二集五十卷，又為人章表集十卷。

大同三年，故佐史尚書左丞劉覽等詣闕陳勉行狀，請刊石紀德，即降詔立碑於墓焉。

悱字敬業，幼聰敏，能屬文，位太子舍人，掌書記。累遷洗馬，中舍人，猶管書記。出入宮坊者曆稔。以足疾出為湘東王友，俄遷晉安內史。

許懋字昭哲，高陽新城人，魏鎮北將軍允九世孫也。五世祖詢，晉征士。祖珪，宋給事中，著作郎，桂陽太守。父勇慧，齊太子家令，冗從僕射。

懋少孤，性至孝，居父憂執喪過禮。篤志好學，為州黨所稱。十四入太學，受毛詩，旦領師說，晚而覆講，坐下聽者常數十百人，因撰風雅比興義十五卷，盛行于時。尤明故事，稱為儀注學。

起家後軍豫章王行參軍，轉法曹。舉秀才，遷驃騎大將軍儀同中記室。文惠太子聞而召之，侍講於崇明殿。後兼國子博士，與司馬褧同志友善。僕射江祏甚推重之，號為經史笥。

梁天監初，吏部尚書范雲舉懋參詳五禮，除征西鄱陽王諮議參軍，兼著作郎，待詔文德省。時有請會稽封禪者，武帝因集儒學士草封禪儀，將行焉，懋建議獨以為不可。帝見其議，嘉納之，由是遂停。十年，轉太子家令。凡諸禮儀，多所刊正。以足疾，出為始平太守，政有能名，加散騎常侍，轉天門太守。中大通三年，皇太子召與諸儒錄長春義記。四年，拜中庶子。是歲卒。撰述行記四卷，有集十五卷。子亨。

亨字亨道，少傳家業，孤介有節行。博通群書，多識前代舊事，甚為南陽劉之遴所重。梁太清初，為西中郎記室，兼太常丞。侯景之亂，避地郢州。會梁邵陵王自東至，引為諮議參軍。王僧辯之襲郢州，素聞其名，召為儀同從事中郎。遷太尉從事中郎，與吳興沈炯對掌書記，府政朝務，一以委之。晉安王承制，授給事黃門侍郎。

陳武帝受禪，為太中大夫，領大著作，知梁史事。初僧辯之誅也，所司收僧辯及其子頠屍，于方山同坎埋瘞，至是無敢言者，亨以故吏抗表請葬之。與故義徐陵、張種、孔奐等相率以家財營葬，凡七柩，皆改窆焉。

光大中，宣帝入輔，以亨貞正有古人風，甚相欽重，常以師禮事之。及到仲舉之謀出宣帝，宣帝問亨，亨勸勿奉詔。宣帝即位，拜衛尉卿。卒於官。

亨初撰齊書並志五十卷，遇亂亡失。後撰梁史，成者五十八卷。梁太清之後，所制文筆六卷。子善心，位尚書度支侍郎。

殷鈞字季和，陳郡長平人，晉荊州刺史仲堪五世孫也。曾祖元素，宋南康相，坐元凶事誅。元素娶尚書僕射琅邪王僧朗女，生子寧早卒，寧遺腹生子叡，亦當從戮，僧朗啟孝武救之得免。叡有口辯，司徒褚彥回甚重之，謂曰：「諸殷自荊州以來無出卿。」叡斂容答曰：「殷族衰悴，誠不如昔，若此旨為虛，故不足降，此旨為實，彌不可聞。」仕齊曆司徒從事中郎。叡妻琅邪王奐女，奐為雍州刺史，啟叡為府長史。奐誅，叡亦見害。

鈞九歲以孝聞，及長，恬靜簡交遊，好學有思理，善隸書，為當時楷法。南鄉范雲、樂安任昉並稱美之。梁武帝與叡少故舊，以女永興公主妻鈞，拜駙馬都尉。曆秘書丞，在職啟校定秘閣四部書，更為目錄。又受詔料檢西省法書古跡，列為品目。累遷侍中，東宮學士。

自宋、齊以來，公主多驕淫無行，永興主加以險虐。鈞形貌短小，為主所憎，每被召入，先滿壁為殷叡字，鈞輒流涕以出，主命婢束而反之。鈞不勝怒而言於帝，帝以犀如意擊主碎於背，然猶恨鈞。

自侍中出為王府諮議，後為明威將軍、臨川內史。鈞體羸多疾，閉合臥理，而百姓化其德，劫盜皆奔出境。嘗禽劫帥，不加考掠，和言誚責。劫帥稽顙乞改過，鈞便命遣之，後遂為善人。郡舊多山瘧，更暑必動，自鈞在任，郡境無復瘧疾。

母憂去職，居喪過禮，昭明太子憂之，手書誡喻。服闋，為散騎常侍，領步兵校尉，侍東宮。改領中庶子，後為國子祭酒。卒，諡貞。二子構、渥。鈞宗人芸。

芸字灌蔬，倜儻不拘細行，然不妄交遊，門無雜客。勵精勤學，博洽群書。幼而廬江何憲見之，深相歎賞。天監中，位秘書監、司徒左長史。後直東宮學士省，卒。

論曰：範懋賓之德美，傅茂遠之清令，孔休源之政事，江休映之強直，並加之以學植，飾之以文采，其所以取高時主，豈徒然哉。徐勉少而勵志，發憤忘食，修身慎行，運屬興王，依光日月，致位公輔，提衡端執，時無異議，為梁氏宗臣，信為美矣。許懋業藝，以經笥見推，亨懷道好古，以博覽歸譽，其所以折議封禪，求葬僧辯，正直存焉，豈唯文義而已。古人云：「仁者有勇」，斯言近之。殷鈞德業自居，又加之以政績，文質斌斌，亦足稱也。


Chinese text: This work was published before January 1, 1923, and is in the
public domain worldwide because the author died at least 100 years ago.
