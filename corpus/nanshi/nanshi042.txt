列傳第三十二齊高帝諸子上

豫章文獻王嶷

豫章文獻王嶷字宣儼，高帝第二子也。寬仁弘雅，有大成之量，高帝特鍾愛焉。仕宋為尚書左戶郎，錢唐令。高帝破薛索兒，改封西陽，以先爵賜嶷，為晉壽縣侯。後為武陵內史。

時沈攸之責賧，伐荊州界內諸蠻，遂及五溪。禁斷魚鹽，群蠻怨怒。酉溪蠻王田頭擬殺攸之使，攸之責賧千萬，頭擬輸五百萬，發氣死。其弟婁侯篡立，頭擬子田都走入獠中。於是蠻部大亂，抄掠至郡城下，嶷遣隊主張英兒擊破之。田都自獠中請立，而婁侯亦歸附。嶷誅婁侯於郡獄，命田都繼其父，蠻眾乃安。

入為宋順帝驃騎從事中郎。詣司徒袁粲，粲謂人曰：「後來佳器也。」

高帝在領軍府，嶷居青溪宅。蒼梧王夜中微行，欲掩襲宅內，嶷令左右舞刀戟於中庭，蒼梧從牆間窺見已有備，乃去。高帝憂危既切，腹心荀伯玉勸帝度江北起兵。嶷諫曰：「主上狂凶，人不自保，單行道路，易以立功，外州起兵，鮮有克勝，于此立計，萬不可失。」及蒼梧殞，高帝報嶷曰：「大事已判，汝明可早入。」順帝即位，轉侍中，總宮內直衛。

沈攸之之難，高帝入朝堂，嶷出鎮東府，加冠軍將軍。及袁粲舉兵夕，丹陽丞王遜告變，先至東府，嶷遣帳內軍主戴元孫二千人隨薛道深等俱至石頭，焚門之功，元孫預焉。先是王蘊薦部曲六十人助為城防，實以為內應也。嶷知蘊懷貳，不給其仗，散處外省。及難作搜檢，皆已亡去。

上流平後，武帝自尋陽還。嶷出為都督、江州刺史。以定策功，改封永安縣公。仍徙鎮西將軍、都督、荊州刺史。時高帝作輔，嶷務存約省，停府州儀迎物。及至州，坦懷納善，側席思政。王儉與嶷書曰：「舊楚蕭條，仍歲多故，政荒人散，實須緝理。公臨蒞甫爾，英風惟穆，江漢來蘇，八荒慕義，庾亮以來，荊州無復此政。古人云'期月有成'，而公旬日成化，豈不休哉。」初，沈攸之欲聚眾，開人相告，士庶坐執役者甚眾。嶷至鎮，一日遣三千餘人，見囚五歲刑以下不連台者，皆原遣。以市稅重，多所寬假。百姓甚悅。禪讓之間，武帝欲速定大業，嶷依違其事，默無所言。建元元年，高帝即位，赦詔未至，嶷先下令蠲除部內升明二年以前逋負。遷侍中、尚書令、都督、揚州刺史、驃騎大將軍、開府儀同三司，封豫章郡王。

會魏軍動，詔以嶷為南蠻校尉、荊湘二州刺史，都督八州。尋給油絡俠望車。二年，給班劍二十人。其夏，于南蠻園東南開館立學，上表言狀。置生三十人，取舊族父祖位正佐台郎年二十五以下十五以上補之。置儒林參軍一人，文學祭酒一人，勸學從事二人。行釋菜禮。以穀過賤，聽人以米當口錢，優評斛一百。義陽劫帥張群亡命積年，鼓行為賊，義陽、武陵、天門、南平四郡界被其殘破，沈攸之連討不禽，末乃首用之。攸之起事，群從下郢，于路先叛，結柴於三溪，依據深險。嶷遣中兵參軍虞欣祖為義陽太守，使降意誘納之，厚為禮遺，於坐斬首，其黨皆散，四郡獲安。

入為中書監、司空、揚州刺史，都督二州，侍中如故，加兵置佐，以前軍臨川王映府文武配司空。嶷以將還都，修廨宇及路陌，東歸部曲不得齎府州物出城。發江津，士女觀送數千人皆垂泣。嶷發江陵感疾，至都未瘳，上深憂慮，為之大赦，三年六月壬子赦令是也。疾愈，上幸東府，設金石樂，使乘輿至宮六門。

武帝即位，進位太尉，增置兵佐，解侍中，增班劍三十人。建元中，武帝以事失旨，高帝頗有代嫡之意。而嶷事武帝恭悌盡禮，未嘗違忤顏色，故武帝友愛亦深。性至孝，高帝崩，哭泣過度，眼耳皆出血。

永明元年，領太子太傅，解中書監。宋武以來，州郡秩俸及雜供給，多隨土所出，無有定準。嶷上表請明立定格，班下四方，永為恒制，從之。嶷不參朝務，而言事密謀，多見信納。服闋，加侍中。宋元嘉制，諸王入齋合，得白服裙帽見人主，唯出太極四廂，乃備朝衣。自比以來，此事一斷。上與嶷同生相友睦，宮內曲宴，許依元嘉。嶷固辭，不奉敕；唯車駕幸第，乃白服烏紗帽以侍宴焉。至於衣服制度，動皆陳啟，事無專制，務從減省，並不見許。又啟曰：「北第舊邸，本自甚華，臣往歲作小眠齋，皆補接為辦，無乖格制。要是檉柏之華，一時新淨，東府又有此齋，亦為華屋，而臣頓有二處住止，下情竊所未安。訊訪東宮玄圃，乃有柏屋，制甚古拙，臣乃欲壞取以奉太子，非但失之於前，且補接既多，不可見移，亦恐外物或為異論，不審可有垂許送東府齋理不？」上答曰：「見別紙，汝勞疾，亦復那得不動，何意為作煩長啟事。」竟不從。

三年，文惠太子講孝經畢，嶷求解太傅，不許。嶷常慮盛滿，又因言宴求解揚州授竟陵王子良，上終不許，曰：「畢汝一世，無所多言。」

武帝即位後，頻發詔拜陵，不果行，遣嶷拜陵。還過延陵季子廟，觀沸井，有水牛突部伍，直兵執牛推問，嶷不許，取絹一疋，橫系牛角，放歸其家。政在寬厚，故得朝野歡心。

四年，唐宇之賊起，嶷啟上曰：「此段小寇，出於凶愚，天網宏罩，理不足論。但聖明禦世，幸可不爾。比藉聲聽，皆云有由而然。但頃小大士庶，每以小利奉公，不顧所損者大。擿籍檢功巧，督恤簡小塘，藏丁匿口，凡諸條制，實長怨府。此目前交利，非天下大計。一室之中，尚不可精，宇宙之內，何可周洗。公家何嘗不知人多欺巧，古今政以不可細碎，故不為耳。為此者實非乖理，但識理者百不有一。陛下弟兒大臣，猶不能伏理，況復天下，悠悠萬品？怨積聚黨，凶迷相類，止于一處，何足不除，脫復多所，便成紜紜。」上答曰：「欺巧那可容！宋世混亂，以為是不？蚊蟻何足為憂，至今都應散滅。吾政恨其不辦大耳，亦何時無亡命邪。」後乃詔聽復籍注。是時武帝奢侈，後宮萬餘人，宮內不容，太樂、景第、暴室皆滿，猶以為未足。嶷後房亦千餘人。潁川荀丕獻書於嶷，極言其失，嶷咨嗟良久，為書答之，又為之減遣。

丕字令哲，後為荊州西曹書佐，長史王秀與其書，題之云：「西曹荀君」。丕報書曰：「第五之位，不減驃騎，亦不知西曹何殊長史！且人之處世，當以德行稱著，何遽以一爵高人邪？相如不見屈于澠池，毛遂安受辱於郢都，造敵臨事，僕必先於二子，未知足下之貴，足下之威，孰若秦、楚兩王。僕以德為寶，足下以位為寶，各寶其寶，於此敬宜。」於是直題云：「長史王君」。時尚書令王儉當朝，丕又與儉書曰：「足下建高人之名，而不顯高人之跡，將何以書于齊史哉。」及南郡綱紀啟荊州刺史隨王子隆請罪丕，丕自申乃免。又上書極諫武帝，言甚直，帝不悅，丕竟於荊州獄賜死。徐孝嗣聞其死，曰：「丕縱有罪，亦不應殺，數千年後，其如竹帛何！」

五年，嶷進位大司馬。八年，給皁輪車。尋加中書監，固讓。嶷身長七尺八寸，善持容范，文物衛從，禮冠百僚。每出入殿省，皆瞻望嚴肅。自以地位隆重，深懷退素，北宅舊有園田之美，乃盛修理之。武帝嘗問臨川王映居家何事樂，映曰：「政使劉瓛講禮，顧則講易，朱廣之講莊、老，臣與二三諸彥兄弟友生時復擊贊，以此為樂。」上大賞之。他日謂嶷曰：「臨川為善，遂至於斯。」嶷曰：「此大司馬公之次弟，安得不爾！」上仍以玉如意指嶷曰：「未若皇帝之次弟為善最多也。」

嶷常戒諸子曰：「凡富貴少不驕奢，以約失之者鮮矣。漢世以來，侯王子弟，以驕恣之故，大者滅身喪族，小者削奪邑地，可不戒哉！」稱疾不利住東城，累求還第，令世子子廉代鎮東府。上數幸嶷第，宋長寧陵隧道出第前路，上曰：「我便是入他家墓內尋人。」乃徙其表闕騏驎於東岡。騏驎及闕，形勢甚巧，宋孝武於襄陽致之，後諸帝王陵皆模範，而莫及也。

永明末，車駕數遊幸，唯嶷陪從。上嘗出新林苑，同輦夜歸，至宮門，嶷下輦辭出，上曰：「今夜行，無使為尉司所呵也。」嶷對曰：「京輦之內，皆屬臣州，願陛下不垂過慮。」

上大笑，賜以魏所送氈車。每幸第，不復屏人，敕外監曰：「我往大司馬第，是還家耳。」嶷妃庾氏，嘗有疾，瘳，上幸嶷邸，後堂設金石樂，宮人畢至。登桐台，使嶷著烏紗帽，極日盡歡，敕嶷備家人之禮。嶷謂上曰：「古來言願陛下壽比南山，或稱萬歲，此殆近貌言。如臣所懷，實願陛下極壽百年亦足矣。」上曰：「百年復何可得，止得東西一百，於事亦濟。」因相執流涕。

十年，上封嶷諸子。舊例王子封千戶，嶷欲五子俱封，啟減，人五百戶。其年疾篤，表解職，不許，賜錢五百萬營功德。薨，年四十九。其日上視疾，至薨乃還宮。詔斂以袞冕之服，溫明秘器，大鴻臚持節護喪事，太官朝夕送祭奠，大司馬、太傅二府文武悉停過葬。詔贈假黃鉞、都督中外諸軍事、丞相、揚州牧，綠綟綬，具九服錫命之禮，侍中、大司馬、太傅、王如故。給九旒鸞輅，黃屋左纛，虎賁班劍百人，轀輬車，前後部羽葆、鼓吹。喪葬送儀，並依漢東平王蒼故事。

嶷臨終，召子子廉、子恪曰：「吾無後，當共相勉勵，篤睦為先。才有優劣，位有通塞，運有富貧，此自然理，無足以相陵侮。勤學行，守基業，修閨庭，尚閑素，如此足無憂患。聖主儲皇及諸親賢，亦當不以吾沒易情也。三日施靈，惟香火、盤水、乾飯、酒脯、檳榔而已，朔望菜食一盤，加以甘果，此外悉省。葬後除靈，可施吾常所乘輿扇傘。朔望時節，席地香火、盤水、酒脯、乾飯、檳榔便足。棺器及墓中勿用餘物為後患也。朝服之外，唯下鐵環刀一口。作塚勿令深，一一依格，莫過度也。後堂樓可安佛，供養外國二僧，餘皆如舊。與汝遊戲後堂船乘，吾所乘牛馬，送二宮及司徒。服飾衣裘，悉為功德。」子廉等號泣奉行。

武帝哀痛特至，蔬食積旬。太官朝夕送祭奠，敕王融為銘，云：「半嶽摧峰，中河墜月。」帝流涕曰：「此正吾所欲言也。」

至其年十二月，乃舉樂宴朝臣。樂始舉，上便歔欷流涕。

嶷薨後，第庫無見錢，武帝敕貨雜物服飾得數百萬，起集善寺，月給第見錢百萬，至上崩乃省。

嶷性泛愛，不樂聞人過失，左右投書相告，置靴中，竟不視，取火焚之。齋庫失火，燒荊州還資，評直三千餘萬，主局各杖數十而已。嶷薨後，忽見形于沈文季曰：「我未應便死，皇太子加膏中十一種藥，使我癰不差，湯中復加藥一種，使利不斷。吾已訴先帝，先帝許還東邸，當判此事。」因胸中出青紙文書示文季曰：「與卿少舊，因卿呈上。」俄失所在。文季秘而不傳，甚懼此事，少時太子薨。

又嘗見形於第後園，乘腰輿，指麾處分，呼直兵，直兵無手板，左右授一玉手板與之，謂曰：「橘樹一株死，可覓補之。」因出後園合，直兵倒地，仍失手板。

群吏中南陽樂藹、彭城劉繪、吳郡張稷，最被親禮。藹與竟陵王子良箋，欲率荊、江、湘三州僚吏建碑，托中書侍郎劉繪營辦。藹又與右率沈約書，請為文。約答曰：「郭有道漢末之匹夫，非蔡伯喈不足以偶三絕。謝安石素族之台輔，時無麗藻，迄乃有碑無文。況文獻王冠冕彝倫，儀刑宇內，自非一代辭宗，難或與此。約閭閈鄙人，名不入第，欻酬今旨，便是以禮許人，聞命慚顏，已不覺汗之沾背也。」建武中，第二子子恪托約及太子詹事孔珪為文。

妃庾氏，有女功婦德，嶷甚重之。宋時，武帝及嶷位宦尚輕，家又貧薄，庾氏常徹己損身，以相營奉。兄弟每行來公事，晚還饑疲，躬營飲食，未嘗不迎時先辦。雖豐儉隨事，而香淨適口。穆皇后不自營，又不整潔，上亦以此貴之。又不妒忌，嶷倍加敬重。嶷薨後，少時亦亡。

子廉字景藹。初，嶷養魚復侯子響為嗣子，子廉封永新侯，子響還本。子廉為世子，位淮陵太守，太子中舍人，前將軍，善撫諸弟。十一年卒，贈侍中，諡哀世子。

子元琳嗣。梁武受禪，詔曰：「豫章王元琳、故竟陵王昭胄子同，齊氏宗國，高、武嫡胤，宜祚井邑，以傳於後。降封新淦侯。」

子廉弟子恪字景沖，永明中，以王子封南康縣侯。年十二，和從兄司徒竟陵王子良高松賦，衛軍王儉見而奇之。

建武中，為吳郡太守。及大司馬王敬則於會稽反，奉子恪為名，而子恪奔走，未知所在。始安王遙光勸上並誅高、武諸子孫，於是並敕竟陵王昭胄等六十餘人入永福省，令太醫煮椒二斛，並命辦數十具棺材，謂舍人沈徽孚曰：「椒熟則一時賜死。」期三更當殺之。

會上暫臥，主書單景雋啟依旨斃之，徽孚堅執曰：「事須更審。」爾夕三更，子恪徒跣奔至建陽門。上聞驚覺曰：「故當未賜諸侯命邪？」徽孚以答。上撫床曰：「遙光幾誤人事。」及見子恪，顧問流涕，諸侯悉賜供饌。以子恪為太子中庶子。

東昏即位，為侍中。中興二年，為相國諮議參軍。梁天監元年，降爵為子，位司徒左長史。

子恪與弟子范等嘗因事入謝，梁武帝在文德殿引見，謂曰：「夫天下之寶，本是公器，苟無期運，雖有項籍之力，終亦敗亡。宋孝武為性猜忌，兄弟粗有令名者，無不因事鴆毒，所遺唯景和。至朝臣之中疑有天命而致害者，枉濫相繼。于時雖疑卿祖，無如之何。如宋明帝本為庸常被免，豈疑得全。又復我于時已年二歲，彼豈知我應有今日。當知有天命者非人所害，害亦不能得。我初平建康城，朝廷內外皆勸我云：'時代革異，物心須一，宜行處分。'我于時依此而行，誰謂不可？政言江左以來，代謝必相誅戮，此是傷于和氣，國祚例不靈長。此是一義。二者，齊、梁雖曰革代，義異往時。我與卿兄弟宗屬未遠，卿勿言兄弟是親，人家兄弟自有周旋者不周旋者，況五服之屬邪？齊業之初，亦是甘苦共嘗，腹心在我，卿兄弟年少，理當不悉。我與卿兄弟便是情同一家，豈當都不念此，作行路事。此是二義。且建武屠滅卿門，我起義兵，非惟自雪門恥，亦是為卿兄弟報仇。卿若能在建武、永元之時撥亂反正，我雖起樊、鄧，豈得不釋戈推奉。我今為卿報仇，且時代革異，望卿兄弟盡節報我耳。且我自藉喪亂，代明帝家天下，不取卿家天下。昔劉子輿自稱成帝子，光武言：'假使成帝更生，天下亦不復可得，況子輿乎？'梁初人勸我相誅滅者，我答之猶如向言：'若苟有天命，非我所殺，若其無運，何忽行此，政是示無度量。'曹志親是魏武帝孫，入事晉武，為晉室忠臣。此即卿事例。卿是宗室，情義異他，方坦然相期，小待自當知我寸心。」又文獻王時內齋直帳閹人趙叔祖，天監初入台為齋帥在壽光省。武帝呼問曰：「汝比見北第諸郎不？若見道我此意：今日雖是革代，情同一家；但今磐石未立，所以未得用諸郎。非唯在我未宜，我亦是欲使諸郎得得安耳。但閉門高枕，後自當見我心。」叔祖即出具宣敕意。

子恪普通三年累遷都官尚書，四年轉吏部。大通二年，出為吳郡太守，卒官。諡曰恭子。

子恪兄弟十六人併入梁，有文學者子恪、子質、子顯、子雲、子暉。子恪常謂所親曰：「文史之事，諸弟備之矣，不煩吾復牽率。但退食自公，無過足矣。」

子恪亦涉學，頗屬文，隨棄其本，故不傳文集。

子恪次弟子操，封泉陵侯。王侯出身，官無定準，素姓三公長子一人為員外郎。建武中，子操解褐為給事中。自此齊末皆以為例。永泰元年，兄南康侯子恪為吳郡太守，避王敬則難歸，以子操為吳郡太守。永元中，為黃門郎。

子操弟子范字景則。齊永明中封祁陽縣侯，拜太子洗馬。

天監初降爵為子，位司徒主簿。丁所生母憂去職。

子範有孝性，居喪以毀聞。服闋，累遷大司馬南平王從事中郎。王愛文學士，子范偏被恩遇，常曰：「此宗室奇才也。」使制千字文，其辭甚美。王命記室蔡薳注釋之。自是府中文筆皆使具草。

後為臨賀王正德長史。正德遷丹陽尹，復為正德信威長史，領尹丞。曆官十餘年，不出蕃府，而諸弟並登顯列，意不能平。及是為到府箋曰：「上蕃首僚，於茲再忝，河南雌伏，自此重叨。老少異時，盛衰殊日，雖佩恩寵，還羞年鬢。」子范少與弟子顯、子雲才名略相比，而風采容止不逮，故宦途有優劣。每讀漢書杜緩傳云：「六弟五人至大官，唯中弟欽官不至，最知名。」常吟諷之，以況己也。

後為秘書監。簡文即位，召為光祿大夫，加金章紫綬。以逼賊不拜。其年葬簡皇后，使制哀策，文理哀切。帝謂武林侯蕭諮曰：「此段莊陵萬事零落，唯哀冊尚有典刑。」敕賚米千石。

子范無居宅，尋卒於招提寺僧房。賊平，元帝追贈金紫光祿大夫，諡曰文。前後文集三十卷。

子滂、確並少有文章，簡文在東宮時，嘗與邵陵王數諸蕭文士，滂、確並預焉。

滂位中軍宣城王記室，先子範卒。確位司徒右長史。魏平江陵，入長安。

滂弟幹字思惕，容止雅正，性恬簡，善隸書，得叔父子雲之法。九歲，補國子周易生，祭酒袁昂深敬重之。仕梁為宣城王諮議參軍。陳武帝鎮南徐州，引為司空從事中郎。及受命，永定元年，除給事黃門侍郎。時熊曇朗在豫章，周迪在臨川，留異在東陽，陳寶應在建安，共相連結，閩中豪帥，立柴自保。武帝患之，令幹往，諭以逆順，謂曰：「昔陸賈南征，趙他歸順；隨何奉使，黥布來臣。追想清風，髣佛在目，卿宜勉建功名，不煩更勞師旅。」幹至，示以逆順，所在款附。其年，就除建安太守。

天嘉二年，留異反，陳寶應助之，又資周迪兵糧，出寇臨川，因逼建安。幹單使臨郡，不能守，乃棄郡以避寶應。時閩中宰守並受寶應署置，幹獨不屈，徙居郊野。及寶應平，都督章昭達以聞，文帝甚嘉之，超授五兵尚書。卒，諡靜子。

子顯字景陽，子范弟也。幼聰慧，嶷偏愛之。七歲，封甯都縣侯，梁天監初，降為子。位太尉錄事參軍。

子顯身長八尺，狀貌甚雅，好學，工屬文。嘗著鴻序賦，尚書令沈約見而稱曰：「可謂明道之高致，蓋幽通之流也。」又采眾家後漢考正同異，為一家之書。又啟撰齊史，書成表奏，詔付秘閣。累遷邵陵王友。後除黃門郎。

中大通二年，遷長兼侍中。梁武帝雅愛子顯才，又嘉其容止吐納，每御筵侍坐，偏顧訪焉。嘗從容謂曰：「我造通史，此書若成，眾史可廢。」子顯對曰：「仲尼贊易道，黜八索；述職方，除九丘。聖制符同，復在茲日。」時以為名對。

三年，以本官領國子博士。武帝制孝經義，未列學官，子顯在職，表置助教一人，生十人。又啟撰武帝集並普通北伐記。遷國子祭酒，加侍中，於學遞述武帝五經義，遷吏部尚書，侍中如故。

子顯風神灑落，雍容閒雅，簡通賓客，不畏鬼神。性愛山水，為伐社文以見其志。飲酒數斗，頗負才氣。及掌選，見九流賓客不與交言，但舉扇一撝而已，衣冠竊恨。然簡文素重其為人，在東宮時，每引與促宴。子顯嘗起更衣，簡文謂坐客曰：「常聞異人間出，今日始見，知是蕭尚書。」其見重如此。出為吳興太守。卒時年四十九，詔贈侍中、中書令。及請諡，手敕曰：「恃才傲物，宜諡曰驕。」子顯嘗為自序，其略云：「余為邵陵王友，忝還京師，遠思前比，即楚之唐、宋，梁之嚴、鄒。追尋平生，頗好辭藻，雖在名無成，求心已足。若乃登高目極，臨水送歸，風動春朝，月明秋夜，早雁初鸚，開花落葉，有來斯應，每不能已也。且前代賈、傅、崔、馬、邯鄲、繆、路之徒，並以文章顯，所以屢上歌頌，自比古人。天監十六年，始預九日朝宴，稠人廣坐，獨受旨云：'今雲物甚美，卿將不斐然賦詩。'詩既成，又降旨曰：'可謂才子。'餘退謂人曰：一顧之恩，非望而至，遂方賈誼何如哉，未易當也。每有制作，特寡思功，須其自來，不以力構。少來所為詩賦，則鴻序一作，體兼眾制，文備多方，頗為好事所傳，故虛聲易遠。」子顯所著後漢書一百卷，齊書六十卷，普通北伐記五卷，貴儉傳三卷，文集二十卷。

子序、愷並少知名。序太清中位中庶子，卒。愷太子家令。

愷才學譽望，時論以方其父。簡文在東宮早引接之。時中庶子謝嘏出守建安，于宣猷堂餞飲，並召時才賦詩，同用十五劇韻。愷詩先就，其辭又美。簡文與湘東王令曰：「王筠本自舊手，後進有蕭愷可稱，信為才子。」先是太學博士顧野王奉令撰玉篇，簡文嫌其書詳略未當，以愷博學，于文字尤善，使更與學士刪改。太清中，卒於侍中。子顯弟子云。

子雲字景喬，年十二，齊建武四年，封新浦縣侯。自製拜章，便有文采。梁天監初，降爵為子。及長，勤學有文藻，弱冠撰晉書，至年二十六，書成百餘卷，表奏之，詔付秘閣。

子雲性沈靜，不樂仕進，風神閑曠，任性不群。夏月對賓客，恒自裸袒。而兄弟不睦，乃至吉凶不相吊問，時論以此少之。

年三十，方起家為秘書郎，遷太子舍人，撰東宮新記奏之，敕賜束帛。累遷丹陽郡丞。湘東王繹為丹陽尹，深相賞好，如布衣之交。中大通三年，為臨川內史，在郡以和理稱，人吏悅之。還除散騎常侍。曆侍中，國子祭酒。

梁初，郊廟未革牲牷，樂辭皆沈約撰，至是承用。子雲啟宜改之，敕答曰：「此是主者守株，宜急改也。」仍使子雲撰定。敕曰：「郊廟歌辭，應須典誥大語，不得雜用子史文章淺言。而沈約所撰，亦多舛謬。」子雲作成，敕並施用。

子雲善草隸，為時楷法，自雲善效鍾元常、王逸少而微變字體。嘗答敕云：「臣昔不能拔賞，隨時所貴，規摹子敬，多歷年所。年二十六著晉史，至二王列傳，欲作論草隸法，言不盡意，遂不能成，略指論飛白一事而已。十許年，始見敕旨論書一卷，商略筆狀，洞澈字體，始變子敬，全范元常。逮爾以來，自覺功進。」其書跡雅為武帝所重，帝嘗論書曰：「筆力勁駿，心手相應，巧逾杜度，美過崔寔，當與元常並驅爭先。」其見賞如此。

出為東陽太守。百濟國使人至建鄴求書，逢子雲為郡，維舟將發。使人於渚次候之，望船三十許步，行拜行前。子雲遣問之，答曰：「侍中尺牘之美，遠流海外，今日所求，唯在名跡。」子雲乃為停船三日，書三十紙與之，獲金貨數百萬。性吝，自外答餉不書好紙，好事者重加賂遺，以要其答。

太清元年，復為侍中、國子祭酒。二年，侯景寇逼，子雲逃人間。三年，宮城失守，奔晉陵，餒卒於顯雲寺僧房，年六十三。所著晉書一百一十卷，東宮新記二十卷。

子特字世達，早知名，亦善草隸，時人比之衛恒、衛瓘。武帝嘗使特書，及奏，帝曰：「子敬之跡不及逸少，蕭特之書遂逼于父。」位太子舍人，海鹽令，坐事免。先子雲卒，遺啟簡文求為墓誌銘，帝為制銘焉。

子雲弟子暉字景光，少涉學，亦有文才。性恬靜，寡嗜欲，嘗預重雲殿聽制講三慧經，退為講賦奏之，甚見賞。卒于驃騎長史。


Chinese text: This work was published before January 1, 1923, and is in the
public domain worldwide because the author died at least 100 years ago.
