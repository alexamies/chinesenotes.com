梁本紀下第八

太宗簡文皇帝諱綱，字世贊，小字六通，武帝第三子，昭明太子母弟也。天監二年十月丁未，生於顯陽殿。五年，封晉安王。普通四年，累遷都督、雍州刺史。中大通三年，被征入朝，未至，而昭明太子謂左右曰：「我夢與晉安王對奕擾道，我以班劍授之，王還，當有此加乎。」四月，昭明太子薨。五月丙申，立晉安王為皇太子。七月乙亥，臨軒策拜。以修繕東宮，權居東府。四年九月，移還東宮。

太清三年，台城陷，太子坐永福省見侯景，神色自若，無懼容。五月丙辰，帝崩。辛巳，太子即皇帝位，大赦。癸未，追尊穆貴嬪為皇太后，追諡妃王氏為簡皇后。

六月丙戌，以南康王會理為司空。丁亥，立宣城王大器為皇太子。壬辰，立當陽公大心為尋陽郡王，石城公大款為江夏郡王，甯國公大臨為南海郡王，臨城公大連為南郡王，西豐公大春為安陸郡王，新淦公大成為山陽郡王，臨湘公大封為宜都郡王，高唐公大莊為新興郡王。

秋七月甲寅，廣州刺史元景仲謀應侯景，西江督護陳霸先攻之，景仲自殺。霸先迎定州刺史蕭勃為刺史。庚午，以司空南康王會理為兼尚書令。是月，九江大饑，人相食者十四五。

八月癸卯，征東大將軍、開府儀同三司、南徐州刺史蕭藻薨。丙午，侯景矯詔：「儀同三司位比正公，自今悉不加將軍，以為定準。」

冬十月丁未，地震。是月，百濟國遣使朝貢，見城寺荒蕪，哭于闕下。

大寶元年春正月辛亥朔，大赦，改元。丁巳，天雨黃沙。己未，西魏克安陸，執司州刺史柳仲禮，盡有漢東地。丙寅，月晝見於東方。癸酉，前江都令祖皓起義兵於廣陵。

二月癸未，侯景攻下廣陵，皓見害。乙巳，以尚書僕射王克為左僕射。丙午，侯景逼帝幸西州。

夏五月丙辰，東魏靜帝遜位於齊。庚午，開府儀同三司鄱陽王範薨。自春迄夏大旱，人相食，都下尤甚。

六月庚子，前司州刺史羊鴉仁自尚書省出奔江陵。

秋七月戊辰，賊行台任約寇江州，刺史尋陽王大心以州降之。

八月甲午，湘東王繹遣領軍將軍王僧辯逼郢州，邵陵王綸棄郢州走。

九月乙亥，侯景自進位相國，封二十郡為漢王。

冬十月乙未，景又逼帝幸西州曲宴，自加宇宙大將軍、都督六合諸軍事。立皇子大鈞為西陽郡王，大威為武甯郡王，大球為建安郡王，大昕為義安郡王，大摯為綏建郡王，大圜為樂梁郡王。壬寅，侯景害司空南康王會理。

十一月，任約進據西陽，分兵寇齊昌，執衡陽王獻送都下，害之。湘東王繹遣前甯州刺史徐文盛拒約，南郡王前中兵參軍張彪起義於會稽若邪山，攻破浙東諸縣。

二年春二月，邵陵王綸走至安陸董城，為魏所攻，見殺。

三月庚戌，魏文帝崩。

夏四月，侯景圍巴陵。

六月乙巳，解圍宵遁。

秋七月，景還至建鄴。

八月戊午，景遣偽衛尉卿彭雋、廂公王僧貴入殿，廢帝為晉安王。害皇太子大器、尋陽王大心、西陽王大鈞、武甯王大威、建安王大球、義安王大昕及尋陽王諸子二十餘人。矯為帝詔，以為次當支庶，宜歸正嫡，禪位於豫章王棟。使呂季略送詔，令帝寫之。帝書至「先皇念神器之重，思社稷之固，越升非次，遂主震方」，嗚咽不能自止，賊眾皆為掩泣。乃幽帝於永福省。棟即位，改元天正。使害南海王大臨于吳郡、南郡王大連于姑孰、安陸王大春於會稽、新興王大莊於京口。

冬十月壬寅，帝崩於永福省，時年四十九。賊偽諡曰明皇帝，廟稱高宗。明年三月己丑，王僧辯平侯景，率百官奉梓宮升廟堂。元帝追崇為簡文皇帝，廟號太宗。四月乙丑，葬莊陵。

帝幼而聰睿，六歲便能屬文，武帝弗之信，於前面試，帝攬筆立成文。武帝歎曰：「常以東阿為虛，今則信矣。」及長，器宇寬弘，未嘗見喜慍色，尊嚴若神。方頤豐下，須鬢如畫，直發委地，雙眉翠色。項毛左旋，連錢入背。手執玉如意，不相分辨。眄睞則目光燭人。讀書十行俱下，辭藻豔發，博綜群言，善談玄理。自十一便能親庶務，曆試藩政，所在稱美。性恭孝，居穆貴嬪憂，哀毀骨立，所坐席沾濕盡爛。在襄陽拜表侵魏，遣長史柳津、司馬董當門、壯武將軍杜懷寶、振遠將軍曹義宗等進軍克南陽、新野等都，拓地千餘里。

及居監撫，多所弘宥，文案簿領，纖豪必察。弘納文學之士，賞接無倦。嘗于玄圃述武帝所制五經講疏，聽者傾朝野。雅好賦詩，其自序云：「七歲有詩癖，長而不倦。」然帝文傷於輕靡，時號「宮體」。所著昭明太子傳五卷，諸王傳三十卷，禮大義二十卷，長春義記一百卷，法寶連璧三百卷，謝客文涇渭三卷，玉簡五十卷，光明符十二卷，易林十七卷，灶經二卷，沐浴經三卷，馬槊譜一卷，棋品五卷，彈棋譜一卷，新增白澤圖五卷，如意方十卷，文集一百卷，並行於世。

初即位，制年號將曰：「文明」，以外制強臣，取周易「內文明而外柔順。」之義。恐賊覺，乃改為大寶。雖在蒙塵，尚引諸儒論道說義，披尋墳史，未嘗暫釋。及見南康王會理誅，知不久，指所居殿謂舍人殷不害曰：「龐涓死此下。」又曰：「吾昨夢吞土，試思之。」不害曰：「昔重耳饋塊，卒反晉國，陛下所夢，將符是乎。」帝曰：「儻幽冥有征，冀斯言不妄。」

初，景納帝女溧陽公主，公主有美色，景惑之，妨于政事，王偉每以為言，景以告主，主出惡言。偉知之，懼見讒，乃謀廢帝而後間主。苦勸行殺，以絕眾心。廢後，王偉乃與彭雋、王修纂進觴於帝曰：「丞相以陛下幽憂既久，使臣上壽。」帝笑曰：「已禪帝位，何得言陛下？此壽酒將不盡此乎。」於是雋等並齎酒肴、曲項琵琶，與帝極飲。帝知將見殺，乃盡酣，謂曰：「不圖為樂，一至於斯。」既醉而寢，偉乃出，雋進土囊，王修纂坐上，乃崩。竟協於夢。偉撤戶扉為棺，遷殯於城北酒庫中。

帝自幽縶之後，賊乃撤內外侍衛，使突騎圍守，牆垣悉有枳棘。無復紙，乃書壁及板鄣為文。自序云：「有梁正士蘭陵蕭世贊，立身行道，終始若一，風雨如晦，雞鳴不已。弗欺暗室，豈況三光？數至於此，命也如何！」又為文數百篇。崩後，王偉觀之，惡其辭切，即使刮去。有隨偉入者，誦其連珠三首，詩四篇，絕句五篇，文並悽愴云。

世祖孝元皇帝諱繹，字世誠，小字七符，武帝第七子也。初，武帝夢眇目僧執香爐，稱托生王宮。既而帝母在采女次侍，始褰戶幔，有風回裾，武帝意感幸之。采女夢月墮懷中，遂孕。天監七年八月丁巳生帝，舉室中非常香，有紫胞之異。武帝奇之，因賜采女姓阮，進為修容。十三年，封湘東王。太清元年，累遷為鎮西將軍、都督、荊州刺史。

三年三月，侯景陷建鄴。四月，世子方等至自建鄴，知台城不守。帝命柵江陵城，周回七十里。鎮西長史王沖等拜箋請為太尉、都督中外諸軍事，承制主盟。帝不許，曰：「吾於天下不賤，甯俟都督之名；帝子之尊，何藉上臺之位。議者可斬。」投筆流淚。沖等重請，不從。又請為司空，以主諸侯，亦弗聽。乃開鎮西府，辟天下士。

是月，帝徵兵于湘州刺史河東王譽，譽拒命。尋上甲侯韶自建鄴至，宣三月十五日密詔，授帝位假黃鉞、大都督中外諸軍事、司徒、承制。於是立行台于南郡而置官司焉。

七月，遣世子方等討河東王譽，軍敗，死之。又遣鎮兵將軍鮑泉討譽。

九月乙卯，雍州刺史岳陽王察舉兵寇江陵，其將杜崱兄弟來降，察遁走。鮑泉攻湘州，未克；又遣左衛將軍王僧辯代將。

及簡文帝即位，改元為大寶元年。帝以簡文制於賊臣，卒不遵用。正月，使少子方晷質于魏，魏不受質而結為兄弟。

四月，克湘州，斬譽，湘州平。雍州刺史岳陽王察自稱梁王，蕃于魏，魏遣兵助伐襄陽。先是，邵陵王綸書已言凶事，秘之，以待湘州之捷。是月壬寅，始命陳瑩報武帝崩問，帝哭於正寢。

六月，江夏王大款、山陽王大成、宜都王大封自信安來奔。

九月辛酉，以前郢州刺史南平王恪為中衛將軍、尚書令、開府儀同三司。改封大款為臨川郡王，大成為桂陽郡王，大封為汝南郡王。

十一月甲子，南平王恪等奉箋進位相國，總百揆。帝不從。二年三月，侯景悉兵西上。

四月，景遣其將宋子仙、任約襲郢州，執刺史方諸。庚戌，領軍王僧辯屯師巴陵。

五月癸未，帝遣將胡僧佑、陸法和援巴陵。

六月，僧佑等擊破景將任約軍，禽約，景解圍宵遁。以王僧辯為征東將軍、開府儀同三司、尚書令，帥眾追景，所至皆捷。進圍郢州，獲賊將宋子仙等。

九月，盤盤國獻馴象。

十月辛丑朔，紫雲如蓋臨江陵城。是月，簡文帝崩，開府儀同三司王僧辯等奉表勸進。帝奉諱，大臨三日，百官縞素，答表不許。司空南平王恪率宗室，領軍將軍胡僧佑率群僚，江州別駕張佚率吏人，並奉箋勸進。帝固讓。

十一月乙亥，僧辯又奉表勸進，又不從。時巨寇尚存，帝未欲即位，而四方表勸，前後相屬，乃下令斷表。

承聖元年二月，王僧辯眾軍發自尋陽，帝馳檄四方，購獲景及逆者，封萬戶開國公，絹布五萬疋。

三月，僧辯等平景，傳首江陵。戊子，以賊平告明堂、太社。己丑，僧辯等又表勸進曰：

眾軍以今月戊子，總集建康，賊景鳥伏獸窮，頻擊頻挫，奸竭詐盡，深溝自固。臣等分勒武旅，百道同趨，突騎短兵，犀函鐵楯，結隊千群，持戟百萬，止紂七步，圍項三重，轟然大潰，群凶四滅。京師少長，俱稱萬歲。長安酒食，于此價高。九縣雲開，六合清朗，矧伊黔首，誰不載躍。

伏惟陛下咀痛茹哀，嬰憤忍酷。自紫庭絳闕，胡塵四起，壖垣好畤，冀馬雲屯，泣血臨兵，嘗膽誓眾。而吳、楚一家，方與七國俱反，管、蔡流言，又以三監作亂。西涼義眾，阻秦塞而不通，并州遺黎，跨飛狐而見絕。豺狼當路，非止一人，鯨鯢不梟，倏焉五載。英武克振，怨恥並雪，永尋霜露，伊何可勝。臣等輒依故實，奉修社廟，使者持節，分告園陵。嗣後升遐，龍輴未殯，承華掩曜，梓宮莫測。並即隨由備辦，禮具凶荒，四海同哀，六軍袒哭。聖情孝友，理當感慟。

日者，百司嶽牧，仰祈宸鑒，以錫珪之功，既歸有道，當璧之禮，允屬聖明。而優詔謙沖，杳然凝邈，飛龍可躋，而幹爻在四，帝閽雲叫，而閶闔未開。謳歌再馳，是用翹首。所以越人固執，熏丹穴以求君，周人樂推，踰岐山而事主。漢王不即位，無以貴功臣，光武止蕭王，豈謂紹宗廟。黃帝游於襄城，尚訪御人之道，放勳寂于姑射，猶使鐏俎有歸。伊此儻來，豈聖人所欲，帝王所應，不獲已而然。伏讀璽書，尋諷制旨，領懷物外，未奉慈衷。陛下日角龍顏之姿，表于徇齊之日，彤雲素靈之瑞，基於應物之初。博學則大哉無所與名，深言則曄乎文章之觀。忠為令德，孝實動天。加以英威茂略，雄圖武算，指麾則丹浦不戰，顧眄則阪泉自蕩。地維絕而重紐，天柱傾而更植。鑿河津于孟門，百川復啟；補穹儀以五石，萬物再生。縱陛下拂袗衣而游廣成，登龕山而去東土，群臣安得仰訴，兆庶何所歸仁。況郊祀配天，罍篚禮曠，齋宮清廟，匏竹不陳。仰望鸞輿，匪朝伊夕，瞻言法駕，載渴且饑。豈可久稽眾議，有曠彝則。舊邦凱復，函、洛已平，高奴、櫟陽，宮館雖毀；濁河清渭，佳氣猶存。皋門有伉，甘泉四敞，土圭測景，仙人承露。斯蓋九州之赤縣，六合之樞機。博士捧圖書而稍還，太常定禮儀其已立，豈得不揚清警而赴名都，具玉鑾而旋正寢。昔東周既遷，鎬京遂其不復，長安一亂，郟、洛永以為居。夏後以萬國朝諸侯，文王以六州匡天下，方之跡基百里，劍仗三尺，以殘楚之地，抗拒六戎，一旅之卒，翦夷三叛，坦然大定，禦輦東歸。解五牛于冀州，秣六馬於譙郡，緬求前古，其可得歟？對揚天命，無所讓德，有理存焉，敢重祈奏。帝尚未從。辛卯，宣猛將軍朱買臣奉帝密旨，害豫章王棟及其二弟橋、樛。

四月乙巳，益州刺史、新除假黃鉞、太尉武陵王紀僭位於蜀，年號天正。帝遣兼司空蕭泰、祠部尚書樂子雲拜謁塋陵，修復社廟。丁巳，下令解嚴。

五月庚午，司空南平王恪及宗室王侯、大都督王僧辯等，復拜表上尊號。帝猶固讓。甲申，以開府儀同三司、江州刺史王僧辯為司徒。乙酉，斬賊左僕射王偉、尚書呂季略、少府卿周石珍、舍人嚴亶於江陵市，乃下令赦境內。齊將潘樂、辛術等攻秦郡，王僧辯遣將杜崱帥眾拒之。以陳霸先為征北大將軍、開府儀同三司、徐州刺史。齊人賀平侯景。

八月，武陵王紀率巴、蜀之眾東下，遣護軍將軍陸法和屯巴峽以拒之。

九月甲戌，司空南平王恪薨。

十月乙未，前梁州刺史蕭循自魏至江陵，以為平北將軍、開府儀同三司。戊申，執湘州刺史王琳于殿內。庚戌，琳長史陸納及其將潘烏累等舉兵反，攻陷湘州。是月，四方征鎮王公卿士復勸進表，三上，乃許之。

冬十一月丙子，皇帝即位于江陵，改太清六年為承聖元年。逋租宿責，並許弘宥。孝子順孫，悉皆賜爵。長徒鎖士，特加原宥。禁錮奪勞，一皆曠蕩。是日，帝不升正殿，公卿陪列而已。時有兩日俱見。己卯，立王太子方矩為皇太子，改名元良。立皇子方智為晉安郡王，方略為始安郡王。追尊所生妣阮修容為文宣太后。改諡忠壯太子為武烈太子，封武烈子莊為永嘉王。是月，陸納遣將軍潘烏累等破衡州刺史丁道貴於淥口，道貴走零陵。十二月，陸納分兵襲巴陸，湘州刺史蕭循擊走之。天門山獲野人，出山三日而死。星隕吳郡。淮南有野象數百，壞人室廬。宣城郡猛獸暴食人。

是歲，魏廢帝元年。

二年春正月乙丑，詔王僧辯討陸納。戊寅，以吏部尚書王褒為尚書右僕射。己卯，江夏宮南門鑰牡飛。

三月庚寅，有兩龍見湘州西江。

夏五月甲申，魏大將尉遲迥進兵逼巴西，潼州刺史楊幹運以城納迥。己丑，武陵王紀軍至西陵。

六月乙卯，王僧辯平湘州。

秋七月，武陵王紀眾大潰，見殺。

八月戊戌，尉遲迥平蜀。九月，齊遣郭元建及將邢杲遠、步大汗薩、東方老帥眾頓合肥。冬十一月辛酉，僧辯留鎮姑孰，豫州刺史侯瑱據東關壘，征吳興太守裴之橫帥眾繼之。戊戌，以尚書右僕射王褒為左僕射，湘東太守張綰為右僕射。

十二月，宿預土人東方光據城歸化，齊江西州郡皆起兵應之。

三年春正月，魏帝為相安定公所廢，而立齊王廓，是為恭帝元年。

三月，主衣庫見黑蛇長丈許，數十小蛇隨之，舉頭高丈餘南望，俄失所在。帝又與宮人幸玄洲苑，復見大蛇盤屈於前，群小蛇遶之，並黑色。帝惡之，宮人曰：「此非怪也，恐是錢龍。」帝敕所司即日取數千萬錢鎮於蛇處以厭之。因設法會，赦囚徒，振窮乏，退居棲心省。又有蛇從屋墮落帝帽上，忽然便失。又龍光殿上所禦肩輿復見小蛇縈屈輿中，以頭駕夾膝前金龍頭上，見人走去，逐之不及。城濠中龍騰出，煥爛五色，竦躍入雲，六七小龍相隨飛去。群魚騰躍，墜死于陸道。龍處為窟若數百斛圌。舊大城上常有紫氣，至是稍復消歇。甲辰，以司徒王僧辯為太尉、車騎大將軍。戊申，以護軍將軍、郢州刺史陸法和為司徒。

夏四月癸酉，以征北大將軍、開府儀同三司陳霸先為司空。

六月癸未，有黑氣如龍見於殿內。

秋九月辛卯，帝于龍光殿述老子義。先是，魏使宇文仁恕來聘，齊使又至江陵，帝接仁恕有闕，魏相安定公憾焉。乙巳，使柱國萬紐於謹來攻。

冬十月丙寅，魏軍至襄陽，梁王蕭察率眾會之。丁卯，停講，內外戒嚴，輿駕出行城柵，大風拔木。丙子，續講，百僚戎服以聽。詔征王僧辯。

十一月甲申，幸津陽門講武，置南北兩城主。帝親觀閱，風雨總集，部分未交，旗幟飄亂，帝趣駕而回，無復次序。風雨隨息，眾竊驚焉。乙酉，以領軍胡僧佑為都督城東城北諸軍事，右僕射張綰為副；左僕射王褒都督城西城南諸軍事，直殿省元景亮為副。丁亥，魏軍至柵下。丙申，征廣州刺史王琳入援。丁酉，大風，城內火燒居人數千家。以為失在婦人，斬首屍之。是日，帝猶賦詩無廢。以胡僧佑為開府儀同三司。庚子，信州刺史徐世譜、晉安王司馬任約軍次馬頭岸。是夜，有流星墜城中，帝援蓍筮之，卦成，取龜式驗之，因抵於地曰：「吾若死此下，豈非命乎？」因裂帛為書催僧辯曰：「吾忍死待公，可以至矣。」戊申，胡僧佑、朱買臣等出戰，買臣敗績。辛亥，魏軍大攻，帝出枇杷門親臨陣督戰。僧佑中流矢薨，軍敗，反者斬西門守卒以納魏軍。帝見執，如梁王蕭察營，甚見詰辱。他日，乃見魏僕射長孫儉，譎儉云：「埋金千斤於城內，欲以相贈。」儉乃將帝入城，帝因述察相辱狀，謂儉曰：「向聊相譎，欲言耳；豈有天子自埋金乎？」儉乃留帝於主衣庫。

十二月丙辰，徐世譜、任約退戍巴陵。辛未，魏人戕帝。

明年四月，梁王方智承制，追尊為元皇帝，廟號世祖。帝聰悟俊朗，天才英發，出言為論，音響若鍾。年五六歲，武帝嘗問所讀書，對曰：「能誦曲禮。」武帝使誦之，即誦上篇。左右莫不驚歎。初生患眼，醫療必增，武帝自下意療之，遂盲一目。乃憶先夢，彌加湣愛。及長好學，博極群書。武帝嘗問曰：「孫策在江東，于時年幾？」答曰：「十七。」武帝曰：「正是汝年。」

帝性不好聲色，頗慕高名，為荊州刺史，起州學宣尼廟。嘗置儒林參軍一人，勸學從事二人，生三十人，加廩餼。帝工書善畫，自圖宣尼像，為之贊而書之，時人謂之三絕。與裴子野、劉顯、蕭子雲、張纘及當時才秀為布衣交。常自比諸葛亮、桓溫，惟纘許焉。

性好矯飾，多猜忌，於名無所假人。微有勝己者，必加毀害。帝姑義興昭長公主子王銓兄弟八九人有盛名。帝妒害其美，遂改寵姬王氏兄王珩名琳以同其父名。忌劉之遴學，使人鴆之。如此者甚眾，雖骨肉亦遍被其禍。始居文宣太后憂，依丁蘭作木母。及武帝崩，秘喪逾年，乃發凶問，方刻檀為像，置於百福殿內，事之甚謹。朝夕進蔬食，動靜必啟聞，跡其虛矯如此。性愛書籍，既患目，多不自執卷，置讀書左右，番次上直，晝夜為常，略無休已，雖睡，卷猶不釋。五人各伺一更，恒致達曉。常眠熟大鼾，左右有睡，讀失次第，或偷卷度紙。帝必驚覺，更令追讀，加以檟楚。雖戎略殷湊，機務繁多，軍書羽檄，文章詔誥，點毫便就，殆不遊手。常曰：「我韜于文士，愧于武夫。」論者以為得言。

始在尋陽，夢人曰：「天下將亂，王必維之。」又背生黑子，巫媼見曰：「此大貴不可言。」初，武帝敕賀革為帝府諮議，使講三禮。革西上，意甚不悅，過別御史中丞江革。江革告之曰：「吾嘗夢主上遍見諸子，至湘東王，脫帽授之。此人後必當璧，卿其行乎。」革頷之。及太清之禍，遂膺歸運。

自侯景之難，州郡太半入魏，自巴陵以下至建康，緣以長江為限。荊州界北盡武寧，西拒峽口；自嶺以南，復為蕭勃所據。文軌所同，千里而近，人戶著籍，不盈三萬。中興之盛，盡於是矣。

武陵之平，議者欲因其舟艦遷都建鄴，宗懍、黃羅漢皆楚人，不願移，帝及胡僧佑亦俱未欲動。僕射王褒、左戶尚書周弘正驟言即楚非便。宗懍及御史中丞劉懿以為建鄴王氣已盡，且渚宮洲已滿百，於是乃留。尋而歲星在井，熒惑守心，帝觀之慨然而謂朝臣文武曰：「吾觀玄象，將恐有賊。但吉凶在我，運數由天，避之何益？」及魏軍逼，閽人朱買臣按劍進曰：「惟有斬宗懍、黃羅漢，可以謝天下。」帝曰：「曩實吾意，宗、黃何罪。」二人退入于人中。

及魏人燒柵，買臣、謝答仁勸帝乘暗潰圍出就任約。帝素不便馳馬，曰：「事必無成，徒增辱耳。」答仁又求自扶，帝以問僕射王褒。褒曰：「答仁，侯景之黨，豈是可信？成彼之勳，不如降也。」乃聚圖書十餘萬卷盡燒之。答仁又請守子城，收兵可得五千人。帝然之，即授城內大都督，以帝鼓吹給之，配以公主。既而又召王褒謀之，答仁請入不得，歐血而去。遂使皇太子、王褒出質請降。有頃，黃門郎裴政犯門而出。帝乘白馬素衣出東門，抽劍擊闔曰：「蕭世誠一至此乎！」魏師至凡二十八日，徵兵四方，未至而城見克。

在幽逼，求酒飲之，制詩四絕。其一曰：「南風且絕唱，西陵最可悲，今日還蒿裏，終非封禪時。」其二曰：「人世逢百六，天道異貞恒，何言異螻蟻，一旦損從鵬。」其三曰：「松風侵曉哀，霜雰當夜來，寂寥千載後，誰畏軒轅台。」其四曰：「夜長無歲月，安知秋與春？原陵五樹杏，空得動耕人。」梁王察遣尚書傅准監行刑，帝謂之曰：「卿幸為我宣行。」准捧詩，流淚不能禁，進土囊而殞之。梁王察使以布帊纏屍，斂以蒲席，束以白茅，以車一乘，葬于津陽門外。湣懷太子元良及始安王方略等，皆見害。徐世譜、任約自馬頭走巴陵。約後降于齊。將軍裴畿、畿弟機並被害。謝答仁三人相抱，俱見屠。汝南王大封、尚書左僕射王褒以下，並為俘以歸長安。乃選百姓男女數萬口，分為奴婢，小弱者皆殺之。

帝於伎術無所不該，嘗不得南信，筮之，遇剝之艮。曰：「南信已至，今當遣左右季心往看」。果如所說，賓客咸驚其妙。凡所占決皆然。初從劉景受相術，因訊以年，答曰：「未至五十，當有小厄，禳之可免。」帝自勉曰：「苟有期會，禳之何益？」灨敘四十七矣。特多禁忌，牆壁崩倒，屋宇傾頹，年月不便，終不修改。庭草蕪沒，令鞭去之，其慎護如此。

著孝德傳、忠臣傳各三十卷，丹陽尹傳十卷，注漢書一百十五卷，周易講疏十卷，內典博要百卷，連山三十卷、詞林三卷，玉韜、金樓子、補闕子各十卷，老子講疏四卷，懷舊傳二卷，古今全德志、荊南地記、貢職圖、古今同姓名錄一卷，筮經十二卷，式贊三卷，文集五十卷。

初，承聖二年三月，有二龍自南郡城西升天，百姓聚觀，五采分明。江陵故老竊相泣曰：「昔年龍出建康淮，而天下大亂，今復有焉，禍至無日矣。」帝聞而惡之，踰年而遘禍。又江陵先有九十九洲，古老相承云：「洲滿百，當出天子。」桓玄之為荊州刺史，內懷篡逆之心，乃遣鑿破一洲，以應百數。隨而崩散，竟無所成。宋文帝為宜都王，在藩，一洲自立，俄而文帝纂統。後遇元凶之禍，此洲還沒。太清末，枝江楊之閣浦復生一洲，群公上疏稱慶，明年而帝即位。承聖末，其洲與大岸相通，惟九十九云。

敬皇帝諱方智，字慧相，小字法真，元帝第九子也。太清三年，封興梁侯。

承聖元年，封晉安郡王。二年，出為江州刺史。三年十一月，魏克江陵，太尉王僧辯、司空陳霸先定議，以帝為梁王、太宰、承制。

四年二月癸丑，于江州奉迎至建鄴，入居朝堂。以太尉王僧辯為中書監、錄尚書、驃騎大將軍、都督中外諸軍事，加司空陳霸先班劍二十人。以湘州刺史蕭循為太尉，廣州刺史蕭勃為司徒。

三月，齊遣其上党王高渙送貞陽侯蕭明來主梁嗣，至東關，遣吳興太守裴之橫拒之。與戰，敗績，死之。

四月，司徒陸法和以郢州附齊，遣江州刺史侯瑱討之。

七月辛丑，僧辯納貞陽侯蕭明，自採石濟江。甲辰，入建鄴。丙午，即偽位。年號天成，以帝為皇太子。司空陳霸先襲殺王僧辯，黜蕭明而奉帝焉。

紹泰元年秋九月丙午，皇帝即位。冬十月己巳，大赦，改元。以貞陽侯蕭明為司徒，封建安郡公。壬子，加司空陳霸先尚書令、都督中外諸軍事。震州刺史杜龕舉兵，攻信武將軍陳蒨于長城，義興太守韋載應之。癸丑，以太尉蕭循為太保，以司徒蕭明為太傅，司徒蕭勃為太尉，以鎮南將軍王琳為車騎將軍、開府儀同三司。戊午，尊所生夏貴妃為皇太后，立妃王氏為皇后。辛未，司空陳霸先東討韋載，降之。丙子，南豫州刺史任約、譙秦二州刺史徐嗣徽舉兵據石頭反。

十一月庚辰，齊安州刺史翟子崇、楚州刺史劉仕榮、淮州刺史柳達摩率眾赴任約，入石頭。

十二月庚戌，任約、徐嗣徽等至採石迎齊援。丙辰，遣猛烈將軍侯安都于江寧邀擊，敗之，約、嗣徽等奔江西。庚申，翟子崇等降，並放還北。

太平元年春正月戊寅，大赦。追贈諡簡文帝諸子。封故永安侯確子後為邵陵王，奉攜王后。癸未，震州刺史杜龕降，詔賜死，赦吳興郡。己亥，乙太保宜豐侯蕭循襲封鄱陽王。東揚州刺史張彪圍臨海太守王懷振於剡岩。

二月庚戌，遣周文育、陳蒨襲會稽討彪，彪敗走。以中衛將軍臨川王大款即本號開府儀同三司。丙辰，若邪村人斬張彪，傳首建鄴，赦東揚州。甲子，以東土經杜龕、張彪之亂，遣大使巡省。是月，齊人來聘，使侍中王廓報聘。

三月壬午，班下遠近，並雜用今古錢。戊戌，齊將蕭軌出柵口，向梁山，陳霸先大敗之。

夏四月壬申，侯安都輕兵襲齊行台司馬恭于曆陽，大破之。

五月癸未，太傅建安公蕭明薨。庚寅，齊軍水步入丹陽縣，內外纂嚴。

六月壬子，齊軍至玄武湖西北。乙卯，陳霸先大破齊軍。

戊午，大赦。辛酉，解嚴。

秋七月丙子，司空陳霸先進位司徒。丁亥，以開府儀同三司侯瑱為司空。

八月己酉，太保鄱陽王循薨。

九月壬寅，大赦，改元。司徒陳霸先進位丞相、錄尚書事，改封義興郡公。加中權將軍王衝開府儀同三司，以吏部尚書王通為尚書右僕射。

冬十月乙亥，魏相安定公薨。

十一月，起雲龍、神武門。

十二月壬申，進太尉蕭勃為太保。甲午，封前壽昌令劉叡為汝陰王，前鎮西法曹行參軍蕭沇為巴陵王，奉宋、齊二代後。庚子，魏恭帝遜位於周。二年春正月壬寅，詔求魯國孔氏族為奉聖侯，並繕廟堂，供備祀典。又詔諸州各置中正。舊放舉選，不得輒承單狀序官，皆須中正押上，然後量授。其選中正，每求耆德該悉，以他官領之。以開府儀同三司王琳為司空，以尚書右僕射王通為左僕射。

二月庚午，遣領軍將軍徐度入東關。太保、廣州刺史蕭勃舉兵反，詔平西將軍周文育、平南將軍侯安都等南討。戊子，徐度至合肥，燒齊船舶三千艘。癸巳，周文育軍于巴山，獲蕭勃偽帥歐陽頠。

三月甲寅，德州刺史陳法武、前衡州刺史譚遠于始興攻殺蕭勃。夏四月癸酉，曲赦江、廣、衡三州，並督內為賊所拘逼者。己卯，鑄四柱錢，一當二十。齊遣使通和。壬辰，改四柱錢，一當十。丙申，復閉細錢。

五月乙巳，平西將軍周文育進號鎮南將軍，平南將軍侯安都進號鎮北將軍，並開府儀同三司。戊辰，余孝頃遣使詣丞相府求降。

秋八月，加丞相陳霸先殊禮。

九月，周塚宰宇文護殺閔帝。丞相陳霸先改授相國，封陳國公。

冬十月戊辰，進陳國公爵為王。辛未，帝遜位於陳。陳受命，奉帝為江陰王，薨于外邸，時年十六，追諡敬皇帝。

論曰：帝王之位，天下之重職，文武之道，守國所常遵。其於行用，義均水火，相資則可，專任成亂。觀夫有梁諸帝，皆一之而已。簡文文明之姿，稟乎天授，粵自支庶，入居明兩，經國之算，其道弗聞。宮體所傳，且變朝野，雖主虛號，何救滅亡。元帝居勢勝之地，啟中興之業，既雪讎恥，且應天人。而內積猜忍，外崇矯飾，攀號之節，忍酷於踰年；定省之制，申情於木偶。竟而雍州引寇，釁起河東之戮，益部親尋，事習邵陵之窘。悖辭屈於僧辯，殘虐極於圓正，不義不昵，若斯之甚。而復謀無經遠，心勞志大，近舍宗國，遠迫強鄰，外弛藩籬，內崇講肆，卒於溘至戕隕，方追始皇之跡，雖復文籍滿腹，何救社廟之墟。曆觀書契以來，蓋亦廢興代有，未見三葉遘湣，頓若蕭宗之酷。敬皇以此沖年，當斯頹運，將不高揖，其可得乎。初，武帝末年，都下用錢，每百皆除其九，謂為九佰，竟而有侯景之亂。及江陵將覆，每百復除六文，稱為六佰。識者以為九者陽九，六者百六，蓋符歷數，非人事也。

善乎鄭文貞公論之曰：高祖固天攸縱，聰明稽古，道亞生知，學為博物，允文允武，多藝多才。爰自諸生，有不羈之度，屬昏凶肆虐，天倫及禍，糾合義旅，將雪家冤。曰紂可伐，不期而會，龍躍樊、漢，電擊湘、郢。翦離德如振槁，取獨夫如拾遺，其雄才大略，固無得而稱矣。既縣白旗之首，方應皇天之眷，布德施惠，悅近來遠。開蕩蕩之王道，革靡靡之商俗。大修文教，盛飾禮容，鼓扇玄風，闡揚儒業。介胄仁義，折沖尊俎，聲振寰宇，澤流遐裔，干戈載戢，凡數十年，濟濟焉，洋洋焉，魏、晉以來，未有若斯之盛也。然不能息末敦本，斲雕為樸，慕名好事，崇尚浮華，抑揚孔、墨，流連釋、老。或終夜不寢，或日旰不食，非弘道以利物，惟飾智以驚愚。且心未遺榮，虛廁蒼頭之伍，高談脫屣，終戀黃屋之尊。夫人之大欲，在乎飲食男女，至於軒冕殿堂，非有切身之急。高祖屏除嗜欲，眷戀軒冕，得其所難，而滯于所易，可謂神有所不達，智有所不通矣。逮夫精華稍竭，鳳德已衰，惑於聽受，權在奸佞，儲後百辟，莫能盡言。險躁之心，暮年逾甚，見利而動，愎諫違卜。開門揖盜，棄好即讎，釁起蕭牆，禍成戎、羯，身殞非命，災被億兆。衣冠斃鋒鏑之下，老幼粉戎馬之足，瞻彼黍離，痛深周廟；永言麥秀，悲甚殷墟。自古以安為危，既成而敗，顛覆之速，書契所未聞也。易曰：「天之所助者順，人之所助者信。」高祖之遇斯屯剝，不得其死，蓋動而之險，不由信順，失天人之助，其能免於此乎。太宗敏叡過人，神采秀髮，多聞博達，富贍詞藻。然文豔用寡，華而不實，體窮淫麗，義罕疏通，哀思之音，遂移風俗，以此而貞萬國，異乎周誦、漢莊矣。我生不辰，載離多難，桀逆構扇，巨猾滔天，始同牖裏之拘，終類望夷之禍，悠悠蒼昊，其可問哉。昔國步初屯，兵纏魏闕，群後釋位，投袂勤王。元帝以磐石之宗，受分陝之任，屬君親之難，居連率之長，不能撫劍嘗膽，枕戈泣血，躬先士卒，致命前驅。遂乃擁眾逡巡，內懷觖望，坐觀國變，以為身幸。不急莽、卓之誅，先行昆弟之戮。又沈猜忍酷，多行無禮，騁智辯以飾非，肆忿戾以害物，爪牙重將，心膂謀臣，或顧眄以就拘囚，或一言而及葅醢，朝之君子，相顧懍然。自謂安若泰山，算無遺策，怵於邪說，即安荊楚。雖元惡克翦，社稷未寧，而西鄰責言，禍敗旋及，斯乃上靈降鑒，此焉假手，天道人事，其可誣乎。其篤志藝文，采浮華而棄忠信，戎昭果毅，先骨肉而後寇讎。口誦六經，心通百氏，有仲尼之學，有公旦之才，適足以益其驕矜，增其禍患，何補金陵之覆沒 ，何救江陵之滅亡哉！敬帝遭家不造，紹茲屯運，征伐有所自出，政刑不由於己。時無伊、霍之輔，焉得不為高讓歟。


Chinese text: This work was published before January 1, 1923, and is in the
public domain worldwide because the author died at least 100 years ago.
