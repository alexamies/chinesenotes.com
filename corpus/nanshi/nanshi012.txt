梁文獻張皇后　武德郗皇后　武丁貴嬪　武阮修容　簡文王皇后　元徐妃　敬夏太后　敬王皇后　陳武宣章皇后　文沈皇后　廢帝王皇后　宣柳皇后　後主沈皇后
南朝梁
梁文獻張皇后諱尚柔，范陽方城人也。父穆之娶文帝從姑而生后。后以宋元嘉中嬪於文帝，生長沙宣武王懿、永陽昭王敷，次生武帝。方孕，忽見庭前昌蒲花，光采非常，驚報，侍者皆云不見。后曰：「常聞見昌蒲花者當富貴。」因取吞之，是月生武帝。將產之夕，后見庭內若有衣冠陪列焉。次生衡陽宣王暢、義興昭長公主令嫕。后宋泰始七年殂於秣陵縣同夏里舍，葬晉陵武進縣東城里山。

天監元年五月甲辰，追上尊號為皇后，諡曰獻。

穆之字思靜，晉司空華六世孫也。少方雅，有識鑒。初為員外散騎侍郎，深被始興王浚引納。穆之鑒其禍萌，求為交址太守，政有異績。宋文帝將以為交州刺史，會病卒。子弘籍字真藝，齊初為鎮西參軍，卒於官。梁武踐阼，追贈穆之光祿大夫，加金章紫綬。贈弘籍廷尉卿。弘籍無子，從父弟弘策以子纘嗣，別有傳。

武德郗皇后諱徽，高平金鄉人也。祖紹，宋國子祭酒、領東海王師。父曄，太子舍人，早卒。后母宋文帝女尋陽公主也，方娠，夢當生貴子。及后生，有赤光照室，器物盡明，家人怪之。巫言此女光高，將有所妨，乃于水濱祓除之。

后幼明慧，善隸書，讀史傳。女工之事，無不閑習。宋後廢帝將納為后，齊初，安陸王緬又欲結婚，郗氏並辭以女疾，乃止。齊建元末，嬪于武帝，生永興公主玉姚、永世公主玉婉、永康公主玉嬛。及武帝為雍州刺史，殂于襄陽官舍，年三十二。其年歸葬南徐州南東海武進縣東城裏山。中興二年，武帝為梁公，齊帝詔贈后為梁公妃。及武帝踐阼，追崇為皇后，諡曰德。陵曰修陵。后父曄，贈金紫光祿大夫。

后酷妒忌，及終，化為龍入于後宮井，通夢於帝。或見形，光彩照灼。帝體將不安，龍輒激水騰湧。于露井上為殿，衣服委積，常置銀鹿盧金瓶灌百味以祀之。故帝卒不置后。

武丁貴嬪諱令光，譙國人也。祖父從官襄陽，因居沔北五女村，寓於劉惠明廡下。貴嬪生於樊城，初產有神光之異，紫氣滿室，故以「光」為名。相者云：「當大貴」。少時與鄰女月下紡績，諸女並患蚊蚋，而貴嬪弗之覺也。鄉人魏益德將娉之，未及成，而武帝鎮樊城，嘗登樓以望，見漢濱五采如龍，下有女子擘絖，則貴嬪也。又丁氏因人以相者言聞之於帝，帝贈以金環，納之，時年十四。貴嬪生而有赤志在左臂，療之不滅；又體多疣子，至是無何並失所在。德后酷忌，遇貴嬪無道，使日舂五斛，舂每中程，若有助者，被遇雖嚴，益小心祗敬。嘗於供養經案側，髣佛若見神人，心獨異之。

天監元年五月，有司奏為貴人，未拜；其年八月，又奏為貴嬪，居顯陽殿。及太子定位，有司奏曰：「皇太子副貳宸極，率土咸執吏禮。既盡禮皇儲，則所生不容無敬。王侯妃主常得通信問者，及六宮三夫人雖與貴嬪同列，並應以敬皇太子之禮敬貴嬪。宋元嘉中，始興、武陵國臣並以吏敬敬王所生潘淑妃、路淑媛。貴嬪于宮臣雖非小君，其義不異，與宋泰豫朝議百官以吏敬敬帝所生，事義政同。謂宮僚施敬，宜同吏禮，詣神獸門奉箋致謁，年節稱慶，亦同如此。且儲妃作配，率由盛則，以婦踰姑，彌乖從序，謂貴嬪典章，一與太子不異。」於是貴嬪備典章禮數，同乎太子，言則稱令。

貴嬪性仁恕，及居宮接馭，自下皆得其歡心。不好華飾，器服無珍麗。未嘗為親戚私謁。及武帝弘佛教，貴嬪長進蔬膳。受戒日，甘露降於殿前，方一丈五尺。帝所立經義，皆得其指歸，尤精淨名經。普通七年十一月庚辰，薨，移殯於東宮臨雲殿，時年四十二。詔吏部郎張纘為哀冊文，有司奏諡曰穆，葬甯陵，祔於小廟。簡文即位，追崇曰太后。

貴嬪父道遷，天監初，為曆陽太守。廬陵威王之生，武帝謂之曰：「賢女復育一男。」答曰：「莫道豬狗子。」世人以為笑。後位兗州刺史、宣城太守。

文宣阮太后諱令嬴，會稽余姚人也。本姓石。初，齊始安王遙光納焉。遙光敗，入東昏宮。建康城平，為武帝采女。在孕，夢龍罩其床。天監七年八月，生元帝于後宮。是日大赦。尋拜為修容，賜姓阮氏。嘗隨元帝出藩。大同九年六月，薨于江州正寢，時年六十七。其年十一月，歸葬江寧縣通望山，諡曰宣。元帝即位，有司奏追崇為文宣太后，還祔小廟。

承聖二年，追贈太后父齊故奉朝請石靈寶散騎常侍、左衛將軍、封武康縣侯，母陳氏武康侯夫人。

簡文王皇后諱靈賓，琅邪臨沂人也。祖儉，齊太尉、南昌文憲公。父騫，金紫光祿大夫、南昌安侯。后幼而柔明，叔父暕見之曰：「吾家女師也。」天監十一年，拜晉安王妃。生哀太子大器、南郡王大連、長山公主妙挈。大通三年十月，拜皇太子妃。太清三年三月，薨於永福省，時年四十五。其年，簡文即位，追崇為皇后，諡曰簡。大寶元年九月，葬莊陵。

元帝徐妃諱昭佩，東海郯人也。祖孝嗣，齊太尉、枝江文忠公。父緄，侍中、信武將軍。妃以天監十六年十二月拜湘東王妃，生世子方等、益昌公主含貞。妃無容質，不見禮，帝三二年一入房。妃以帝眇一目，每知帝將至，必為半面妝以俟，帝見則大怒而出。妃性嗜酒，多洪醉，帝還房，必吐衣中。與荊州後堂瑤光寺智遠道人私通。酷妒忌，見無寵之妾，便交杯接坐。才覺有娠者，即手加刀刃。帝左右暨季江有姿容，又與淫通。季江每歎曰：「柏直狗雖老猶能獵，蕭溧陽馬雖老猶駿，徐娘雖老猶尚多情。」時有賀徽者美色，妃要之於普賢尼寺，書白角枕為詩相贈答。既而貞惠世子方諸母王氏寵愛，未幾而終，元帝歸咎於妃；及方等死，愈見疾。太清三年，遂逼令自殺。妃知不免，乃透井死。帝以屍還徐氏，謂之出妻。葬江陵瓦官寺。帝制金樓子述其淫行。初，妃嫁夕，車至西州，而疾風大起，髮屋折木。無何，雪霰交下，帷簾皆白。及長還之日，又大雷震西州聽事兩柱俱碎。帝以為不祥，后果不終婦道。

敬夏太后，會稽人也。普通中，納于湘東王宮，生敬帝。承聖元年冬，拜晉安王國太妃。紹泰元年，尊為太后。明年冬，降為江陰國太妃。

敬王皇后，琅邪臨沂人也。承聖元年十一月，拜晉安王妃。紹泰元年十月，拜皇后。明年，降為江陰王妃。父僉自有傳。

南朝陳
陳武宣章皇后，諱要兒，吳興烏程人。本姓鈕，父景明為章氏所養，因改姓焉。后母蘇，嘗遇道士以小龜遺己，光采五色，曰：「三年有征」。及期，后生，紫光照室，因失龜所在。后少聰慧，美容儀，手爪長五寸，色並紅白。每有期功之服，則一爪先折。武帝先娶同郡錢仲方女，早卒，後乃聘后。后善書計，能誦詩及楚辭。帝為長城縣公，后拜夫人。永定元年，立為皇后。追贈后父梁散騎侍郎景明特進、金紫光祿大夫，加金章紫綬。拜后母蘇安吉縣君。二年，安吉君卒，與后父葬吳興。明年，追封后父為廣德縣侯，諡曰溫。

武帝崩，后與中書舍人蔡景曆定計，秘不發喪。時衡陽獻王昌未至，召文帝。及即位，尊后為皇太后，宮曰慈訓。廢帝即位，后為太皇太后。

光大二年，后下令黜廢帝為臨海王，命宣帝嗣立。太建元年，復為皇太后。二年三月丙申，崩於紫極殿，時年六十五。遺令喪事並從儉約，諸饋奠不用牲牢。其年四月，群臣上諡曰宣，祔葬萬安陵。

后親屬無在朝者，唯本族兄鈕洽官至中散大夫。

文沈皇后諱妙容，吳興武康人也。父法深，梁安前中錄事參軍。后年十歲余，以梁大同中歸於文帝。武帝之討侯景，文帝時在吳興，及后並被收，景平，乃獲免。武帝踐阼，后為臨川王妃。文帝即位，為皇后。追贈后父法深光祿大夫，加金章紫綬，封建城縣侯，諡曰恭。追贈后母高為綏安縣君，諡曰定。廢帝即位，尊后為皇太后，宮曰安德。

時宣帝與僕射到仲舉、舍人劉師知等，並受遺輔政。師知與仲舉恒居禁中，參決眾事，而宣帝為揚州刺史，與左右三百人，入居尚書省。師知忌宣帝權重，矯敕令還東府理州務。宣帝將出，毛喜止帝曰：「今若出外，便受制於人，如曹爽願作富家公不可得也。」宣帝乃稱疾，召師知留與語，使毛喜先入，言之於后。后曰：「今伯宗年幼，政事並委二郎，此非我意。」喜又言於廢帝，廢帝曰：「此自師知等所為，非朕意也。」喜出報宣帝，帝因囚師知。自入見后及帝，極陳師知之短。仍自草敕請畫，以師知付廷尉，其夜於獄賜死。自是政歸宣帝。后憂悶，計無所出，乃密賂宦者蔣裕，令誘建安人張安國使據郡反，冀因此圖帝。安國事發被誅，時后左右近侍頗知其事，后恐連逮黨與，並殺之。

宣帝即位，以后為文皇后。陳亡入隋，大業初自長安歸於江南，頃之卒。

后兄欽，襲爵建城侯，位尚書左僕射。欽素無伎能，奉己而已。卒，諡曰成。子觀嗣，頗有學識，官至御史中丞。

廢帝王皇后，琅邪臨沂人也。天嘉元年，為皇太子妃。廢帝即位，立為皇后。廢帝為臨海王，后廢為妃。至德中薨。后生臨海嗣王至澤。至澤，光大元年為皇太子，太建元年，襲封臨海嗣王。陳亡，入長安。后父固自有傳。

宣柳皇后諱敬言，河東解縣人也。曾祖世隆，祖惲，父偃，並有傳。后九歲，幹理家事，有若成人。侯景之亂，后與弟盼往江陵，依梁元帝，帝以長城公主故，待遇甚厚，以配宣帝。承聖二年，后生後主于江陵。及魏克江陵，宣帝遷于關右，后與後主俱留穰城。天嘉二年，與後主還朝，后為安成王妃。宣帝即位，立為皇后。后美姿容，身長七尺二寸，手垂過膝。

初，宣帝居鄉里，先娶吳興錢氏，及即位，拜貴妃，甚有寵。后傾心下之，每尚方供奉物，其上者皆推于貴妃，而己御其次焉。宣帝崩，始興王叔陵為亂，後主賴后與吳媼救而獲免。後主即位，尊后為皇太后，宮曰弘範。是時新失淮南地，隋師臨江，又國遭大喪，後主患創不能聽政。其誅叔陵，供大行喪事，邊境防守及百司眾務，雖假後主之敕，實皆決之於后。後主創愈，乃歸政焉。后性謙謹，未嘗以宗族為請，雖衣食亦無所分遺。陳亡，入長安。隋大業十二年，薨於東都，年八十三。葬於洛陽之芒山。

後主沈皇后諱婺華，吳興武康人也。父君理自有傳。后母即武帝女會稽穆公主，早亡。時后尚幼，而毀瘠過甚。及服畢，每歲時朔望，恒獨坐涕泣，哀動左右，內外敬異焉。太建元年，拜為皇太子妃。後主即位，立為皇后。

后性端靜，有識量，寡嗜欲，聰敏強記，涉獵經史，工書翰。後主在東宮，而后父君理卒，居憂處別殿，哀毀逾禮。後主遇后既薄，而張貴妃有寵，總後宮之政，后澹然未嘗有所忌怨。而身居儉約，衣服無錦繡之飾，左右近侍才百許人，唯尋閱圖史及釋典為事。嘗遇歲旱，自暴而誦佛經，應時雨降。無子，養孫姬子胤為己子。數上書諫爭，後主將廢之，而立張貴妃，會國亡不果，乃與後主俱入長安。及後主薨，后自為哀辭，文甚酸切。

隋煬帝每巡幸，恒令從駕。及煬帝被殺，后自廣陵過江，於毗陵天靜寺為尼，名觀音。貞觀初卒。

張貴妃名麗華，兵家女也。父兄以織席為業。後主為太子，以選入宮。時龔貴嬪為良娣，貴妃年十歲，為之給使。後主見而悅之，因得幸，遂有娠，生太子深。後主即位，拜為貴妃。性聰慧，甚被寵遇。

後主始以始興王叔陵之亂，被傷，臥於承香殿。時諸姬並不得進，唯貴妃侍焉。而柳太后猶居柏梁殿，即皇后之正殿也。而沈皇后素無寵於後主，不得侍疾，別居求賢殿。

至德二年，乃於光昭殿前起臨春、結綺、望仙三閣，高數十丈，並數十間。其窗牖、壁帶、縣楣、欄檻之類，皆以沈檀香為之，又飾以金玉，間以珠翠，外施珠簾。內有寶床寶帳，其服玩之屬，瑰麗皆近古未有。每微風暫至，香聞數里，朝日初照，光映後庭。其下積石為山，引水為池，植以奇樹，雜以花藥。後主自居臨春閣，張貴妃居結綺閣，龔、孔二貴嬪居望仙閣，並復道交相往來。又有王、季二美人，張、薛二淑媛，袁昭儀、何婕妤、江修容等七人，並有寵，遞代以遊其上。以宮人有文學者袁大舍等為女學士。後主每引賓客，對貴妃等游宴，則使諸貴人及女學士與狎客共賦新詩，互相贈答。采其尤豔麗者，以為曲調，被以新聲。選宮女有容色者以千百數，令習而歌之，分部疊進，持以相樂。其曲有玉樹後庭花、臨春樂等。其略云：「璧月夜夜滿，瓊樹朝朝新。」大抵所歸，皆美張貴妃、孔貴嬪之容色。

張貴妃髪長七尺，鬒黑如漆，其光可鑒。特聰慧，有神彩，進止閑華，容色端麗。每瞻視眄睞，光彩溢目，照映左右。嘗於閣上靚妝，臨於軒檻，宮中遙望，飄若神仙。才辯強記，善候人主顏色。薦諸宮女，後宮咸德之，競言其善。又工厭魅之術，假鬼道以惑後主。置淫祀于宮中，聚諸女巫使之鼓舞。

時後主怠於政事，百司啟奏，並因宦者蔡臨兒、李善度進請，後主倚隱囊，置張貴妃于膝上共決之。李、蔡所不能記者，貴妃並為疏條，無所遺脫。因參訪外事，人間有一言一事，貴妃必先知白之，由是益加寵異，冠絕後庭。而後宮之家，不遵法度，有絓於理者，但求恩于貴妃，貴妃則令李、蔡先啟其事，而后從容為言之。大臣有不從者，因而譖之，言無不聽。於是張、孔之權，熏灼四方，內外宗族，多被引用，大臣執政，亦從風而靡。閹宦便佞之徒，內外交結，轉相引進。賄賂公行，賞罰無常，綱紀瞀亂矣。及隋軍克台城，貴妃與後主俱入井，隋軍出之，晉王廣命斬之於青溪中橋。

史論
論曰：飲食男女，人之大欲存焉，故聖人順于人情而為之度。王宮六列，士室二等，皆隨事升降，以立節文。若夫義篤閫闈，政刑邦國，古先哲王有以之致化矣。夫后妃專夕，配以德升，姬嬙並禦，進非色幸，欲使情有覃被，愛罔偏流，專貞內表，妖蠱外息，乃可以輔興君德，燮理陰政。

宋氏因晉之舊典，聘納有方，俔天作儷，必四嶽之後。自元嘉以降，內職稍繁，所選止於軍署，徵引極乎廝皁，非若晉氏采擇，濫及冠冕者焉。而愛止帷房，權無外授，戚屬餼賚，歲時不過肴漿，斯為美矣。及文帝之傾惑潘嫗，謀及婦人；大明之淪沒殷姬，並后匹嫡，其為喪敗，亦已甚矣。

齊氏孝、昭二后，並有賢明之訓，惜乎早世，不得母臨萬國。有婦人焉，空慕周典，禎符顯瑞，徒萃徽名。高皇受命，宮禁貶約，衣不文繡，色無紅采，永巷貧空，有同素室。武帝嗣位，運藉休平，壽昌前興，鳳華晚構，香柏文檉，花梁繡柱，雕金鏤寶，照燭房帷，趙瑟吳趨，承閑奏曲，事由私蓄，無損國儲。明帝統業，矯情儉陋，奉己之制，曾莫雲改。東昏喪道，侈風大扇，哲婦傾城，同符殷、夏，可以垂誡，其在斯乎。梁武志在約己，示存宮掖，雖貴嬪之徽華早著，誕育元良，唯見崇重，無聞正位。徐妃無行，其殲滅也宜哉。

陳武撫茲歸運，奄開帝業。若夫儷天作則，燮隆王化，則宣太后其懿焉。文、宣宮壼，無聞於喪德；後主嗣業，實敗于椒房，既曰牝晨，亦唯家之索也。


Chinese text: This work was published before January 1, 1923, and is in the
public domain worldwide because the author died at least 100 years ago.
