陳本紀上第九

陳高祖武皇帝諱霸先，字興國，小字法生，吳興長城下若里人。姓陳氏。其本甚微，自雲漢太丘長寔之後也。寔玄孫晉太尉准。准生匡，匡生達，永嘉中南遷，為丞相掾，太子洗馬，出為長城令，悅其山水，遂家焉。嘗謂所親曰：「此地山川秀麗，當有王者興焉，二百年後，我子孫必鍾斯運。」達生康，復為丞相掾，咸和中土斷，故為長城人。康生盱眙太守英，英生尚書郎公弼，公弼生步兵校尉鼎，鼎生散騎侍郎高，高生懷安令詠，詠生安成太守猛，猛生太常卿道巨，道巨生皇考文贊。帝以梁天監二年癸未歲生。少俶儻有大志，長於謀略，意氣雄傑，不事生產。及長，涉獵史籍，好讀兵書，明緯候、孤虛、遁甲之術，多武藝，明達果斷，為當時推服。身長七尺五寸，日角龍顏，垂手過膝。嘗游義興，館于許氏，夢天開數丈，有四人朱衣，捧日而至，納之帝口，及覺，腹內猶熱，帝心獨喜。初仕鄉為裏司，後至建鄴為油庫吏，徙為新喻侯蕭映傳教，勤於其事，為映所賞。及映為吳興太守，甚重帝，謂僚佐曰：「此人將來遠大，必勝於我。」及映為廣州，帝為中直兵參軍，隨之鎮，映令帝招集士馬。

先是武林侯蕭諮為交州刺史，以嚴刻失和，土人李賁連結數州豪傑同時反，台遣高州刺史孫冏、新州刺史盧子雄將兵擊賁。冏等不時進，皆于廣州伏誅。子雄弟子略與冏子侄及其主帥杜天合、杜僧明共舉兵，執南江督護沈顗，進寇廣州，晝夜苦攻，州中震恐。帝率精兵救之，賊眾大潰。僧明後有功業，遂降。梁武帝深歎異焉，授直合將軍，封新安縣子，仍遣圖帝貌而觀之。

其年冬，蕭映卒。明年，帝送喪還，至大庾嶺，會有詔以帝為交州司馬，與刺史楊瞟南討。帝益招勇敢，器械精利，瞟委帝經略。時蕭勃為定州刺史，于西江相會，勃知軍士憚遠役，因詭說留瞟。瞟集諸將問計，帝曰：「交址叛換，罪由宗室，節下奉辭伐罪，故當死生以之。」於是鼓行而進。軍至交州，瞟推帝為前鋒，所向摧陷。賁竄入屈獠洞中，屈獠斬賁；傳首建鄴。是歲太清元年也。賁兄天寶遁入九真，與劫帥李紹隆收餘兵，殺德州刺史陳文戒，進圍愛州，帝討平之。除西江督護、高要太守，督七郡諸軍事。

二年冬，侯景寇逼，帝將赴援，廣州刺史元景仲陰將圖帝。帝知之，與成州刺史王懷明等，集兵於南海，馳檄以討景仲。景仲縊於合下，帝迎蕭勃鎮廣州。

時臨賀內史歐陽頠監衡州，蘭裕、蘭京禮扇誘始興等十郡共攻頠，頠請援於勃，勃令帝救之，悉禽裕等。仍監始興郡事。帝遣杜僧明、胡穎將二千人頓於嶺上，並厚結始興豪傑，同謀義舉，侯安都、張偲等率眾來附。蕭勃聞之，遣鍾休悅說停帝，帝泣謂休悅曰：「君辱臣死，誰敢愛命，僕行計決矣。」時蔡路養起兵據南康，勃遣腹心譚世遠為曲江令，與路養相結，同遏義軍。

大寶元年正月，帝發始興，次大庾嶺，大破路養軍，進頓南康。湘東王繹承制授帝交州刺史，改封南野縣伯，於是修理崎頭古城徙居之。劉惠騫等望見恒有紫氣冒城上，遠近驚異，故惠騫等深自結於帝。尋改封長城縣侯，南江州刺史。時甯都人劉藹等資高州刺史李遷仕舟艦兵仗，將襲南康，帝遣杜僧明等據白口禦。

二年，僧明禽遷仕，送南康斬之。承制授帝江州刺史。帝發南康，灨石舊有二十四灘，灘多巨石，行旅以為難。帝之發，水暴起數丈，三百里間，巨石皆沒。進軍頓西昌，有龍見水濱，高五丈，五采鮮曜，軍民觀者數萬人。帝又嘗獨坐胡床於合下，忽有神光滿合，廊廡之間，並得相見。趙知禮侍側，怪而問帝，帝笑不答。時承制遣征東將軍王僧辯督眾軍討侯景，次盆城，帝率杜僧明等合三萬人將會焉。時西軍乏食，帝先貯軍糧五十萬石，至是分三十萬石以資之。仍頓巴丘。會侯景廢簡文，立豫章嗣王棟，帝遣兼長史沈袞奉表於江陵勸進。承制授帝東揚州刺史，領會稽太守。

三年，帝帥師發自豫章。二月，次桑落洲。時僧辯已發盆城，會帝于白茅灣，乃登岸結壇，刑牲盟約。進次大雷，軍人杜棱夢雷池君、周、何神，自稱征討大將軍，乘朱航，陳甲仗，稱下征侯景，須臾便還，雲已殺景竟。

三月，帝與諸軍進克姑孰，仍次蔡洲。侯景登石頭城，望官軍之盛，不悅，曰：「一把子人，何足可打。」密謂左右曰：「此軍上有紫氣，不易可當。」乃以貓琉貯石，沈塞淮口，緣淮作城，自石頭迄青溪十餘里中，樓雉相接。僧辯遣杜崱問計於帝，帝以諸將不敢當鋒，請先往立柵。即於石頭西橫壟築柵。眾軍次連八城，直出東北。賊恐西州路斷，亦于東北果林作五城，以遏大路。帝曰：「善用兵者，如常山之蛇，使救首救尾，困而無暇。今我師既眾，賊徒甚寡，應分賊兵力，以強制弱。」乃命諸將分處置兵，帝與王琳、杜龕等悉力乘之，景眾大潰。僧辯啟命帝鎮京口。

五月，齊遣將辛術圍嚴超達于秦郡，帝命徐度領兵助其固守。齊眾起土山，穿地道，攻之甚急；帝乃自率萬人解其圍，振旅南歸。承制授帝征北大將軍、開府儀同三司、南徐州刺史，進封長城縣公。及王僧辯征陸納於湘州，承制命帝代鎮揚州。承聖二年，湘州平，帝旋鎮京口。

三年三月，進帝位司空。及魏平江陵，帝與王僧辯等進啟請晉安王乙太宰承制。十二月，晉安王至自尋陽，入居朝堂，給帝班劍二十人。

四年五月，齊送貞陽侯明還主社稷，王僧辯納之。明即位，改元天成，以晉安王為皇太子。初，齊之納貞陽也，帝固爭之，以為不可，不見從。帝居常憤歎曰：「嗣主高祖之孫，元皇之子，竟有何辜，坐致廢黜？假立非次，此情可知。」乃密具袍數千領及錦彩金銀，以為賞賜之資。

九月壬寅，帝召徐度、侯安都、周文育，仍部列將士，水陸俱進，夜發南徐州，討王僧辯。甲辰，帝至石頭，前遣勇士自城北踰入。時僧辯方視事，聞外白有兵，遽走。帝大兵尋至，因風縱火，僧辯就禽。是夜縊之，及其子頠。於是廢貞陽侯，而奉晉安王即位，改承聖四年為紹泰元年。壬子，詔授帝侍中、大都督中外諸軍事、車騎將軍、揚南徐二州刺史，持節、司空、班劍、鼓吹並如故。仍詔甲仗百人出入殿省。

震州刺史杜龕據吳興，與義興太守韋載舉兵逆命。辛未，帝表自東討，留高州刺史侯安都、石州刺史杜棱宿衛台省。甲戌，軍至義興。秦州刺史徐嗣徽，據城入齊，又要南豫州刺史任約舉兵應龕，齊人資其兵食。嗣徽乘虛奄至闕下，侯安都出戰，嗣徽等退據石頭。丁丑，載及龕從弟北叟來降，帝撫而釋之，仍以載兄鼎知郡事。以嗣徽寇逼，卷甲還都，命周文育進討杜龕。

十一月己卯，齊遣兵五千，度據姑孰，又遣安州刺史翟子崇、楚州刺史劉士榮、淮州刺史柳達摩，領兵萬人，于胡墅度米粟三萬石、馬千匹入石頭。帝乃遣侯安都領水軍夜襲胡墅，燒齊船，周鐵武率舟師斷齊運輸，帝領鐵騎自西明門襲之。齊人大潰，嗣徽留達摩等守城，自率親屬腹心，往南州採石，以迎齊援。

先是，太白自十一月丙戌不見，十二月乙卯出於東方。丙辰，帝盡命眾軍分部甲卒，對冶城立航，度兵攻其水南二柵。柳達摩等度淮置陣，帝督兵疾戰，縱火燒柵，煙塵漲天，齊人大潰，盡收其船艦。是日，嗣徽、約等領齊兵還據石頭，帝遣侯安都領水軍襲破之，嗣徽等單舸脫走。丁巳，拔石頭南岸柵，移度北岸起柵，以絕其汲路。又堙塞東門故城中諸井。齊所據城中無水，水一合貿米一升，一升米貿絹一匹，或炒米食之。達摩謂其眾曰：「頃在北，童謠雲，'石頭搗兩襠，搗青復搗黃 '。侯景服青，已倒於此，今吾徒衣黃，豈謠言驗邪。」庚申，達摩遣侯子欽、劉士榮等請和，帝許之。乃於城外盟約，其將士恣其南北。辛酉，帝出石頭南門陳兵，送齊人歸北者。及至，齊人殺之。壬戌，齊和州長史烏丸遠自南州奔還曆陽，江甯令陳嗣、黃門侍郎曹朗據姑孰，不從。帝命侯安都、徐度等討平之，聚其首為京觀。是月，杜龕以城降。

二年正月癸未，誅龕，其弟翕、從弟北叟、司馬沈孝敦並賜死。三月戊戌，齊遣水軍儀同蕭軌、庫狄伏連、堯難宗、東方老、侍中裴英起、東廣州刺史獨狐辟惡、洛州刺史李希光並任約、徐嗣徽、王僧愔等眾十萬出柵口，向梁山，帳內蕩主黃叢逆擊，敗之，燒其前軍船艦。齊頓軍保蕪湖。五月丙申，齊兵至秣陵故城。己亥，帝率宗室王侯及朝臣，于大司馬門外白虎闕下，刑牲告天，以齊人背約，發言慷慨，涕泗交流，士卒觀者益奮。辛丑，齊軍於秣陵故城，跨淮立橋柵，引度兵馬。癸卯，自方山進及兒塘，游騎至台，都下震駭。帝潛以精卒三千配沈泰，度江襲齊行台趙彥深于瓜步，獲其舟粟。六月甲辰，齊兵潛至鍾山龍尾。丁未，進至莫府山。帝遣錢明領水軍出江乘，要擊齊人糧運，盡獲之。齊軍大餒，殺馬驢而食之。壬子，齊軍至玄武湖西北莫府山南，將據北郊壇。眾軍自覆舟東移，頓郊壇北，與齊人相對。其夜，大雨震電，暴風拔木，平地水丈餘。齊軍晝夜坐立泥中，縣鬲以爨，足指皆爛。而台中及潮溝北，水退路燥，官軍每得番易。甲寅，少霽。是時食盡，調市人饋軍，皆是麥屑為飯，以荷葉裹而分給，間以麥絆，兵士皆困。會文帝遣送米三千石，鴨千頭，帝即炊米煮鴨，誓申一戰。士及防身，計糧數臠，人人裹飯，婫以鴨肉。帝命眾軍蓐食，攻之，齊軍大潰。執嗣徽及其弟嗣宗，斬之以徇。虜蕭軌、東方老、王敬寶、李希光、裴英起、王僧智等將帥四十六人。其軍士得竄至江者，縳筏以濟，中江而溺，流屍至京口者彌岸。惟任約、王僧愔獲免。先是童謠云：「虜萬夫，入五湖，城南酒家使虜奴。」自晉、宋以後，經絓在魏境江、淮以北，南人皆謂為虜，于時以賞俘貿酒者，一人裁得一醉。丁巳，眾軍出南州，燒賊舟。己未，斬劉歸義、徐嗣產、傅野豬于建康市。是日解嚴。庚申，誅蕭軌、東方老、王敬寶、李希光、裴英起等。

太平元年九月壬寅，帝進位丞相、錄尚書事、鎮衛大將軍、揚州牧，進封義興郡公。庚申，追贈皇考侍中、光祿大夫，封義興郡公，諡曰恭。十月甲戌，梁帝敕丞相自今問訊，可施別榻，以近扆坐。

二年正月壬寅，詔加帝班劍十人，並前為三十。丁未，詔贈皇兄道談南兗州刺史、長城縣公，諡曰昭烈。皇弟休先侍中、南徐州刺史、武康縣侯，諡曰忠壯。甲寅，遣兼侍中謁者僕射陸繕策拜長城縣夫人章氏為義興國夫人。丁卯，詔贈皇祖侍中、太常卿，諡曰孝。追封皇祖妣許氏吳郡嘉興縣君，諡曰敬。皇妣張氏義興國太夫人，諡曰宣。

二月庚午，蕭勃舉兵自廣州度嶺，頓南康，遣其將歐陽頠、傅泰及其子孜為前軍，至豫章，分屯要險，南江州刺史余孝頃起兵應勃，帝命周文育、侯安都率眾討平之。

八月甲午，帝進位太傅，加黃鉞，劍履上殿，入朝不趨，贊拜不名。丙申，加前後部羽葆、鼓吹。是時，湘州刺史王琳擁兵不應命，遣周文育、侯安都率眾討之。

九月辛丑，梁帝進帝位相國，總百揆，封十郡為陳公，備九錫之禮，加璽紱，遠遊冠，綠綟綬，位在諸侯王上。策曰：大哉幹元，資日月以貞觀，至哉坤元，憑山川以載物。故惟天為大，陟配者欽明，惟王建國，翼輔者齊聖。是以文、武之佐，磻溪蘊其玉璜，堯、舜之臣，榮河鏤其金板！況乎體得一之鴻姿，甯陽九之危厄，拯橫流于碣石，撲燎火於昆岡，驅馭于韋、彭，跨蹍于齊、晉，神功行而靡用，聖道運而無名者乎。今將授公典策，其敬聽朕命：

日者，昊天不吊，鍾亂於我國家，網漏吞舟，強胡內贔，茫茫宇宙，惵惵黎元，方趾圓顱，萬不遺一。太清否亢，橋山之痛以深，大寶屯如，平陽之禍相繼。上宰膺運，康救黔黎，鞠旅于溟池之南，揚旌于桂嶺之北，縣三光於已墜，謐四海於群飛，光啟中興，蕩甯上國。此則公之大造於皇家者也。既而天未悔禍，夷醜薦臻，南夏崩騰，西京蕩覆。塚司昏撓，旁引寇讎，既見貶于桐宮，方謀危於漢閣，皇運已殆，何殊贅旒，中國搖然，非徒如線。公赫然投袂，匡救本朝，復莒齊都，平戎王室。朕所以還膺寶曆，重履宸居，挹建武之風猷，歌宣王之雅頌。此又公之再造於皇家者也。

公應務之初，登庸惟始，孫、盧肇釁，越貊為災，番部阽危，勢將淪殄。公赤旗所指，祅壘洞開，白羽才撝，凶徒紛潰。此又公之功也。大同之末，邊政不修，李賁狂迷，竊我交、愛。公英暮雅算，電掃風行，馳禦樓船，直跨滄海。三山獠洞，八角蠻陬，逖矣水寓之鄉，悠哉火山之國，馬援之所不屆，陶璜之所未開，莫不懼我王靈，爭朝邊候，歸賝天府，獻狀鴻臚。此又公之功也。自寇虜陵江，宮闈幽辱，而番禺連率，本自諸夷，言得其朋，是懷同惡。公仗此忠誠，乘機剿定，執沛令而釁鼓，平新野而據鞍。此又公之功也。世道初艱，方隅多難，公以國盜邊警，知無不為，恤是同盟，誅其丑類，南土黔黎，重保蘇息。此又公之功也。長驅嶺嶠，夢想京畿，緣道酋豪，遞為榛梗，路養渠帥，全據大都，蓄聚逋逃，方謀阻亂。公龍驤虎步，嘯吒風雲，山靡堅城，野無強陣，清祅氛于灨石，滅沴氣於雩都。此又公之功也。遷仕凶慝，屯據大皋，乞活類馬騰之軍，流人多杜弢之眾。公坐揮三略，遙制六奇，義勇同心，貔貅騁力，雷奔電擊，穀靜山空，列郡無犬吠之驚，叢祠罷狐鳴之盜。此又公之功也。王師討虜，次屆淪波，兵乏兼儲，士有饑色。公回麾彭蠡，積穀巴丘，億庾之詠斯豐，壺漿之甿是眾。故使三軍勇銳，百戰無前，承此兵糧，遂殄凶逆。此又公之功也。盆壘猜攜，用淹戎略。公志惟同獎，師克在和，屈禮交盟，神只感咽，故能使舟師並路，遠邇朋心。此又公之功也。姑孰襟要，崤、函所憑，寇虜據其關梁，大盜負其扃鐍。公一校才撝，三雄並奮，左賢右角，沙潰土崩，鄂阪之隘斯開，夷庚之道無塞。此又公之功也。義軍大眾，俱集帝京，逆豎凶徒，猶屯皇邑。公回茲地軸，抗此天羅，曾不崇朝，俾無遺噍。此又公之功也。內難初靜，諸侯出關，外郡傳烽，鮮卑犯塞。公舟師步甲，亙野橫江，殲厥群氐，遂殫封豕。此又公之功也。公克黜禍難，劬勞皇室，而孫、甯之黨，翻啟狄人，伊、洛之間，咸為虜戍，朝闇戎塵，夜喧胡鼓。公三籌既畫，八陣斯張，裁舉靈鉟，亦抽金僕，咸俘丑類，悉反高墉。此又公之功也。任約叛渙，梟聲不悛，戎羯貪婪，狼心無改。公左甄右落，箕張翼舒，掃是欃槍，驅其獫狁，投秦坑而盡沸，噎濉水而不流。此又公之功也。一相居中，自折彝鼎，五湖小守，妄懷同惡。公夙駕兼道，衣制杖戎，玉斧將揮，金鉦且戒，祅酋震懾，遽請灰釘。此又公之功也。賊龕凶橫，陵虐具區，阻兵安忍，憑災怙亂。公雖宗居汝、潁，世寓東南，眷言桑梓，公私憤切，戮此大憝，如烹小鮮。此又公之功也。同姓有扈 ，頑凶不賓，憑藉宗盟，圖危社稷。公論兵於廟堂之上，決勝於尊俎之間，寇、賈、樊、滕，浮江下瀨，一朝翦撲，無待甸師。此又公之功也。豫章祅寇，依憑山澤，繕甲完聚，多曆歲時，結從連橫，爰洎交、廣。呂嘉既獲，吳濞已鏦，命我還師，征其不恪，連營盡拔，偽黨斯禽。此又公之功也。自八紘九野，瓜剖豆分，竊帝偷王，連州比縣。公武靈已暢，文德又宣，折簡馳書，風猷斯遠。此又公之功也。京師禍亂，亟積寒暄，雙闕低昂，九門寥豁。公求衣昧旦，昃食高舂，興構宮闈，具瞻遐邇。郊庠宗稷之典，六符十等之章，還聞泰始之風流，重睹永平之遺事。此又公之功也。

公有濟天下之勳，重之以明德，凝神體道，合德符天。用百姓以為心，隨萬機而成務，上德不德，無為以為。夏長春生，顯仁藏用，功成化洽，樂奏咸雲，安上御人，禮兼文質。是以天無蘊寶，地有呈祥，既景煥于圖書，方葳蕤于史牒，高勳踰於象緯，積德冠于嵩、華，固無得而稱者矣。

朕又聞之：前王宰世，茂賞尊賢，式樹藩長，總征群伯。二南崇絕，四履遐曠，泱泱表海，祚土維齊；岩岩泰山，俾侯于魯。況復經營宇宙，寧惟斷鼇足之功，弘濟蒼生，非直鑿龍門之險。而疇庸報德，寂爾無聞，朕所以垂拱當寧，載懷慚悸者也。今授公相國，以南豫州之陳留南丹陽宣城、揚州之吳興東陽新安新甯、南徐州之義興、江州之鄱陽臨川十郡，封公為陳公。錫茲青土，苴以白茅，爰定爾邦，用建塚社。昔旦、奭分陝，俱為保師，晉、鄭諸侯，咸作卿士。兼其內外，禮實攸宜。今命使持節、兼太尉王通授相國印綬，陳公璽紱；使持節、兼司空王瑒授陳公茅土，金虎符第一至第五左，竹使符第一至第十左。相國秩踰三鉉，任總百司，位絕朝班，禮由事革。以相國總百揆，除錄尚書之號，上所假節、侍中貂蟬、中書監印章、中外都督太傅印綬、義興公印策，其鎮衛大將軍，揚州牧如故。又加公九錫，其敬聽後命：以公禮為楨幹，律等銜策，四維皆舉，八柄有章。是用錫公大輅、戎輅各一，玄牡二駟。以公賤寶崇穀，疏爵待農，室富京坻，人知榮辱。是用錫公袞冕之服，赤舄副焉。以公調理陰陽，燮諧風雅，三靈允降，萬國同和。是用錫公軒縣之樂，六佾之舞。以公宣導王猷，弘闡風教，光景所照，鞮象必通。是用錫公朱戶以居。以公抑揚清濁，褒德進賢，髦士盈朝，幽人虛穀。是用錫公納陛以登。以公嶷然廊廟，為世鎔範，折沖四表，臨御八荒。是用錫公虎賁之士三百人。以公軌茲明罰，期在刑厝，象恭無赦，幹紀必誅。是用錫公斧鉞各一。以公英猷遠量，跨厲嵩、溟，包一車書，括囊寰宇。是用錫公彤弓一、彤矢百，盧弓十、盧矢千。以公天經地義，貫徹幽明，春露秋霜，允供粢盛。是用錫公秬鬯一卣，圭瓚副焉。陳國置丞相以下，一遵舊式。往欽哉！其恭循朕命，克相皇天，弘建邦家，允興鴻業，以光我高祖之休命。

十月戊辰，又進帝爵為王。以揚州之會稽臨海永嘉建安、南徐州之晉陵信安、江州之尋陽豫章安成廬陵，並前為二十郡，益封陳國。其相國、揚州牧、鎮衛大將軍並如故。又命陳王冕十有二旒，建天子旌旗，出警入蹕，乘金根車，駕六馬，備五時副車，置旄頭雲罕，樂舞八佾，設鍾虡宮縣。王妃、王子、王女爵命之號，陳台百官，一依舊典。

辛未，梁帝禪位於陳，策曰：

咨爾陳王，惟昔上古，厥初生人，驪連、栗陸之前，容成、大庭之世，杳冥慌忽，故靡得而詳焉。自羲、農、軒、昊之君，陶唐、有虞之主，或垂衣而禦四海，或無為而子萬姓，居之如馭朽索，去之如脫弊屣，裁遇許由，便能舍帝，暫逢善卷，即以讓王。故知玄扈琁璣，非關尊貴，金根玉輅，示表君臨。及南觀河渚，東沈刻璧，菁華既竭，耄勤已倦，則抗首而笑，惟賢是與，澇然作歌，簡能斯授。遺風餘烈，昭晰圖書，漢、魏因循，是為故實，宋、齊授受，又弘斯義。我高祖應期撫運，握樞禦宇，三後重光，祖宗齊聖。及時屬陽九，封豕薦食，西都失馭，夷狄交侵。乃暨天成，輕弄龜鼎，惵惵黔首，若崩厥角，徽徽皇極，將甚綴旒。

惟王乃聖乃神，欽明文思，二儀並運，四時合序，天錫智勇，人挺雄傑，珠庭日角，龍行虎步。爰初投袂，曰乃勤王，電掃番禺，雲撤彭蠡，翦其元惡，定我京畿。及王賀帝弘，貿茲冠履，既行伊、霍，用保沖人。震澤、稽陰，並懷叛逆，獯、羯醜虜，三亂皇都，裁命偏師，二邦自殄，薄伐獫狁，六戎盡殪。嶺南叛換，湘、郢連結，賊帥既禽，凶渠傳首。用能百揆時序，四門允穆，無思不服，無遠不屆，上達穹昊，下漏深泉，蛟魚並見，謳歌攸屬。況乎長彗橫天，已征布新之兆，璧日斯既，實表更姓之符。七百無常期，皇王非一族。昔木德既季，而傳祚于我有梁。天之歷數，允集明哲。式遵前典，廣詢群議，王公卿尹，莫不攸屬，敬從人只之願，授帝位於爾躬。四海困窮，天祿永終，王其允執厥中，軌儀前式，以副溥天之望。禋郊祀帝，時膺大禮，永固洪業，豈不盛與！又命璽書，遣兼太保、尚書左僕射王通，兼太尉、司徒左長史王瑒，奉皇帝璽紱，受終之禮，一依唐、虞故事。是日，梁帝遜于別宮。帝謙讓再三，群臣固請，乃許之。

永定元年冬十月乙亥，皇帝即位于南郊，柴燎告天曰：

皇帝臣霸先，敢用玄牡昭告於皇皇后帝：

梁氏以圮剝薦臻，曆運有極，欽若天應，以命於霸先。夫肇有黎烝，乃樹司牧，選賢與能，未常厥姓。有梁末運，仍葉遘屯，獯醜憑陵，久移神器。承聖在外，非能祀夏，天未悔禍，復罹寇逆。嫡嗣廢黜，宗枝僭詐，天地板蕩，紀綱泯絕。霸先爰初投袂，大拯橫流，重舉義兵，實戡多難。廢王立帝，實有厥功，安國定社，用盡其力，是謂小康，方期大道。既而煙雲表色，日月呈祥，除舊佈新，既彰玄象，遷虞事夏，且協謳歌，九域八荒，同布衷款，百神群祀，皆有誠願，梁帝高謝萬邦，授以大寶。霸先自惟菲薄，讓德不嗣，至於再三，辭弗獲許。僉以百姓須主，萬機難曠，皇靈眷命，非可謙拒。畏天之威，用膺嘉祚，永言夙志，能無慚德。敬簡元辰，升壇受禪，告類上帝，用答甿心，永保于我有陳，惟明靈尚饗。

先是氛霧雨雪，晝夜晦冥，至是日，景氣清晏。禮畢，輿駕還宮，臨太極前殿，大赦，改元。賜百姓爵二級，文武二等。鰥寡孤獨不能自存者，人穀五斛。逋租宿責，皆勿復收。有犯鄉論清議、贓汙淫盜者，皆洗除先注，與之更始。其長徒敕系，特皆原之。亡官失爵，禁錮奪勞，一依舊典。又詔以江陰郡奉梁主為江陰王，行梁正朔，車旗服色，一依前准。梁皇太后為江陰國太妃，皇后為江陰國妃。又詔百司各依位攝職。丙子，幸鍾山，祭蔣帝廟。戊寅，幸華林園覽辭訟，臨赦囚徒。己卯，分遣大使宣勞四方。庚辰，詔出佛牙于杜姥宅，集四部設無遮大會。辛巳，追尊皇考曰景皇帝，廟號太祖，皇妣董太夫人曰安皇后，前夫人錢氏為昭皇后，世子克為孝懷太子。立夫人章氏為皇后。癸未，尊景帝陵曰瑞陵、昭皇后陵曰嘉陵，依梁初園陵故事。立刪定郎，刊定律令。戊子，遷景皇帝神主祔於太廟。

是月，西討都督周文育、侯安都於郢州敗績，沒于王琳。十一月丙申，封皇兄子長城縣侯蒨為臨川郡王，頊襲封始興郡王，皇弟子曇朗襲封南康郡王。庚申，都下火。

十二月庚辰，皇后謁太廟。

是歲，周閔帝元年，及九月，塚宰宇文護廢閔帝而奉明帝。又為明帝元年。

二年春正月乙未，以車騎將軍、開府儀同三司侯瑱為司空。辛丑，祀南郊；大赦。甲寅，遣中書舍人韋鼎、策吳興楚王神為帝。戊午，祀明堂。

二月壬申，南豫州刺史沈泰奔齊。辛卯，詔司空侯瑱總督水陸眾軍以禦齊。

三月，王琳立梁永嘉王蕭莊以奉梁後，即位於郢州。夏四月甲子，祀太廟。乙丑，江陰王殂，陳志也。追諡梁敬帝。詔太宰弔祭，司空監護喪事。以梁武林侯蕭諮子季卿嗣為江陰王。戊辰，重雲殿東鴟尾有紫煙屬天。

五月乙未，都下地震。壬寅，立梁邵陵攜王廟室，祭乙太牢。辛酉，帝幸大莊嚴寺，捨身。壬戌，群臣表請還宮。

六月己巳，詔司空侯填、領軍將軍徐度討王琳。初，侯景之平也，太極殿被焚，承聖中議欲營之，獨闕一柱。秋七月，有樟木大十八圍，長四丈五尺，流泊陶家後渚，監軍鄒子度以聞。詔中書令沈眾兼起部尚書，構太極殿。

八月，周文育、侯安都等於王琳所逃歸，自劾廷尉，即日引見，宥之，並復本官。丁亥，加江州刺史周迪平南將軍、開府儀同三司。

冬十月庚午，遣鎮南將軍周文育都督眾軍出豫章，討餘孝勱。乙亥，幸莊嚴寺，發金光明經題。丁酉，加高州刺史黃法氍平南將軍、開府儀同三司。

十二月甲子，幸大莊嚴寺，設無礙大會，舍乘輿法物，群臣備法駕奉迎，即日還宮。丙戌，加北江州刺史熊曇朗平西將軍、開府儀同三司。

三年春正月丁酉，鎮南將軍、廣州刺史歐陽頠即本號開府儀同三司。是夜大雪，及旦，太極殿前有龍跡見。甲子，廣州言仙人見於羅浮山寺小石樓。

二月辛酉，加平西將軍、桂州刺史淳于量鎮西大將軍、開府儀同三司。

夏閏四月甲午，詔依前代置西省學士，兼取伎術士。是時久不雨。丙午，幸鍾山祭蔣帝廟。是日降雨，迄於月晦。

五月丙辰朔，日有蝕之。有司奏舊儀帝御前殿，服朱紗袍、通天冠。詔曰：「此乃前代承用，意有未同，合朔仰助太陽，宜備袞冕之服，自今永可為准。」丙子，扶南國遣使朝貢。乙酉，北江州刺史熊曇朗殺都督周文育，舉兵反。王琳遣其將常眾愛、曹慶率兵援餘孝勱。

六月戊子，儀同侯安都敗眾愛等於左裏，獲琳從弟襲、主帥羊暕等四十餘人，眾愛遁走。庚寅，廬山人斬之，傳首建鄴。甲午，眾軍凱歸。

丁酉，帝不豫，遣兼太宰、尚書右僕射王通以疾告太廟，兼太宰、中書令謝哲告太社、南北郊。辛丑，帝小瘳。故司空周文育之柩至自建昌。壬寅，帝素服哭於朝堂，哀甚。癸卯，上臨訊獄訟。是夜，熒惑在天尊，上疾甚。丙午，帝崩於璿璣殿，時年五十七。遺詔追臨川王蒨入纘大業。甲寅，殯於太極殿西階。八月甲午，群臣上諡曰武皇帝，廟號高祖。丙申，葬萬安陵。

帝雄武多英略，性甚仁愛。及居阿衡，恒崇寬簡。雅尚儉素，常膳不過數品。私饗曲宴，皆瓦器蚌盤，肴核庶羞，裁令充足，不為虛費。初平侯景及立敬帝，子女玉帛皆班將士。其充闈房者，衣不重采，飾無金翠，聲樂不列於前。踐阼之後，彌厲恭儉。故能隆功茂德，光于江左云。

世祖文皇帝諱蒨，字子華，始興昭烈王之長子也。少沈敏，有識量，美容儀，留意經史。武帝甚愛之，常稱吾家英秀。梁太清初，帝夢兩日鬥，一大一小，大者光滅墜地，色正黃，其大如鬥，帝三分取一懷之。侯景之亂，避地臨安縣郭文舉舊宅。及武帝舉兵南下，景遣吳興太守信都遵收帝及衡陽獻王出都。帝乃密袖小刀，候見景欲圖之。及至，以付郎中王翻幽守，故其事不遂。武帝圍石頭，景欲加害者數矣，會景敗，乃得出。起家吳興太守。武帝之討王僧辯也，先召帝與謀。時僧辯婿杜龕據吳興，兵眾甚盛，武帝密令帝還長城，立柵備之。龕遣將杜泰乘虛掩至，將士相視失色，帝言笑自若，部分益明，於是眾心乃定。及武帝遣周文育討龕，帝遣將軍劉澄、蔣元舉攻下龕。拜會稽太守。武帝受禪，立為臨川王。夢梁武帝以寶刀授己。周文育、侯安都之敗於沌口，武帝詔帝入總軍政。尋命率兵城南皖。永定三年六月丙午，武帝崩，皇后稱遺詔征帝入纂皇統。甲寅，至自南皖，入居中書省。皇后令帝嗣膺寶籙，帝辭讓至於再三，公卿固請，其日即皇帝位於太極前殿，大赦，詔州郡悉停奔赴。

秋七月丙辰，尊皇后為皇太后。辛酉，以司空侯瑱為太尉，以南豫州刺史侯安都為司空，以南徐州刺史徐度為侍中、中撫軍將軍、開府儀同三司。乙丑，重雲殿災。

八月庚戌，立皇子伯茂為始興王，奉昭烈王后，徙封始興嗣王頊為安成王。

九月辛酉，立皇子伯宗為皇太子，王公以下賜帛各有差。

乙亥，立妃沈氏為皇后。

冬十月甲子，齊文宣帝殂。

十一月乙卯，王琳寇大雷，詔太尉侯瑱、司空侯安都、儀同徐度禦之。

是歲，周明帝改天王稱皇帝，復建年號曰武成元年。

天嘉元年春正月癸丑，大赦，改元。詔賜鰥寡孤獨不能自存者，人粟五斛。孝悌力田，殊行異等，加爵一級。甲寅，分遣使者宣勞四方。辛酉，祀南郊。詔賜人爵一級。

二月丙申，太尉侯瑱敗王琳於梁山，敗齊兵於博望，禽齊將劉伯球。王琳及其主蕭莊奔齊。庚子，分遣使者齎璽書宣勞四方。乙巳，遣太尉侯瑱鎮盆城。庚戌，立武帝第六子昌為衡陽王。三月丙辰，蕭莊所署郢州刺史孫瑒舉州內附。丁巳，江州刺史周迪平南中，斬賊帥熊曇朗，傳首建鄴。戊午，齊軍棄魯山城走，詔南豫州刺史程靈洗守之。丙子，衡陽王昌沈于江。夏四月丁亥，立皇子伯信為衡陽王，奉獻王后。

辛丑，周明帝崩。

六月辛巳，改諡皇祖妣景安皇后曰景文皇后。壬辰，詔改葬梁元帝于江寧舊塋，車旗禮章，悉用梁典，仍依魏葬漢獻帝故事。甲午，追策故始興昭烈王妃曰孝妃。辛丑，國哀周忌，上臨於太極前殿，百僚陪哭。赦建鄴殊死以下。

秋七月丙辰，立皇子伯山為鄱陽王。

八月壬午，齊孝昭帝廢其主殷而自立。戊子，詔非兵器及國容所須，金銀珠玉衣服雜玩，悉皆禁斷。丁酉，幸正陽堂閱武。

九月癸丑，彗星見。乙卯，周將獨孤盛領水軍趣巴、湘，與賀若敦水陸俱進，太尉侯瑱自尋陽禦之。

冬十月癸巳，侯瑱襲破獨孤盛于楊葉洲，盛登岸築城自保。

丁酉，詔司空侯安都率眾會侯瑱南拒周軍。

十二月己亥，周巴陵城主尉遲憲降。庚子，獨孤盛潛遁走。

二年春正月庚戌，大赦。辛未，周湘州城主殷亮降，湘州平。

二月庚寅，曲赦湘州諸郡。

三月乙卯，太尉、湘州刺史侯瑱薨。

夏六月己亥，齊人通好。

秋七月丙午，周將賀若敦遁歸，武陵、天門、南平、義陽、河東、宜都郡悉平。

九月甲寅，詔以故太尉侯瑱、故司空周文育、故開府儀同三司杜僧明、故中護軍胡穎、故領軍陳擬配食武帝廟庭。

冬十月癸丑，霍州西山蠻率部內屬。乙卯，高麗國遣使朝貢。

十一月甲辰，齊孝昭帝殂。

十二月甲申，立始興國廟於都下，用王者禮。以國用不足，立煮海鹽賦及榷酤科。先是縉州刺史留異應王琳，丙戌，詔司空侯安都討之。

是歲，周武帝保定元年。

三年春正月庚戌，設帷宮於南郊，幣告胡公以配天。辛亥，祀南郊，詔賜人爵一級，孝悌力田加一等。

二月，梁宣帝殂。

閏月己酉，以百濟王餘明為撫東大將軍，高麗王高湯為甯東將軍。江州刺史周迪舉兵應留異。甲子，改鑄五銖錢。

三月丙子，安成王頊至自周。丁丑，以安右將軍吳明徹為安南將軍、江州刺史，督眾軍南討。甲申，大赦。庚寅，司空侯安都破留異於桃枝嶺，異奔晉安，東陽郡平。

夏四月癸卯，曲赦東陽郡。乙巳，齊人來聘。

秋七月己丑，皇太子納妃王氏，在位文武賜帛各有差，孝悌力田為父後者，賜爵二級。

九月戊辰朔，日有蝕之。以侍中到仲舉為尚書右僕射。丁亥，周迪請降。

四年春正月丙子，幹陀利國遣使朝貢。甲申，周迪走投閩州，刺史陳寶應納之。

夏四月辛丑，設無礙大會，捨身於太極前殿。乙卯，加驃騎將軍、揚州刺史安成王頊開府儀同三司。

六月癸巳，司空侯安都賜死。

秋九月壬戌，開府儀同三司、廣州刺史歐陽頠薨。癸亥，曲赦都下。辛未，周迪復寇臨川，詔護軍將軍章昭達討平之。

冬十二月丙申，大赦。詔昭達進軍建安，討陳寶應。五年春三月壬午，詔以故護軍將軍周鐵武配食武帝廟庭。

夏五月，周、齊並遣使來聘。

秋七月丁丑，曲赦都下。

九月，城西城。

冬十一月己丑，章昭達禽陳寶應、留異，送建鄴，晉安郡平。甲辰，以護軍將軍章昭達為鎮軍將軍、開府儀同三司。

十二月甲子，曲赦建安、晉安二郡。討陳寶應將士死王事者，並給棺槥，送還本鄉，並復其家。癸未，齊人來聘。

六年春正月甲午，皇太子加元服，王公以下，賜帛各有差，孝悌力田為父後者，賜爵一級，鰥寡孤獨不能自存者，穀人五斛。

夏四月甲寅，以開府儀同三司、揚州刺史安成王頊為司空。

五月，齊武成帝傳位於太子緯，自號太上皇帝。

六月辛酉，彗星見於上臺北。周人來聘。

秋七月癸未，有大風自西南至，廣百餘步，激壞靈台候樓。甲申，儀賢堂無故自壞。丙戌，臨川太守駱牙斬周迪，傳首建鄴，梟於朱雀航。

八月己卯，立皇子伯固為新安王，伯恭為晉安王，伯仁為廬陵王，伯義為江夏王。

九月，新作大航。

冬十月辛亥，齊人來聘。

十二月乙卯，立皇子伯禮為武陵王。癸亥，曲赦都下。

天康元年春二月丙子，大赦，改元。

三月己卯，以司空安成王頊為尚書令。

夏四月乙卯，皇孫至澤生，賜在位文武帛各有差，為父後者賜爵一級。癸酉，皇帝崩于有覺殿。遺詔皇太子可即君臨，山陵務存儉速，大斂竟，群臣三日一臨，公除之制，率依舊典。六月甲子，群臣上諡曰文皇帝，廟號世祖。丙寅，葬永寧陵。

文帝起自布衣，知百姓疾苦，國家資用，務從儉約。妙識真偽，下不容奸。一夜內刺閨取外事分判者，前後相續。每雞人伺漏傳簽於殿中者，令投簽于階石上，槍然有聲，云：「吾雖得眠，亦令驚覺。」其自強若此云。

廢帝諱伯宗，字奉業，小字藥王，文帝嫡長子也。梁承聖三年五月庚寅生。永定二年二月戊辰，拜臨川王世子。三年，文帝嗣位，八月庚戌，立為皇太子。自梁室亂離，東宮焚燼，太子居於永福省。

天康元年四月癸酉，文帝崩，是日太子即皇帝位於太極前殿，大赦。詔內外文武各復其職，遠方悉停奔赴。

五月己卯，尊皇太后曰太皇太后，皇后曰皇太后。庚寅，以司空、揚州刺史、新除尚書令安成王頊為司徒、錄尚書、都督中外諸軍事。丁酉，以中軍大將軍、開府儀同三司徐度為司空，以鎮東將軍、東揚州刺史始興王伯茂為征東將軍、開府儀同三司。以吏部尚書袁樞為尚書左僕射。以吳興太守沈欽為右僕射。秋七月丁酉，立妃王氏為皇后。

冬十月庚申，享太廟。

十一月乙亥，周人來吊。

十二月甲子，高麗國遣使朝貢。

是歲，周天和元年。

光大元年春正月癸酉，尚書左僕射袁樞卒。乙亥，大赦，改元，賜孝悌力田爵一級。辛卯，祀南郊。

二月辛亥，南豫州刺史余孝頃謀反，伏誅。

三月甲午，以尚書右僕射沈欽為侍中、尚書僕射。

夏五月乙未，湘州刺史華皎不從執政，丙申，以中撫軍大將軍淳于量為征南大將軍，總舟師討之。

六月壬寅，以中軍大將軍、司空徐度為車騎將軍，總督都下眾軍，自步道襲湘州。

秋七月戊申，立皇子至澤為皇太子，賜天下為父後者爵一級，王公以下賚帛各有差。

九月丙辰，百濟國遣使朝貢。是月，周將拓拔定入郢州，與華皎水陸俱進，都督淳于量、吳明徹等大破之，皎單舸奔江陵，禽定送建鄴。

冬十月辛巳，曲赦湘、巴二州為皎所詿誤者。

十一月甲子，中權將軍、開府儀同三司王沖薨。

十二月庚寅，以儀同三司兼從事中郎孔英哲為奉聖亭侯，奉孔子祀。

二年春正月己亥，司徒、安成王頊進位太傅，領司徒，加殊禮。以新除征南大將軍淳于量為中軍大將軍，及安南將軍、湘州刺史吳明徹即本號並開府儀同三司。庚子，詔討華皎軍人死王事者，並給棺槥，送還本鄉，仍復其家。甲子，司空徐度薨。

夏五月丙辰，太傅安成王頊獻玉璽一。

六月丁亥，彗星見。

秋七月戊申，新羅國遣使朝貢。壬戌，立皇弟伯智為永陽王，伯謀為桂陽王。

九月，林邑、狼牙修國並遣使朝貢。

冬十一月甲寅，慈訓太后令曰：「伯宗昔在儲宮，本無令問、及居崇極，遂騁凶淫。太傅親承顧托，義深垣屏，而攢塗未禦，翌日無淹，仍遣劉師知、殷不佞等顯言排斥，陰謀禍亂，賴元相維持，但除君側。又以餘孝頃密邇京師，便相徵召，宗社之靈，祅氛是滅。於是密詔華皎，稱兵上流，國祚憂惶，幾移丑類。又別敕歐陽紇等攻逼衡州，嶺表紛紜，殊淹弦望。但賊豎皆亡，日望懲改，而悖禮忘德，情性不悛。蕩主侯法喜等，太傅麾下，恒遊府內，啖以深利，謀興肘腋；又蕩主孫泰等潛相連結，大有交通，天誘其衷，自然開發。此諸文跡，今以相示，豈可復肅恭禋祀，臨御生靈。今可特降為臨海郡王，送還藩邸。太傅安成王，固天生德，齊聖廣深，二後鍾心，三靈佇眷。自前朝不豫，任總邦家，威惠相宣，刑禮兼設。且地彰靈璽，天表長彗，布新除舊，禎祥咸顯。文皇知子之鑒，事甚帝堯，傳弟之懷，久符太伯。今可還申舊志，崇立賢君，外宜依舊典，奉迎輿駕。」是日，帝出居別第。太建二年四月乙卯薨，時年十九。

帝性仁弱，無人君之器，及即尊位，政刑皆歸塚宰，故宣太后稱文帝遺志而廢焉。

論曰：陳武帝以雄毅之姿，屬殷憂之運，功存拯溺，道濟橫流，應變無方，蓋惟人傑。及乎西都蕩覆，江表阽危，僧辯任同伊尹，空結桐宮之恨，貞陽入假秦兵，不息穆嬴之泣。帝乘隙以舉，乃蹈玄機，王業所基，始自于此，柴天改物，蓋有憑云。文帝以宗枝承統，情存兢惕，加以崇尚儒術，愛悅文義，恭儉行己，勤勞濟物，志度弘遠，有前哲之風，至於臨下明察，得永平之政矣。臨海懦弱，有同於帝摯，文後雖欲不鑒殷道，蓋亦其可得邪。


Chinese text: This work was published before January 1, 1923, and is in the
public domain worldwide because the author died at least 100 years ago.
