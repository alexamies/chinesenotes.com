列傳第二十九

殷孝祖劉勉

孝祖少誕節，好酒色，有氣幹。宋孝武時，以軍功仕至積射將軍。前廢帝景和元年，為兗州刺史。

明帝初即位，四方反叛，孝祖外甥司徒參軍潁川荀僧韶建議銜命征孝祖入朝，上遣之。時徐州刺史薛安都遣薛索兒等屯據津徑，僧韶間行得至，說孝祖曰：「景和凶狂，開闢未有，朝野憂危，假命漏刻。主上曾不浹辰，夷凶翦暴。國亂朝危，宜立長主，公卿百辟，人無異議。而群迷相扇，構造無端，貪利幼弱，競懷希幸。舅少有立功之志，長以氣節成名，若能控濟、河義勇，還奉朝廷，非唯匡主靜亂，乃可以垂名竹帛。」孝祖即日棄妻子，率文武二千人隨僧韶還都。時普天同逆，朝廷唯保丹陽一郡。孝祖忽至，眾力不少，人情於是大安。進孝祖號冠軍將軍、假節、督前鋒諸軍事。禦仗先有諸葛亮筒袖鎧、鐵帽，二十五石弩射之不能入，上悉以賜孝祖。孝祖負其誠節，陵轢諸將。時賊據赭圻，孝祖將進攻之，與大將王玄謨別，悲不自勝，眾並駭怪。

泰始二年三月三日，與賊合戰，每戰，常以鼓蓋自隨。軍中人相謂曰：「殷統軍可謂死將矣，今與賊交鋒，而以羽儀自標顯，若射者十手攢射，欲不斃得乎。」是日中流矢死。追贈建安縣侯，諡曰忠。

琰字敬瑉，孝祖族子也。父道鸞，宋衡陽王義季右軍長史。

琰少為文帝所知，見遇與琅邪王景文相埒。前廢帝永光元年，累遷黃門侍郎。出為山陽王休佑右軍長史、南梁郡太守。休佑入朝，琰乃行府州事。明帝泰始元年，以休佑為荊州，會晉安王子勳反，即以琰為豫州刺史。土人前右軍參軍杜叔寶等並勸琰同逆，琰素無部曲，無以自立，受制于叔寶。二年正月，帝遣輔國將軍劉勉西討之，築長圍，創攻道于東南角，並作大蝦蟆車載土，牛皮蒙之，三百人推以塞塹。十二月，琰乃始降。時琰有疾，以板自輿，諸將帥面縛請罪，勉並撫宥之，無所誅戮。後除少府，加給事中，卒官。

琰性和雅靜素，寡嗜欲，諳前世舊事。事兄甚謹，少以名行見稱。在壽陽被攻圍積時，為城內所懷附。揚州刺史王景文、征西將軍蔡興宗、司空褚彥回並相與友善。

劉勉字伯猷，彭城安上里人也。祖懷義，父穎之，位並郡守。

勉少有志節，兼好文義。家貧，仕宋，初為廣州增城令，稍遷郁林太守。大明初還都，徐州刺史劉道隆請為甯朔司馬。竟陵王誕據廣陵為逆，勉隨道隆受沈慶之節度。事平，封金城縣五等侯，除西陽王子尚撫軍參軍，入直合。先是，費沈伐陳檀不克，乃除勉龍驤將軍、西江督護、郁林太守。勉既至，隨宜翦定，大致名馬，並獻珊瑚連理樹。上甚悅。前廢帝即位，為屯騎校尉，又入直閣。

明帝即位，江州刺史晉安王子勳為逆，四方回應，勉以本官領建平王景素輔國司馬，進據梁山。會豫州刺史殷琰反叛，召勉還都，復兼山陽王休佑驃騎司馬致討。時琰嬰城固守，自始春至於末冬，勉內攻外禦，戰無不捷。善撫將帥，以寬厚為眾所依。將軍王廣之求勉所自乘馬，諸將並忿廣之貪冒，勸勉以法裁之。勉歡笑，即解馬與廣之。及琰請降，勉約令三軍不得妄動，城內士庶感悅，咸曰來蘇。

還都，拜太子右衛率，封鄱陽縣侯，遷右衛將軍，行豫州刺史，加都督。後徵拜散騎常侍、中領軍。勉以世路糾紛，有懷止足，經始鍾嶺之南，以為棲息。聚石蓄水，髣佛丘中，朝士雅素者多往遊之。

明帝臨崩，顧命以為守尚書右僕射、中領軍。廢帝即位，加兵五百人。元徽初，月犯右執法，太白犯上將，或勸勉解職。勉曰：「吾執心行己，無愧幽明；若才輕任重，災眚必及，天道密微，避豈能免？」桂陽王休範為亂，奄至建鄴，加勉使持節、鎮軍將軍，置佐，鎮扞石頭。既而賊眾屯朱雀航南，右軍將軍王道隆率宿衛向朱雀。聞賊已至，急信召勉，勉戰敗，死之。事平，贈司空，諡曰忠昭公。子悛。

悛字士操，隨父征竟陵王誕於廣陵，以功拜駙馬都尉。後為桂陽王征北中兵參軍，與齊武帝同直殿內，並為宋明帝所親待，由是與武帝款好。

悛本名忱，宋明帝多忌，反語「劉忱」為「臨讎」，改名悛焉。

齊武帝嘗至悛宅，晝臥覺，悛自捧金澡罐受四升水以沃盥，因以與帝，前後所納稱此。

後遷安遠護軍、武陵內史。郡南古江堤久廢，悛修未畢，而江水忽至，百姓棄役奔走。悛親率厲之，於是乃立。漢壽人邵榮興六世同爨，悛表其門閭。悛強濟有世調，善於流俗。蠻王田僮在山中，年垂百餘歲，南譙王義宣為荊州，僮出謁，至是又謁悛。明帝崩，表求奔赴。敕帶郡還都，吏人送者數千萬人。悛人人執手，系以涕泣，百姓感之，贈送甚厚。

桂陽之難，加甯朔將軍，助守石頭。父勉于大航戰死，悛時遇疾，扶伏路次，號哭求勉屍。勉屍頂後傷缺，悛割發補之。持喪墓側，冬日不衣絮。齊高帝代勉為領軍，素與勉善，書譬悛殷勤抑勉。

建平王景素反，高帝總眾。悛初免喪，高帝召悛及弟愃入省，欲使領支軍。及見皆羸削改貌，乃止。霸業初建，悛先致誠節，沈攸之事起，加輔國將軍。後為廣州刺史，襲爵鄱陽縣侯。武帝自尋陽還，遇悛，歡宴敘舊，停十餘日乃下。遣文惠太子及竟陵王子良攝衣履，備父友之敬。

齊受禪，國除，平西記室參軍夏侯恭叔上書，以柳元景中興功臣，劉勉殞身王事，宜存封爵。詔以與運隆替，不容復厝意也。初，蒼梧廢，高帝集議中華門，見悛謂曰：「君昨直邪？「悛曰：「僕昨正直，而之急在外。」至是，上謂悛曰：「功名之際，人所不忘，卿昔在中華門答我，何其欲謝世事？」悛曰：「臣世受宋恩，門荷齊眷，非常之勳，非臣所及，敢不以實仰答。」

遷太子中庶子，領越騎校尉。時武帝在東宮，每幸悛坊，閑言至夕，賜屏風帷帳。武帝即位，改領前軍將軍。後拜司州刺史。悛父勉討殷琰，平壽陽，無所犯害，百姓德之，為罍樽、銅豆、鍾各二口獻之。

遷長兼侍中。車駕數幸悛宅。宅盛修山池，造甕牖。武帝著鹿皮冠，披悛菟皮衾，於牖中宴樂。以冠賜悛，至夜乃去。後從駕登蔣山，上數歎曰：「貧賤之交不可忘，糟糠之妻不下堂。」顧謂悛曰：「此況卿也。世言富貴好改其素情，吾雖有四海，今日與卿盡布衣之適。」悛起拜謝。累遷始興王前軍長史、平蠻校尉、蜀郡太守，行益州府州事。

初，高帝輔政，有意欲鑄錢，以禪讓之際，未及施行。建

元四年，奉朝請孔覬上鑄錢均貨議，辭證甚博，其略以為：食貨相通，理勢自然。李悝曰：「糴甚貴傷人，甚賤傷農。人傷則離散，農傷則國貧。甚賤與甚貴，其傷一也。」三吳國之關奧，比歲時被水潦，而糴不貴，是天下錢少，非穀穰賤，此不可不察也。鑄錢之弊，在輕重屢變。重錢患難用，而難用為累輕；輕錢弊盜鑄，而盜鑄為禍深。人所盜鑄，嚴法不禁者，由上鑄錢惜銅愛工也。惜銅愛工，謂錢無用之器，以通交易，務欲令輕而數多，使省工而易成，不詳慮其為患也。

自漢鑄五銖至宋文帝，曆五百餘年，制度世有廢興，而不變五銖錢者，明其輕重可法，得貨之宜。以為宜開置泉府，方牧貢金，大興鎔鑄。錢重五銖，一依漢法。若官鑄已布於人，便嚴斷翦鑿，輕小破缺無周郭者，悉不得行。官錢細小者，稱合銖兩，銷以為大。利貧良之人，塞奸巧之路。錢貨既均，遠近若一，百姓樂業，市道無爭，衣食滋殖矣。時議多以錢貨輕轉少，宜更廣鑄，重其銖兩，以防人奸。高帝使諸州郡大市銅炭，會晏駕事寢。

永明八年，悛啟武帝曰：「南廣郡界蒙山下有城名蒙城，可二頃地，有燒爐四所，高一丈，廣一丈五尺。從蒙城度水南百許步，平地掘土深二尺，得銅。又有古掘銅坑深二丈，並居宅處猶存。鄧通南安人，漢文帝賜通嚴道縣銅山鑄錢。今蒙山近在青衣水南，青衣左側並是故秦之嚴道地。青衣縣，文帝改名漢嘉。且蒙山去南安二百里，案此必是通所鑄處。近喚蒙山獠出，雲'甚可經略'。此議若立，潤利無極。並獻蒙山銅一片，又銅石一片，平州鑄鐵刀一口。」上從之。遣使入蜀鑄錢，得千餘萬，功費多乃止。

悛仍代始興王鑒為益州刺史、監益甯二州諸軍事。悛既藉舊恩，尤能承迎權貴，賓客閨房，供費奢廣。罷廣、司二州，傾資貢獻，家無留儲。在蜀作金浴盆，余金物稱是。罷任以本號還都，欲獻之，而武帝晏駕。郁林新立，悛奉獻減少。郁林知之，諷有司收悛付廷尉，將加誅戮。明帝啟救之，見原，禁錮終身。雖見廢黜，而賓客日至。

海陵即位，以白衣除兼左戶尚書，尋除正。明帝立，加領驍騎將軍，復故官駙馬都尉。悛歷朝見恩遇，高帝為鄱陽王鏘納悛妹為妃。明帝又為晉安王寶義納悛女為妃。自此連姻帝室。

王敬則反，悛出守琅邪城，轉五兵尚書。悛兄弟以父死朱雀航，終身不行此路。明帝崩，東昏即位，改授散騎常侍，領驍騎將軍，尚書如故。衛送山陵，路經朱雀航感慟，至曲阿而卒。贈太常，常侍、都尉如故。諡曰敬子。

子孺字季幼，幼聰敏，七歲能屬文。年十四居喪，毀瘠骨立，宗黨咸異之。叔父瑱為義興郡，攜以之官，常置坐側，謂賓客曰：「此吾家明珠也。」及長，美風采，性通和，雖家人不見其喜慍。本州召迎主簿。起家中軍法曹行參軍，時鎮軍沈約聞其名，引為主簿，恒與遊宴賦詩，大為約所嗟賞。累遷太子中舍人。

孺少好文章，性又敏速，嘗在御坐為李賦，受詔便成，文不加點。梁武帝甚稱賞之。後侍宴壽光殿，詔群臣賦詩。時孺與張率並醉，未及成。帝取孺手板題戲之曰：「張率東南美，劉孺洛陽才，攬筆便應就，何事久遲回。」其見親愛如此。

遷中書郎，兼中書通事舍人。曆太子中庶子，尚書吏部郎。累遷散騎常侍，左戶尚書。大同五年，守吏部尚書。出為晉陵太守，在郡和理，為吏人所稱。入為侍中。後復為吏部尚書。母憂，以毀卒，諡曰孝子。

孺少與從兄苞、孝綽齊名，苞早卒，孝綽數坐免黜，位並不高，唯孺貴顯。有文集二十卷。孺弟覽。

覽字孝智，十六通老、易，位中書郎。以所生母憂，廬於墓，再期不嚐鹽酪，食麥粥而已。隆冬止著單布衣，家人慮不勝喪，中夜竊置炭於床下，覽因暖得寐。及覺知之，號慟歐血。梁武帝聞其至性，數使省視。

服闋，除尚書左丞。性聰敏，尚書令史七百人，一見並記名姓。當官清正無所私。從兄吏部郎孝綽，在職頗通贓貨，覽劾奏免官。孝綽怨之，常謂人曰：「犬噬行路，覽噬家人。」出為始興內史，居郡尤勵清節。復為左丞，卒官。覽弟遵。

遵字孝陵，少清雅有學行，工屬文。為晉安王綱宣惠、雲麾二府記室，甚見賓禮。王立為皇太子，仍除中庶子。遵自隨蕃及在東宮，以舊恩偏蒙寵遇，時輩莫及。卒官，皇太子深悼惜之，與遵從兄陽羨令孝儀令曰：「賢從弟中庶奄至殞逝，痛可言乎。其孝友淳深，立身貞固，內含玉潤，外表瀾清，言行相符，終始如一。文史該富，琬琰為心，辭章博贍，玄黃成采。既以鳴謙表性，又以難進自居。吾昔在漢南，連翩書記；及忝朱方，從容坐首。鷁舟乍動，朱鷺徐鳴，未嘗一日而不追隨，一時而不會遇。益者三友，此實其人。及弘道下邑，未申善政，而能使人結去思，野多馴翟，此亦威鳳一羽，足以驗其五德。」其見愛賞如此。

苞字孝嘗，一字孟嘗，悛弟子也。父愃，位太子中庶子。

苞三歲而孤，至六七歲，見諸父常泣。時伯叔父悛、繪等並顯貴，其母謂其畏憚，怒之。苞曰：「早孤不及有識，聞諸父多相似，故心中悲耳。」因而歔欷，母亦悲慟。初，苞父母及兩兄相繼亡歿，悉假瘞焉。苞年十六，始移墓所，經營改葬，不資諸父。奉君母朱夫人及所生陳氏並扇席溫枕，叔父繪常歎伏之。少好學，能屬文，家有舊書，例皆殘蠹，手自編緝，筐篋盈滿。梁初，以臨川王妃弟，故自征虜主簿遷右軍功曹，累遷太子洗馬，掌書記，侍講壽光殿。及從兄孝綽等並以文藻見知，多預宴坐。受詔詠天泉池荷及采菱調，下筆即成。

天監十年卒，臨終呼友人南陽劉之遴托以喪事從儉。苞居官有能名，性和直，與人交，面折其非，退稱其美，士友咸以此嘆惜之。

繪字士章，愃弟也。初為齊高帝行參軍，帝歎曰：「劉公為不亡也。」及豫章王嶷鎮江陵，繪為鎮西外兵參軍，以文義見禮。時琅邪王詡為功曹，以吏能自進，嶷謂僚佐曰：「吾雖不能得應嗣陳蕃，然合下自有二驥也。」

性通悟，出為南康相，郡人有姓賴，所居名穢裏，刺謁繪，繪戲嘲之曰：「君有何穢，而居穢裏？」此人應聲曰：「未審孔丘何闕，而居闕里。」繪默然不答，亦無忤意，歎其辯速。

後歷位中書郎，掌詔誥。敕助國子祭酒何胤撰修禮儀。永明末，都下人士盛為文章談義，皆湊竟陵西邸，繪為後進領袖。時張融以言辭辯捷，周顒彌為清綺，而繪音采贍麗，雅有風則。時人為之語曰：「三人共宅夾清漳，張南周北劉中央。」言其處二人間也。

魚復侯子響誅後，豫章王嶷欲求葬之，召繪為表言其事，繪須臾便成。嶷歎曰：「禰衡何以過此。」唯足八字云：「提攜鞠養，俯見成人。」後魏使至，繪以辭辯被敕接使。事畢，當撰語辭。繪謂人曰：「無論潤色未易，但得我語亦難矣。」

隆昌中，兄悛坐事將見誅，繪伏闕請代兄死，明帝輔政，救之，乃免死。明帝即位，為太子中庶子。安陸王寶晊為湘州，以繪為冠軍長史、長沙內史，行湘州事。寶晊妃，悛女也。寶晊愛其侍婢，繪奪取，具以啟聞，寶晊以為恨，與繪不協。遭母喪去官，有至性。服闋，為晉安王征北長史、南東海太守，行南徐州事。

及梁武起兵，朝廷以繪為雍州刺史，固讓不就。眾以朝廷昏亂，為之寒心。繪終不受，乃改用張欣泰。轉繪建安王車騎長史，行府國事。

及東昏見殺，城內遣繪及國子博士范雲等齎其首詣梁武帝於石頭。轉大司馬從事中郎，卒。子孝綽。

孝綽字孝綽，本名冉。幼聰敏，七歲能屬文。舅齊中書郎王融深賞異之，與同載以適親友，號曰神童。融每曰：「天下文章若無我，當歸阿士。」阿士即孝綽小字也。父繪，齊時掌詔誥，孝綽時年十四，繪常使代草之。父党沈約、任昉、范雲等聞其名，命駕造焉，昉尤相賞好。範雲年長繪十餘歲，其子孝才與孝綽年並十四五。及雲遇孝綽，便申伯季，乃命孝才拜之。兼善草隸，自以書似父，乃變為別體。

梁天監初，起家著作佐郎，為歸沐詩贈任昉，昉報曰：「彼美洛陽子，投我懷秋作，詎慰耋嗟人，徒深老夫托。直史兼褒貶，轄司專疾惡，九折多美疹，匪報庶良藥。」其為名流所重如此。

後遷兼尚書水部郎，奉啟陳謝。手敕答曰：「美錦未可便制，簿領亦宜稍習。」頃之即真。武帝時因宴幸，令沈約、任昉等言志賦詩，孝綽亦見引。嘗侍宴，於坐作詩七首，武帝覽其文，篇篇嗟賞，由是朝野改觀。累遷秘書丞。武帝謂舍人周舍云：「第一官當知用第一人。」故以孝綽居此職。

後為太子僕，掌東宮管記。時昭明太子好士愛文，孝綽與陳郡殷芸、吳郡陸倕、琅邪王筠、彭城到洽等同見禮。太子起樂賢堂，乃使先圖孝綽。太子文章，群才咸欲撰錄，太子獨使孝綽集而序之。遷兼廷尉卿。

初，孝綽與到溉兄弟甚狎，溉少孤，宅近僧寺，孝綽往溉許，適見黃臥具，孝綽謂僧物色也，撫手笑。溉知其旨，奮拳擊之，傷口而去。又與洽同遊東宮，孝綽自以才優於洽，每於宴坐嗤鄙其文，洽深銜之。及孝綽為廷尉，攜妾入廷尉，其母猶停私宅。洽尋為御史中丞，遣令史劾奏之，云：「攜少妹于華省，棄老母於下宅。」武帝為隱其惡，改妹字為姝。孝綽坐免官。諸弟時隨蕃皆在荊、雍，乃與書論共洽不平者十事，其辭皆訴到氏。又寫別本封至東宮，昭明太子命焚之，不開視。

孝綽免職後，武帝數使僕射徐勉宣旨慰撫之，每朝宴常預焉。及武帝為籍田詩，又使勉先示孝綽。時奉詔作者數十人，帝以孝綽詩工，即日起為西中郎湘東王諮議參軍。遷黃門侍郎、尚書吏部郎，坐受人絹一束，為餉者所訟，左遷信威臨賀王長史。晚年忽忽不得志，後為秘書監。

初，孝綽居母憂，冬月飲冷水，因得冷癖，以大同五年卒官，年五十九。

孝綽少有盛名，而仗氣負才，多所陵忽。有不合意，極言詆訾。領軍臧盾、太府卿沈僧畟等並被時遇，孝綽尤輕之。每于朝集會同，處公卿間無所與語，反呼騶卒訪道途間事，由此多忤於物，前後五免。孝綽辭藻為後進所宗，時重其文，每作一篇，朝成暮遍，好事者咸誦傳寫，流聞河朔，亭苑柱壁莫不題之。文集數十萬言，行于時。兄弟及群從子侄當時有七十人，並能屬文，近古未之有也。

其三妹，一適琅邪王叔英，一適吳郡張嵊，一適東海徐悱，並有才學。悱妻文尤清拔，所謂劉三娘者也。悱為晉安郡卒，喪還建鄴，妻為祭文，辭甚悽愴。悱父勉本欲為哀辭，及見此文，乃閣筆。

孝綽子諒字求信，小名春。少好學，有文才，尤悉晉代故事，時人號曰：「皮裏晉書」。位中書宣城王記室，為湘東王所善。王嘗游江濱，歎秋望之美。諒對曰：「今日可謂'帝子降於北渚'。」王有目疾，以為刺己。應曰：「卿言'目眇眇以愁予'邪？」從此嫌之。

孝綽弟潛字孝儀，幼孤，與諸兄弟相勖以學，並工屬文。孝綽嘗云：「三筆六詩」，三即孝儀，六謂孝威也。

舉秀才，累遷尚書殿中郎。敕令制雍州平等寺金像碑，文甚宏麗。晉安王綱鎮襄陽，引為安北功曹史。及王為皇太子，仍補洗馬，遷中舍人。出為陽羨令，甚有稱績。後為中書郎，以公事左遷安西諮議參軍，兼散騎常侍。使魏還，除中書郎。累遷尚書左丞，長兼御史中丞。在職多所彈糾，無所顧望，當時稱之。出為臨海太守。時政網疏闊，百姓多不遵禁。孝儀下車，宣下條制，勵精綏撫，境內翕然，風俗大變。入遷都官尚書。太清元年，出為豫章內史。侯景寇建鄴，孝儀遣子勵帥郡兵三千，隨前衡州刺史韋粲入援。及宮城不守，孝儀為前曆陽太守莊鐵所逼，失郡，卒。

孝儀為人寬厚，內行尤篤。第二兄孝熊早卒，孝儀奉寡嫂甚謹，家內巨細必先諮決，與妻子朝夕供事，未嘗失禮，時人以此稱之。有文集二十卷行於世。

第五弟孝勝，位尚書右丞、兼散騎常侍。聘魏還，為安西武陵王紀長史、蜀郡太守。紀僭號於蜀，以為尚書僕射。隨紀出峽口，兵敗被執。元帝宥之，以為司徒右長史。

第六弟孝威，氣調爽逸，風儀俊舉。初為安北晉安王法曹，後為太子洗馬，中舍人，庶子，率更令，並掌管記。大同中，白雀集東宮，孝威上頌甚美。太清中，遷中庶子，兼通事舍人。及侯景寇亂，隨司州刺史柳仲禮至安陸，卒。

第七弟孝先，位武陵王主簿，與兄孝勝俱隨紀軍出峽口。

兵敗，元帝以為黃門郎，遷侍中。

瑱字士溫，繪弟也。少有行業，文藻、篆隸、丹青並為當世所稱。時有滎陽毛惠遠善畫馬，瑱善畫婦人，並為當世第一。瑱妹為齊鄱陽王妃，伉儷甚篤。王為齊明帝所誅，妃追傷遂成痼疾，醫所不療。有陳郡殷蒨善寫人面，與真不別，瑱令蒨畫王形像，並圖王平生所寵姬共照鏡狀，如欲偶寢。瑱乃密使媼奶示妃，妃視畫仍唾之，因罵云：「故宜其早死」。於是恩情即歇，病亦除差。此姬亦被廢苦，因即以此畫焚之。

瑱仕齊，曆尚書吏部郎，義興太守。先繪卒。

論曰：當泰始之際，二殷去就不同，原始要終，各以名節自立。孝祖翫敵而亡，蓋其宜也。劉勉出征久撫，所在流譽，行己之節，赴蹈為期，雖古之忠烈，亦何以加此。悛至性過人，繪辭義克舉，諸子各擅雕龍，當年方駕，文采之盛，殆難繼乎。孝綽中冓為尤，可謂人而無儀者矣。


Chinese text: This work was published before January 1, 1923, and is in the
public domain worldwide because the author died at least 100 years ago.
