列傳第二十七

沈慶之宗愨

永初二年，慶之除殿中員外將軍，又隨伯符隸到彥之北侵。伯符病歸，仍隸檀道濟。道濟白文帝稱慶之忠謹曉兵，上使領隊防東掖門，稍得引接，出入禁省。領軍劉湛知之，欲相引接，謂曰：「卿在省年月久遠，比當相論。」慶之正色曰：「下官在省十年，自應得轉，不復以此仰累。」尋轉正員將軍。及湛被收之夕，上開門召慶之，慶之戎服履襪縛褲入，上見而驚曰：「卿何意乃爾急裝？」慶之曰：「夜半喚隊主，不容緩服。」遣收吳郡太守劉斌殺之。

元嘉十九年，雍州刺史劉道產卒，群蠻大動，征西司馬朱修之討蠻失利，以慶之為建威將軍，率眾助修之。修之失律下獄，慶之專軍進討，大破緣沔諸蠻。後為孝武撫軍中兵參軍。孝武以本號為雍州，隨府西上，征蠻寇屢有功。還都，復為廣陵王誕北中郎中兵參軍，加建威將軍、南濟陰太守。雍州蠻又為寇，慶之以將軍、太守復與隨王誕入沔。及至襄陽，率後軍中兵參軍柳元景、隨郡太守宗愨等伐沔北諸山蠻，大破之。威震諸山，群蠻皆稽顙。慶之患頭風，好著狐皮帽，群蠻惡之，號曰蒼頭公。每見慶之軍，輒畏懼曰：「蒼頭公已復來矣。」

慶之引軍出，前後破降甚眾，又討犬羊諸山蠻，緣險築重城，施門櫓甚峻。慶之連營山下，營中開門相通。又令諸軍各穿池于營內，朝夕不外汲。兼以防蠻之火。頃之風甚，蠻夜下山，人提一炬燒營。火至，輒以池水灌滅之。蠻被圍守日久，並饑乏，自後稍出歸降。慶之前後所獲蠻，並移都下，以為營戶。

二十七年，遷太子步兵校尉。其年，文帝將北侵，慶之諫曰：「道濟再行無功，彥之失利而反，今料王玄謨等未踰兩將，恐重辱王師。」上曰：「王師再屈，別有所由。道濟養寇自資，彥之中塗疾動。虜所恃唯馬，夏水浩大，泛舟濟河，碻磝必走，滑台小戍，易可覆拔。克此二戍，館穀吊人，虎牢洛陽，自然不固。」慶之固陳不可，時丹陽尹徐湛之、吏部尚書江湛並在坐，上使湛之等難慶之。慶之曰：「為國譬如家，耕當問奴，織當訪婢。陛下今欲伐國，而與白面書生輩謀之，事何由濟？「上大笑。

及軍行，慶之副玄謨。玄謨進圍滑台，慶之與蕭斌留守碻磝，仍領斌輔國司馬。玄謨攻滑台，積旬不拔，魏太武大軍南向，斌遣慶之將五千人救玄謨。慶之曰：「少軍輕往，必無益也。」會玄謨退還，斌將斬之，慶之諫乃止。

蕭斌以前驅敗績，欲死固碻磝，慶之以為不可。會制使至，不許退，諸將並宜留。斌復問計于慶之，慶之曰：「閫外之事，將所得專，制從遠來，事勢已異。節下有一范增而不能用，空議何施？」斌及坐者並笑曰：「沈公乃更學問。」慶之厲聲曰：「眾人雖見古今，不如下官耳學也。」玄謨自以退敗，求戍碻磝。斌乃還曆城。申坦、垣護之共據清口，慶之奔驛馳歸。

二十九年，師復行，慶之固諫不從。以立議不同，不使北出。是時亡命司馬黑石、廬江叛吏夏侯方進在西陽五水讙動群蠻，自淮汝間至江沔，咸離其患，乃遣慶之督諸將討之，制江、豫、荊、雍並遣軍受慶之節度。

三十年，孝武出次五洲，總統群帥。慶之從巴水出至五洲諮受軍略。會孝武典簽董元嗣自建鄴還，陳元凶弑逆，孝武遣慶之引諸軍。慶之謂腹心曰：「蕭斌婦人不足數，其餘將帥並易與耳。今輔順討逆，不憂不濟也。」時元凶密與慶之書，令殺孝武。慶之入求見，孝武稱疾不敢見。慶之突前，以元凶手書呈簡，孝武泣求入內與母辭。慶之曰：「下官受先帝厚恩，常願報德，今日之事，唯力是視，殿下是何疑之深。」帝起再拜曰：「家國安危，在於將軍。」慶之即勒內外處分。

府主簿顏竣聞慶之至，馳入見帝曰：「今四方尚未知義師之舉，而劭據有天府，首尾不相應赴，此危道也。宜待諸鎮唇齒，然後舉事。」慶之厲聲曰：「今方興大事，而黃頭小兒皆參預，此禍至矣，宜斬以徇眾。」帝曰：「竣何不拜謝。」竣起再拜。慶之曰：「君但當知筆劄之事。」於是處分，旬日內外整辦，時皆謂神兵。百姓欣悅。

眾軍既集，假慶之為武昌內史，領府司馬。孝武至尋陽，慶之及柳元景等並勸即大位，不許。賊劭遣慶之門生錢無忌齎書說慶之解甲，慶之執無忌白之。孝武踐阼，以慶之為領軍將軍，尋出為南兗州刺史，加都督，鎮盱眙，封南昌縣公。

孝建元年，魯爽反，遣慶之與薛安都等往討之。安都臨陣斬爽，進慶之號鎮北大將軍。尋與柳元景俱開府儀同三司，固辭，改封始興郡公。慶之以年滿七十，固請辭事，以為侍中、左光祿大夫、開府儀同三司。固讓，乃至稽顙自陳，言輒泣涕。上不能奪，聽以郡公罷就第，月給錢十萬，米百斛，二衛史五十人。

大明三年，司空竟陵王誕據廣陵反，復以慶之為車騎大將軍、開府儀同三司，固讓南兗州刺史，加都督，率眾討之。誕遣客沈道湣齎書說慶之，餉以玉環刀。慶之遣道湣反，數以罪惡。慶之至城下，誕登樓謂曰：「沈公，君白首之年，何為來此？」慶之曰：「朝廷以君狂愚，不足勞少壯，故使僕來耳。」慶之塞塹，造攻道，立行樓土山並諸攻具。時夏雨不得攻城，上使御史中丞庾徽之奏免慶之官以激之，制無所問。誕餉慶之食，提挈者百餘人，慶之不開，悉焚之。誕於城上投函表，令慶之為送。慶之曰：「我奉制討賊，不得為汝送表。」每攻城，慶之輒身先士卒。上戒之曰：「卿為統任，當令處分有方，何須身受矢石邪？」自四月至七月，乃屠城斬誕。進慶之司空，又固讓爵。於是與柳元景並依晉密陵侯鄭袤故事，朝會慶之位次司空，元景在從公之上，給恤吏五十人，門施行馬。

初，慶之嘗夢引鹵簿入廁中，慶之甚惡入廁之鄙。時有善占夢者為解之，曰：「君必大富貴，然未在旦夕。」問其故，答云：「鹵簿固是富貴容，廁中所謂後帝也。知君富貴不在今主。」及中興之功，自五校至是而登三事。

四年，西陽五水蠻復為寇，慶之以郡公統諸軍討平之。

慶之居清明門外，有宅四所，室宇甚麗。又有園舍在婁湖，慶之一夜攜子孫徙居之，以宅還官，悉移親戚中表于婁湖，列門同閈焉。廣開田園之業，每指地語人曰：「錢盡在此。」中興身享大國，家素富厚，產業累萬金，奴僮千計。再獻錢千萬，谷萬斛，以始興封優近，求改封南海郡，不許。妓妾十數人，並美容工藝。慶之優遊無事，盡意歡愉，自非朝賀不出門。每從遊幸及校獵，據鞍陵厲，不異少壯。太子妃上孝武金鏤匕箸及杅杓，上以賜慶之曰：「觴酌之賜，宜以大夫為先也。」

上嘗歡飲，普令群臣賦詩，慶之粗有口辯，手不知書，每將署事，輒恨眼不識字。上逼令作詩，慶之曰：「臣不知書，請口授師伯。」上即令顏師伯執筆。慶之口授之曰：「微生遇多幸，得逢時運昌。朽老筋力盡，徒步還南岡。辭榮此聖世，何愧張子房。」上甚悅，眾坐並稱其辭意之美。

孝武晏駕，慶之與柳元景等並受顧命。遺制「若有大軍旅及征討，悉委慶之」。前廢帝即位，加慶之几杖，給三望車一乘。慶之每朝賀，常乘豬鼻無幰車，左右從者不過三五騎。履行園田，每農桑劇月，無人從行，遇之者不知三公也。及加三望車，謂人曰：「我每游履田園，有人時與馬成三，無人則與馬成二。今乘此車，安所之乎？」及賜几杖，並固讓。柳元景、顏師伯嘗詣慶之，會其游田，元景等鳴笳列卒滿道，慶之獨與左右一人在田，見之悄然改容曰：「夫貧賤不可居，富貴亦難守。吾與諸公並出貧賤，因時際會，榮貴至此，唯當共思損挹之事。老子八十之年，目見成敗者已多，諸君炫此車服，欲何為乎！」於是插杖而耘，不為之顧。元景等徹侍褰裳從之，慶之乃與相對為歡。

慶之既通貴，鄉里老舊素輕慶之者，後見皆膝行而前。慶之歎曰：「故是昔時沈公。」視諸沈為劫首者數十人，士民悉患之。慶之詭為置酒大會，一時殺之，於是合境肅清，人皆喜悅。

廢帝狂悖無道，眾勸之廢立，及柳元景等連謀，以告慶之，慶之與江夏王義恭不厚，發其事。帝誅義恭、元景等，以慶之為侍中、太尉。及義陽王昶反，慶之從帝度江，總統眾軍。

帝凶暴日甚，慶之猶盡言諫爭，帝意稍不悅。及誅何邁，慮慶之不同，量其必至，乃開青溪諸橋以絕之。慶之果往，不得度而還。帝又忌之，乃遣其從子攸之齎藥賜死，時年八十。是歲旦，慶之夢有人以兩疋絹與之，謂曰：「此絹足度。」寤而謂人曰：「老子今年不免矣。兩疋，八十尺也，足度，無盈餘矣。」及死，贈賻甚厚，追贈侍中、太尉如故，給鸞輅轀輬車，前後羽葆、鼓吹，諡曰忠武公。未及葬，帝敗。明帝即位，追贈侍中、司空，諡曰襄公。泰始七年，改封蒼梧郡公。慶之群從姻戚，由慶之在列位者數十人。

長子文叔位侍中，慶之之死也，不肯飲藥，攸之以被掩殺之，文叔密取藥藏錄。或勸文叔逃避，文叔見帝斷截江夏王義恭支體，慮奔亡之日，帝怒，容致義恭之變，乃飲藥自殺。文叔子昭明位秘書郎，聞父死，曰：「何忍獨生。」亦自縊死。

元徽元年，還復先封，時改始興為廣興。昭明子曇亮襲廣興郡公，齊受禪，國除。昭明弟昭略。

昭略字茂隆，性狂俊，不事公卿，使酒仗氣，無所推下。嘗醉，晚日負杖攜家賓子弟至婁湖苑，逢王景文子約，張目視之曰：「汝是王約邪？何乃肥而癡。」約曰：「汝沈昭略邪？何乃瘦而狂。」昭略撫掌大笑曰：「瘦已勝肥，狂又勝癡，奈何王約，奈汝癡何！」

升明末，為相國西曹掾。齊高帝賞之，及即位，謂王儉曰：「南士中有沈昭略，何職處之？」儉以擬前軍將軍，上不欲違，乃可其奏。尋為中書郎，累遷侍中。王晏嘗戲昭略曰：「賢叔可謂吳興僕射。」昭略曰：「家叔晚登僕射，猶賢於尊君以卿為初蔭。」

永元中，與叔父文季俱被召入華林省，茹法珍等進藥酒，昭略怒駡徐孝嗣曰：「廢昏立明，古今令典，宰相無才，致有今日。」以甌投其面，曰：「使為破面鬼。」死時言笑自若，了無懼容。徐孝嗣謂曰：「見卿使人想夏侯泰初。」答曰：「明府猶憶夏侯，便是方寸不能都豁。下官見龍逄、比干，欣然相對；霍光脫問明府今日之事，何辭答之邪？」

昭略弟昭光聞收兵至，家人勸逃去，昭光不忍舍母，入執母手悲泣，遂見殺。時昭明子曇亮已得逃去，聞昭光死，乃曰：「家門屠滅，獨用生何為。」又絕吭而死。時人歎其累世孝義。中興元年，贈昭略太常，昭光廷尉。

文季字仲達，文叔弟也。以寬雅正直見知，尤善塞及彈碁，在宋封山陽縣五等伯，位中書郎。父慶之遇害，諸子見收，文叔謂之曰：「我能死，爾能報。」遂自殺。文季揮刀馳馬去，收者不敢追，遂免。

明帝立，為黃門郎，領長水校尉。明帝宴會朝臣，以南台御史賀咸為柱下史，糾不醉者，文季不肯飲，被驅下殿。晉平王休佑為南徐州，帝就褚彥回求幹事人為上佐，彥回舉文季，轉驃騎長史、南東海太守。休佑被殺，雖用薨禮，僚佐多不敢至，文季獨往墓展哀。元徽初，自秘書監出為吳興太守。文季飲酒至五斗，妻王氏飲亦至三斗，嘗對飲竟日，而視事不廢。

升明元年，沈攸之反，齊高帝加文季冠軍將軍、督吳興錢唐軍事。初，慶之之死也，攸之求行，至是文季收攸之弟新安太守登之，誅其宗族，以復舊怨，親黨無吹火焉。君子以文季能報先恥。齊國建，為侍中，領秘書監。建元元年，轉太子右衛率，侍中如故。改封西豐縣侯。

文季風采棱岸，善於進止，司徒褚彥回當時貴望，頗以門戶裁之。文季不為之屈。武帝在東宮，于玄圃宴朝臣，文季數舉酒勸彥回。彥回甚不平，啟武帝曰：「沈文季謂彥回經為其郡，依然猶有故情。」文季曰：「惟桑與梓，必恭敬止。豈如明府亡國失土，不識枌榆。」遂言及魏軍動事。彥回曰：「陳顯達、沈文季當今將略，足委以邊事。」文季諱稱將門，因是發怒，啟武帝曰：「褚彥回遂品藻人流，臣未知其身死之日，何面目見宋明帝。」武帝笑曰：「沈率醉也。」中丞劉休舉其事，見原。後豫章王北宅後堂集會，文季與彥回並善琵琶，酒闌，彥回取樂器為明君曲。文季便下席大唱曰：「沈文季不能作伎兒。」豫章王嶷又解之曰：「此故當不損仲容之德。」彥回顏色無異，終曲而止。

永明中，累遷領軍將軍。文季雖不學，發言必有辭采。武帝謂文季曰：「南士無僕射，多歷年所。」文季對曰：「南風不競，非復一日。」當世善其對。

明帝輔政，欲以文季為江州，遣左右單景雋宣旨。文季陳讓，稱老不願外出，因問右執法有人未，景雋還具言之。延興元年，以為尚書右僕射。明帝即位，加領太子詹事，尚書令王晏嘗戲文季為吳興僕射。文季答曰：「琅邪執法，似不出卿門。」

建武二年，魏軍南伐，明帝以為憂，制文季鎮壽春。文季入，城門嚴加備守。魏軍尋退，百姓無所損。

永元元年，轉侍中、左僕射。始安王遙光反，其夜遣於宅掩取文季，欲以為都督，而文季已還台。明日，與尚書令徐孝嗣共坐南掖門上。時東昏已行殺戮，孝嗣深懷憂慮，欲與文季論時事，文季輒引以他辭，終不得及。事甯，加鎮軍將軍，置府史。

文季以時方昏亂，托老疾不豫朝機。兄子昭略謂文季曰：「阿父年六十為員外僕射，欲求免乎？」文季笑而不答，未幾見害。先被召，便知敗，舉動如常。登車顧曰：「此行恐往而不反。」于華林省死，年五十八，朝野冤之。中興元年，贈司空，諡曰忠憲公。

文秀字仲遠，慶之弟子也。父邵之，南中郎行參軍。文秀宋前廢帝時，累遷青州刺史，將之鎮，部曲出次白下。文秀說慶之以帝狂悖，禍在難測，欲因此眾力圖之。慶之不從。及行，慶之果見殺。又遣直閣江方興領兵誅文秀，未至，而明帝已定亂。時晉安王子勳據尋陽，文秀與徐州刺史薛安都並同子勳反。尋陽平定，明帝遣其弟召之，便歸命請罪。即安本任。

四年，封新城縣侯。先是冀州刺史崔道固亦據曆城同反，文秀遣信引魏，魏遣慕容白曜援之。及至，而文秀已受朝命。文秀善於撫禦，被魏圍三載無叛者。五年，為魏所克，終於北。

攸之字仲達，慶之從父兄子也。父叔仁為宋衡陽王義季征西長史，兼行參軍領隊。

攸之少孤貧，元嘉二十七年，魏軍南攻，朝廷發三吳之眾，攸之亦行。及至建鄴，詣領軍將軍劉遵考求補白丁隊主。遵考以為形陋不堪，攸之歎曰：「昔孟嘗君身長六尺為齊相，今求士取肥大者哉。」因隨慶之征討。

二十九年，征西陽蠻，始補隊主。巴口建義，授南中郎府板長兼行參軍。新亭之戰，身被重創，事甯，為太尉行參軍，封平洛縣五等侯。隨府轉大司馬行參軍。

晉時都下二岸揚州舊置都部從事，分掌二縣非違，永初以後罷省。孝建三年，復置其職，攸之掌北岸，會稽孔璪掌南岸，後又罷。攸之遷員外散騎侍郎，又隨慶之征廣陵屢有功，被箭破骨。孝武以其善戰，配以仇池步矟。事平當加厚賞，為慶之所抑。遷太子旅賁中郎，攸之甚恨之。

前廢帝景和元年，除豫章王子尚車騎中兵參軍、直合，與宗越、譚金等並為廢帝所寵。誅戮群公，攸之等皆為之用命，封東興縣侯。

明帝即位，以例削封。尋告宗越、譚金等謀反，復召直合。會四方反叛，南賊已次近道，以攸之為甯朔將軍、尋陽太守，率軍據虎檻。時王玄謨為大統未發，前鋒有五軍在虎檻，五軍後又駱驛繼至，每夜各立姓號，不相稟受。攸之謂軍吏曰：「今眾軍同舉，而姓號不同，若有耕夫漁父夜相呵叱，便致駭亂，此敗道也。請就一軍取號。」眾咸從之。

殷孝祖為前鋒都督，大失人情，攸之內撫將士，外諧群帥，眾並安之。時殷孝祖中流矢死，軍主範潛率五百人投賊，人情震駭，並謂攸之宜代孝祖為統。時建安王休仁屯虎檻，總統眾軍，聞孝祖死，遣甯朔將軍江方興、龍驤將軍劉靈遺各率三千人赴赭圻。攸之以為孝祖既死，賊有乘勝之心，明日若不更攻，則示之以弱。方興名位相亞，必不為己下，軍政不一，致敗之由，乃率諸軍主詣方興推重，並慰勉之，方興甚悅。攸之既出，諸軍主並尤之。攸之曰：「卿忘廉藺、寇賈事邪？吾本以濟國活家，豈計此之升降。」明旦進戰，自寅訖午，大破賊於赭圻。尋進號輔國將軍，代孝祖督前鋒諸軍事。薛常保等在赭圻食盡，南賊大帥劉胡屯濃湖，以囊盛米系流查及船腹，陽覆船，順風流下，以餉赭圻。攸之疑其有異，遣人取船及流查，大得囊米，尋克赭圻。

遷甯蠻校尉、雍州刺史，加都督。袁顗復率大眾來入鵲尾，相持既久，軍主張興世越鵲尾上據錢溪，劉胡自攻之。攸之率諸將攻濃湖。錢溪信至大破賊，攸之悉以錢溪所送胡軍耳鼻示之。顗駭懼，急追胡還。攸之諸軍悉力進攻，多所斬獲，胡於是棄眾而奔，顗亦奔走。赭圻、濃湖之平也，賊軍委棄資財，珍貨山積，諸軍各競收斂，唯攸之、張興世約勒所部，不犯毫芥，諸將以此多之。攸之進平尋陽，遷中領軍，封貞陽縣公。時劉遵考為光祿大夫，攸之在御坐謂遵考曰：「形陋之人今何如？」帝問之，攸之依實對，帝大笑。

累遷郢州刺史，為政刻暴，或鞭士大夫。上佐以下有忤意，輒面加詈辱。而曉達吏事，自強不息，士庶畏憚，人莫敢欺。聞有猛獸，輒自圍捕，往無不得，一日或得兩三。若逼暮不禽，則宿昔圍守。賦斂嚴苦，徵發無度，繕修船舸，營造器甲。自至夏口，便有異圖。進監豫、司之二郡軍事，進號鎮軍將軍。

泰豫元年，明帝崩，攸之與蔡興宗並在外蕃，同預顧命。會巴西人李承明反，蜀土搔擾。時荊州刺史建平王景素被征，新除荊州刺史蔡興宗未之鎮，乃遣攸之權行荊州事。會承明已平，乃以攸之為鎮西將軍、荊州刺史，加都督。聚斂兵力，養馬至二千餘匹，皆分賦邏將士，使耕田而食。廩財悉充倉儲。荊州作部歲送數千人仗，攸之割留之，簿上云：「供討四山蠻」。裝戰艦數百千艘，沈之靈溪裏，錢帛器械巨積。漸懷不臣之心，朝廷制度無所遵奉。富貴擬于王者，夜中諸廂廊然燭達旦，後房服珠玉者數百人，皆一時絕貌。

江州刺史桂陽王休範密有異志，欲以微旨動攸之，使道士陳公昭作天公書一函，題言沈丞相，送攸之門者。攸之不開書，推撿得公昭，送之朝廷。後廢帝元徽二年，休範舉兵襲都，攸之謂僚佐曰：「桂陽今逼朝廷，必聲言吾與之同，若不顛沛勤王，必增朝野之惑。」於是遣使受郢州刺史晉熙王燮節度。會休范平，使乃還。進號征西大將軍、開府儀同三司，固讓開府。攸之自擅閫外，朝廷疑憚之，累欲征入，慮不受命，乃止。

四年，建平王景素據京城反，攸之復應朝廷，景素尋平。時有台直合高道慶家在江陵，攸之初至州，道慶在家，牒其親戚十餘人，求州從事西曹，攸之為用三人。道慶大怒，自入州取教毀之而去。道慶素便馬，攸之與宴飲於聽事前，合馬槊，道慶槊中攸之馬鞍，攸之怒索刃槊，道慶馳馬而出。還都說攸之反狀，請三千人襲之。朝議慮其事難濟，高帝又保持不許。楊運長等常相疑畏，乃與道慶密遣刺客齎廢帝手詔，以金餅賜攸之，州府佐吏進其階級。時有象三頭至江陵城北數里，攸之自出格殺之，忽有流矢集攸之馬鄣泥，其後刺客事發。廢帝既殞，順帝即位，加攸之車騎大將軍、開府儀同三司。齊高帝遣攸之子司徒左長史元琰齎廢帝刳斮之具以示之，攸之曰：「吾甯為王淩死，不作賈充生。」尚未得即起兵，乃上表稱慶，並與齊高帝書推功。

攸之有素書十數行，常韜在兩襠角，雲是宋明帝與己約誓。又皇太后使至，賜攸之燭十挺，割之得太后手令，曰：「國家之事，一以委公」。明日，遂舉兵。其妾崔氏、許氏諫曰：「官年已老，那不為百口作計。」攸之指兩襠角示之。

攸之素畜士馬，資用豐積，至是戰士十萬，鐵馬三千。將發江陵，使沙門釋僧粲筮之，云：「不至都，當自郢州回還。」

意甚不悅。初發江津，有氣狀如塵霧從西北來，正蓋軍上。齊高帝遣眾軍西討，攸之盡銳攻郢州，行事柳世隆屢破之。升明二年，還向江陵，未至，城已為雍州刺史張敬兒所據，無所歸，乃與第三子中書侍郎文和至華容之賞頭林，投州吏家。此吏嘗為攸之所鞭，待攸之甚厚，不以往罰為怨，殺豚薦食。既而村人欲取之，攸之于櫟林與文和俱自經死，村人斬首送之都。或割其腹，心有五竅。征西主簿苟昭先以家財葬攸之。

攸之晚好讀書，手不釋卷，史、漢事多所記憶。常歎曰：「早知窮達有命，恨不十年讀書。」及攻郢城，夜嘗風浪，米船沈沒。倉曹參軍崔靈鳳女先適柳世隆子，攸之正色謂曰：「當今軍糧要急，而卿不以在意，由與城內婚姻邪。」靈鳳答曰：「樂廣有言，下官豈以五男易一女。」攸之歡然意解。

攸之招集才力之士，隨郡人雙泰真有幹力，召不肯來。攸之遣二十人被甲追之，泰真射殺數人，欲過家將母去，事迫不獲，單身走入蠻。追者既失之，錄其母去。泰真既失母，乃自歸，攸之不罪，曰：「此孝子也。」賜錢一萬，轉補隊主，其抑情待士如此。

初，攸之賤時，與吳郡孫超之、全景文共乘一小船出都，三人共上引埭，有一人止而相之，曰：「君三人皆當至方伯。」攸之曰：「豈有是事。」相者曰：「不驗，便是相書誤耳。」後攸之為郢、荊二州，超之廣州刺史，景文南豫州刺史。景文字弘達，齊永明中，卒于光祿大夫。

攸之初至郢州，有順流之志，府主簿宗儼之勸攻郢城。功曹臧寅以為攻守勢異，非旬日所拔，若不時舉，挫銳損威，攸之不從。既敗，諸將帥皆奔散，或呼寅俱亡。寅曰：「我委質事人，豈可幸其成而責其敗。」乃投水死。又倉曹參軍金城邊榮為府錄事所辱，攸之為榮鞭殺錄事。攸之自江陵下，以榮為留府司馬守城。張敬兒將至，人或說之使詣敬兒降。榮曰：「受沈公厚恩，一朝緩急，便改易本心，不能也。」城敗見敬兒，敬兒問曰：「邊公何為同人作賊，不早來。」榮曰：「沈荊州舉義兵，匡社稷，身雖可滅，要是宋世忠臣。天下尚有直言之士，不可謂之為賊。身本不蘄生，何須見問。」敬兒曰：「死何難。」命斬之，榮歡笑而去，容無異色。泰山程邕之者，素依隨榮，至是抱持榮謂敬兒曰：「君入人國，不聞仁惠之聲，而先戮義士，三楚之人，甯蹈江、漢而死，豈肯與將軍同日以生。」敬兒曰：「求死甚易，何為不許。」先殺邕之然後及榮，三軍莫不垂泣，曰：「奈何一日殺二義士。」比之臧洪及陳容。

廢帝之殞，攸之欲起兵，問知星人葛珂之。珂之曰：「起兵皆候太白，太白見則成，伏則敗。昔桂陽乙太白伏時舉兵，一戰授首，此近世明驗。今蕭公廢昏立明，正逢太白伏時，此與天合也。且太白尋出東方利用兵，西方不利。」故攸之止不下。及後舉兵，珂之又曰：「今歲星守南斗，其國不可伐。」攸之不從，果敗。

攸之表檄文疏，皆其記室南陽宗儼之辭也，事敗責之，答曰：「士為知己，豈為君輩所識。」遂伏誅。

攸之景和中與齊高帝同直殿省，申以歡好，帝以長女義興憲公主妻攸之第三子文和，生二女，並養之宮中，恩禮甚厚，及嫁皆得素舊，公家營遣焉。齊武帝制以攸之弟雍之孫僧昭為義興公主後。

僧昭別名法朗，少事天師道士，常以甲子及甲午日，夜著黃巾衣褐醮於私室。時記人吉凶，頗有應驗。自雲為泰山錄事，幽司中有所收錄，必僧昭署名。中年為山陰縣。

梁武陵王紀為會稽太守，宴坐池亭，蛙鳴聒耳。王曰：「殊廢絲竹之聽。」僧昭咒厭十許口便息。及日晚，王又曰：「欲其復鳴。」僧昭曰：「王歡已闌，今恣汝鳴。」即便喧聒。又嘗校獵，中道而還，左右問其故，答曰：「國家有邊事，須還處分。」問何以知之，曰：「向聞南山虎嘯知耳。」俄而使至。復謂人曰：「吾昔為幽司所使，實為煩碎，今已自解。」乃開匣出黃紙書，上有一大字，字不可識。曰：「教分判如此。」

及太清初，謂親知曰：「明年海內喪亂，生靈十不一存。」乃苦求東歸。既不獲許，及亂，百口皆殲。僧昭位廷尉卿，太清三年卒。

宗愨字元幹，南陽涅陽人也。叔父少文高尚不仕，愨年少，問其所志，愨答曰：「願乘長風破萬里浪。」少文曰：「汝若不富貴，必破我門戶。」兄泌娶妻，始入門夜被劫，愨年十四，挺身與劫相拒，十餘人皆披散，不得入室。時天下無事，士人並以文義為業，少文既高尚，諸子群從皆愛好墳典，而愨任氣好武，故不為鄉曲所知。

江夏王義恭為征北將軍、南兗州刺史，愨隨鎮廣陵。時從兄綺為征北府主簿，與愨同住，綺妾與給吏牛泰私通，綺入直，而泰潛來就綺妾。愨知之，入殺牛泰然後白綺。義恭壯其意，不罪也。後以補國上軍將軍。

元嘉二十二年，伐林邑，愨自奮願行，義恭舉愨有膽勇，乃除振武將軍，為安西參軍蕭景憲軍副。隨交州刺史檀和之圍區粟城。林邑遣將范毗沙達來救區粟，和之遣偏軍拒之，為賊所敗。又遣愨，愨乃分軍為數道，偃旗潛進討破之，仍攻拔區粟，入象浦。林邑王范陽邁傾國來逆，以具裝被象，前後無際。愨以為外國有師子威服百獸，乃制其形與象相禦，象果驚奔，眾因此潰亂，遂克林邑。收其珍異，皆是未名之寶，其餘雜物不可稱計。愨一毫無犯，唯有被梳枕刷，此外蕭然。文帝甚嘉之。

三十年，孝武伐逆，以愨為南中郎諮議參軍，領中兵。及事平，功次柳元景。

孝武即位，以為左衛將軍，封洮陽侯。孝建中，累遷豫州刺史，監五州諸軍事。先是鄉人庾業家富豪侈，侯服玉食。與賓客相對，膳必方丈，而為愨設粟飯菜葅。謂客曰：「宗軍人慣噉粗食。」愨致飽而退，初無異辭。至是業為愨長史，帶梁郡，愨待之甚厚，不以昔事為嫌。

大明三年，竟陵王誕據廣陵反，愨表求赴討，乘驛詣都，面受節度。上停輿慰勉，愨聳躍數十，左右顧眄，上壯之。及行，隸車騎大將軍沈慶之。初，誕誑其眾云：「宗愨助我。」及愨至，躍馬繞城呼曰：「我宗愨也。」事平，入為左衛將軍。

五年，從獵墮馬腳折，不堪朝直，以為光祿大夫，加金章紫綬。有佳牛堪進禦，官買不肯賣，坐免官。明年復先職。

廢帝即位，為甯蠻校尉、雍州刺史，加都督。卒，贈征西將軍，諡曰肅侯，配食孝武廟庭。子羅雲，卒，子元寶嗣。

愨從子夬字明揚，祖少文，名列隱逸傳。父繁，西中郎諮議參軍。

夬少勤學，有局幹，仕齊為驃騎行參軍。時竟陵王子良集學士于西邸，並見圖畫，夬亦預焉。齊郁林之為南郡王，居西州，使夬管書記，以筆劄貞正見許，故任焉。時與魏和通，敕夬與尚書殿中郎任昉同接魏使，皆時選也。及文惠太子薨，王為皇太孫，夬仍管書記。

太孫即位，多失德，夬頗自疏，得為秣陵令，遷尚書都官郎。少帝見誅，舊寵多被其災，唯夬與傅昭以清正免。齊明帝以為郢州中從事，以父老去官。南康王為荊州刺史，引為別駕。

梁武帝起兵，遷西中郎諮議。時西土位望，唯夬與同郡樂藹、劉坦為州人所推服，故領軍蕭穎胄深相委仗。武帝受禪，曆太子右衛率，五兵尚書，參掌大選。天監三年卒。子曜卿。

論曰：沈慶之以武毅之姿，屬殷憂之日，驅馳戎旅，所在見推。其戡難定功，蓋亦宋之方、召。及勤王之業克舉，台鼎之位已隆，年致懸車，宦成名立，而卒至顛覆，倚伏豈易知也。諸子才氣，並有高風，將門有將，斯言得矣。攸之地處上流，聲稱義舉，專威擅命，年且逾十。終從諸葛之薨，代德其有數乎。宗愨氣概風雲，竟成其志；夬蹈履清正，用升顯級，亦各志能之士也。


Chinese text: This work was published before January 1, 1923, and is in the
public domain worldwide because the author died at least 100 years ago.
