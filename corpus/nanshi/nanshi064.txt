列傳第五十四

江子一胡僧佑徐文盛陰子春杜崱王琳張彪

江子一字元亮，濟陽考城人，晉散騎常侍統之七世孫也。父法成，奉朝請。

子一少慷慨有大志。家貧，以孝聞，苦侍養多闕；因終身蔬食。仕梁起家為王國侍郎、奉朝請。上書言事，為當軸所排，乃拜表求入北為刺客。武帝異之。又啟求觀書秘閣，武帝許之，有敕直華林省。其姑夫左衛將軍朱異權要當朝，休下之日，賓客輻湊。異不為物議所歸，欲引子一為助，子一未嘗造門，其高潔如此。為遂昌、曲阿令，皆著美績。後為南津校尉。

弟子四，曆尚書金部郎。大同初，遷右丞。兄弟性並剛烈。子四自右丞上封事，極言得失，武帝甚善之，詔曰：「屋漏在上，知之在下，其令尚書詳擇，施于時政。」左戶郎沈炯、少府丞顧璵嘗奏事不允，帝厲色呵責之。子四乃趨前代炯等對，對甚激切。帝怒呼縛之，子四乃據地不受。帝怒亦歇，乃釋之，猶坐免職。

及侯景攻陷曆陽，自橫江將度，子一帥舟師千餘人於下流欲邀之，其副董桃生走，子一乃退還南洲，收余眾步赴建鄴，見於文德殿。帝怒之，具以事對，且曰：「臣以身許國，常恐不得其死，今日之事，何所復惜。不死闕前，終死闕後耳。」及城被圍，開承明門出戰。子一及弟尚書左丞子四、東宮直殿主帥子五並力戰直前，賊坐甲不起。子一引矟撞之，賊縱突騎，眾並縮。子一刺其騎，騎倒矟折，賊解其肩，時年六十二。弟曰：「與兄俱出，何面獨旋。」乃免胄赴敵，子四矟洞胸死，子五傷脰，還至塹一慟而絕。賊義子一之勇，歸之，面如生。詔贈子一給事黃門侍郎，子四中書侍郎，子五散騎侍郎。侯景平，元帝又追贈子一侍中，諡義子；子四黃門侍郎，諡毅子；子五中書侍郎，諡烈子。

子一續黃圖及班固「九品」，並辭賦文章數十篇，行於世。

胡僧佑字願果，南陽冠軍人也。少勇決，有武幹。仕魏位銀青光祿大夫。以大通三年避爾朱氏之難歸梁。頻上封事，武帝器之，拜文德主帥，使戍項城。魏克項城，因入北。中大通元年，陳慶之送魏北海王元顥入洛陽，僧佑又歸梁，徐南天水、天門二郡太守，有善政。性好讀書，愛緝綴，然文辭鄙野，多被嘲謔，而自謂實工，矜伐彌甚。

晚事梁元帝。侯景之亂，西沮蠻反，元帝令僧佑討之，使盡誅其渠帥。僧佑諫忤旨，下獄。

大寶二年，景圍王僧辯于巴陵，元帝乃引僧佑於獄，拜為假節、武猛將軍，封新市縣侯，令援僧辯。將發泣下，謂其子屺曰：「汝可開朱白二門，吾不捷則死。吉則由朱，凶則由白也。」元帝聞而壯之。前至赤沙亭，會陸法和至，乃與並軍，大敗景將任約軍，禽約送江陵。侯景聞之遂遁。後拜領軍將軍，厚自封殖。以所加鼓吹恒置齋中，對之自娛。人曰：「此是羽儀，公名望隆重，不宜若此。」答曰：「我性愛之，恒須見耳。」或出遊亦以自隨，人士笑之。

承聖二年，為車騎將軍、開府儀同三司。及魏軍至，以僧佑為都督城東諸軍事。俄中流矢卒，城遂潰。

徐文盛字道茂，彭城人也。家本魏將。父慶之，梁天監初自北歸南，未至道卒。文盛仍統其眾，稍立功績。大同末，為甯州刺史。州在僻遠，群蠻劫竊相尋，前後刺史莫能制。文盛推心撫慰，夷人感之，風俗遂改。

太清二年，聞國難，乃召募得數萬人來赴，元帝以為秦州刺史，加都督，授以東討之略。東下至武昌，遇侯景將任約，遂與相持。元帝又命護軍將軍尹悅、平東將軍杜幼安、巴州刺史王珣等會之，並受文盛節度。大敗約于貝磯。約退保西陽，文盛進據蘆洲，又與相持。景聞之，率大眾西上援約，至西陽。諸將咸曰：「景水軍輕進，又甚饑疲，擊之必大捷。」文盛不許。文盛妻石氏先在建鄴，至是，景載以還之。文盛深德景，遂密通信使，都無戰心，眾咸憤怨。杜幼安、宋簉等乃率所領獨進，大破景，獲其舟艦以歸。會景密遣騎間道襲陷郢州，軍中懼，遂大潰，文盛奔還荊州。元帝仍以為城北面大都督，又聚斂贓汙甚多，元帝大怒，下令數其十罪，除其官爵。文盛私懷怨望，帝聞之，乃以下獄。時任約被禽，與文盛同禁。文盛謂約曰：「何不早降，令我至此。」約曰：「門外不見卿馬跡，使我何處得降。」文盛無以答，遂死獄中。

陰子春字幼文，武威姑臧人也。晉義熙末，曾祖襲隨宋武帝南遷，至南平，因家焉。父智伯與梁武帝鄰居，少相善，嘗入帝臥內，見有異光成五色，因握帝手曰：「公後必大貴，非人臣也。天下方亂，安蒼生者其在君乎。」帝曰：「幸勿多言。」於是情好轉密，帝每有求，如外府焉。及帝踐阼，官至梁、秦二州刺史。

子春仕歷位朐山戍主、東莞太守。時青州石鹿山臨海，先有神廟，刺史王神念以百姓祈禱糜費，毀神影，壞屋舍。當坐棟上有一大蛇長丈餘，役夫打撲不禽，得入海水。爾夜，子春夢見人通名詣子春云：「有人見苦，破壞宅舍。既無所托，欽君厚德，欲憩此境。」子春心密記之。經二日而知之，甚驚，以為前所夢神。因辦牲醑請召，安置一處。數日，復夢一朱衣人相聞，辭謝云：「得君厚惠，當以一州相報。」子春心喜，供事彌勤。經月余，魏欲襲朐山，間諜前知，子春設伏摧破之，詔授南青州刺史，鎮朐山。又遷都督、梁秦二州刺史。

子春雖無佗才行，臨人以廉潔稱。閨門混雜，而身服垢汙，腳數年一洗，言每洗則失財敗事，雲在梁州，以洗足致梁州敗。太清二年，徵為左衛將軍，遷侍中。屬侯景亂，元帝令子春隨王僧辯攻平邵陵王。又與左衛將軍徐文盛東討景，至貝磯與景遇，子春力戰，恒冠諸軍。會郢州陷沒，軍遂退，卒於江陵。子鏗。

鏗字子堅，博涉史傳，尤善五言詩，被當時所重。為梁湘東王法曹行參軍。初鏗嘗與賓友宴飲，見行觴者，因回酒炙以授之，眾坐皆笑。鏗曰：「吾儕終日酣酒，而執爵者不知其味，非人情也。」及侯景之亂，鏗嘗為賊禽，或救之獲免。鏗問之，乃前所行觴者。

陳天嘉中，為始興王中錄事參軍。文帝嘗宴群臣賦詩，徐陵言之，帝即日召鏗預宴，使賦新成安樂宮。鏗援筆便就，帝甚歎賞之。累遷晉陵太守，員外散騎常侍，頃之卒。有文集三卷行於世。

杜崱，京兆杜陵人也。其先自北歸南，居於雍州之襄陽，子孫因家焉，父懷寶少有志節，梁天監中累有軍功，後又立功南鄭，位梁、秦二州刺史。大同初，魏軍復圍南鄭，懷寶命第三子嶷帥二百人與魏前鋒戰于光道寺，流矢中其目，失馬，敵人交矟將至，嶷斬其一騎而上，馳以歸。嶷膂力絕人，便馬善射，一日中戰七八合。所佩霜明朱弓四石餘力，斑絲纏矟長二丈五，同心敢死士百七十人。每出殺傷數百人，敵人憚之，號為杜彪。懷寶卒於州，諡曰桓侯。

嶷位西荊州刺史，時讖言：「獨梁之下有瞎天子」，元帝以嶷其人也。會嶷改葬父祖，帝敕圖墓者惡為之，逾年而嶷卒。崱，嶷弟也。幼有志氣，居鄉里以膽勇稱，後為新興太守。太清三年，隨岳陽王來襲荊州，元帝與崱兄岸有舊，密書邀之。崱乃與岸、弟幼安、兄子龕等夜歸元帝，以為武州刺史，封枝江縣侯，令隨領軍王僧辯東討侯景。至巴陵，景遁。加侍中，進爵為公，仍隨僧辯追景至石頭。景敗，崱入據台城。景平，加散騎常侍、江州刺史。

是月，齊將郭元建攻秦州刺史嚴超達于秦郡，王僧辯令崱赴援，陳武帝亦自歐陽來會。元建眾卻，崱因縱兵大破之，元建遁。時元帝執王琳於江陵，琳長史陸納等於長沙反。元帝征崱與王僧辯討之。及納等戰於車輪，大敗之。後納等降，崱又與王僧辯西討平武陵王於硤口。旋鎮遘疾卒，諡曰武。

崱兄弟九人，兄嵩、岑、嶷、岌、巘、岸及弟嵷、幼安並知名。岸字公衡，太清中，與崱隨岳陽王察攻荊州，同歸元帝。帝以為北梁州刺史，封江陵縣侯。岸請以五百騎襲襄陽，去城三十里，城中覺之。察夜知其師掩襄陽，以岸等襄陽豪帥，於是夜遁歸襄陽。岸等知察至，遂奔其兄南陽太守巘于廣平。察遣將尹正、薛暉等攻拔之，獲巘、岸等並其母妻子女，並斬於襄陽北門。察母龔保林數岸於眾，岸曰：「老婢教汝兒殺汝叔，乃枉殺忠良。」察命拔其舌，臠殺而烹之。盡誅諸杜宗族親者，幼弱下蠶室，又發其墳墓，燒其骸骨，灰而揚之，並以為漆惋。及建鄴平，崱兄弟發安寧陵焚之，以報漆惋之酷，元帝亦不責也。

幼安性至孝寬厚，雄勇過人，與兄崱同歸元帝，帝以為西荊州刺史，封華容縣侯。與王僧辯討河東王譽于長沙，平之。又令助徐文盛東討侯景，至貝磯，大破景將任約，斬其儀同叱羅子通、湘州刺史趙威方等。仍進軍大舉口，別攻拔武昌。景度蘆洲上流以壓文盛，幼安與眾軍大敗之。會景密遣騎襲陷郢州，執刺史方諸，人情大駭，文盛由漢口遁歸，眾軍大敗，幼安降景，景以其多反復，殺之。

龕，岑之子也，少驍勇，善用兵，與諸父歸元帝，帝以為鄖州刺史，封中廬縣侯，與王僧辯討平河東王譽。又隨僧辯下，繼徐文盛軍至巴陵。聞侯景陷郢州西上將至，乃與僧辯等守巴陵。景至圍之數旬，不克而遁。遷太府卿、定州刺史。及眾軍至姑孰，景將侯子鑒逆戰，龕與陳武帝、王琳等擊之，大敗子鑒，遂至石頭。景親會戰，龕與眾軍大破之。論功為最，授東揚州刺史。又與王僧辯降陸納，平武陵王。

及魏平江陵，後齊納貞陽侯明以紹梁嗣，以龕為震州刺史、吳興太守，遷南豫州刺史，封溧陽縣侯，又加散騎常侍、鎮南大將軍。

龕，僧辯婿也，始為吳興太守，以陳武帝既非素貴，及為之本郡，以法繩其宗門，無所縱舍。武帝銜之切齒。及僧辯敗，龕乃據吳興以拒之，頻敗陳文帝軍。龕好飲酒，終日恒醉，勇而無略，部將杜泰私通于文帝，說龕降文帝，龕然之。其妻王氏曰：「霸先讎隙如此，何可求和。」因出私財賞募，復大敗文帝軍。後杜泰降文帝，龕尚醉不覺，文帝遣人負出項王寺前斬之。王氏因截發出家，杜氏一門覆矣。

王琳字子珩，會稽山陰人也。本兵家。元帝居蕃，琳姊妹併入後庭見幸，琳由此未弱冠得在左右。少好武，遂為將帥。太清二年，帝遣琳獻米萬石，未至，都城陷，乃中江沈米，輕舸還荊。稍遷岳陽內史，以軍功封建甯縣侯。侯景遣將宋子仙據郢州，琳攻克之，禽子仙。又隨王僧辯破景。後拜湘州刺史。

琳果勁絕人，又能傾身下士，所得賞物不以入家，麾下萬人，多是江淮群盜。平景之勳，與杜龕俱為第一。恃寵縱暴於建鄴，王僧辯禁之不可，懼將為亂，啟請誅之。琳亦疑禍，令長史陸納率部曲前赴湘州，身輕上江陵陳謝。將行謂納等曰：「吾若不反，子將安之？」咸曰：「請死」。相泣而別。及至，帝以下吏，而使廷尉卿黃羅漢、太舟卿張載宣喻琳軍。陸納等及軍人並哭對使者，莫肯受命。乃縶黃羅漢，殺張載。載性刻，為帝所信，荊州疾之如讎，故納等因人之欲，抽其腸系馬腳，使繞而走，腸盡氣絕，又臠割備五刑而斬之。

元帝遣王僧辯討納，納等敗走長沙。是時湘州未平，武陵王兵下又甚盛，江陵公私恐懼，人有異圖。納啟申琳無罪，請復本位，求為奴婢。元帝乃鎖琳送僧辯。時納出兵方戰，會琳至，僧辯升諸樓車以示之。納等投戈俱拜，舉軍皆哭，曰：「乞王郎入城即出。」乃放琳入，納等乃降。湘州平，仍復琳本位，使拒武陵王紀。紀平，授衡州刺史。

元帝性多忌，以琳所部甚盛，又得眾心，故出之嶺外。又授都督、廣州刺史。其友人主書李膺，帝所任遇，琳告之曰：「琳蒙拔擢，常欲畢命以報國恩。今天下未平，遷琳嶺外，如有萬一不虞，安得琳力。忖官正疑琳耳，琳分望有限，可得與官爭為帝乎？何不以琳為雍州刺史，使鎮武寧。琳自放兵作田，為國禦捍，若警急動靜相知。孰若遠棄嶺南，相去萬里，一日有變，將欲如何！琳非願長坐荊南，政以國計如此耳。」膺然其言而不敢啟，故遂率其眾鎮嶺南。

元帝為魏圍逼，乃征琳赴援，除湘州刺史。琳師次長沙，知魏平江陵，已立梁王察，乃為元帝舉哀，三軍縞素。遣別將侯平率舟師攻梁，琳屯兵長沙，傳檄諸方，為進趣之計。時長沙蕃王蕭韶及上游諸將推琳主盟。侯平雖不能度江，頻破梁軍。又以琳兵威不接，翻更不受指麾，琳遣將討之，不克。又師老兵疲不能進，乃遣使奉表詣齊，並獻馴象；又使獻款于魏求其妻子；亦稱臣于梁。

陳武帝既殺王僧辯，推立敬帝，以侍中、司空征琳。不從命，乃大營樓艦，將圖義舉。琳將張平宅乘一艦，每將戰勝，艦則有聲如野豬，故琳戰艦以千數，以野豬為名。陳武帝遣將侯安都、周文育等討琳，仍受梁禪。安都歎曰：「我其敗乎，師無名矣。」逆戰於沌口。琳乘平肩輿，執鉞而麾之，禽安都、文育，其餘無所漏，唯以周鐵武一人背恩，斬之。鎖安都、文育，置琳所坐艦中，令一閹豎監守之。琳乃移湘州軍府就郢城，帶甲十萬，練兵於白水浦。琳巡軍而言曰：「可以為勤王之師矣，溫太真何人哉！」南江渠帥熊曇朗、周迪懷貳，琳遣李孝欽、樊猛與余孝頃同討之。三將軍敗，並為迪所囚。安都、文育等盡逃還建鄴。

初，魏克江陵之時，永嘉王莊年甫七歲，逃匿人家。後琳迎還湘中，衛送東下。及敬帝立，出質于齊，請納莊為梁主。齊文宣遣兵援送，仍遣兼中書令李騊駼冊拜琳為梁丞相、都督中外諸軍、錄尚書事。又遣中書舍人辛愨、遊詮之等齎璽書江表宣勞，自琳以下皆有頒賜。琳乃遣兄子叔寶率所部十州刺史子弟赴鄴，奉莊纂梁祚於郢州。莊授琳侍中、使持節、大將軍、中書監，改封安成郡公，其餘並依齊朝前命。

及陳文帝立，琳乃輔莊次於濡須口。齊遣揚州道行台慕容儼率眾臨江，為其聲援。陳遣安州刺史吳明徹江中夜上，將襲盆城。琳遣巴陵太守任忠大敗之，明徹僅以身免。琳兵因東下，陳遣太尉侯瑱、司空侯安都等拒之。瑱等以琳軍方盛，引軍入蕪湖避之。時西南風至急，琳謂得天道，將直取揚州，侯瑱等徐出蕪湖躡其後。比及兵交，西南風翻為瑱用，琳兵放火燧以擲瑱船者，皆反燒其船。琳船艦潰亂，兵士透水死者十二三。其餘皆棄船上岸，為陳軍所殺殆盡。

初，琳命左長史袁泌、御史中丞劉仲威同典兵侍衛莊，及軍敗，泌遂降陳。仲威以莊投曆陽，又送壽陽。琳尋與莊同入齊，齊孝昭帝遣琳出合肥，鳩集義故，更圖進取。琳乃繕艦，分遣招募淮南傖楚，皆願戮力。陳合州刺史裴景暉，琳兄瑉之婿也，請以私屬導引齊師，孝昭委琳與行台左丞盧潛率兵應赴。沈吟不決，景暉懼事泄，挺身歸齊。齊孝昭賜琳璽書令鎮壽陽，其部下將帥悉聽以從，乃除琳驃騎大將軍、開府儀同三司、揚州刺史，封會稽郡公。又增兵秩，兼給鐃吹。琳水陸戒嚴，將觀釁而動，屬陳氏結好于齊，使琳更聽後圖。

琳在壽陽，與行台尚書盧潛不協，更相是非，被召還鄴。齊武成置而不問，除滄州刺史。後以琳為特進、侍中。所居屋脊無故剝破，出赤蛆數升，落地化為血，蠕動。有龍出於門外之池，雲霧起，晝晦。會陳將吳明徹寇齊，齊帝敕領軍將軍尉破胡等出援秦州，令琳共為經略。琳謂所親曰：「今太歲在東南，歲星居牛鬥分，太白已高，皆利為客，我將有喪。」又謂破胡曰：「吳兵甚銳，宜長策制之，慎勿輕鬥。」破胡不從。戰，軍大敗。琳單馬突圍，僅而獲免。還至彭城，齊令便赴壽陽，並許召募。又進封琳巴陵郡王。陳將吳明徹進兵圍之，堰肥水灌城。而齊將皮景和等屯於淮西，竟不赴救。明徹晝夜攻擊，城內水氣轉侵，人皆患腫，死病相枕。從七月至十月，城陷被執，百姓泣而從之。吳明徹恐其為變，殺之城東北二十里，時年四十八。哭者聲如雷。有一叟以酒脯來至，號酹盡哀，收其血懷之而去。傳首建康，懸之於市。

琳故吏梁驃騎府倉曹參軍朱瑒致書陳尚書僕射徐陵求琳首，曰：

竊以朝市遷貿，時傳骨鯁之風；曆運推移，間表忠貞之跡。故典午將滅，徐廣為晉家遺老；當塗已謝，馬孚稱魏室忠臣。用能播美於前書，垂名於後世。梁故建寧公琳，洛濱餘胄，沂川舊族，立功代邸，效績中朝。當離亂之辰，總蕃伯之任。爾乃輕躬殉主，以身許國，實追蹤於往彥，信踵武于前修。而天厭梁德，尚思匡繼，徒蘊包胥之念，終遘萇弘之眚。洎王業光啟，鼎祚有歸，於是遠跡山東，寄命河北。雖輕旅臣之歎，猶懷客卿之禮。感茲知己，忘此捐軀。至使身沒九泉，頭行萬里。誠復馬革裹屍，遂其生平之志，原野暴骸，會彼人臣之節。然身首異處，有足悲者。封樹靡卜，良可愴焉。

瑒早簉末僚，預參下席，降薛君之吐握，荷魏公之知遇。是用沾巾雨袂，痛可識之顏，回腸疾首，切猶生之面。伏惟聖恩博厚，明詔爰發，赦王經之哭，許田橫之葬。瑒雖芻賤，竊亦有心。琳經蒞壽陽，頗存遺愛，曾游江右，非無舊德。比肩東合之吏，繼踵西園之賓，願歸彼境，還修窀穸。庶孤墳既築，或飛銜土之燕，豐碑式樹，時留墮淚之人。近故舊王綰等已有論牒，仰蒙制議，不遂所陳。昔廉公告逝，即肥川而建塋域，孫叔雲亡，仍芍陂而植楸檟。由此言之，抑有其例。不使壽春城下，唯傳報葛之人，滄洲島上，獨有悲田之客。昧死陳祈，伏待刑憲。陵嘉其志節，又明徹亦數夢琳求首，並為啟陳主而許之。仍與開府主簿劉韶慧等持其首還于淮南，權瘞八公山側，義故會葬者數千人。瑒等乃間道北歸，別議迎接。尋有揚州人茅智勝等五人密送喪柩達於鄴，贈十五州諸軍事、揚州刺史、侍中、特進、開府、錄尚書事，諡曰忠武王，葬給轀輬車。

琳體貌閒雅，立發委地，喜怒不形於色。雖無學業，而強記內敏，軍府佐史千數，皆識其姓名。刑罰不濫，輕財愛士，得將卒之心。少為將帥，屢經喪亂，雅有忠義之節。雖本圖不遂，齊人亦以此重之，待遇甚厚。及敗為陳軍所執，吳明徹欲全之，而其下將領多琳故吏，爭來致請，並相資給，明徹由此忌之，故及於難。當時田夫野老，知與不知，莫不為之歔欷流泣。觀其誠信感物，雖李將軍之恂恂善誘，殆無以加焉。

琳十七子，長子敬在齊襲王爵，武平末通直常侍。第九子衍，隋開皇中開府儀同三司，大業初，卒于渝州刺史。

張彪不知何許人，自雲家本襄陽，或云左衛將軍、衡州刺史蘭欽外弟也。少亡命在若邪山為盜，頗有部曲。臨城公大連出牧東揚州，彪率所領客焉。始為防合，後為中兵參軍，禮遇甚厚。及侯景將宋子仙攻下東揚州，復為子仙所知。後去子仙，還入若邪舉義，征子仙不捷，仍走向剡。

趙伯超兄子棱為侯景山陰令，去職從彪。後懷異心，偽就彪計，請酒為盟，引刀子披心出血自歃，彪信之，亦取刀刺血報之。刀始至心，棱便以手案之，望入彪心，刀斜傷得不深。棱重取刀刺彪，頭面被傷頓絕。棱謂已死，因出外告彪諸將，言已殺訖，欲與求富貴。彪左右韓武入視，彪已蘇，細聲謂曰：「我尚活，可與手。」於是武遂誅棱。彪不死，復奉表元帝，帝甚嘉之。

及侯景平，王僧辯遇之甚厚，引為爪牙，與杜龕相似，世謂之張、杜。貞陽侯踐位，為東揚州刺史，並給鼓吹。室富於財，晝夜樂聲不息。剡令王懷之不從，彪自征之。留長史謝岐居守。會僧辯見害，彪不自展拔。時陳文帝已據震澤，將及會稽，彪乃遣沈泰、吳寶真還州助岐保城。彪後至，泰等反與岐迎陳文帝入城。彪因其未定，踰城而入。陳文帝遂走出，彪復城守。沈泰說陳文帝曰：「彪部曲家口並在香岩寺，可往收取。」

遂往盡獲之。彪將申進密與泰相知，因又叛彪，彪復敗走，不敢還城。據城之西山樓子，及暗得與弟昆侖、妻楊氏去。猶左右數人追隨，彪疑之皆發遣，唯常所養一犬名黃蒼在彪前後，未曾舍離。乃還入若邪山中。

沈泰說陳文帝遣章昭達領千兵重購之，並圖其妻。彪眠未覺，黃蒼驚吠劫來，便齧一人中喉即死。彪拔刀逐之，映火識之，曰：「何忍舉惡。卿須我者但可取頭，誓不生見陳蒨。」劫曰：「官不肯去，請就平地。」彪知不免，謂妻楊呼為鄉里曰：「我不忍令鄉里落佗處，今當先殺鄉里然後就死。」楊引頸受刀，曾不辭憚。彪不下刀，便相隨下嶺到平處。謂劫曰：「卿須我頭，我身不去也。」呼妻與訣，曰：「生死從此而別，若見沈泰、申進等為語曰，功名未立，猶望鬼道相逢。」劫不能生得，遂殺彪並弟，致二首于昭達。黃蒼號叫彪屍側，宛轉血中，若有哀狀。

昭達進軍，迎彪妻便拜，稱陳文帝教迎為家主。楊便改啼為笑，欣然意悅，請昭達殯彪喪。墳塚既畢，黃蒼又俯伏塚間，號叫不肯離。楊還經彪宅，謂昭達曰：「婦人本在容貌，辛苦日久，請暫過宅莊飾。」昭達許之。楊入屋，便以刀割發毀面，哀哭慟絕，誓不更行。陳文帝聞之，歎息不已，遂許為尼。後陳武帝軍人求取之，楊投井決命。時寒，比出之垂死，積火溫燎乃蘇，復起投於火。

彪始起於若邪，興於若邪，終於若邪。及妻犬皆為時所重異。楊氏，天水人，散騎常侍曒之女也。有容貌，先為河東裴仁林妻，因亂為彪所納。彪友人吳中陸山才嗟泰等翻背，刊吳昌門為詩一絕曰：「田橫感義士，韓王報主臣，若為留意氣，持寄禹川人。」

論曰：忠義之道，安有常哉。善言者不必能行，蹈之者恒在所忽。江子一、胡僧佑，太清之季，名宦蓋微。江則自致亡軀，胡亦期之殞命，然則貞勁之節，歲寒自有性也。文盛克終有鮮，詩人得所誡焉。子春戰乃先鳴，幽通有助，及乎梁州之敗，而以濯足為尤。杜氏終致覆亡，亦云圖墓之咎。吉凶之兆，二者豈易知乎。王琳亂朝忠節，志雪仇恥，然天方相陳，義難弘濟，斯則大廈落構，豈一木所能支也。張彪一遇何懷，死而後已；唯妻及犬，義悉感人，記傳所陳，何以加此，異乎！


Chinese text: This work was published before January 1, 1923, and is in the
public domain worldwide because the author died at least 100 years ago.
