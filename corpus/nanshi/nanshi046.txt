李安人
安人少有大志，常拊髀歎曰：「大丈夫處世，富貴不可希，取三將五校，何難之有。」隨父在縣，宋元嘉中，縣被魏克，安人尋率部曲自拔南歸。

明帝時，稍遷武衛將軍，領水軍討晉安王子勳，所向克捷。事平，明帝大會新亭樓，勞諸軍主。摴蒱官賭，安人五擲皆盧。帝大驚，目安人曰：「卿面方如田，封侯相也。」安人少時貧，有一人從門過，相之。曰：「君後當大富貴，與天子交手共戲。」至是，安人尋此人，不知所在。

後為廣陵太守，行南兗州事。齊高帝在淮陰，安人遙相結事。元徽初，除司州刺史，領義陽太守。及桂陽王休范起事，安人遣軍援都。建平王景素起兵，安人破其軍于葛橋。景素誅，留安人行南徐州事。城局參軍王回素為安人所親，盜絹二匹。安人流涕謂曰：「我與卿契闊備嘗，今日犯王法，乃卿負我也。」於軍門斬之，厚為斂祭，軍府皆震服。轉東中郎司馬，行會稽郡事。時蒼梧縱虐，齊高帝憂迫無計。安人白高帝，欲于東奉江夏王躋起兵。高帝不許，乃止。

高帝即位，為中領軍，封康樂侯。自宋泰始以來，內外頻有賊寇，將帥以下，各募部曲，屯聚都下。安人上表，以為自非淮北常備，其外餘軍悉皆輸遣，若親近宜立隨身者，聽限人數。上納之，故詔斷眾募。時王敬則以勳誠見親，至於家國密事，上唯與安人論議。謂曰：「署事有卿名，我便不復細覽也。」

尋為領軍將軍。魏攻壽春至馬頭，詔安人禦之，魏軍退，安人沿淮進壽春。先是宋時亡命王元初聚黨六合山，僭大號。自雲垂手過膝。州郡討不能禽，積十餘年。安人生禽之，斬建康市。高帝崩，遺詔加侍中。武帝即位，為丹陽尹，遷尚書左僕射。安人時屢啟密謀見賞，又善結尚書令王儉，故世傳儉啟有此授。尋上表，以年疾求退，為吳興太守。于家載米往郡，時服其清。吳興有項羽神護郡聽事，太守到郡，必須祀以軛下牛。安人奉佛法，不與神牛，著屐上聽事，又於聽上八關齋。俄而牛死葬廟側，今呼為李公牛塚。安人尋卒，世以神為祟。諡肅侯。

子元履，幼有操業，甚閑政體，為司徒竟陵王子良法曹參軍。與王融遊狎，及王融誅，郁林敕元履隨右衛將軍王廣之北征，密令於北殺之。廣之先為安人所厚，又知元履無過，甚擁護之。會郁林敗死，元履拜謝廣之，曰：「二十二載，父母之年，自此以外，丈人之賜也。」仕梁為吳郡太守，度支尚書，衡、廣、青、冀四州刺史。

戴僧靜
戴僧靜，會稽永興人也。少有膽力，便弓馬。事刺史沈文秀，俱被魏虜，後將家屬叛還淮陰。齊高帝撫畜，常在左右。後於都私齎錦出，事發，系南兗州獄。高帝遣薛深餉僧靜酒食，以刀子置魚腹中。僧靜與獄吏飲酒及醉，以刀刻械，手自折鎖，髮屋而出，歸高帝。帝匿之齋內，以其家貧，年給穀千斛。

會魏軍至，僧靜應募出戰，單刀直前。魏軍奔退，又追斬三級。時天寒甚，乃脫衣，口銜三頭，拍浮而還。

沈攸之事起，高帝入朝堂，遣僧靜將腹心先至石頭經略袁粲。時蘇烈據倉城門，僧靜射書與烈，夜縋入城。粲登城西南門，列燭火坐，台軍至射之，火乃滅。回登東門，其党孫曇瓘驍勇善戰，每蕩一合，輒大殺傷，官軍死者百餘人。軍主王天生殊死拒戰，故得相持。自亥至醜，有流星赤色照地墜城中，僧靜率力攻倉門，手斬粲於東門，外軍燒門入。以功除前軍將軍、甯朔將軍。

高帝即位，封建昌縣侯，位太子左衛率。武帝踐阼，出為北徐州刺史。買牛給貧人令耕種，甚得荒情。後除南中郎司馬、淮南太守。

永明八年，巴東王子響殺僚佐，武帝召僧靜使領軍向江陵。僧靜面啟上曰：「巴東王年少，長史司馬捉之太急，忿不思難故耳。天子兒過誤殺人，有何大罪，今急遣軍西上，人情惶懼，無所不至。臣不敢奉敕。」上不答而心善之。徙廬陵王中軍司馬、高平太守。卒，諡壯侯。

桓康
桓康，北蘭陵承人也。勇果驍悍。宋大明中，隨齊高帝為軍容，從武帝在贛縣。泰始初，武帝起義，為郡所縶，眾皆散。康裝擔，一頭貯穆後，一頭貯文惠太子及竟陵王子良，自負置山中。及閘客蕭欣祖等四十餘人相結，破郡獄，出武帝。郡追兵急，康等死戰破之。隨武帝起兵，摧堅陷陣，膂力絕人。所經村邑，恣行暴害，江南人畏之，以其名怖小兒，畫其形於寺中。病瘧者寫形帖著床壁，無不立愈。

後除襄賁令。桂陽王休範事起，康棄縣還都就高帝。會事已平，除員外郎。

元徽五年七月六日夜，少帝微行至領軍府，帝左右人曰：「一府皆眠，何不緣牆入？」帝曰：「我今夕欲一處作適，待明日夜。」康與高帝所養健兒盧荒、向黑於門間聽得其語。明旦，王敬則將帝首至，扣府門。康謂是變，與荒、黑拔白刃欲出，仍隨高帝入宮。

高帝鎮東府，除武陵王中兵、甯朔將軍，帶蘭陵太守，常衛左右。高帝誅黃回，回時為南兗州，部曲數千，欲收恐為亂，召入東府，停外齋，使康數回罪，然後殺之。時人為之語曰：「欲侜張，問桓康。」除後軍將軍、直合將軍、南濮陽太守。

建元元年，封吳平縣侯。高帝謂康曰：「卿隨我日久，未得方伯，亦當未解我意，正欲與卿先共滅虜耳。」三年，魏軍動，康大破魏軍于淮陽。武帝即位，卒于驍騎將軍。

焦度
焦度字文績，南安氐也。祖文珪，避難居仇池。宋元嘉中，裴方明平楊難當，度父明與千餘家隨居襄陽，乃立天水郡略陽縣以居之。

度少有氣幹，便弓馬。孝武初，青州刺史顏師伯出鎮，台差度領幢主送之，與魏豹皮公遇，交槊鬥，豹皮公墯地，禽其具裝馬，手殺數十人。師伯啟孝武，稱度氣力弓馬並絕人，帝召還充左右。見度形狀，謂師伯曰：「此真健人也。」

補晉安王子勳夾轂隊主，隨鎮江州。子勳起兵，以度為龍驤將軍。為前鋒，所向無不勝。事敗，逃宮亭湖為賊。朝廷聞其勇，甚患之。使江州刺史王景文誘降之。景文以為己鎮南參軍，領中軍直兵，厚待之。

隨景文還都，常在府州內。景文被害夕，度大怒，勸景文拒命，景文不從，明帝不知也。以度武勇，補晉熙王燮防合，隨鎮夏口。武陵王贊代燮為郢州，度仍留鎮，為贊前軍參軍。沈攸之事起，轉度中直兵。齊高帝又使假度輔國將軍、屯騎校尉，轉右將軍。

度容貌壯醜，皮膚若漆，質直木訥，口不能出言。晉熙王夾轂主周彥與度俱在郢州，彥有左右人與度父同名，彥常呼其名使役之。度積忿，呵責彥曰：「汝知我諱'明'，而恒呼明，何也！」

及在郢城，尤為沈攸之所忿。攸之大眾至夏口，將直下都，留偏兵守郢而已。度於城樓上肆言罵辱攸之，至自髮露形體穢辱之，故攸之怒，改計攻城。度親力戰，攸之眾蒙楯將登，度令投以穢器，賊眾不能冒，後呼此樓為焦度樓。事甯，度功居多，封東昌縣子、東宮直合將軍。還都，為貴戚追敘郢城時褰露穢褻之事，其戇如此。

為人樸澀，欲就高帝求州，比及見，竟不涉一語。帝以其不閑政事，竟不用。後求竟陵郡，不知所以置辭，親人授之辭百餘言，度習誦數日，皆得上口。會高帝履行石頭城，度於大眾中欲自陳，臨時卒忘所教，乃大言曰：「度啟公，度啟公，度無食。」帝笑曰：「卿何憂無食。」即賜米百斛。建元四年，乃除淮陵太守。性好酒，醉輒暴怒，上常使人節之。年雖老而氣力如故，除遊擊將軍，卒。

曹武
曹武字士威，下邳人也。本名虎頭。齊高帝鎮東府，使武與戴僧靜各領白直三百人。後為屯騎校尉，帶南城令。石頭平，封羅江縣男。及高帝受禪，改封監利縣。武帝即位，累遷驍騎將軍。帝以虎頭名鄙，敕改之。郁林即位，進號前將軍。隆昌元年，為雍州刺史。建武二年，進爵為侯。東昏即位，為前將軍、鎮軍司馬。永元元年，始安王遙光反，武領軍屯青溪大橋，事甯，轉散騎常侍、右衛將軍。

武形幹甚毅，善於誘納。晚節在雍州，致見錢七千萬，皆厚輪大郭，他物稱是，馬八百匹。僕妾蔬食，膳無膏腴。嘗為梅蟲兒、茹法珍設女伎，金翠曜眼，器服精華，蟲兒等因是欲誣而奪之。

人傳武每好風景，輒開庫招拍張武戲。帝疑武舊將領，兼利其財，新除未及拜，遇誅。及收兵至，歎曰：「諸人知我無異意，所以殺我，政欲取吾財貨伎女耳。恨令眾輩見之。」諸子長成者皆見誅，唯子世宗兄弟三人未冠，系尚方，梁武帝兵至得免。

武雖武士，頗有知人鑒。梁武及崔慧景之在襄陽，于時崔方貴盛，武性儉嗇，無所餉遺，獨饋梁武，謂曰：「卿必大貴，我當不及見，今以弱子相托。」每密送錢物並好馬。時帝在戎多乏，就武換借，未嘗不得，遂至十七萬。及帝即位，忘其惠。天監二年，帝忽夢如田塍下行，兩邊水深無底，夢中甚懼。忽見武來負，武帝得過，曰：「卿今為天下主，乃爾忘我顧托之言邪？我兒饑寒無依，昔所換十七萬，可還其市宅。」帝覺，即使主書送錢還之，使用市宅。子世澄、世宗並蒙抽擢，三二年間，疊為大郡。

世宗性嚴明，頗識兵勢，末遂封侯富顯。歷位太子左衛率，卒，贈左散騎常侍、左衛將軍，諡曰壯侯。

呂安國
呂安國，廣陵人也。宋大明末，以將領見任，隱重有幹局，為劉勉所稱。泰始二年，為勉軍副，征殷琰，以功封鍾武縣男。累遷兗州刺史。及沈攸之事起，齊高帝以安國為湘州刺史。建元元年，進爵為侯，轉右衛將軍，加給事中。後改封湘鄉侯。武帝即位，累遷光祿大夫，加散騎常侍。

安國欣有文授，謂其子曰：「汝後勿袴褶驅使，單衣猶恨不稱，當為朱衣官也。」曆都官尚書，太子左率，領軍將軍。安國累居將率，在朝以宿舊見遇。尋遷散騎常侍、金紫光祿大夫，給扶。永明八年卒，諡肅侯。

周山圖
周山圖，字季寂，義興義鄉人也。家世寒賤，年十五六，氣力絕眾，食噉恒兼數人。鄉里獵戲集聚，常為主帥，指麾處分皆見從。不事產業，恒願為將，雖勇健而不閑弓馬。於書題甚拙，謹直少言，不嚐說人短長。與人周旋，皆白首不異。

宋元嘉二十七年，魏軍至瓜步，台符取健兒，山圖應募，領白衣隊主。軍功除員外郎，加振武將軍。及鎮軍將軍張永侵魏，山圖領二千人迎運至武原，為魏軍所追，合戰多傷殺，魏軍稱其勇，呼為武原將。及永軍大敗，山圖收散卒，守下邳城。還除給事中、冗從僕射、直合將軍。

山圖好酒多失，明帝數加怒誚，後遂自改。累遷淮南太守。時盜發桓溫塚，大獲寶物，客竊取以遺山圖。山圖不受，簿以還官。遷左中郎將。

齊高帝輔政，山圖密啟沈攸之久有異圖，宜為之備。帝笑而納之。攸之事起，武帝為西討都督，啟山圖為軍副。攸之攻郢城，武帝令山圖量其形勢。山圖曰：「攸之為人，性度險刻，無以結固士心。如頓兵堅城之下，適所以為離散之漸耳。」及攸之敗，高帝謂曰：「周公前言，可謂明於見事矣。」

建元元年，封晉興縣男。武帝踐阼，遷竟陵王鎮北司馬，帶南平昌太守。以盆城之舊，出入殿省，甚見親信。義鄉縣長風廟神姓鄧，先經為縣令，死遂發靈，山圖啟乞加神位輔國將軍。上答曰：「足狗肉便了事，何用階級為。」

轉黃門郎，領羽林監四廂直衛。山圖于新林立墅舍，晨夜往還。上謂曰：「卿罷萬人都督而輕行郊外，自今往墅可以仗身自隨，以備不虞。」及疾，上手敕問疾。尋卒，年六十四。

周盤龍
周盤龍，北蘭陵人也。膽氣過人，尤便弓馬。宋泰始中，以軍功封晉安子。元徽二年，桂陽構難，盤龍時為冗從僕射，隨齊高帝頓新亭。稍至驍騎將軍，改封沌陽侯。

高帝即位，進號右將軍。建元元年，魏攻壽春，以盤龍為軍主、假節，助豫州刺史垣崇祖拒魏，大破之。上聞之喜，下詔稱美，送金釵以二十枚與其愛妾杜氏。手敕曰：「餉周公阿杜。」明年，魏攻淮陽，圍角城。先是，上遣軍主成買戍角城，辭于王儉曰：「今段之行，必以死報。衡門蓬戶，不朱斯白。小人弱息當得一子。」儉問其故，答曰：「若不殺賊，便為賊殺。弱息不為世子，便為孝子；孝子則門加素堊，世子則門施丹赭。」至是買被圍，上遣領軍將軍李安人救之，敕盤龍率馬步下淮陽就李安人。買與魏拒戰，手所傷殺無數。晨起手中忽有數升血，其日遂戰死。首見斬，猶屍據鞍奔還軍然後僵。

盤龍子奉叔單馬率二百餘人陷陣，魏軍萬餘騎張左右翼圍之。一騎走還報奉叔已沒，盤龍方食，棄箸。馳馬奮矟，直奔魏陣，自稱「周公來」。魏人素畏盤龍驍名，莫不披靡。時奉叔已大殺魏軍，得出在外，盤龍不知，乃東西觸擊，魏軍莫敢當，奉叔見其父久不出，復躍馬入陣，父子兩騎縈攪數萬人，魏軍大敗。盤龍父子由是名播北國。形甚羸而臨軍勇果，諸將莫逮。

永明五年，為大司馬，加征虜將軍、濟陽太守。武帝數講武，嘗令盤龍領馬軍，校騎騁矟。後以疾，為光祿大夫。

尋出為兗州刺史，進爵為侯。角城戍將張蒲與魏潛通，因大霧乘船入清中采樵，載魏人直向城東門，坐為有司所奏，詔白衣領職。八坐尋奏重定，加領東平太守。盤龍表年老才弱，不可鎮邊，求解職，見許。

還為散騎常侍、光祿大夫。武帝戲之曰：「卿著貂蟬，何如兜鍪？」盤龍曰：「此貂蟬從兜鍪中生耳。」尋病卒，年七十九。

子奉叔，勇力絕人，少隨盤龍征討，所在暴掠。為東宮直合將軍。郁林在西州，奉叔密得自進，及即位，與直合將軍曹道剛為心膂。奉叔善騎馬，帝從其學騎，尤見親寵，得入內，無所忌憚。陵轢朝士，就司空王敬則換米二百斛，敬則以百斛與之，不受。敬則大懼，乃更餉二百斛並金鉿等物。敬則有一內妓，帝令奉叔求。奉叔不通徑前，從者執單刀皆半拔，敬則跣走入內。既而自計不免，乃出，遙呼奉叔曰：「弟那忽能顧？」奉叔宣旨求妓意，乃得釋。與綦母珍、曹道剛、朱隆之共相唇齒，煽弄威權。奉叔常翼單刀二十口，出入禁闈，既無別詔，門衛莫敢訶。每語人云：「周郎刀不識君。」求武帝御角及輿，並求禦仗以給左右。事無不從。又求黃門郎，明帝作輔，固執不能得，乃令蕭諶、蕭坦之說帝出奉叔為外鎮，樹腹心。又說奉叔以方伯之重，奉叔納其言。隆昌元年，出為青、冀二州刺史。奉叔就帝求千戶侯，帝許之。明帝以為不可。忽謂蕭諶曰：「若不能見與千戶侯，不復應減五百戶；不爾，周郎當就刀頭取辦耳。」既而封曲江縣男，奉叔大怒，於眾中攘刀，厲目切齒。明帝說諭乃受。及將之鎮，明帝慮其不可復製，因其早入，引往後堂，執送廷尉盡之。

王廣之
王廣之字士林，一字林之，沛郡相人也。少好弓馬，便捷有勇力。初為馬隊主，隨劉勉征殷琰。兵既盛而合肥戍又阻兵為寇。勉宣令軍中求征合肥者，以大郡賞之。廣之曰：「若得將軍所乘馬，判能制之。」勉幢主皇甫肅謂勉曰：「廣之敢奪節下馬，可斬。」勉曰：「觀其意必能立功。」即推鞍下馬與之。及行，合肥果拔，勉大賞之，即擢為軍主。廣之於勉前謂肅曰：「節下若從卿言，非唯斬壯士，亦自無以平賊。卿不賞才乃至此邪！」廣之由此知名。初封蒲圻子。肅有學術，善舉止，廣之亦雅相推慕。勉亡後，肅更依廣之，廣之盛相賞接，啟武帝以為東海太守，不念舊惡如此。

廣之後以征伐功，位給事中、冠軍將軍，改封寧都縣子。齊高帝廢蒼梧，出廣之為徐州刺史、鍾離太守。沈攸之事起，廣之留都下，豫平石頭，仍從高帝頓新亭。高帝誅黃回，回弟駟及從弟馬、兄子奴亡逸。高帝與廣之書曰：「黃回雖有微勳，而罪過轉不可容。近遂啟請禦大小二輿為刺史服飾，吾乃不惜為其啟聞，政恐得輿復求畫輪車。此外罪不可勝數，弟自悉之。今啟依法。」令廣之於江西搜捕駟等。

建元元年，進爵為侯。武帝即位，累遷右衛將軍，散騎常侍，前軍將軍。延興元年，為豫州刺史，豫廢郁林。後拜鎮南將軍、江州刺史，進應城縣公。建武中，位侍中、鎮軍將軍，給扶。後卒，贈車騎將軍，諡壯公。

子珍國字德重，仕齊為南譙太守，有能名。時郡境苦饑，乃發米散財以振窮乏。高帝手敕云：「卿愛人活國，甚副吾意。」

永明初，遷桂陽內史，討捕賊盜，境內肅清。罷任還都，路經江州，刺史柳世隆臨渚餞別，見珍國還裝輕素，歎曰：「此真良二千石也，」還為大司馬中兵參軍。武帝雅相知賞，謂其父廣之曰：「珍國應堪大用，卿可謂老蚌也。」廣之曰：「臣不敢辭。」帝大笑。帝每歎曰：「晚代將家子弟如珍國者少矣。」累遷遊擊將軍，父憂去職。

建武末，魏軍圍司州，明帝使徐州刺史裴叔業攻拔渦陽，以為聲援，起珍國為輔國將軍助焉。魏將楊大眼大眾奄至，叔業懼，棄軍走。珍國率其眾殿，故不至大敗。及會稽太守王敬則反，珍國又率眾拒之。永元中，為北徐州刺史，將軍如故。梁武起兵，東昏召珍國以眾還都，使出屯朱雀門，為王茂所敗。乃入城，密遣郗纂奉明鏡獻誠于梁武帝，帝斷金以報之。時侍中、衛尉張稷都督眾軍，珍國潛結稷腹心張齊要稷，稷許之。十二月丙寅旦，珍國引稷于衛尉府勒兵入自雲龍門，殺東昏於內殿，與稷會尚書僕射王亮等於西鍾下，使國子博士范雲等奉東昏首歸梁武。

後因侍宴，帝曰：「卿明鏡尚存，昔金何在？」珍國曰：「黃金謹在臣肘，不敢失墜。」歷位左衛將軍，加散騎常侍，封灄陽侯。遷都官尚書。初，珍國自以廢殺東昏，意望台鼎。先是出為梁、秦二州刺史，心常鬱怏，酒後於坐啟云：「臣近入梁山便哭。」帝大驚曰：「卿若哭東昏則已晚，若哭我，我復未死。」珍國起拜謝，竟不答，坐即散，因此疏退，久方有此進。天監五年，魏任城王澄攻鍾離，帝遣珍國為援，因問討賊方略。對曰：「臣常患魏眾少，不苦其多。」武帝壯其言，乃假節與眾軍同赴。魏軍退，班師。又出為南秦、梁二州刺史，會梁州長史夏侯道遷以州降魏，珍國步道出魏興，將襲之，不果，遂留鎮焉。改封宜陽縣侯，累遷丹陽尹。卒，贈車騎將軍，諡曰威。子僧度嗣。

張齊字子向，馮翊郡人。少有膽氣。初事荊州司馬垣曆生，曆生酗酒，遇下嚴酷，不禮之。及吳郡張稷為荊府司馬，齊復從之，甚見重，以為腹心。齊盡心事稷，稷為南兗州，擢為府中兵參軍。

梁武帝起兵，東昏征稷歸，都督宮城諸軍事。齊夜引珍國就稷，齊手自執燭定謀。明旦與稷、珍國即東昏於殿內，齊手殺焉。武帝受禪，封齊安昌侯，位曆陽太守。齊手不知書，目不識字，在郡清整，吏事甚修。

天監四年，魏將王足攻蜀，圍巴西，帝以齊為輔國將軍救蜀，未至，足退。齊進戍南安，遷巴西太守。

初，南鄭沒于魏，乃於益州西置南梁州。州鎮草創，皆仰益州取足。齊上夷獠義租，得米二十萬斛。

十一年，進假節，督益州外水諸軍。齊在益部累年，討擊蠻獠，身無寧歲。其居軍中，能身親勞辱，與士卒同勤苦，自頓舍城壘皆委曲得其便。調給衣糧資用，人無困乏。既為物情所歸，蠻獠亦不敢犯，是以威名行於庸蜀。

巴西郡居益州之半，又當東道沖要，刺史經過，軍府遠涉多窮匱。齊緣路聚糧食，種蔬菜，行者皆取給焉。曆南梁州刺史。遷信武將軍、征西鄱陽王司馬、新興永甯二郡太守，未發卒，諡曰壯。

論曰：宋氏將季，亂離日兆，家懷逐鹿，人有異圖。高帝觀釁深視，將符興運。李安人、戴僧靜、桓康、焦度、曹武、呂安國、周山圖、周盤龍、王廣之等，或早見誠款，或備盡心力，或受委方面，或功成麾下，其所以自致榮寵，夫豈徒然，蓋亦驗人心之有歸，樂推之非妄也。語云：「勇而無禮則亂。」觀夫奉叔取進之道，不亦幾於亂乎。其致屠戮，亦其宜矣。珍國明鏡雖在，而斷金莫驗，報罵之義，理則宜然，台輔之冀，其何爽也。張齊人位本下，志望易充，績宣所蒞，其殆優也。


Chinese text: This work was published before January 1, 1923, and is in the
public domain worldwide because the author died at least 100 years ago.
