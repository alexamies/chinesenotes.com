列傳第六

王鎮惡朱齡石毛修之傅弘之朱修之王玄謨

王镇恶，北海剧人也。祖猛，仕苻坚，任兼将相。父休，为河东太守。镇恶以五月生，家人以俗忌，欲令出继疏宗。猛曰："此非常儿。昔孟尝君恶月生而相齐，是儿亦将兴吾门矣。"故名为镇恶。年十三而苻氏败，寓食渑池人李方家。方善遇之，谓方曰："若遭英雄主，要取万户侯，当厚相报。"方曰："君丞相孙，人材如此，何患不富贵，至时愿见用为本县令足矣。" 後隨叔父曜歸晉，客荊州，頗讀諸子兵書，喜論軍國大事，騎射非長，而從橫善果斷。宋武帝伐廣固，鎮惡時為天門郡臨澧令。人或薦之武帝，召與語，異焉，因留宿。旦謂諸佐曰：「鎮惡王猛孫，所謂將門有將。」即以署前部賊曹。拒盧循有功，封博陸縣五等子。

武帝謀討劉毅，鎮惡曰：「公若有事西楚，請給百舸為前驅。」及西討，轉鎮惡參軍事，使率龍驤將軍蒯恩百舸前發。鎮惡受命，便晝夜兼行，揚聲劉兗州上。毅謂為信，不知見襲。

鎮惡去江陵城二十里，舍船步上，蒯恩軍在前，鎮惡次之，舸留一二人，對舸岸上豎旗安鼓。語所留人曰：「計我將至城，便長嚴，令如後有大軍狀。又分隊在後，令燒江津船。鎮惡徑前襲城，津戍及百姓皆言劉藩實上，晏然不疑。將至城，逢毅要將朱顯之馳前問藩所在，軍人答云：「在後」。及至軍後不見藩，又望見江津船艦被燒而鼓聲甚盛，知非藩上，便躍馬告毅，令閉城門。鎮惡亦馳進得入城，便因風放火，燒大城南門及東門。又遣人以詔及赦文並武帝手書凡三函示毅，毅皆燒不視。金城內亦未信帝自來。及短兵接戰，鎮惡軍人與毅下將或是父兄子弟中表親親，且鬥且語，知武帝在後，人情離懈。

初，毅常所乘馬在城外不得入，倉卒無馬，使就子肅取馬，肅不與。朱顯之謂曰：「人取汝父而惜馬，汝走欲何之？」奪馬以授毅，從大城東門出奔牛牧佛寺自縊。鎮惡身被五箭，手所執矟於手中破折。江陵平後二十日，大軍方至，以功封漢壽縣子。及武帝北伐，為鎮西諮議，行龍驤將軍，領前鋒。將發，前將軍劉穆之謂曰：「昔晉文王委蜀于鄧艾，今亦委卿以關中，卿其勉之。」鎮惡曰：「吾等因托風雲，並蒙抽擢，今咸陽不克，誓不濟江。三秦若定，而公九錫不至，亦卿之責矣。」

鎮惡入賊境，戰無不捷，破虎牢及柏穀塢。進次澠池，造故人李方家，升堂見母，厚加酬賚，即授方澠池令。方軌徑據潼關，將士乏食，乃親到弘農督人租。百姓競送義粟，軍食復振。

初，武帝與鎮惡等期，若克洛陽，須待大軍，未可輕前。既而鎮惡等至潼關，為偽大將軍姚紹所拒不得進，馳告武帝求糧援。時帝軍入河，魏軍屯河岸，軍不得進。帝呼所遣人開舫北戶指河上軍示之曰：「我語令勿進而深入，岸上如此，何由得遣軍。」鎮惡既得義租，紹又病死，偽撫軍將軍姚贊代紹守嶮，眾力猶盛。武帝至湖城，贊引退。

大軍次潼關，謀進取計，鎮惡請率水軍自河入渭，直至渭橋。鎮惡所乘皆蒙沖小艦，行船者悉在艦內，泝渭而進，艦外不見有行船人。北土素無舟烜，莫不驚以為神。鎮惡既至，令將士食畢，便棄船登岸。渭水流急，諸艦悉逐流去，鎮惡撫慰士卒曰：「此是長安城北門外，去家萬里，而舫乘衣糧並已逐流，唯宜死戰，可立大功。」乃身先士卒，即陷長安城。城內六萬餘戶，鎮惡撫慰初附，號令嚴肅。于灞上奉迎，武帝勞之曰：「成吾霸業者真卿也。」謝曰：「此明公之威，諸將之力。」帝笑曰：「卿欲學馮異邪。」

時關中豐全，鎮惡性貪，收斂子女玉帛不可勝計，帝以其功大不問。時有白帝言鎮惡藏姚泓偽輦，有異志，帝使覘之，知鎮惡剔取飾輦金銀，棄輦於垣側，帝乃安。

帝留第二子桂陽公義真為安西將軍、雍秦二州刺史，鎮長安。鎮惡以征虜將軍領安西司馬、馮翊太守，委以扞禦之任。

及大軍東還，赫連勃勃逼北地，義真遣中兵參軍沈田子拒之。虜甚盛，田子退屯劉因堡，遣使還報鎮惡。鎮惡對田子使謂安西長史王修曰：「公以十歲兒付吾等，當共思竭力，今擁兵不進，賊何由得平？」使反言之，田子甚懼。

王猛之相苻堅也，北人以方諸葛亮。入關之功，又鎮惡為首，時論者深憚之。田子嶢柳之捷，威震三輔，而與鎮惡爭功。武帝將歸，留田子與鎮惡，私謂田子曰：「鍾會不得遂其亂者，為有衛瓘等也。語曰：'猛獸不如群狐。'卿等十餘人何懼王鎮惡。」故二人常有猜心。時鎮惡師於涇上，與田子俱會傅弘之壘，田子求屏人，因斬之幕下，並兄基弟鴻、遵、深從弟昭、朗、弘，凡七人。弘之奔告義真，義真率王智、王修被甲登橫門以察其變。俄而田子至，言鎮惡反。修執田子，以專戮斬焉。是歲，義熙十四年正月十五日也。追贈左將軍、青州刺史。及帝受命，追封龍陽縣侯，諡曰壯。傳國至曾孫叡，齊受禪，國除。

朱齡石字伯兒，沛郡沛人也。世為將，伯父憲及斌並為西中郎袁真將佐。桓溫伐真于壽陽，真以憲兄弟潛通溫，並殺之，齡石父綽逃歸溫。壽陽平，真已死，綽輒發棺戮屍。溫怒將斬之，溫弟沖請得免。綽受沖更生之恩，事沖如父。位西陽、廣平太守。及沖薨，綽歐血而死。

齡石少好武，不事崖檢。舅淮南蔣氏才劣，齡石使舅臥聽事，翦紙方寸帖著舅枕，以刀子縣擲之，相去八九尺，百擲百中。舅畏齡石，終不敢動。舅頭有大瘤，齡石伺眠密割之即死。武帝克京城，以為建武參軍。從至江乘將戰，齡石言世受桓氏恩，不容以兵刃相向，乞在軍後。帝義而許之。以為鎮軍參軍，遷武康令。縣人姚系祖專為劫，郡縣畏不能討，齡石至縣，偽與厚，召為參軍。系祖恃強，乃出應召。齡石斬之，掩其家，悉殺其兄弟，由是一部得清。後領中兵。齡石有武幹，又練吏職，帝甚親委之。平盧循有功，為西陽太守。

義熙九年，徙益州刺史，為元帥伐蜀。初，帝與齡石密謀進取，曰：「劉敬宣往年出黃武，無功而退。賊謂我今應從外水往，而料我當出其不意猶從內水來也，必重兵守涪城以備內道。若向黃武，正墮其計。今以大眾自外水取成都，疑兵出內水，此制敵之奇也。」而慮此聲先馳，賊審虛實，別有函封付齡石，署曰至白帝乃開。諸軍雖進，未知處分，至白帝發書，曰：「眾軍悉從外水取成都；臧熹、朱枚于中水取廣漢；使羸弱乘高艦十餘，由內水向黃武。」譙縱果備內水，使其大將譙道福戍涪城，遣其秦州刺史侯暉、僕射譙詵等屯彭模，夾水為城。十年六月，齡石至彭模。七月，齡石率劉鍾、蒯恩等於北城斬侯暉、譙詵。朱枚至廣漢，復破譙道福別軍。譙縱奔涪城，巴西人王志斬送之，並獲道福，斬於軍門。

帝之伐蜀，將謀元帥，乃舉齡石。眾咸謂齡石資名尚輕，慮不克辦，論者甚眾，帝不從。乃分大軍之半，令猛將勁卒悉以配之。臧熹，敬皇后弟也，亦命受其節度。及戰克捷，眾咸服帝知人，又美齡石善於事。以平蜀功，封豐城侯。

十四年，桂陽公義真被征，以齡石為雍州刺史，督關中諸軍事。齡石至長安，義真乃發。義真敗於青泥，齡石亦舉城奔走見殺。傳國至孫，齊受禪，國除。

齡石弟超石，亦果銳。雖出自將家，兄弟並閑尺牘。桓謙為衛將軍，以補行參軍。後為武帝徐州主簿，收迎桓謙身首，躬營殯葬。

義熙十二年北伐，超石為前鋒入河。時軍人緣河南岸牽百丈。有漂度北岸者，輒為魏軍所殺略。帝遣白直隊主丁旿率七百人及車百乘于河北岸為卻月陣，兩頭抱河，車置七仗士。事畢，使豎一長白毦。魏軍不解其意，並未動。帝先命超石戒嚴二千人，白毦既舉，超石赴之，並齎大弩百張，一車益二十人，設彭排於轅上。魏軍見營陣立，乃進圍營。超石先以弱弓小箭射之，魏軍四面俱至。魏明元皇帝又遣南平公長孫嵩三萬騎肉薄攻營，於是百弩俱發。魏軍既多，弩不能制，超石初行，別齎大槌並千餘張矟，乃斷矟三四尺以槌槌之，一矟輒洞貫三四人。魏軍不能當，遂潰。大軍進克蒲阪，以超石為河東太守。

後除中書侍郎，封興平縣五等侯。關中亂，帝遣超石慰勞河洛，與齡石俱沒赫連勃勃，見殺。

毛修之字敬文，滎陽陽武人也。祖武生、伯父璩並益州刺史。父瑾，梁、秦二州刺史。

修之仕桓玄為屯騎校尉，隨玄西奔。玄欲奔漢川，修之誘令入蜀。馮遷斬玄於枚洄洲，修之力也。宋武帝以為鎮軍諮議，遷右衛將軍。既有斬玄之謀，又父伯並在蜀，帝欲引為外助，故頻加榮爵。

及父瑾為譙縱所殺，帝表修之為龍驤將軍，配兵遣奔赴。時益州刺史鮑陋不肯進討，修之言狀，帝乃令冠軍將軍劉敬宣伐蜀，無功而退。譙縱由此送修之父伯及中表喪柩口累並得還。後劉毅西鎮江陵，以為衛軍司馬、南郡太守。修之雖為毅將佐，而深結於帝，及毅敗見宥。時遣朱齡石伐蜀，修之固求行。帝慮修之至蜀多所誅殺，且土人既與毛氏有嫌，亦當以死自固。不許。

修之不信鬼神，所至必焚房廟。時蔣山廟中有好牛馬，並奪取之。累遷相國右司馬，行司州事。戍洛陽，修立城壘。武帝至，履行善之，賜衣服玩好，當時評直二千萬。

王鎮惡死，修之代為安西司馬。桂陽公義真敗，為赫連勃勃所禽。及赫連昌滅，入魏。修之在洛，敬事嵩高道士寇謙之。謙之為魏太武帝信敬，營護之，故不死。修之嘗為羊羹薦魏尚書，尚書以為絕味，獻之太武，大悅，以為太官令，被寵，遂為尚書、光祿大夫，封南郡公，太官令、尚書如故。

後朱修之俘于魏亦見寵，修之問朱修之，南國當權者為誰，答云殷景仁。修之笑曰：「吾昔在南，殷尚幼少，我歸罪之日，便當巾韝到門。」經年不忍問家消息，久之乃訪焉。修之具答，並云：「賢子元矯甚能自處。」修之悲不得言，直視良久，乃長歎曰：「嗚呼！」自此一不復及。

初，北人去來言修之勸魏侵邊，並教以在南禮制，文帝甚疑責之。朱修之後得還，具相申理，上意乃釋。修之在魏多妻妾，男女甚眾，身遂死于魏。

孫惠素，仕齊為少府卿。性至孝，母服除後，更修母所住處床帳屏帷，每月朔十五向帷悲泣，傍人為之感傷，終身如此。

惠素吏才強濟，而臨事清刻，敕市銅官碧青一千二百斤供禦畫，用錢六十五萬。有讒惠素納利，武帝怒，敕尚書評價，貴二十八萬餘，有司奏，伏誅。死後家徒四壁，武帝后知無罪，甚悔恨之。

傅弘之字仲度，北地泥陽人也。傅氏舊屬靈州，漢末失土，寄馮翊，置泥陽、富平二縣，廢靈州，故傅氏悉屬泥陽。晉武帝太康三年復立靈州縣，傅氏還屬靈州。弘之高祖祗，晉司徒，後封靈州公。不欲封本縣，故祗一門還屬泥陽。曾祖暢，秘書丞，沒石勒，生子洪。晉穆帝永和中，石氏亂，度江。洪生梁州刺史歆，歆生弘之。

少倜儻有大志，歷位太尉行參軍。宋武帝北伐，弘之與扶風太守沈田子等七軍自武關入。弘之素習騎乘，于姚泓馳道內戲馬，甚有姿制，羌胡觀者數千，並歎稱善。留為桂陽公義真雍州中從事史。

及義真東歸，赫連勃勃傾國追躡，於青泥大戰，弘之躬貫甲胄，氣冠三軍，軍敗陷沒，不為之屈。時天大寒裸弘之，弘之叫駡見殺。

朱修之字恭祖，義陽平氏人也。曾祖燾，晉平西將軍。祖序，豫州刺史。父諶，益州刺史。

修之初為州主簿，宋元嘉中，累遷司徒從事中郎。文帝謂曰：「卿曾祖昔為王導丞相中郎，卿今又為王弘中郎，可謂不忝爾祖矣。」

後隨右軍到彥之北侵，彥之自河南回，修之留戍滑台，被魏將安頡攻圍。糧盡，將士熏鼠食之。修之被圍既久，母常悲憂，忽一旦乳汁驚出，母號慟告家人曰：「我年老非復有乳汁時，今如此，兒必沒矣。」魏果以其日克滑台，囚之。太武嘉其固守之節，以為雲中鎮將，妻以宗室女。

修之潛謀南歸，妻疑之，每流涕謂曰：「觀敘無停意，何不告我以實，義不相負。」修之深嘉其義而不告也。及太武伐馮弘，修之及同沒人邢懷明並從。又有徐卓者亦沒魏，復欲率南人竊發，事泄見誅。修之、懷明懼禍，同奔馮弘，不見禮。停一年，會宋使至。修之名位素顯，傳詔見便拜。彼國敬傳詔，呼為天子邊人。見傳詔致敬，乃始禮之。

時魏屢伐黃龍，弘遣使求救，修之乃使傳詔說而遣之。泛海，未至東萊，舫柂折，風猛，海師慮向海北，垂長索，舫乃正。海師視上有鳥飛，知去岸不遠，須臾至東萊。及至，以為黃門侍郎。

孝武初，累遷甯蠻校尉、雍州刺史，加都督。修之政在寬簡，士庶悅附。及荊州刺史南郡王義宣反，檄修之舉兵。雍土時饑，修之偽與之同；既而遣使陳情于孝武，孝武嘉之，以為荊州刺史，加都督。義宣乃聞修之不同，更以魯秀為雍州刺史，擊襄陽。修之命斷馬鞍山道，秀不得前乃退。修之率眾向江陵，竺超已執義宣，修之至，於獄殺之。以功封南昌縣侯。

修之立身清約，百城貺贈，一無所受。唯以蠻人宜存撫納，有餉皆受，得輒與佐史賭之，未嘗入己。去鎮之日，秋毫無犯。計在州以來，然油及私牛馬食官穀草，以私錢六十萬償之。而儉刻無潤，薄于恩情，姊在鄉里，饑寒不立，修之貴為刺史，未曾供贍。往姊家，姊為設菜羹粗飯以激之，修之曰：「此是貧家好食，進之致飽。」先是，新野庾彥達為益州刺史，攜姊之鎮，資給供奉，中分秩祿，西土稱焉。

修之後拜左戶尚書、領軍將軍。至建鄴，牛奔墜車折腳，辭尚書，徙崇憲太僕，仍加特進、金紫光祿大夫。腳疾不堪獨行見，特給扶侍。卒，諡貞侯。

王玄謨字彥德，太原祁人也。六世祖宏，河東太守、綿竹侯，以從叔司徒允之難，棄官北居新興，仍為新興、雁門太守。其自序云爾。祖牢，仕慕容氏為上谷太守，隨慕容德居青州。父秀，早卒。

玄謨幼而不群，世父蕤有知人鑒，常笑曰：「此兒氣概高亮，有太尉彥雲之風。」宋武帝臨徐州，辟為從事史，與語異之。少帝末，謝晦為荊州，請為南蠻行參軍、武甯太守。晦敗，以非大帥見原。

元嘉中，補長沙王義欣鎮軍中兵參軍，領汝陰太守。每陳北侵之規，上謂殷景仁曰：「聞王玄謨陳說，使人有封狼居胥意。」

後為興安侯義賓輔國司馬、彭城太守。義賓薨，玄謨上表，以彭城要兼水陸，請以皇子撫臨州政，乃以孝武出鎮。

及大舉北侵，以玄謨為甯朔將軍。前鋒入河，受輔國將軍蕭斌節度。軍至碻磝，玄謨進向滑台，圍城二百餘日。魏太武自來救之，眾號百萬，鼓鞞動天地。玄謨之行也，眾力不少，器械精嚴，而專仗所見，多行殺戮。初圍城，城內多茅屋，眾求以火箭燒之。玄謨曰：「損亡軍實。」不聽。城中即撤壞之，穴地為窟室。及魏救將至，眾請發車為營，又不從。將士並懷離怨。又營貨利，一匹布責人八百梨，以此倍失人心。及太武軍至，乃夜遁，麾下散亡略盡。蕭斌將斬之，沈慶之固諫曰：「佛狸威震天下，控弦百萬，豈玄謨所能當。殺戰將以自弱，非良計也。」斌乃止。

初，玄謨始將見殺，夢人告曰：「誦觀世音千遍則免。」玄謨夢中曰：「何可竟也。」仍見授，既覺誦之，且得千遍。明日將刑，誦之不輟。忽傳唱停刑，遣代守碻磝。江夏王義恭為征討都督，以碻磝沙城不可守，召令還。為魏軍所追，大破之，流矢中臂。二十八年正月，還至曆城。義恭與玄謨書曰：「聞因敗為成，臂上金創，將非金印之征邪？」

元凶弑立，以玄謨為冀州刺史。孝武伐逆，玄謨遣濟南太守垣護之等將兵赴義。事平，除徐州刺史，加都督。

及南郡王義宣與江州刺史臧質反，朝廷假玄謨輔國將軍，為前鋒南討，拜豫州刺史。質尋至，大破之。加都督，封曲江縣侯。中軍司馬劉沖之白孝武，言玄謨在梁山與義宣通謀。檢雖無實，上意不能明，使有司奏玄謨沒匿所得賊寶物，虛張戰簿，與徐州刺史垣護之並免官。

尋為甯蠻校尉、雍州刺史，加都督。雍土多諸僑寓，玄謨上言所統僑郡無有境土，新舊錯亂，租課不時，宜加併合。見許。乃省並郡縣，自此便之。百姓當時不願屬籍。其年，玄謨又令九品以上租，使貧富相通，境內莫不嗟怨。人間訛言玄謨欲反，時柳元景當權，元景弟僧景為新城太守，以元景之勢，制令雍土南陽順陽上庸新城諸郡併發兵，欲討玄謨。玄謨令內外晏然，以解眾惑，馳啟孝武，具陳本末。帝知其虛，馳遣主書吳喜公慰撫之。又答曰：「玄謨啟明白之日，七十老公反欲何求？聊復為笑，想足以申卿眉頭耳。」玄謨性嚴，未曾妄笑，時人言玄謨眉頭未曾申，故以此見戲。

後為金紫光祿大夫，領太常。及建明堂，以本官領起部尚書，又領北選。孝武狎侮群臣，各有稱目，多須者謂之羊，短長肥瘦皆有比擬。顏師伯缺齒，號之曰齴，劉秀之儉吝，常呼為老慳。黃門侍郎宗靈秀軀體肥壯，拜起艱難，每一集會，輒於坐賜靈秀器服飲食，前後相系，欲其占謝傾踣，以為歡笑。又刻木作靈秀父光祿勳叔獻像送其家聽事。柳元景、垣護之雖並北人，而玄謨獨受老傖之目。凡諸稱謂，四方書疏亦如之。嘗為玄謨作四時詩曰：「菫茹供春膳，粟漿充夏餐，瓟醬調秋菜，白醝解冬寒。」又寵一昆侖奴子名白主，常在左右，令以杖擊群臣。自柳元景以下皆罹其毒。

玄謨尋遷徐州刺史，加都督。時北土災饉，乃散私谷十萬斛牛千頭以賑之。孝武崩，與群公俱被顧命。時朝政多門，玄謨以嚴直不容，徙青、冀二州刺史，加都督。少帝誅顏師伯、柳元景等，狂悖滋甚，以領軍征玄謨，子侄咸勸稱疾。玄謨曰：「避難苟免，既乖事君之節，且吾荷先朝厚恩，彌不得逡巡。」及至，屢表諫諍，又流涕請緩刑去殺，以安元元之意。少帝大怒。

明帝即位，禮遇益崇。時四方反叛，玄謨領水軍前鋒南討，以腳疾未差，聽乘輿出入。尋除車騎將軍、江州刺史，副司徒建安王休仁於赭圻，賜以諸葛亮筩袖鎧。頃之，以為左光祿大夫、開府儀同三司，領護軍將軍，遷南豫州刺史，加都督。薨年八十二，諡曰莊公。

子深早卒，深子繢嗣。深弟寬，泰始初，為隨郡太守。逢四方反，父玄謨在建鄴，寬棄郡自歸。以母在西，為賊所執，請西行，遂襲破隨郡，收其母。事平，明帝嘉之，使圖寬形以上。齊永明元年，為太常，坐于宅殺牛，免官。後卒于光祿大夫。

寬弟瞻字明遠，一字叔鸞。負氣傲俗，好貶裁人物。仕宋為王府參軍。嘗詣劉彥節，直登榻曰：「君侯是公孫，僕是公子，引滿促膝，唯餘二人。」彥節外跡雖酬之，意甚不悅。齊豫章王嶷少時，早與瞻友。瞻常候嶷高論，齊武帝時在大床寢，瞻謂嶷曰：「帳中人物亦復隨人寢興。」嶷言次忽問王景文兄楷賢愚何如殷道矜，瞻曰：「卿遂復言他人兄邪。」武帝笑稱嶷小名阿玉，「汝兄愚，那得忽來王參軍此句」。瞻曰：「直恐如卿來談。」武帝銜之，未嘗形色。後曆黃門侍郎。

及齊建元初，瞻為永嘉太守，詣闕跪拜不如儀。武帝知之，召入東宮，仍送付廷尉殺之。命左右啟高帝曰：「父辱子死；王瞻傲朝廷，臣輒已收之。」高帝曰：「此何足計。」及聞瞻已死，乃默無言。

玄謨從弟玄象，位下邳太守。好發塚，地無完槨。人間垣內有小塚，墳上殆平，每朝日初升，見一女子立塚上，近視則亡。或以告玄象，便命發之。有一棺尚全，有金蠶、銅人以百數。剖棺見一女子，年可二十，姿質若生，臥而言曰：「我東海王家女，應生，資財相奉，幸勿見害。」女臂有玉釧，破塚者斬臂取之，於是女復死。玄謨時為徐州刺史，以事上聞，玄象坐免郡。

玄載字彥休，玄謨從弟也。父蕤，東莞太守。玄載仕宋，位益州刺史。沈攸之之難，玄載起義，送誠于齊高帝，封鄂縣子。齊建元元年，為左戶尚書。永明四年，位兗州刺史，卒官。諡烈子。

玄載弟玄邈字彥遠，仕宋位青州刺史。齊高帝之鎮淮陰，為宋明帝所疑，乃北勸魏，遣書結玄邈。玄邈長史房叔安進曰：「夫布衣韋帶之士，銜一餐而不忘，義使之然也。今將軍居方州之重，托君臣之義，無故舉忠孝而棄之，三齊之士寧蹈東海死耳，不敢隨將軍也。」玄邈意乃定。仍使叔安使建鄴，發高帝謀。高帝于路執之，並求玄邈表。叔安答曰：「寡君使表上天子，不上將軍。且僕之所言，利國家而不利將軍，無所應問。」荀伯玉勸殺之，高帝曰：「物各為主，無所責也。」玄邈罷州還，高帝塗中要之，玄邈嚴軍直過。還都，啟宋明帝，稱高帝有異謀，高帝不恨也。升明中，高帝引為驃騎司馬、泰山太守。玄邈甚懼，高帝待之如初。再遷西戎校尉、梁南秦二州刺史，封河陽縣侯，兄弟同時為方伯。

齊建元初，亡命李烏奴作亂梁部，玄邈使人偽降烏奴，告之曰：「王使君兵弱，攜愛妾二人已去矣。」烏奴喜，輕兵襲州城，玄邈奇兵破之。高帝聞之曰：「玄邈果不負吾。」

延興元年，為中護軍。明帝使玄邈往江州殺晉安王子懋，玄邈苦辭不行，及遣王廣之往廣陵取安陸王子敬，玄邈不得已奉旨。建武中，卒於護軍，贈雍州刺史，諡壯侯。叔安字子仁，清河人。高帝即位，懷其忠正，時為益州司馬、甯蜀太守，就拜前將軍。方用為梁州，會病卒。帝歎曰：「叔安節義，古人中求之耳，恨不至方伯而終。」子長瑜，亦有義行，永明中，為州中從事。

論曰：自晉室播遷，來宅揚、越，關邊遙阻，汧、隴遐荒，區甸分其內外，山河判其表裏。桓溫一代英人，志移晉鼎，自非兵屈霸上，戰衄枋頭，則光宅之運，中年允集。宋武帝屈起布衣，非藉人譽，一旦驅率烏合，奄興霸緒，功雖有餘而德猶未洽。非樹奇功於難立，震大威于四海，則不能成配天之業，一異同之心。故須外積武功，以收人望。及金墉請吏，元勳既立，心欲掛旆龍門，折沖冀、趙，跨功桓氏，取高昔人。方復觀兵崤、渭，陳師天嶮。及靈威薄震，重關自辟，故知英算所包，先勝而後戰也。王鎮惡推鋒直指，前無強陣，為宋方叔，其壯矣乎。朱齡石、超石、毛修之、傅弘之等，以歸眾難固之情，逢英勇乘機之運，以至顛陷，為不幸矣。修之滑台之守，有疏勒之難，苟誠節在焉，所在為重，其取榮大國，豈徒然哉。終假道自歸，首丘之義也。玄謨封狼之心，雖簡帝念；然天方相魏，人豈能支。宋氏以三吳之弱卒，當八州之勁勇，欲以邀勝，不亦難乎。蹙境亡師，固其宜也。觀夫慶之言，可謂達于時變。瞻傲佷不悔，卒至亡軀，然齊武追恨魚服，匹夫懼矣。玄邈行己之度，有士君子之風乎。


Chinese text: This work was published before January 1, 1923, and is in the
public domain worldwide because the author died at least 100 years ago.
