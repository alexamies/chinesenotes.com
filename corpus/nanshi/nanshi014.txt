列傳第四宋宗室及諸王下

宋文帝諸子孝武諸子孝明諸子

文帝十九男：元皇后生元凶劭，潘淑妃生始興王浚，路淑媛生孝武帝，吳淑儀生南平穆王鑠，高修儀生廬陵昭王紹，殷修華生竟陵王誕，曹婕妤生建平宣簡王宏，陳修容生東海王褘，謝容華生晉熙王昶，江修容生武昌王渾，沈婕妤生明帝，楊美人生始安王休仁，邢美人生山陽王休佑，蔡美人生海陵王休茂，董美人生鄱陽哀王休業，顏美人生臨慶沖王休倩，陳美人生新野懷王夷父，荀美人生桂陽王休范，羅美人生巴陵哀王休若。紹出繼廬陵孝獻王義真。

元凶劭字休遠，文帝長子也。帝即位後，諒闇中生劭，故秘之。元嘉三年閏正月方云劭生。自前代人君即位後，皇后生太子，唯殷帝乙踐阼，正妃生紂，至此又有劭焉。

始生三日，帝往視之，簪帽甚堅，無風而墜於劭側，上不悅。初命之曰劭，在文為召刀，後惡焉，改刀為力。年六歲，拜為皇太子，中庶子二率入直永福省，為更築宮，制度嚴麗。年十二，出居東宮，納黃門侍郎殷淳女為妃。十三加元服。好讀史傳，尤愛弓馬。及長，美鬚眉，大眼方口，長七尺四寸。親覽宮事，延賓客，意之所欲，上必從之。東宮置兵與羽林等。十七年，劭拜京陵，大將軍彭城王義康、竟陵王誕、桂陽侯義融並從。

二十七年，上將北侵，劭與蕭思話固諫，不從。魏太武帝至瓜步，上登石頭城，有憂色。劭曰：「不斬江湛、徐湛之，無以謝天下。」上曰：「北伐自我意，不關二人；但湛等不異耳。」由是與江、徐不平。

上時務本業，使宮內皆蠶，欲以諷勵天下。有女巫嚴道育夫為劫，坐沒入奚官。劭姊東陽公主應合婢王鸚鵡白公主道育通靈，主乃白上托雲善蠶，求召入。道育云：「所奉天神，當賜符應。」時主夕臥，見流光相隨，狀若螢火，遂入巾箱化為雙珠，圓青可愛。於是主及劭並信惑之。始興王浚素佞事劭，並多過失，慮上知，使道育祈請，欲令過不上聞。歌舞咒詛，不舍晝夜。道育輒云：「自上天陳請，必不洩露。」劭等敬事，號曰天師。後遂為巫蠱，刻玉為上形像，埋于含章殿前。

初，東陽公主有奴陳天興，鸚鵡養以為子而與之淫通。鸚鵡、天興及寧州所獻黃門慶國並與巫蠱事，劭以天興補隊主。東陽主薨，鸚鵡應出嫁，劭慮言語泄，與浚謀之，嫁與浚府佐吳興沈懷遠為妾。不啟上，慮事泄，因臨賀公主微言之。上後知天興領隊，遣閹人奚承祖讓劭曰：「汝間用隊主副儘是奴邪？欲嫁者又嫁何處？」劭答：「南第昔屬天興求將吏驅使，視形容粗健，便兼隊副；下人欲嫁者猶未有處。」時鸚鵡已嫁懷遠矣。劭懼，書告浚，並使報臨賀主，上若問嫁處，當言未定。浚答書曰：「啟此事多日，今始來問，當是有感發之者。計臨賀故不應翻覆言語，自生寒熱也。此姥由來挾兩端，難可孤保，正爾自問臨賀冀得審實也。其若見問，當作依違答之。天興先署佞人府位，不審監上當無此簿領，可急宜犍之。殿下已見王未？宜依此具令嚴自躬上啟聞。彼人若為不已，政可促其餘命，或是大慶之漸。」凡劭、浚相與書類如此。所言皆為名號，謂上為「彼人」，或以為「其」；謂太尉江夏王義恭為「佞人」；東陽主第在西掖門外，故云：「南第」。王即鸚鵡姓。「躬上啟聞。」者，令道育上天白天神也。鸚鵡既適懷遠，慮與天興私通事泄，請劭殺之。劭密使人害天興。既而慶國謂往來唯有二人，天興既死，慮將見及，乃以白上。上驚惋，即收鸚鵡家，得劭、浚手書，皆咒詛巫蠱之言。得所埋上形像于宮內。道育叛亡，捕之不得。上詰責劭、浚，劭、浚唯陳謝而已。道育變服為尼，逃匿東宮。浚往京口，又以自隨，或出止人張旿家。上謂江夏王義恭曰：「常見典籍有此，謂止書傳空言，不意親睹。劭南面之日，非復我及汝事。汝兒子多，將來遇此不幸耳。」

先是二十八年，彗星起畢、昴，入太微，掃帝坐端門，滅翼、軫。二十九年，熒惑逆行守氐，自十一月霖雨連雪，陽光罕曜。時道士范材修練形術，是歲自言死期，如期而死。既殯，江夏王疑其仙也，使開棺視之，首如新刎，血流於背，上聞而惡焉。

三十年正月，大風飛霰且雷，上憂有竊發，輒加劭兵，東宮實甲萬人。其年二月，浚自京口入朝，當鎮江陵，復載道育還東宮，欲將西上。有告上云：「京口人張旿家有一尼服食，出入征北內，似是嚴道育。」上使掩得二婢，云：「道育隨征北還都。」上惆悵惋駭，須檢覆，廢劭賜浚死。初，浚母卒，命潘淑妃養以為子。淑妃愛浚，浚心不附。妃被寵，上以謀告之。妃以告浚，浚報劭，因有異謀。每夜饗將士，或親自行酒，密與腹心隊主陳叔兒、齋帥張超之、任建之謀之。

其月二十一日夜，詐作上詔，云：「魯秀謀反，汝可平明率眾入。」因使超之等集素所養士二千餘人皆被甲，云：「有所討」。宿召前中庶子右軍長史蕭斌及左衛率袁淑、中舍人殷仲素、左積弩將軍王正見併入，告以大事，自起拜斌等，因流涕。並驚愕。明旦，劭以朱服加戎服上，乘畫輪車，與蕭斌同載，衛從如常入朝儀，從萬春門入。舊制，東宮隊不得入城，劭語門衛云：「受詔有所收討。」令後速來，張超之等數十人馳入雲龍東中華門。及齋合，拔刃徑上合殿。上其夜與尚書僕射徐湛之屏人語，至旦燭猶未滅，門階戶席並無侍衛。上以幾自鄣，超之行殺，上五指俱落，並殺湛之。劭進至合殿中合，文帝已崩。出坐東堂，蕭斌執刀侍直，呼中書舍人顧嘏。嘏懼，不時出，及至，問曰：「欲共見廢，何不早啟。」未及答，斬之。遣人於崇禮闥，殺吏部尚書江湛。文帝左細仗主卜天與攻劭於東堂，見殺。又使人入殺潘淑妃，剖其心觀其邪正。使者阿旨，答曰：「心邪。」劭曰：「邪佞之心，故宜邪也。」又殺文帝親信左右數十人。急召始興王浚率眾屯中堂。

劭即偽位，百僚至者裁數十人，乃為書曰：「徐湛之弑逆，吾勒兵入殿，已無所及。今罪人斯得，元凶克殄，可大赦，改元為太初。」素與道育所定也。蕭斌曰：「舊踰年改元。」劭以問侍中王僧綽，僧綽曰：「晉惠帝即位便改年。」劭喜而從之。初使蕭斌作詔，斌辭以不文，乃使王僧綽。始文帝未崩前一日甲夜，太史奏：「東方有急兵，其禍不測，宜列萬人兵於太極前殿，可以銷災。」上不從。及劭弑逆，聞而歎曰：「幾誤我事。」乃問太史令曰：「我得幾年。」對曰：「得十年」。退而語人曰：「十旬耳。」劭聞而怒，驅殺之。

即位訖，便稱疾還入永福省，然後遷大行皇帝升太極殿，以蕭斌為尚書僕射，何尚之為司空。大行大斂，劭辭疾不敢出。先給諸處兵仗，悉收還武庫。遣人謂魯秀曰：「徐湛之常欲相危，我已為卿除之。」使秀與屯騎校尉龐秀之對掌軍隊。以侍中王僧綽為吏部尚書，司徒左長史何偃為侍中。

成服日，劭登殿臨靈，號慟不自持。博訪公卿，詢求政道，遣使分行四方。分浙江以東五郡為會州，省揚州，立司隸校尉，以殷沖補之。以大將軍江夏王義恭為太保，司徒南譙王義宣為太尉。荊州刺史始興王浚進號驃騎將軍，王僧綽以先豫廢立見誅。長沙王瑾弟楷、臨川王燁、桂陽侯覬、新渝侯玠，並以宿恨死。禮官希旨，諡文帝不敢盡美稱，諡曰中宗景皇帝。及聞南譙王義宣、隨王誕等起義師，悉聚諸王於城內。移江夏王義恭住尚書下舍，分義恭諸子住侍中下省。

四月，立妻殷為皇后。

孝武檄至，劭自謂素習武事，謂朝士曰：「卿等助我理文書，勿厝意戎陣。若有寇難，吾當自出，唯恐賊虜不敢動耳。」中外戒嚴。防孝武世子於侍中省，南譙王義宣諸子於太倉空屋。劭使浚與孝武書，言：「上親禦六師，太保又執鉞臨統，吾與烏羊相尋即道。上聖恩每厚法師，令在殿內住，想弟欲知消息，故及」。烏羊者，南平王鑠，法師，孝武世子小名也。

劭欲殺三鎮士庶家口，江夏王義恭、何尚之說曰：「凡舉大事，不顧家口；且多是驅逼。今忽誅其餘累，政足堅彼意耳。」劭乃下書，一無所問。

浚及蕭斌勸劭勒水軍自上決戰，江夏王義恭慮義兵倉卒，船舫陋小，不宜水戰。乃進策以為「宜以近待之，遠出則京師空弱，東軍乘虛，容能為患。不如養銳待期」。劭善其議。蕭斌厲色曰：「南中郎二十年少，業能建如此大事，豈復可量。」劭不納。疑朝廷舊臣不為之用，厚撫王羅漢、魯秀，悉以兵事委之，多賜珍玩美色以悅其志。羅漢先為南平王鑠右軍參軍，劭以其有將用，故以心膂委焉。或勸劭保石頭城者，劭曰：「昔人所以固石頭，俟諸侯勤王耳。我若守此，誰當見救，唯應力戰決之。」日日自出行軍，慰勞將士。使有司奏立子偉之為皇太子。

及義軍至新亭，劭登朱雀門躬自督戰。將士懷劭重賞，皆為之力戰。將克，而魯秀打退鼓，軍乃止，為柳元景等所乘，故大敗。褚湛之攜二子與檀和之同歸順，劭懼，走還台城。其夜，魯秀又南奔。二十五日，江夏王義恭單馬南奔，劭遣浚殺義恭諸子，以輦迎蔣侯神像于宮內，乞恩，拜為大司馬，封鍾山郡王，蘇侯為驃騎將軍。使南平王鑠為祝文，罪狀孝武。二十七日，臨軒，拜子偉之為皇太子，百官皆戎服，劭獨袞衣，下書大赦，唯孝武、劉義恭、義宣、誕不在原例。

五月三日，魯秀等攻大航，鉤得一舶。王羅漢昏酣作妓，聞官軍已度，驚放仗歸降。是夜，劭閉守六門，於門內鑿塹立柵，以露車為樓。城內沸亂，將吏並踰城出奔。劭使詹叔兒燒輦及袞冕服。蕭斌聞大航不守，惶窘不知所為，宣令所統皆使解甲，尋戴白幡來降，即於軍門伏誅。

四日，劭腹心白直諸同逆先屯閶闔門外，並走還入殿。程天祚與薛安都副譚金因而乘之，即得俱入。臧質從廣莫門入，同會太極殿前。即斬太子左衛率王正見，建平、東海等七王並號哭俱出。劭穿西垣入武庫井中，副隊高禽執之。浚率左右數十人，與南平王鑠於西明門出，俱南奔，於越城遇江夏王義恭。浚下馬，曰：「南中郎今何在？」義恭曰：「已君臨萬國。」又稱字曰：「虎頭來，得無晚乎？」義恭曰：「恨晚。」又曰：「故當不死？」義恭曰：「可詣行闕請罪。」又曰：「未審猶能得一職自效不？」義恭又曰：「此未可量。」勒與俱自歸，命於馬上斬首。

浚字休明，將產之夕，有鵩鳴於屋上，聞者莫不惡之。元嘉十三年，年八歲，封始興王。浚少好文籍，資質端妍，母潘淑妃有盛寵。時六宮無主，潘專總內政。浚人才既美，母又至愛，文帝甚所留心。與建平王宏、侍中王僧綽、中書郎蔡興宗等，並以文義往復。

初元皇后性忌，以潘氏見幸，恚恨致崩。故劭深病潘氏及浚。浚慮將來受禍，乃曲意事劭，劭與之遂善。多有過失，屢為上所讓，憂懼，乃與劭共為巫蠱。後出鎮京口，乃因員外散騎侍郎徐爰求鎮江陵，又求助於尚書僕射徐湛之。而尚書令何尚之等咸謂浚太子次弟，不應遠出。上以上流之重，宜有至親，故以浚為衛將軍、開府儀同三司、荊州刺史，加都督，領護南蠻校尉。浚入朝，遣還京口，為行留處分。至京口數日而巫蠱事發，時二十九年七月也。上惋歎彌日，謂潘淑妃曰：「太子圖富貴，更是一理，虎頭復如此，非復思慮所及。汝母子豈可一日無我邪？」明年荊州事方行。二月，浚還朝。十四日，臨軒受拜。其日，藏嚴道育事發，明旦浚入謝，上容色非常，其夕即加詰問。浚唯謝罪。潘淑妃抱浚泣曰：「汝始咒詛事發，猶冀刻己思愆，何意忽藏嚴道育。今日用活何為，可送藥來，吾當先自取盡，不忍見汝禍敗。」浚奮衣去，曰：「天下事尋自判，必不上累。」

劭入弑之旦，浚在西州。府舍人朱法瑜曰：「台內叫喚，宮門皆閉，道上傳太子反，未測禍變所至。」浚陽驚曰：「今當奈何。」浚未得劭信，不知事之濟不，騷擾不知所為。將軍王慶曰：「今宮內有變，未知主上安危，預在臣子，當投袂赴難。」浚不聽。俄而劭遣張超之馳馬召浚，浚問狀訖，即戎服乘馬而去。朱法瑜固止浚，浚不從。至中門，王慶又諫不宜從逆。浚曰：「皇太子令，敢有復言者斬。」及入見劭，勸殺荀赤松等。劭謂浚曰：「潘淑妃遂為亂兵所害。」浚曰：「此是下情由來所願。」其悖逆如此。劭將敗，勸劭入海，輦珍寶繒帛下船。

及劭入井，高禽于井出之。劭問天子何在，禽曰：「至尊近在新亭。」將劭至殿前，臧質見之慟哭。劭曰：「天地所不覆載，丈人何為見哭。」質因辨其逆狀，答曰：「先朝當見枉廢，不能作獄中囚。問計于蕭斌，斌見勸如此。」又語質曰：「可得為乞遠徙不？」質曰：「主上近在航南，自當有處分。」縛劭馬上，防送軍門。及至牙下，據鞍顧望。太尉江夏王義恭與諸王共臨視之，義恭曰：「我背逆歸順，有何大罪，頓殺十二兒。」劭曰：「殺諸弟此一事負阿父。」江湛妻庾氏乘車罵之，龐秀之亦加誚讓。劭厲聲曰：「汝輩復何煩爾。」先殺其四子，語南平王鑠曰：「此何有哉。」乃斬於牙下。臨刑歎曰：「不圖宋室一至於此。」劭、浚及其子並梟首大航，暴屍於市。劭妻殷氏賜死于廷尉，臨刑謂獄丞江恪曰：「汝家骨肉相殘，何以枉殺天下無罪人。」恪曰：「受拜皇后，非罪而何。」殷氏曰：「此權時耳，當以鸚鵡為後也。」浚妻褚氏，丹陽尹湛之之女。湛之南奔之始，即見離絕，故免於誅。其餘子女妾媵並於獄賜死。投劭、浚屍首于江，其餘同逆及王羅漢等皆伏誅。張超之聞兵入，遂至合殿故基，止於御床之所，為亂兵所殺，剖腹刳心，臠割其肉，諸將生噉之。焚其頭骨。時不見傳國璽，問劭，雲在嚴道育處。就取得之。道育、鸚鵡並都街鞭殺，於石頭四望山焚其屍，揚灰于江。毀劭東宮所住齋，汙瀦其處。封高禽新陽縣男。追贈潘淑妃為長寧園夫人，置守塚。偽司隸校尉殷沖、丹陽尹尹弘並賜死。沖為劭草立符文，又妃叔父；弘為劭簡配兵士，盡其心力故也。

南平穆王鑠字休玄，文帝第四子也。元嘉十六年，年九歲，封南平王，少好學，有文才，未弱冠，擬古三十餘首，時人以為亞跡陸機。二十二年，為南豫州刺史，加都督。時文帝方事外略，罷南豫州並壽陽，以鑠為豫州刺史，領安蠻校尉。

二十六年，魏太武圍汝南懸瓠城，行汝南太守陳憲保城自固，魏作高樓施弩射城內，城內負戶以汲。又毀佛圖，取金像以為大鉤，施之沖車端以牽樓堞。城內有一沙門頗有機思，輒設奇以應之。魏人以蝦蟆車填塹，肉薄攻城，死者與城等，遂登屍以陵城。憲銳氣愈奮，戰士無不一當百，殺傷萬計，汝水為之不流。相拒四十餘日，鑠遣安蠻司馬劉康祖與甯朔將軍臧質救之，魏人燒攻具而退。

元凶弑立，以鑠為侍中、錄尚書事。劭迎蔣侯神于宮內，疏孝武年諱厭咒，祈請假授位號，使鑠造策文。及義軍入宮，鑠與浚俱歸孝武。浚即伏法。上迎鑠入宮，當時倉卒失國璽，事寧更鑄給之。進侍中、司空，領兵置佐。以國哀未闋，讓侍中。

鑠既歸義最晚，常懷憂懼，每於眠中蹶起坐，與人語亦多謬僻。語家人云：「我自覺無復魂守。」鑠為人負才狡競，每與兄弟計度藝能，與帝又不能和，食中遇毒，尋薨。贈司徒，加以楚穆之諡。三子：敬猷、敬深、敬先。

敬深封南安縣侯，敬先繼廬陵王紹，前廢帝景和末，召鑠妃江氏入宮，命左右於前逼之。江氏不受命，謂曰：「若不從，當殺汝三子。」江氏猶不從，於是遣使於第殺敬猷、敬深、敬先等，鞭江氏一百。其夕廢帝亦殞。明帝即位，追贈敬猷侍中，諡曰懷。改封孝武帝第十八子臨賀王子產字孝仁為南平王，繼鑠後，未拜被殺。泰始五年，立晉平王休佑第七子宣曜為南平王，繼鑠。休佑死，宣曜被廢還本。後廢帝元徽元年，立衡陽恭王嶷第二子伯玉為南平王，繼鑠後，升明三年被誅。

竟陵王誕字休文，文帝第六子也。元嘉二十年，年十一，封廣陵王。二十六年，為雍州刺史，加都督。以廣陵凋弊，改封隨郡王。上欲大舉侵魏，以襄陽外接關河，欲廣其資力，乃罷江州軍府，文武悉配雍州，湘州入台租稅雜物，悉給襄陽，及大舉北侵，命諸藩並出師，皆奔敗，唯誕遣中兵參軍柳元景克弘農、關、陝。元凶立，以揚州浙江西屬司隸校尉，浙江東五郡立會州，以誕為刺史。

孝武入討，遣甯朔將軍顧彬之受誕節度，誕遣參軍劉季之舉兵與彬之並。遇劭將華欽、庾遵于曲阿之奔牛塘，大敗之。事平，以誕為荊州刺史，加都督、衛將軍、開府儀同三司。誕以位號正與浚同，惡之，請求回改，乃進號驃騎將軍，加班劍二十人。南譙王義宣不肯就征，以誕為侍中、驃騎大將軍、揚州刺史，開府如故。改封竟陵王。誕性恭和，得士庶之心，頗有勇略。

明年義宣反，有荊、江、兗、豫四州之力，勢震天下。上即位日淺，朝野大懼。上欲奉乘輿法物以迎義宣，誕固執不可，曰：「奈何持此座與人。」帝加誕節，仗士五十人出入六門。上流平定，誕之力也。誕初討元凶，豫同舉兵，有奔牛之捷，至是又有殊勳。上性多猜，頗相疑憚。而誕造立第舍，窮極工巧，園池之美，冠于一時。多聚材力之士實之。第內精甲利器，莫非上品。上意愈不平。

孝建二年，以司空太子太傅出為都督南徐州刺史。上以京口去都密邇，猶疑之。

大明元年秋，又出為南兗州刺史，加都督。誕知見猜，亦潛為之備。至廣陵，因魏侵邊，修城隍，聚糧練甲。嫌隙既著，道路常雲誕反。

三年，建康人陳文紹訴父饒為誕府史，恒使入山圖畫道路，不聽歸家。誕大怒，使人殺饒。吳郡人劉成又訴稱息道龍伏事誕，見誕在石頭城內修乘輿法物，習唱警蹕，向伴侶言之。誕知，密捕殺道龍。豫章人陳談之又上書稱弟詠之在誕左右，見誕與左右莊慶、傅元禮等潛圖奸逆，常疏陛下年紀姓諱，往巫鄭師憐家咒詛。詠之與建康右尉黃達往來，誕疑其宣漏，誣以罪被殺。

其年四月，上使有司奏誕罪惡，宜絕屬籍，削爵土，收付法獄。上不許。有司又固請，乃貶爵為侯，遣令之國。

上將謀誕，以義興太守垣閬為兗州刺史，配以羽林禁兵。遣給事中戴明寶隨閬襲誕，使閬以之鎮為名。閬至廣陵，誕未悟也。明寶夜報誕典簽蔣成使為內應，成以告府舍人許宗之，宗之告誕。誕驚起，召錄事參軍王璵之曰：「我何罪於天，以至此。」斬蔣成，勒兵自衛。遣腹心率壯士擊明寶等破之，閬即遇害，明寶逃自海陵界還。

上遣車騎大將軍沈慶之討誕，誕奉表投之城外，自申于國無負，並言帝宮闈之醜。孝武忿誕深切，凡誕左右腹心同籍期親並誅之，死者千數。車駕出頓宣武堂，內外纂嚴。誕見眾軍大集，欲棄城北走，行十餘里，眾並不欲去，請誕乃還城。

五月十九日夜，有流星長十餘丈從西北來墜城內，是謂天狗。占曰：「天狗所墜，下有伏屍流血。」廣陵城舊不開南門，云：「開南門者不利其主」。誕乃開焉。彭城邵領宗在城內陰結死士欲襲誕，先欲布誠于慶之，乃說誕求為間構，見許。領宗既出致誠畢，復還城內。事泄，誕鞭二百，考問不伏，遂支解之。

上遣送章二紐：其一曰：「竟陵縣開國侯，食邑千戶」。募賞禽誕。其二曰：「建興縣開國男，食邑三百戶」。募賞先登。若克外城舉一烽，克內城舉二烽，禽誕舉三烽。

七月二日，慶之進軍，克其外城，乘勝又克小城。誕聞軍入，走趣後園墜水，引出殺之，傳首建鄴，因葬廣陵，貶姓留氏。帝命城中無大小悉斬，慶之執諫，自五尺以下全之，於是同黨悉伏誅。城內女口為軍賞，男丁殺為京觀，死者尚數千人，每風晨雨夜有號哭之聲。誕母殷、妻徐並自殺。追贈殷長寧園淑妃。

初，誕為南徐州刺史，在京口，夜大風飛落屋瓦，城門鹿床倒覆，誕心惡之。及遷鎮廣陵，將入城，沖風暴起，揚塵，晝晦。又嘗中夜閑坐，有赤光照室，見者莫不駭愕。誕左右侍直，眠中夢人告之曰：「官鬚髮為矟毦。」既覺已失髻矣，如此者數十人。誕甚怪懼。大明二年，發人築廣陵城，誕循行，有人幹輿，揚聲大罵曰：「大兵尋至，何以辛苦百姓。」誕使執之，問其本末。答曰：「姓夷名孫，家在海陵。天公與道佛先議，欲燒除此間人。道佛苦諫，強得至今。大禍將至，何不立六慎門。」誕問：「六慎門雲何」？答曰：「古有言，禍不過六慎門。」誕以其言狂悖，殺之。又五音士忽狂易見鬼，驚怖啼哭曰：「外軍圍城，城上張白布帆。」誕執錄二十餘日乃殺。城陷之日，雲霧晦冥，白虹臨北門，亙屬城內。

八年，前廢帝即位，義陽王昶為徐州刺史，道經廣陵，至墓盡哀，表請改葬誕。詔葬誕及妻子並以庶人禮。明帝泰始四年，又改葬，祭以少牢。

王璵之，琅邪人，有才局。其五子悉在建鄴。璵之嘗乘城，慶之縛其五子，示而招之，許以富貴。璵之曰：「吾受主王厚恩，不可以二心。三十之年，未獲死所耳，安可以私親誘之。」五子號叫于外，呼其父。及城平，慶之悉撲殺之。

建平宣簡王宏字休度，文帝第七子也。早喪母。元嘉二十一年，年十一，封建平王。宏少而閑素，篤好文籍，文帝寵愛殊常，為立第於雞籠山，盡山水之美。建平國職高他國一階，歷位中護軍，中書令。

元凶弑立，孝武入討，劭錄宏殿內，自拔莫由。孝武先嘗以一手板與巨集，巨集遣左右親信周法道齎手板詣孝武。事平，以為尚書左僕射，使迎太后。還加中軍將軍、中書監。為人謙儉周慎，禮賢接士，明達政事，上甚信仗之。轉尚書令。宏少多病，求解尚書令。以本號開府儀同三司，未拜薨。追贈司徒。上痛悼甚至，每朔望出臨靈，自為墓誌銘並誄。五年，益諸弟國各千戶，薨者不在其例，唯宏追益。子景素嗣。

景素少有父風，位南徐州刺史，加都督。桂陽王休範為逆，景素雖纂集兵眾以赴朝廷為名，而陰懷兩端。及事平，進號鎮北將軍。

景素好文章書籍，招集才義之士，以收名譽，由是朝野屬意。而後廢帝狂凶失道，內外皆謂景素宜當神器；唯廢帝所生陳氏親戚疾忌之，而楊運長、阮佃夫並明帝舊隸，貪幼主以久其權，慮景素立，不見容於長主，深相忌憚。

元徽三年，景素防合將軍王季符恨景素，因奔告之。運長等便欲遣軍討之。齊高帝及衛將軍袁粲以下並保持之，景素亦馳遣世子延齡還都，具自申理。運長等乃徙季符于梁州，又奪景素鎮北將軍、開府儀同三司。自是廢帝狂悖日甚，朝野並屬心景素。陳氏及運長等彌相猜疑。景素因此稍為自防之計，多以金帛結材力之士。時大臣誅夷，孝武諸子孫或殺或廢，無復在朝者。且景素在蕃甚得人心，而謗聲日積，深懷憂懼。嘗與故吏劉璡獨處曲台，有鵲集於承塵上，飛鳴相追。景素泫然曰：「若斯鳥者，游則參於風煙之上，止則隱于林木之下，饑則啄，渴則飲，形體無累於物，得失不關於心，一何樂哉。」時廢帝單馬獨出，遊走郊野。輔國將軍曹欣之等謀候廢帝出行，因聚眾作難，事克，奉景素。景素每禁之，未欲匆匆舉動。運長密遣傖人周天賜偽投景素勸為異計，景素知即斬之，送首還台。

四年七月，羽林監垣祗祖奔景素，言台城已潰。景素信之，即舉兵。運長等常疑景素有異志，即纂嚴。景素本乏威略，不知所為，竟為台軍破，斬之。即葬京口。

景素性甚仁孝，事獻太妃，朝夕不違侍養。太妃有不安，景素傍行蓬發。與人言呴呴，常恐傷其情。又甚儉素，為荊州時，州有高齋刻楹柏構，景素竟不處。朝廷欲賜以甲第，辭而不當。兩宮所遺珍玩，塵於笥篋。食常不過一肉，器用瓦素。時有獻鏤玉器，景素顧主簿何昌宇曰：「我持此安所用哉。」乃謝而反之。及敗後，昌宇與故記室王摛等上書訟其冤。齊受禪，景素故秀才劉璡又上書述其德美，陳冤，並不見省。至齊武帝即位，下詔曰：「宋建平王劉景素，名父之子，雖末路失圖，而原心有本。可聽以禮葬舊塋。」

廬江王褘字休秀，文帝第八子也。元嘉二十二年，年十一，封東海王。大明七年，進位司空。明帝踐阼，進太尉，封廬江王。初，廢帝目褘似驢，上以廢帝之言類，故改封焉。

文帝諸子，褘尤凡劣，諸兄弟並蚩鄙之。南平王鑠薨，子敬深婚，褘視之，白孝武借伎。孝武答曰：「婚禮既不舉樂，且敬深孤苦，伎非宜也。」至是明帝與建安王休仁詔曰：「人既不比數西方公，汝便為諸王之長。」時褘住西州，故謂之西方公。泰始五年，河東柳欣慰謀反，欲立褘，褘與相酬和。欣慰結征北諮議參軍杜幼文，幼文具奏其事。上暴其罪惡，黜為南豫州刺史、車騎將軍、開府儀同三司。上遣腹心楊運長領兵防衛。明年，又令有司奏褘怨懟，逼令自殺，葬宣城。

晉熙王昶字休道，文帝第九子也。元嘉二十二年，年十歲，封義陽王。大明中，位中書令、中軍將軍、開府儀同三司。廢帝即位，為徐州刺史，加都督。昶輕訬褊急，不能事孝武，大明中常被嫌責，人間常言昶當有異志。

廢帝既誅群公，彌縱狂惑，常語左右曰：「我即大位來，遂未戒嚴，使人邑邑。」江夏王義恭誅後，昶表求入朝，遣典簽蘧法生銜使。帝謂法生：「義陽與太宰謀反，我政欲討之，今知求還，甚善。」又問法生：「義陽謀反，何不啟？」法生懼，走還彭城，帝因此北討。法生至，昶即起兵，統內諸郡並不受命。昶知事不捷，乃夜開門奔魏，棄母妻，唯攜妾一人，作丈夫服騎馬自隨。在道慷慨為斷句曰：「白雲滿鄣來，黃塵半天起。關山四面絕，故鄉幾千里。」因把姬手南望慟哭，左右莫不哀哽。每節悲慟，遙拜其母。

昶家還都，二妾各生一子，明帝即位，名長者曰思遠，小者曰懷遠，尋並卒。帝以金千兩贖昶于魏不獲，乃以第六皇子燮字仲綏繼昶，封為晉熙王。明帝既以燮繼昶，乃詔曰：「晉熙國太妃謝氏，沈刻無親，物理罕比，骨肉至親，尚相棄蔑，況以義合，免苦為難。可還其本家，削絕蕃秩。」

先是，改謝氏為射氏。元徽元年，燮年四歲，以為郢州刺史。明年，復昶所生謝氏為晉熙國太妃。齊受禪，燮降封陰安縣公，謀反賜死。

武昌王渾字休深，文帝第十子也。元嘉二十四年，年九歲，封汝陰王。後徙武昌。

渾少而凶戾，嘗忿左右，拔防身刀斫之。元凶弑立，以為中書令。山陵夕，裸身露頭往散騎省戲，因彎弓射通直郎周朗中枕，以為笑樂。

孝建元年，為雍州刺史，監雍梁南北秦四州荊州之竟陵隨二郡諸軍事、甯蠻校尉。至鎮，與左右人作文檄，自稱楚王，號年為元光，備置百官以為戲笑。長史王翼之得其手跡，封呈孝武。上使有司奏免為庶人，下太常絕屬籍，使付始安郡，逼令自殺。即葬襄陽。大明四年，聽還葬母江太妃墓次。明帝即位，追封武昌縣侯。

建安王休仁，文帝第十二子也。元嘉二十九年，年十歲，立為建安王。前廢帝景和元年，累遷護軍將軍。時帝狂悖無道，誅害群公，忌憚諸父，並聚之殿內，驅捶陵曳，無復人理。休仁及明帝、山陽王休佑形體並肥壯，帝乃以籠盛稱之，以明帝尤肥，號為豬王。號休仁為殺王，休佑為賊王。以三王年長，尤所畏憚，故常錄以自近，不離左右。東海王褘凡劣，號之驢王。桂陽王休范、巴陵王休若年少，故並得從容。嘗以木槽盛飯，內諸雜食，攪令和合，掘地為坑阱，實之以泥水。裸明帝內坑中，以槽食置前，令以口就槽中食之，用為歡笑。欲害明帝及休仁、休佑，前後以十數。休仁多計數，每以笑調佞諛詶悅之，故得推遷。常於休仁前，使左右淫逼休仁所生楊太妃。左右並不得已順命，至右衛將軍劉道隆，道隆歡以奉旨，盡諸醜狀。時廷尉劉蒙妾孕臨月，帝迎入後宮，冀其生男，欲立為太子。明帝嘗忤旨，帝怒，乃裸之，縛其手腳，以杖貫手腳內，使擔付太官，即日屠豬。休仁笑謂帝曰：「未應死。」帝問其故，休仁曰：「待皇太子生，殺豬取肝肺。」帝意解，曰：「且付廷尉。」一宿出之。

帝將南游荊、湘二州，明旦欲殺諸父便發，其夕被殺于華林園。休仁即日便執臣禮於明帝。時南平王敬猷、廬陵王敬先兄弟被害，猶未殯斂，休仁、休佑同載臨之，開帷歡笑，鼓吹往反，時人咸非焉。

明帝以休仁為侍中、司徒、尚書令、揚州刺史，給三望車。時劉道隆為護軍，休仁求解職，曰：「臣不得與此人同朝。」上乃賜道隆死。尋諸方逆命，休仁都督征討諸軍事，增班劍為三十人，出據獸檻，進赭圻。尋領太子太傅，總統諸軍。中流平定，休仁之力也。明帝初與蘇侯神結為兄弟，以祈福助。及事平，與休仁書曰：「此段殊得蘇兄神力。」

休仁年與明帝相亞，俱好文籍，素相愛。及廢帝世，同經艱危，明帝又資其權譎之力。泰始初，四方逆命，休仁親當矢石，大勳克建，任總百揆，親寄甚隆，四方輻湊。上甚不悅。休仁悟其旨，表解揚州，見許。進位太尉，領司徒，固讓。又加漆輪車，劍履升殿。受漆輪車，固辭劍履。

明帝末年多忌，休仁轉不自安。及殺晉平王休佑，其年上疾篤，與楊運長為身後計。運長等又慮帝晏駕後，休仁一旦居周公之地，其輩不得執權，彌贊成上使害諸王。及上疾暴甚，內外皆屬意休仁。主書以下皆往東府詣休仁所親信，豫自結納。其或直不得出者皆懼。上與運長等定謀，召休仁入宿尚書下省，其夜遣人齎藥賜休仁死，休仁對使者罵曰：「上有天下，誰之功也。孝武以誅子孫而至於滅，令復遵覆車，枉殺兄弟，奈何忠臣抱此冤濫！我大宋之業，其能久乎。」上疾久，慮人情同異，自力乘輿出端門，休仁死後乃入。詔稱其自殺，宥其二子，並全封爵。有司奏請降休仁為庶人，絕屬籍，兒息悉徙遠郡。詔休仁特降為始安縣王，並停子伯融等流徙，聽襲封爵。及帝疾甚，見休仁為祟，叫曰：「司徒小寬我。」尋崩。伯融，妃殷氏所生。殷氏，吳興太守沖女也。范陽祖翻有醫術，姿貌又美，殷氏有疾，翻入視脈，悅之，遂與奸。事泄，遣還家賜死。晉平刺王休佑，文帝第十三子也。孝建二年，年十一，封山陽王。明帝即位，以山陽荒弊，改封晉平王，位驃騎大將軍、開府儀同三司、荊州刺史。

休佑素無才能，強梁自用。大明之世，不得自專，至是貪淫好財色，在荊州多營財貨。以短錢一百賦人，田登就求白米一斛，米粒皆令徹白；若碎折者悉不受。人間糴此米一斗一百。至時又不受米，評米責錢，凡諸求利皆如此。百姓嗷然，不復堪命。徵為南徐州刺史，加都督。上以休佑貪虐，不可蒞人，留之都下，遣上佐行府州事。

休佑狠戾，前後忤上非一。在荊州時，左右范景達善彈棋，上召之，休佑留不遣。上怒詰責之，且慮休佑將來難制，欲方便除之。七年二月，車駕於岩山射雉，有一雉不肯入場，日暮將反，留休佑射之，令不得雉勿歸。休佑時從在黃麾內，左右從者並在部伍後。休佑便馳去，上遣左右數人隨之。上既還，前驅清道，休佑人從悉散，不復相得。上遣壽寂之等諸壯士追之，日已欲闇，與休佑相及，蹴令墜馬。休佑素勇壯，有氣力，奮拳左右排擊，莫得近。有一人自後引陰，因頓地，即共拉殺之。遣人馳白上，行唱驃騎落馬，上聞驚曰：「驃騎體大，落馬殊不易。」即遣御醫上藥相系至，頃之休佑左右人至，久已絕矣。輿以還第，贈司空。時巴陵王休若在江陵，其日即馳信報休若曰：「吾與驃騎南山射雉，驃騎馬驚，與直閣夏文秀馬相蹋，文秀墮地，驃騎失控，馬重驚，觸松樹墜地落硎中，時頓悶，故馳報弟。」其年五月，追免休佑為庶人，十三子並徙晉平。明帝尋病，見休佑為祟，使使至晉平撫其諸子。帝尋崩。廢帝元徽元年，聽諸子還都。順帝升明三年，稱謀反，並賜死。海陵王休茂，文帝第十四子也。孝建二年，年十一，封海陵王。大明二年，為雍州刺史，加都督、北中郎將、甯蠻校尉。時司馬庾深之行府州事，休茂性急欲自專，深之及主帥每禁之。常懷忿，因左右張伯超至所親愛，多罪過，主帥常加訶責。伯超懼罪，謂休茂曰：「主帥密疏官罪，欲以啟聞。」休茂曰：「今為何計？」伯超曰：「唯殺行事及主帥，舉兵自衛，縱不成，不失入虜中為王。」休茂從之，夜使伯超等殺司馬庾深之，集兵建牙馳檄。休茂出城行營，諮議參軍沈暢之等閉門拒之。城陷，斬暢之。其日，參軍尹玄度起兵攻休茂，禽之，斬首。母妻皆自殺，同黨悉伏誅。有司奏絕休茂屬籍，貶姓為留，不許。即葬襄陽。

鄱陽哀王休業，文帝第十五子也。孝建二年，年十一，封鄱陽王。三年薨，以山陽王休佑次子士弘嗣，被廢國除。

臨慶沖王休倩，文帝第十六子也。孝建元年，年九歲，疾篤，封東平王，未拜，薨。大明七年，立第二十七皇子子嗣為東平王，紹休倩。泰始三年還本，遂絕。六年，以第五皇子智井為東平王，繼休倩，未拜，薨。其年，追改休倩為臨慶王。休倩為文帝所愛，故前後屢加紹嗣。

新野懷王夷父，文帝第十七子也。元嘉二十九年薨，明帝泰始五年，追加封諡。

桂陽王休范，文帝第十八子也。孝建三年，年九歲，封順陽王。大明元年，改封桂陽。泰始六年，累遷驃騎大將軍、江州刺史，加都督。遺詔進位司空、侍中，加班劍三十人。休範素凡訥，少知解，不為諸兄齒遇。明帝常指左右人謂王景文曰：「休范人才不及此，以我弟故，生便富貴。釋氏願生王家，良有以也。」及明帝晚年，晉平王休佑以狠戾致禍，建安王休仁以權逼不容，巴陵王休若素得人情，以此見害；唯休範謹澀無才，不為物情所向，故得自保而常憂懼。

及明帝晏駕，主幼時艱，休范自謂宗戚莫二，應居宰輔。事既不至，怨憤彌結。招引勇士，繕修器械。行人經過尋陽者，莫不降意折節，於是至者如歸。朝廷知之，密相防禦。母荀太妃薨，即葬廬山，以示不還之志。時夏口闕鎮，朝議以居尋陽上流，欲樹置腹心，重其兵力。元徽元年，乃以第五皇弟晉熙王燮為郢州刺史，長史王奐行府州事，配以實力，出鎮夏口。慮為休範所撥留，自太子洑去，不過尋陽。休範怒，欲舉兵，乃上表修城堞。其年進位太尉，明年五月遂反。發自尋陽，晝夜取道。大雷戍主杜道欣馳下告變。道欣至一宿，休範已至新林，朝廷震動。

齊高帝出次新亭壘。時事起倉卒，朝廷兵力甚弱，及開武庫，隨將士意取。休范于新林步上攻新亭壘。屯騎校尉黃回乃偽往降，並宣齊高帝意。休範大悅，置之左右。休范壯士李恒、鍾爽進諫不宜親之，休範曰：「不欺人以信。」時休範日飲醇酒，以二子德宣、德嗣付與齊高帝為質，至即斬之。回與越騎校尉張敬兒直前斬休範首持還，左右並散。

初，休范自新林分遣同黨杜墨蠡、丁文豪等直向朱雀門。休範雖死，墨蠡等不知。王道隆率羽林兵在朱雀門內，聞賊至，急召劉勉，勉自石頭來赴戰，死之。墨蠡等乘勝直入朱雀門，道隆為亂兵所殺。墨蠡等唱云：「太尉至」。休范之死也，齊高帝遣隊主陳靈寶齎首還台，逢賊，埋首道側，挺身得達。雖唱雲已平，而無以為據，眾愈疑惑。墨蠡徑至杜姥宅，宮省恇擾，無復固志。撫軍長史褚澄以東府納賊。賊擁安成王據東府，稱休範教曰：「安成王吾子也，勿得侵。」賊勢方逼，眾莫能振。尋而丁文豪之眾知休範已死，稍欲退散。文豪勇氣殊壯，厲聲曰：「我獨不能定天下邪。」休範首至，又羽林監陳顯達率所領于杜姥宅破墨蠡等，諸賊一時奔散。斬墨蠡、文豪等。晉熙王燮自夏口遣軍平尋陽。

巴陵哀王休若，文帝第十九子也。孝建三年，年九歲，封巴陵王。明帝即位，出為會稽太守，加都督。二年，遷都督、雍州刺史、甯蠻校尉。前在會稽錄事參軍陳郡謝沈以諂側事休若，多受財賂。時內外戒嚴並褲褶，沈居母喪被起，聲樂酣飲，不異吉人。衣冠既無殊異，並不知沈居喪。沈嘗自稱孤子，眾乃駭愕。休若坐與沈褻黷，降號鎮西將軍。典簽夏寶期事休若無禮，啟明帝殺之。慮不許，啟未報，於獄行刑。信反令鎖送，而寶期已死。上怒敕之曰：「孝建之世，汝何敢爾。」使其母羅加杖三百。

四年，改行湘州刺史。六年，為荊州刺史，加都督、征西大將軍、開府儀同三司。七年，晉平王休佑被殺，建安王休仁見疑，都下訛言休若有至貴之表，明帝以此言報之。休若甚憂，嘗眾賓滿坐，有一異鳥集席隅，哀鳴墜地死。又聽事上有二大白蛇長丈餘，唅唅有聲。休若甚惡之。

會被徵為南徐州刺史，加都督、征北大將軍，開府如故。休若腹心將佐咸謂還朝必有大禍，中兵參軍京兆王敬先勸割據荊楚。休若執錄，馳使白明帝，敬先坐誅。休若至京口，上以休若善能諧緝物情，慮將來傾幼主，欲遣使殺之，慮不奉詔。征入朝，又恐猜駭。乃偽授為江州刺史，至，即於第賜死，贈侍中、司空。子沖始襲封。

孝武帝二十八男。文穆皇后生廢帝子業、豫章王子尚。陳淑媛生晉安王子勳。阮容華生安陸王子綏。徐昭容生皇子子深。何淑儀生松滋侯子房。史昭華生臨海王子頊。殷貴妃生始平孝敬王子鸞。次永嘉王子仁與皇子子深同生。何婕妤生皇子子鳳。謝昭容生始安王子真。江婕妤生皇子子玄。史昭儀生邵陵王子元。次齊敬王子羽與始平孝敬王子鸞同生。江美人生皇子子衡。楊婕妤生淮南王子孟。次皇子子況與皇子子玄同生；次南平王子產與永嘉王子仁同生；次晉陵孝王子雲、次皇子子文並與始平孝敬王子鸞同生；次廬陵王子輿與淮南王子孟同生；次南海哀王子師與始平孝敬王子鸞同生；次淮陽思王子霄與皇子子玄同生；次皇子子雍與始安王子真同生；次皇子子趨與皇子子鳳同生；次皇子子期與皇子子衡同生；次東平王子嗣與始安王子真同生。張容華生皇子子悅。安陸王子綏、南平王子產、廬陵王子輿並出繼。皇子子深、子鳳、子玄、子衡、子況、子文、子雍未封早夭。子趨、子期、子悅未封，為明帝所殺。

豫章王子尚字孝師，孝武第二子也。孝建三年，年六歲，封西陽王。大明三年，分浙江西立王畿；以浙江東為揚州，以子尚為刺史，加都督。五年，改封豫章王，領會稽太守。七年，進號車騎大將軍、開府儀同三司。時東土大旱，鄞縣多疇田，孝武使子尚表至鄞縣勸農，又立左學，召生徒，置儒林祭酒一人，學生師敬，位比州中從事。文學祭酒一人，比州西曹。勸學從事二人比祭酒從事。

前廢帝即位，罷王畿復舊，征子尚都督揚、南徐二州諸軍事，領尚書令。初，孝建中，孝武以子尚太子母弟，甚留心；後新安王子鸞以母幸見愛，子尚寵衰。及長凶慝，有廢帝之風。明帝既殞廢帝，乃稱太皇太后令曰：「子尚頑凶，楚玉淫亂，並於第賜盡。」楚玉，廢帝姊山陰公主也。廢帝改封會稽郡長公主，給鼓吹一部，加班劍二十人，未拜受而廢帝敗。

晉安王子勳字孝德，孝武第三子也。眼患風，不為孝武所愛。大明四年，年五歲，封晉安王。七年，為江州刺史，加都督。八年，改授雍州，未拜而孝武崩，還為江州。

時廢帝狂凶，多所誅害。前撫軍諮議參軍何邁謀因帝出為變，迎立子勳。事泄，帝誅邁，使八座奏子勳與邁通謀，遣左右朱景送藥賜子勳死。景至盆口，遣報長史鄧琬。琬等奉子勳起兵，以廢立為名。明帝定亂，進子勳車騎將軍、開府儀同三司。琬等不受命。

泰始二年正月七日，奉子勳為帝，即偽位於尋陽，年號義嘉，備置百官，四方回應。是歲四方貢計，並詣尋陽。及軍敗，子勳見殺，時年十一。即葬尋陽廬山。

松滋侯子房字孝良，孝武第六子也。大明四年，年五歲，封尋陽王。前廢帝景和元年，為會稽太守，加都督。明帝即位，徵為撫軍，領太常。長史孔覬不受命，舉兵應晉安王子勳。上虞令王晏殺覬，送子房還建鄴。上宥之，貶為松滋縣侯。司徒建安王休仁以子房兄弟終為禍難，勸上除之。廢徙遠郡見殺，年十一。

臨海王子頊字孝烈，孝武第七子也。初封曆陽王，後改封臨海，位荊州刺史。明帝即位，進督雍州，長史孔道存不受命，應晉安王子勳。事敗賜死，年十一。

始平孝敬王子鸞字孝羽，孝武第八子也。大明四年，封襄陽王，尋改封新安。五年，為北中郎將、南徐州刺史，領南琅邪太守。母殷淑儀寵傾後宮，子鸞愛冠諸子，凡為上眄遇者莫不入子鸞府國。為南徐州，又割吳郡屬之。六年，丁母憂。前廢帝素疾子鸞有寵，及即位，既誅群臣，乃遣使賜子鸞死，時年十歲。子鸞臨死謂左右曰：「願後身不復生王家。」同生弟妹並死。明帝即位，改封始平王，以建平王景素子延年嗣。

永嘉王子仁字孝和，孝武第九子也。大明五年，封永嘉王。明帝即位，以為湘州刺史。帝尋從司徒建安王休仁計，未拜賜死，時年十歲。

始安王子真字孝貞，孝武第十一子也。

邵陵王子元字孝善，孝武第十三子也。並被明帝賜死。

齊敬王子羽字孝英，孝武第十四子也。生二歲而薨，追加封諡。

淮南王子孟字孝光，孝武第十六子也。初封淮南王，明帝改封安成王，未拜賜死。

晉陵孝王子雲字孝舉，孝武第十九子也。大明六年封，未拜而亡。

南海哀王子師字孝友，孝武第二十二子也。大明七年封，未拜，為前廢帝所害。明帝即位追諡。

淮陽思王子霄字孝雲，孝武第二十三子也。早薨，追加封諡。

東平王子嗣字孝叔，孝武帝第二十七子也，明帝賜死。

武陵王贊字仲敷，小字智隨，明帝第九子也。明帝既誅孝武諸子，詔以智隨奉孝武為子，封武陵郡王。順帝升明二年薨，國除。

明帝十二男：陳貴妃生後廢帝。謝修儀生皇子法良。陳昭華生順帝。徐婕妤生第四皇子。鄭修容生皇子智井。次晉熙王燮與皇子法良同生。泉美人生邵陵殤王友；次江夏王躋與第四皇子同生。徐良人生武陵王贊。杜修華生隨陽王翽。次新興王嵩與武陵王贊同生。又泉美人生始建王禧。智井、燮、躋、贊並出繼。法良未封。第四皇子未有名，早夭。

邵陵殤王友字仲賢，明帝第七子也。年五歲，出為南中郎將、江州刺史，封邵陵王。後廢帝元徽二年，桂陽王休範誅後，王室微弱，友府州文案及臣吏不諱「有無」之「有」。順帝升明二年，徙南豫州刺史，薨。無子國除。

隨陽王翽字仲儀，明帝第十子也。初封南陽王，升明二年，改封隨陽。齊受禪，封舞陰縣公。

新興王嵩字仲嶽，明帝第十一子也。齊受禪，降封定襄縣公。

始建王禧字仲安，明帝第十二子也。齊受禪，降封荔浦縣公，尋並雲謀反賜死。

論曰：甚矣哉，元嘉之遇禍也。殺逆之釁，事起肌膚，因心之童，遂亡天性。雖鳴鏑之酷，未極於斯，其不至覆亡，亦為幸也。明皇統運，疑隙內構，尋斧所加，先自王戚。晉刺以獷暴摧軀，巴哀由和良酖體，保身之路，未知攸適。昔之戒子，慎勿為善，詳求其旨，將遠有以乎。詩云：「不自我先，不自我後。」蓋古人之畏亂也。孝武諸子，提挈以成釁亂，遂至宇內沸騰，王室如毀，而帝之諸胤莫不殲焉。強不如弱，義在於此。明帝負螟之慶，事非己出，枝葉不茂，豈能庇其本乎。


Chinese text: This work was published before January 1, 1923, and is in the
public domain worldwide because the author died at least 100 years ago.
