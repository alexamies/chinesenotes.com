列傳第二十八

柳元景

元景少便弓馬，數隨父伐蠻，以勇稱。寡言語，有器質，荊州刺史謝晦聞其名，要之，未及往而晦敗。雍州刺史劉道產深愛其能，會荊州刺史江夏王義恭復召之，道產謂曰：「久規相屈。今貴王有召，難輒相留，乖意以為罔罔。」服闋，累遷義恭司徒太尉城局參軍。文帝見又知之。先是，劉道產在雍州有惠化，遠蠻歸懷皆出，緣沔為村落，戶口殷盛。及道產死，群蠻大為寇暴。孝武西鎮襄陽，義恭薦元景，乃以為武威將軍、隨郡太守。及至，廣設方略，斬獲數百，郡境肅然。

隨王誕鎮襄陽，元景徙為後軍中兵參軍。及朝廷大舉北侵，使諸鎮各出軍。二十七年八月，誕遣尹顯祖出貲谷，魯方平、薛安都、龐法起入盧氏，田義仁出魯陽，加元景建威將軍，總統軍帥。

後軍外兵參軍龐季明，三秦冠族，求入長安，招懷關、陝，乃自貲谷入盧氏。盧氏人趙難納之。元景率軍系進，以前鋒深入，懸軍無繼，馳遣尹顯祖入盧氏，以為諸軍聲援。元景以軍食不足，難可曠日相持，乃束馬懸車，引軍上百丈崖，出溫谷以入盧氏。法起諸軍進次方伯堆，去弘農城五里。元景引軍度熊耳山，安都頓軍弘農。法起進據潼關，季明率方平、趙難諸軍向陝。十一月，元景率眾至弘農，營于開方口。仍以元景為弘農太守。

初，安都留住弘農而諸軍已進陝。元景既到，謂安都曰：「卿無坐守空城，而令龐公孤軍深入，宜急進軍。」眾軍並造陝下，列營以逼之，並大造攻具。

魏城臨河為固，恃險自守。季明、安都、方平、顯祖、趙難諸軍頻三攻未拔，安都、方平各列陣于城東南以待之。魏兵大合，輕騎挑戰，安都瞋目橫矛，單騎突陣，四向奮擊，左右皆辟易，殺傷不可勝數，於是眾軍並鼓噪俱前。魏多縱突騎，眾軍患之。安都怒甚，乃脫兜鍪，解所帶鎧，唯著絳衲兩當衫，馬亦去具裝，馳入賊陣。猛氣咆勃，所向無前，當其鋒者無不應刃而倒。如是者數四。每入，眾無不披靡。

魏軍之將至也，方平遣驛騎告元景。時諸軍糧盡，各餘數日食。元景方督義租並上驢馬以為糧運之計，遣軍副柳元怙簡步騎二千以赴陝急，卷甲兼行，一宿而至。詰朝，魏軍又出，列陣於城外。方平諸軍並成列，安都並領馬軍，方平悉勒步卒左右掎角之，余諸義軍方於城西南列陣。方平謂安都曰：「今勍敵在前，堅城在後，是吾取死之日。卿若不進，我當斬卿，我若不進，卿當斬我也。」安都曰：「卿言是也。」遂合戰。安都不堪其憤，橫矛直前，殺傷者甚多。流血凝肘。矛折，易之復入，軍副譚金率騎從而奔之。自詰旦戰至日晏，魏軍大潰，面縛軍門者二千餘人。諸將欲盡殺之，元景以為不可，乃悉釋而遣之。皆稱萬歲而去。

時北略諸軍王玄謨等敗退，魏軍深入。文帝以元景不宜獨進，且令班師。諸軍乃自湖關度白楊嶺出於長洲，安都斷後，宗越副之。法起自潼關向商城，與元景會，季明亦從胡谷南歸，並有功而入。誕登城望之，以鞍下馬迎元景。

時魯爽向虎牢，復使元景率安都等北出，爽退乃還。再出北侵，威信著於境外。

孝武入討元凶，以為諮議參軍，配萬人為前鋒，宗愨、薛安都等十三軍皆隸焉。時義軍船乘小陋，慮水戰不敵。至蕪湖，元景大喜，倍道兼行至新亭，依山建壘柵，東西據險。令軍中曰：「鼓繁氣易衰，叫數力易竭，但各銜枚疾戰，一聽吾營鼓音。」元景察賊衰竭，乃命開壘鼓噪以奔之，賊眾大潰。劭更率餘眾自來攻壘，復大破之，劭僅以身免。上至新亭即位，以元景為侍中，領左衛將軍，尋轉甯蠻校尉、雍州刺史，監雍梁南北秦四州荊州之竟陵隨二郡諸軍事。始上在巴口，問元景事平何所欲。對曰：「願還鄉里。」故有此授。

初，臧質起義，以南譙王義宣闇弱易制，欲相推奉，潛報元景，使率所領西還。元景即以質書呈孝武。語其信曰：「臧冠軍當是未知殿下義舉耳，方應伐逆，不容西還。」質以此恨之。及元景為雍州，質慮其為荊、江後患，稱爪牙不宜遠出。上重違其言，更以元景為領軍將軍，加散騎常侍，封曲江縣公。孝建元年正月，魯爽反，遣左衛將軍王玄謨討之。加元景撫軍將軍，假節置佐，系玄謨。後以為領南蠻校尉、雍州刺史，加都督。

臧質、義宣並反，王玄謨南據梁山，垣護之、薛安都度據曆陽，元景出屯採石。玄謨求益兵，上使元景進屯姑孰。元景悉遣精兵助王玄謨，以羸弱居守。所遣軍多張旗幟，梁山望之如數萬人，皆謂都下兵悉至，由是克捷。與沈慶之俱以本號加開府儀同三司，改封晉安郡公。固讓開府。復為領軍、太子詹事，加侍中。

大明三年，為尚書令，太子詹事、侍中、中正如故。以封在嶺南，改封巴東郡公。又命左光祿大夫、開府儀同三司，侍中、令、中正如故。又讓開府。乃與沈慶之俱依晉密陵侯鄭袤不受司空故事。

六年，進司空，侍中、令、中正如故。又固讓。乃授侍中、驃騎大將軍、南兗州刺史，留衛都下。

孝武晏駕，與太宰江夏王義恭、尚書僕射顏師伯並受遺詔輔幼主，遷尚書令，領丹陽尹，侍中、將軍如故。加開府儀同三司，給班劍二十人。固辭班劍。

元景少時貧苦，嘗下都至大雷，日暮寒甚，頗有羇旅之歎。岸側有一老父自稱善相，謂元景曰：「君方大富貴，位至三公。」元景以為戲之，曰：「人生免饑寒幸甚，豈望富貴。」老父曰：「後當相憶。」及貴求之，不知所在。

元景起自將率，及當朝，理務雖非所長，而有弘雅之美。時在朝勳要多事產業，惟元景獨無所營。南岸有數十畝菜園，守園人賣菜得錢三萬，送還宅。元景怒曰：「我立此園種菜，以供家中啖耳，乃復賣以取錢，奪百姓之利邪。」以錢乞守園人。

孝武嚴暴無常，元景雖荷寵遇，恒慮及禍。太宰江夏王義恭及諸大臣莫不重足屏氣，未嘗敢私相往來。孝武崩，義恭、元景等並相謂曰：「今日始免橫死。」義恭與義陽等諸王，元景與顏師伯等常相馳逐聲樂酣飲，以夜繼晝。前廢帝少有凶德，內不能平，殺戴法興後，悖情轉露，義恭、元景憂懼，乃與師伯等謀廢帝立義恭，持疑未決。發覺，帝親率宿衛兵自出討之，稱詔召元景。左右奔告，兵刃非常。元景知禍至，整朝服乘車，應召出門。逢弟車騎司馬叔仁戎服，左右壯士數十人，欲拒命。元景苦禁之。及出巷，軍士大至，下車受戮，容色恬然。

長子慶宗有幹力，而情性不倫，孝武使元景送還襄陽，於道賜死。次子嗣宗、紹宗、茂宗、孝宗、文宗、仲宗、成宗、秀宗至是並遇禍。元景六弟：僧景、僧珍、叔宗、叔政、叔珍、叔仁。僧珍、叔仁及子侄在都下襄陽死者數十人。元景少子承宗、嗣宗子慕並在孕獲全。明帝即位，贈太尉，給班劍三十人，羽葆、鼓吹一部，諡曰忠烈公。

元景從父兄元怙，大明末同晉安王子勳逆，事敗歸降。元景從祖弟光世留鄉里，仕魏為河北太守，封西陵男，與司徒崔浩親。浩被誅，光世南奔。明帝時，位右衛將軍、順陽太守。子欣慰謀反，光世賜死。

世隆字彥緒，元景弟子也。父叔宗字雙驎，位建威參軍事，早卒。世隆幼孤，挺然自立，不與眾同。雖門勢子弟，獨修布衣之業。及長，好讀書，折節彈琴，涉獵文史，音吐溫潤。元景愛賞，異于諸子，言于宋孝武，得召見。帝謂元景曰：「此兒將來復是三公一人。」為西陽王撫軍法曹行參軍，出為武威將軍、上庸太守。帝謂元景曰：「卿昔以武威之號為隨郡，今復以授世隆，使卿門世不乏公也。」

元景為前廢帝所殺，世隆以在遠得免。泰始初，四方反叛，世隆於上庸起兵以應宋明帝，為孔道存所敗，眾散逃隱，道存購之甚急。軍人有貌相似者，斬送之。時世隆母郭妻閻並見縶襄陽獄，道存以所送首示之。母見首悲情小歇，而妻閻號叫方甚，竊謂郭曰：「今見不悲，為人所覺，唯當大慟以滅之。」世隆竟以免。

後為太子洗馬，與張緒、王延之、沈琰為君子之交。累遷晉熙王安西司馬，加甯朔將軍。時齊武帝為長史，與世隆相遇甚歡。齊高帝之謀度廣陵也，令武帝率眾同會都下。世隆與長流參軍蕭景先等戒嚴待期，事不行。

時朝廷疑憚沈攸之，密為之防，府州器械，皆有素蓄。武帝將下都，劉懷珍白高帝曰：「夏口是兵沖要地，宜得其人。」高帝納之，與武帝書曰：「汝既入朝，當須文武兼資人，委以後事，世隆其人也。」武帝乃舉世隆自代。轉為武陵王前軍長史、江夏內史，行郢州事。

升明元年冬，攸之反，遣輔國將軍、中兵參軍孫同等以三萬人為前驅，又遣司馬冠軍劉攘兵等二萬人次之，又遣輔國將軍、中兵參軍王靈秀等分兵出夏口，據魯山。攸之乘輕舸從數百人先大軍下住白螺洲，坐胡床以望其軍，有自驕色。既至郢，以郢城弱小不足攻，攸之將去。世隆遣軍於西渚挑戰，攸之果怒，晝夜攻戰。世隆隨宜拒應，眾皆披卻。

武帝初下，與世隆別，曰：「攸之一旦為變，雖留攻城，不可卒拔。卿為其內，我為其外，乃無憂耳。」至是，武帝遣軍主桓敬、陳胤叔、苟元賓等八軍據西塞，令堅壁以待賊疲。慮世隆危急，遣腹心胡元直潛使入郢城通援軍消息。內外並喜。

郢城既不可攻，而平西將軍黃回軍至西陽，乘三層艦，作羌胡伎，泝流而進。攸之素失人情，本逼以威力，初發江陵，已有叛者，至此稍多。攸之大怒，於是一人叛，遣十人追，並去不返。劉攘兵射書與世隆請降，開門納之。攸之怒，銜須咀之，收攘兵兄子天賜、女婿張平慮斬之。軍旅大散。世隆乃遣軍副劉僧麟緣道追之。

攸之已死，徵為侍中，仍遷尚書右僕射，封貞陽縣侯。出為吳郡太守，居母憂，寒不衣絮。齊高帝踐阼，起為南豫州刺史，加都督，進爵為公。上手詔司徒褚彥回甚傷美之。彥回曰：「世隆事陛下，在危盡忠，居憂杖而後起，立人之本，二理同極，加榮增寵，足以敦厲風俗。」

建元二年，授右僕射，不拜。性愛涉獵，啟高帝借秘閣書，上給二千卷。三年，出為南兗州刺史，加都督。武帝即位，加散騎常侍。

世隆善卜，別龜甲，價至一萬。永明初，世隆曰：「永明九年我亡，亡後三年丘山崩，齊亦于此季矣。」屏人，命典簽李黨取筆及高齒屐，題簾箔旌曰：「永明十一年。」因流涕謂黨曰：「汝當見，吾不見也。」遷護軍，而衛軍王儉修下官敬甚謹。世隆止之，儉曰：「將軍雖存弘眷，如王典何。」其見重如此。

性清廉，唯盛事墳典。張緒問曰：「觀君舉措，當以清名遺子孫邪？」答曰：「一身之外，亦復何須。子孫不才，將為爭府；如其才也，不如一經。」

光祿大夫韋祖征州裏宿德，世隆雖已貴重，每為之拜。人或勸祖征止之，答曰：「司馬公所為，後生楷法，吾豈能止之哉。」後授尚書左僕射。湘州蠻動，遣世隆以本官總督伐蠻眾軍，仍為湘州刺史，加都督。至鎮，以方略討平之。在州立邸興生，為御史中丞庾杲之所奏。詔不問。復入為尚書左僕射，不拜，乃轉尚書令。世隆少立功名，晚專以談義自業。善彈琴，世稱柳公雙瑣，為士品第一。常自云：「馬矟第一，清談第二，彈琴第三。」在朝不幹世務，垂簾鼓琴，風韻清遠，甚獲世譽。以疾遜位，拜左光祿大夫、侍中。永明九年卒，詔給東園秘器，贈司空，班劍二十人，諡曰忠武。世隆曉數術，于倪塘創墓，與賓客踐履，十往五往，常坐一處。及卒，墓工圖墓，正取其坐處焉。

所著龜經秘要二卷，行於世。

長子悅字文殊，少有清致，位中書郎，早卒，諡曰恭。世隆次子惔。

惔字文通，好學工制文，尤曉音律，少與長兄悅齊名。王儉謂人曰：「柳氏二龍，可謂一日千里。」儉為尚書左僕射，嘗造世隆宅，世隆謂為詣己，徘徊久之。及至門，唯求悅及惔。遣謂世隆曰：「賢子俱有盛才，一日見顧，今故報禮。若仍相造，似非本意，恐年少窺人。」

嘗預齊武烽火樓宴，帝善其詩，謂豫章王嶷曰：「惔非徒風韻清爽，亦屬文遒麗。」後為巴東王子響友，子響為荊州，惔隨之鎮。子響昵近小人，惔知將為禍，稱疾還都。及難作竟以得免。

累遷新安太守，居郡以無政績免。建武末，為梁、南秦二州刺史。及梁武帝起兵，惔舉漢中以應。

梁武受命，為太子詹事，加散騎常侍。武帝之鎮襄陽，惔祖道，帝解茅土玉環贈之。天監二年元會，帝謂曰：「卿所佩玉環，是新亭所贈邪？」對曰：「既而瑞感神衷，臣謹服之無斁。」帝因勸之酒，惔時未卒爵，帝曰：「吾常比卿劉越石，近辭卮酒邪。」罷會，封曲江縣侯。帝因宴為詩貽惔曰：「爾實冠群後，惟餘實念功。」帝又嘗謂曰：「徐元瑜違命嶺南，周書父子兄弟罪不相及，朕已放其諸子，何如？」惔曰：「罰

不及嗣，賞延於後，今復見之聖朝。」時以為知言。

尋遷尚書左僕射，年四十六，卒于湘州刺史，諡曰穆。

惔度量寬博，家人未嘗見其喜慍。甚重其婦，頗成畏憚。性愛音樂，女伎精麗，略不敢視。僕射張稷與惔狎密，而為惔妻賞敬。稷每詣惔，必先相問夫人。惔每欲見妓，恒因稷請奏。其妻隔幔坐，妓然後出。惔因得留目。

惔著仁政傳及諸詩賦，粗有辭義。子昭，位中書郎，襲爵曲江侯。

惔弟惲字文暢，少有志行。好學，善尺牘。與陳郡謝淪鄰居，深見友愛。淪曰：「宅南柳郎，可為儀錶。」

初，宋時有嵇元榮、羊蓋者，並善琴，雲傳戴安道法。惲從之學。惲特窮其妙。齊竟陵王子良聞而引為法曹行參軍，唯與王暕、陸杲善。每歎曰：「暕雖名家，猶恐累我也。」雅被子良賞狎。子良嘗置酒後園，有晉太傅謝安鳴琴在側，援以授惲，惲彈為雅弄。子良曰：「卿巧越嵇心，妙臻羊體，良質美手，信在今夜。豈止當今稱奇，亦可追蹤古烈。」

為太子洗馬，父憂去官，著述先頌，申其罔極之心，文甚哀麗。後試守鄱陽相，聽吏屬得盡三年喪禮，署之文教，百姓稱焉。還除驃騎從事中郎。梁武帝至建鄴，惲候謁石頭，以為征東府司馬。上箋請城平之日，先收圖籍，及遵漢高寬大之義。帝從之。徙為相國右司馬。天監元年，除長兼侍中，與僕射沈約等共定新律。

惲立性貞素，以貴公子早有令名，少工篇什，為詩云：「亭皋木葉下，壟首秋雲飛。」琅邪王融見而嗟賞，因書齋壁及所執白團扇。武帝與宴，必詔惲賦詩。嘗和武帝登景陽樓篇云：太液滄波起，長楊高樹秋，翠華承漢遠，雕輦逐風遊。」深見賞美。當時咸共稱傳。

曆平越中郎將、廣州刺史，秘書監，右衛將軍。再為吳興太守，為政清靜，人吏懷之。于郡感疾，自陳解任。父老千餘

人拜表陳請，事未施行，卒。

初，惲父世隆彈琴，為士流第一，惲每奏其父曲，常感思。復變體備寫古曲。嘗賦詩未就，以筆捶琴，坐客過，以箸扣之，惲驚其哀韻，乃制為雅音。後傳擊琴自於此。惲常以今聲轉棄古法，乃著清調論，具有條流。齊竟陵王嘗宿晏，明旦將朝見，惲投壺梟不絕，停輿久之，進見遂晚。齊武帝遲之，王以實對。武帝復使為之，賜絹二十匹。嘗與琅邪王瞻博射，嫌其皮闊，乃摘梅帖烏珠之上，發必命中，觀者驚駭。

梁武帝好弈棋，使惲品定棋譜，登格者二百七十八人，第其優劣，為棋品三卷。惲為第二焉。帝謂周舍曰：「吾聞君子不可求備，至如柳惲可謂具美。分其才藝，足了十人。」惲著卜杖龜經。性好醫術，盡其精妙。

少子偃字彥遊，年十二，梁武帝引見，詔問讀何書，對曰：「尚書。」又問有何美句，對曰：「德惟善政，政在養人。」眾咸異之。詔尚武帝女長城公主，拜駙馬都尉、都亭侯，位鄱陽內史，卒。

子盼尚陳文帝女富陽公主，拜駙馬都尉。後主即位，以帝舅加散騎常侍。盼性愚戇，使酒，因醉乘馬入殿門，為有司劾免，卒於家。贈侍中、中護軍。

後從祖弟莊清警有鑒識，自盼卒後，太后宗屬唯莊為近，兼素有名望，深被恩禮。位度支尚書。陳亡入隋，為岐州司馬。惲弟憕。

憕字文深，少有大意，好玄言，通老、易。

梁武帝舉兵至姑孰，憕與兄惲及諸友朋于小郊候接。時道路猶梗，憕與諸人同憩逆旅食，俱去行里餘，憕曰：「寧我負人，不人負我。若復有追，堪憩此客。」命左右燒逆旅舍，以絕後追。當時服其善斷。

歷位給事黃門侍郎。與琅邪王峻齊名，俱為中庶子，時人號為方王。

後為鎮北始興王長史。王移鎮益州，復請憕。帝曰：「柳憕風標才氣，恐不能久為少王臣。」王祈請數四，不得已，以為鎮西長史、蜀郡太守。在蜀廉恪為政，益部懷之。憕弟忱。忱字文若，年數歲，父世隆及母閻氏並疾，忱不解帶經年，及居喪以毀聞。

仕齊為西中郎主簿。東昏遣巴西太守劉山陽由荊州襲梁武帝於雍州，西中郎長史蕭穎胄計未定，召忱及其所親席闡文等夜入議之。忱及闡文並勸同武帝，穎胄從之。以忱為甯朔將軍，累遷侍中。郢州平，穎胄議遷都夏口，忱以巴峽未賓，不宜輕舍根本，搖動人心，不從。俄而巴東兵至峽口，遷都之議乃息。論者以為見機。

及梁受命，封州陵伯。曆五兵尚書，秘書監，散騎常侍。

改授給事中、光祿大夫。疾篤不拜。卒，諡曰穆。

忱兄弟十五人，多少亡，唯第二兄惔、第三兄惲、第四兄憕及忱三兩年間四人疊為侍中，復居方伯，當世罕比。子範嗣。慶遠字文和，元景弟子也。父叔珍，義陽內史。

慶遠仕齊為魏興太守，郡遭暴水，人欲移於杞城。慶遠曰：「吾聞江河長不過三日，命築土而已。」俄而水退，百姓服之。

後為襄陽令，梁武帝之臨雍州，問京兆人杜惲求州綱紀，惲言慶遠。武帝曰：「文和吾已知之，所問未知者耳。」因辟為別駕。慶遠謂所親曰：「天下方亂，定霸者其吾君乎。」因盡誠協贊。及起兵，慶遠常居帷幄為謀主，從軍東下，身先士卒。武帝行營，見慶遠頓舍嚴整，每歎曰：「人人若是，吾又何憂。」建康城平，為侍中，帶淮陵齊昌二郡太守。城內嘗夜火，眾並驚懼。武帝時居宮中，悉斂諸門鑰，問柳侍中何在。慶遠至，悉付之，其見任如此。

霸府建，為從事中郎。武帝受禪，封重安侯，位散騎常侍，改封雲杜侯。出為雍州刺史，加都督。帝餞於新亭，謂曰：「卿衣錦還鄉，朕無西顧憂矣。」始武帝為雍州，慶遠為別駕，謂曰：「昔羊公語劉弘，卿後當居吾處。今相觀亦復如是。」曾未十年，而慶遠督府，談者以為逾于魏詠之。

累遷侍中、領軍將軍，給扶。出為雍州刺史。慶遠重為本州，頗厲清節，士庶懷之。卒官，贈開府儀同三司，諡曰忠惠侯。喪還都，武帝親出臨之。

初，慶遠從父兄世隆嘗謂慶遠曰：「吾昔夢太尉以褥席見賜，吾遂亞台司。適又夢以吾褥席與汝，汝必光我門族。」至是慶遠亦繼世隆焉。

子津字元舉，雖乏風華，性甚強直。人或勸之聚書，津曰：「吾常請道士上章驅鬼，安用此鬼名邪。」曆散騎常侍，太子詹事，襲封雲杜侯。

侯景圍城既急，帝召津問策。對曰：「陛下有邵陵，臣有仲禮，不忠不孝，賊何由可平。」太清三年，城陷，卒。

子仲禮，勇力兼人，少有膽氣，身長八尺，眉目疏朗。初，簡文帝為雍州刺史，津為長史。及簡文入居儲宮，津亦得侍從。仲禮留在襄陽，馬仗軍人悉付之。撫循故舊，甚得眾和。起家著作佐郎，稍遷電威將軍，陽泉縣侯。中大通中，西魏將賀拔勝來逼樊、鄧，仲禮出擊破之。除黃門郎，稍遷司州刺史。武帝思見其面，使畫工圖之。

初，侯景潛圖反噬，仲禮先知之，屢啟求以精兵三萬討景，朝廷不許。及景濟江，朝野便望其至。兼蓄雍、司精卒，與諸蕃赴援，見推總督。景素聞其名，甚憚之。仲禮亦自謂當世英雄，諸將莫己若也。

韋粲見攻，仲禮方食，投箸被練馳之，騎能屬者七十。比至，粲已敗，仲禮因與景戰於青塘，大敗之。景與仲禮交戰，各不相知。仲禮矟將及景，而賊將支伯仁自後斫仲禮，再斫仲禮中肩。馬陷於淖，賊聚矟刺之，騎將郭山石救之以免。自此壯氣外衰，不復言戰。神情傲佷，淩蔑將帥。邵陵王綸亦鞭策軍門，每日必至，累刻移時，仲禮亦弗見也。綸既忿歎，怨隙遂成。而仲禮常置酒高會，日作優倡，毒掠百姓，污辱妃主。父津登城謂曰：「汝君父在難，不能盡心竭力，百代之後，謂汝為何。」仲禮聞之，言笑自若。晚又與臨城公大連不協。景嘗登朱雀樓與之語，遺以金環。是後閉營不戰，眾軍日固請，皆悉拒焉。南安侯駿謂曰：「城急如此，都督不復處分，如脫不守，何面以見天下義士。」仲禮無以應之。

及台城陷，侯景矯詔使石城公大款以白虎幡解諸軍。仲禮召諸將軍會議，邵陵王以下畢集。王曰：「今日之命，委之將軍。」仲禮熟視不對。裴之高、王僧辯曰：「將軍擁眾百萬，致宮闕淪沒，正當悉力決戰，何所多言。」仲禮竟無一言，諸軍乃隨方各散。

時湘東王繹遣王琳送米二十萬石以饋軍，至姑孰聞台城陷，乃沈米于江而退。仲禮及弟敬禮、羊鴉仁、王僧辯、趙伯超並開營降賊。時城雖淪陷，援軍甚眾，軍士咸欲盡力，及聞降，莫不歎憤。論者以為梁禍始于朱異，成于仲禮。

仲禮等入城，並先拜景而後見帝，帝不與言。既而景留柳敬禮、羊鴉仁，而遣仲禮、僧辯西上，各復本位。餞于後渚，景執仲禮手曰：「天下之事在將軍耳。郢州、巴西並以相付。」

及至江陵，會岳陽王察南寇，湘東王以仲禮為雍州刺史，襲襄陽。仲禮方觀成敗，未發。及南陽圍急，杜岸請救，仲禮乃以別將夏侯強為司州刺史，守義陽，自帥眾如安陸，使司馬康昭如竟陵討孫暠。暠執魏戍人以降。仲禮命其將王叔孫為竟陵太守，副軍馬岫為安陸太守。置孥于安陸，而以輕兵師於漴頭，將侵襄陽。岳陽王察告急于魏，魏遣大將楊忠援之。仲禮與戰於漴頭，大敗，並弟子禮沒于魏。魏相安定公待仲禮以客禮。西魏於是盡得漢東。

仲禮弟敬禮，少以勇烈聞。粗暴無行檢，恒略賣人，為百姓所苦，故襄陽有柳四郎歌。

起家著作佐郎，稍遷扶風太守。侯景度江，敬禮率馬步三千赴援。至都，與景頻戰，甚著威名。

台城陷，與兄仲禮俱見景，景遣仲禮經略上流，留敬禮質，以為護軍將軍。景餞仲禮於後渚。敬禮謂仲禮曰：「景今來會，敬禮抱之，兄便可殺，雖死無恨。」仲禮壯其言，許之。及酒數行，敬禮目仲禮，仲禮見備衛嚴，不敢動，遂不果。

會景征晉熙，敬禮與南康王會理謀襲其城，克期將發，建安侯蕭賁告之，遂遇害。臨死曰：「我兄老婢也，國敗家亡，實餘之責，今日就死，豈非天乎。」

論曰：柳元景行己所資，豈徒武毅；當朝任職，實兼雅道。卒至覆族，遭逢亦有命乎。世隆文武器業，殆人望也，諸子門素所傳，俱雲克構。仲禮始終之際，其不副也何哉？豈應天方喪梁，不然，何斯人而有斯跡也。




Chinese text: This work was published before January 1, 1923, and is in the
public domain worldwide because the author died at least 100 years ago.
