宋本紀中第二

太祖文皇帝諱義隆，小字車兒，武帝第三子也。晉義熙三年生於京口。十一年，封彭城縣公。永初元年，封宜都郡王，位鎮西將軍、荊州刺史，加都督，時年十四。長七尺五寸，博涉經史，善隸書。是歲來朝，會武帝當聽訟，仍遣上訊建康獄囚，辯斷稱旨，武帝甚悅。

景平初，有黑龍見西方，五色雲隨之。二年，江陵城上有紫雲。望氣者皆以為帝王之符，當在西方。其年少帝廢，百官議所立，徐羨之、傅亮等以禎符所集，備法駕奉迎，入奉皇統。行台至江陵，尚書令傅亮奉表進璽紱，州府佐吏並稱臣，請題榜諸門，一依宮省，上皆不許。教州、府、國綱紀宥所統內見刑。是時，司空徐羨之等新有弑害，及鑾駕西迎，人懷疑懼，惟長史王曇首、司馬王華、南蠻校尉到彥之共期朝臣未有異志。帝曰：「諸公受遺，不容背貳；且勞臣舊將，內外充滿，今兵力又足以制物，夫何所疑！」

甲戌，乃發江陵，命王華知州府，留鎮陝西，令到彥之監襄陽。車駕在道，有黑龍躍負上所乘舟，左右莫不失色，上謂王曇首曰：「此乃夏禹所以受天命，我何德以堪之。」及至都，群臣迎拜於新亭。先謁初寧陵，還次中堂，百官奉璽紱，沖讓未受，勸請數四，乃從之。

元嘉元年秋八月丁酉，皇帝即位于中堂，備法駕入宮，禦太極前殿，大赦，改元，文武賜位二等。戊戌，拜太廟。詔追復廬陵王先封，奉迎靈柩。辛丑，謁臨川烈武王陵。癸卯，進司空徐羨之位司徒，江州刺史王弘位司空，尚書令傅亮左光祿大夫、開府儀同三司。甲辰，追尊所生胡婕妤為章皇太后，封皇弟義恭為江夏王，義宣為竟陵王，義季為衡陽王。己酉，減荊、湘二州今年稅布之半。

九月丙子，立妃袁氏為皇后。

是歲，魏太武皇帝始光元年。

二年春正月丙寅，司徒徐羨之、尚書令傅亮奉表歸政，上始親覽萬機。辛未，祀南郊，大赦。

秋八月乙酉，驃騎將軍、南徐州刺史彭城王義康以本號開府儀同三司，改授司空王弘車騎大將軍、開府儀同三司。

冬十一月癸酉，以武都王世子楊玄為北秦州刺史，襲封武都王。是歲，赫連屈丐死。

三年春正月丙寅，司徒徐羨之、尚書令傅亮有罪伏誅。遣中領軍到彥之、征北將軍檀道濟討荊州刺史謝晦，上親率六師西征。大赦。丁卯，以江州刺史王弘為司徒、錄尚書事。

二月戊午，以金紫光祿大夫王敬弘為尚書左僕射，豫章太守鄭鮮之為右僕射。戊辰，到彥之、檀道濟大破謝晦於隱磯。

丙子，車駕自蕪湖反旆。己卯，禽晦於延頭，送都伏誅。

夏五月乙未，以征北將軍、南兗州刺史檀道濟為征南大將軍、開府儀同三司、江州刺史。乙巳，驃騎大將軍、涼州牧大且渠蒙遜改為車騎大將軍。詔大使巡行四方，觀省風俗。丙午，臨延賢堂聽訟，自是每歲三訊。秋，旱且蝗。

冬十二月，前吳郡太守徐佩之謀反，伏誅。

四年春正月乙亥朔，曲赦建鄴百里內。辛巳，祀南郊。二月乙卯，行幸丹徒，謁京陵。

三月丙子，宴丹徒宮，帝鄉父老咸與焉。蠲丹徒今年租布，原五歲刑以下。丁亥，車駕還宮。戊子，尚書右僕射鄭鮮之卒。壬寅，采富陽令諸葛闡議，禁斷夏至日五絲命縷之屬。

夏五月，都下疾疫，遣使存問，給醫藥，死無家屬者，賜以棺器。

六月癸卯朔，日有蝕之。

五年春正月乙亥，詔以陰陽愆序，求讜言。甲申，臨玄武館閱武。戊子，都下大火，遣使巡慰振恤。

夏六月庚戌，司徒王弘降為衛將軍、開府儀同三司。都下大水。乙卯，遣使檢行振贍。

十二月，天竺國遣使朝貢。

是歲，魏神鹿元年，太武皇帝伐赫連昌，滅之。乞伏熾盤死。

六年春正月辛丑，祀南郊。癸丑，以荊州刺史彭城王義康為司徒、錄尚書事。

三月丁巳，立皇子劭為皇太子。戊午，大赦，賜文武位一等。

夏四月癸亥，以尚書左僕射王敬弘為尚書令，丹陽尹臨川王義慶為尚書左僕射，吏部尚書江夷為右僕射。

五月壬辰朔，日有蝕之。

秋七月，百濟國遣使朝貢。

冬十一月己丑朔，日有蝕之，星晝見。

十二月，河西、河南國並遣使朝貢。

七年春二月壬戌，雪且雷。

三月戊子，遣右將軍到彥之侵魏。

夏六月己卯，封氐楊難當為武都王。

冬十月戊午，立錢署，鑄四銖錢。戊寅，魏克金墉城。

十一月癸未，又克虎牢。壬辰，遣征南大將軍檀道濟拒魏，

右將軍到彥之自滑台奔退。

十二月，都下火，延燒於太社北牆。

是歲，馮跋死。倭、百濟、呵羅單、林邑、呵羅他、師子等國並遣使朝貢。吳興、晉陵、義興大水，遣使巡行振恤。

八年春二月辛酉，魏克滑台。癸酉，檀道濟引軍還，自是河南復亡。

三月，大雩。

夏六月乙丑，大赦，旱故。又大雩。

閏六月乙巳，遣使省行獄訟，簡息徭役。

九年春二月辛卯，詔曰：「故太傅長沙景王、故大司馬臨川烈武王、故司徒南康文宣公穆之、衛將軍華容公弘、征南大將軍永修公道濟、故左將軍龍陽侯鎮惡，或履道廣深、執德沖邈；或雅量高劭，風鑒明遠；或識准弘正，才略開邁。咸文德以弘帝載，武功以隆景業。而太常未銘，從祀闕享，寤寐屬慮，永言興懷。便宜配祭廟庭，勒功天府。」

三月庚戌，進衛將軍王弘為太保。丁巳，加江州刺史檀道濟為司空。

夏五月壬申，新除太保王弘薨。

六月癸未，置積射、強弩將軍官。乙未，以征西將軍、沙州刺史吐谷渾慕璝為征西大將軍、西秦河二州刺史、隴西王。壬寅，以撫軍將軍江夏王義恭為征北將軍、開府儀同三司、南兗州刺史。

秋七月庚午，以領軍將軍殷景仁為尚書僕射。

冬十二月庚寅，立皇子紹為廬陵王，奉孝獻王祀；江夏王義恭子朗為南豐王，奉營陽王祀。

是歲，魏延和元年。

十年春正月甲寅，改封竟陵王義宣為南譙王。己未，大赦。夏，林邑、闍婆娑州、訶羅單國並遣使朝貢。

秋七月戊戌，曲赦益、梁、秦三州。

冬十一月，氐楊難當據有梁州。是月，且渠蒙遜死。

十一年夏四月，梁、秦二州刺史蕭思話破氐，梁州平。

五月丁卯，曲赦梁、南秦二州劍閣以北。戊寅，以大且渠茂虔為征西大將軍、涼州刺史，封河西王。

是歲，林邑、扶南、訶羅單國並遣使朝貢。十二年春正月辛酉，大赦。辛未，祀南郊。癸酉，封馮弘為燕王。

夏四月丙辰，詔內外舉士。都下地震。

六月，禁酒。師子國遣使朝貢。丹陽、淮南、吳、吳興、義興大水，都下乘船。己酉，以徐豫南兗三州、會稽宣城二郡米谷百萬斛，賜五郡遭水人。

秋七月辛酉，闍婆娑達、扶南國並遣使朝貢。八月乙亥，原除遭水郡諸逋負。

九月，蜀賊張尋為寇。

是歲，魏太延元年。

十三年春正月癸丑朔，上有疾，不朝會。

三月己未，誅司空江州刺史檀道濟。庚申，大赦。夏六月，高麗、武都等國並遣使朝貢。

秋七月己未，零陵王太妃殂，追崇為晉皇后，葬以晉禮。九月癸丑，立皇子浚為始興王、駿為武陵王。

是歲，馮弘奔高麗。

十四年春正月辛卯，祀南郊，大赦。戊戌，鳳凰二見於都下，眾鳥隨之，改其地曰鳳凰裏。

夏四月，蜀賊張尋、趙廣降，遷之建鄴。

冬十二月辛酉，初停賀雪。河南、河西、訶羅單國並遣使朝貢。十五年春二月，以平東將軍吐谷渾慕延為鎮西將軍、秦河二州刺史，封隴西王。

秋七月辛未，地震。新作東宮。

是歲，武都、河南、高麗、倭、扶南、林邑等國並遣使朝貢。立儒學館於北郊，命雷次宗居之。

十六年春正月戊寅，閱武於北郊。庚寅，進彭城王義康為大將軍、領司徒，以開府儀同三司江夏王義恭為司空。

夏六月己酉，改封隴西王吐谷渾慕延為河南王。

秋八月庚子，立皇子鑠為南平王。

九月，魏滅且渠茂虔。

冬十二月乙亥，皇太子冠，大赦。

是歲，武都、河南、林邑、高麗等國並遣使朝貢。上好儒雅，又命丹陽尹何尚之立玄素學，著作佐郎何承天立史學，司徒參軍謝元立文學，各聚門徒，多就業者。江左風俗，於斯為美，後言政化，稱元嘉焉。

十七年夏四月戊午朔，日有蝕之。

秋七月壬子，皇后袁氏崩。

八月，徐、兗、青、冀四州大水，遣使振恤。

九月壬子，葬元皇后于長寧陵。

冬十月戊午，前丹陽尹劉湛有罪伏誅。大赦，文武賜爵一級。以大將軍、領司徒、錄尚書事彭城王義康為江州刺史，大將軍如故。甲戌，以司空江夏王義恭為司徒、錄尚書事。十一月，尚書僕射、揚州刺史殷景仁卒。

十二月癸亥，以光祿大夫王球為尚書僕射。戊辰，武都、河南、百濟等國並遣使朝貢。

是歲，魏太平真君元年。

十八年春三月庚子，雨雹。戊申，置尚書刪定郎官。夏五月壬午，衛將軍南兗州刺史臨川王義慶、征北將軍南徐州刺史南譙王義宣，並開府儀同三司。甲申，沔水泛溢，害居人。六月戊辰，遣使巡行賑贍。

冬十一月戊子，尚書僕射王球卒。己亥，以丹陽尹孟顗為尚書僕射。氐楊難當寇漢川。

十二月，晉甯太守爨松子舉兵反，甯州刺史徐循討平之。是歲，河南、肅特、高麗、蘇摩黎、林邑等國並遣使來朝貢。

十九年夏四月甲戌，上以久疾愈，始奉初礿，大赦。五月庚寅，梁秦二州刺史劉真道、龍驤將軍裴方明破楊難當，仇池平。

閏月，都下水，遣使巡行賑恤。

六月，以大且渠無諱為征西大將軍、涼州刺史，封河西王。秋七月甲戌晦，日有蝕之。

九月丙辰，有客星在北斗，因為彗，入文昌，貫五車，掃畢，拂天節，經天苑，季冬乃滅。

冬十二月丙申，詔奉聖之胤，速議承襲；及令修廟，四時饗祀；並命蠲近墓五家供灑掃，栽松柏六百株。

是歲，蠕蠕、河南、扶南、婆皇國並遣使朝貢。西涼武昭王孫李寶始歸於魏。

二十年春正月辛亥，祀南郊。

二月甲申，閱武于白下。魏軍克仇池。

夏四月甲午，立皇子誕為廣陵王。

秋七月癸丑，以楊文德為征西將軍、北秦州刺史，封武都王。

冬十月，雷。

十二月壬午，置藉田。

是歲，河西、高麗、百濟、倭國並遣使朝貢。自去歲至是，諸州郡水旱傷稼。人大饑，遣使開倉賑恤。

二十一年春正月己亥，南徐、南兗、南豫州、揚州之浙江西，並禁酒。辛酉，親耕藉田，大赦。

二月己丑，司徒、錄尚書事江夏王義恭進位太尉，領司徒。辛卯，立皇子宏為建平王。

秋八月戊辰，以荊州刺史衡陽王義季為征北大將軍、開府儀同三司、南兗州刺史。

九月甲辰，以大且渠安周為征西將軍、涼州刺史，封河西王。

冬十月己亥，命刺史郡守修東耕。丙子，雷且電。

二十二年春正月辛卯朔，改用御史中丞何承天元嘉新曆。

二月甲戌，立皇子褘為東海王，昶為義陽王。

秋七月己未，以尚書僕射孟顗為左僕射，中護軍何尚之為右僕射。

九月己未，開酒禁。癸酉，宴于武帳堂，上將行，敕諸子且勿食，至會所賜饌。日旰，食不至，有饑色。上誡之曰：「汝曹少長豐佚，不見百姓艱難，今使爾識有饑苦，知以節儉期物。」

冬十二月乙未，太子詹事范曄謀反，及黨與皆伏誅。丁酉，免大將軍彭城王義康為庶人，絕屬籍。

是冬，浚淮，起湖熟廢田千餘頃。

二十三年夏四月丁未，大赦。

六月癸未朔，日有蝕之。交州刺史檀和之伐林邑國，克之。是歲，大有年。築北堤，立玄武湖于樂游苑北，興景陽山于華林園，役重人怨。

二十四年春正月甲戌，大赦，賜文武位一等。

夏四月，河、濟俱清。

六月，都下疫癘，使巡省給醫藥。以貨貴，制大錢，一當兩。

秋八月乙未，徐州刺史衡陽王義季薨。

冬十一月甲寅，立皇子渾為汝陰王。

是歲，徐、兗、青、冀四州大水。

二十五年春閏二月己酉，大搜于宣武場。

三月庚辰，校獵。

夏四月乙巳，新作閶闔、廣莫二門，改先廣莫門曰承明，開陽門曰津陽。

五月己卯，罷當兩大錢。

六月庚戌，零陵王司馬元瑜薨。丙寅，加荊州刺史南譙王義宣位司空。

八月甲子，立皇子彧為淮陽王。

九月辛未，以尚書右僕射何尚之為左僕射。

冬，青州城南遠望，見地中如水，有影，謂之「地鏡」。

二十六年春正月辛巳，祀南郊。

二月己亥，幸丹徒，謁京陵。

三月丁巳，宴于丹徒宮，大赦；復丹徒縣僑舊今歲租布之半，行所經過，蠲田租之半。癸亥，使祭晉故司空忠肅公何無忌墓。

五月壬午，至自丹徒。丙戌，婆皇國，壬辰，婆達國並遣使朝貢。

冬十月庚子，改封廣陵王誕為隨郡王。癸卯，彗星見於太微。甲辰，以揚州刺史始興王浚為征北將軍、開府儀同三司、徐兗二州刺史。

二十七年春正月辛卯，百濟國遣使朝貢。二月，魏軍攻縣瓠。以軍興，減百官奉祿三分之一。三月乙丑，淮南太守諸葛闡求減奉祿，同內百官，於是諸州郡縣丞尉並悉同減。戊寅，罷國子學。

秋七月庚午，遣甯朔將軍王玄謨拒魏，太尉江夏王義恭出次彭城，總統諸軍。

冬十一月丁未，大赦。

十二月庚午，魏太武帝率大眾至瓜步，聲欲度江，都下震懼，咸荷擔而立。壬午，內外戒嚴，緣江六七百里舳艫相接。始議北侵，朝士多有不同，至是，帝登烽火樓極望，不悅，謂江湛曰：「北伐之計，同議者少，今日士庶勞怨，不得無慚。貽大夫之憂，在予過矣。」甲申，使饋百牢于魏。

二十八年春正月丁亥，魏太武帝自瓜步退歸，俘廣陵居人萬餘家以北，徐、豫、青、冀、二兗六州殺略不可勝算，所過州郡，赤地無餘。

二月甲戌，降太尉、領司徒江夏王義恭為驃騎將軍、開府儀同三司。壬午，幸瓜步。是日，解嚴。

三月乙酉，車駕還宮。丙申，拜初寧陵。大旱。

夏四月癸酉，婆達國遣使朝貢。己卯，彗星見於昴。是月，都下疾疫，使巡省給醫藥。

五月乙酉，亡命司馬順則自號齊王，據梁鄒城。丁巳，婆皇國，戊戌，河南國並遣使朝貢。戊申，以尚書左僕射何尚之為尚書令，太子詹事徐湛之為左僕射、護軍將軍。壬子，彗星見太微中，對帝坐。

秋七月甲辰，進安東將軍倭王綏濟為安東大將軍。

八月癸亥，梁鄒平，斬司馬順則。是秋，猛獸入郭內為災。冬十月癸亥，高麗國遣使朝貢。

十一月壬寅，曲赦二兗、徐、豫、青、冀六州，徙彭城流人于瓜步，淮西流人于姑孰，合萬許家。

是歲，魏正平元年。

二十九年春正月甲午，詔經寇六州，仍逢災澇，可量加救贍。

二月乙卯，雷且雪。戊午，立皇子休仁為建安王。

三月壬午，大風拔木，都下火。

夏四月戊午，訶羅單國遣使朝貢。

秋七月壬辰，改封汝陰王渾為武昌王，淮陽王彧為湘東王。丁酉，省大司農、太子僕、廷尉監官。

九月丁亥，以平西將軍吐谷渾拾寅為安西將軍、秦河二州刺史，封河南王。

冬十一月壬寅，揚州刺史廬陵王紹薨。

十二月戊辰，黃霧四塞。辛未，以南兗州刺史江夏王義恭為大將軍、南徐州刺史，錄尚書如故。

是歲，魏中常侍宗愛構逆，太武皇帝崩，乃奉南安王餘為帝，改元為承平，後又賊餘；於是殿中尚書長孫渴侯、尚書陸麗奉皇孫，是為文成皇帝，改元曰興安。

三十年春正月乙亥朔，會群臣於太極前殿，有青黑氣從東南來，覆映宮上。戊寅，以司空、荊州刺史南譙王義宣為司徒、中軍將軍、揚州刺史。壬午，以南徐州刺史始興王浚為衛將軍、開府儀同三司、荊州刺史。戊子，使江州刺史武陵王駿統眾軍伐西陽蠻。

二月甲子，元凶劭構逆，帝崩於合殿，時年四十七。諡景皇帝，廟號中宗。三月癸巳，葬長寧陵。孝武帝踐阼，追改諡曰文帝，廟號太祖。

帝聰明仁厚，雅重文儒，躬勤政事，孜孜無怠，加以在位日久，惟簡靖為心。于時政平訟理，朝野悅睦，自江左之政，所未有也。又性存儉約，不好奢侈。車府令嘗以輦莑故，請改易之；又輦席舊以烏皮緣故，欲代以紫皮，上以竹莑未至於壞，紫色貴，並不聽改。其率素如此云。

世祖孝武皇帝，諱駿，字休龍，小字道人，文帝第三子也。元嘉七年八月庚午夜生，有光照室。少機穎，神明爽發，讀書七行俱下，才藻甚美，雄決愛武，長於騎射。

十二年，立為武陵王，二十二年，累遷雍州刺史。自晉江左以來，襄陽未有皇子重鎮，時文帝欲經略關、河，故有此授。及魏太武大舉至淮南，時帝鎮彭城，魏使尚書李孝伯至，帝遣長史張暢與語，而帝改服觀之。孝伯目帝不輟，及出，謂人曰：「張侯側有人風骨視瞻，非常士也。」二十八年，為都督、江州刺史。時緣江蠻為寇，文帝遣太子步兵校尉沈慶之等伐之，使上總統眾軍。

三十年正月，出次西陽之五洲，會元凶弑逆，上率眾入討。荊州刺史南譙王義宣、雍州刺史臧質並舉義兵。

三月乙未，建牙於軍門。是時多不悉舊儀，有一翁斑白，自稱少從武帝征伐，頗悉其事，因使指麾，事畢，忽失所在。自冬至春，常東北風，連陰不霽，其日牙立之後，風轉而西南，景色開霽，有紫雲二蔭於牙上。

四月辛酉，上次溧洲。丙寅，次江寧。丁卯，大將軍江夏王義恭來奔，奉表上尊號。戊辰，上至新亭。己巳，即皇帝位，大赦，改文帝號諡。以大將軍江夏王義恭為太尉、南徐州刺史。庚午，以荊州刺史南譙王義宣為中書監、丞相、揚州刺史，並錄尚書六條事。以安東將軍隨王誕為衛將軍、荊州刺史。加雍州刺史臧質車騎將軍、江州刺史。並開府儀同三司。撫軍將軍蕭思話為尚書左僕射。壬申，以征虜將軍王僧達為右僕射。改新亭為中興亭。

夏五月乙亥，輔國將軍朱修之克東府。丙子，克建鄴，二凶及同逆並伏誅。庚辰，詔分遣大使巡省方俗。是日解嚴。辛巳，幸東府城。甲申，尊所生路淑媛為皇太后。乙酉，立妃王氏為皇后。壬辰，以太尉江夏王義恭為太傅，領大司馬。甲午，謁初甯陵，曲赦建鄴二百里內，並蠲今年租稅。戊戌，以撫軍將軍南平王鑠為司空，建平王宏為尚書左僕射。

六月丙午，車駕還宮。初置殿門及上合門屯兵。庚午，以丹陽尹褚湛之為尚書右僕射。庚申，詔有司論功班賞各有差。辛酉，安西將軍、西秦河二州刺史吐谷渾拾寅進號鎮西大將軍、開府儀同三司。辛未，改封南譙王義宣為南郡王，隨王誕為竟陵王。閏月丙子，遣兼散騎常侍樂詢等十五人巡行風俗。庚申，加太傅江夏王義恭錄尚書事，以荊州刺史竟陵王誕為侍中、驃騎大將軍、開府儀同三司、揚州刺史。甲申，蠲尋陽、西陽郡租布三年。是月，置衛尉官。

秋七月辛丑朔，日有蝕之。辛酉，詔崇儉約，禁淫侈。己巳，司空南平王鑠薨，以侍中南郡王世子恢為尚書右僕射。

冬十月癸未，聽訟于閱武堂。

十一月丙辰，停台省眾官朔望問訊。丙寅，高麗國遣使朝貢。

十二月甲戌，省都水使者官，置水衡令官。癸未，以將置東宮，省太子率更令、步兵、翊軍校尉、旅賁中郎將、冗從僕射、左右積弩將軍官。中庶子、中舍人、庶子、舍人、洗馬各減舊員之半。

孝建元年春正月己亥朔，祀南郊，大赦，改元。壬戌，更鑄四銖錢。丙寅，立皇子子業為皇太子，賜天下為父後者爵一級。是月，起正光殿。

二月庚午，豫州刺史魯爽，車騎將軍、江州刺史臧質，丞相、荊州刺史南郡王義宣，兗州刺史徐遺寶舉兵反。壬午，曲赦豫州。

三月己亥，內外戒嚴。

夏五月甲寅，義宣等攻梁山，左衛將軍王玄謨大破之。己未，解嚴。癸亥，以吳興太守劉延孫為尚書右僕射。

六月戊辰，臧質走至武昌，為人所斬，傳首建鄴。甲戌，撫軍將軍柳元景進號撫軍大將軍，及鎮北大將軍沈慶之並開府儀同三司。癸未，罷南蠻校尉官。戊子，省錄尚書官。庚寅，義宣於江陵賜死。

秋七月丙申朔，日有蝕之，既。丙辰，大赦，賜文武爵一級。

冬十月戊寅，詔開建仲尼廟，制同諸侯之禮，詳擇爽塏，厚給祭秩。

十一月癸卯，復置都水使者官。始課南徐州僑人租。

是歲，魏興光元年。

二年春二月己丑，婆皇國遣使朝貢。丙寅，以南兗州刺史沈慶之為左光祿大夫、開府儀同三司。

夏四月壬申，河南國遣使朝貢。五月乙未，熒惑入南斗。戊戌，以湘州刺史劉遵考為尚書右僕射。

六月甲子，以國哀除釋，大赦。

秋七月癸巳，立皇弟休佑為山陽王、休茂為海陵王、休業為鄱陽王。己酉，盤盤國遣使朝貢。

八月庚申，雍州刺史武昌王渾有罪，廢為庶人，自殺。辛酉，幹陀利國遣使朝貢。三吳饑，詔所在振貸。

九月丁亥，閱武于宣武場。

冬十月壬午，以揚州刺史竟陵王誕為司空、南徐州刺史，以尚書左僕射建平王宏為尚書令。

十一月辛亥，高麗國遣使朝貢。

是歲，魏太安元年。

三年春正月庚寅，立皇弟休范為順陽郡王，休若為巴陵郡王。戊戌，立皇子子尚為西陽郡王。辛丑，祀南郊。以驃騎將軍建昌忠公到彥之，衛將軍、左光祿大夫新建文宣侯王華，豫甯文侯王曇首配饗文帝廟庭。壬子，皇太子納妃。甲寅，大赦。群臣上禮。

二月丁丑，制朔望臨西堂，接群下，受奏事。

閏三月癸酉，鄱陽王休業薨。

夏四月甲子，初禁人車及酒肆器用銅。

五月辛酉，制荊、徐、兗、豫、雍、青、冀七州統內，家有馬一匹者，蠲復一丁。

秋九月壬戌，以丹陽尹劉遵考為尚書右僕射。

冬十月丙午，太傅江夏王義恭進位太宰，領司徒。

大明元年春正月辛亥朔，大赦，改元。庚午，都下雨水。辛未，遣使檢行，賜以樵米。

三月壬戌，制大臣加班劍者不得入宮城門。

夏四月，都下疾疫。丙申，遣使巡，賜給醫藥；死而無收斂者，官為斂埋。

五月，吳興、義興大水，人饑。乙卯，遣使開倉振恤。癸酉，聽訟于華林園。自是，非巡狩軍役，則車駕歲三臨訊。丙寅，芳香琴堂東西有雙橘連理，景陽樓上層西南梁栱間有紫氣，清暑殿西甍鴟尾中央生嘉禾，一株五莖。改景陽樓為慶雲樓，清暑殿為嘉禾殿，芳香琴堂為連理堂。乙亥，以輔國將軍梁瑾蔥為河州刺史，封宕昌王。

秋七月辛未，土斷雍州諸僑郡縣。

九月，建康、秣陵二縣各置都官從事一人，司水、火、劫、盜。

冬十月甲辰，以百濟王余慶為鎮東大將軍。

十二月丁亥，改封順陽王休范為桂陽王。

二年春正月辛亥，祀南郊。丙辰，復郡縣田秩，並九親祿奉。壬戌，拜初寧陵。

二月丙戌，衛將軍、尚書令建平王宏以本號開府儀同三司，以丹陽尹褚湛之為尚書左僕射。

三月丁未，尚書令建平王宏薨。乙卯，以田農要月，命太官停殺牛。

夏四月甲申，立皇子子綏為安陸王。辛丑，地震。

六月戊寅，增置吏部尚書一人，省五兵尚書官。丁亥，加左光祿大夫何尚之開府儀同三司。

秋八月丙戌，中書令王僧達下獄死。

九月壬戌，襄陽大水，遣使巡行振恤。庚午，置武衛將軍、武騎常侍官。

冬十二月己亥，制諸王及妃主庶姓位從公者，喪事聽設凶門，餘悉斷。

是歲，河南、高麗、林邑等國並遣使朝貢。

三年春正月己丑，以領軍將軍柳元景為尚書令。

二月乙卯，以揚州所統六郡為王畿，以東揚州為揚州。甲子，復置廷尉監官。

夏四月乙卯，司空、南兗州刺史竟陵王誕有罪，貶爵，誕不受命，據廣陵反。以沈慶之為車騎大將軍、開府儀同三司、南兗州刺史，討誕。

秋七月己巳，克廣陵城，斬誕，悉誅城內男丁，以女口為軍賞。是日解嚴。辛未，大赦。丙子，以丹陽尹劉秀之為尚書右僕射。丙戌，加南兗州刺史沈慶之位司空。

九月壬辰，於玄武湖北立上林苑。甲午，移南郊壇于牛頭

山，以正陽位。

冬十一月甲子，立皇后蠶宮于西郊。

十二月辛酉，置謁者僕射官。

是歲，婆皇、河西、高麗、肅慎等國各遣使朝貢。西域獻舞馬。四年春正月辛未，祀南郊。甲戌，宕昌國遣使朝貢。乙亥，親耕藉田，大赦。庚寅，立皇子子勳為晉安王，子房為尋陽王，子頊為曆陽王，子鸞為襄陽王。

三月甲申，皇后親桑于西郊。

夏四月丙午，詔四時供限，詳減太半。辛亥，太宰江夏王義恭等表請封岱宗，詔不從。辛酉，詔以都下疾疫，遣使存問，並給醫藥。其亡者隨宜賑恤。

五月丙戌，尚書左僕射褚湛之卒。

秋七月甲戌，左光祿大夫、開府儀同三司何尚之薨。

八月，雍州大水，甲寅，遣加賑恤。

九月丁亥，改封襄陽王子鸞為新安王。

冬十月庚寅，遣新除司空沈慶之討緣江蠻。

十一月戊辰，改細作署令為左右禦府令。丙戌，復置大司農官。十二月辛丑，幸廷尉寺，宥系囚。魏遣使通和。丁未，幸建康縣，原放獄囚。倭國遣使朝貢。

是歲，魏和平元年。

五年春正月戊午朔，華雪降，散為六出，上悅，以為瑞。

二月癸巳，閱武，軍幢以下，普加班錫，多所原宥。

三月甲戌，行幸江乘，遣祭故太保王弘、光祿大夫王曇首墓。

夏四月癸巳，改封西陽王子尚為豫章王。丙申，加尚書令柳元景左光祿大夫、開府儀同三司。丙午，雍州刺史海陵王休茂殺司馬庾深之，舉兵反，參軍尹玄慶起義，斬之，傳首建鄴。

五月，起明堂于國學南丙巳之地。癸亥，制帝室期親，官非祿官者，月給錢十萬。

秋七月丁卯，高麗國遣使朝貢。庚午，曲赦雍州。八月戊子，立皇子子仁為永嘉王，子真為始安王。己丑，詔以來歲修葺庠序，旌延國胄。庚寅，制方鎮所假白板郡縣，年限依台除，食祿三分之一，不給送故。衛將軍東海王褘以本號開府儀同三司。

九月甲寅，日有蝕之。丁卯，行幸琅邪郡，原遣囚系。庚午，河、濟清。

閏月丙申，初立馳道，自閶闔門至於朱雀門，又自承明門至於玄武湖。壬寅，改封曆陽王子頊為臨海王。

冬十月甲寅，以南徐州刺史劉延孫為尚書左僕射。

十二月壬申，以領軍將軍劉遵考為尚書右僕射。甲戊，制天下人戶歲輸布四匹。

六年春正月辛卯，祀南郊。是日，又宗祀文皇帝于明堂，以配上帝。大赦。乙未，置五官中郎將、左右中郎將官。

二月乙卯，復百官祿。

三月庚寅，立皇子子元為邵陵王。壬寅，以倭世子興為安東將軍、倭國王。

夏四月庚申，新作大航門。

五月丙戌，置淩室於覆舟山，修藏冰之禮。

六月辛酉，尚書左僕射劉延孫卒。

秋七月甲申，地震，有聲如雷，兗州尤甚，於是魯郡山搖者二。乙未，立皇子子雲為晉陵王。

八月乙丑，置清台令官。

九月，制沙門致敬人主。乙未，以尚書右僕射劉遵考為左僕射，以丹陽尹王僧朗為右僕射。

冬十月丁卯，詔上林苑內士庶丘墓欲還合葬者，勿禁。

十一月己卯，陳留王曹虔秀薨。

七年春正月癸未，詔克日於玄武湖大閱水師，並巡江右，講武校獵。丁亥，以右衛將軍顏師伯為尚書左僕射。

二月甲寅，車駕巡南豫、南兗二州。丁巳，校獵烏江。己未，登烏江縣六合山。壬戌，大赦，行幸所經，無出今年租布，賜人爵一級，女子百戶牛酒，郡守邑宰及人夫從搜者，普加沾賚。又詔蠲曆陽郡租輸三年，遣使巡慰，問人疾苦。癸亥，行幸尉氏，觀溫泉。壬申，車駕至都，拜二廟，乃還宮。

夏四月甲子，詔自今非臨軍戰陣，一不得專殺；其罪入重辟者，皆依舊先上須報，有司嚴加聽察，犯者以殺人罪論。五月丙子，詔自今刺史守宰動人興軍，皆須手詔施行；惟邊隅外警及奸釁內發，變起倉卒者，不從此例。

六月戊申，蠕蠕、高麗等國並遣使朝貢。

秋七月乙亥，進高麗王高璉位車騎大將軍、開府儀同三司。

八月乙丑，立皇子子孟為淮南王、子產為臨賀王。車駕幸建康、秣陵縣訊獄囚。

九月庚寅，以南徐州刺史新安王子鸞為兼司徒。乙未，幸廷尉訊獄囚。丙申，立皇子子嗣為東平王。

冬十月壬寅，皇太子冠，賜王公以下帛各有差。戊申，車駕巡南豫州，奉太后以行。癸丑，行幸江寧縣訊獄囚。加車騎將軍、揚州刺史豫章王子尚開府儀同三司。癸亥，以開府儀同三司東海王褘為司空，加中軍將軍義陽王昶開府儀同三司。己巳，校獵于姑孰。

十一月丙子，曲赦南豫州殊死以下。巡幸所經，詳減今歲田租。乙酉，詔祭晉大司馬桓溫、征西將軍毛璩墓。上于行所訊溧陽、永世、丹陽縣囚。癸巳，祀梁山，大閱水師。于中江，有白雀二集華蓋，有司奏改元為神雀，詔不許。乙未，原放行獄徒系。浙江東諸郡大旱。

十二月壬寅，遣使開倉賑恤，聽受雜物當租。丙午，行幸曆陽。甲寅，大赦，賜曆陽郡女子百戶牛酒，蠲郡租十年。己未，加太宰江夏王義恭尚書令。于博望梁山立雙闕。癸亥，至自曆陽。

八年春正月辛巳，祀南郊。是日，還宗祀文帝於明堂。甲戌，詔曰：「東境去歲不稔，宜廣商貨，遠近販鬻米粟者，可停道中雜稅。其以仗自防，悉勿禁。」

夏閏五月壬寅，乙太宰江夏王義恭領太尉。庚申，帝崩於玉燭殿，時年三十五。七月丙午，葬於丹陽秣陵縣岩山景寧陵。

帝末年為長夜之飲，每旦寢興，盥嗽畢，仍復命飲，俄頃數斗，憑幾惛睡，若大醉者。或外有奏事，便肅然整容，無復酒色。外內服其神明，莫敢弛惰。

前廢帝諱子業，小字法師，孝武帝長子也。元嘉二十六年正月甲申生。孝武鎮尋陽，帝留都下。三十年，孝武入伐，元凶囚帝于侍中下省，將加害者數矣，卒得無恙。及孝武踐阼，立為皇太子。始未之東宮，中庶子、二率併入直永福省。

大明二年，出居東宮。七年，加元服。八年閏五月庚申，孝武崩，其日，太子即皇帝位，大赦。加驃騎大將軍柳元景尚書令。甲子，置錄尚書官，乙太宰江夏王義恭錄尚書事，加驃騎大將軍柳元景開府儀同三司。

秋七月庚戌，婆皇國遣使朝貢。崇皇太后為太皇太后，皇后曰皇太后。乙卯，罷南北二馳道，改孝建以來所變制度，還依元嘉。丙辰，追崇獻妃為獻皇后。

八月己丑，皇太后崩。

九月乙卯，文穆皇后祔葬景寧陵。

冬十二月乙酉，以尚書左僕射顏師伯為尚書僕射。壬辰，以王畿諸郡為揚州，以揚州為東揚州。癸巳，加車騎將軍、揚州刺史豫章王子尚位司徒。去歲及是歲，東諸郡大旱，甚者米一斗數百，都下亦至百餘，餓死者十六七。孝建以來，又立錢署鑄錢，百姓因此盜鑄，錢轉偽小，商貨不行。

景和元年春正月乙未朔，大赦，改元為永光。乙巳，省諸州台傳。

二月乙丑，減州郡縣田祿之半。庚寅，鑄二銖錢。

夏五月，魏文成皇帝崩。

秋八月庚午，以尚書僕射顏師伯為左僕射，吏部尚書王景文為右僕射。癸酉，帝自率宿衛兵誅太宰江夏王義恭、尚書令柳元景、左僕射顏師伯、廷尉劉德願。改元為景和。甲戌，以司徒、揚州刺史豫章王子尚領尚書令。乙亥，帝釋素服，禦錦衣。以始興公沈慶之為太尉。庚辰，以石頭城為長樂宮，東府城為未央宮。甲申，以北邸為建章宮，南第為長楊宮。己丑，復立南北二馳道。

九月癸巳，幸湖熟，奏鼓吹。戊戌，還宮。帝自以為昔在東宮，不為孝武所愛，及即位，將掘景寧陵，太史言於帝不利而止。乃縱糞於陵，肆罵孝武帝為「齇奴」，又遣發殷貴嬪墓，忿其為孝武所寵。初，貴嬪薨，武帝為造新安寺，乃遣壞之。又欲誅諸遠近僧尼。辛丑，免南徐州刺史新安王子鸞為庶人，賜死。丁未，加衛將軍湘東王彧開府儀同三司。己酉，車駕討徐州刺史義陽王昶，內外戒嚴，昶奔魏。戊午，解嚴。開百姓鑄錢。冬十月癸亥，曲赦徐州。丁卯，東陽太守王藻下獄死。以文帝第十女新蔡公主為貴嬪夫人，改姓謝氏。加武賁鈒戟，鸞輅龍旗，出警入蹕。矯言公主薨，空設喪事焉。乙酉，以豫州刺史山陽王休佑為鎮軍大將軍、開府儀同三司。

十一月壬辰，甯朔將軍何邁下獄死。癸巳，殺新除太尉沈慶之。壬寅，立皇后路氏，四廂奏樂。曲赦揚、南徐二州。丁未，皇子生，少府劉蒙之子也。大赦，贓汙淫盜，悉皆原蕩，賜為父後者爵一級。壬子，以護軍將軍建安王休仁為驃騎大將軍、開府儀同三司。戊午，南平王敬猷、廬陵王敬先、安南侯敬深並賜死。

時帝凶悖日甚，誅殺相繼，內外百官，不保首領。先是，訛言湘中出天子，帝將南巡荊、湘以厭之，期旦誅除四叔，然後發引。是夜湘東王彧與左右阮佃夫、王道隆、李道兒密結帝左右壽寂之、薑產之等十一人，謀共廢帝。先是，帝好游華林園竹林堂，使婦人裸身相逐，有一婦人不從命，斬之。經少時，夜夢遊後堂，有一女子罵曰：「帝悖虐不道，明年不及熟矣。」帝怒，于宮中求得似所夢者一人戮之。其夕復夢所戮女罵曰：「汝枉殺我，已訴上帝。」至是，巫覡云：「此堂有鬼」。帝與山陰公主及六宮彩女數百人隨群巫捕鬼，屏除侍衛，帝親自射之。事畢，將奏靡靡之聲，壽寂之懷刀直入，薑產之為副，諸姬迸逸，廢帝亦走。追及之，大呼：「寂！寂！」如此者三，手不能舉，乃崩于華光殿，時年十七。太皇太后令奉湘東王彧纂承皇統。於是葬帝於丹陽秣陵縣南郊壇西。

帝蜂目鳥喙，長頸銳下，幼而狷急，在東宮每為孝武所責。孝武西巡，帝啟參承起居，書跡不謹，上詰讓之曰：「書不長進，此是一條耳。聞汝比素業都懈，狷戾日甚，何以頑固乃爾！」初踐阼，受璽紱，傲然無哀容。蔡興宗退而歎曰：「昔魯昭不戚，叔孫請死，國家之禍，其在此乎。」帝始猶難諸大臣及戴法興等，既殺法興，諸大臣莫不震懾。於是又誅群公，元、凱以下，皆被毆捶牽曳，內外危懼，殿省騷然。太后疾篤，遣呼帝，帝曰：「病人間多鬼，可畏，那可往！」太后怒，語侍者曰：「將刀來破我腹，那得生甯馨兒！」及太后崩後數日，帝夢太后謂曰：「汝不仁不孝，本無人君之相，子尚愚悖如此，亦非運祚所及。孝武險虐滅道，怨結人神，兒子雖多，並無天命；大命所歸，應還文帝之子。」故帝聚諸叔都下，慮在外為患。

山陰公主淫恣過度，謂帝曰：「妾與陛下雖男女有殊，俱托體先帝，陛下後宮數百，妾惟駙馬一人，事不均平，一何至此！」帝乃為立面首左右三十人，進爵會稽郡長公主，秩同郡王，湯沐邑二千戶，給鼓吹一部，加班劍二十人。帝每出，公主與朝臣常共陪輦。

帝少好讀書，頗識古事，粗有文才，自造孝武帝誄及雜篇章，往往有辭采。以魏武有發丘中郎將、摸金校尉，乃置此二官，以建安王休仁、山陽王休佑領之，其餘事蹟，分見諸列傳。

論曰：文帝幼年特秀，自稟君德。及正位南面，歷年長久，綱維備舉，條禁明密，罰有恆科，爵無濫品。故能內清外晏，四海謐如。而授將遣師，事乖分閫。才謝光武，而遙制兵略，至於攻戰日時，咸聽成旨，雖覆師喪旅，將非韓、白，而延寇蹙境，抑此之由。及至言泄衾衽，難結凶豎，雖禍生非慮，蓋亦有以而然。夫盡人命以自養，蓋惟桀、紂之行；觀夫大明之世，其將盡人命乎。雖周公之才之美，亦當終之以亂，由此言之，得歿亦為幸矣。至如廢帝之事，行著於篇，假以中才之君，有一於此，足以致霣，況乎兼斯眾惡，不亡其可得乎！


Chinese text: This work was published before January 1, 1923, and is in the
public domain worldwide because the author died at least 100 years ago.
