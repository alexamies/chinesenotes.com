列傳第三十三齊高帝諸子下

臨川獻王映字宣光，高帝第三子也。少而警悟，美言笑，善容止。仕宋位給事黃門侍郎、南兗州刺史，留心吏事，自下莫不肅然，令行禁止。

高帝踐阼，為荊州刺史，加都督，封臨川王。嘗致錢還都買物，有獻計者，於江陵買貨，至都還換，可得微有所增。映笑曰：「我是賈客邪，乃復求利。」改授都督、揚州刺史。蒞事聰敏，府州曹局皆重足以奉禁令，自宋彭城王義康以後，未之有也。

永明元年，為侍中、驃騎將軍。五年，即本號開府儀同三司。七年薨。映善騎射，解聲律，工左右書、左右射，應接賓客，風韻韶靡，及薨，朝野莫不惋惜。贈司空。九子皆封侯。

長子子晉，永元初為侍中，入梁為高平太守。第二子子遊，州陵侯，為黃門侍郎。謀反，兄弟並伏誅。

長沙威王晃字宣明，高帝第四子也。少有武力，為高帝所愛。升明二年，代兄映為淮南、宣城二郡太守。晃便弓馬，初沈攸之事起，晃多從武容，赫弈都街，時人為之語曰：「煥煥蕭四傘。」其年，遷西中郎將、豫州刺史，監二州諸軍事。

高帝踐阼，晃每陳政事，輒為典簽所裁，晃殺之。上大怒，手詔賜杖。遷南徐州刺史，加都督。武帝為皇太子，拜武進陵，于曲阿後湖鬥隊，使晃御馬軍，上聞之，又不悅。臨崩，以晃屬武帝，處以輦轂近蕃，勿令遠出。

永明元年，以晃為都督、南徐州刺史。入為中書監。時禁諸王蓄仗，在都下者，唯置捉刀左右四十人。晃愛武飾，罷徐州還，私載數百人仗還都，為禁司所覺，投之江中。帝聞之大怒，將糾以法，豫章王嶷稽首流涕曰：「晃罪誠不足宥，陛下當憶先朝念白象。」白象，晃小字也。上亦垂泣。高帝大漸時，戒武帝曰：「宋氏若骨肉不相圖，佗族豈得乘其弊？汝深戒之。」故武帝終無異意，然晃亦不見親寵。當時論者，以武帝優於魏文，減於漢明。

後拜車騎將軍、侍中。薨，贈開府儀同三司。武帝嘗幸鍾山，晃從駕。以馬矟刺道邊枯櫱，上令左右數人引之，銀纏皆卷聚而矟不出，乃令晃復馳馬拔之，應手便去。每遠州獻駿馬，上輒令晃于華林中調試之。高帝常曰：「此我家任城也。」武帝緣此意，故諡曰威。

武陵昭王曄字宣昭，高帝第五子也。母羅氏，從高帝在淮陰，以罪誅。曄年四歲，思慕不異成人，每慟吐血。高帝敕武帝曰：「三昧至性如此，恐不濟，汝可與共住，每抑割之。」三昧，曄小字也。故曄見愛。

高帝雖為方伯，而居處甚貧，諸子學書無紙筆，曄常以指畫空中及畫掌學字，遂工篆法。少時又無棋局，乃破荻為片，縱橫以為棋局，指點行勢，遂至名品。

性剛穎俊出，與諸王共作短句詩，學謝靈運體，以呈高帝。帝報曰：「見汝二十字，諸兒作中，最為優者。但康樂放蕩，作體不辨有首尾，安仁、士衡深可宗尚，顏延之抑其次也。」

建元二年，為會稽太守，加都督。上遣儒士劉瓛往郡，為曄講五經。武帝即位，曆中書令、祠部尚書。巫覡或言曄有非常之相，以此自負，武帝聞之，故無寵，未嘗處方嶽。于御坐曲宴，醉伏地，貂抄肉柈。帝笑曰：「汙貂。」對曰：「陛下愛其羽毛，而疏其骨肉。」帝不悅。

性輕財重義，有古人風。罷會稽還都，齋中錢不滿萬，俸祿所入，皆與參佐賓僚共之。常曰：「兄作天子，何畏弟無錢。」居止附身所須而已。名後堂山為首陽，蓋怨貧薄也。

嘗于武帝前與竟陵王子良圍棋，子良大北。及退，豫章文獻王謂曄曰：「汝與司徒手談，故當小相推讓。」答曰：「曄立身以來，未嘗一口妄語。」執心疏婞，偏不知悔。好文章，射為當時獨絕，琅邪王瞻亦稱善射，而不及曄也。

武帝幸豫章王嶷東田，宴諸長王，獨不召曄。嶷曰：「風景殊美，今日甚憶武陵。」上仍呼使射，屢發命中，顧四坐曰：「手何如？」上神色甚怪，嶷曰：「阿五常日不爾，今可謂仰藉天威。」帝意乃釋。後於華林射賭，凡六箭，五破一皮，賜錢五萬文。又上舉酒勸曄，曰：「陛下常不以此處許臣。」上回面不答。

豫章王于邸起土山，列種桐竹，號為桐山。武帝幸之，置酒為樂，顧臨川王映：「王邸亦有嘉名不？」映曰：「臣好棲靜，因以為稱。」又問曄，曄曰：「臣山卑，不曾棲靈昭景，唯有薇蕨，直號首陽山。」帝曰：「此直勞者之歌也。」

久之，出為江州刺史。上以曄方出鎮，求其宅給諸皇子，遣舍人喻旨。曄曰：「先帝賜臣此宅，使臣歌哭有所，陛下欲以州易宅，臣請不以宅易州。」帝恨之。至鎮百餘日，典簽趙渥之啟曄得失，征還為左戶尚書。遷太常卿。累不得志。

冬節問訊，諸王皆出，曄獨後來，上已還便殿，聞曄至，引見，問之，曄稱牛羸不能取路。上敕車府給副禦牛一頭。敕主客自今諸王來不隨例者，不復為通。

公事還，過竟陵王子良宅，冬月道逢乞人，脫襦與之。子良見曄衣單，進襦於曄。曄曰：「我與向人亦復何異。」尚書令王儉詣曄，曄留儉設食，盤中菘菜鱯魚而已。儉重其率真，為飽食盡歡而去。

尋為丹陽尹，始不復置行事，自得親政。轉侍中、護軍將軍，給油絡車，又給扶二人。武帝臨崩，遺詔為衛將軍、開府儀同三司。大行在殯，竟陵王子良在殿內，太孫未至，眾論喧疑，曄眾中言曰：「若立長，則應在我；立嫡，則應立太孫。」及郁林立，甚見馮賴。隆昌元年薨，贈司空，班劍二十人。

安成恭王暠字宣曜，高帝第六子也。性清和，多疾。歷位南中郎將、江州刺史，侍中，領步兵校尉，中書令。永明九年，為散騎常侍、秘書監，領石頭戍事。及夏薨。

鄱陽王鏘字宣韶，高帝第七子也。建元末，武帝即位，為雍州刺史，加都督。武帝服除，鏘方還，始入覲拜便流涕。武帝愕然，問其故，鏘收淚曰：「臣違奉彌年，今奉顏色，聖顏損瘦，所以泣耳。」武帝歎曰：「我復是有此一弟。」

累遷丹陽尹。永明十一年，為領軍將軍。鏘和悌美令，性謙慎，好文章，有寵于武帝。領軍之授，齊室諸王所未為，鏘在官理事無壅，當時稱之。車駕游幸，常甲仗衛從，恩待次豫章王嶷。其年，給油絡車。

隆昌元年，轉尚書左僕射，遷侍中、驃騎將軍、開府儀同三司，領兵置佐。鏘雍容得物情，為郁林依信。郁林心疑明帝，諸王問訊，獨留鏘，謂曰：「聞鸞於法身何如？」鏘曰：「臣鸞于宗戚最長，且受寄先帝，臣等年皆尚少，朝廷之幹，唯鸞一人，願陛下無以為慮。」郁林退謂徐龍駒曰：「我欲與公共計取鸞，公既不同，我不能獨辦，且復小聽。」及郁林廢，鏘竟不知。

延興元年，進位司徒，侍中如故。明帝鎮東府，權威稍異，鏘每往，明帝屣履至車迎鏘，語及家國，言淚俱下，鏘以此推信之。而宮台內皆屬意於鏘，勸令入宮，發兵輔政。制局監謝粲說鏘及隨王子隆曰：「殿下但乘油壁車入宮，出天子置朝堂，二王夾輔號令，粲等閉城門上仗，誰敢不同，宣城公政當投井求活，豈有一步動哉！東城人政共縳送耳。」子隆欲定計，鏘以上臺兵力既悉東府，且慮難捷，意甚猶豫。馬隊主劉巨，武帝時舊人，詣鏘請間，叩頭勸鏘立事。鏘命駕將入，復回還內，與母陸太妃別，日暮不成行。典簽知謀告之，數日，明帝遣二千人圍鏘宅，害鏘，謝粲等皆見殺。凡諸王被害，皆以夜遣兵圍宅，或斧斫關排牆，叫噪而入，家財皆見封籍焉。

桂陽王鑠字宣朗，高帝第八子也。永明七年為中書令，加散騎常侍。時鄱陽王鏘好文章，鑠好名理，人稱為鄱桂。

鑠清羸有冷疾，常枕臥，武帝臨視，賜床帳衾褥。性理偏詖，遇其賞興，則詩酒連日，情有所廢，則兄弟不通。隆昌元年，加前將軍，給油絡車，並給扶二人。

鄱陽王見害，鑠遷中軍將軍、開府儀同三司。不自安，至東府見明帝，及出，處分存亡之計。謂侍讀山悰曰：「吾前日覲王，王流涕嗚咽，而鄱陽、隨郡見誅。今日見王，王又流涕而有愧色，其在吾邪？」其夜三更中兵至，見害。

始興簡王鑒字宣徹，高帝第十子也。性聰警。年八歲，喪所生母，號慕過人，數日中便至骨立。豫章文獻王聞之，撫其首嗚咽，謂高帝曰：「此兒操行異人，恐其不濟。」高帝亦悲不自勝。

初封廣興郡王，袁彖時為秘書丞，早有令譽，高帝盛重鑒，乃以彖為友。後改封始興。自晉以來，益州刺史皆以良將為之。宋泰始中，益州市橋忽生小洲，道士邵碩見之，曰：「當有貴王臨州。」劉亮為刺史，齋前石榴樹陵冬生華，亮以問碩，碩曰：「此謂狂華，宋諸劉滅亡之象。後二年君當終，後九載宋當滅。滅後有王勝喜來作此州，冀爾時蜀土平。」碩始康人，元徽二年，忽告人云：「吾命終。」因臥而死。後人見碩在荊州上明，以一隻故履縛左腳，而行甚疾，遂不知所之。永明二年，武帝不復用諸將為益州，始以鑒為益州刺史、督益寧二州軍事，加鼓吹一部。「勝喜」反語為「始興」，碩言於此乃驗。

先是劫帥韓武方常聚黨千餘人，斷流為暴，郡縣不能禁，行旅斷絕。鑒行至上明，武方乃出降。長史虞悰等咸請殺之。鑒曰：「武方為暴積年，所在不能制，今降而被殺，失信；且無以勸善。」於是啟台，果被宥，自是巴西蠻夷凶惡，皆望風降附。行次新城，道路籍籍，雲陳顯達大選士馬，不肯就征，巴西太守陰智伯亦以為然。乃停新城十許日，遣典簽張曇皙往觀形勢。俄而顯達遣使人郭安明、朱公恩奉書貢遺，咸勸鑒執之。鑒曰：「顯達立節本朝，必自無此。曇皙還，若有同異，執安明等未晚。」居二日，曇皙還，說顯達遣家累已出城，日夕望殿下至。於是乃前。時年十四。

好學，善屬文，不重華飾，器服清素，有高士風。與記室參軍蔡仲熊登張儀樓，商略先言往行及蜀土人物。鑒言辭和辯，仲熊應對無滯，當時以為盛事。

州城北門常閉不開，鑒問其故于虞悰，悰答曰：「蜀中多夷暴，有時抄掠至城下，故相承閉之。」鑒曰：「古人云，'善閉無關楗'。且在德不在門。」即令開之。戎夷慕義，自是清謐。于州園地得古塚，無復棺，但有石槨。銅器十餘種，並古形；玉璧三枚；珍寶甚多，不可皆識；金銀為蠶蛇形者數斗。又以朱沙為阜，水銀為池，左右咸勸取之。鑒曰：「皇太子昔在雍，有發古塚者，得玉鏡、玉屏風、玉匣之屬，皆將還都，吾意常不同。」乃遣功曹何佇為之起墳，諸寶物一不得犯。

性甚清，在蜀積年，未嘗有所營造，資用一歲不滿三萬。王儉常歎云：「始興王雖尊貴，而行履都是素士。」時有廣漢什邡人段祖，以錞於獻鑒，古禮器也。高三尺六寸六分，圍三尺四寸，圓如筩，銅色黑如漆，甚薄，上有銅馬，以繩縣馬，令去地尺餘，灌之以水，又以器盛水於下，以芒莖當心跪注淳於，以手振芒，則聲如雷，清響良久乃絕。古所以節樂也。五年，鑒獻龍角一枚，長九尺三寸，色紅，有文。

九年，為散騎常侍、秘書監，領石頭戍事。上以與鑒久別，車駕幸石頭，宴會賞賜。尋遷左衛將軍，未拜，遇疾。上為南康王子琳起青楊巷第，新成，車駕與後宮幸第樂飲。其日鑒疾甚，上遣騎詔問疾相繼，為之止樂。尋薨。

江夏王鋒字宣穎，高帝第十二子也。母張氏有容德，宋蒼梧王逼取之，又欲害鋒。高帝甚懼，不敢使居舊宅，匿于張氏舍，時年四歲。

性方整，好學書，張家無紙劄，乃倚井欄為書，書滿則洗之，已復更書，如此者累月。又晨興不肯拂窗塵，而先畫塵上，學為書字。

五歲，高帝使學鳳尾諾，一學即工。高帝大悅，以玉騏驎賜之，曰：「騏驎賞鳳尾矣。」至十歲，便能屬文。武帝時，藩邸嚴急，諸王不得讀異書，五經之外，唯得看孝子圖而已。鋒乃密遣人於市里街巷買圖籍，期月之間，殆將備矣。

好琴書，蓋亦天性。嘗覲武帝，賜以寶裝琴，仍於御前鼓之，大見賞。帝謂鄱陽王鏘曰：「闍梨琴亦是柳令之流亞，其既事事有意，吾欲試以臨人。」鏘曰：「昔鄒忌鼓琴，威王委以國政。」乃出為南徐州刺史。善與人交，行事王文和、別駕江祏等，皆相友善。後文和被徵為益州，置酒告別，文和流淚曰：「下官少來未嘗作詩，今日違戀，不覺文生於性。」王儉聞之，曰：「江夏可謂善變素絲也。」

工書，為當時蕃王所推。南郡王昭業亦稱工，謂武帝曰：「臣書固應勝江夏王。」武帝答：「闍梨第一，法身第二。」法身昭業小名，闍梨鋒小名也。

隆昌元年，為侍中，領驍騎將軍，尋加秘書監。及明帝知權，蕃邸危懼，江祏嘗謂王晏曰：「江夏王有才行，亦善能匿跡，以琴道授羊景之，景之著名，而江夏掩能於世，非唯七弦而已，百氏亦復如之。」鋒聞歎曰：「江祏遂復為混沌畫眉，欲益反弊耳。寡人聲酒是耽，狗馬是好，豈復一豪于平生哉。」當時以為話言。常忽忽不樂，著修柏賦以見志，曰：「既殊群而抗立，亦含貞而挺正。豈春日之自芳，在霜下而為盛。沖風不能摧其枝，積雪不能改其性。雖坎壇于當年，庶後凋之可詠。」時鼎業潛移，鋒獨慨然有匡復之意，逼之行事典簽，故不遂也。嘗見明帝，言次及遙光才力可委之意，鋒答曰：「遙光之于殿下，猶殿下之于高皇，衛宗廟，安社稷，實有攸寄。」明帝失色。

鋒有武力，明帝殺諸王，鋒與書詰責，左右不為通。明帝深憚之，不敢於第收之。鋒出登車，兵人欲上車防勒，鋒以手擊卻數人，皆應時倒地，遂逼害之。江斅聞其死，流涕曰：「芳蘭當門，不得不鋤，其修柏之賦乎。」

南平王銳字宣毅，高帝第十五子也。位左戶尚書，朝直勤謹，未嘗屬疾。永明十年，出為南中郎將、湘州刺史。延興元年，明帝作輔，害諸王，遣裴叔業平尋陽，仍進湘州。銳防合周伯玉大言於眾曰：「此非天子意，今斬叔業，舉兵匡社稷，誰敢不同！」銳典簽叱左右斬之，銳見害，伯玉下獄誅。

宜都王鏗字宣儼，高帝第十六子也。生三歲喪母。及有識，問母所在，左右告以早亡，便思慕蔬食自悲。不識母，常祈請幽冥，求一夢見。至六歲，遂夢見一女人，雲是其母。鏗悲泣向舊左右說容貌衣服事，皆如平生，聞者莫不歔欷。

清悟有學行。永明十一年，為南豫州刺史、都督二州軍事。雖未經庶務，而雅得人心。舉動每為簽帥所制，立意多不得行。州鎮姑孰，于時人發桓溫女塚，得金巾箱，織金篾為嚴器，又有金蠶銀繭等物甚多。條以啟聞，郁林敕以物賜之。鏗曰：「今取往物，後取今物，如此回圈，豈可不熟念。」使長史蔡約自往修復，纖毫不犯。

年十歲時，與吉景曜商略先言往行。左右誤排柟榴屏風，倒壓其背，顏色不異，言談無輟，亦不顧視。彌善射，常以堋的太闊，曰：「終日射侯，何難之有。」乃取甘蔗插地，百步射之，十發十中。

永明中，制諸王年未三十，不得畜妾。及武帝晏駕後，有勸取左右者，鏗曰：「在內不無使役，既先朝遺旨，何忍而違。」

及延興元年，明帝誅高、武、文惠諸子，鏗聞之，馮左右從容雅步，詠陸機吊魏武云：「昔以四海為己任，死則以愛子托人。」如此者三，左右皆泣。後果遣呂文顯賚藥往，夜進聽事，正逢八關齋。鏗上高坐，謂文顯曰：「高皇昔寵任君，何事乃有今日之行？」答云：「出不獲已。」於是仰藥。時年十八。身長七尺，鏗狀似兄嶷，咸以國器許之。及死，有識者莫不痛惜。

初鏗出合時，年七歲，陶弘景為侍讀，八九年中，甚相接遇。後弘景隱山，忽夢鏗來，慘然言別，云：「某日命過。身無罪，後三年當生某家。」弘景訪以幽中事，多秘不出。覺後，即遣信出都參訪，果與事符同，弘景因著夢記云。

晉熙王銶字宣攸，高帝第十八子也。隆昌元年，位郢州刺史。延興元年見害。

河東王鉉字宣胤，高帝第十九子也。母張氏，有寵于高帝，鉉又最幼，尤所留心。高帝臨崩，以屬武帝，武帝甚加意焉，為納柳世隆女為妃。武帝與群臣看新婦，流涕不自勝，豫章王嶷亦哽咽。及明帝誅高帝諸子，以鉉高帝所愛，亦以才弱年幼，故得全。

初鉉年三四歲，高帝嘗晝臥纏發，鉉上高帝腹上弄繩，高帝因以繩賜鉉。及崩後，鉉以寶函盛繩，歲時輒開視，流涕嗚咽。人才甚凡，而有此一至。

建武中，高、武子孫憂疑。鉉朝見，常鞠躬俯僂，不敢正行直視。尋遷侍中、衛將軍。

鉉年稍長。四年，誅王晏，以謀立鉉為名，鉉免官，以王還第，禁不得與外人交通。永泰元年，明帝疾暴甚，乃見害。聞收至，欣然曰：「死生命也，終不斅建安乞為奴而不得。」仰藥而卒。鉉二子在孩抱，亦見殺。

論曰：豫章文獻王珪璋之質，夙表天姿，行己所安，率由忠敬。雖代宗之議早隆皇矚，而天倫之愛無虧永明，故知「為仁由己」，不虛言也。自宋受晉終，馬氏遂為廢姓，齊受宋禪，劉宗盡見誅夷，梁武革齊，弗取前轍，子恪兄弟，並皆錄用，雖見梁武之弘裕，亦表文獻之余慶。昔陳思表云：「權之所存，雖疏必重，勢之所去，雖親必輕。」原夫此言，實存固本。然就國之典，既隨代革，卿士入朝，作貴蕃輔，皇王托體，同稟尊極，仕無常資，秩有恆數，禮地兼隆，易生推擬。武帝顧命，情深尊嫡，密圖遠算，意在求安。以明帝同起布衣，用存顧托，遂韜末命于近戚，寄重任於疏親。以為子弟布列，外有強大之固，支庶中立，可息覬覦之謀，表裏相維，洊隆家國。曾不慮機能運衡，權可制眾，宗族殲滅，一至於斯。曹植之言，遠有致矣。


Chinese text: This work was published before January 1, 1923, and is in the
public domain worldwide because the author died at least 100 years ago.
