列傳第十二

曇首有智局，喜慍不見於色，閨門內雍雍如也。手不執金玉，婦女亦不得以為飾玩。自非祿賜，一毫不受於人。為文帝鎮西長史，武帝謂文帝曰：「曇首輔相才也，汝可每事諮之。」及文帝被迎入奉大統，議者皆致疑，曇首與到彥之、從兄華並勸上行，上猶未許。曇首固陳，並言天人符應。上乃下，率府州文武嚴兵自衛，台所遣百官眾力不得近部伍。中兵參軍朱容子抱刀在平乘戶外，不解帶者累旬。及即位，謂曇首曰：「非宋昌獨見，無以致此。」以曇首為侍中，領驍騎將軍，容子為右軍將軍。誅徐羨之等及平謝晦，皆曇首及華力也。

元嘉四年，車駕出北堂，使三更竟，開廣莫門。南台雲，「應須白獸幡、銀字檀」。不肯開。尚書左丞羊玄保奏免御史中丞傅隆以下。曇首曰：「既無墨敕，又闕幡檀，雖稱上旨，不異單刺。元嘉元年、二年，雖有再開門例，此乃前事之違。今之守舊，未為非禮。其不請白獸幡、銀字檀，致開門不時，由尚書相承之失，亦合糾正。」上特無問，更立科條。遷太子詹事，侍中如故。

自謝晦平後，上欲封曇首等，會燕集，舉酒勸之，因拊御床曰：「此坐非卿兄弟，無復今日。」出詔以示之。曇首曰：「豈可因國之災，以為身幸。陛下雖欲私臣，當如直史何。」封事遂寢。

時弘錄尚書事，又為揚州刺史。曇首為上所親委，任兼兩宮。彭城王義康與弘並錄，意常怏怏，又欲得揚州。以曇首居中分其權任，愈不悅。曇首固乞吳郡，文帝曰：「豈有欲建大廈而遺其棟樑？賢兄比屢稱疾，固辭州任，將來若相申許，此處非卿而誰？」時弘久疾，屢遜位，不許。義康謂賓客曰：「王公久疾不起，神州詎合臥臨？」曇首勸弘減府兵力之半，以配義康，乃悅。

七年卒，時年三十七。文帝臨慟，歎曰：「王詹事所疾不救，國之衰也。」中書舍人周赳侍側曰：「王家欲衰，賢者先殞。」上曰：「直是我家衰耳。」贈光祿大夫。九年，以預誅徐羨之等謀，追封豫甯縣侯，諡曰文。孝武即位，配饗文帝廟庭。子僧綽嗣。

僧綽幼有大成之度，眾便以國器許之。好學，練悉朝典。年十三，文帝引見，拜便流涕哽咽，上亦悲不自勝。襲封豫甯縣侯，尚文帝長女東陽獻公主。初為江夏王義恭司徒參軍。累遷尚書吏部郎，參掌大選，究識流品，任舉咸盡其分。

僧綽深沈有局度，不以才能高人。父曇首與王華並被任遇，華子新建侯嗣，才劣位遇亦輕。僧綽嘗謂中書侍郎蔡興宗曰：「弟名位應與新建齊，弟超至今日，蓋姻戚所致也。」遷侍中，時年二十九。始興王浚嘗問其年，僧綽自嫌早達，逡巡良久乃答，其謙退若此。

元嘉末，文帝頗以後事為念，大相付託，朝政大小皆參焉。從兄微，清介士也，懼其太盛，勸令損抑。僧綽乃求吳郡及廣州，並不許。會巫蠱事泄，上先召僧綽具言之。及將廢立，使尋求前朝舊典。劭於東宮夜饗將士，僧綽密以啟聞。上又令撰漢、魏以來廢諸王故事送與江湛、徐湛之。湛之欲立隨王誕，江湛欲立南平王鑠，文帝欲立建平王宏，議久不決。誕妃即湛之女，鑠妃湛妹也。僧綽曰：「建立之事，仰由聖懷。臣謂惟宜速斷，幾事雖密，不可使難生慮表，取笑千載。」上曰：「卿可謂能斷大事，此事不可不殷勤；且庶人始亡，人將謂我無復慈愛之道。」僧綽曰：「恐千載之後，言陛下惟能裁弟，不能裁兒。」上默然。江湛出合謂僧綽曰：「卿向言將不傷直邪？」僧綽曰：「弟亦恨君不直。」

及劭弑逆，江湛在尚書上省，聞變，曰：「不用王僧綽言至此。」劭立，轉僧綽吏部尚書。及檢文帝巾箱及湛家書疏，得僧綽所啟饗士並廢諸王事，乃收害焉，因此陷北第諸侯王，以為與僧綽有異志。孝武即位，追贈金紫光祿大夫，諡曰湣侯。

初，太社西空地，本吳時丁奉宅，孫皓流徙其家。江左初，為周顗、蘇峻宅，後為袁悅宅，又為章武王司馬秀宅，皆以凶終；及給臧燾，亦頻遇禍，故世稱凶地。僧綽嘗謂宅無吉凶，請以為第，始造，未及居而敗。子儉。

儉字仲寶，生而僧綽遇害，為叔父僧虔所養。數歲，襲爵豫甯縣侯。拜受茅土，流涕嗚咽。幼篤學，手不釋卷。賓客或相稱美，僧虔曰：「我不患此兒無名，政恐名太盛耳。」乃手書崔子玉座右銘以貽之。丹陽尹袁粲聞其名，及見之曰：「宰相之門也。栝柏豫章雖小，已有棟樑氣矣，終當任人家國事。」言之宋明帝，選尚陽羨公主，拜駙馬都尉。帝以儉嫡母武康公主同太初巫蠱事，不可以為婦姑，欲開塚離葬。儉因人自陳，密以死請，故事不行。

年十八，解褐秘書郎，太子舍人，超遷秘書丞。依七略撰七志四十卷，表獻之。又撰定元徽四部書目。母憂，服闋，為司徒右長史。晉令，公府長史著朝服，宋大明以來著朱衣。儉上言宜復舊制，時議不許。及蒼梧暴虐，儉告袁粲求外出，引晉新安主婿王獻之任吳興為例，補義興太守。

升明二年，為長兼侍中，以父終此職，固讓。先是，齊高帝為相，欲引時賢參贊大業，時謝朏為長史，帝夜召朏，卻人與語久之，朏無言。唯有二小兒捉燭，帝慮朏難之，仍取燭遣兒，朏又無言，帝乃呼左右。儉素知帝雄異，後請間言於帝曰：「功高不賞，古來非一，以公今日位地，欲北面居人臣，可乎？」帝正色裁之，而神采內和。儉因又曰：「儉蒙公殊眄，所以吐所難吐，何賜拒之深。宋以景和、元徽之淫虐，非公豈復寧濟；但人情澆薄，不能持久，公若小復推遷，則人望去矣，豈唯大業永淪，七尺豈可得保？」帝笑曰：「卿言不無理。」儉又曰：「公今名位，故是經常宰相，宜禮絕群後，微示變革。當先令褚公知之，儉請銜命。」帝曰：「我當自往。」經少日，帝自造彥回，款言移晷，乃謂曰：「我夢應得官。」彥回曰：「今授始爾，恐一二年間未容便移。且吉夢未必便在旦夕。」帝還告儉，儉曰：「褚是未達理。」虞整時為中書舍人，甚閑辭翰，儉乃自報整，使作詔。及高帝為太尉，引儉為右長史，尋轉左，專見任用。大典將行，禮儀詔策，皆出於儉，褚彥回唯為禪詔，又使儉參懷定之。

齊台建，遷尚書右僕射，領吏部，時年二十八。多所引進。時客有姓譚者，詣儉求官，儉謂曰：「齊桓滅譚，那得有君？「答曰：「譚子奔莒，所以有僕。」儉賞其善據，卒得職焉。高帝嘗從容謂儉曰：「我今日當以青溪為鴻溝。」對曰：「天應人順，庶無楚、漢之事。」

時朝儀草創，衣服制則，未有定準，儉議曰：「漢景六年，梁王入朝，中郎謁者金貂出入殿門。左思魏都賦雲'藹藹列侍，金貂齊光'，此藩國侍臣有貂之明文。晉百官表雲'太尉參軍四人，朝服武冠'，此又宰府之明文。」又疑百僚敬齊公之禮，儉又曰：「晉王受命，勸進雲，'沖等眷眷'，稱名則應盡禮。」而世子禮秩未定，儉又曰：「春秋曹世子來朝，待以上公之禮，下其君一等。今齊公九命，禮冠列蕃，世子亦宜異數。」並從之。世子鎮石頭城，仍以為世子宮，儉又曰：「魯有靈光殿，漢之前例也。聽事為崇光殿，外齋為宣德殿，以散騎常侍張緒為世子詹事，車服悉依東宮制度。」

高帝踐阼，與儉議佐命功臣，從容謂曰：「卿謀謨之功，莫與為二，卿止二千戶，意以為少。趙充國猶能自舉西零之任，況卿與我情期異常。」儉曰：「昔宋祖創業，佐命諸公，開國不過二千，以臣比之，唯覺超越。」上笑曰：「張良辭侯，何以過此。」

建元元年，改封南昌縣公。時都下舛雜，且多奸盜，上欲立符伍，家家以相檢括。儉諫曰：「京師翼翼，四方是湊，必也持符，於事既煩，理成不曠，謝安所謂'不爾何以為京師'。」乃止。是歲，有司奏定郊殷之禮，儉以為宜以今年十月殷祭宗廟，自此以後，五年再殷祭。二年正月上辛，有事南郊，即以其日還祭明堂；又用次辛饗祀北郊，而並無配。從之。明年轉左僕射，領選如故。

初，宋明帝紫極殿珠簾綺柱，飾以金玉，江左所未有，高帝欲以其材起宣陽門，儉與褚彥回及叔父僧虔連名表諫，上手詔酬納。宋世，宮門外六門城設竹籬，是年初，有發白虎樽言：「白門三重門，竹籬穿不完」。上感其言，改立都牆。儉又諫，上答曰：「吾欲後世無以加也。」朝廷初基，制度草創，儉問無不決。上每曰：「詩雲'惟嶽降神，生甫及申'，今天為我生儉也。」其年固請解選，見許。

帝幸樂遊宴集，謂儉曰：「卿好音樂，孰與朕同？」儉曰：「沐浴唐風，事兼比屋，亦既在齊，不知肉味。」帝稱善。後幸華林宴集，使各效伎藝。褚彥回彈琵琶，王僧虔、柳世隆彈琴，沈文季歌子夜來，張敬兒舞。儉曰：「臣無所解，唯知誦書。」因跪上前誦相如封禪書。上笑曰：「此盛德之事，吾何以堪之。」後上使陸澄誦孝經，起自「仲尼居」，儉曰：「澄所謂博而寡要。臣請誦之。」乃誦君子之事上章。上曰：「善，張子布更覺非奇也。」於是王敬則脫朝服袒，以絳糾髻，奮臂拍張，叫動左右。上不悅曰：「豈聞三公如此。」答曰：「臣以拍張，故得三公，不可忘拍張。」時以為名答。

儉尋以本官領太子詹事，加兵三百人。時皇太子妃薨，左衛將軍沈文季經為宮臣，未詳服不。儉議曰：「漢、魏以來，宮僚先備臣隸之節，具體在三。存既盡敬，亡豈無服？昔庾翼喪妻，王允、滕含猶謂府吏宜有小君之服，況臣節之重。宜依禮為舊君之妻齊衰三月而除。」上崩，遺詔以儉為侍中、尚書令、鎮軍。每上朝，令史恒有三五十人隨上，諮事辯析，未嘗壅滯。褚彥回時為司徒、錄尚書，笑謂儉曰：「觀令判斷甚樂。」儉曰：「所以得厝私懷，實由稟明公不言之化。」武帝即位，給班劍二十人，進號衛將軍，掌選事。時有司以前代嗣位，或仍前郊年，或別為郊始，晉、宋以來，未有畫一。儉議曰：「晉明帝太寧三年南郊，其年九月崩；成帝即位，明年改元，亦郊。簡文咸安二年南郊，其年七月崩；孝武即位，明年改元，亦郊。宋元嘉三十年正月南郊，二月崩；孝武嗣位，明年亦郊。此二代明例，差可依放。今聖明系業，幽顯宅心，言化則頻郊非嫌，語事則元號初改，禋燎登配，孝敬兼遂。謂明年正月宜饗祀二郊，虔祭明堂。自茲以後，依舊間歲。」有司又以明年正月上辛應南郊，而立春在上辛後，郊在立春前為疑。儉曰：「宋景平元年正月三日辛丑南郊，其月十一日立春，元嘉十六年正月六日辛未南郊，其月八日立春，此近世明例也。」並從之。

永明二年，領丹陽尹。三年，領國子祭酒，又領太子少傅。舊太子敬二傅同，至是朝議接少傅以賓友禮。宋時國學頹廢，未暇修復，宋明帝泰始六年，置總明觀以集學士，或謂之東觀，置東觀祭酒一人，總明訪舉郎二人；儒、玄、文、史四科，科置學士十人，其餘令史以下各有差。是歲，以國學既立，省總明觀，於儉宅開學士館，以總明四部書充之。又詔儉以家為府。四年，以本官領吏部。先是宋孝武好文章，天下悉以文采相尚，莫以專經為業。儉弱年便留意三禮，尤善春秋，發言吐論，造次必於儒教，由是衣冠翕然，並尚經學，儒教於此大興。何承天禮論三百卷，儉抄為八帙，又別抄條目為十三卷。朝儀舊典，晉、宋來施行故事，撰次諳憶，無遺漏者。所以當朝理事，斷決如流。每博議引證，先儒罕有其例，八坐丞郎，無能異者。令史諮事，賓客滿席，儉應接銓序，傍無留滯。十日一還，監試諸生，巾卷在庭，劍衛令史，儀容甚盛。作解散幘，斜插簪，朝野慕之，相與放效。儉常謂人曰，「江左風流宰相，惟有謝安」，蓋自況也。武帝深委仗之，士流選用，奏無不可。

五年，儉即本號開府儀同三司，固讓。六年，重申前命。先是詔儉三日一還朝，尚書令史出外諮事，上以往來煩數，詔儉還尚書下省，月聽十日出外。儉啟求解選，上不許。七年，乃上表固請，見許，改領中書監，參掌選事。其年疾，上親臨視。薨，年三十八。詔衛軍文武及台所給兵仗，悉停侍葬。又詔追贈太尉，加羽葆、鼓吹，增班劍為六十人，葬禮依太宰文簡公褚彥回故事。諡文憲公。

儉寡嗜欲，唯以經國為務，車服塵素，家無遺財。手筆典裁，為當時所重。少便有宰臣之志，賦詩云：「稷契匡虞夏，伊呂翼商周。」及生子，字曰玄成，取仍世作相之義。撰古今喪服集記並文集，並行於世。梁武帝受禪，詔為儉立碑，降爵為侯。

儉弟遜，宋升明中為丹陽丞，告劉彥節事，不蒙封賞。建元初，為晉陵太守，有怨言。儉慮為禍，因褚彥回啟聞，中丞陸澄依事舉奏。詔以儉竭誠佐命，特降刑書宥遜，遠徙永嘉郡，於道伏誅。

長子騫嗣。

騫字思寂，本字玄成，與齊高帝偏諱同，故改焉。性凝簡，慕樂廣為人，未嘗言人之短。諸女子侄皆嬪王尚主，朔望來歸，輜軿填咽，非所欲也，敕歲中不過一再見。嘗從容謂諸子曰：「吾家本素族，自可依流平進，不須苟求也。」曆黃門郎、司徒右長史。不事產業，有舊墅在鍾山八十餘頃，與諸宅及故舊共佃之。常謂人曰：「我不如鄭公業有田四百頃，而食常不周。」以此為愧。永元末，召為侍中，不拜。三年春，枉矢晝見西方，長十餘丈。騫曰：「此除舊佈新之象也。」及梁武起兵，騫曰：「天時人事，其在此乎。」梁武霸府建，引為大司馬諮議參軍，遷侍中。及帝受禪，降封為侯。歷位度支尚書，中書令。武帝於鍾山西造大愛敬寺，騫舊墅在寺側者，即王導賜田也。帝遣主書宣旨，就騫市之，欲以施寺。答云：「此田不賣；若敕取，所不敢言。」酬對又脫略。帝怒，遂付市評田價，以直逼還之。由是忤旨，出為吳興太守。

騫性侈於味而儉於服，頗以多忌為累。又惰於接物，雖主書宣敕，或過時不見。才望不及弟暕，特以儉之嫡，故不棄于時。暕為尚書左丞僕射，當朝用事，騫自中書令為郡，邑邑不樂，在郡臥不視事。征復為度支尚書，加給事中，領射聲校尉。以母憂去職。普通三年卒，年四十九。贈侍中、金紫光祿大夫，諡曰安。子規。

規字威明，八歲丁所生母憂，居喪有至性。齊太尉徐孝嗣每見必為流涕，稱曰：「孝童」。叔父暕亦深器重之，常曰：「此兒吾家千里駒也。」年十二，略通五經大義，及長，遂博涉有口辯。為本州迎主簿。起家秘書郎，累遷太子洗馬。

天監十二年，改造太極殿畢，規獻新殿賦，其辭甚工。後為晉安王綱雲麾諮議參軍，久之，為新安太守。父憂去職，服闋，襲封南昌縣侯。除中書黃門侍郎，敕與陳郡殷芸、琅邪王錫、范陽張緬同侍東宮，俱為昭明太子所禮。湘東王繹時為丹陽尹，與朝士宴集，屬規為酒令。規從容曰：「江左以來，未有茲舉。」特進蕭琛、金紫光祿大夫傅昭在坐，並謂為知言。朱異嘗因酒卿規，規責以無禮。

普通初，陳慶之北侵，陷洛陽，百僚稱慶。規退曰：「可吊也，又何賀焉。道家有云：非為功難，成功難也。昔桓溫得而復失，宋武竟無成功。我孤軍無援，深入寇境，將為亂階。」俄見覆沒。

六年，武帝於文德殿餞廣州刺史元景隆，詔群臣賦詩，同用五十韻。規援筆立奏，其文又美，武帝嘉焉，即日授侍中。後為晉安王長史。王立為太子，仍為散騎常侍、太子中庶子，侍東宮。太子賜以所服貂蟬，並降令書，悅是舉也。尋為吳郡太守，主書芮珍宗家在吳，前守宰皆傾意附之。至是珍宗假還，規遇之甚薄，珍宗還都，密奏規不理郡事。俄徵為左戶尚書。郡境千餘人詣闕請留，表三奏不許。求于郡樹碑，許之。

規常以門宗貴盛，恒思減退。後為太子中庶子，領步兵校尉，辭疾不拜，遂于鍾山宋熙寺築室居焉。卒，贈光祿大夫，諡曰文。皇太子出臨哭，與湘東王繹令曰：「王威明風韻遒上，神峰標映，千里絕跡，百尺無枝，實俊人也。一爾過隙，永歸長夜，金刀掩芒，長淮絕涸。去歲冬中，已傷劉子，今茲寒孟，復悼王生。俱往之傷，信非虛說。」規集後漢眾家異同，注續漢書二百卷。文集二十卷。

子褒，魏克江陵，入長安。

暕字思晦，騫弟也。年數歲而風神警拔，有成人之度。時父儉作宰相，賓客盈門，見暕曰：「公才公望，復在此矣。」弱冠選尚淮南長公主，拜駙馬都尉，曆秘書丞。齊明帝詔求異士，始安王遙光薦暕及東海王僧孺。除暕驃騎從事中郎，天監中，歷位侍中，吏部尚書，領國子祭酒。門貴，與物隔，不能留心寒素，頗稱刻薄。後為尚書左僕射，領國子祭酒。卒，諡曰靖。子承、幼、訓，並通顯。

承字安期，初為秘書郎，累遷中書黃門侍郎，兼國子博士。時膏腴貴遊，咸以文學相尚，罕以經術為業；唯承獨好儒業。遷長兼侍中，俄轉國子祭酒。承祖儉父暕皆為此職，三世為國師，前代未之有。久之，出為東陽太守。政存寬惠，吏人悅之。卒郡，諡曰章。

承性簡貴，有風格。右衛朱異當朝用事，每休下，車馬填門。有魏郡申英者，門寒才俊，好危言高論以忤權右。嘗指異門曰：「此中輻湊，皆為利往，能不至者，唯大小王東陽耳。」小東陽即承弟幼也。時唯承兄弟及褚翔不至異門，世並稱之。訓字懷範，生而紫胞，師媼云：「法當貴」。幼聰警，有識量，僧正惠超見而奇之，謂門人羅智國曰：「四郎眉目疏朗，舉動和韻，此是興門戶者。」智國以白暕，暕亦曰：「不墜基業，其在文殊。」文殊，訓小字也。年十三，暕亡，憂毀，家人莫識。十六召見文德殿，應對爽徹，上目送久之，謂朱異曰：「可謂相門有相。」初補國子生，問說師袁昂。昂曰：「久籍高名，有勞虛想，及觀容止，若披雲霧。」俄而諸袁子弟來，昂謂諸助教曰：「我兒出十數，若有一子如此，實無所恨。」射策，除秘書郎，累遷秘書丞。嘗賦詩云：「旦奭匡世功，蕭曹佐甿俗。」追祖儉之志也。

後拜侍中，入見武帝。帝問何敬容曰：「褚彥回年幾為宰相？」敬容曰：「少過三十。」上曰：「今之王訓，無謝彥回。」訓美容儀，善進止，文章為後進領袖。年二十六，卒，諡溫子。

僧虔，金紫光祿大夫僧綽弟也。父曇首，與兄弟集會子孫，任其戲適。僧達跳下地作彪子。時僧虔累十二博棋，既不墜落，亦不重作。僧綽采蠟燭珠為鳳皇，僧達奪取打壞，亦復不惜。伯父弘歎曰：「僧達俊爽，當不減人；然亡吾家者，終此子也。僧虔必至公，僧綽當以名義見美。」或云僧虔采燭珠為鳳皇，弘稱其長者云。僧虔弱冠，雅善隸書，宋文帝見其書素扇，歎曰：「非唯跡逾子敬，方當器雅過之。」為太子舍人，退默少交接。與袁淑、謝莊善，淑每歎之曰：「卿文情鴻麗，學解深拔，而韜光潛實，物莫之窺，雖魏陽元之射，王汝南之騎，無以加焉。」遷司徒左西屬。

兄僧綽為宋元凶所害，親賓咸勸之逃，僧虔泣曰：「吾兄奉國以忠貞，撫我以慈愛，今日之事，苦不見及耳。若同歸九泉，猶羽化也。」孝武初，出為武陵太守，攜諸子侄。兄子儉中塗得病，僧虔為廢寢食，同行客慰喻之。僧虔曰：「昔馬援處子侄之間，一情不異，鄧攸于弟子，更逾所生，吾實懷其心，誠未異古。亡兄之胤，不宜忽諸，若此兒不救，便當回舟謝職。」還為中書郎，再遷太子中庶子。

孝武欲擅書名，僧虔不敢顯跡，大明世常用掘筆書，以此見容。後為御史中丞，領驍騎將軍。甲族由來多不居憲台，王氏分枝居烏衣者，位宦微減。僧虔為此官，乃曰：「此是烏衣諸郎坐處，我亦可試為耳。」泰始中，為吳興太守。始王獻之善書，為吳興郡，及僧虔工書，又為郡，論者稱之。

徙會稽太守。中書舍人阮佃夫家在東，請假歸，客勸僧虔以佃夫要幸，宜加禮接。僧虔曰：「我立身有素，豈能曲意此輩；彼若見惡，當拂衣去耳。」佃夫言于宋明帝，使御史中丞孫敻奏僧虔，坐免官。尋以白衣領侍中。

元徽中，為吏部尚書，尋加散騎常侍，轉右僕射。升明二年，為尚書令。嘗為飛白書題尚書省壁曰：「圓行方止，物之定質，修之不已則溢，高之不已則栗，馳之不已則躓，引之不已則疊，是故去之宜疾。」當時嗟賞，以比坐右銘。兄子儉每覲見，輒勖以前言往行、忠貞止足之道。

雅好文史，解音律，以朝廷禮樂，多違正典，人間競造新聲。時齊高帝輔政，僧虔上表請正聲樂，高帝乃使侍中蕭惠基調正清商音律。

齊受命，轉侍中、丹陽尹。郡縣獄相承有上湯殺囚，僧虔上言：「湯本救疾，而實行冤暴，若罪必入重，自有正刑，若去惡宜疾，則應先啟，豈有死生大命，而潛制下邑。」上納其言而止。

文惠太子鎮雍州，有盜發古塚者，相傳云是楚王塚，大獲寶物：玉履、玉屏風、竹簡書、青絲綸。簡廣數分，長二尺，皮節如新。有得十餘簡以示僧虔，雲是科斗書考工記，周官所闕文也。

高帝素善書，篤好不已，與僧虔賭書畢，謂曰：「誰為第一？」對曰：「臣書第一，陛下亦第一。」帝笑曰：「卿可謂善自為謀。」或云帝問：「我書何如卿？」答曰：「臣正書第一，草書第二；陛下草書第二，而正書第三。臣無第三，陛下無第一。」帝大笑曰：「卿善為辭；然天下有道，丘不與易也。」帝示僧虔古跡十一卷，就求能書人名。僧虔得人間所有卷中所無者：吳大皇帝、景帝、歸命侯書，桓玄書，及王丞相導、領軍洽、中書令瑉、張芝、索靖、衛伯儒、張翼十一卷，奏之。又上羊欣所撰能書人名一卷。遷湘州刺史，侍中如故。清簡不營財產，百姓安之。

武帝即位，以風疾欲陳解，遷侍中、左光祿大夫、開府儀同三司。僧虔少時，群從並會，客有相之云：「僧虔年位最高，仕當至公，余人莫及。」及此授，僧虔謂兄子儉曰：「汝任重於朝，行當有八命之禮，我若復此授，一門有二台司，實所畏懼。」乃固辭，上優而許之。客問其故，僧虔曰：「吾榮位已過，無以報國，豈容更受高爵，方貽官謗邪。」儉既為朝宰，起長梁齋，制度小過，僧虔視之不悅，竟不入戶。儉即日毀之。永明三年薨，時年六十。追贈司空，侍中如故。諡簡穆。

僧虔頗解星文，夜坐見豫章分野當有事故，時僧虔子慈為豫章內史，慮有公事；少時而僧虔薨，棄郡奔赴。時有前將軍陳天福，坐討唐宇之于錢唐掠奪百姓財物棄市。先是天福將行，令家人豫作壽塚，未至東，又信催速就。塚成而得罪，因以葬焉。又宋世光祿大夫劉鎮之年三十許，病篤，已辦凶具；既而疾愈，因畜棺以為壽，九十餘乃亡，此器方用。因此而言，天道未易知也。

僧虔論書云：「宋文帝書，自言可比王子敬。時議者雲，'天然勝羊欣，功夫少於欣'。王平南廙，右軍叔，過江，右軍之前以為最。亡曾祖領軍書，右軍云：'弟書遂不減吾。'變古制，今惟右軍。領軍不爾，至今猶法鍾、張。亡從祖中書令書，子敬云：'弟書如騎騾，駸駸恒欲度驊騮前。'庾征西翼書，少時與右軍齊名，右軍後進，庾猶不分。在荊州與都下人書云：'小兒輩賤家雞，皆學逸少書，須吾下當比之。'張翼，王右軍自書表，晉穆帝令翼寫題後答，右軍當時不別，久後方悟，雲'小人幾欲亂真'。張芝、索靖、韋誕、鍾會、二衛，並得名前代，無以辨其優劣，唯見其筆力驚異耳。張澄當時亦呼有意。郗愔章草亞於右軍。郗嘉賓草亞于二王，緊媚過其父。桓玄自謂右軍之流，論者以比孔琳之。謝安亦入能書錄，亦自重，為子敬書嵇康詩。羊欣書見重一時，親受子敬。行書尤善，正乃不稱名。孔琳之書，天然縱放，極有筆力，規矩恐在羊欣後。丘道護與羊欣俱面受子敬，故當在欣後。范曄與蕭思話同師羊欣，後小叛，既失故步，為復小有意耳。蕭思話書，羊欣之影，風流趨好，殆當不減，筆力恨弱。謝綜書，其舅雲緊生起。是得賞也，恨少媚好。謝靈運書乃不倫，遇其合時，亦得入流。賀道力書亞丘道護。庾昕學右軍，亦欲亂真矣。」

僧虔嘗自書讓尚書令表，辭制既雅，筆跡又麗，時人以比子敬崇賢。吳郡顧寶先卓越多奇，自以伎能，僧虔乃作飛白以示之。寶先曰：「下官今為飛白屈矣。」僧虔著書賦，儉為注序甚工。

僧虔宋世嘗有書誡子曰：

知汝恨吾未許汝學，欲自悔厲，或以闔棺自欺，或更擇美業，且得有慨，亦慰窮生。但亟聞斯唱，未睹其實，吾未信汝，非徒然也。往年有意于史，取三國志聚置床頭，百日許，復徙業就玄。汝曾未窺其題目，未辨其指歸，而終日自欺人，人不受汝欺也。由吾不學，無以為訓，然重華無嚴父，放勳無令子，亦各由己耳。汝輩竊議，亦當云'阿越不學，何忽自課'？汝見其一耳，不全爾也。設令吾學如馬、鄭，亦復甚勝，復倍不如，今亦必大減，致之有由，從身上來也。汝今壯年，自勤數倍，許勝劣及吾耳。

吾在世雖乏德素，要復推排人間數十許年，故是一舊物，人或以比數汝耳。即化之後，若自無調度，誰復知汝事者。舍中亦有少負令譽、弱冠越超清級者，于時王家門中，優者龍鳳，劣猶虎豹。失蔭之後，豈龍虎之議？況吾不能為汝蔭，政應各自努力耳。或有身經三公，蔑爾無聞，布衣寒素，卿相屈體，父子貴賤殊，兄弟聲名異，何也？體盡讀數百卷書耳。吾今悔無所及，欲以前車誡爾後乘也。汝年入立境，方應從宦，兼有室累，何處復得下帷如王郎時邪？各在爾身已切，豈復關吾邪！鬼唯知愛深松茂柏，寧知子弟毀譽事。因汝有感，故略敘胸懷。子慈。

慈字伯寶。年八歲，外祖宋太宰江夏王義恭迎之內齋，施寶物恣所取，慈取素琴石硯及孝子圖而已，義恭善之。袁淑見其幼時，撫其背曰；「叔慈內潤也。」

少與從弟儉共書學。謝鳳子超宗嘗候僧虔，仍往東齋詣慈。慈正學書，未即放筆，超宗曰：「卿書何如虔公？」慈曰：「慈書比大人，如雞之比鳳。」超宗狼狽而退。十歲時，與蔡興宗子約入寺禮佛，正遇沙門懺，約戲慈曰：「眾僧今日可謂虔虔。」慈應聲曰：「卿如此，何以興蔡氏之宗。」歷位吳郡太守，大司馬長史，侍中，領步兵校尉，司徒左長史。慈患腳，齊武帝敕王晏：「慈有微疾，不能騎，聽乘車在仗後。」江左以來少例也。

慈妻劉彥節女，子觀尚武帝長女吳縣公主，修婦禮，姑未嘗交答。江夏王鋒為南徐州，王妃，慈女也，以慈為東海太守，行南徐州府州事。還為冠軍將軍、廬陵王中軍長史，未拜，永明九年卒。贈太常，諡懿。子泰。

泰字仲通，幼敏悟。年數歲時，祖母集諸孫侄，散棗栗於床，群兒競之，泰獨不取。問其故，對曰：「不取自當得賜。」由是中表異之。少好學，手所抄寫二千許卷。及長，通和溫雅，家人不見喜慍之色。姊夫齊江夏王鋒為齊明帝害，外生蕭子友並孤弱，泰資給撫訓，逾于子侄。

梁天監元年為秘書丞。自齊永元之末，後宮火延燒秘書，圖書散亂殆盡。泰表校定繕寫，武帝從之。曆中書侍郎，掌吏部，仍即真。自過江，吏部郎不復典大選，令史以下，小人求競者輻湊前後，少能稱職。泰為之，不為貴賤請屬易意，天下稱平。轉黃門侍郎，每預朝宴，刻燭賦詩，文不加點，帝深賞歎。沈約常曰：「王有養、炬，謝有覽、舉。」養，泰小字，炬，筠小字也。

始革大理，以泰為廷尉卿，再曆侍中，後為都官尚書。泰能接人士，故每願其居選官。頃之，為吏部尚書，衣冠屬望。未及選舉，仍疾，改除散騎常侍、左驍騎將軍，未拜，卒，諡夷。子廓。

志字次道，慈之弟也。九歲，居所生母憂，哀容毀瘠，為中表所異。弱冠，選尚宋孝武女安固公主，拜駙馬都尉。褚彥回為司徒，引志為主簿。謂其父僧虔曰：「朝廷之恩，本為殊特，所可光榮，在屈賢子。」

累遷宣城內史，清謹有恩惠。郡人張倪、吳慶爭田，經年不決。志到官，父老相謂曰：「王府君有德政，吾鄉里乃有如此爭。」倪、慶因相攜請罪，所訟地遂成閒田。後為東陽太守，郡獄有重囚十餘，冬至日，悉遣還家，過節皆反，唯一人失期。志曰：「此自太守事，主者勿憂。」明旦果至，以婦孕。吏人益嘆服之。

為吏部尚書，在選以和理稱。崔慧景平，以例加右軍將軍，封臨汝侯。固讓，改領右衛將軍。及梁武軍至，城內殺東昏，百僚署名送首。志歎曰：「冠雖弊，可加足乎？」因取庭樹葉捼服之，偽悶不署名。梁武覽箋無志署，心嘉之，弗以讓也。霸府開，為驃騎大將軍長史，梁台建，位散騎常侍、中書令。天監初，為丹陽尹，為政清靜。部下有寡婦無子，姑亡舉責以斂，葬既而無以還之。志湣其義，以俸錢償焉。時年饑，每旦為粥於郡門以賦百姓，眾悉稱惠。常懷止足，謂諸子侄曰：「謝莊在宋孝武時，位止中書令，吾自視豈可過之。」三年，為散騎常侍、中書令，因多謝病，簡通賓客。九年，還為散騎常侍、金紫光祿大夫，卒。

志善草隸，當時以為楷法。齊遊擊將軍徐希秀亦號能書，常謂志為「書聖」。志家居建康禁中裏馬糞巷。父僧虔門風寬恕，志尤惇厚，所曆不以罪咎劾人。門下客嘗盜脫志車幰賣之，志知而不問，待之如初。賓客遊其門者，專蓋其過而稱其善。兄弟子侄皆篤實謙和，時人號馬糞諸王為長者。普通四年，志改葬，武帝厚賻贈之，諡曰安。有五子：緝、休、諲、操、素。志弟揖位太中大夫，揖子筠。

筠字元禮，一字德柔，幼而警悟，七歲能屬文。年十六，為芍藥賦，其辭甚美。及長，清靜好學，與從兄泰齊名。沈約見筠，以為似外祖袁粲，謂僕射張稷曰：「王郎非唯額類袁公，風韻都欲相似。」稷曰：「袁公見人輒矜嚴，王郎見人必娛笑。唯此一條，不能酷似。」

仕為尚書殿中郎，王氏過江以來，未有居郎署，或勸不就，筠曰：「陸平原東南之秀，王文度獨步江東。吾得比蹤昔人，何所多恨。」乃欣然就職。

沈約每見筠文咨嗟，嘗謂曰：「昔蔡伯喈見王仲宣，稱曰王公之孫，吾家書籍悉當相與。僕雖不敏，請附斯言。自謝朓諸賢零落，平生意好殆絕，不謂疲暮復逢於君。」約于郊居宅閣齋，請筠為草木十詠書之壁，皆直寫文辭，不加篇題。約謂人曰：「此詩指物程形，無假題署。」約制郊居賦，構思積時，猶未都畢，示筠草。筠讀至「雌霓」。

累遷太子洗馬，中舍人，並掌東宮管記。昭明太子愛文學士，常與筠及劉孝綽、陸倕、到洽、殷鈞等游宴玄圃，太子獨執筠袖，撫孝綽肩曰：「所謂左把浮丘袖，右拍洪崖肩。」其見重如此。筠又與殷鈞以方雅見禮。後為中書郎，奉敕制開善寺寶志法師碑文，辭甚麗逸。又敕撰中書表奏三十卷，及所上賦頌都為一集。

後為太子家令，復掌管記。普通元年，以母憂去職。筠有孝性，毀瘠過禮。中大通二年，為司徒左長史。三年，昭明太子薨，敕制哀策文，復見嗟賞。尋出為臨海太守，在郡侵刻，還資有芒屩兩舫，他物稱是。為有司奏，不調累年。後曆秘書監，太府卿，度支尚書，司徒左長史。及簡文即位，為太子詹事。

筠家累千金，性儉嗇，外服粗弊，所乘牛嘗飼以青草。及遇亂，舊宅先為賊焚，乃寓居國子祭酒蕭子雲宅。夜忽有盜攻，懼墜井，卒，時年六十九。家人十三口同遇害，人棄屍積于空井中。

筠狀貌寢小，長不滿六尺。性弘厚，不以藝能高人。而少擅才名，與劉孝綽見重當時。其自序云：「餘少好抄書，老而彌篤，雖偶見瞥觀，皆即疏記。後重省覽，歡興彌深。習與性成，不覺筆倦。自年十三四，建武二年乙亥，至梁大同六年，四十六載矣。幼年讀五經，皆七八十遍。愛左氏春秋，吟諷常為口實。廣略去取，凡三過五抄，余經及周官、儀禮、國語、爾雅、山海經、本草並再抄，子史諸集皆一遍。未嘗倩人假手，並躬自抄錄，大小百餘卷。不足傳之好事，蓋以備遺忘而已。」又與諸兒書論家門集云：「史傳稱安平崔氏及汝南應氏並累葉有文才，所以范蔚宗雲崔氏雕龍。然不過父子兩三世耳，非有七葉之中，名德重光，爵位相繼，人人有集，如吾門者也。沈少傅約常語人云∶'吾少好百家之言，身為四代之史。自開闢以來，未有爵位蟬聯、文才相繼如王氏之盛也。'汝等仰觀堂構，思各努力。」筠自撰其文章，以一官為一集，自洗馬、中書、中庶、吏部、左佐、臨海、太府各十卷，尚書三十卷，凡一百卷，行於世。

子祥，仕陳位黃門侍郎。揖弟彬。

彬字思文，好文章，習篆隸，與志齊名。時人為之語曰：「三真六草，為天下寶。」齊武帝起舊宮，彬獻賦，文辭典麗。尚齊高帝女臨海長公主，拜駙馬都尉。仕齊，曆太子中庶子，徙永嘉太守。卜室于積穀山，有終焉之志。梁天監中，曆吏部尚書、秘書監。卒，諡惠。彬立身清白，推賢接士，有士君子風。彬弟寂。

寂字子玄，性迅動，好文章。讀范滂傳，未嘗不歎悒。王融敗後，賓客多歸之。齊建武初，欲獻中興頌，兄志謂曰：「汝膏粱年少，何患不達？不鎮之以靜，將恐貽譏。」寂乃止。位秘書郎。卒年二十一。

論曰：王曇首之才器，王僧綽之忠直，其世祿不替也，豈徒然哉。仲寶雅道自居，早懷伊、呂之志，竟而逢時遇主，自致宰輔之隆，所謂衣冠禮樂盡在是矣。齊有人焉，于斯為盛。其餘文雅儒素，各稟家風，箕裘不墜，亦云美矣。


Chinese text: This work was published before January 1, 1923, and is in the
public domain worldwide because the author died at least 100 years ago.
