張裕
茂度仕為宋武帝太尉主簿、揚州中從事，累遷別駕。武帝西伐劉毅，北伐關洛，皆居守留任州事。出為都督、廣州刺史、平越中郎將，綏靜百越，嶺外安之。

元嘉元年，為侍中、都督、益州刺史。帝討荊州刺史謝晦，詔益州遣軍襲江陵。晦平，西軍始至白帝。茂度與晦素善，議者疑其出軍遲留。弟邵時為湘州刺史，起兵應大駕。上以邵誠節，故不加罪。累遷太常，以腳疾出為義興太守。上從容謂曰：「勿以西蜀介懷。」對曰：「臣不遭陛下之明，墓木拱矣。」

後為都官尚書，以疾就拜光祿大夫，加金章紫綬。茂度內足於財，自絕人事，經始本縣之華山為居止。優遊野澤，如此者七年。十八年，除會稽太守。素有吏能，職事甚理。卒於官，諡曰恭子。

子 演
子演，位太子中舍人。演四弟鏡、永、辯、岱俱知名，時謂之「張氏五龍」。

子 鏡
鏡少與光祿大夫顏延之鄰居，顏談義飲酒，喧呼不絕，而鏡靜默無言聲。後鏡與客談，延之從籬邊聞之，取胡床坐聽，辭義清玄。延之心服，謂客曰：「彼有人焉。」由是不復酣叫。仕至新安太守。演、鏡兄弟中名最高，餘並不及。

初，裕曾祖澄當葬父，郭璞為占墓地，曰：「葬某處，年過百歲，位至三司，而子孫不蕃。某處年幾減半，位裁卿校，而累世貴顯。」澄乃葬其劣處。位光祿，年六十四而亡，其子孫遂昌云。

子 永
永字景雲，初為郡主簿，累遷尚書中兵郎。先是尚書中條制繁雜，元嘉十八年，欲加修撰，徙永為刪定郎，掌其任。二十二年，除建康令，所居皆有稱績。又除廣陵王誕北中郎錄事參軍。永涉獵書史，能為文章，善隸書，騎射雜藝，觸類兼善。又有巧思，益為文帝所知。紙墨皆自營造，上每得永表啟，輒執玩咨嗟，自歎供禦者了不及也。二十三年，造華林園、玄武湖，並使永監統。凡所制置，皆受則於永。永既有才能，每盡心力，文帝謂堪為將。二十九年，以永為揚威將軍、冀州刺史，加都督。督王玄謨、申坦等諸將經略河南，進攻碻磝，累旬不拔，為魏軍所殺甚眾。永即夜撤圍退軍，不報告諸將，眾軍驚擾，為魏所乘，死敗塗地。永及申坦並為統府撫軍將軍蕭思話所收，系於曆城獄。文帝以屢征無功，諸將不可任，詔責永等與思話。又與江夏王義恭書曰：「早知諸將輩如此，恨不以白刃驅之，今者悔何所及。」

三十年，元凶弑立，起永為青州刺史。及司空南譙王義宣起義，又改永為冀州刺史，加都督。永遣司馬崔勳之、中兵參軍劉宣則二軍馳赴國難。時蕭思話在彭城，義宣慮二人不相諧緝，與思話書，勸與永坦懷。又使永從兄長史張暢與永書勖之，使遠慕廉、藺在公之德，近效平、勃亡私之美。事平，召為江夏王義恭大司馬從事中郎，領中兵。

孝武孝建元年，臧質反，遣永輔武昌王渾鎮京口。大明三年，累遷廷尉。上謂曰：「卿既與釋之同姓，欲使天下復無冤人。」永曉音律，太極殿前鐘聲嘶，孝武嘗以問永。永答鍾有銅滓，乃扣鍾求其處，鑿而去之，聲遂清越。

明帝即位，為青冀二州刺史，監四州諸軍事，統諸將討徐州刺史薛安都，累戰克捷。破薛索兒。又遷鎮軍將軍，尋為南兗州刺史，加都督。

時薛安都據彭城請降，而誠心不款。明帝遣永與沈攸之重兵迎之，加都督前鋒諸軍事，進軍彭城。安都招引魏兵既至，永狼狽引軍還，為魏軍追大敗，復遇寒雪，士卒離散。永腳指斷落，僅以身免，失其第四子。

三年，徙會稽太守，加都督，將軍如故。以北行失律，固求自貶，降號左將軍。永痛悼所失之子，有兼常哀，服制雖除，猶立靈座，飲食衣服，待之如生。每出行，常別具名車好馬，號曰侍從。有軍事，輒語左右報郎君知也。以破薛索兒功，封孝昌縣侯。在會稽，賓客有謝方童、阮須、何達之等竊其權，贓貨盈積。方童等坐贓下獄死，永又降號冠軍將軍。

廢帝即位，為右光祿大夫、侍中，領安成王師。出為吳郡太守。元徽二年，為征北將軍、南兗州刺史，加都督。永少便驅馳，志在宣力，其為將帥，能與士卒同甘苦。朝廷所給賜脯餼，必棋坐齊割，手自頒賜。年雖已老，志氣未衰，優遊閑任，意甚不樂。及有此授，喜悅非常，即日命駕還都。未之鎮，遇桂陽王休範作亂，永率所領屯白下。休范至新亭，前鋒攻南掖門，永遣人覘賊，既反，唱言台城陷，永眾潰，棄軍還。以舊臣不加罪，止免官削爵。以愧發病卒。

子 岱
岱字景山，州辟從事，累遷東遷令。時殷沖為吳興太守，謂人曰：「張東遷親貧須養，所以棲遲下邑。然名器方顯，終當大至。」

後為司徒左西曹掾。母年八十，籍注未滿，岱便去官，從實還養。有司以岱違制，將欲糾舉。宋孝武曰：「觀過可以知仁，不須案也。」

累遷山陰令，職事閑理。巴陵王休若為北徐州，未親政事，以岱為冠軍諮議參軍，領彭城太守，行府、州、國事。後臨海王為征虜將軍廣州，豫章王為車騎揚州，晉安王為征虜南兗州，岱曆為三府諮議三王行事，與典簽主帥共事，事舉而情得。或謂岱曰：「主王既幼，執事多門，而每能緝和公私，云何致此？」岱曰：「古人言，一心可以事百君。我為政端平，待物以禮，悔吝之事，無由而及；明闇短長，更是才用多少耳。」

入為黃門郎。新安王子鸞以盛寵為南徐州，割吳郡屬焉。高選佐史，孝武召岱謂曰：「卿美效夙著，兼資宦已多，今欲用卿為子鸞別駕，總刺史之任，無謂小屈，終當大申也。」帝崩，累遷吏部郎。泰始末，為吳興太守。元徽中，為益州刺史，加都督。數年，益土安其政。

累遷吏部尚書。王儉為吏部郎，時專斷曹事，岱每相違執。及儉為宰相，以此頗不相善。

兄子瑰、弟恕誅吳郡太守劉遐，齊高帝欲以恕為晉陵郡。岱曰：「恕未閑從政，美錦不宜濫裁。」高帝曰：「恕為人我所悉，其又與瑰同勳，自應有賞。」岱曰：「若以家貧賜祿，此所不論；語功推事，臣門之恥。」加散騎常侍。

建元元年，中詔序朝臣，欲以右僕射擬岱。褚彥回謂得此過優，若別有忠誠，特宜升引者，別是一理。」詔更量。

出為吳郡太守。高帝知岱歷任清直，至郡未幾，手敕曰：「大郡任重，乃未欲回換，但總戎務殷，宜須望實。今用卿為護軍。加給事中。」岱拜竟，詔以家為府。武

帝即位，復為吳興太守。岱晚節在吳興，更以寬恕著名。遷南兗州刺史，未拜卒。

岱初作遺命，分張家財，封置箱中，家業張減，隨復改易，如此十數年。諡曰貞子。

演子 緒
緒字思曼，岱兄子也。父演，宋太子中舍人。緒少知名，清簡寡欲，從伯敷及叔父鏡、從叔暢並貴異之。鏡比之樂廣，敷云：「是我輩人」。暢言于孝武帝，用為尚書倉部郎。都令史諮詳郡縣米事，緒蕭然直視，不以經懷。宋明帝每見緒，輒歎其清淡。

轉太子中庶子、本州大中正，遷司徒左長史。吏部尚書袁粲言於帝曰：「臣觀張緒有正始遺風，宜為宮職。」復轉中庶子。後為侍中，遷吏部郎，參掌大選。元徽初，東宮官罷，選曹擬舍人王儉為格外記室。緒以儉人地兼美，宜轉秘書丞。從之。緒又遷侍中，嘗私謂客曰：「一生不解作諾。」有以告袁粲、褚彥回者，由是出為吳郡太守，緒初不知也。

升明二年，自祠部尚書為齊高帝太傅長史。建元元年，為中書令。緒善談玄，深見敬異。僕射王儉嘗云：「緒過江所未有，北士可求之耳。不知陳仲弓、黃叔度能過之不？」

駕幸莊嚴寺聽僧達道人講維摩，坐遠不聞緒言，上難移緒，乃遷僧達以近之。時帝欲用緒為右僕射，以問王儉。儉曰：「緒少有清望，誠美選也。南士由來少居此職。」褚彥回曰：「儉少年或未憶耳，江左用陸玩、顧和，皆南人也。」儉曰：「晉氏衰政，不可為則。」先是緒諸子皆輕俠，中子充少時又不護細行，儉又以為言，乃止。

及立國學，以緒為太常卿，領國子祭酒，以王延之代緒為中書令。何點歎曰：「晉以子敬、季琰為此職，今以王延之、張緒為之，可謂清官。後接之者，實為未易。」緒長於周易，言精理奧，見宗一時。常云：「何平叔不解易中七事」。

武帝即位，轉吏部尚書，祭酒如故。永明二年，領南郡王師，加給事中。三年，轉太子詹事，師、給事如故。緒每朝見，武帝目送之，謂王儉曰：「緒以位尊我，我以德貴緒。」遷散騎常侍、金紫光祿大夫，師如故，給親信二十人。

復領中正。長沙王晃屬選用吳郡聞人邕為州議曹，緒以資籍不當，執不許。晃遺書於緒固請之，緒正色謂晃信曰：「此是身家州鄉，殿下何得見逼。」乃止。

緒吐納風流，聽者皆忘饑疲，見者肅然如在宗廟。雖終日與居，莫能測焉。劉悛之為益州，獻蜀柳數株，枝條甚長，狀若絲縷。時舊宮芳林苑始成，武帝以植於太昌靈和殿前，常賞玩咨嗟，曰：「此楊柳風流可愛，似張緒當年時。」其見賞愛如此。王儉為尚書令、丹陽尹，時諸令史來問訊，有一令史善俯仰，進止可觀。儉賞異之，問曰：「經與誰共事？」答云：「十餘歲在張令門下。」儉目送之。時尹丞殷存至在坐，曰：「是康成門人也。」

七年，竟陵王子良領國子祭酒，武帝敕王晏曰：「吾欲令司徒辭祭酒以授張緒，物議以為如何？」子良竟不拜，以緒領國子祭酒。

緒口不言利，有財輒散之。清談端坐，或竟日無食。門生見緒饑，為之辦餐，然未嘗求也。

死之日，無宅以殯，遺命「凶事不設柳翣，止以蘆葭。車需車引柩，靈上置杯水香火，不設祭」。從弟融敬緒，事之如親兄。齎酒於緒靈前酌飲慟哭曰：「阿兄風流頓盡。」追贈散騎常侍、特進、光祿大夫，諡簡子。

子完，宋後廢帝時為正員郎，險行見寵，坐廢錮。完弟允，永明中安西功曹，淫通殺人伏法。允兄充知名。

演子 充
充字延符，少好逸遊。緒嘗告歸至吳，始入西郭，逢充獵，右臂鷹，左牽狗。遇緒船至，便放絏脫鞋拜于水次。緒曰：「一身兩役，無乃勞乎。」充跪曰：「充聞三十而立，今充二十九矣，請至來歲。」緒曰：「過而能改，顏氏子有焉。」及明年便修改，多所該通，尤明老、易，能清言。與從叔稷俱有令譽。

曆尚書殿中郎、武陵王友。時尚書令王儉當朝用事，齊武帝皆取決焉。儉方聚親賓，充縠巾葛帔，至便求酒，言論放逸，一坐盡傾。及聞武帝欲以緒為尚書僕射，儉執不可。充以為慍，與儉書曰：

頃日路長，霖霞韜晦，敘暑未平，想無虧攝。充幸以漁釣之閑，鎌采之暇，時復引軸以自娛，逍遙乎前史。從橫萬古，動默之路多端，紛綸百年，升降之塗不一。故金剛水柔，性之別也；圓行方止，器之異也。善禦性者，不違金水之質；善為器者，不易方圓之用。充生平少偶，不以利欲幹懷，三十六年，差得以棲貧自澹。介然之志，峭聳霜崖，確乎之情，峰橫海岸。至如彯纓天閣，既謝廊廟之華，綴組雲台，終愧衣冠之秀。實由氣岸疏凝，情塗狷隔。獨師懷抱，不見許於俗人，孤秀神崖，每邅回於在世。長群魚鳥，畢景松阿。雖復玉沒於訪珪之辰，桂掩於搜芳之日，氾濫于漁父之游，偃息于卜居之會，如此而已，充何識哉。

若夫驚岩罩日，吐海逢天，竦石崩尋，分危落仞。桂蘭綺靡，叢雜於山幽，松柏陰森，相繚於澗側。元卿於是乎不歸，伯休亦以茲長往。至於飛竿釣渚，濯足滄洲，獨浪煙霞，高臥風月，悠悠琴酒，岫遠誰來，灼灼文言，空擬方寸。不覺郁然千里，路隔江川，每至西風，何嘗不歎。丈人歲路未強，學優而仕，道佐蒼生，功橫海望，可謂德盛當時，孤松獨秀者也。而茂陵之彥，望冠蓋而長懷，渭川之甿，佇簪裾而竦歎，得無惜乎。充昆西百姓，岱表一人，蠶而衣，耕而食。不能事王侯，覓知己，造時人，騁遊說。容與于屠博之間，其歡甚矣。然舉世皆謂充為狂，充亦何能與諸君道之哉。是以披聞見，掃心胸，述平生，論語默。所可通夢交魂、推襟送抱者，唯丈人而已。闕廷敻阻，書罷莫因，儻遇樵夫，妄塵執事。儉以為脫略，弗之重，仍以書示緒，緒杖之一百。又為御史中丞到撝所奏，免官禁錮。沈約見其書，歎曰：「充始為之敗，終為之成。」久之，為司徒諮議參軍，與琅邪王思遠、同郡陸慧曉等並為司徒竟陵王賓客。累遷義興太守，為政清靜，吏人便之。後為侍中。梁武帝兵至建鄴，東昏逢殺，百官集西鍾下，召充，充不至。武帝霸府建，以充為大司馬諮議參軍。天監初，曆太常卿、吏部尚書，居選以平允稱。再遷散騎常侍、國子祭酒。登堂講說，皇太子以下皆至。時王侯多在學，執經以拜，充朝服而立，不敢當。再遷尚書僕射。頃之，出為吳郡太守。下車恤貧老，故舊莫不忻悅。卒于吳郡，諡曰穆子。子最嗣。

永子 瑰
瑰字祖逸，宋征北將軍、南兗州刺史永之子也。仕宋，累遷桂陽內史。不欲前兄瑋處祿，自免不拜。後為司徒右長史，通直散騎常侍，驍騎將軍。

初，瑰父永拒桂陽王休范于白下，敗績，阮佃夫等欲加罪，齊高帝固申明之，瑰由此感恩自結。後遭父母喪，還吳持服。升明元年，劉彥節有異圖，弟遐為吳郡，潛相影響。高帝密遣殿中將軍卞白龍令瑰取遐。諸張世有豪氣，瑰宅中常有父時舊部曲數百。遐召瑰委以軍事，瑰偽受命，與叔恕領兵十八人入郡斬之，郡內莫敢動。事捷，高帝以告左軍張沖。沖曰：「瑰以百口一擲，出手得盧矣。」即授吳郡太守，錫以嘉名，封義城縣侯。從弟融聞之，與瑰書曰：「吳郡何晚，何須王反，聞之嗟驚，乃是阿兄。」郡人顧暠、陸閑並少年未知名，瑰並引為綱紀，後並立名，世以為知人。

齊建元元年，改封平都侯，遷侍中，與侍中沈文季俱在門下。高帝常謂曰：「卿雖我臣，我親卿不異賾、嶷等。」文季每還直，器物若遷；瑰止朝服而已。時集書每兼門下，東省實多清貧，有不識瑰者，常呼為散騎。

出為吳興太守。瑰以既有國秩，不取郡奉。高帝敕上庫別藏其奉，以表其清。

武帝即位，為甯蠻校尉、雍州刺史，加都督。徵拜左戶尚書，加右軍將軍。還後，安陸王紆臨雍州，行部登蔓山，有野老來乞。紆問：「何不事產而行乞邪？」答曰：「張使君臨州理物，百姓家得相保。後人政嚴，故至行乞。」紆由是深加嗟賞。

後拜太常，自謂閒職，輒歸家。武帝曰：「卿輩未富貴，謂人不與；既富貴，那復欲委去。」瑰曰：「陛下禦臣等若養馬，無事就閑廄，有事復牽來。」帝猶怒，遂以為散騎常侍、光祿大夫。

郁林之廢，朝臣到宮門參承明帝。瑰托腳疾不至。海陵立，明帝疑外藩起兵，以瑰鎮石頭，督眾軍事。瑰見朝廷多難，遂恒臥疾。

建武末，屢啟求還吳，見許。居室豪富，伎妾盈房。或者譏其衰暮畜伎。瑰曰：「我少好音律，老而方解。平生嗜欲，無復一存，唯未能遣此耳。」

明帝疾甚，防疑大司馬王敬則，授瑰平東將軍、吳郡太守，以為之備。及敬則反，瑰遣兵迎拒於松江。聞敬則軍鼓聲，一時散走。瑰棄郡逃人間，事平乃還郡，為有司奏，免官削爵。永元初，為光祿大夫。三年，梁武帝起兵，東昏假瑰節，戍石頭，尋棄城還宮。梁天監元年，拜給事中、右光祿大夫，以腳疾拜於家。四年卒。

瑰有子十二人，常云：「中應有好者」。子率知名。

瑰子 率
率字士簡，性寬雅。十二能屬文，常日限為詩一篇，或數日不作，則追補之，稍進作賦頌，至年十六，向作二千餘首。有虞訥者見而詆之，率乃一旦焚毀，更為詩示焉，托雲沈約。訥便句句嗟稱，無字不善。率曰：「此吾作也。」訥慚而退。時陸少玄家有父澄書萬餘卷，率與少玄善，遂通書籍，盡讀其書。

建武三年，舉秀才，除太子舍人，與同郡陸倕、陸厥幼相友狎。嘗同載詣左衛將軍沈約，遇任昉在焉。約謂昉曰：「此二子後進才秀，皆南金也，卿可識之。」由此與昉友。

梁天監中，為司徒謝朏掾，直文德待詔省，敕使抄乙部書，又使撰古婦人事。使工書人琅邪王琛、吳郡範懷約等寫給後宮。率取假東歸，論者謂為傲世，率懼，乃為待詔賦奏之，甚見稱賞。手敕答曰：「相如工而不敏，枚皋速而不工，卿可謂兼二子于金馬矣。」又侍宴賦詩，武帝別賜率詩曰：「東南有才子，故能服官政，余雖慚古昔，得人今為盛。」率奏詩往反六首。後引見於玉衡殿，謂曰：「卿東南物望，朕宿昔所聞。卿言宰相是何人，不從天下，不由地出。卿名家奇才，若復以禮律為意，便是其人。秘書丞天下清官，東南望胄未有為之者，今以相處，為卿定名譽。」尋以為秘書丞，掌集書詔策。

四年，禊飲華光殿，其日河南國獻赤龍駒，能拜伏，善舞。詔率與到溉、周興嗣為賦，武帝以率及興嗣為工。

其年，父憂去職。有父時妓數十人，其善謳者有色貌，邑子儀曹郎顧珖之求娉，謳者不願，遂出家為尼。嘗因齋會率宅，珖之乃飛書言與率奸。南司以事奏聞，武帝惜其才，寢其奏，然猶致時論。服闋，久之不仕。

七年，除中權建安王中記室參軍，俄直壽光省，修丙丁部書抄。累遷晉安王宣惠諮議參軍。率在府十年，恩禮甚篤。後為揚州別駕。率雖曆居職務，未嘗留心簿領。及為別駕奏事，武帝覽牒問之，並無對，但答云：「事在牒中。」帝不悅。後曆黃門侍郎。出為新安太守，丁所生母憂卒。

率嗜酒不事，于家務尤忘懷。在新安遣家僮載米三千石還宅，及至遂耗太半。率問其故，答曰：「雀鼠耗。」率笑而言曰：「壯哉雀鼠。」竟不研問。自少屬文，七略及藝文志所載詩賦，今亡其文者，並補作之。所著文衡十五卷，文集四十卷行於世。子長公。率弟盾。

率弟 盾
盾字士宣，以謹重稱。為無錫令，遇劫，問劫何須，劫以刀斫其頰，盾曰：「咄，咄，不易。」餘無所言。於是生資皆盡，不以介懷。為湘東王記室，出監富陽令。廓然獨處，無所用心。身死之日，家無遺財，唯有文集並書千餘卷，酒米數甕而已。

瑰弟 稷
稷字公喬，瑰弟也。幼有孝性，所生母劉無寵，遘疾。時稷年十一，侍養衣不解帶，每劇則累夜不寢。及終，毀瘠過人，杖而後起。見年輩幼童，輒哽咽泣淚，州裏謂之淳孝。

長兄瑋善彈箏，稷以劉氏先執此伎，聞瑋為清調，便悲感頓絕，遂終身不聽之。

性疏率，朗悟有才略，起家著作佐郎，不拜。父永及嫡母丘相繼殂，六年廬於墓側。齊永明中，為豫章王嶷主簿，與彭城劉繪俱見禮接，未嘗被呼名，每呼為劉四、張五。以貧求為剡令，略不視事，多為小山遊。會山賊唐宇之作亂，稷率厲部人保全縣境。

所生母劉先假葬琅邪黃山，建武中改申葬禮，賻助委積。于時雖不拒絕，事畢隨以還之。自幼及長，數十年中，常設劉氏神座。出告反面，如事生焉。

曆給事中黃門侍郎，新興、永甯二郡太守。郡犯私諱，改永寧為長寧。永元末，為侍中，宿衛宮城。梁武師至，兼衛尉江淹出奔，稷兼衛尉卿，副王瑩都督城內諸軍事。時東昏淫虐，北徐州刺史王珍國就稷謀，乃使直合張齊行弑於含德殿。稷乃召右僕射王亮等列坐殿前西鍾下，議遣國子博士范雲、中書舍人裴長穆等使石頭城詣武帝，以稷為侍中、左衛將軍，遷大司馬左司馬。

梁朝建，為散騎常侍，中書令。及上即位，封江安縣子，位領軍將軍。武帝嘗于樂壽殿內宴，稷醉後言多怨辭形於色。帝時亦酣，謂曰：「卿兄殺郡守，弟殺其君，袖提帝首，衣染天血，如卿兄弟，有何名稱。」稷曰：「臣乃無名稱，至於陛下不得言無勳。東昏暴虐，義師亦來伐之，豈在臣而已。」帝埒其須曰：「張公可畏人。」中丞陸杲彈稷云：「領軍張稷，門無忠貞，官必險達，殺君害主，業以為常。」武帝留中竟不問。

累遷尚書左僕射。帝將幸稷宅，以盛暑留幸僕射省。舊臨幸供具，皆酬太官饌直。帝以稷清貧，手詔不受。宋時孝武帝經造張永，至稷三世，並降萬乘，論者榮之。

稷雖居朝右，每慚口實，乃名其子伊字懷尹，霍字希光，畯字農人。同字不見，見字不同，以旌其志。既懼且恨，乃求出，許之。出為青冀二州刺史，不得志，常閉合讀佛經。禁防寬弛，僚吏頗致侵擾。州人徐道角等夜襲州城，乃害之。有司奏削爵土。

稷性明烈，善與人交，曆官無畜聚，奉祿皆頒之親故，家無餘財。為吳興太守，下車存問遺老，引其子孫置之右職，政稱寬恕。

初去郡就僕射征，道由吳，鄉人候稷者滿水陸。稷單裝徑還都下，人莫之識，其率素如此。

稷長女楚媛適會稽孔氏，無子歸宗，至逢稷見害，女以身蔽刃，先父卒。

稷與族兄充、融、卷俱知名，時目云充、融、卷、稷為四張。卷字令遠，少以和理著稱，能清言，位都官尚書，天監初卒。

稷子 嵊
嵊字四山。稷初為剡令，至嵊亭生之，因名嵊，字四山。少敦孝行，年三十餘，猶斑衣受稷杖，動至數百，收淚歡然。方雅有志操，能清言，感家禍，終身蔬食布衣，手不執刀刃，不聽音樂。弟淮言氣不倫，嵊垂泣訓誘。

起家秘書郎，累遷鎮南湘東王長史、尋陽太守。王暇日玄言，因為之筮，得節卦，謂嵊曰：「卿後當東入為郡，恐不得終其天年。」嵊曰：「貴得其所耳。」時伏挺在坐，曰：「君王可畏人也。」

還為太府卿，吳興太守。侯景圍建鄴，遣弟伊率郡兵赴援。城陷，御史中丞沈浚違難東歸，嵊往見之，謂曰：「賊臣憑陵，人臣效命之日，今欲收集兵刃，保據貴鄉，雖復萬死，誠亦無恨。」浚固勸嵊舉義。時邵陵王綸東奔至錢唐，聞之，遣前舍人陸丘公板授嵊征東將軍。嵊曰：「天子蒙塵，今日何情復受榮號。」留板而已。

賊行台劉神茂攻破義興，遣使說嵊，嵊斬其使，仍遣軍破神茂。侯景乃遣其中軍侯子鑒助神茂擊嵊。嵊軍敗，乃釋戎服坐於聽事。賊臨以刃終不屈，執以送景。景將舍之，嵊曰：「速死為幸。」乃殺之。子弟遇害者十餘人。景欲存其一子嵊曰：「吾一門已在鬼錄，不就爾處求恩。」於是皆死。賊平，元帝追贈侍中、中衛將軍、開府儀同三司，諡忠貞子。嵊弟睾知名。

永從孫 種
種字士苗，永從孫也。祖辯，宋大司農，廣州刺史。父略，太子中庶子，臨海太守。

種少恬靜，居處雅正，傍無造請。時人語曰：「宋稱敷、演，梁則卷、充，清虛學尚，種有其風。」仕梁為中軍宣城王府主簿，時已四十餘。家貧，求為始豐令。及武陵王紀為益州刺史，重選府僚，以種為左西曹掾。種辭以母老，為有司奏，坐黜免。

侯景之亂，奉母東奔鄉里。母卒，種時年五十，而毀瘠過甚。又迫以凶荒未葬，服雖畢，居家飲食，恒若在喪。景平，初司徒王僧辯以狀奏，起為中從事，並為具葬禮，葬訖，種方即吉。僧辯又以種年老無子，賜以妾及居處之具。陳武帝受禪，為太常卿。歷位左戶尚書，侍中，中書令，金紫光祿大夫。

種沈深虛靜，識量宏博，時以為宰相之器。僕射徐陵嘗抗表讓位於種，以為宜居左執，其為所推如此。卒，贈特進，諡元子。種仁恕寡欲，雖曆顯位，家產屢空，終日晏然，不以為病。太建初，女為始興王妃，以居處僻陋，特賜宅一區。又累賜無錫、嘉興縣秩。嘗於無錫見重囚在獄，天寒，呼囚暴日，遂失之，帝大笑而不深責。有集十四卷。

種弟棱亦清靜有識度，位司徒左長史，贈光祿大夫。

論曰：張裕有宋之初，早參霸政，出內所曆，莫非清顯，諸子並荷崇構，克舉家聲，其美譽所歸，豈徒然也。思曼立身簡素，殆人望乎。夫濯纓從事，理存無二，取信一主，義絕百心。以永元之末，人憂塗炭，公喬重圍之內，首創大謀，而旋見猜嫌，又況異於斯也。然則士之行己，可無深議。四山赴蹈之方，可謂矯其違矣。


Chinese text: This work was published before January 1, 1923, and is in the
public domain worldwide because the author died at least 100 years ago.
