列傳第四十六

張弘策庾域鄭紹叔呂僧珍樂藹

弘策幼以孝聞，母嘗有疾，五日不食，弘策亦不食。母強為進粥，弘策乃食母所餘。遭母憂，三年不食鹽菜，幾至滅性。兄弟友愛，不忍暫離。雖各有室，常同臥起，世比之姜肱兄弟。

弘策與梁武帝年相輩，幼見親狎，恒隨帝遊處。每入室，常覺有雲氣，體輒肅然，弘策由此特加敬異。建武末，與兄弘胄從武帝宿，酒酣，移席星下，語及時事。帝曰：「天下方亂，舅知之乎？冬下魏軍方動，則亡漢北。王敬則猜嫌已久，當乘間而作。」弘策曰：「敬則張兩赤眼，容能立事？」帝曰：「敬則庸才，為天下唱先爾。主上運祚盡于來年，國權當歸江、劉。而江甚隘，劉又闇弱，都下當大亂，死人如亂麻。齊之歷數自茲亡矣。梁、楚、漢當有英雄興。」弘策曰：「瞻烏爰止，於誰之屋？」帝笑曰：「光武所雲，'安知非僕'。」弘策起曰：「今夜之言，是天意也，請定君臣之分。」帝曰：「舅欲斅鄧晨乎？」

是冬，魏軍攻新野，齊明帝密詔武帝代曹武監雍州事。弘策聞之心喜，謂帝曰：「夜中言當驗。」帝笑曰：「且勿多言。」弘策從帝西行，仍參帷幄，身親勞役，不憚辛苦。齊明帝崩，遺詔以帝為雍州刺史，乃表弘策為錄事參軍，帶襄陽令。帝觀海內方亂，有匡濟之心，密為儲備。謀猷所及，唯弘策而已。

時帝長兄懿罷益州還，為西中郎長史、行郢州事。帝使弘策到郢，陳計於懿曰：「昔晉惠庸主，諸王爭權，遂內難九興，外寇三作。方今喪亂有甚於此，六貴爭權，人握王憲，制主畫敕，各欲專成。且嗣主在宮本無令譽，媟近左右，蜂目忍人。一居萬機，恣其所欲，豈肯虛坐主諾，委政朝臣。積相嫌貳，必大誅戮。始安欲為趙倫，形跡已露，蹇人上天，信無此理。且性甚猜狹，徒取禍機，所可當軸，江、劉而已。祏怯而無斷，暄弱而不才，折鼎覆餗，跂踵可待。蕭坦胸懷猜忌，動言相傷。徐孝嗣才非柱石，聽人穿鼻。若隙開釁起，必中外土崩。今得外藩，幸圖身計。及今猜防未生，宜召諸弟，以時聚集。郢州控帶荊、湘，西注漢、沔。雍州士馬，呼吸數萬。時安則竭誠本朝，時亂則為國翦暴，如不早圖，悔無及也。」懿聞之變色，心未之許。

及懿遇禍，帝將起兵，夜召弘策、呂僧珍入定議，旦乃發兵。以弘策為輔國將軍、軍主，領萬人督後部事。及郢城平，蕭穎達、楊公則諸將皆欲頓軍夏口，帝以為宜乘勝長驅，直指建鄴，弘策與帝意合。又訪甯朔將軍庾域，域又同。即日上道，凡磯浦、村落，軍行宿次，立頓處所，弘策預為圖，皆在目中。城平，帝遣弘策與呂僧珍先往清宮，封檢府庫。于時城內珍寶委積，弘策申勒部曲，秋毫無犯。遷衛尉卿，加給事中。天監初，加散騎常侍，封洮陽縣侯。弘策盡忠奉上，知無不為，交友故舊，隨才薦拔，縉紳皆趨焉。

時東昏餘党孫文明等初逢赦令，多未自安。文明又嘗夢乘馬至雲龍門，心惑其夢，遂作亂。帥數百人，因運荻炬束仗，得入南、北掖門，至夜燒神獸門、總章觀，入衛尉府，弘策踰垣匿于龍廄，遇賊見害。賊又進燒尚書省及閣道雲龍門，前軍司馬呂僧珍直殿省，帥羽林兵邀擊不能卻。上戎服御前殿，謂僧珍曰：「賊夜來是眾少，曉則走矣。」命打五鼓。賊謂已曉，乃散，官軍捕文明斬於東市，張氏親屬臠食之。帝哭之慟，曰：「痛哉衛尉！天下事當復與誰論？」詔贈車騎將軍，諡曰閔侯。弘策為人寬厚通率，篤舊故。及居隆重，不以貴地自高，故人賓客接之如布衣，祿賜皆散之親友。及遇害，莫不痛惜焉。子緬嗣。

緬字元長，年數歲，外祖中山劉仲德異之曰：「此兒非常器，非止為張氏寶，方為海內令名也。」齊永元末兵起，弘策從武帝向都，留緬襄陽，年始十歲，每聞軍有勝負，憂喜形於顏色。及弘策遇害，緬喪過於禮，武帝每遣喻之。服闋，襲封洮陽縣侯。起家秘書郎，出為淮南太守。時年十八，武帝疑其年少，未閑吏事，遣主書封取郡曹文案，見其斷決允愜，甚稱賞之。再遷雲麾外兵參軍。

緬少勤學，自課讀書，手不輟卷。有質疑者，隨問便對，略無遺失。殿中郎缺，帝謂徐勉曰：「此曹舊用文學，且雁行之首，宜詳擇其人。」勉舉緬充選。頃之，為武陵太守，還拜太子洗馬、中舍人。緬母劉氏以父沒家貧，葬禮有闕，遂終身不居正室，不隨子入官府。緬在郡所得俸祿不敢用，至乃妻子不易衣裳，及還都，並供之母振遺親屬。雖累載所蓄，一朝隨盡，緬私室常閼然如貧素者。

累遷豫章內史。緬為政任恩惠，不設鉤距，吏人化其德，亦不敢欺。故老咸云：「數十年未有也」。

後為御史中丞，坐收捕人與外國使鬥，左降黃門，兼領先職，俄復舊任。緬居憲司，推繩無所顧望，號為勁直。武帝乃遣圖其形於台省，以勵當官。遷侍中，未拜卒，詔便舉哀。昭明太子亦往臨哭。

緬抄後漢、晉書眾家異同為後漢紀四十卷，晉抄三十卷，又抄江左集未及成，文集五卷。緬弟纘。

纘字伯緒，出繼從伯弘籍。武帝舅也，梁初贈廷尉卿。纘年十一，尚武帝第四女富陽公主，拜駙馬都尉，封利亭侯。召補國子生。起家秘書郎，時年十七，身長七尺四寸，眉目疏朗，神采爽發。武帝異之，嘗曰：「張壯武雲'後八世有逮吾者'，其此子乎。」纘好學，兄緬有書萬餘卷，晝夜披讀，殆不輟手。秘書郎四員，宋、齊以來，為甲族起家之選，待次入補，其居職例不數十日便遷任。纘固求不徙，欲遍觀閣內書籍。嘗執四部書目曰：「若讀此畢，可言優仕矣。」如此三載，方遷太子舍人，轉洗馬，中舍人，並掌管記。

纘與琅邪王錫齊名。普通初，魏使彭城人劉善明通和，求識纘與錫。纘時年二十三，善明見而嗟服。累遷尚書吏部郎，俄而長兼侍中，時人以為早達。河東裴子野曰：「張吏部有喉唇之任，已恨其晚矣。」子野性曠達，自雲年出三十不復詣人。初未與纘遇，便虛相推重，因為忘年之交。大通中，為吳興太守，居郡省煩苛，務清靜，人吏便之。

大同二年，徵為吏部尚書。後門寒素一介者，皆見引拔，不為貴門屈意，人士翕然稱之。負其才氣，無所與讓。定襄侯祗無學術，頗有文性，與兄衡山侯恭俱為皇太子愛賞。時纘從兄謐、聿並不學問，性又凡愚。恭、祗嘗預東宮盛集，太子戲纘曰：「丈人謐、聿皆何在？」纘從容曰：「纘有謐、聿，亦殿下之衡、定。」太子色慚。或云纘從兄聿及弼愚短，湘東王在坐，問纘曰：「丈人二從聿、弼藝業何如？」纘曰：「下官從弟雖並無多，猶賢殿下之有衡、定。」舉坐愕然，其忤物如此。

五年，武帝詔曰：「纘外氏英華，朝中領袖，司空已後，名冠范陽。可尚書僕射。」纘本寒門，以外戚顯重，高自擬倫，而詔有「司空范陽。」之言，深用為狹。以朱異草詔，與異不平。初，纘與參掌何敬容意趣不協，敬容居權軸，賓客輻湊，有過詣纘，纘輒距不前，曰：「吾不能對何敬容殘客。」及是遷，為讓表曰：「自出守股肱，入居衡尺，可以仰首伸眉，論列是非者矣。而寸衿所滯，近蔽耳目，深淺清濁，豈有能預。加以矯心飾貌，酷非所閑，不喜俗人，與之共事。」此言以指敬容也。在職議南郊禦乘素輦，適古今之衷。又議印綬官若備朝服，宜並著綬。時並施行。

改為湘州刺史，述職經塗，作南征賦。初，吳興吳規頗有才學，邵陵王綸引為賓客，深相禮遇。及綸作牧郢蕃，規隨從江夏。遇纘出之湘鎮，路經郢服，綸餞之南浦。纘見規在坐，意不能平，忽舉杯曰：「吳規，此酒慶汝得陪今宴。」規尋起還，其子翁孺見父不悅，問而知之，翁孺因氣結，爾夜便卒。規恨纘慟兒，憤哭兼至，信次之間又致殞。規妻深痛夫、子，翌日又亡。時人謂張纘一杯酒殺吳氏三人，其輕傲皆此類也。

至州務公平，遣十郡慰勞，解放老疾吏役，及關市戍邏、先所防人，一皆省並，州界零陵、衡陽等郡有莫徭蠻者，依山險為居，曆政不賓服，因此向化。益陽縣人作田二頃，皆異畝同穎。在政四年，流人自歸，戶口增十餘萬，州境大寧。晚頗好積聚，多寫圖書數萬卷，有油二百斛，米四千石，佗物稱是。

太清二年，徙授領軍，俄改雍州刺史。初聞邵陵王綸當代己為湘州，其後更用河東王譽。纘素輕少王，州府候迎及資待甚薄。譽深銜之。及至州，譽遂托疾不見纘，仍檢括州府庶事，留纘不遣。會聞侯景寇建鄴，譽當下援。湘東王時鎮江陵，與纘有舊，纘將因之以斃譽兄弟。時湘東王與譽及信州刺史桂陽王慥各率所領入援台，下硤至江津，譽次江口，湘東王屆郢州之武城。屬侯景已請和，武帝詔罷援軍。譽自江口將旋湘鎮，欲待湘東至，謁督府，方還州。纘乃貽湘東書曰：「河東戴檣上水，欲襲江陵；岳陽在雍，共謀不逞。」江陵游軍主朱榮又遣使報云：「桂陽住此欲應譽、察。」湘東信之，乃鑿船沈米，斬纜而歸。至江陵收慥殺之。荊、湘因構嫌隙。

纘尋棄其部曲，攜其二女，單舸赴江陵。湘東遣使責讓譽，索纘部下，仍遣纘向雍州。前刺史岳陽王察推遷未去鎮，但以城西白馬寺處之。會聞賊陷台城，察因不受代。州助防杜岸紿纘曰：「觀岳陽不容使君，使君素得物情，若走入西山義舉，事無不濟。」纘以為然。因與岸兄弟盟，乃要雍州人席引等於西山聚眾。乃服婦人衣，乘青布輿，與親信十餘人奔引等。杜岸馳告察，察令中兵參軍尹正等追討。纘以為赴期，大喜，及至並禽之。纘懼不免，請為沙門，名法緒。察襲江陵，常載纘隨後，逼使為檄，固辭以疾。及軍退敗，行至湕水南，防守纘者慮追兵至，遂害之，棄屍而去。元帝承制，贈開府儀同三司，諡簡憲公。

元帝少時，纘便推誠委結，及帝即位，追思之，嘗為詩序云：「簡憲之為人也，不事王侯，負才任氣。見余則申旦達夕，不能已已。懷夫人之德，何日忘之。」纘著鴻寶一百卷，文集二十卷。

初，纘之往雍州，資產悉留江陵。性既貪婪，南中貲賄填積。及死，湘東王皆使收之，書二萬卷並摙還齋，珍寶財物悉付庫，以粽蜜之屬還其家。

次子希字子顏，早知名，尚簡文第九女海鹽公主。承聖初，位侍中。纘弟綰。

綰字孝卿，少與兄纘齊名。湘東王繹嘗策之百事，綰對闕其六，號為百六公。位員外散騎常侍、中軍宣城王長史。遷御史中丞。武帝遣其弟中書舍人絢宣旨曰：「為國之急，唯在執憲直繩，用人之本，不限升降。晉、宋時，周閔、蔡廓兼以侍中為之，卿勿疑是左遷。」時宣城王府望重，故有此旨焉。大同四年元日，舊制僕射中丞坐位東西相當，時綰兄纘為僕射，及百司就列，兄弟並導騶分趨兩陛，前代未有，時人榮之。出為豫章內史，在郡述制旨禮記正言義，四姓衣冠士子聽者常數百人。

八年，安成人劉敬宮挾祅道，遂聚黨攻郡，進寇豫章，刺史湘東王遣司馬王僧辯討賊，受綰節度。旬月間，賊党悉平。

十年，復為御史中丞。綰再為憲司，彈糾無所回避，豪右憚之。時城西開士林館聚學者，綰與右衛朱異、太府卿賀琛遞述制旨禮記中庸義。太清三年，為吏部尚書，宮城陷，奔江陵，位尚書右僕射。魏克江陵，朝士皆俘入關，綰以疾免，卒於江陵。

次子交，字少游，尚簡文第十一女定陽公主。承聖二年，官至秘書丞，掌東宮管記。

庾域字司大，新野人也。少沈靜，有名鄉曲。梁文帝為郢州，辟為主簿，歎美其才，曰：「荊南杞梓，其在斯乎。」加以恩禮。長沙宣武王為梁州，以為錄事參軍，帶華陽太守。時魏軍攻圍南鄭，州有空倉數十所，域手自封題，指示將士曰：「此中粟皆滿，足支二年。但努力堅守。」眾心以安。軍退，以功拜羽林監。及長沙王為益州，域隨為懷甯太守。罷任還家，妻子猶事井臼，而域所衣大布，餘奉專充供養。母好鶴唳，域在位營求，孜孜不怠，一旦雙鶴來下，論者以為孝感所致。

永元初，南康王板西中郎諮議參軍，母憂去職。梁武帝舉兵，起為甯朔將軍，領行選。武帝東下，師次楊口，和帝遣御史中丞宗夬勞軍。域乃諷夬曰：「黃鉞未加，非所以總率侯伯。」夬反，西台即授武帝黃鉞。蕭穎胄既都督中外諸軍事，論者謂武帝應致箋，域爭不聽，乃止。郢城平，域及張弘策議與武帝意同，即命眾軍便下，域謀多被納用。霸府初開，為諮議參軍。

天監初，封廣牧縣子、後軍司馬。出為甯朔將軍、巴西梓潼二郡太守。梁州長史夏侯道遷降魏，魏襲巴西，域固守。城中糧盡，將士皆齕草供食，無有離心。魏軍退，進爵為伯。于時兵後人饑，域上表振貸，不待報輒開倉，為有司所糾。上遷域西中郎司馬、輔國將軍、甯蜀太守。卒於官。子子輿。

子輿字孝卿，幼而歧嶷。五歲讀孝經，手不釋卷。或曰：「此書文句不多，何用自苦？」答曰：「孝，德之本，何謂不多。」齊永明末，除州主簿。時父在梁州遇疾，子輿奔侍醫藥，言淚恒並。長沙宣武王省疾見之，顧曰：「庾錄事雖危殆，可憂更在子輿。」尋丁母憂，哀至輒嘔血，父戒以滅性，乃禁其哭泣。梁初為尚書郎。

天監三年，父出守巴西，子輿以蜀路險難，啟求侍從，以孝養獲許。父遷甯蜀，子輿亦相隨。父于路感心疾，每痛至必叫，子輿亦悶絕。及父卒，哀慟將絕者再。奉喪還鄉，秋水猶壯。巴東有淫預，石高出二十許丈，及秋至，則才如見焉，次有瞿塘大灘，行旅忌之，部伍至此，石猶不見。子輿撫心長叫，其夜五更水忽退減，安流南下。及度，水復舊，行人為之語曰：「淫預如襥本不通，瞿塘水退為庾公。」初發蜀，有雙鳩巢舟中，及至又棲廬側，每聞哭泣之聲，必飛翔簷宇，悲鳴激切。

欲為父立佛寺，未有定處。夢有僧謂曰：「將修勝業，嶺南原即可營造。」明往履歷，果見標度處所，有若人功，因立精舍。居墓所以終喪，服闋，手足枯攣，待人而起。仍布衣蔬食，志守墳墓。叔該謂曰：「汝若固志，吾亦抽簪。」於是始仕。雖以嫡長襲爵，國秩盡推諸弟。累遷兼中郎司馬。

大通二年，除巴陵內史，便道之官，路中遇疾。或勸上郡就醫，子輿曰：「吾疾患危重，全濟理難，豈可貪官，陳屍公廨。」因勒門生不得輒入城市，即於渚次卒。遺令單衣帢履以斂，酒脯施靈而已。

鄭紹叔字仲明，滎陽開封人也。累世居壽陽。祖琨，宋高平太守。

紹叔年二十餘，為安豐令，有能名。後為本州中從事史。時刺史蕭誕弟諶被誅，台遣收誕，兵使卒至，左右驚散，紹叔獨馳赴焉。誕死，侍送喪柩，眾咸稱之。到都，司空徐孝嗣見而異之，曰：「祖逖之流也」。

梁武帝臨司州，命為中兵參軍，領長流。因是厚自結附。帝罷州還都，謝遣賓客，紹叔獨固請願留。帝曰：「卿才幸自有用，我今未能相益，宜更思佗塗。」固不許。於是乃還壽陽。刺史蕭遙昌苦要引，紹叔終不受命。遙昌將囚之，鄉人救解得免。及帝為雍州，紹叔間道西歸，補甯蠻長史、扶風太守。東昏既害朝宰，頗疑於帝。紹叔兄植為東昏直後，東昏遣至雍州，托候紹叔，潛使為刺客。紹叔知之，密白帝。及植至，帝于紹叔處置酒宴之，戲植曰：「朝廷遣卿見圖，今日閑宴，是見取良會也。」賓主大笑。令植登城隍，周觀府署，士卒器械，舟艫戎馬，莫不富實。植退謂紹叔曰：「雍州實力，未易圖也。」紹叔曰：「兄還具為天子言之，兄若取雍州，紹叔請以此眾一戰。」送兄于南峴，相持慟哭而別。續復遣主帥杜伯符亦欲為刺客，詐言作使，上亦密知，宴接如常。伯符懼不敢發。上後即位，作五百字詩具及之。

初起兵，紹叔為冠軍將軍，改驍騎將軍，從東下。江州平，留紹叔監州事，曰：「昔蕭何鎮關中，漢祖得成山東之業；寇恂守河內，光武建河北之基。今之九江，昔之河內，我故留卿以為羽翼。前途不捷，我當其咎，糧運不繼，卿任其責。」紹叔流涕拜辭，於是督江、湘糧運無闕乏。

天監初，入為衛尉卿。紹叔少孤貧，事母及祖母以孝聞，奉兄恭謹。乃居顯要，糧賜所得及四方遺餉，悉歸之兄室。忠於事上，所聞纖豪無隱。每為帝言事，善則曰：「臣愚不及，此皆聖主之策。」不善，則曰：「臣智慮淺短，以為其事當如是，殆以此誤朝廷也。臣之罪深矣。」帝甚親信之。母憂去職。紹叔有至性，帝常使人節其哭。頃之，封營道縣侯，復為衛尉卿。以營道縣戶凋弊，改封東興縣侯。

三年，魏圍合肥，紹叔以本號督眾軍鎮東關。事平，復為衛尉。既而義陽入魏，司州移鎮關南，以紹叔為司州刺史。紹叔至，創立城隍，繕兵積穀，流人百姓安之。性頗矜躁，以權勢自居，然能傾心接物，多所舉薦。士亦以此歸之。

徵為左衛將軍，至家疾篤，詔於宅拜授，輿載還府。中使醫藥，一日數至。卒於府舍。帝將臨其殯，紹叔宅巷陋，不容輿駕，乃止。詔贈散騎常侍、護軍將軍，諡曰忠。紹叔卒後，帝嘗潸然謂朝臣曰：「鄭紹叔立志忠烈，善必稱君，過則歸己，當今殆無其比。」其見賞惜如此。子貞嗣。

呂僧珍字元瑜，東平範人也。世居廣陵，家甚寒微。童兒時從師學，有相工曆觀諸生，指僧珍曰：「此兒有奇聲，封侯相也。」事梁文帝為門下書佐。身長七尺七寸，容貌甚偉，曹輩皆敬之。文帝為豫州刺史，以為典簽，帶蒙令。帝遷領軍將軍，補主簿。祅賊唐宇之寇東陽，文帝率眾東討，使僧珍知行軍眾局事。僧珍宅在建陽門東，自受命當行，每日由建陽門道，不過私室。文帝益以此知之。司空陳顯達出軍沔北，見而呼坐，謂曰：「卿有貴相，後當不見減，深自努力。」

建武二年，魏軍南攻，五道並進。武帝帥師援義陽，僧珍從在軍中。時長沙宣武王為梁州刺史，魏軍圍守連月，義陽與雍州路斷。武帝欲遣使至襄陽，求梁州問，眾莫敢行。僧珍固請充使，即日單舸上道。及至襄陽，督遣援軍，且獲宣武王書而反，武帝甚嘉之。

東昏即位，司空徐孝嗣管朝政，欲要僧珍與共事。僧珍知不久當敗，竟弗往。武帝臨雍州，僧珍固求西歸，得補邔令。及至，武帝命為中兵參軍，委以心膂。僧珍陰養死士，歸之者甚眾。武帝頗招武猛，士庶響從，會者萬餘人。因命按行城西空地，將起數千間屋為止舍。多伐材竹，沈于檀溪，積茅蓋若山阜，皆未之用。僧珍獨悟其指，因私具櫓數百張。及兵起，悉取檀溪材竹，裝為船艦，葺之以茅，並立辦。眾軍將發，諸將須櫓甚多，僧珍乃出先所具，每船付二張，爭者乃息。

武帝以僧珍為輔國將軍、步兵校尉，出入臥內，宣通意旨。大軍次江甯，武帝使僧珍與王茂率精兵先登赤鼻邏。其日，東昏將李居士來戰，僧珍等大破之，乃與茂進白板橋。壘立，茂移頓越城，僧珍守白板。李居士知城中眾少，直來薄城。僧珍謂將士曰：「今力不敵，不可戰，亦勿遙射。須至塹裏，當並力破之。」俄而皆越塹，僧珍分人上城，自率馬步三百人出其後，內外齊擊，居士等應時奔散。及武帝受禪，為冠軍將軍、前軍司馬，封平固縣侯。再遷左衛將軍，加散騎常侍，入直秘書省，總知宿衛。

天監四年，大舉北侵，自是僧珍晝直中書省，夜還秘書。五年旋軍，以本官領太子中庶子。

僧珍去家久，表求拜墓，武帝欲榮以本州，乃拜南兗州刺史。僧珍在任，見士大夫迎送過禮，平心率下，不私親戚。兄弟皆在外堂，並不得坐。指客位謂曰：「此兗州刺史坐，非呂僧珍床。」及別室促膝如故。從父兄子先以販蔥為業，僧珍至，乃棄業求州官。僧珍曰：「吾荷國重恩，無以報效，汝等自有常分，豈可妄求叨越。當速反蔥肆耳。」僧珍舊宅在市北，前有督郵廨，鄉人咸勸徙廨以益其宅。僧珍怒曰：「豈可徙官廨以益吾私宅乎。」姊適於氏，住市西小屋臨路，與列肆雜。僧珍常導從鹵簿到其宅，不以為恥。

在州百日，徵為領軍將軍，直秘書省如先。常以私車輦水灑御路。僧珍既有大勳，任總心膂，性甚恭慎。當直禁中，盛暑不敢解衣。每侍御坐，屏氣鞠躬，對果食未嘗舉箸。因醉後取一甘食，武帝笑謂曰：「卿今日便是大有所進。」祿俸外，又月給錢十萬，其餘賜賚不絕于時。初

，武帝起兵，攻郢州久不下，咸欲走北。僧珍獨不肯，累日乃見從。一夜，僧珍忽頭痛壯熱，及明而顙骨益大，其骨法蓋有異焉。

十年，疾病，車駕臨幸，中使醫藥日有數四。僧珍語親舊曰：「吾昔在蒙縣熱病髮黃，時必謂不濟。主上見語，'卿有富貴相，必當不死'。俄而果愈。吾今已富貴，而復髮黃，所苦與昔政同，必不復起。」竟如言卒于領軍官舍。武帝即日臨殯，贈驃騎將軍、開府儀同三司，諡曰忠敬。武帝痛惜之，言為流涕。子淡嗣。

初，宋季雅罷南康郡，市宅居僧珍宅側。僧珍問宅價，曰：「一千一百萬」。怪其貴，季雅曰：「一百萬買宅，千萬買鄰。」及僧珍生子，季雅往賀，署函曰：「錢一千」。閽人少之，弗為通，強之乃進。僧珍疑其故，親自發，乃金錢也。遂言于帝，陳其才能，以為壯武將軍、衡州刺史。將行，謂所親曰：「不可以負呂公。」在州大有政績。

樂藹字蔚遠，南陽淯陽人，晉尚書令廣之六世孫也。家居江陵。方頤隆准，舉動醞藉。其舅雍州刺史宗愨嘗陳器物，試諸甥侄。藹時尚幼，而無所取，愨由此奇之。又取史傳各一卷授藹等，使讀畢言所記。藹略讀具舉，愨益善之。

齊豫章王嶷為荊州刺史，以藹為驃騎行參軍，領州主簿，參知州事。嶷嘗問藹城隍風俗、山川險易，藹隨問立對，若案圖牒，嶷益重焉。州人嫉之，或譖藹廨門如市，嶷遣覘之，方見藹閉合讀書。後為大司馬記室。

永明八年，荊州刺史巴東王子響稱兵反，及敗，焚燒府舍，官曹文書一時蕩盡。齊武帝見藹，問以西事，藹占對詳敏，帝悅，用為荊州中從事，敕付以修復府州事。藹還州，繕修廨署數百區，頃之咸畢。豫章王嶷薨，藹解官赴喪，率荊、湘二州故吏建碑墓所。南康王為西中郎，以藹為諮議參軍。蕭穎胄引藹及宗夬、劉坦任以經略。

天監初，累遷御史中丞。初，藹發江陵，無故於船得八車輻，如中丞健步避道者，至是果遷焉。性公強，居憲台甚稱職。時長沙宣武王將葬，而車府忽於庫失油絡，欲推主者。藹曰：「昔晉武庫火，張華以為積油萬石必然，今庫若灰，非吏罪也。」既而檢之，果有積灰，時稱其博物弘恕。

二年，出為平越中郎將、廣州刺史。前刺史徐元瑜罷歸，遇始興人士反，逐內史崔睦舒，因掠元瑜財產。元瑜走歸廣州，借兵於藹，托欲討賊，而實謀襲藹。藹覺誅之。尋卒於官。藹姊適征士同郡劉虯，亦明識有禮訓。藹為州，迎姊居官舍，三分祿秩以供焉，西土稱之。子法才。

法才字元備，幼與弟法藏俱有美名。沈約見之曰：「法才實才子。」為建康令，不受奉秩，比去將至百金，縣曹啟輸台庫。武帝嘉其清節，曰：「居職若斯，可以為百城表矣」。遷太舟卿，尋除南康內史。恥以讓奉受名，辭不拜。歷位少府卿，江夏太守，因被代，表求便道還鄉。至家，割宅為寺，棲心物表。尋卒。法藏位征西錄事參軍，早亡。

子子雲，美容貌，善舉止。位江陵令，元帝承制，除光祿卿。魏克江陵，眾奔散，呼子云。子雲曰：「終為虜矣，不如守以死節。」遂僕地，卒於馬蹄之下。

論曰：張弘策惇厚慎密，首預帝圖，其位遇之隆，豈徒外戚云爾。至如太清板蕩，親屬離貳，纘不能協和蕃嶽，克濟溫、陶之功；而苟懷私怨，以成釁隙之首。風格若此，而為梁之亂階，惜乎！庾域、鄭紹叔、呂僧珍等，或忠誠亮藎，或恪勤匪懈，締構王業，皆有力焉。僧珍之肅恭禁省，紹叔之勤誠靡貳，蓋有人臣之節矣。藹雖異帷幄之勳，亦贊雲雷之業，其當官任事，寵秩不亦宜乎。


Chinese text: This work was published before January 1, 1923, and is in the
public domain worldwide because the author died at least 100 years ago.
