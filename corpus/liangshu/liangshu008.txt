梁書卷第八 列傳第二

昭明太子 哀太子 愍懷太子

　　昭明太子統字德施，高祖長子也。母曰丁貴嬪。初，高祖未有男，義師起，太子以齊中興元年九月生于襄陽。高祖旣受禪，有司奏立儲副，高祖以天下始定，百度多闕，未之許也。羣臣固請，天監元年十一月，立爲皇太子。時太子年幼，依舊居於內，拜東宮官屬文武，皆入直永福省。

　　太子生而聰叡，三歲受《孝經》、《論語》，五歲遍讀五經，悉能諷誦。五年五月庚戌，始出居東宮。太子性仁孝，自出宮，恒思戀不樂。高祖知之，每五日一朝，多便留永福省，或五日三日乃還宮。八年九月，於壽安殿講《孝經》，盡通大義。講畢，親臨釋奠于國學。

　　十四年正月朔旦，高祖臨軒，冠太子于太極殿。舊制，太子著遠遊冠，金蟬翠緌纓；至是，詔加金博山。

　　太子美姿貌，善舉止。讀書數行並下，過目皆憶。每游宴祖道，賦詩至十數韻。或命作劇韻賦之，皆屬思便成，無所點易。高祖大弘佛教，親自講說；太子亦崇信三寶，遍覽衆經。乃於宮內別立慧義殿，專爲法集之所。招引名僧，談論不絕。太子自立二諦、法身義，並有新意。普通元年四月，甘露降于慧義殿，咸以爲至德所感焉。

　　三年十一月，始興王憺薨。舊事，以東宮禮絕傍親，書翰並依常儀。太子意以爲疑，命僕劉孝綽議其事。孝綽議曰：「案張鏡撰《東宮儀記》，稱『三朝發哀者，逾月不舉樂；鼓吹寢奏，服限亦然』。尋傍絕之義，義在去服，服雖可奪，情豈無悲？鐃歌輟奏，良亦爲此。旣有悲情，宜稱兼慕，卒哭之後，依常舉樂，稱悲竟，此理例相符。謂猶應稱兼慕，至卒哭。」僕射徐勉、左率周舍、家令陸襄並同孝綽議。太子令曰：「張鏡《儀記》云『依《士禮》，終服月稱慕悼』。又云『凡三朝發哀者，逾月不舉樂』。劉僕議，云『傍絕之義，義在去服，服雖可奪，情豈無悲，卒哭之後，依常舉樂，稱悲竟，此理例相符』。尋情悲之說，非止卒哭之後，緣情爲論，此自難一也。用張鏡之舉樂，棄張鏡之稱悲，一鏡之言，取捨有異，此自難二也。陸家令止云『多歷年所』，恐非事證；雖復累稔所用，意常未安。近亦常經以此問外，由來立意，謂猶應有慕悼之言。張豈不知舉樂爲大，稱悲事小；所以用小而忽大，良亦有以。至如元正六佾，事爲國章；雖情或未安，而禮不可廢。鐃吹軍樂，比之亦然。書疏方之，事則成小，差可緣心。聲樂自外，書疏自內，樂自他，書自己。劉僕射之議，卽情未安。可令諸賢更共詳衷。」司農卿明山賓、步兵校尉朱异議，稱「慕悼之解，宜終服月」。於是令付典書遵用，以爲永凖。

　　七年十一月，貴嬪有疾，太子還永福省，朝夕侍疾，衣不解帶。及薨，步從喪還宮，至殯，水漿不入口，每哭輒慟絕。高祖遣中書舍人顧協宣旨曰：「毀不滅性，聖人之制。《禮》，不勝喪比於不孝。有我在，那得自毀如此！可卽強進飲食。」太子奉勅，乃進數合。自是至葬，日進麥粥一升。高祖又勅曰：「聞汝所進過少，轉就羸瘵。我比更無餘病，正爲汝如此，胸中亦圮塞成疾。故應強加饘粥，不使我恒爾懸心。」雖屢奉勅勸逼，日止一溢，不嚐菜果之味。體素壯，腰帶十圍，至是減削過半。每入朝，士庶見者莫不下泣。

　　太子自加元服，高祖便使省萬機，內外百司，奏事者填塞於前。太子明於庶事，纖毫必曉，每所奏有謬誤及巧妄，皆卽就辯析，示其可否，徐令改正，未嘗彈糾一人。平斷法獄，多所全宥，天下皆稱仁。

　　性寬和容衆，喜慍不形於色。引納才學之士，賞愛無倦。恒自討論篇籍，或與學士商榷古今；閒則繼以文章著述，率以爲常。于時東宮有書幾三萬卷，名才並集，文學之盛，晉、宋以來未之有也。

　　性愛山水，於玄圃穿築，更立亭館，與朝士名素者遊其中。嘗泛舟後池，番禺侯軌盛稱「此中宜奏女樂。」太子不答，詠左思《招隱詩》曰：「何必絲與竹，山水有清音。」侯慚而止。出宮二十餘年，不畜聲樂。少時，敕賜太樂女妓一部，略非所好。

　　普通中，大軍北討，京師穀貴，太子因命菲衣減膳，改常饌爲小食。每霖雨積雪，遣腹心左右，周行閭巷，視貧困家，有流離道路，密加振賜。又出主衣綿帛，多作襦袴，冬月以施貧凍。若死亡無可以斂者，爲備棺槥。每聞遠近百姓賦役勤苦，輒斂容色。常以戶口未實，重於勞擾。

　　吳興郡屢以水災失收，有上言當漕大瀆以瀉浙江。中大通二年春，詔遣前交州刺史王弁假節，發吳郡、吳興、義興三郡民丁就役。太子上疏曰：「伏聞當發王弁等上東三郡民丁，開漕溝渠，導泄震澤，使吳興一境，無復水災，誠矜恤之至仁，經略之遠旨。暫勞永逸，必獲後利。未萌難覩，竊有愚懷。所聞吳興累年失收，民頗流移。吳郡十城，亦不全熟。唯義興去秋有稔，復非常役之民。卽日東境穀稼猶貴，劫盜屢起，在所有司，不皆聞奏。今征戍未歸，強丁疏少，此雖小舉，竊恐難合，吏一呼門，動爲民蠹。又出丁之處，遠近不一，比得齊集，已妨蠶農。去年稱爲豊歲，公私未能足食；如復今茲失業，慮恐爲弊更深。且草竊多伺候民間虛實，若善人從役，則抄盜彌增，吳興未受其益，內地已罹其弊。不審可得權停此功，待優實以不？聖心垂矜黎庶，神量久已有在。臣意見庸淺，不識事宜，苟有愚心，願得上啓。」高祖優詔以喻焉。

　　太子孝謹天至，每入朝，未五鼓便守城門開。東宮雖燕居內殿，一坐一起，恒向西南面臺。宿被召當入，危坐達旦。

　　三年三月，寢疾。恐貽高祖憂，敕參問，輒自力手書啓。及稍篤，左右欲啓聞，猶不許，曰「云何令至尊知我如此惡」，因便嗚咽。四月乙巳薨，時年三十一。高祖幸東宮，臨哭盡哀。詔斂以袞冕。諡曰昭明。五月庚寅，葬安寧陵。詔司徒左長史王筠爲哀冊文曰：

　　蜃輅俄軒，龍驂跼步；羽翿前驅，雲旂北御。皇帝哀繼明之寢耀，痛嗣德之殂芳；御武帳而淒慟，臨甲觀而增傷。式稽令典，載揚鴻烈；詔撰德於旌旒，永傳徽於舞綴。其辭曰：
　　式載明兩，實惟少陽；旣稱上嗣，且曰元良。儀天比峻，儷景騰光；奏祀延福，守器傳芳。睿哲膺期，旦暮斯在；外弘莊肅，內含和愷。識洞機深，量苞瀛海；立德不器，至功弗宰。寬綽居心，溫恭成性，循時孝友，率由嚴敬。咸有種德，惠和齊聖；三善遞宣，萬國同慶。
　　軒緯掩精，陰犧弛極；纏哀在疚，殷憂銜恤。孺泣無時，蔬饘不溢；禫遵踰月，哀號未畢。實惟監撫，亦嗣郊禋；問安肅肅，視膳恂恂。金華玉璪，玄駟班輪；隆家幹國，主祭安民。光奉成務，萬機是理；矜慎庶獄，勤恤關市。誠存隱惻，容無慍喜；殷勤博施，綢繆恩紀。
　　爰初敬業，離經斷句；奠爵崇師，卑躬待傅。甯資導習，匪勞審諭；博約是司，時敏斯務。辨究空微，思探幾賾；馳神圖緯，研精爻畫。沈吟典禮，優遊方冊；饜飫膏腴，含咀肴核。括囊流略，包舉藝文；遍該緗素，殫極丘墳。勝帙充積，儒墨區分；瞻河闡訓，望魯揚芬。吟詠性靈，豈惟薄伎；屬詞婉約，緣情綺靡。字無點竄，筆不停紙；壯思泉流，清章雲委。
　　總覽時才，網羅英茂；學窮優洽，辭歸繁富。或擅談叢，或稱文囿；四友推德，七子慚秀。望苑招賢，華池愛客；託乘同舟，連輿接席。摛文掞藻，飛𨢩汎醳；恩隆置醴，賞逾賜璧。徽風遐被，盛業日新；仁器非重，德輶易遵。澤流兆庶，福降百神；四方慕義，天下歸仁。
　　雲物告徵，祲沴褰象；星霾恒耀，山頹朽壤。靈儀上賓，德音長往；具僚無廕，諮承安仰。嗚呼哀哉！
　　皇情悼愍，切心纏痛；胤嗣長號，跗萼增慟。慕結親遊，悲動氓衆；憂若殄邦，懼同折棟。嗚呼哀哉！
　　首夏司開，麥秋紀節；容衛徒警，菁華委絕。書幌空張，談筵罷設；虛饋饛饛，孤燈翳翳。嗚呼哀哉！
　　簡辰請日，筮合龜貞。幽埏夙啓，玄宮獻成。武校齊列，文物增明。昔遊漳滏，賓從無聲；今歸郊郭，徒禦相驚。嗚呼哀哉！
　　背絳闕以遠徂，轥青門而徐轉；指馳道而詎前，望國都而不踐。陵脩阪之威夷，溯平原之悠緬；驥蹀足以酸嘶，挽淒鏘而流泫。嗚呼哀哉！
　　混哀音於簫籟，變愁容於天日；雖夏木之森陰，返寒林之蕭瑟。旣將反而復疑，如有求而遂失；謂天地其無心，遽永潛於容質。嗚呼哀哉！
　　卽玄宮之冥漠，安神寢之清閟；傳聲華於懋典，觀德業於徽諡。懸忠貞於日月，播鴻名於天地；惟小臣之紀言，實含毫而無愧。嗚呼哀哉！
　　太子仁德素著，及薨，朝野惋愕。京師男女，奔走宮門，號泣滿路。四方氓庶，及疆徼之民，聞喪皆慟哭。所著文集二十卷；又撰古今典誥文言，爲《正序》十卷；五言詩之善者，爲《文章英華》二十卷；《文選》三十卷。

　　哀太子大器，字仁宗，太宗嫡長子也。普通四年五月丁酉生。中大通四年，封宣城郡王，食邑二千戶。尋爲侍中、中衛將軍，給鼓吹一部。大同四年，授使持節、都督揚、徐二州諸軍事、中軍大將軍、揚州刺史，侍中如故。

　　太清二年十月，侯景寇京邑，敕太子爲臺內大都督。三年五月，太宗卽位。六月丁亥，立爲皇太子。大寶二年八月，賊景廢太宗，將害太子，時賊黨稱景命召太子，太子方講《老子》，將欲下床，而刑人掩至。太子顏色不變，徐曰：「久知此事，嗟其晚耳。」刑者欲以衣帶絞之。太子曰：「此不能見殺。」乃指繫帳竿下繩，命取絞之而絕，時年二十八。

　　太子性寬和，兼神用端嶷，在於賊手，每不屈意。初，侯景西上，攜太子同行，及其敗歸，部伍不復整肅，太子所乘船居後，不及賊衆，左右心腹並勸因此入北。太子曰：「家國喪敗，志不圖生；主上蒙塵，寧忍違離？吾今逃匿，乃是叛父，非謂避賊。」便涕泗鳴咽，令卽前進。賊以太子有器度，每常憚之，恐爲後患，故先及禍。承聖元年四月，追諡哀太子。

　　愍懷太子方矩，字德規，世祖第四子也。初封南安縣侯，隨世祖在荊鎮。太清初，爲使持節、督湘郢桂寧成合羅七州諸軍事、鎮南將軍、湘州刺史。尋𢖜爲侍中、中衛將軍，給鼓吹一部。世祖承制，拜王太子，改名元良。承聖元年十一月丙子，立爲皇太子。及西魏師陷荊城，太子與世祖同爲魏人所害。

　　太子聰穎，頗有世祖風，而凶暴猜忌。敬帝承制，追諡愍懷太子。

　　陳吏部尚書姚察曰：孟軻有言：「雞鳴而起，孳孳爲善者，舜之徒也。」若乃布衣韋帶之士，在於畎畝之中，終日爲之，其利亦已博矣。況乎處重明之位，居正體之尊，克念無怠，烝烝以孝。大舜之德，其何遠之有哉！[1]

注
 全文以中華書局、一九七三年五月版《梁書》爲本校。


Chinese text: This work was published before January 1, 1923, and is in the
public domain worldwide because the author died at least 100 years ago.
