梁書卷第十九 列傳第十三

宗夬　劉坦　樂藹
　　宗夬字明敭，南陽涅陽人也，世居江陵。祖炳，宋時徵太子庶子不就，有高名。父繁，西中郎諮議參軍。

　　夬少勤學，有局幹。弱冠，舉郢州秀才，歷臨川王常侍、驃騎行參軍。齊司徒竟陵王集學士于西邸，並見圖畫，夬亦預焉。永明中，與魏和親，敕夬與尚書殿中郎任昉同接魏使，皆時選也。

　　武帝嫡孫南郡王居西州，以夬管書記，夬旣以筆札被知，亦以貞正見許，故任焉。俄而文惠太子薨，王爲皇太孫，夬仍管書記。及太孫卽位，多失德，夬頗自疏，得爲秣陵令，遷尚書都官郎。隆昌末，少帝見誅，寵舊多罹其禍，惟夬及傅昭以清正免。

　　明帝卽位，以夬爲郢州治中，有名稱職，以父老去官還鄉里。南康王爲荊州刺史，引爲別駕。義師起，遷西中郎諮議參軍，別駕如故。時西土位望，惟夬與同郡樂藹、劉坦爲州人所推信，故領軍將軍蕭穎胄深相委仗，每事諮焉。高祖師發雍州，穎胄遣夬出自楊口，面稟經略，並護送軍資，高祖甚禮之。中興初，遷御史中丞，以父憂去職。起爲冠軍將軍、衛軍長史。天監元年，遷征虜長史、東海太守，將軍如故。二年，徵爲太子右衛率。是冬，遷五兵尚書，參掌大選。三年，卒，時年四十九。子曜卿嗣。

　　夬從弟岳，有名行，州裏稱之，出於夬右。仕歷尚書庫部郎，郢州治中，北中郎錄事參軍事。

　　劉坦，字德度，南陽安衆人也，晉鎮東將軍喬之七世孫。坦少爲從兄虯所知。齊建元初，爲南郡王國常侍，尋補孱陵令，遷南中郎錄事參軍，所居以幹濟稱。

　　南康王爲荊州刺史，坦爲西中郎中兵參軍，領長流。義師起，遷諮議參軍。時輔國將軍楊公則爲湘州刺史，帥師赴夏口，西朝議行州事者，坦謂衆曰：「湘境人情，易擾難信。若專用武士，則百姓畏侵漁；若遣文人，則威略不振。必欲鎮靜一州城，軍民足食，則無逾老臣。先零之役，竊以自許。」遂從之。乃除輔國長史、長沙太守，行湘州事。坦嘗在湘州，多舊恩，道迎者甚衆。下車簡選堪事吏，分詣十郡，悉發人丁，運租米三十餘萬斛，致之義師，資糧用給。

　　時東昏遣安成太守劉希祖破西臺所選太守范僧簡於平都，希祖移檄湘部，於是始興內史王僧粲應之。邵陵人逐其內史褚洊，永陽人周暉起兵攻始安郡，並應僧粲。桂陽人邵曇弄、鄧道介報復私仇，因合黨亦同焉。僧粲自號平西將軍、湘州刺史，以永陽人周舒爲謀主，師于建寧。自是湘部諸郡，悉皆蜂起；惟臨湘、湘陰、瀏陽、羅四縣猶全。州人咸欲泛舟逃走，坦悉聚船焚之，遣將尹法略距僧粲，相持未決。前湘州鎮軍鐘玄紹潛謀應僧粲，要結士庶數百人，皆連名定計，刻日反州城。坦聞其謀，偽爲不知，因理訟至夜，而城門遂不閉，以疑之。玄紹未及發，明旦詣坦問其故。坦久留與語，密遣親兵收其家書。玄紹在坐未起，而收兵已報具得其文書本末，玄紹卽首伏，於坐斬之。焚其文書，其餘黨悉無所問，衆愧且服，州部遂安。法略與僧粲相持累月，建康城平，公則還州，羣賊始散。

　　天監初，論功封荔浦縣子，邑三百戶。遷平西司馬、新興太守。天監三年，遷西中郎長史，卒，時年六十二。子泉嗣。

　　樂藹字蔚遠，南陽淯陽人，晉尚書令廣之六世孫，世居江陵。其舅雍州刺史宗愨，嘗陳器物，試諸甥侄。藹時尚幼，而所取惟書，愨由此奇之。又取史傳各一卷授藹等，使讀畢，言所記。藹略讀具舉，愨益善之。

　　宋建平王景素爲荊州刺史，辟爲主簿。景素爲南徐州，復爲征北刑獄參軍，遷龍陽相。以父憂去職，吏民詣州請之，葬訖起焉。時齊豫章王嶷爲武陵太守，雅善藹爲政，及嶷爲荊州刺史，以藹爲驃騎行參軍、領州主簿，參知州事。嶷嘗問藹風土舊俗，城隍基啉寺，山川險易，藹隨問立對，若按圖牒，嶷益重焉。州人嫉之，或譖藹廨門如市，嶷遣覘之，方見藹閉閣讀書。嶷還都，以藹爲太尉刑獄參軍，典書記，遷枝江令。還爲大司馬中兵參軍，轉署記室。

　　永明八年，荊州刺史巴東王子響稱兵反，旣敗，焚燒府舍，官曹文書，一時蕩盡。武帝引見藹，問以西事，藹上對詳敏，帝悅焉。用爲荊州治中，敕付以修復府州事。藹還州，繕脩廨署數百區，頃之咸畢，而役不及民。荊部以爲自晉王悅移鎮以來，府舍未之有也。

　　九年，豫章王嶷薨，藹解官赴喪，率荊、湘二州故吏，建碑墓所。累遷車騎平西錄事參軍、步兵校尉，求助戍西歸。

　　南康王爲西中郎，以藹爲諮議參軍。義師起，蕭穎胄引藹及宗夬、劉坦，任以經略。梁台建，遷鎮軍司馬、中書侍郎、尚書左丞。時營造器甲，舟艦軍糧，及朝廷儀憲，悉資藹焉。尋遷給事黃門侍郎，左丞如故。和帝東下，道兼衛尉卿。

　　天監初，遷驍騎將軍、領少府卿；俄遷御史中丞，領本州大中正。初，藹發江陵，無故於船得八車輻，如中丞健步避道者，至是果遷焉。藹性公強，居憲臺甚稱職。時長沙宣武王將葬，而車府忽於庫火油絡，欲推主者。藹曰：「昔晉武庫火，張華以爲積油萬石必然。今庫若有灰，非吏罪也。」旣而檢之，果有積灰。時稱其博物弘恕焉。

　　二年，出爲持節、督廣交越三州諸軍、冠軍將軍、平越中郎將、廣州刺史。前刺史徐元瑜罷歸，道遇始興人士反，逐內史崔睦舒，因掠元瑜財產。元瑜走歸廣州，借兵於藹，托欲討賊，而實謀襲藹。藹覺之，誅元瑜。尋進號征虜將軍，卒官。

　　藹姊適徵士同郡劉虯，亦明識有禮訓。藹爲州，迎姊居官舍，參分祿秩，西土稱之。

　　子法才，字元備，幼與弟法藏俱有美名。少游京師，造沈約，約見而稱之。齊和帝爲相國，召爲府參軍，鎮軍蕭穎胄辟主簿。梁臺建，除起部郎。天監二年，藹出鎮嶺表，法才留任京邑，遷金部郎，父憂去官。服闋，除中書通事舍人，出爲本州別駕。入爲通直散騎侍郎，復掌通事，遷尚書右丞。晉安王爲荊州，重除別駕從事史。復徵爲尚書右丞，出爲招遠將軍、建康令。不受俸秩，比去任，將至百金，縣曹啟輸臺庫。高祖嘉其清節，曰：「居職若斯，可以爲百城表矣。」卽日遷太府卿。尋除南康內史，恥以讓俸受名，辭不拜。俄轉雲騎將軍、少府卿。出爲信武長史、江夏太守。因被代，表便道還鄉。至家，割宅爲寺，棲心物表。皇太子以法才舊臣，累有優令，召使東下，未及發而卒，時年六十三。

　　陳吏部尚書姚察曰：蕭穎胄起大州之衆以會義，當其時，人心未之能悟。此三人者，楚之鎮也。經營締構，蓋有力焉。方面之功，坦爲多矣；當官任事，藹則兼之。咸登寵秩，宜乎！[1]

注
 全文以中華書局、一九七三年五月版《梁書》爲本校。


Chinese text: This work was published before January 1, 1923, and is in the
public domain worldwide because the author died at least 100 years ago.
