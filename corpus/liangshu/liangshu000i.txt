梁書
作者：姚思廉　唐		
唐姚思廉奉敕撰。《唐書》思廉本傳稱，貞觀三年，詔思廉同魏徵撰。《藝文志》亦稱《梁書》、《陳書》皆魏徵同撰。舊本惟題思廉，蓋徵本監修，不過參定其論讚〈【案此據史通古今正史篇。魏徵總知其務。凡有論讚。徵多預焉之文】〉，獨標思廉，不沒秉筆之實也。是書《舊唐書·經籍志》及思廉本傳俱云五十卷，《新唐書》作五十六卷。考劉知幾《史通》謂「姚察有志撰勒，施功未周……其子思廉……憑其舊稾，加以新錄，述爲《梁書》五十六卷」，則新唐書所據，爲思廉編目之舊，《舊唐書》誤脫六字，審矣。思廉本推其父意以成書，每卷之後，題「陳吏部尚書姚察」者二十五篇，題「史官陳吏部尚書姚察」者一篇，蓋仿《漢書》卷後題班彪之例，其專稱史官者，殆思廉所續纂歟？思廉承藉家學，旣素有淵源，又貞觀二年，先已編纂，及詔入祕書省論撰之後，又越七年，其用力亦云勤篤。中如《簡文紀》，載大寶二年四月丙子，侯景襲郢州，執刺史蕭方諸，而《元帝紀》作閨四月丙午，則兩卷之內，月日參差。《侯景傳》上云「張彪起義」，下云「彪寇錢塘」，則數行之閒，書法乖舛。趙與峕《賓退錄》議其於《江革傳》中，則稱何敬容掌選，序用多非其人。於《敬容傳》中，則稱其銓序明審，號爲稱職，尤是非矛盾。其餘事蹟之複互者，前後錯見，證以《南史》，亦往往牴牾。蓋著書若是之難也，然持論多平允，排整次第，猶具漢、晉以來相傳之史法，要異乎取成衆手，編次失倫者矣。