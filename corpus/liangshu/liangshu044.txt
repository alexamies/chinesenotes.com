梁書卷第四十四 列傳第三十八

太宗十一王　世祖二子
　　太宗王皇后生哀太子大器、南郡王大連，陳淑容生尋陽王大心，左夫人生南海王大臨、安陸王大春，謝夫人生瀏陽公大雅，張夫人生新興王大莊，包昭華生西陽王大鈞，范夫人生武寧王大威，褚脩華生建平王大球，陳夫人生義安王大昕，朱夫人生綏建王大摯。自餘諸子，本書不載。

　　尋陽王大心字仁恕。幼而聰朗，善屬文。中大通四年，以皇孫封當陽公，邑一千五百戶。大同元年，出爲使持節、都督郢南北司定新五州諸軍事、輕車將軍、郢州刺史。時年十三，太宗以其幼，恐未達民情，戒之曰：「事無大小，悉委行事，纖毫不須措懷。」大心雖不親州務，發言每合於理，衆皆驚服。七年，征爲侍中、兼石頭戍軍事。太清元年，出爲雲麾將軍、江州刺史。二年，侯景寇京邑。大心招集士卒，遠近歸之，衆至數萬，與上流諸軍赴援宮闕。三年，城陷，上甲侯蕭韶南奔，宣密詔，加散騎常侍，進號平南將軍。大寶元年，封尋陽王，邑二千戶。

　　初，歷陽太守莊鐵以城降侯景，旣而又奉其母來奔，大心以鐵舊將，厚爲其禮，軍旅之事，悉以委之，仍以爲豫章內史。侯景數遣軍西上寇抄，大心輒令鐵擊破之，賊不能進。時鄱陽王範率衆棄合肥，屯于柵口，待援兵總集，欲俱進。大心聞之，遣要範西上，以湓城處之，廩饋甚厚，與戮力共除禍難。會莊鐵據豫章反，大心令中兵參軍韋約等將軍擊之，鐵敗績，又乞降。鄱陽世子嗣先與鐵遊處，因稱其人才略從橫，且舊將也，欲舉大事，當資其力，若降江州，必不全其首領，嗣請援之。範從之，乃遣將侯瑱率精甲五千往救鐵，夜襲破韋約等營。大心聞之大懼，於是二籓釁起，人心離貳。景將任約略地至于湓城，大心遣司馬韋質拒戰，敗績。時帳下猶有勇士千餘人，咸說曰：「旣無糧儲，難以守固。若輕騎往建州，以圖後舉，策之上者也。」大心未決，其母陳淑容曰：「卽日聖御年尊，儲宮萬福，汝久奉違顏色，不念拜謁闕庭，且吾已老，而欲遠涉險路，糧儲不給，豈謂孝子？吾終不行。」因撫胸慟哭，大心乃止。遂與約和。二年秋，遇害，時年二十九。

　　南海王大臨，字仁宣。大同二年，封寧國縣公，邑一千五百戶。少而敏慧。年十一，遭左夫人憂，哭泣毀瘠，以孝聞。後入國學，明經射策甲科，拜中書侍郎，遷給事黃門侍郎。十一年，爲長兼侍中。出爲輕車將軍，琅邪、彭城二郡太守。侯景亂，爲使持節、宣惠將軍，屯新亭。俄又徵還，屯端門，都督城南諸軍事。時議者皆勸收外財物，擬供賞賜，大臨獨曰：「物乃賞士，而牛可犒軍。」命取牛，得千餘頭，城內賴以饗士。大寶元年，封南海郡王，邑二千戶。出爲使持節、都督揚、南徐二州諸軍事、安南將軍、揚州刺史。又除安東將軍、吳郡太守。時張彪起義於會稽，吳人陸令公、潁川庾孟卿等勸大臨走投彪。大臨曰：「彪若成功，不資我力；如其撓敗，以我說焉。不可往也。」二年秋，遇害于郡，時年二十五。

　　南郡王大連，字仁靖。少俊爽，能屬文，舉止風流，雅有巧思，妙達音樂，兼善丹青。大同二年，封臨城縣公，邑一千五百戶。七年，與南海王俱入國學，射策甲科，拜中書侍郎。十年，高祖幸朱方，大連與兄大臨並從。高祖問曰：「汝等習騎不？」對曰：「臣等未奉詔，不敢輒習。」敕各給馬試之，大連兄弟據鞍往還，各得馳驟之節，高祖大悅，卽賜所乘馬。及爲啓謝，詞又甚美。高祖佗日謂太宗曰：「昨見大臨、大連，風韻可愛，足以慰吾年老。」遷給事黃門侍郎，轉侍中，尋兼石頭戍軍事。太清元年，出爲使持節、輕車將軍、東揚州刺史。侯景入寇京師，大連率衆四萬來赴。及臺城沒，援軍散，復還揚州。三年，會稽山賊田領群聚黨數萬來攻，大連命中兵參軍張彪擊斬之。大寶元年，封爲南郡王，邑二千戶。景仍遣其將趙伯超、劉神茂來討，大連設備以待之。會將留異以城應賊，大連棄城走，至信安，爲賊所獲。侯景以爲輕車將軍、行揚州事，遷平南將軍、江州刺史。大連旣迫寇手，恒思逃竄，乃與賊約曰：「軍民之事，吾不預焉。候我存亡，但聽鐘響。」欲簡與相見，因得亡逸，賊亦信之。事未果。二年秋，遇害，時年二十五。

　　安陸王大春，字仁經。少博涉書記。天性孝謹，體貌環偉，腰帶十圍。大同六年，封西豊縣公，邑一千五百戶。拜中書侍郎。後爲寧遠將軍，知石頭戍軍事。侯景內寇，大春奔京口，隨邵陵王入援，戰于鐘山，爲賊所獲。京城旣陷，大寶元年，封安陸郡王，邑二千戶。出爲使持節、雲麾將軍、東揚州刺史。二年秋，遇害，時年二十二。

　　瀏陽公大雅字仁風。大同九年，封瀏陽縣公，邑一千五百戶。少聰警，美姿儀，特爲高祖所愛。太清三年，京城陷，賊已乘城，大雅猶命左右格戰，賊至漸衆，乃自縋而下。因發憤感疾，薨，時年十七。

　　新興王大莊，字仁禮。大同九年，封高唐縣公，邑一千五百戶。大寶元年，封新興郡王，邑二千戶。出爲使持節、都督南徐州諸軍事、宣毅將軍、南徐州刺史。二年秋，遇害，時年十八。

　　西陽王大鈞字仁輔。性厚重，不妄戲弄。年七歲，高祖嘗問讀何書，對曰「學《詩》」。因命諷誦，音韻清雅，高祖因賜王羲之書一卷。大寶元年，封西陽郡王，邑二千戶。出爲宣惠將軍、丹陽尹。二年，監揚州，將軍如故。至秋遇害，時年十三。

　　武寧王大威字仁容。美風儀，眉目如畫。大寶元年，封武寧郡王，邑二千戶。二年，出爲信威將軍、丹陽尹。其年秋，遇害，時年十三。

　　建平王大球字仁珽。大寶元年，封建平郡王，邑二千戶。性明慧夙成。初，侯景圍京城，高祖素歸心釋教，每發誓願，恒云：「若有衆生應受諸苦，悉衍身代當。」時大球年甫七歲，聞而驚謂母曰：「官家尚爾，兒安敢辭？」乃六時禮佛，亦云：「凡有衆生應獲苦報，悉大球代受。」其早慧如此。二年，出爲輕車將軍、兼石頭戍軍事。其年秋，遇害，時年十一。

　　義安王大昕，字仁朗。年四歲，母陳夫人卒，便哀慕毀悴，有若成人。及高祖崩，大昕奉慰太宗，嗚咽不能自勝。左右見之，莫不掩泣。大寶元年，封義安郡王，邑二千戶。二年，出爲寧遠將軍、琅邪、彭城二郡太守，未之鎮，遇害，時年十一。

　　綏建王大摯，字仁瑛。幼雄壯有膽氣，及京城陷，乃歎曰：「大丈夫會當滅虜屬。」奶媼驚，掩其口曰：「勿妄言，禍將及！」大摯笑曰：「禍至非由此言。」大寶元年，封綏建郡王，邑二千戶。二年，爲寧遠將軍，遇害，時年十歲。

　　世祖諸男：徐妃生忠壯世子方等，王夫人生貞惠世子方諸，其愍懷太子方矩〈（本書不載所生，別有傳）〉，夏賢妃生敬皇帝。自餘諸子，並本書無傳。

　　忠壯世子方等，字實相，世祖長子也。母曰徐妃。少聰敏，有俊才，善騎射，尤長巧思。性愛林泉，特好散逸。嘗著論曰：「人生處世，如白駒過隙耳。一壺之酒，足以養性；一簞之食，足以怡形。生在蓬蒿，死葬溝壑，瓦棺石槨，何以異茲？吾嘗夢爲魚，因化爲鳥。當其夢也，何樂如之；及其覺也，何憂斯類；良由吾之不及魚鳥者，遠矣。故魚鳥飛浮，任其志性；吾之進退，恒存掌握。舉手懼觸，搖足恐墮。若使吾終得與魚鳥同遊，則去人間如脫屣耳。」初，徐妃以嫉妒失寵，方等意不自安。世祖聞之，又惡方等，方等益懼，故述論以申其志焉。

　　會高祖欲見諸王長子，世祖遣方等入侍，方等欣然升舟，冀免憂辱。行至繇水，值侯景亂，世祖召之，方等啓曰：「昔申生不愛其死，方等豈顧其生？」世祖省書歎息，知無還意，乃配步騎一萬，使援京都。賊每來攻，方等必身當矢石。宮城陷，方等歸荊州，收集士馬，甚得衆和，世祖始歎其能。方等又勸修築城柵，以備不虞。旣成，樓雉相望，周回七十餘里。世祖觀之甚悅，入謂徐妃曰：「若更有一子如此，吾復何憂！」徐妃不答，垂泣而退。世祖忿之，因疏其穢行，榜於大閣。方等入見，益以自危。時河東王爲湘州刺史，不受督府之令，方等乃乞征之，世祖許焉。拜爲都督，令帥精卒二萬南討。方等臨行，謂所親曰：「吾此段出征，必死無二；死而獲所，吾豈愛生。」及至麻溪，河東王率軍逆戰，方等擊之，軍敗，遂溺死，時年二十二。世祖聞之，不以爲慼。後追思其才，贈侍中、中軍將軍、揚州刺史，諡曰忠壯世子，幷爲招魂以哀之。

　　方等注范曄《後漢書》，未就；所撰《三十國春秋》及《靜住子》，行於世。

　　貞惠世子方諸，字智相，世祖第二子。母王夫人。幼聰警博學，明《老》、《易》，善談玄，風采清越，辭辯鋒生，特爲世祖所愛，母王氏又有寵。及方等敗沒，世祖謂之曰：「不有所廢，其何以興。」因拜爲中撫軍以自副，又出爲郢州刺史，鎮江夏，以鮑泉爲行事，防遏下流。時世祖遣徐文盛督衆軍，與侯景將任約相持未決。方諸恃文盛在近，不恤軍政，日與鮑泉蒲酒爲樂。侯景知之，乃遣其將宋子仙率輕騎數百，從間道襲之。屬風雨晦冥，子仙至，百姓奔告，方諸與鮑泉猶不信，曰：「徐文盛大軍在下，虜安得來？」始命閉門，賊騎已入，城遂陷，子仙執方諸以歸。王僧辯軍至蔡洲，景遂害之。世祖追贈侍中、大將軍。諡曰貞惠世子。

　　史臣曰：太宗、世祖諸子，雖開土宇，運屬亂離；旣拘寇賊，多殞非命。籲！可嗟矣。[1]

注
 全文以中華書局、一九七三年五月版《梁書》爲本校。


Chinese text: This work was published before January 1, 1923, and is in the
public domain worldwide because the author died at least 100 years ago.
