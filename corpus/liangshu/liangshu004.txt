梁書卷第四 本紀第四

簡文帝

　　太宗簡文皇帝諱綱，字世纘，小字六通，高祖第三子，昭明太子母弟也。天監二年十月丁未，生於顯陽殿。五年，封晉安王，食邑八千戶。八年，為雲麾將軍，領石頭戍軍事，量置佐吏。九年，遷使持節、都督南北兗青徐冀五州諸軍事、宣毅將軍、南兗州刺史。十二年，入為宣惠將軍、丹陽尹。十三年，出為使持節、都督荊雍梁南北秦益寧七州諸軍事、南蠻校尉、荊州刺史，將軍如故。十四年，徙為都督江州諸軍事、雲麾將軍、江州刺史，持節如故。十七年，徵為西中郎將、領石頭戍軍事，尋復為宣惠將軍、丹陽尹，加侍中。普通元年，出為使持節、都督益寧雍梁南北秦沙七州諸軍事、益州刺史；未拜，改授雲麾將軍、南徐州刺史。四年，徙為使持節、都督雍梁、南北秦四州郢州之竟陵司州之隨郡諸軍事，平西將軍、寧蠻校尉、雍州刺史。五年，進號安北將軍。七年，權進都督荊、益、南梁三州諸軍事。是歲，丁所生穆貴嬪喪，上表陳解，詔還攝本任。中大通元年，詔依先給鼓吹一部。二年，徵為都督南揚、徐二州諸軍事、驃騎將軍、揚州刺史。三年四月乙巳，昭明太子薨。五月丙申，詔曰：「非至公無以主天下，非博愛無以臨四海。所以堯舜克讓，惟德是與；文王舍伯邑考而立武王，格于上下，光于四表。今岱宗牢落，天步艱難，淳風猶鬱，黎民未乂，自非克明克哲，允武允文，豈能荷神器之重，嗣龍圖之尊。晉安王綱，文義生知，孝敬自然，威惠外宣，德行內敏，羣后歸美，率土宅心。可立為皇太子。」七月乙亥，臨軒策拜，以脩繕東宮，權居東府。四年九月，移還東宮。

　　太清三年五月丙辰，高祖崩。辛巳，卽皇帝位。詔曰：「朕以不造，夙丁閔凶。大行皇帝奄棄萬國，攀慕號躃，厝身靡所。猥以寡德，越居民上，煢煢在疚，罔知所託，方賴籓輔，社稷用安。謹遵先旨，顧命遺澤，宜加億兆。可大赦天下。」壬午，詔曰：「育物惟寬，馭民惟惠，道著興王，本非隸役。或開奉國，便致擒虜，或在邊疆，濫被抄劫。二邦是競，黎元何罪！朕以寡昧，創承鴻業，旣臨率土，化行宇宙，豈欲使彼獨為匪民。諸州見在北人為奴婢者，並及妻兒，悉可原放。」癸未，追諡妃王氏為簡皇后。

　　六月丙戌，以南康嗣王會理為司空。丁亥，立宣城王大器為皇太子。壬辰，封當陽公大心為尋陽郡王，石城公大款為江夏郡王，寧國公大臨為南海郡王，臨城公大連為南郡王，西豊公大春為安陸郡王，新塗公大成為山陽郡王，臨湘公大封為宜都郡王。

　　秋七月甲寅，廣州刺史元景仲謀應侯景，西江督護陳霸先起兵攻之，景仲自殺，霸先迎定州刺史蕭勃為刺史。戊辰，以吳郡置吳州，以安陸王大春為刺史。庚午，以司空南康嗣王會理兼尚書令，南海王大臨為揚州刺史，新興王大莊為南徐州刺史。是月，九江大饑，人相食十四五。

　　八月癸卯，征東大將軍、開府儀同三司、南徐州刺史蕭淵藻薨。

　　冬十月丁未，地震。

　　十二月，百濟國遣使獻方物。

　　大寶元年春正月辛亥朔，以國哀不朝會。詔曰：「蓋天下者，至公之神器，在昔三五，不獲已而臨蒞之。故帝王之功，聖人之餘事。軒冕之華，儻來之一物。太祖文皇帝含光大之量，啓西伯之基。高祖武皇帝道洽二儀，智周萬物。屬齊季薦瘥，彝倫剝喪，同氣離入苑之禍，元首懷無厭之欲，乃當樂推之運，因億兆之心，承彼掎角，雪茲讎恥。事非為己，義寔從民。故功成弗居，卑宮菲食，大慈之業普薰，汾陽之詔屢下。于茲四紀，無得而稱。朕以寡昧，哀煢孔棘，生靈已盡，志不圖全，僶俛視陰，企承鴻緒。懸旌履薄，未足云喻。痛甚愈遲，諒闇彌切。方當玄默在躬，栖心事外。卽王道未直，天步猶艱，式憑宰輔，以弘庶政。履端建號，仰惟舊章。可大赦天下，改太清四年為大寶元年。」丁巳，天雨黃沙。己未，太白經天，辛酉乃止。西魏寇安陸，執司州刺史柳仲禮，盡沒漢東之地。丙寅，月晝見。癸酉，前江都令祖皓起義，襲廣陵，斬賊南兗州刺史董紹先。侯景自帥水步軍擊皓。

　　二月癸未，景攻陷廣陵，皓等並見害。丙戌，以安陸王大春為東揚州刺史。省吳州，如先為郡。詔曰：「近東垂擾亂，江陽縱逸。上宰運謀，猛士雄奮，吳、會肅清，濟、兗澄謐，京師畿內，無事戎衣。朝廷達宮，齋內左右，並可解嚴。」乙巳，以尚書僕射王克為左僕射。是月，邵陵王綸自尋陽至于夏口，郢州刺史南平王恪以州讓綸。丙午，侯景逼太宗幸西州。

　　夏五月庚午，征北將軍、開府儀同三司鄱陽嗣王範薨。自春迄夏，大饑，人相食，京師尤甚。

　　六月辛巳，以南郡王大連行揚州事。庚子，前司州刺史羊鴉仁自尚書省出奔西州。

　　秋七月戊辰，賊行臺任約寇江州，刺史尋陽王大心以州降約。是月，以南郡王大連為江州刺史。

　　八月甲午，湘東王繹遣領軍將軍王僧辯率衆逼郢州。乙亥，侯景自進位相國，封二十郡為漢王。邵陵王綸棄郢州走。

　　冬十月乙未，侯景又逼太宗幸西州曲宴，自加宇宙大將軍、都督六合諸軍事。立皇子大鈞為西陽郡王，大威為武寧郡王，大球為建安郡王，大昕為義安郡王，大摯為綏建郡王，大圜為樂梁郡王。壬寅，景害南康嗣王會理。

　　十一月，任約進據西陽，分兵寇齊昌，執衡陽王獻送京師，害之。湘東王繹遣前寧州刺史徐文盛督衆軍拒約。南郡王前中兵張彪起義於會稽若邪山，攻破浙東諸縣。

　　二年春二月，邵陵王綸走至安陸董城，為西魏所攻，軍敗，死。

　　三月，侯景自帥衆西寇。丁未，發京師，自石頭至新林，舳艫相接。

　　四月，至西陽。乙亥，景分遣偽將宋子仙、任約襲郢州。丙子，執刺史蕭方諸。

　　閏月甲子，景進寇巴陵，湘東王繹所遣領軍將軍王僧辯連戰不能剋。

　　五月癸未，湘東王驛遣遊擊將軍胡僧祐、信州刺史陸法和援巴陵，景遣任約帥衆拒援軍。

　　六月甲辰，僧祐等擊破任約，擒之。乙巳，景解圍宵遁，王僧辯督衆軍追景。庚申，攻魯山城，剋之，獲魏司徒張化仁、儀同門洪慶。辛酉，進圍郢州，下之，獲賊帥宋子仙等。鄱陽王故將侯瑱起兵，襲偽儀同于慶于豫章，慶敗走。

　　秋七月丁亥，侯景還至京師。辛丑，王僧辯軍次湓城，賊行江州事范希榮棄城走。

　　八月丙午，晉熙人王僧振、鄭寵起兵襲郡城，偽晉州刺史夏侯威生、儀同任延遁走。戊午，侯景遣衛尉卿彭俊、廂公王僧貴率兵入殿，廢太宗為晉安王，幽于永福省。害皇太子大器、尋陽王大心、西陽王大鈞、武寧王大威、建平王大球、義安王大昕及尋陽王諸子二十人。矯為太宗詔，禪于豫章嗣王棟，大赦改年。遣使害南海王大臨于吳郡，南郡王大連于姑孰，安陸王大春於會稽，新興王大莊於京口。

　　冬十月壬寅，帝謂舍人殷不害曰：「吾昨夜夢吞土，卿試為我思之。」不害曰：「昔重耳饋塊，卒還晉國。陛下所夢，得符是乎。」及王偉等進觴於帝曰：「丞相以陛下憂憤旣久，使臣上壽。」帝笑曰：「壽酒，不得盡此乎？」於是並賚酒肴、曲項琵琶，與帝飲。帝知不免，乃盡酣，曰：「不圖為樂一至於斯！」旣醉寢，王偉、彭儁進土囊，王修纂坐其上，於是太宗崩於永福省，時年四十九。賊偽諡曰明皇帝，廟稱高宗。明年，三月己丑，王僧辯率前百官奉梓宮升朝堂，世祖追崇為簡文皇帝，廟曰太宗。四月乙丑，葬莊陵。

　　初，太宗見幽縶，題壁自序云：「有梁正士蘭陵蕭世纘，立身行道，終始如一，風雨如晦，雞鳴不已。弗欺暗室，豈況三光，數至於此，命也如何！」又為《連珠》二首，文甚悽愴。

　　太宗幼而敏睿，識悟過人，六歲便屬文，高祖驚其早就，弗之信也。乃於御前面試，辭采甚美。高祖歎曰：「此子，吾家之東阿。」旣長，器宇寬弘，未嘗見慍喜。方頰豊下，須鬢如畫，眄睞則目光燭人。讀書十行俱下。九流百氏，經目必記；篇章辭賦，操筆立成。博綜儒書，善言玄理。自年十一，便能親庶務，歷試蕃政，所在有稱。在穆貴嬪憂，哀毀骨立，晝夜號泣不絕聲，所坐之席，沾濕盡爛。在襄陽拜表北伐，遣長史柳津、司馬董當門，壯武將軍杜懷寶、振遠將軍曹義宗等衆軍進討，剋平南陽、新野等郡，魏南荊州刺史李志據安昌城降，拓地千餘里。及居監撫，多所弘宥，文案簿領，纖毫不可欺。引納文學之士，賞接無倦，恒討論篇籍，繼以文章。高祖所制《五經講疏》，嘗於玄圃奉述，聽者傾朝野。雅好題詩，其序云：「余七歲有詩癖，長而不倦。」然傷於輕豔，當時號曰「宮體」。所著《昭明太子傳》五卷，《諸王傳》三十卷，《禮大義》二十卷，《老子義》二十卷，《莊子義》二十卷，《長春義記》一百卷，《法寶連璧》三百卷，並行於世焉。

　　史臣曰：太宗幼年聰睿，令問夙標，天才縱逸，冠於今古。文則時以輕華為累，君子所不取焉。及養德東朝，聲被夷夏，洎乎繼統，寔有人君之懿矣。方符文、景，運鐘《屯》、《剝》，受制賊臣，弗展所蘊，終罹懷、愍之酷，哀哉！[1]

注
 全文以中華書局、一九七三年五月版《梁書》爲本校。


Chinese text: This work was published before January 1, 1923, and is in the
public domain worldwide because the author died at least 100 years ago.
