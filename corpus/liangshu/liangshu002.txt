梁書卷第二 本紀第二

武帝中

　　天監元年夏四月丙寅，高祖卽皇帝位於南郊。設壇柴燎，告類于天曰：「皇帝臣衍，敢用玄牡，昭告于皇天后帝：齊氏以曆運斯旣，否終則亨，欽若天應，以命于衍。夫任是司牧，惟能是授；天命不于常，帝王非一族。唐謝虞受，漢替魏升，爰及晉、宋，憲章在昔。咸以君德馭四海，元功子萬姓，故能大庇氓黎，光宅區宇。齊代云季，世主昏凶，狡焉羣慝，是崇是長，肆厥姦回暴亂，以播虐于我有邦，俾溥天惴惴，將墜于深壑。九服八荒之內，連率岳牧之君，蹶角頓顙，匡救無術，臥薪待然，援天靡訴。衍投袂星言，摧鋒萬里，厲其掛冠之情，用拯兆民之切。銜膽誓衆，覆銳屠堅，建立人主，克翦昏亂。遂因時來，宰司邦國，濟民康世，實有厥勞。而晷緯呈祥，川岳效祉，朝夕坰牧，日月郊畿。代終之符旣顯，革運之期已萃，殊俗百蠻，重譯獻款，人神遠邇，罔不和會。於是羣公卿士，咸致厥誠，並以皇乾降命，難以謙拒。齊帝脫屣萬邦，授以神器。衍自惟匪德，辭不獲許。仰迫上玄之眷，俯惟億兆之心，宸極不可久曠，民神不可乏主，遂藉樂推，膺此嘉祚。以茲寡薄，臨御萬方，顧求夙志，永言祗惕。敬簡元辰，恭茲大禮，升壇受禪，告類上帝，克播休祉，以弘盛烈，式傳厥後，用永保于我有梁。惟明靈是饗。」

　　禮畢，備法駕卽建康宮，臨太極前殿。詔曰：「五精遞襲，皇王所以受命；四海樂推，殷、周所以改物。雖禪代相舛，遭會異時，而微明迭用，其流遠矣。莫不振民育德，光被黎元。朕以寡闇，命不先後，寧濟之功，屬當期運，乘此時來，因心萬物，遂振厥弛維，大造區夏，永言前蹤，義均慙德。齊氏以代終有𧗲，歷數云改，欽若前載，集大命于朕躬。顧惟菲德，辭不獲命，寅畏上靈，用膺景業。執禋柴之禮，當與能之祚，繼迹百王，君臨四海，若涉大川，罔知攸濟。洪基初兆，萬品權輿，思俾慶澤，覃被率土。可大赦天下。改齊中興二年爲天監元年。賜民爵二級；文武加位二等；鰥寡孤獨不能自存者，人穀五斛。逋布、口錢、宿債勿復收。其犯鄉論清議，贓汙淫盜，一皆蕩滌，洗除前注，與之更始。」

　　封齊帝爲巴陵王，全食一郡。載天子旌旗，乘五時副車。行齊正朔。郊祀天地，禮樂制度，皆用齊典。齊宣德皇后爲齊文帝妃，齊后王氏爲巴陵王妃。

　　詔曰：「興運升降，前代舊章。齊世王侯封爵，悉皆降省。其有效著艱難者，別有後命。惟宋汝陰王不在除例。」又詔曰：「大運肇升，嘉慶惟始，劫賊餘口沒在臺府者，悉可蠲放。諸流徙之家，並聽還本。」

　　追尊皇考爲文皇帝，廟曰太祖；皇妣爲獻皇后。追諡妃郗氏爲德皇后。追封兄太傅懿爲長沙郡王，諡曰宣武；齊後軍諮議敷爲永陽郡王，諡曰昭；弟齊太常暢爲衡陽郡王，諡曰宣；齊給事黃門侍郎融爲桂陽郡王，諡曰簡。

　　是日，詔封文武功臣新除車騎將軍夏侯詳等十五人爲公侯，食邑各有差。以弟中護軍宏爲揚州刺史，封爲臨川郡王；南徐州刺史秀安成郡王；雍州刺史偉建安郡王；左衛將軍恢鄱陽郡王；荊州刺史憺始興郡王。

　　丁卯，加領軍將軍王茂鎮軍將軍。以中書監王亮爲尚書令、中軍將軍，相國左長史王瑩爲中書監、撫軍將軍，吏部尚書沈約爲尚書僕射，長兼侍中範雲爲散騎常侍、吏部尚書。

　　詔曰：「宋氏以來，並恣淫侈，傾宮之富，遂盈數千。推算五都，愁窮四海，並嬰罹冤橫，拘逼不一。撫弦命管，良家不被蠲；織室繡房，幽厄猶見役。弊國傷和，莫斯爲甚。凡後宮樂府，西解暴室，諸如此例，一皆放遣。若衰老不能自存，官給廩食。」

　　戊辰，車騎將軍高句驪王高雲進號車騎大將軍。鎮東大將軍百濟王餘大進號征東大將軍。安西將軍宕昌王梁彌<台頁>進號鎮西將軍。鎮東大將軍倭王武進號征東大將軍。鎮西將軍河南王吐谷渾休留代進號征西將軍。巴陵王薨于姑孰，追諡爲齊和帝，終禮一依故事。

　　己巳，以光祿大夫張瑰爲右光祿大夫。庚午，鎮南將軍、江州刺史陳伯之進號征南將軍。

　　詔曰：「觀風省俗，哲后弘規；狩岳巡方，明王盛軌。所以重華在上，五品聿修；文命肇基，四載斯履。故能物色幽微，耳目屠釣，致王業於緝熙，被淳風於遐邇。朕以寡薄，昧于治方，藉代終之運，當符命之重，取監前古，懍若馭朽。思所以振民育德，去殺勝殘，解網更張，置之仁壽；而明慚照遠，智不周物，兼以歲之不易，未遑卜征，興言夕惕，無忘鑒寐。可分遣內侍，周省四方，觀政聽謠，訪賢舉滯。其有田野不辟，獄訟無章，忘公殉私，侵漁是務者，悉隨事以聞。若懷寶迷邦，蘊奇待價，蓄響藏真，不求聞達，並依名騰奏，罔或遺隱。使輶軒所屆，如朕親覽焉。」

　　又詔曰：「金作贖刑，有聞自昔，入縑以免，施於中世，民悅法行，莫尚乎此。永言叔世，偷薄成風，嬰諐入罪，厥塗匪一。斷弊之書，日纏於聽覽；鉗钅犬之刑，歲積於牢犴。死者不可復生，刑者無因自返，由此而望滋實，庸可致乎？朕夕惕思治，念崇政術，斟酌前王，擇其令典，有可以憲章邦國，罔不由之。釋愧心於四海，昭情素於萬物。俗偽日久，禁網彌繁。漢文四百，邈焉已遠。雖省事清心，無忘日用，而委銜廢策，事未獲從。可依周、漢舊典，有罪入贖，外詳爲條格，以時奏聞。」

　　辛未，以中領軍蔡道恭爲司州刺史。以新除謝沐縣公蕭寶義爲巴陵王，以奉齊祀。復南蘭陵武進縣，依前代之科。徵謝朏爲左光祿大夫、開府儀同三司，何胤爲右光祿大夫。改南東海爲蘭陵郡。土斷南徐州諸僑郡縣。

癸酉，詔曰：「商俗甫移，遺風尚熾，下不上達，由來遠矣。升中馭索，增其懍然。可於公車府謗木肺石傍各置一函。若肉食莫言，山阿欲有橫議，投謗木函。若從我江、漢，功在可策，犀兕徒弊，龍蛇方縣；次身才高妙，擯壓莫通，懷傅、呂之術，抱屈、賈之歎，其理有皦然，受困包匭；夫大政侵小，豪門陵賤，四民已窮，九重莫達。若欲自申，並可投肺石函。」

　　甲戍，詔斷遠近上慶禮。

　　又詔曰：「禮闈文閣，宜率舊章，貴賤旣位，各有差等，俯仰拜伏，以明王度，濟濟洋洋，具瞻斯在。頃因多難，治綱弛落，官非積及，榮由幸至。六軍尸四品之職，青紫治白簿之勞。振衣朝伍，長揖卿相，趨步廣闥，並驅丞郎。遂冠履倒錯，珪甑莫辨。靜言疚懷，思返流弊。且翫法惰官，動成逋弛，罰以常科，終未懲革。夫檟楚申威，蓋代斷趾，笞捶有令，如或可從。外詳共平議，務盡厥理。」

　　癸未，詔「相國府職吏，可依資勞度臺；若職限已盈，所度之餘，及驃騎府並可賜滿。」

　　閏月丁酉，以行宕昌王梁彌邕爲安西將軍、河涼二州刺史，正封宕昌王。壬寅，以車騎將軍夏侯詳爲右光祿大夫。

　　詔曰：「成務弘風，肅厲內外，實由設官分職，互相懲糾。而頃壹拘常式，見失方奏，多容違惰，莫肯執咎，憲綱日弛，漸以爲俗，今端右可以風聞奏事，依元熙舊制。」

　　五月乙亥夜，盜入南、北掖，燒神虎門、總章觀，害衛尉卿張弘策。戊子，江州刺史陳伯之舉兵反，以領軍將軍王茂爲征南將軍、江州刺史，率衆討之。

　　六月庚戌，以行北秦州刺史楊紹先爲北秦州刺史、武都王。是月，陳伯之奔魏，江州平。前益州刺史劉季連據成都反。

　　八月戊戌，置建康三官。乙巳，平北將軍、西涼州刺史象舒彭進號安西將軍，封鄧至王。丁未，詔中書監王瑩等八人參定律令。是月，詔尚書曹郎依昔奏事。林邑、干陁利國各遣使獻方物。

　　冬十一月己未，立小廟。甲子，立皇子統爲皇太子。

　　十二月丙申，以國子祭酒張稷爲護軍將軍。辛亥，護軍將軍張稷免。

　　是歲大旱，米斗五千，人多餓死。

　　二年春正月甲寅朔，詔曰：「三訊五聽，著自聖典，哀矜折獄，義重前誥，蓋所以明慎用刑，深戒疑枉，成功致治，罔不由茲。朕自籓部，常躬訊錄，求理得情，洪細必盡。末運弛網，斯政又闕，牢犴沉壅，申訴靡從。朕屬當期運，君臨兆億，雖復齋居宣室，留心聽斷；而九牧遐荒，無因臨覽。深懼懷冤就鞫，匪惟一方。可申敕諸州，月一臨訊，博詢擇善，務在確實。」乙卯，以尚書僕射沈約爲尚書左僕射；吏部尚書范雲爲尚書右僕射；前將軍鄱陽王恢爲南徐州刺史；尚書令王亮爲左光祿大夫；右衛將軍柳慶遠爲中領軍。丙辰，尚書令、新除左光祿大夫王亮免。

　　夏四月癸卯，尚書刪定郎蔡法度上《梁律》二十卷、《令》三十卷、《科》四十卷。

　　五月丁巳，尚書右僕射範雲卒。乙丑，益州刺史鄧元起克成都，曲赦益州。壬申，斷諸郡縣獻奉二宮。惟諸州及會稽，職惟嶽牧，許薦任土，若非地產，亦不得貢。

　　六月丁亥，詔以東陽、信安、豊安三縣水潦，漂損居民資業，遣使周履，量蠲課調。是夏多癘疫。以新除左光祿大夫謝朏爲司徒、尚書令。甲午，以中書監王瑩爲尚書右僕射。

　　秋七月，扶南、龜茲、中天竺國各遣使獻方物。

　　冬十月，魏寇司州。

　　十一月乙卯，雷電大雨，晦。是夜又雷。乙亥，尚書左僕射沈約以母憂去職。

　　三年春正月戊申，後將軍、揚州刺史臨川王宏進號中軍將軍。癸丑，以尚書右僕射王瑩爲尚書左僕射，太子詹事柳惔爲尚書右僕射，前尚書左僕射沈約爲鎮軍將軍。

　　二月，魏陷梁州。

　　三月，隕霜殺草。

　　五月丁巳，以扶南國王憍陳如闍耶跋摩爲安南將軍。

　　六月丙子，詔曰：「昔哲王之宰世也，每歲卜征，躬事巡省，民俗政刑，罔不必逮。末代風凋，久曠茲典。雖欲肆遠忘勞，究臨幽仄，而居今行古，事未易從，所以日晏踟躕，情同再撫。總總九州，遠近民庶，或川路幽遐，或貧羸老疾，懷冤抱理，莫由自申，所以東海匹婦，致災邦國，西土孤魂，登樓請訴。念此于懷，中夜太息。可分將命巡行州部。其有深冤鉅害，抑鬱無歸，聽詣使者，依源自列。庶以矜隱之念，昭被四方，逷聽遠聞，事均親覽。」癸未，大赦天下。

　　秋七月丁未，以光祿大夫夏侯詳爲車騎將軍、湘州刺史，湘州刺史楊公則爲中護軍。甲子，立皇子綜爲豫章郡王。

　　八月，魏陷司州，詔以南義陽置司州。

　　九月壬子，以河南王世子伏連籌爲鎮西將軍、西秦河二州刺史、河南王。北天竺國遣使獻方物。

　　冬十一月甲子，詔曰：「設教因時，淳薄異政，刑以世革，輕重殊風。昔商俗未移，民散久矣，嬰網陷辟，日夜相尋。若悉加正法，則赭衣塞路；並申弘宥，則難用爲國，故使有罪入贖，以全元元之命。今遐邇知禁，圄犴稍虛，率斯以往，庶幾刑措。金作權典，宜在蠲息。可除贖罪之科。」

　　是歲多疾疫。

　　四年春正月癸卯朔，詔曰：「今九流常選，年未三十，不通一經，不得解褐。若有才同甘、顏，勿限年次。」置《五經》博士各一人。以鎮北將軍、雍州刺史、建安王偉爲南徐州刺史，南徐州刺史鄱陽王恢爲郢州刺史，中領軍柳慶遠爲雍州刺史。丙午，省《鳳皇銜書伎》。戊申，詔曰：「夫禋郊饗帝，至敬攸在，致誠盡愨，猶懼有違；而往代多令宮人縱觀茲禮，帷宮廣設，輜軿耀路，非所以仰虔蒼昊，昭感上靈。屬車之間，見譏前世，便可自今停止。」辛亥，輿駕親祠南郊，赦天下。

　　二月壬午，遣衛尉卿楊公則率宿衛兵塞洛口。壬辰，交州刺史李凱據州反，長史李畟討平之。曲赦交州。戊戌，以前郢州刺史曹景宗爲中護軍。是月，立建興苑於秣陵建興里。

　　夏四月丁巳，以行宕昌王梁彌博爲安西將軍、河涼二州刺史、宕昌王。是月，自甲寅至壬戌，甘露連降華林園。

　　五月辛卯，建康縣朔陰里生嘉禾，一莖十二穗。

　　六月庚戌，立孔子廟。壬戌，歲星晝見。

　　秋七月辛卯，右光祿大夫張瓌卒。

　　八月庚子，老人星見。

　　冬十月丙午，北伐，以中軍將軍、揚州刺史臨川王宏都督北討諸軍事，尚書右僕射柳惔爲副。是歲，以興師費用，王公以下各上國租及田穀，以助軍資。

　　十一月辛未，以都官尚書張稷爲領軍將軍。甲午，天晴朗，西南有電光，聞如雷聲三。

　　十二月，司徒、尚書令謝朏以所生母憂，去職。

　　是歲大穰，米斛三十。

　　五年春正月丁卯朔，詔曰：「在昔周、漢，取士方國。頃代凋訛，幽仄罕被，人孤地絕，用隔聽覽，士操淪胥，因茲靡勸。豈其岳瀆縱靈，偏有厚薄，實由知與不知，用與不用耳。朕以菲德，君此兆民，而兼明廣照，屈於堂戶，飛耳長目，不及四方，永言愧懷，無忘旦夕。凡諸郡國舊族，邦內無在朝位者，選官搜括，使郡有一人。」乙亥，以前司徒謝朏爲中書監、司徒、衛將軍，鎮軍將軍沈約爲右光祿大夫，豫章王綜爲南徐州刺史。丁丑，以尚書左僕射王瑩爲護軍將軍，僕射如故。甲申，立皇子綱爲晉安郡王。丁亥，太白晝見。

　　二月庚戌，乙太常張充爲吏部尚書。

　　三月丙寅朔，日有蝕之。癸未，魏宣武帝從弟翼率其諸弟來降。輔國將軍劉思效破魏青州刺史元系于膠水。丁亥，陳伯之自壽陽率衆歸降。

　　夏四月丙申，廬陵高昌之仁山獲銅劍二，始豊縣獲八目龜一。甲寅，詔曰：「朕昧旦齋居，惟刑是恤，三辟五聽，寢興載懷。故陳肺石於都街，增官司於詔獄，殷勤親覽，小大以情。而明慎未洽，囹圄尚壅，永言納隍，在予興愧。凡犴獄之所，可遣法官近侍，遞錄囚徒，如有枉滯，以時奏聞。」

　　五月辛未，太子左衛率張惠紹克魏宿預城。乙亥，臨川王宏前軍克梁城。辛巳，豫州刺史韋叡克合肥城。丁亥，廬江太守裴邃克羊石城；庚寅，又克霍丘城。辛卯，太白晝見。

　　六月庚子，青、冀二州刺史桓和前軍克朐山城。

　　秋七月乙丑，鄧至國遣使獻方物。

　　八月戊戌，老人星見。辛酉，作太子宮。

　　冬十一月甲子，京師地震。乙丑，以師出淹時，大赦天下。魏寇鐘離，遣右衛將軍曹景宗率衆赴援。

　　十二月癸卯，司徒謝朏薨。

　　六年春正月辛酉朔，詔曰：「徑寸之寶，或隱沙泥；以人廢言，君子斯戒。朕聽朝晏罷，思闡政術，雖百辟卿士，有懷必聞，而蓄響邊遐，未臻魏闕。或屈以貧陋，或間以山川，頓足延首，無因奏達。豈所以沉浮靡漏，遠邇兼得者乎？四方士民，若有欲陳言刑政，益國利民，淪礙幽遠，不能自通者，可各詮條布懷于刺史二千石。有可申采，大小以聞。」己卯，詔曰：「夫有天下者，義非爲己。凶荒疾癘，兵革水火，有一於此，責歸元首。今祝史請禱，繼諸不善，以朕身當之。永使災害不及萬姓，俾茲下民稍蒙寧息。不得爲朕祈福，以增其過。特班遠邇，咸令遵奉。」

　　二月甲辰，老人星見。

　　三月庚申朔，隕霜殺草。是月，有三象入京師。

　　夏四月壬辰，置左右驍騎、左右遊擊將軍官。癸巳，曹景宗、韋叡等破魏軍於邵陽洲，斬獲萬計。癸卯，以右衛將軍曹景宗爲領軍將軍、徐州刺史。己酉，以江州刺史王茂爲尚書右僕射，中書令安成王秀爲平南將軍、江州刺史。分湘廣二州置衡州。丁巳，以中軍將軍、揚州刺史臨川王宏爲驃騎將軍、開府儀同三司，撫軍將軍建安王偉爲揚州刺史，右光祿大夫沈約爲尚書左僕射，尚書左僕射王瑩爲中軍將軍。

　　五月己未，以新除左驍騎將軍長沙王深業爲中護軍。癸亥，以侍中袁昂爲吏部尚書。己巳，置中衛、中權將軍，改驍騎爲雲騎，遊擊爲遊騎。辛未，右將軍、揚州刺史建安王偉進號中權將軍。

　　六月庚戌，以車騎將軍、湘州刺史夏侯詳爲右光祿大夫，新除金紫光祿大夫柳惔爲安南將軍、湘州刺史。新吳縣獲四目龜一。

　　秋七月甲子，太白晝見。丙寅，分廣州置桂州。丁亥，以新除尚書右僕射王茂爲中衛將軍。

　　八月戊子，赦天下。戊戌，大風折木。京師大水，因濤入，加御道七尺。

　　九月，嘉禾一莖九穗，生江陵縣。乙亥，改閱武堂爲德陽堂，聽訟堂爲儀賢堂。丙戌，以左衛將軍呂僧珍爲平北將軍、南兗州刺史，豫章內史蕭昌爲廣州刺史。

　　冬十月壬寅，以五兵尚書徐勉爲吏部尚書。

　　閏月乙丑，以驃騎將軍、開府儀同三司臨川王宏爲司徒、行太子太傅，尚書左僕射沈約爲尚書令、行太子少傅，吏部尚書袁昂爲右僕射。戊寅，平西將軍、荊州刺史始興王憺進號安西將軍。甲申，以右光祿大夫夏侯詳爲尚書左僕射。

　　十二月丙辰，尚書左僕射夏侯詳卒。乙丑，魏淮陽鎮都軍主常邕和以城內屬。分豫州置霍州。

　　七年春正月乙酉朔，詔曰：「建國君民，立教爲首。不學將落，嘉植靡由。朕肇基明命，光宅區宇，雖耕耘雅業，傍闡藝文，而成器未廣，志本猶闕，非所以鎔範貴游，納諸軌度。思欲式敦讓齒，自家刑國。今聲訓所漸，戎夏同風，宜大啓庠斅，博延胄子，務彼十倫，弘此三德，使陶鈞遠被，微言載表。」中衛將軍、領太子詹事王茂進號車騎將軍。戊戌，作神龍、仁虎闕於端門、大司馬門外。壬子，以領軍將軍曹景宗爲中衛將軍，衛尉蕭景兼領軍將軍。

　　二月乙卯，廬江灊縣獲銅鐘二。新作國門于越城南。乙丑，增置鎮衛將軍以下各有差。庚午，詔於州郡縣置州望、郡宗、鄉豪各一人，專掌搜薦。乙亥，以車騎大將軍高麗王高雲爲撫東大將軍、開府儀同三司，平北將軍、南兗州刺史呂僧珍爲領軍將軍。丙子，以中護軍長沙王深業爲南兗州刺史，兼領軍將軍蕭景爲雍州刺史，雍州刺史柳慶遠爲護軍將軍。

　　夏四月乙卯，皇太子納妃，赦大辟以下，頒賜朝臣及近侍各有差。辛未，秣陵縣獲靈龜一。戊寅，餘姚縣獲古銅劍二。

　　五月己亥，詔復置宗正、太僕、大匠、鴻臚，又增太府、太舟，仍先爲十二卿。癸卯，以平南將軍、江州刺史安成王秀爲平西將軍、荊州刺史，安西將軍、荊州刺史始興王憺爲護軍將軍，中衛將軍曹景宗爲安南將軍、江州刺史。

　　六月辛酉，復建、修二陵周回五里內居民，改陵監爲令。

　　秋七月丁亥，月犯氐。

　　八月癸丑，安南將軍、江州刺史曹景宗卒。丁巳，赦大辟以下未結正者。甲戌，平西將軍、荊州刺史安成王秀進號安西將軍，雲麾將軍、郢州刺史鄱陽王恢進號平西將軍。老人星見。

　　九月丁亥，詔曰：「芻牧必往，姬文垂則，雉兔有刑，姜宣致貶。藪澤山林，毓材是出，斧斤之用，比屋所資。而頃世相承，並加封固，豈所謂與民同利，惠茲黔首？凡公家諸屯戍見封熂者，可悉開常禁。」壬辰，置童子奉車郎。癸巳，立皇子績爲南康郡王。己亥，月犯東井。

　　冬十月丙寅，以吳興太守張稷爲尚書左僕射。丙子，魏陽關主許敬珍以城內附。詔大舉北伐。以護軍將軍始興王憺爲平北將軍，率衆入清；車騎將軍王茂率衆向宿預。丁丑，魏懸瓠鎮軍主白皁生、豫州刺史胡遜以城內屬。以皁生爲鎮北將軍、司州刺史，遜爲平北將軍、豫州刺史。

　　十一月辛巳，鄞縣言甘露降。

　　八年春正月辛巳，輿駕親祠南郊，赦天下，內外文武各賜勞一年。壬辰，魏鎮東參軍成景儁斬宿預城主嚴仲寶，以城內屬。

　　二月壬戌，老人星見。

　　夏四月，以北巴西郡置南梁州。戊申，以護軍將軍始興王憺爲中衛將軍，司徒、行太子太傅臨川王宏爲司空、揚州刺史，車騎將軍、領太子詹事王茂卽本號開府儀同三司。丁卯，魏楚王城主李國興以城內附。丙子，以中軍將軍、丹陽尹王瑩爲右光祿大夫。

　　五月壬午，詔曰：「學以從政，殷勤往哲，祿在其中，抑亦前事。朕思闡治綱，每敦儒術，軾閭辟館，造次以之。故負袟成風，甲科間出，方當置諸周行，飾以青紫。其有能通一經，始末無倦者，策實之後，選可量加敘錄。雖復牛監羊肆，寒品後門，並隨才試吏，勿有遺隔。」

　　秋七月癸巳，巴陵王蕭寶義薨。

　　八月戊午，老人星見。

　　冬十月乙巳，以中軍將軍始興王慎爲鎮北將軍、南兗州刺史，南兗州刺史長沙王深業爲護軍將軍。

　　九年春正月乙亥，以尚書令、行太子少傅沈約爲左光祿大夫，行少傅如故，右光祿大夫王瑩爲尚書令，行中撫將軍建安王偉領護軍將軍，鎮北將軍、南兗州刺史始興王憺爲鎮西將軍、益州刺史，太常卿王亮爲中書監。丙子，以輕車將軍晉安王綱爲南兗州刺史。庚寅，新作緣淮塘，北岸起石頭迄東冶，南岸起後渚籬門迄三橋。

　　三月己丑，車駕幸國子學，親臨講肆，賜國子祭酒以下帛各有差。乙未，詔曰：「王子從學，著自禮經，貴遊咸在，實惟前誥，所以式廣義方，克隆教道。今成均大啓，元良齒讓，自斯以降，並宜肄業。皇太子及王侯之子，年在從師者，可令入學。」于闐國遣使獻方物。

　　夏四月丁巳，革選尚書五都令史用寒流。林邑國遣使獻白猴一。

　　五月己亥，詔曰：「朕達聽思治，無忘日昃。而百司羣務，其途不一，隨時適用，各有攸宜，若非總會衆言，無以備茲親覽。自今臺閣省府州郡鎮戍應有職僚之所，時共集議，各陳損益，具以奏聞。」中書監王亮卒。

　　六月癸丑，盜殺宣城太守朱僧勇。癸酉，以中撫將軍、領護軍建安王偉爲鎮南將軍、江州刺史。

　　閏月己丑，宣城盜轉寇吳興縣，太守蔡撙討平之。

　　秋七月己巳，老人星見。

　　冬十二月癸未，輿駕幸國子學，策試胄子，賜訓授之司各有差。

　　十年春正月辛丑，輿駕親祠南郊，大赦天下，居局治事賜勞二年。癸卯，以尚書左僕射張稷爲安北將軍，青冀二州刺史，郢州刺史鄱陽王恢爲護軍將軍。甲辰，以南徐州刺史豫章王綜爲郢州刺史，輕車將軍南康王績爲南徐州刺史。戊申，騶虞一，見荊州華容縣。以左民尚書王暕爲吏部尚書。辛酉，輿駕親祠明堂。

　　三月辛丑，盜殺東莞、琅邪二郡太守鄧晣，以朐山引魏軍，遣振遠將軍馬仙琕討之。是月，魏徐州刺史盧昶帥衆赴朐山。

　　夏五月癸酉，安豊縣獲一角玄龜。丁丑，領軍呂僧珍卒。己卯，以國子祭酒張充爲尚書左僕射，太子詹事柳慶遠爲領軍將軍。

　　六月乙酉，嘉蓮一莖三花生樂游苑。

　　秋七月丙辰，詔曰：「昔公卿面陳，載在前史，令僕陛奏，列代明文，所以釐彼庶績，成茲羣務。晉氏陵替，虛誕爲風，自此相因，其失彌遠。遂使武帳空勞，無汲公之奏，丹墀徒辟，闕鄭生之履。三槐八座，應有務之百官，宜有所論，可入陳啓，庶藉周爰，少匡寡薄。」

　　九月丙申，天西北隆隆有聲，赤氣下至地。

　　冬十二月癸酉，山車見于臨城縣。庚辰，馬仙琕大破魏軍，斬馘十餘萬，剋復朐山城。

　　是歲，初作宮城門三重樓及開二道。宕昌國遣使獻方物。

　　十一年春正月壬辰，詔曰：「夫刑法悼耄，罪不收孥，禮著明文，史彰前事，蓋所以申其哀矜，故罰有弗及。近代相因，厥網彌峻，髫年華髮，同坐入諐。雖懲惡勸善，宜窮其制，而老幼流離，良亦可愍。自今逋讁之家及罪應質作，若年有老小，可停將送。」加左光祿大夫、行太子少傅沈約特進，鎮南將軍、江州刺史建安王偉儀同三司，司空、揚州刺史臨川王宏進位元爲太尉，驃騎將軍王茂爲司空，尚書令、雲麾將軍王瑩進號安左將軍，安北將軍、青冀二州刺史張稷進號鎮北將軍。

　　二月戊辰，新昌、濟陽二郡野蠶成繭。

　　三月丁巳，曲赦揚、徐二州。築西靜壇於鐘山。庚申，高麗國遣使獻方物。

　　四月戊子，詔曰：「去歲朐山大殲丑類，宜爲京觀，用旌武功；但伐罪弔民，皇王盛軌，掩骼埋胔，仁者用心。其下青州悉使收藏。」百濟、扶南、林邑國並遣使獻方物。

　　六月辛巳，以司空王茂領中權將軍。

　　九月辛亥，宕昌國遣使獻方物。

　　冬十一月乙未，以吳郡太守袁昂兼尚書右僕射。己酉，降太尉、揚州刺史臨川王宏爲驃騎將軍、開府同三司之儀。癸丑，齊宣德太妃王氏薨。

　　十二月己未，以安西將軍、荊州刺史安成王秀爲中衛將軍，護軍將軍鄱陽王恢爲平西將軍、荊州刺史。

　　十二年春正月辛卯，輿駕親祠南郊，赦大辟以下。

　　二月辛酉，以兼尚書右僕射袁昂爲尚書右僕射。丙寅，詔曰：「掩骼埋胔，義重周經，槥櫝有加，事美漢策。朕向隅載懷，每勤造次，收藏之命，亟下哀矜；而㝢縣遐深，遵奉未洽，髐然路隅，往往而有，言愍沉枯，彌勞傷惻。可明下遠近，各巡境界，若委骸不葬，或蒢衣莫改，卽就收斂，量給棺具。庶夜哭之魂斯慰，沾霜之骨有歸。」辛巳，新作太極殿，改爲十三間。

　　三月癸卯，以湘州刺史王珍國爲護軍將軍。

　　閏月乙丑，特進、中軍將軍沈約卒。

　　夏四月，京邑大水。

　　六月癸巳，新作太廟，增基九尺。庚子，太極殿成。

　　秋九月戊午，以鎮南將軍、開府儀同三司、江州刺史建安王偉爲撫軍將軍，儀同如故；驃騎將軍、開府同三司之儀、揚州刺史臨川王宏爲司空；領中權將軍王茂爲驃騎將軍、開府同三司之儀、江州刺史。

　　冬十月丁亥，詔曰：「明堂地勢卑濕，未稱乃心。外可量就埤起，以盡誠敬。」

　　十三年春正月壬戌，以丹陽尹晉安王綱爲荊州刺史。癸亥，以平西將軍、荊州刺史鄱陽王恢爲鎮西將軍、益州刺史。丙寅，以翊右將軍安成王秀爲安西將軍、郢州刺史。

　　二月丁亥，輿駕親耕籍田，赦天下，孝悌力田賜爵一級。老人星見。

　　三月辛亥，以新除中撫將軍、開府儀同三司建安王偉爲左光祿大夫。

　　夏四月辛卯，林邑國遣使獻方物。壬辰，以郢州刺史豫章王綜爲安右將軍。

　　五月辛亥，以通直散騎常侍韋叡爲中護軍。

　　六月己亥，以南兗州刺史蕭景爲領軍將軍，領軍將軍柳慶遠爲安北將軍、雍州刺史。

　　秋七月乙亥，立皇子綸爲邵陵郡王，繹爲湘東郡王，紀爲武陵郡王。

　　八月癸卯，扶南、于闐國各遣使獻方物。

　　是歲作浮山堰。

　　十四年春正月乙巳朔，皇太子冠，赦天下，賜爲父後者爵一級，王公以下班賚各有差，停遠近上慶禮。丙午，安左將軍、尚書令王瑩進號中權將軍。以鎮西將軍始興王憺爲中撫將軍。辛亥，輿駕親祠南郊。詔曰：「朕恭祗明祀，昭事上靈，臨竹宮而登泰壇，服裘冕而奉蒼璧，柴望旣升，誠敬克展，思所以對越乾元，弘宣德教；而缺于治道，政法多昧，實佇羣才，用康庶績。可班下遠近，博采英異。若有確然鄉黨，獨行州閭，肥遁丘園，不求聞達，藏器待時，未加收采；或賢良、方正，孝悌、力田，並卽騰奏，具以名上。當擢彼周行，試以邦邑，庶百司咸事，兆民無隱。又世輕世重，隨時約法，前以劓墨，用代重辟，猶念改悔，其路已壅，並可省除。」丙寅，汝陰王劉胤薨。

　　二月庚寅，芮芮國遣使獻方物。戊戌，老人星見。辛丑，以中護軍韋叡爲平北將軍、雍州刺史，新除中撫將軍始興王憺爲荊州刺史。

　　夏四月丁丑，驃騎將軍、開府同三司之儀、江州刺史王茂薨。

　　五月丁巳，以荊州刺史晉安王綱爲江州刺史。

　　秋八月乙未，老人星見。

　　九月癸亥，以長沙王深業爲護軍將軍。狼牙修國遣使獻方物。

　　十五年春正月己巳，詔曰：「觀時設教，王政所先，兼而利之，實惟務本，移風致治，咸由此作。頃因革之令，隨事必下，而張弛之要，未臻厥宜，民瘼猶繁，廉平尚寡，所以佇旒纊而載懷，朝玉帛而興歎。可申下四方，政有不便於民者，所在具條以聞。守宰若清潔可稱，或侵漁爲蠹，分別奏上，將行黜陟。長吏勸課，躬履堤防，勿有不脩，致妨農事。關市之賦，或有未允，外時參量，優減舊格。」

　　三月戊辰朔，日有蝕之。

　　夏四月丁未，以安右將軍豫章王綜兼護軍。高麗國遣使獻方物。

　　五月癸未，以司空、揚州刺史臨川王宏爲中書監，驃騎大將軍、刺史如故。

　　六月丙申，改作小廟畢。庚子，以尚書令王瑩爲左光祿大夫、開府儀同三司，尚書右僕射袁昂爲尚書左僕射，吏部尚書王暕爲尚書右僕射。

　　秋八月，老人星見。芮芮、河南遣使獻方物。

　　九月辛巳，左光祿大夫、開府儀同三司王瑩薨。壬辰，赦天下。

　　冬十月戊午，以丹陽尹長沙王深業爲湘州刺史。

　　十一月丁卯，以兼護軍豫章王綜爲安前將軍。交州刺史李畟斬交州反者阮宗孝，傳首京師。曲赦交州。壬午，以雍州刺史韋叡爲護軍將軍。

　　十六年春正月辛未，輿駕親祠南郊，詔曰：「朕當扆思治，政道未明，昧旦劬勞，亟移星紀。今太皞御氣，句芒首節，升中就陽，禋敬克展，務承天休，布茲和澤。尤貧之家，勿收今年三調。其無田業者，所在量宜賦給。若民有產子，卽依格優蠲。孤老鰥寡不能自存，咸加賑卹。班下四方。諸州郡縣，時理獄訟，勿使冤滯，並若親覽。」

　　二月庚戌，老人星見，甲寅，以安前將軍豫章王綜爲南徐州刺史。

　　三月丙子，河南王遣使獻方物。

　　夏四月甲子，初去宗廟牲。潮溝獲白雀一。

　　六月戊申，以廬陵王績爲江州刺史。

　　七月丁丑，以郢州刺史安成王秀爲鎮北將軍、雍州刺史。

　　八月辛丑，老人星見。扶南、婆利國各遣使獻方物。

　　冬十月，去宗廟薦脩，始用蔬果。

　　十七年春正月丁巳朔，詔曰：「夫樂所自生，含識之常性；厚下安宅，馭世之通規。朕矜此庶氓，無忘待旦，亟弘生聚之略，每布寬恤之恩；而編戶未滋，遷徙尚有，輕去故鄉，豈其本志？資業殆闕，自返莫由，巢南之心，亦何能弭。今開元發歲，品物惟新，思俾黔黎，各安舊所。將使郡無曠土，邑靡遊民，雞犬相聞，桑柘交畛。凡天下之民，有流移他境，在天監十七年正月一日以前，可開恩半歲，悉聽還本，蠲課三年。其流寓過遠者，量加程日。若有不樂還者，卽使著土籍爲民，准舊課輸。若流移之後，本鄉無復居宅者，村司三老及餘親屬，卽爲詣縣，占請村內官地官宅，令相容受，使戀本者還有所託。凡坐爲市埭諸職，割盜衰滅應被封籍者，其田宅車牛，是民生之具，不得悉以沒入，皆優量分留，使得自止。其商賈富室，亦不得頓相兼併。遁叛之身，罪無輕重，並許首出，還復民伍。若有拘限，自還本役。並爲條格，咸使知聞。」

　　二月癸巳，鎮北將軍、雍州刺史安成王秀薨。甲辰，大赦天下。乙卯，以領石頭戍事南康王績爲南兗州刺史。

　　三月甲申，老人星見。丙申，改封建安王偉爲南平王。

　　夏五月戊寅，驃騎大將軍、揚州刺史臨川王宏免。己卯、干陁利國遣使獻方物。以領軍將軍蕭景爲安右將軍，監揚州。辛巳，以臨川王宏爲中軍將軍、中書監。

　　六月乙酉，以益州刺史鄱陽王恢爲領軍將軍。中軍將軍，中書監臨川王宏以本號行司徒。癸卯，以國子祭酒蔡撙爲吏部尚書。

　　秋八月壬寅，老人星見。詔以兵騶奴婢，男年登六十，女年登五十，免爲平民。

　　冬十月乙亥，以中軍將軍、行司徒臨川王宏爲中書監、司徒。

　　十一月辛亥，以南平王偉爲左光祿大夫、開府儀同三司。

　　十八年春正月甲申，以領軍將軍鄱陽王恢爲征西將軍、開府儀同三司、荊州刺史，荊州刺史始興王憺爲中撫將軍、開府儀同三司、領軍。以尚書左僕射袁昂爲尚書令，尚書右僕射王暕爲尚書左僕射，太子詹事徐勉爲尚書右僕射。辛卯，輿駕親祠南郊，孝悌力田賜爵一級。

　　二月戊午，老人星見。

　　四月丁巳，大赦天下。

　　秋七月甲申，老人星見。于闐、扶南國各遣使獻方物。[1]

注
 全文以中華書局、一九七三年五月版《梁書》爲本校。


Chinese text: This work was published before January 1, 1923, and is in the
public domain worldwide because the author died at least 100 years ago.
