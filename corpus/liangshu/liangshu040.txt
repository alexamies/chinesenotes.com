梁書卷第四十 列傳第三十四

司馬褧　到漑　劉顯　劉之遴　弟之享　許懋
　　司馬褧字元素，河內溫人也。曾祖純之，晉大司農高密敬王。祖讓之，員外常侍。父燮，善《三禮》，仕齊官至國子博士。

　　褧少傳家業，強力專精，手不釋卷，其禮文所涉書，略皆遍睹。沛國劉曁獻爲儒者宗，嘉其學，深相賞好。少與樂安任昉善，昉亦推重焉。初爲國子生，起家奉朝請，稍遷王府行參軍。天監初，詔通儒治五禮，有司舉褧治嘉禮，除尚書祠部郎中。是時創定禮樂，褧所議多見施行。除步兵校尉，兼中書通事舍人。褧學尤精於事數，國家吉凶禮，當世名儒明山賓、賀蒨等疑不能斷，皆取決焉。

　　累遷正員郎、鎮南諮議參軍，兼舍人如故。遷尚書右丞。出爲仁威長史、長沙內史。還除雲騎將軍，兼御史中丞，頃之卽真。十六年，出爲宣毅南康王長史、行府國並石頭戍軍事。褧雖居外官，有敕預文德、武德二殿長名問訊，不限日。十七年，遷明威將軍、晉安王長史，未幾卒。王命記室庾肩吾集其文爲十卷，所撰《嘉禮儀注》一百一十二卷。

　　到漑字茂灌，彭城武原人。曾祖彥之，宋驃騎將軍。祖仲度，驃騎江夏王從事中郎。父坦，齊中書郎。

　　漑少孤貧，與弟洽俱聰敏有才學，早爲任昉所知，由是聲名益廣。起家王國左常侍，轉後軍法曹行參軍，歷殿中郎。出爲建安內史，遷中書郎，兼吏部，太子中庶子。湘東王繹爲會稽太守，以漑爲輕車長史、行府郡事。高祖敕王曰：「到漑非直爲汝行事，足爲汝師，間有進止，每須詢訪。」遭母憂，居喪盡禮，朝廷嘉之。服闋，猶蔬食布衣者累載。除通直散騎常侍，御史中丞，太府卿，都官尚書，郢州長史、江夏太守，加招遠將軍，入爲左民尚書。

　　漑身長八尺，美風儀，善容止，所蒞以清白自脩。性又率儉，不好聲色，虛室單床，傍無姬侍。自外車服，不事鮮華，冠履十年一易，朝服或至穿補，傳呼清路，示有朝章而已。

　　頃之，坐事左遷金紫光祿大夫，俄授散騎常侍、侍中、國子祭酒。

　　漑素謹厚，特被高祖賞接，每與對棊，從夕達旦。漑第山池有奇石，高祖戲與賭之，幷《禮記》一部，漑並輸焉，未進，高祖謂朱异曰；「卿謂到漑所輸可以送未？」漑斂板對曰：「臣旣事君，安敢失禮。」高祖大笑，其見親愛如此。

　　後因疾失明，詔以金紫光祿大夫、散騎常侍，就第養疾。

　　漑家門雍睦，兄弟特相友愛。初與弟洽常共居一齋，洽卒後，便舍爲寺，因斷腥膻，終身蔬食，別營小室，朝夕從僧徒禮誦。高祖每月三致淨饌，恩禮甚篤。蔣山有延賢寺者，漑家世創立，故生平公俸，咸以供焉，略無所取。性又不好交遊，惟與朱异、劉之遴、張綰同志友密。及臥疾家園，門可羅雀，三君每歲時常鳴騶枉道，以相存問，置酒敘生平，極歡而去。臨終，托張、劉勒子孫以薄葬之禮，卒時年七十二。詔贈本官。有集二十卷行於世。時以漑、洽兄弟比之二陸，故世祖贈詩曰：「魏世重雙丁，晉朝稱二陸，何如今兩到，復似淩寒竹。」

　　子鏡，字圓照，安西湘東王法曹行參軍，太子舍人，早卒。

　　鏡子藎，早聰慧，起家著作佐郎，歷太子舍人，宣城王主簿，太子洗馬，尚書殿中郎。嘗從高祖幸京口，登北顧樓賦詩，藎受詔便就，上覽以示漑曰：「藎定是才子，翻恐卿從來文章假手於藎。」因賜漑《連珠》曰：「研磨墨以騰文，筆飛毫以書信。如飛蛾之赴火，豈焚身之可吝。必耄年其已及，可假之於少藎。」其見知賞如此。除丹陽尹丞。太清亂，赴江陵卒。

　　劉顯字嗣芳，沛國相人也。父鬷，晉安內史。

　　顯幼而聰敏，當世號曰神童。天監初，舉秀才，解褐中軍臨川王行參軍，俄署法曹。顯好學，博涉多參通，任昉嘗得一篇缺簡書，文字零落，歷示諸人，莫能識者，顯云是《古文尚書》所刪逸篇，昉檢《周書》，果如其說，昉因大相賞異。丁母憂，服闋，尚書令沈約命駕造焉，於坐策顯經史十事，顯對其九。約曰：「老夫昏忘，不可受策；雖然，聊試數事，不可至十也。」顯問其五，約對其二。陸倕聞之歎曰：「劉郎可謂差人，雖吾家平原詣張壯武，王粲謁伯喈，必無此對。」其爲名流推賞如此。及約爲太子少傅，乃引爲五官掾，俄兼廷尉正。五兵尚書傅昭掌著作，撰國史，引顯爲佐。九年，始革尚書五都選，顯以本官兼吏部郎，又除司空臨川王外兵參軍，遷尚書儀曹郎。嘗爲《上朝詩》，沈約見而美之，時約郊居宅新成，因命工書人題之於壁。出爲臨川王記室參軍。建康平，復入爲尚書儀曹侍郎，兼中書通事舍人。出爲秣陵令，又除驃騎鄱陽王記室，兼中書舍人，累遷步兵校尉、中書侍郎，舍人如故。

　　顯與河東裴子野、南陽劉之遴、吳郡顧協，連職禁中，遞相師友，時人莫不慕之。顯博聞強記，過於裴、顧，時魏人獻古器，有隱起字，無能識者，顯案文讀之，無有滯礙，考校年月，一字不差，高祖甚嘉焉。

　　遷尚書左丞，除國子博士。出爲宣遠岳陽王長史，行府國事，未拜，遷雲麾邵陵王長史、尋陽太守。大同九年，王遷鎮郢州，除平西諮議參軍，加戎昭將軍。其年卒，時年六十三。友人劉之遴啓皇太子曰：「之遴嘗聞，夷、叔、柳惠，不逢仲尼一言，則西山餓夫，東國黜士，名豈施於後世。信哉！生有七尺之形，終爲一棺之土。不朽之事，寄之題目，懷珠抱玉，有歿世而名不稱者，可爲長太息，孰過於斯。竊痛友人沛國劉顯，韞櫝藝文，研精覃奧，聰明特達，出類拔羣。闔棺郢都，歸魂上國，卜宅有日，須鐫墓板。之遴已略撰其事行，今輒上呈。伏願鴻慈，降茲睿藻，榮其枯骴，以慰幽魂。冒昧塵聞，戰慄無地。」乃蒙令爲誌銘曰：「繁弱挺質，空桑吐聲，分器見重，播樂傳名。誰其均之？美有髦士。禮著幼年，業明壯齒。厭飫典墳，研精名理。一見弗忘，過目則記。若訪賈逵，如問伯始。穎脫斯出，學優而仕。議獄旣佐，芸蘭乃握。摶鳳池水，推羊太學。內參禁中，外相籓岳。斜光已道，殞彼西浮；百川到海，還逐東流。營營返魄，泛泛虛舟。白馬向郊，丹旒背鞏。野埃興伏，山雲輕重。呂掩書墳，揚歸玄塚。爾其戒行，途窮土壟。弱葛方施，叢柯日拱。鹆遂柳荑春，禽寒斂氄。長空常暗，陰泉獨湧。祔彼故塋，流芬相踵。」

　　顯有三子：莠，荏，臻。臻早著名。

　　劉之遴字思貞，南陽涅陽人也。父虯，齊國子博士，諡文範先生。

　　之遴八歲能屬文，十五舉茂才對策，沈約、任昉見而異之。起家寧朔主簿。吏部尚書王瞻嘗候任昉，值之遴在坐，昉謂瞻曰：「此南陽劉之遴，學優未仕，水鏡所宜甄擢。」瞻卽辟爲太學博士。時張稷新除尚書僕射，托昉爲讓表，昉令之遴代作，操筆立成。昉曰：「荊南秀氣，果有異才，後仕必當過僕。」御史中丞樂藹，卽之遴舅，憲臺奏彈，皆之遴草焉。遷平南行參軍，尚書起部郎，延陵令，荊州治中。太宗臨荊州，仍遷宣惠記室。之遴篤學明審，博覽羣籍。時劉顯、韋稜並強記，之遴每與討論，咸不能過也。

　　還除通直散騎侍郎，兼中書通事舍人。遷正員郎，尚書右丞，荊州大中正。累遷中書侍郎，鴻臚卿，復兼中書舍人。出爲征西鄱陽王長史、南郡太守，高祖謂曰：「卿母年德並高，故令卿衣錦還鄉，盡榮養之理。」後轉爲西中郎湘東王長史，太守如故。初，之遴在荊府，嘗寄居南郡廨，忽夢前太守袁彖謂曰：「卿後當爲折臂太守，卽居此中。」之遴後果損臂，遂臨此郡。丁母憂，服闋，徵秘書監，領步兵校尉。出爲郢州行事，之遴意不願出，固辭，高祖手敕曰：「朕聞妻子具，孝衰於親；爵祿具，忠衰於君。卿旣內足，理忘奉公之節。」遂爲有司所奏免。久之，爲太府卿，都官尚書，太常卿。

　　之遴好古愛奇，在荊州聚古器數十百種。有一器似甌，可容一斛，上有金錯字，時人無能知者。又獻古器四種於東宮。其第一種，鏤銅鴟夷榼二枚，兩耳有銀鏤，銘云「建平二年造」。其第二種，金銀錯鏤古樽二枚，有篆銘云「秦容成侯適楚之歲造」。其第三種，外國澡灌一口，銘云「元封二年，龜茲國獻」。其第四種，古制澡盤一枚，銘云「初平二年造」。

　　時鄱陽嗣王範得班固所上《漢書》真本，獻之東宮，皇太子令之遴與張纘、到漑、陸襄等參校異同。之遴具異狀十事，其大略曰：「案古本《漢書》稱『永平十六年五月二十一日己酉，郎班固上』；而今本無上書年月日字。又案古本《敘傳》號爲中篇；今本稱爲《敘傳》。又今本《敘傳》載班彪事行；而古本云『稚生彪，自有傳』。又今本紀及表、志、列傳不相合爲次，而古本相合爲次，總成三十八卷。又今本《外戚》在《西域》後；古本《外戚》次《帝紀》下。又今本《高五子》、《文三王》、《景十三王》、《武五子》、《宣元六王》雜在諸傳秩中；古本諸王悉次《外戚》下，在《陳項傳》前。又今本《韓彭英盧吳》述云『信惟餓隸，布實黥徒，越亦狗盜，芮尹江湖，雲起龍驤，化爲侯王』；古本述云『淮陰毅毅，杖劍周章，邦之傑子，實惟彭、英，化爲侯王，雲起龍驤』。又古本第三十七卷，解音釋義，以助雅詁，而今本無此卷。」

　　之遴好屬文，多學古體，與河東裴子野、沛國劉顯常共討論書籍，因爲交好。是時《周易》、《尚書》、《禮記》、《毛詩》並有高祖義疏，惟《左氏傳》尚闕。之遴乃著《春秋大意》十科，《左氏》十科，《三傳同異》十科，合三十事以上之。高祖大悅，詔答之曰：「省所撰《春秋》義，比事論書，辭微旨遠。編年之教，言闡義繁，丘明傳洙泗之風，公羊稟西河之學，鐸椒之解不追，瑕丘之說無取。繼踵胡母，仲舒云盛，因循《穀梁》，千秋最篤。張蒼之傳《左氏》，賈誼之襲荀卿，源本分鑣，指歸殊致，詳略紛然，其來舊矣。昔在弱年，乃經研味，一從遺置，迄將五紀。兼晚冬晷促，機事罕暇，夜分求衣，未遑搜括。須待夏景，試取推尋，若溫故可求，別酬所問也。」

　　太清二年，侯景亂，之遴避難還鄉，未至，卒於夏口，時年七十二。前後文集五十卷，行於世。

　　之亨字嘉會，之遴弟也。少有令名。舉秀才，拜太學博士，稍遷兼中書通事舍人，步兵校尉，司農卿。又代兄之遴爲安西湘東王長史、南郡太守。在郡有異績。數年卒于官，時年五十。荊士至今懷之，不忍斥其名，號爲「大南郡」、「小南郡」云。

　　許懋字昭哲，高陽新城人，魏鎮北將軍允九世孫。祖珪，宋給事中，著作郎，桂陽太守。父勇惠，齊太子家令，冗從僕射。

　　懋少孤，性至孝，居父憂，執喪過禮。篤志好學，爲州黨所稱。十四入太學，受《毛詩》，旦領師說，晚而覆講，座下聽者常數十百人，因撰《風雅比興義》十五卷，盛行於世。尤曉故事，稱爲儀注之學。

　　起家後軍豫章王行參軍，轉法曹，舉茂才，遷驃騎大將軍儀同中記室。文惠太子聞而召之，侍講于崇明殿，除太子步兵校尉。永元中，轉散騎侍郎，兼國子博士。與司馬褧同志友善，僕射江祏甚推重之，號爲「經史笥」。天監初，吏部尚書范雲舉懋參詳五禮，除征西鄱陽王諮議，兼著作郎，待詔文德省。時有請封會稽禪國山者，高祖雅好禮，因集儒學之士，草封禪儀，將欲行焉。懋以爲不可，因建議曰：

　　臣案舜幸岱宗，是爲巡狩，而鄭引《孝經鉤命決》云「封于泰山，考績柴燎，禪乎梁甫，刻石紀號」。此緯書之曲說，非正經之通義也。依《白虎通》云，「封者，言附廣也；禪者，言成功相傳也」。若以禪授爲義，則禹不應傳啓至桀十七世也，湯又不應傳外丙至紂三十七世也。又《禮記》云：「三皇禪奕奕，謂盛德也。五帝禪亭亭，特立獨起於身也。三王禪梁甫，連延不絕，父沒子繼也。」若謂「禪奕奕爲盛德者，古義以伏羲、神農、黃帝，是爲三皇。伏羲封泰山，禪云云，黃帝封泰山，禪亭亭，皆不禪奕奕，而云盛德，則無所寄矣。若謂五帝禪亭亭，特立獨起於身者，顓頊封泰山，禪云云，帝嚳封泰山，禪云云，堯封泰山，禪云云，舜封泰山，禪云云，亦不禪亭亭，若合黃帝以爲五帝者，少昊卽黃帝子，又非獨立之義矣。若謂三王禪梁甫，連延不絕，父沒子繼者，禹封泰山，禪云云，周成王封泰山，禪社首，舊書如此，異乎《禮說》，皆道聽所得，失其本文。假使三王皆封泰山禪梁甫者，是爲封泰山則有傳世之義，禪梁甫則有揖讓之懷，或欲禪位，或欲傳子，義旣矛盾，理必不然。
　　又七十二君，夷吾所記，此中世數，裁可得二十餘主：伏羲、神農、女媧、大庭、柏皇、中央、栗陸、驪連、赫胥、尊盧、混沌、昊英、有巢、硃襄、葛天、陰康、無懷、黃帝、少昊、顓頊、高辛、堯、舜、禹、湯、文、武，中間乃有共工，霸有九州，非帝之數，云何得有七十二君封禪之事？且燧人以前至周之世，未有君臣，人心淳樸，不應金泥玉檢，升中刻石。燧人、伏羲、神農三皇結繩而治，書契未作，未應有鐫文告成。且無懷氏，伏羲後第十六主，云何得在伏羲前封泰山禪云云？
　　夷吾又曰：「惟受命之君然後得封禪。」周成王非受命君，云何而得封泰山禪社首？神農與炎帝是一主，而云神農封泰山禪云云，炎帝封泰山禪云云，分爲二人，妄亦甚矣！若是聖主，不須封禪；若是凡主，不應封禪。當是齊桓欲行此事，管仲知其不可，故舉怪物以屈之也。
　　秦始皇登泰山中阪，風雨暴至，休松樹下，封爲五大夫，而事不遂。漢武帝宗信方士，廣召儒生，皮弁搢紳，射牛行事，獨與霍嬗俱上，旣而子侯暴卒，厥足用傷。至魏明，使高堂隆撰其禮儀，聞隆沒，歎息曰：「天不欲成吾事，高生舍我亡也。」晉武泰始中欲封禪，乃至太康議猶不定，意不果行。孫皓遣兼司空董朝、兼太常周處至陽羨封禪國山。此朝君子，有何功德？不思古道而欲封禪，皆是主好名於上，臣阿旨於下也。
　　夫封禪者，不出正經，惟《左傳》說「禹會諸侯於塗山，執玉帛者萬國」，亦不謂爲封禪。鄭玄有參、柴之風，不能推尋正經，專信緯候之書，斯爲謬矣。蓋《禮》云「因天事天，因地事地，因名山升中于天，因吉土享帝于郊」。燔柴岱宗，卽因山之謂矣。故《曲禮》云「天子祭天地」是也。又祈穀一，報穀一，禮乃不顯祈報地，推文則有。《樂記》云：「大樂與天地同和，大禮與天地同節；和故百物不失，節故祀天祭地。」百物不失者，天生之，地養之。故知地亦有祈報，是則一年三郊天，三祭地。《周官》有員丘方澤者，總爲三事，郊祭天地。故《小宗伯》云「兆五帝於四郊」，此卽《月令》迎氣之郊也。《舜典》有「歲二月東巡狩，至于岱宗」，夏南，秋西，冬北，五年一周，若爲封禪，何其數也！此爲九郊，亦皆正義。至如大旅於南郊者，非常祭也。《大宗伯》「國有大故則旅上帝」，《月令》云「仲春玄鳥至，祀于高禖」，亦非常祭。故《詩》云「克禋克祀，以弗無子」。幷有雩禱，亦非常祭。《禮》云「雩，頠水旱也」。是爲合郊天地有三，特郊天有九，非常祀又有三。《孝經》云：「宗祀文王於明堂，以配上帝。」雩祭與明堂雖是祭天，而不在郊，是爲天祀有十六，地祭有三，惟大禘祀不在此數。《大傳》云：「王者禘其祖之所自出，以其祖配之。」異于常祭，以故云大於時祭。案《繫辭》云：「《易》之爲書也，廣大悉備。有天道焉，有地道焉，有人道焉，兼三才而兩之，故六。六者非佗，三才之道也。」《乾·彖》云：「大哉乾元，萬物資始，乃統天。雲行雨施，品物流形，大明終始，六位時成。」此則應六年一祭，坤元亦爾。誠敬之道，盡此而備。至於封禪，非所敢聞。
　　高祖嘉納之，因推演懋議，稱制旨以答，請者由是遂停。

　　十年，轉太子家令。宋、齊舊儀，郊天祀帝，皆用袞冕，至天監七年，懋始請造大裘。至是，有事於明堂，儀注猶云「服袞冕」。懋駮云：「《禮》云『大裘而冕，祀昊天上帝亦如之。』良由天神尊遠，須貴誠質。今泛祭五帝，理不容文。」改服大裘，自此始也。又降敕問：「凡求陰陽，應各從其類，今雩祭燔柴，以火祈水，意以爲疑。」懋答曰：「雩祭燔柴，經無其文，良由先儒不思故也。按周宣《雲漢》之詩曰：『上下奠瘞，靡神不宗。』毛注云：『上祭天，下祭地，奠其幣，瘞其物。』以此而言，爲旱而祭天地，並有瘞埋之文，不見有燔柴之說。若以祭五帝必應燔柴者，今明常之禮，又無其事。且《禮》又云『埋少牢以祭時』，時之功是五帝，此又是不用柴之證矣。昔雩壇在南方正陽位，有乖求神；而已移于東，實柴之禮猶未革。請停用柴，其牲牢等物，悉從坎瘞，以符周宣《雲漢》之說。」詔並從之。凡諸禮儀，多所刊正。

　　以足疾出爲始平太守，政有能名。加散騎常侍，轉天門太守。中大通三年，皇太子召諸儒參錄《長春義記》。四年，拜中庶子。是歲卒，時年六十九。撰《述行記》四卷，有集十五卷。

　　陳吏部尚書姚察曰：司馬褧儒術博通，到漑文義優敏，顯、懋、之遴強學浹洽，並職經便繁，應對左右，斯蓋嚴、朱之任焉。而漑、之遴遂至顯貴，亟拾青紫；然非遇時，焉能致此仕也。[1]

注
 全文以中華書局、一九七三年五月版《梁書》爲本校。


Chinese text: This work was published before January 1, 1923, and is in the
public domain worldwide because the author died at least 100 years ago.
