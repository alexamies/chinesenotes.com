長孫儉　長孫紹遠 弟澄 兄子兕　斛斯徵
　　長孫儉，河南洛陽人也。本名慶明。其先，魏之枝族，姓托拔氏。孝文遷洛，改為長孫。五世祖嵩，魏太尉、北平王。

　　儉少方正，有操行，狀貌魁梧，神彩嚴肅，雖在私室，終日儼然。性不妄交，非其同志，雖貴遊造門，亦不與相見。孝昌中，起家員外散騎侍郎，從爾朱天光破隴右。太祖臨夏州，以儉為錄事，深器敬之。賀拔岳被害，太祖赴平涼，凡有經綸謀策，儉皆參預。從平侯莫陳悅，留儉為秦州長史。時西夏州仍未內屬，而東魏遣許和為刺史，儉以信義招之，和乃舉州歸附。卽以儉為西夏州刺史，總統三夏州。

　　時荊襄初附，太祖表儉功績尤美，宜委東南之任，授荊州刺史、東南道行臺僕射。所部鄭縣令泉璨為民所訟，推治獲實。儉卽大集僚屬而謂之曰：「此由刺史教誨不明，信不被物，是我之愆，非泉璨之罪。」遂於廳事前，肉袒自罰，舍璨不問。於是屬城肅勵，莫敢犯法。魏文帝璽書勞之。太祖又與儉書曰：「近行路傳公以部內縣令有罪，遂自杖三十，用肅羣下。吾昔聞『王臣謇謇，匪躬之故』，蓋謂憂公忘私，知無不為而已。未有如公刻身罰己以訓羣僚者也。聞之嘉歎。」荊蠻舊俗，少不敬長。儉殷勤勸導，風俗大革。務廣耕桑，兼習武事，故得邊境無虞，民安其業。吏民表請為儉構清德樓，樹碑刻頌，朝議許焉。在州遂歷（二）［七］載。

　　徵授大行臺尚書，兼相府司馬。嘗與羣公侍坐于太祖，及退，太祖謂左右曰：「此公閒雅，孤每與語，嘗肅然畏敬，恐有所失。」他日，太祖謂儉曰：「名實理須相稱，尚書旣志安貧素，可改名儉，以彰雅操。」

　　又除行臺僕射、荊州刺史。時梁岳陽王蕭詧內附，初遣使入朝，至荊州。儉於廳事列軍儀，具戎服，與使人以賓主禮相見。儉容貌魁偉，音聲如鐘，大為鮮卑語，遣人傳譯以問客。客惶恐不敢仰視。日晚，儉乃著裙襦紗帽，引客宴於別齋。因序梁國喪亂，朝廷招攜之意，發言可觀。使人大悅。出曰：「吾所不能測也。」

　　及梁元帝嗣位於江陵，外敦鄰睦，內懷異計。儉密啟太祖，陳攻取之謀。於是徵儉入朝，問其經略。儉對曰：「今江陵旣在江北，去我不遠。湘東卽位，已涉三年。觀其形勢，不欲東下。骨肉相殘，民厭其毒。荊州軍資器械，儲積已久，若大軍西討，必無匱乏之慮。且兼弱攻昧，武之善經。國家旣有蜀土，若更平江漢，撫而安之，收其貢賦，以供軍國，天下不足定也。」太祖深然之，乃謂儉曰：「如公之言，吾取之晚矣。」令儉還州，密為之備。尋令柱國、燕公于謹總戎衆伐江陵。平，以儉元謀，賞奴婢三百口。太祖與儉書曰：「本圖江陵，由公畫計，今果如所言。智者見未萌，何其妙也。但吳民離散，事藉招懷，南服重鎮，非公莫可。」遂令儉鎮江陵。進爵昌寧公，遷大將軍，移鎮荊州，總管五十二州。

　　儉舊嘗詣闕奏事，時值大雪，遂立於雪中待報，自旦達暮，竟無惰容。其奉公勤至，皆此類也。三年，以疾還京。為夏州總管，薨，遺啟世宗，請葬于太祖陵側，並以官所賜之宅還官。詔皆從之。追封鄶公。荊民儀同趙超等七百人，感儉遺愛，詣闕請為儉立廟樹碑，詔許之。詔曰：「昔叔敖辭沃壤之地，蕭何就窮僻之鄉，以古方今，無慚曩哲。言尋嘉尚，弗忘于懷。而有司未達大體，遽以其第卽便給外。今還其妻子。」子隆。

　　長孫紹遠字師，河南洛陽人。少名仁。父稚，魏太師、錄尚書、上黨王。

　　紹遠性寬容，有大度，望之儼然，朋儕莫敢褻狎。雅好墳籍，聰慧過人。時稚作牧壽春，紹遠幼，年甫十三。稚管記王碩聞紹遠強記，心以為不然。遂白稚曰：「伏承世子聰慧之姿，發於天性，目所一見，誦之於口。此旣曆世罕有，竊願驗之。」於是命紹遠試焉。讀《月令》數紙，纔一遍，誦之若流。自是碩乃歎服。

　　魏孝武初，累遷司徒右長史。及齊神武稱兵而帝西遷，紹遠隨稚奔赴。又累遷殿中尚書、錄尚書事。太祖每謂羣公曰：「長孫公任使之處，令人無反顧憂。漢之蕭、寇，何足多也。然其容止堂堂，足為當今模楷。」六官建，拜大司樂。孝閔踐阼，封上黨公。

　　初，紹遠為太常，廣召工人，創造樂器，土木絲竹，各得其宜。為黃鐘不調，紹遠每以為意。嘗因退朝，經韓使君佛寺前過，浮圖三層之上，有鳴鐸焉。忽聞其音，雅合宮調，取而配奏，方始克諧。紹遠乃啟世宗行之。紹遠所奏樂，以八為數。故梁黃門侍郎裴正上書，以為昔者大舜欲聞七始，下洎周武，爰創七音。持林鐘作黃鐘，以為正調之首。詔與紹遠詳議往復，於是遂定以八為數焉。授小司空。高祖讀史書，見武王克殷而作七始，又欲廢八而懸七，幷除黃鐘之正宮，用林鐘為調首。紹遠奏云：「天子懸八，肇自先民，百王共軌，萬世不易。下逮周武，甫修七始之音。詳諸經義，又無廢八之典。且黃鐘為君，天子正位，今欲廢之，未見其可。」後高祖竟（廢）〔行〕七音。屬紹遠遘疾，未獲面陳，慮有司遽損樂器，乃書與樂部齊樹之。

　　澄字士亮。年十歲，司徒李琰之見而奇之，遂以女妻焉。十四，從征討，有策謀，勇冠諸將。及長，容貌魁岸，風儀溫雅。魏孝武初，除征東將軍、渭州刺史。

　　魏文帝嘗與太祖及羣公宴，從容言曰：「《孝經》一卷，人行之本，諸公宜各引要言。」澄應聲曰：「夙夜匪懈，以事一人。」座中有人次曰：「匡救其惡。」旣而出閤，太祖深歎澄之合機，而譴其次答者。

　　後從太祖援玉壁，又從戰邙山，進位驃騎大將軍、開府。孝閔踐阼，拜大將軍，封義門公，為玉壁總管。卒，自喪初至及葬，世宗三臨之。典祀中大夫宇文容諫曰：「君臨臣喪，自有節制。今乘輿屢降，恐乖禮典。」世宗不從。

　　澄操履清約，家無餘財。太祖嘗謂曰：「我於公間，志無所惜，公有所須，宜卽具道。」澄曰：「澄自頂至足，皆是明公恩造。卽如今者，實無所須。」雅對賓客，接引忘疲。雖不飲酒，而好觀人酣興。常恐座客請歸，每勅中廚別進異饌，留之止。

　　兕字若汗，性機辯，強記博聞，雅重賓游，尤善談論。從魏孝武西遷。天和初，累遷驃騎大將軍、開府，遷絳州刺史。

　　斛斯徵字士亮，河南洛陽人。父椿，太傅、尚書令。徵幼聰穎，五歲誦《孝經》、《周易》，識者異之。及長，博涉羣書，尤精《三禮》，兼解音律。有至性，居父喪，朝夕共一溢米。以父勳累遷太常卿。

　　自魏孝武西遷，雅樂廢缺，徵博采遺逸，稽諸典故，創新改舊，方始備焉。又樂有錞于者，近代絕無此器，或有自蜀得之，皆莫之識。徵見之曰：「此錞于也。」衆弗之信。徵遂依干寶《周禮注》以芒筒捋之，其聲極振，衆乃歎服。徵乃取以合樂焉。六官建，拜司樂中大夫，進位驃騎大將軍、開府。

　　後高祖以徵治經有師法，詔令教授皇太子。宣帝時為魯公，與諸皇子等咸服青衿，行束修之禮，受業於徵，仍並呼徵為夫子。儒者榮之。

　　宣帝嗣位，遷上大將軍、大宗伯。時高祖初崩，梓宮在殯，帝意欲速葬，令朝臣議之。徵與內史宇文孝伯等固請依禮七月，帝竟不許。帝之為太子也，宮尹鄭譯坐不能以正道調護，被謫除名。而帝雅親愛譯，至是拜譯內史中大夫，甚委任之。譯乃獻新樂，十二月各一笙，每一笙用十六管。帝令與徵議之，徵駁而奏，帝頗納焉。及高祖山陵還，帝欲作樂，復令議其可不。徵曰：「《孝經》云『聞樂不樂』。聞尚不樂，其況作乎。」鄭譯曰：「旣云聞樂，明卽非無。止可不樂，何容不奏。」帝遂依譯議。譯因此銜之。

　　帝后肆行非度，昏虐日甚。徵以荷高祖重恩，嘗備位師傅，若生不能諫，死何以見高祖。乃上疏極諫，指陳帝失，帝不納。譯因譖之，遂下徵獄。獄卒張元哀之，乃以佩刀穿獄牆，遂出之。元卒被拷而終無所言。徵遇赦得免。

　　隋文踐極，例復官，除太子太傅，詔修撰樂書。開皇初，薨。子諺。徵所撰《樂典》十卷。

校
全文以中華書局、一九七一年十一月版《周書》為本校。


Chinese text: This work was published before January 1, 1923, and is in the
public domain worldwide because the author died at least 100 years ago.
