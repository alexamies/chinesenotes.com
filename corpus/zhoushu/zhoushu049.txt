異域上
　　蓋天地之所覆載，至大矣；日月之所臨照，至廣矣。然則萬物之內，民人寡而禽獸多；兩儀之間，中土局而庶俗曠。求之鄒說，詭怪之迹實繁；考之《山經》，奇譎之詞匪一。周、孔存而不論，是非紛而莫辯。秦皇鞭笞天下，黷武於遐方；漢武士馬強盛，肆志於遠畧。匈奴旣卻，其國已虛；犬馬旣來，其民亦困。是知鴈海龍堆，天所以絕夷夏也；炎方朔漠，地所以限內外也。況乎時非秦、漢，志甚嬴、劉，違天道以求其功，殫民力而從所欲，顛墜之釁，固不旋踵。是以先王設教，內諸夏而外夷狄；往哲垂範，美樹德而鄙廣地。雖禹迹之東漸西被，不過海及流沙；王制之自北徂南，裁稱穴居交趾。豈非道貫三古，義高百代者乎。

　　有周承喪亂之後，屬戰爭之日，定四表以武功，安三邊以權道。趙、魏尚梗，則結姻於北狄；廄庫未實，則通好於西戎。由是德刑具舉，聲名遐洎。卉服氈裘，輻協於屬國；商胡販客，填委於旗亭。雖東畧漏三吳之地，南巡阻百越之境，而國威之所肅服，風化之所覃被，亦足為弘矣。其四夷來朝聘者，今竝紀之於後。至於道路遠近，物產風俗，詳諸前史，或有不同。斯皆錄其當時所記，以備遺闕云爾。

高句麗
　　高麗者，其先出於夫餘。自言始祖曰朱蒙，河伯女感日影所孕也。朱蒙長而有材畧，夫餘人惡而逐之。土于紇斗骨城，自號曰高句麗，仍以高為氏。其孫莫來漸盛，擊夫餘而臣之。莫來裔孫璉，始通使於後魏。

　　其地，東至新羅，西渡遼水二千里，南接百濟，北鄰靺鞨千餘里。治平壤城。其城，東西六里，南臨浿水。城內唯積倉儲器備，寇賊至日，方入固守。王則別為宅於其側，不常居之。其外有國內城及漢城，亦別都也，復有遼東、玄菟等數十城，皆置官司，以相統攝。

　　大官有大對盧，次有太大兄、大兄、小兄、意俟奢、烏拙、太大使者、大使者、小使者、褥奢、翳屬、仙人幷褥薩凡十三等，分掌內外事焉。其大對盧，則以彊弱相陵，奪而自為之，不由王之署置也。其刑法：謀反及叛者，先以火焚爇，然後斬首，籍沒其家。盜者，十餘倍徵贓。若貧不能備，及負公私債者，皆聽評其子女為奴婢以償之。

　　丈夫衣同袖衫、大口褲、白韋帶、黃革履。其冠曰骨蘇，多以紫羅為之，雜以金銀為飾。其有官品者，又插二鳥羽於其上，以顯異之。婦人服裙襦，裾袖皆為袂。書籍有《五經》、《三史》、《三國志》、《晉陽秋》。兵器有甲弩弓箭戟矟矛鋋。賦稅則絹布及粟，隨其所有，量貧富差等輸之。土田塉薄，居處節儉。然尚容止。多詐偽，言辭鄙穢，不簡親疏，乃至同川而浴，共室而寢。風俗好淫，不以為愧。有游女者，夫無常人。婚娶之禮，畧無財幣，若受財者，謂之賣婢，俗甚恥之。父母及夫喪，其服制同於華夏。兄弟則限以三月。敬信佛法，尤好淫祀。又有神廟二所：一曰夫餘神，刻木作婦人之象；一曰登高神，云是其始祖夫餘神之子。竝置官司，遣人守護。蓋河伯女與朱蒙云。

　　璉五世孫成，大統十二年，遣使獻其方物。成死，子湯立。建德六年，湯又遣使來貢。高祖拜湯為上開府儀同大將軍、遼東郡開國公、遼東王。

百濟
　　百濟者，其先蓋馬韓之屬國，夫餘之別種。有仇台者，始國於帶方。故其地界東極新羅，北接高句麗，西南俱限大海。東西四百五十里，南北九百餘里。治固麻城。其外更有五方：中方曰古沙城，東方曰得安城，南方曰久知下城，西方曰刀先城，北方曰熊津城。

　　王姓夫餘氏，號於羅瑕，民呼為鞬吉支，夏言竝王也。妻號於陸，夏言妃也。官有十六品。左平五人，一品；達率三十人，二品；恩率三品；德率四品；扞率五品；柰率六品。六品已上，冠飾銀華。將德七品，紫帶；施德八品，皂帶；固德九品，赤帶；（李）〔季〕德十品，青帶；對德十一品，文督十二品，皆黃帶；武督十三品，佐軍十四品，振武十五品，克虞十六品，皆白帶。自恩率以下，官無常員，各有部司，分掌衆務。內官有前內部、穀部、肉部、內掠部、外掠部、馬部、刀部、功德部、藥部、木部、法部、後官部。外官有司軍部、司徒部、司空部、司寇部、點口部、客部、外舍部、綢部、日官部、都市部。都下有萬家，分為五部，曰上部、前部、中部、下部、後部，統兵五百人。五方各有方領一人，以達率為之；郡將三人，以德率為之。方統兵一千二百人以下，七百人以上。城之內外民庶及餘小城，咸分（肄）〔隸〕焉。

　　其衣服，男子畧同於高麗。若朝拜祭祀，其冠兩廂加翅，戎事則不。拜謁之禮，以兩手據地為敬。婦人衣（以）〔似〕袍，而袖微大。在室者，編發盤於首，後垂一道為飾；出嫁者，乃分為兩道焉。兵有弓箭刀矛。俗重騎射，兼愛墳史。其秀異者，頗解屬文。又解陰陽五行。用宋《元嘉曆》，以建寅月為歲首。亦解醫藥卜筮占相之術。有投壺、樗蒲等雜戲，然尤尚奕棊。僧尼寺塔甚多，而無道士。賦稅以布絹絲麻及米等，量歲豐儉，差等輸之。其刑罰：反叛、退軍及殺人者，斬；盜者，流，其贓兩倍徵之；婦人犯姦者，沒入夫家為婢。婚娶之禮，畧同華俗。父母及夫死者，三年治服；餘親，則葬訖除之。土田下濕，氣候溫暖。五穀雜果菜蔬及酒醴肴饌藥品之屬，多同於內地。唯無駝驢騾羊鵝鴨等。其王以四仲之月，祭天及五帝之神。又每歲四祠其始祖仇台之廟。

自晉、宋、齊、梁據江左，後魏宅中原，竝遣使稱藩，兼受封拜。齊氏擅東夏，其王隆亦通使焉。隆死，子昌立。建德六年，齊滅，昌始遣使獻方物。宣政元年，又遣使來獻。

蠻
　　蠻者，盤瓠之後。族類（番）〔蕃〕衍，散處江、淮之間，汝、豫之郡。憑險作梗，世為寇亂。逮魏人失馭，其暴滋甚。有冉氏、向氏、田氏者，陬落尤盛。餘則大者萬家，小者千戶。更相崇樹，僭稱王侯，屯據三峽，斷遏水路，荊、蜀行人，至有假道者。太祖畧定伊、瀍，聲教南被，諸蠻畏威，靡然向風矣。

　　大統五年，蔡陽蠻王魯超明內屬，以為南雍州刺史，仍世襲焉。十一年，蠻首梅勒特來貢其方物。尋而蠻帥田杜清及沔、漢諸蠻擾動，大將軍楊忠擊破之。其後蠻帥杜青和自稱巴州刺史，以州入附。朝廷因其所稱而授之。青和後遂反，攻圍東梁州。其唐州蠻田魯嘉亦叛，自號豫州伯。王雄、權景宣等前後討平之。語在泉仲遵及景宣傳。

　　魏廢帝初，蠻酋樊舍舉落內附，以為淮北三州諸軍事、淮州刺史、淮安郡公。于謹等平江陵，諸蠻騷動，詔豆盧寧、蔡祐等討破之。

　　魏恭帝二年，蠻酋宜民王田興彥、北荊州刺史梅季昌等相繼款附。以興彥、季昌竝為開府儀同三司，加季昌洛州刺史，賜爵石台縣公。其後巴西人譙淹扇動羣蠻，以附於梁。蠻帥向鎮侯、向（日）〔白〕彪等應之。向五子王又攻陷信州。田烏度、田都唐等抄斷江路。文子榮復據荊州之汶陽郡，自稱仁州刺史。幷鄰州刺史蒲微亦舉兵逆命。詔田弘、賀若敦、潘招、李遷哲討破之。語在敦及遷哲、（楊）〔陽〕雄等傳。

　　武成初，文州蠻叛，州選軍討定之。尋而冉令賢、向五子王等又攻陷白帝，殺開府楊長華，遂相率作亂。前後遣開府元契、趙剛等總兵出討，雖頗剪其族類，而元惡未除。

　　天和元年，詔開府陸騰督王亮、司馬裔等討之。騰水陸俱進，次于湯口，先遣喻之。而令賢方增浚城池，嚴設扞禦。遣其長子西黎、次子南王領其支屬，於江南險要之地置立十城，遠結涔陽蠻為其聲援。令賢率其精卒，固守水邏城。騰乃總集將帥，謀其進趣。咸欲先取水邏，然後經畧江南。騰言於衆曰：「令賢內恃水邏金湯之險，外托涔陽輔車之援，兼復資糧充實，器械精新。以我懸軍攻其嚴壘，脫一戰不剋，更成其氣。不如頓軍湯口，先取江南，剪其羽毛，然後進軍水邏。此制勝之計也。」衆皆然之。乃遣開府王亮率衆渡江，旬日攻拔其八城，凶黨奔散。獲賊帥冉承公幷生口三千人，降其部衆一千戶。遂簡募驍勇，數道入攻水邏。路經石壁城。此城峻嶮，四面壁立，故以名焉。唯有一小路，緣梯而上。蠻蜑以為峭絕，非兵衆所行。騰被甲先登，衆軍繼進，備經危阻，累月乃得舊路。且騰先任隆州總管，雅知蠻帥冉伯犁、冉安西與令賢有隙。騰乃招誘伯犁等，結為父子，又多遺其金帛。伯犁等悅，遂為鄉導。水邏側又有石勝城者，亦是險要。令賢使兄子龍真據之。騰又密誘龍真云，若平水邏，使其代令賢處。龍真大悅，密遣其子詣騰。騰乃厚加禮接，賜以金帛。蠻貪利旣深，仍請立效。乃謂騰曰：「欲翻所據城，恐人力寡少。」騰許以三百兵助之。旣而遣二千人銜枚夜進。龍真力不能禦，遂平石勝城。晨至水邏，蠻衆大潰，斬首萬餘級，虜獲一萬口。令賢遁走，追而獲之，幷其子弟等皆斬之。司馬裔又別下其二十餘城，獲蠻帥冉三公等。騰乃積其骸骨於水邏城側，為京觀。後蠻蜑望見，輒大號哭。自此狼戾之心輟矣。

　　時向五子王據石默城，令其子寶勝據雙城。水邏平後，頻遣喻之，而五子王猶不從命。騰又遣王亮屯牢坪，司馬裔屯雙城以圖之。騰慮雙城孤峭，攻未易拔。賊若委城奔散，又難追討。乃令諸軍周回立柵，遏其走路。賊乃大駭。於是縱兵擊破之，擒五子王于石默，獲寶勝於雙城，悉斬諸向首領，生擒萬餘口。信州舊治白帝。騰更于劉備故宮城南，八陣之北，臨江岸築城，移置信州。又以巫縣、信陵、秭歸竝是硤中要險，於是築城置防，以為襟帶焉。

天和六年，蠻渠冉祖喜、冉龍驤又反，詔大將軍趙誾討平之。自此羣蠻懾息，不復為寇矣。

獠
　　獠者，蓋南蠻之別種，自漢中達於邛、笮，川洞之間，在所皆有之。俗多不辨姓氏，又無名字，所生男女，唯以長幼次第呼之。其丈夫稱阿謨、阿段，婦人阿夷、阿第之類，皆其語之次第稱謂也。喜則羣聚，怒則相殺，雖父子兄弟，亦手刃之。遞相掠賣，不避親戚。被賣者號叫不服，逃竄避之，乃將買人指撝捕逐，若追亡叛，獲便縛之。但經被縛者，卽服為賤隸，不敢更稱良矣。俗畏鬼神，尤尚淫祀巫祝，至有賣其昆季妻孥盡者，乃自賣以祭祀焉。往往推一酋帥為王，亦不能遠相統攝。

　　自江左及中州遞有巴、蜀，多恃險不賓。太祖平梁、益之後，令所在撫慰。其與華民雜居者，亦頗從賦役。然天性暴亂，旋至擾動。每歲命隨近州鎮出兵討之，獲其口以充賤隸，謂之為壓獠焉。後有商旅往來者，亦資以為貨，公卿逮于民庶之家，有獠口者多矣。

　　魏恭帝三年，陵州木籠獠反，詔開府陸騰討破之，俘斬萬五千人。保定二年，鐵山獠又反，抄斷江路。陸騰復攻拔其三城，虜獲三千人，降其種三萬落。語在《騰傳》。

　　天和三年，梁州恆棱獠叛，總管長史趙文表討之。軍次巴州，文表欲率衆徑進。軍吏等曰：「此獠旅拒日久，部衆甚強。討之者皆四面攻之，以分其勢。今若大軍直進，不遣奇兵，恐併力於我，未可制勝。」文表曰：「往者旣不能制之，今須別為進趣。若四面遣兵，則獠降走路絕，理當相率以死拒戰。如從一道，則吾得示威恩，分遣使人以理曉諭。為惡者討之，歸善者撫之。善惡旣分，易為經畧。事有變通，奈何欲遵前轍也。」文表遂以此意遍令軍中。時有從軍熟獠，多與恆棱親識，卽以實報之。恆棱獠相與聚議，猶豫之間，文表軍已至其界。獠中先有二路，一路稍平，一路極險。俄有生獠酋帥數人來見文表曰：「我恐官軍不悉山川，請為鄉導。」文表謂之曰：「此路寬平，不須導引，卿但先去，好慰諭子弟也。」乃遣之。文表謂其衆曰：「向者，獠帥語吾從寬路而行，必當設伏要我。若從險路，出其不虞，獠衆自離散矣。」於是勒兵從險道進，其有不通之處，隨卽治之。乘高而望，果見其伏兵。獠旣失計，爭攜妻子，退保險要。文表頓軍大蓬山下，示以禍福，遂相率來降。文表皆慰撫之，仍徵其稅租，無敢動者。後除文表為蓬州刺史，又大得獠和。

　　建德初，李暉為梁州總管，諸獠亦竝從附。然其種類滋蔓，保據岩壑，依林走險，若履平地，雖屢加兵，弗可窮討。性又無知，殆同禽獸，諸夷之中，最難以道義招懷者也。

宕昌
　　宕昌羌者，其先蓋三苗之胤。周時與庸、蜀、微、盧等八國從武王滅商。漢有先零、燒當等，世為邊患。其地，東接中華，西通西域，南北數千里。姓別自為部落，各立酋帥，皆有地分，不相統攝。宕昌卽其一也。俗皆土著，居有棟宇。其屋織犛牛尾及羖羊毛覆之。國無法令，又無徭賦。唯征伐之時，乃相屯聚；不然，則各事生業，不相往來。皆衣裘褐，牧養犛牛羊豕，以供其食。父子伯叔兄弟死者，卽以其繼母、世叔母、及嫂（姊妹）〔弟婦〕等為妻。俗無文字，但候草木榮落，以記歲時。三年一相聚，殺牛羊以祭天。

　　有梁（勒）〔勤〕者，世為酋帥，得羌豪心，乃自稱王焉。其界自仇池以西，東西千里，（帶）〔席〕水以南，南北八百里。地多山阜，部衆二萬餘落。勤孫彌忽，始通使於後魏。太武因其所稱而授之。

　　自彌忽至仚定九世，每修職貢不絕。後見兩魏分隔，遂懷背誕。永熙末，仚定乃引吐谷渾寇金城。大統初，又率其種人入寇。詔行臺趙貴督儀同侯莫陳順等擊破之。仚定懼，稱藩請罪。太祖捨之，拜撫軍將軍。四年，以仚定為南洮州刺史、要安蕃王。後改洮州為岷州，仍以仚定為刺史。是歲，秦州濁水羌反，州軍討平之。七年，仚定又舉兵入寇。獨孤信時鎮隴右，詔信率衆便討之。軍未至而仚定為其下所殺。信進兵破其餘黨。朝廷方欲招懷殊俗，乃更以其弟彌定為宕昌王。

　　十六年，彌定宗人獠甘襲奪其位，彌定來奔。先是，羌酋傍乞鐵匆等因仚定反叛之際，遂擁衆據渠林川，與渭州民鄭五醜扇動諸羌，阻兵逆命。至是詔大將軍宇文貴、豆盧寧、涼州刺史史寧等率兵討獠甘等，竝擒斬之，納彌定而還。語在貴等傳。其後羌酋東念姐、鞏廉俱和等反，大將軍豆盧寧、王勇等前後討平之。

　　保定初，彌定遣使獻方物。三年，又遣使獻生猛獸。四年，彌定寇洮州，總管李賢擊走之。是歲，彌定又引吐谷渾寇石門戍，賢復破之。高祖怒，詔大將軍田弘討滅之，以其地為宕州。

鄧至
　　鄧至羌者，羌之別種也。有像舒治者，世為白水酋帥，自稱王焉。其地北與宕昌相接，風俗物產亦與宕昌畧同。自舒治至簷桁十一世。魏恭帝元年，簷桁失國來奔，太祖令章武公導率兵送復之。

白蘭
　　白蘭者，羌之別種也。其地東北接吐谷渾，西北至利模徒，南界那鄂，風俗物產與宕昌畧同。保定元年，遣使獻犀甲鐵鎧。

氐
　　氐者，西夷之別種。三代之際，蓋自有君長，而世一朝見。故《詩》稱「自彼氐、羌，莫敢不來王」也。漢武帝滅之，以其地為武都郡。自汧、渭抵於巴、蜀，種類實繁。漢末，有氐帥楊駒，始據仇池百頃，最為彊族。其後漸盛，乃自稱王。至裔孫纂，為（符）〔苻〕堅所滅。堅敗，其族人定又自稱王。定為乞伏乾歸所殺。定從弟盛，代有其國。世受魏氏封拜，亦通使於江左。然其種落分散，叛服不恆，隴、漢之間，屢被其害。

　　盛之苗裔曰集始，魏封為武興王。集始死，子紹先立，遂僭稱大號。魏將傅豎眼滅之，執紹先歸諸京師，以其地為武興鎮。魏氏洛京未定，天下亂，紹先奔還武興，復自立為王。太祖定秦、隴，紹先稱藩，送妻子為質。大統元年，紹先請其妻女，太祖奏魏帝還之。紹先死，子辟邪立。四年，南岐州氐苻安壽反，攻陷武都，自號太白王。詔大都督侯莫陳順與渭州刺史長孫澄討破之。安壽以其衆降。九年，清水氐酋李鼠仁據險作亂，氐帥梁道顯叛攻南由，太祖遣典簽趙昶慰諭之，鼠仁等相繼歸附。語在《昶傳》。十一年，於武興置東益州，以辟邪為刺史。十五年，安夷氐復叛，趙昶時為郡守，收其首逆者二十餘人斬之，餘衆乃定。於是以昶行南秦州事。氐帥蓋鬧等相率作亂，鬧據北穀，其党覃洛聚洮中，楊興德、苻雙圍平氐城，姜樊噲亂武階，西結宕昌羌獠甘，共推蓋鬧為主。昶分道遣使宣示禍福，然後出兵討之，擒蓋鬧，散其餘黨。興州叛氐復侵逼南岐州，刺史叱羅協遣使告急，昶率兵赴救，又大破之。

　　先是，氐首楊法深據陰平自稱〔王〕，亦盛之苗裔也。魏孝昌中，舉衆內附。自是職貢不絕。廢帝元年，以法深為黎州刺史。二年，楊辟邪據州反，羣氐復與同逆。詔叱羅協與趙昶討平之。太祖乃以大將軍宇文貴為大都督、六州諸軍事、興州刺史。貴威名先著，羣氐頗畏服之。是歲，楊法深從尉遲迥平蜀，軍回，法深旋鎮。尋與其種人楊崇集、楊陳侳各擁其衆，遞相攻討。趙昶時督成武沙三州諸軍事、成州刺史，遣使和解之。法深等從命。乃分其部落，更置州郡以處之。

　　魏恭帝末，武興氐反，圍利州。鳳州固道氐魏天王等亦聚衆回應。大將軍豆盧寧等討平之。

　　世宗時，興州人〔段〕吒及下辯、栢樹二縣民反，相率破蘭皋戍。氐酋薑多復率廚中氐、蜀攻陷落叢郡以應之。趙昶率衆討平二縣，並斬段吒。而陰平、盧北二郡氐復往往屯聚，與廚中相應。昶乃簡擇精騎，出其不意，徑入廚中。至大竹坪，連破七柵，誅其渠率，二郡竝降。及昶還，廚中主氐復為寇掠。昶又遣儀同劉崇義、宇文琦率兵入廚中討之，大破氐衆，斬薑多及苻肆王等。於是羣氐竝平。及王謙舉兵，沙州氐帥開府楊永安又據州應謙，大將軍達奚儒討平之。

稽胡
　　稽胡一曰步落稽，蓋匈奴別種，劉元海五部之苗裔也。或云山戎赤狄之後。自離石以西，安定以東，方七八百里，居山谷間，種落繁熾。其俗土著，亦知種田。地少桑蠶，多麻布。其丈夫衣服及死亡殯葬，與中夏畧同。婦人則多貫蜃貝以為耳及頸飾。又與華民錯居，其渠帥頗識文字。然語類夷狄，因譯乃通。蹲踞無禮，貪而忍害。俗好淫穢，處女尤甚。將嫁之夕，方與淫者敘離，夫氏聞之，以多為貴。旣嫁之後，頗亦防閑，有犯姦者，隨事懲罰。又兄弟死，皆納其妻。雖分統郡縣，列於編戶，然輕其徭賦，有異齊民。山谷阻深者，又未盡役屬。而凶悍恃險，數為寇亂。

　　魏孝昌中，有劉蠡升者，居雲陽谷，自稱天子，立年號，署百官。屬魏氏政亂，力不能討。蠡升遂分遣部衆，抄掠居民，汾、晉之間，畧無寧歲。齊神武遷鄴後，始密圖之。偽許以女妻蠡升太子，蠡升信之，遂遣其子詣鄴。齊神武厚為之禮，緩以婚期。蠡升旣恃和親，不為之備。大統元年三月，齊神武潛師襲之。蠡升率輕騎出外徵兵，為其北部王所殺，斬首送於齊神武。其衆復立蠡升第三子南海王為主，率兵拒戰。齊神武擊滅之，獲其偽主，及其弟西海王，幷皇后夫人王公以下四百餘人，歸於鄴。

　　居河西者，多恃險不賓。時方與齊神武爭衡，未遑經畧。太祖乃遣黃門郎楊（忠）〔摽〕就安撫之。五年，黑水部衆先叛。七年，別帥夏州刺史劉平伏又據上郡反。自是北山諸部，連歲寇暴。太祖前後遣李遠、于謹、侯莫陳崇、李弼等相繼討平之。武成初，延州稽胡郝阿保、郝狼皮率其種人附於齊氏。阿保自署丞相，狼皮自署柱國，幷與其別部劉桑德共為影響。柱國豆盧寧督諸軍與延州刺史高琳擊破之。二年，狼皮等餘黨復叛。詔大將軍韓（杲）〔果〕討之，俘斬甚衆。

　　保定中，離石生胡數寇汾北，勳州刺史韋孝寬於險要築城，置兵糧，以遏其路。及楊忠與突厥伐齊，稽胡等復懷旅拒，不供糧餼。忠乃詐其酋帥，雲與突厥欲回兵討之。酋帥等懼，乃相率供饋焉。語在《忠傳》。其後丹州、綏州、銀州等部內諸胡，與蒲川別帥郝三郎等又頻年逆命。復詔達奚震、辛威、於寔等前後窮討，散其種落。天和二年，延州總管宇文盛率衆城銀州，稽胡白鬱久同、喬是羅等欲邀襲盛軍，盛竝討斬之。又破其別帥喬三勿同等。五年，開府劉雄出綏州，巡檢北邊，川路稽胡帥喬白郎、喬素勿同等度河逆戰，雄復破之。

　　建德五年，高祖敗齊師于晉州，乘勝逐北，齊人所棄甲仗，未暇收斂，稽胡乘閑竊出，竝盜而有之。乃立蠡升孫沒鐸為主，號聖武皇帝，年曰石平。六年，高祖定東夏，將討之，議欲窮其巢穴。齊王憲以為種類旣多，又山谷阻絕，王師一舉，未可盡除。且當剪其魁首，余加慰撫。高祖然之，乃以憲為行軍元帥，督行軍總管趙王招、譙王儉、滕王逌等討之。憲軍次馬邑，乃分道俱進。沒鐸遣其黨天柱守河東，又遣其大帥穆支據河西，規欲分守險要，掎角憲軍。憲命譙王儉攻天柱，滕王逌擊穆支，竝破之，斬首萬餘級。趙王招又擒沒鐸，餘衆盡降。

　　宣政元年，汾州稽胡帥劉受羅千復反，越王盛督諸軍討擒之。自是寇盜頗息。

庫莫奚
　　庫莫奚，鮮卑之別種也。其先為慕容晃所破，竄於松漠之間。後種類漸多，分為五部：一曰辱紇主，二曰莫賀弗，三曰契個，四曰木昆，五曰室得。每部置俟（斥）〔斤〕一人。有阿會氏者，最為豪帥，五部皆受其節度。役屬於突厥，而數與契丹相攻。虜獲財畜，因而行賞。死者則以葦薄裹尸，懸之樹上。大統五年，遣使獻其方物。

　　史臣曰：凡民肖形天地，稟靈陰陽，愚智本於自然，剛柔繫於水土。故雨露所會，風流所通，九川為紀，五嶽作鎮，此之謂諸夏。生其地者，則仁義出焉。昧穀、嵎夷、孤竹、北戶，限以丹徼紫塞，隔以滄海交河，此之謂荒裔。感其氣者，則凶德成焉。若夫九夷八狄，種落繁熾；七戎六蠻，充牣邊鄙。雖風土殊俗，嗜欲不同，至於貪而無厭，狠而好亂，彊則旅拒，弱則稽服，其揆一也。斯蓋天之所命，使其然乎。

校
全文以中華書局、一九七一年十一月版《周書》為本校。


Chinese text: This work was published before January 1, 1923, and is in the
public domain worldwide because the author died at least 100 years ago.
