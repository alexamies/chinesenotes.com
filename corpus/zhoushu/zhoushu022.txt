周惠達 馮景 楊寬 兄穆 儉 柳慶 子機
　　周惠達字懷文，章武文安人也。父信，少仕州郡，歷樂鄉、平舒、平成三縣令，皆以廉能稱。

　　惠達幼有志操，好讀書，美容貌，進退可觀，見者莫不重之。魏齊王蕭寶夤為瀛州刺史，召惠達及河間馮景同在閤中，甚禮之。及寶夤還朝，惠達隨入洛陽。領軍元义勢傾海內，惠達嘗因寶夤與义言論，釜歎重之，於座遺惠達衣物。孝昌初，魏臨淮王彧北討，以惠達為府長流參軍。及万俟醜奴等構亂，蕭寶夤西征，惠達復隨入關。寶夤後與賊戰不利，退還，仍除雍州刺史，令惠達使洛陽。未還，而寶夤反謀聞于京師。有司以惠達是其行人，將執之。乃私馳還，至潼關，遇大使楊侃。侃謂惠達曰：「蕭氏逆謀已成，何為故入獸口？」惠達曰：「蕭王為左右所誤，今往，庶其改圖。」及至，寶夤反形已露，不可彌縫，遂用惠達為光祿勳、中書舍人。寶夤旣敗，人悉逃散，唯惠達等數人從之。寶夤語惠達曰：「人生富貴，左右咸言盡節，及遭厄難，乃知歲寒也。」

　　賀拔岳獲寶夤送洛，留惠達為府祭酒，給其衣馬，卽與參議。岳為關中大行臺，以惠達為從事中郎。嘗使至洛，魏孝武與惠達語及世難。惠達陳天下事勢，述岳有誠節，唯以憂國定亂為事。言辭激切，帝甚嘉之。及還，具以白岳。岳曰：「人生於天，受命於君，豈有利人榮祿，而不憂其禍難？卿之所奏，實獲吾心。」自是更被親禮。岳每征討，恒命惠達居守。又轉岳府屬。

　　岳為侯莫陳悅所害，悅得惠達，欲官之。惠達辭以疾，不見許，乃遁入漢陽之麥積崖。悅平，惠達歸於太祖，卽用秦州司馬，安輯隴右。及太祖為大都督總管兵起雍，復以惠達為府司馬，便委任焉。魏孝武詔太祖尚馮翊長公主，以惠達為長史，赴洛陽奉迎。至潼關，遇孝武已西，卽令惠達先。太祖謂惠達曰：「昔周之東遷，晉鄭是依。今乘輿播越，降臨關右，吾雖猥當其任，而才愧昔人。卿宜戮力，共成功業，以取富貴也。」對曰：「惠達宦游有年，屬明公一匡之運，富貴之事，非所敢望。但願明公威德加于天下，惠達得效其尺寸，則志願畢矣。」

　　太祖為大將軍、大行臺，以惠達為行臺尚書、大將軍府司馬，封文安縣子，邑三百戶。太祖出鎮華州，留惠達知後事。于時旣承喪亂，庶事多闕。惠達營造戎仗，儲積食糧，簡閱士馬，以濟軍國之務，時甚賴焉。為安東將軍，拜太子少傅，進爵為伯，增邑三百戶。尋除中書令，進爵為公，增邑通前九百戶，加衛大將軍、左光祿大夫。

　　四年，兼尚書右僕射。其年，太祖與魏文帝東征，惠達輔魏太子居守，總留臺事。惠達前後辭讓，帝手詔答曰：「西顧無憂，唯公是屬。蕭、寇之重，深所寄懷。」及邙山失律，人情駭動。趙青雀率東人據長安子城反，惠達奉太子出渭橋北以禦之。軍還，青雀等伏誅。拜吏部尚書。久之，復為右僕射。

　　自關右草創，禮樂缺然。惠達與禮官損益舊章，至是儀軌稍備。魏文帝因朝奏樂，顧謂惠達曰：「此卿之功也。」尋拜儀同三司。

　　惠達雖居顯職，性謙退，善下人，盡心勤公，進拔良士。以此人皆敬而附之。十年，薨。子題嗣。隋開皇初，以惠達著績前代，追封蕭國公。

　　馮景字長明，少與惠達同志相友。延（景）〔昌〕中，梁人寇抄徐、揚，景謂蕭寶夤曰：「今梁寇憑淩，朝廷思靖邊之將。王若能先驅效命，非唯雪家國之恥，亦是保身之長策也。」寶夤深然之。及寶夤為大都督，以景為功曹參軍。後為右僕射，引景入省，領尚書都令史。正光中，寶夤為關西大行臺，又假景陵江將軍，領大行臺都令史，從寶夤征討。寶夤將舉兵反，景固諫，不從。

　　寶夤敗後，景還洛。朝廷先聞景有諫言，故免之。除奉車都尉。汝陽王元叔昭為隴右大行臺，啟景為行臺郎中。賀拔岳為大都督，又以景為從事中郎。太祖平侯莫陳悅，除景洛陽郡守，尋兼行臺左丞，留守原州。魏孝武西遷，封高陽縣伯，邑三百戶。遷散騎常侍、行臺尚書，加瀛州刺史。大統初，行涇州事。後以疾卒。

　　楊寬字景仁，弘農華陰人也。祖恩，魏鎮遠將軍、河間內史。父鈞，博學強識，舉秀才，拜大理平，轉廷尉正。累遷，歷洛陽令、左中郎將（軍）、華州大中正、河南尹、廷尉卿、安北將軍、七兵尚書、北道大行臺、恒州刺史、懷朔鎮將（軍），卒於鎮。贈侍中、司空公，追封臨貞縣伯，諡曰恭。

　　寬少有大志，每與諸兒童游處，必擇高大之物而坐之，見者咸異焉。及長，頗解屬文，尤尚武藝。弱冠，除奉朝請。屬鈞出鎮恒州，請從展效，乃改授將軍、高闕戍主。時茹茹旣亂，其主阿那瑰來奔，魏帝遣使納之，詔鈞率兵衛送。寬亦從，以功拜行臺郎中。時北邊賊攻圍鎮城，鈞卒，城民等推寬守禦。尋而城陷，寬乃北走茹茹。後討鎮賊，破之，寬始得還朝。

　　魏廣陽王深與寬素相委昵，深犯法得罪，寬被逮捕。魏孝莊時為侍中，與寬有舊，藏之於宅，遇赦得免。除宗正丞。北海王顥少相器重，時為大行臺，北征葛榮，欲啟寬為左右丞，與參謀議。寬辭以孝莊厚恩未報，義不見利而動。顥未之許。顥妹婿李神軌謂顥曰：「楊寬義士也，匹夫猶不可奪志，況義士乎。王今強之以行，亦恐不為人用。」顥乃止。孝莊踐阼，拜通直散騎侍郎，領河南尹丞，行洛陽令。

　　邢杲反，寬以都督從太宰、上黨王元天穆討平之。就拜通直散騎常侍。師未還，屬元顥自梁入洛，孝莊出居河內。天穆懼，計無所出，集諸將謀之。寬曰：「吳人輕跳，非王之敵。況懸軍深入，師老兵疲，強弩之末，何能為也。願徑取成皋，會兵伊洛，戮帶定襄，於是乎在。此事易同摧朽，王何疑焉。」天穆然之，乃引軍趣成皋，令寬與爾朱能為後拒。尋以衆議不可，乃回赴石濟。寬夜行失道，後期。諸將咸言：「寬少與北海周旋，今不來矣。」天穆答曰：「楊寬非輕於去就者也，其所逗留，必有他故。吾當為諸君保明之。」語訖，候騎白寬至。天穆撫髀而笑曰：「吾固知其必來。」遽出帳迎之，握其手曰：「是所望也。」卽給牛三十頭、車五乘、綿絹一十五車、羊五十口。與天穆俱謁孝莊於太行，拜散騎常侍、安東將軍。仍為都督，從平河內，進圍北中。

　　時梁將陳慶之為顥兵守北門，天穆駐馬圍外，遣寬至城下說慶之。寬先自稱姓名，然後與語，備陳利害，勸令早降。慶之不答。久之，乃曰：「賢兄撫軍在此，頗欲相見。」寬答曰：「僕兄旣力屈（凶）〔王〕威，跡淪逆黨，人臣之理，何煩相見。向所以先申姓名者，豈不知兄在彼乎。直以信不見疑，忠為令德耳。僕之昆季，幸不待言。但當議良圖，自求多福。」天穆聞之，謂左右曰：「楊寬大異人，何至不惜形便如此。」自是彌敬重之。孝莊反正，拜中軍將軍、太府卿、華州大中正，封澄城縣伯，邑三百戶。

　　爾朱榮被誅，其從弟世隆等擁部曲燒城門，出據河橋，還逼京師。進寬鎮北將軍、使持節、大都督，隨機扞禦。世隆謂寬曰：「豈忘太宰相知之深也？」寬答曰：「太宰見愛以禮，人臣之交耳。今日之事，事君常節。」世隆北走，寬追至河內。俄而爾朱兆陷洛陽，囚執孝莊帝。寬還洛不可，遂自成皋奔梁。至建業，聞孝莊帝弒崩，寬發哀盡禮。梁武義之，待之甚厚。尋而禮送還朝。至下邳，爾朱仲遠啟復寬官爵，留為大行臺吏部尚書。

　　孝武初，改授散騎常侍、驃騎將軍、給事黃門侍郎，監內典書事。時夏州戍兵數千人據兗州反，詔寬兼侍中，節度諸軍討平之。中尉綦俊與寬有宿憾，誣以他罪，劾之。孝武謂侍臣等曰：「楊寬清直，朕極知其無罪，但不能杜法官之奏耳。」事下廷尉，尋得申釋。又除黃門侍郎，兼武衛將軍。孝武與齊神武有隙，遂召募騎勇，廣增宿衛。以寬為合內大都督，專總禁旅。從孝武入關，兼吏部尚書。錄從駕勳，進爵華山郡公，邑一千二百戶。大統初，遷車騎大將軍、太子太傅、儀同三司。三年，使茹茹，迎魏文悼後。還，拜侍中、都督涇州諸軍事、涇州刺史。五年，除驃騎大將軍、開府儀同三司、都督東雍州諸軍事、東雍州刺史，卽本州也。十年，轉河州刺史。十六年，兼大丞相府司馬。

　　朝議欲經略漢川，而梁宜豐侯蕭循固守南鄭。十七年，寬從大將軍達奚武討之。梁武陵王蕭紀遣將楊乾運率兵萬餘人救循，武令寬督開府王傑、賀蘭願德等邀擊之。軍至白馬，與乾運合戰，破之，俘斬數千人。軍還，除南豳州刺史。魏廢帝初，入為尚書左僕射、將作大監，坐事免。魏恭帝二年，除廷尉卿。世宗初，拜大將軍，增邑一千二百戶。從賀蘭祥討吐谷渾，破之，別封宜陽縣公，邑一千戶。除小冢宰，轉御正中大夫。武成二年，詔寬與麟趾學士參定經籍。

　　寬性通敏，有器識。頻牧數州，號為清簡。曆居臺閣，有當官之譽。然與柳慶不協，欲按成其罪，時論頗以此譏之。保定元年，除總管梁興等十九州諸軍事、梁州刺史。其年，薨於州。贈華陝虞上潞五州刺史。諡曰元。子紀嗣。大象末，官至上儀同大將軍、虞部下大夫。

　　寬二兄，穆、儉。穆字紹叔。魏永安中，除華州別駕。孝武末，寬請以澄城縣伯讓穆，詔許之。仍拜中軍將軍、金紫光祿大夫，除車騎將軍、都督幷州諸軍事、幷州刺史。卒於家。贈驃騎大將軍、開府儀同三司、華州刺史。

　　儉字景則。偉容儀，有才行。魏正始中，起家侍御史，加奉朝請，遷員外散騎侍郎。孝昌中，除鎮遠將軍、頓丘太守。未及述職，元顥啟請隨軍。建義初，兼給事黃門侍郎、左將軍、太府少卿。元顥入洛，授撫軍將軍。孝莊反正，廢於家。尋拜散騎常侍、都督潁州諸軍事、潁州刺史。建明中，加征南將軍、金紫光祿大夫。孝武初，除衛將軍、北雍州刺史。政尚寬惠，夷夏安之。孝武西遷，除侍中、驃騎將軍。大統初，以本官行東秦州事，加使持節、當州大都督。從破齊神武于沙苑，封夏陽縣侯，邑八百戶。七年，領大丞相府諮議參軍，出為都督東雍華二州諸軍事、驃騎大將軍、開府儀同三司、華州刺史。八年，卒於家。贈本官，諡曰靜。

　　柳慶字更興，解人也。五世祖恭，仕後趙，為河東郡守。後以秦、趙喪亂，乃率民南徙，居於汝、潁之間，故世仕江表。祖縃，宋同州別駕，宋安郡守。父僧習，齊奉朝請。魏景明中，與豫州刺史裴叔業據州歸魏。歷北地、潁川二郡守、揚州大中正。

　　慶幼聰敏，有器量。博涉群書，不治章句。好飲酒，閑於占對。年十三，因曝書，僧習謂慶曰：「汝雖聰敏，吾未經特試。」乃令慶于雜賦集中取賦一篇，千有餘言，慶立讀三遍，便卽誦之，無所遺漏。時僧習為潁川郡，地接都畿，民多豪右。將選鄉官，皆依倚貴勢，競來請托。選用未定。僧習謂諸子曰：「權貴請托，吾並不用。其使欲還，皆須有答。汝等各以意為吾作書也。」慶乃具書草云：「下官受委大邦，選吏之日，有能者進，不肖者退。此乃朝廷恒典。」僧習讀書，歎曰：「此兒有意氣，丈夫理當如是。」卽依慶所草以報。起家奉朝請。

　　慶出後第四叔，及遭父憂，議者不許為服重。慶泣而言曰：「禮者蓋緣人情，若於出後之家，更有苴斬之服，可奪此從彼。今四叔薨背已久，情事不追。豈容奪禮，乖違天性！」時論不能抑，遂以苫塊終喪。旣葬，乃與諸兄負土成墳。服闋，除中堅將軍。

　　魏孝武將西遷，除慶散騎侍郎，馳傳入關。慶至高平見太祖，共論時事。太祖卽請奉迎輿駕，仍命慶先還復命。時賀拔勝在荊州，帝屏左右謂慶曰：「高歡已屯河北，關中兵旣未至，朕欲往荊州，卿意何如？」慶對曰：「關中金城千里，天下之強國也。宇文泰忠誠奮發，朝廷之良臣也。以陛下之聖明，仗宇文泰之力用，進可以東向而制群雄，退可以閉關而固天府。此萬全之計也。荊州地非要害，衆又寡弱，外迫梁寇，內拒歡黨，斯乃危亡是懼，寧足以固鴻基？以臣斷之，未見其可。」帝深納之。

　　及帝西遷，慶以母老不從。獨孤信之鎮洛陽，乃得入關。除相府東閤祭酒，領記室，轉戶曹參軍。八年，遷大行臺郎中，領北華州長史。十年，除尚書都兵，郎中如故，幷領記室。

　　時北雍州獻白鹿，群臣欲草表陳賀。尚書蘇綽謂慶曰：「近代以來，文章華靡，逮于江左，彌復輕薄。洛陽後進，祖述不已。相公柄民軌物，君職典文房，宜制此表，以革前弊。」慶操筆立成，辭兼文質。綽讀而笑曰：「枳橘猶自可移，況才子也。」尋以本官兼雍州別駕。

　　廣陵王元欣，魏之懿親。其甥孟氏，屢為匈橫。或有告其盜牛。慶捕推得實，趣令就禁。孟氏殊無懼容，乃謂慶曰：「今若加以桎梏，後復何以脫之？」欣亦遣使辨其無罪。孟氏由此益驕。慶於是大集僚吏，盛言孟氏依倚權戚，侵虐之狀。言畢，便令笞殺之。此後貴戚斂手，不敢侵暴。

　　有賈人持金二十斤，詣京師交易，寄人停止。每欲出行，常自執管鑰。無何，緘閉不異而失之。謂主人所竊，郡縣訊問，主人遂自誣服。慶聞而歎之，乃召問賈人曰：「卿鑰恒置何處？」對曰：「恒自帶之。」慶曰：「頗與人同宿乎？」曰：「無。」「與人同飲乎？」曰：「日者曾與一沙門再度酣宴，醉而晝寢。」慶曰：「主人特以痛自誣，非盜也。彼沙門乃真盜耳。」卽遣吏逮捕沙門，乃懷金逃匿。後捕得，盡獲所失之金。十二年，改三十六曹為十二部，詔以慶為計部郎中，別駕如故。

　　有胡家被劫，郡縣按察，莫知賊所，鄰近被囚繫者甚多。慶以賊徒旣衆，似是烏合，旣非舊交，必相疑阻，可以詐求之。乃作匿名書多牓官門曰：「我等共劫胡家，徒侶混雜，終恐洩露。今欲首，懼不免誅。若聽先首免罪，便欲來告。」慶乃復施免罪之牓。居二日，廣（陽）〔陵〕王欣家奴面縛自告牓下。因此推窮，盡獲黨與。慶之守正明察，皆此類也。每歎曰：「昔于公斷獄無私，闢高門可以待封。儻斯言有驗，吾其庶幾乎。」十三年，封清河縣男，邑二百戶，兼尚書右丞，攝計部。十四年，正右丞。

　　太祖嘗怒安定國臣王茂，將殺之，而非其罪。朝臣咸知，而莫敢諫。慶乃進曰：「王茂無罪，奈何殺之？」太祖愈怒，聲色甚厲，謂慶曰：「王茂當死，卿若明其無罪，亦須坐之。」乃執慶於前。慶辭氣不撓，抗聲曰：「竊聞君有不達者為不明，臣有不爭者為不忠。慶謹竭愚誠，實不敢愛死，但懼公為不明之君耳。願深察之。」太祖乃悟而赦茂，已不及矣。太祖默然。明日，謂慶曰：「吾不用卿言，遂令王茂冤死。可賜茂家錢帛，以旌吾過。」尋進爵為子，增邑三百戶。十五年，加平南將軍。十六年，太祖東討，以慶為大行臺右丞，加撫軍將軍。還轉尚書右丞，加通直散騎常侍。魏廢帝初，除民部尚書。

　　慶威儀端肅，樞機明辨。太祖每發號令，常使慶宣之。天性抗直，無所回避。太祖亦以此深委仗焉。二年，授車騎大將軍、儀同三司。魏恭帝初，進位驃騎大將軍、開府儀同三司、尚書右僕射，轉左僕射，領著作。六官建，拜司會中大夫。孝閔帝踐阼，賜姓宇文氏，進爵平齊縣公，增邑通前一千五百戶。

　　晉公護初攝政，欲引為腹心。慶辭之，頗忤旨。又與楊寬有隙，及寬參知政事，慶遂見疏忌，出為萬州刺史。世宗尋悟，留為雍州別駕，領京兆尹。武成二年，除宜州刺史。慶自為郎，迄于司會，府庫倉儲，竝其職也。及在宜州，寬為小冢宰，乃囚慶故吏，求其罪失。按驗積六十餘日，吏或有死於獄者，終無所言，唯得剩錦數匹。時人服其廉慎。保定三年，又入為司會。

　　先是，慶兄檜為魏興郡守，為賊黃寶所害。檜子三人，皆幼弱，慶撫養甚篤。後寶率衆歸朝，朝廷待以優禮。居數年，檜次子雄亮白日手刃寶于長安城中。晉公護聞而大怒，執慶及諸子侄皆囚之。讓慶曰：「國家憲綱，皆君等所為。雖有私怨，寧得擅殺人也！」對曰：「慶聞父母之讐不同天，昆弟之讐不同國。明公以孝治天下，何乃責於此乎。」護愈怒，慶辭色無所屈，卒以此免。天和元年十二月薨。時年五十，贈鄜綏丹三州刺史，諡曰景。子機嗣。

　　機字匡時，少有令譽，風儀辭令，為當世所推。曆小納言、開府儀同三司、司宗中大夫。大象中，御正上大夫、華州刺史。

　　機弟弘，字匡道，少聰穎，亦善草隸，博涉群書，辭彩雅贍。與弘農楊素為莫逆之交。解巾中外府記室參軍。建德初，除內史上士，歷小宮尹、御正上士。陳遣王偃民來聘，高祖令弘勞之。偃民謂弘曰：「來日，至於藍田，正逢滋水暴長，所齎國信，溺而從流。今所進者，假之從吏。請勒下流人，見為追尋此物也。」弘曰：「昔淳於之獻空籠，前史稱以為美。足下假物而進，詎是陳君之命乎。」偃民慚不能對。高祖聞而嘉之，盡以偃民所進之物賜弘，（乃）〔仍〕令報聘。占對詳敏，見稱于時。使還，拜內史都上士，遷御正下大夫。尋卒于官，時年三十一。高祖甚惜之。贈晉州刺史。楊素誄之曰：「山陽王弼，風流長逝。潁川荀粲，零落無時。修竹夾池，永絕梁園之賦；長楊映沼，無復洛川之文。」其為士友所痛惜如此。有文集行於世。

　　慶三兄，鷟、虯、檜，虯、檜竝自有傳。鷟好學，善屬文。魏臨淮王記室參軍事。早卒。子帶韋，字孝孫。深沉有度量，少好學。身長八尺三寸，美風儀，善占對。韓賢素為洛州刺史，召為主簿。後與諸父歸朝，太祖辟為參軍。

　　時侯景作亂江右，太祖令帶韋使江、郢二州，與梁邵陵、南平二王通好。行至安州，值假寶等反，帶韋乃矯為太祖書以撫安之，竝卽降附。旣至郢，見邵陵，具申太祖意。邵陵卽（時）〔使〕隨帶韋報命。以奉使稱旨，授轉輔國將軍、中散大夫。

　　十七年，太祖遣大將軍達奚武經略漢川，以帶韋為治行臺左丞，從軍南討。時梁宜豐侯蕭循守南鄭，武攻之未拔。乃令帶韋入城說循曰：「足下所固者險，所恃者援，所守者民。今王師深入棧道，長驅漢川，此則所憑之險不足固也；武興陷沒於前，白馬破亡於後，自餘川谷酋豪，路阻而不敢進，此則所望之援不可恃也；夫顧親戚，懼誅夷，貪榮慕利，此生人常也，今大兵總至，長圍四合，戮逃亡以勸安居，賞先降以招後服，人人懷轉禍之計，家家圖安堵之謀，此則所部之民不可守也。且足下本朝喪亂，社稷無主，盡忠將何所托，死節不足成名，竊為足下不取也。僕聞賢者相時而動，智者因變立功。當今為足下計者，莫若肉袒軍門，歸命下吏，免生民于塗炭，全髮膚於孝道。必當紆青拖紫，裂土分珪，名重當時，業光後嗣。豈若進退無據，身名俱滅者哉。」循然之，後乃降。

　　魏廢帝元年，出為解縣令。二年，加授驃騎將軍、左光祿大夫。明年，轉汾陰令。發摘姦伏，百姓畏而懷之。世宗初，入為地官上士。武成元年，授帥都督、治御伯下大夫，遷武藏下大夫。保定三年，授大都督。四年，加儀同三司、中外府掾。天和（六）年，封康城縣男，邑五百戶，轉職方中大夫。三年，授兵部中大夫。雖頻徙職，仍領武藏。尋丁母憂。起為職方中大夫。五年，轉武藏中大夫。俄遷驃騎大將軍、開府儀同三司。凡居劇職，十有餘年，處斷無滯，官曹清肅。

　　時譙王儉為益州總管，漢王贊為益州刺史。高祖乃以帶韋為益州總管府長史，領益州別駕，輔弼二王，總知軍民事。建德中，大軍東討，徵帶韋為前軍總管齊王憲府長史。齊平，以功授上開府儀同大將軍，進爵為公，增邑一千戶。陳王純出幷州，以帶韋為幷州司會、幷州總管府長史。六年，卒於位，時年五十五。諡曰愷。子祚嗣。少有名譽。大象末，宣納上士。

　　史臣曰：周惠達見禮於寶夤，楊寬荷恩於晉泰。旣而蕭氏獲罪，莊帝出居，遂能契闊寇戎，不以興（王）〔亡〕革慮；崎嶇危難，不以夷險易心。斯固篤終之士。柳慶束帶立朝，懷匪躬之節；蒞官從政，著清白之美。竝遭逢興運，各展志能，譽重搢紳，望隆端揆，非虛云也。然慶畏避權寵，違忤宰臣，雖取詘於一時，實獲申於千載矣。

校
全文以中華書局、一九七一年十一月版《周書》為本校。


Chinese text: This work was published before January 1, 1923, and is in the
public domain worldwide because the author died at least 100 years ago.
