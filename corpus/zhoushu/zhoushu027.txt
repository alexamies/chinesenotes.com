赫連達　韓果　蔡祐　常善　辛威　厙狄昌　田弘　梁椿　梁臺　宇文測 弟深
　　赫連達字朔周，盛樂人，勃勃之後也。曾祖庫多汗，因避難改姓杜氏。

　　達性剛鯁，有膽力。少從賀拔岳征討有功，拜都將，賜爵長廣鄉男，遷都督。及岳為侯莫陳悅所害，軍中大擾。趙貴建議迎太祖，諸將猶豫未決。達曰：「宇文夏州昔為左丞，明略過人，一時之傑。今日之事，非此公不濟。趙將軍議是也。達請輕騎告哀，仍迎之。」諸將或欲南追賀拔勝，或云東告朝廷。達又曰：「此皆遠水不救近火，何足道哉。」貴於是謀遂定，令達馳往。太祖見達慟哭，問故，達以實對。太祖遂以數百騎南赴平涼，引軍向高平，令達率騎據彈箏峽。時百姓惶懼，奔散者多。有數村民，方扶老弱、驅畜牧，欲入山避難，軍士爭欲掠之。達曰：「遠近民黎，多受制於賊，今若值便掠縛，何謂伐罪弔民！不如因而撫之，以示義師之德。」乃撫以恩信，民皆悅附，於是迭相曉語，咸復舊業。太祖聞而嘉之。悅平，加平東將軍。太祖謂諸將曰：「當清水公遇禍之時，君等性命懸於賊手，雖欲來告，其路無從。杜朔周冒萬死之難，遠來見及，遂得共盡忠節，同雪讐恥。雖藉衆人之力，實賴杜子之功。勞而不酬，何以勸善。」乃賜馬二百匹。達固讓，太祖弗許。魏孝武入關，褒敘勳義，以達首逆元帥，匡復秦、隴，進爵魏昌縣伯，邑五百戶。

　　從儀同李虎破曹泥，除鎮南將軍、金紫光祿大夫，加通直散騎常侍，增邑幷前一千戶。從復弘農，戰沙苑，皆有功。又增邑八百戶，除（泉）〔白水〕郡守，轉帥都督，加持節，除濟州刺史。詔復姓赫連氏。以達勳望兼隆，乃除雲州刺史，卽本州也。進爵為公，拜大都督，尋授儀同三司。

　　從大將軍達奚武攻漢中。梁宜豐侯蕭循拒守積時，後乃送款。武問諸將進止之宜。開府賀蘭願德等以其食盡，欲急攻取之。達曰：「不戰而獲城，策之上者。無容利其子女，貪其財帛。窮兵極武，仁者不為。且觀其士馬猶強，城池尚固，攻之縱克，必將彼此俱損。如其困獸猶鬥，則成敗未可知。況行師之道，以全軍為上。」武曰：「公言是也。」乃命將帥各申所見。於是開府楊寬等並同達議，武遂受循降。師還，遷驃騎大將軍、開府儀同三司，加侍中，進爵藍田縣公。

　　六官初建，授左遂伯。出為隴州刺史。保定初，遷大將軍、夏州總管、三州五防諸軍事。達雖非文吏，然性質直，遵奉法度，輕於鞭撻，而重慎死罪。性又廉儉，邊境胡民或饋達以羊者，達欲招納異類，報以繒帛。主司請用官物，達曰：「羊入我廚，物出官庫，是欺上也。」命取私帛與之。識者嘉其仁恕焉。尋進爵樂川郡公。建德二年，進位柱國，薨。子遷嗣。大象中位至大將軍、蒲州刺史。

　　韓果字阿六拔，代武川人也。少驍雄，善騎射。賀拔岳西征，引為帳內。擊万俟醜奴及其枝黨，轉戰數十合，並破之。膂力絕倫，被甲荷戈，升陟峰嶺，猶涉平路，雖數十百日，不以為勞。以功授宣（武）〔威〕將軍、子都督。從太祖討平侯莫陳悅，遷都督，賜爵邯鄲縣男。魏孝武入關，進爵石〔城〕縣伯，邑五百戶。大統初，進爵為公，增邑通前一千戶，加通直散騎常侍。

　　果性強記，兼有權略。所行之處，山川形勢，備能記憶。兼善伺敵虛實，揣知情狀，有潛匿溪穀欲為間偵者，果登高望之，所疑處，往必有獲。太祖由是以果為虞候都督。每從征行，常領候騎，晝夜巡察，略不眠寢。

　　從襲竇泰於潼關，太祖依其規畫，軍以勝返。賞真珠金帶一腰、帛二百匹，授征虜將軍。又從復弘農，攻拔河南城，獲郡守一人，論功為最。破沙苑，戰河橋，並有功，授撫軍將軍、銀青光祿大夫，增邑九百戶。遷朔州刺史，轉安州刺史，加帥都督。九年，從戰邙山，軍還，除河東郡守。又從大軍破稽胡於北山。胡地險阻，人迹罕至，果進兵窮討，散其種落。稽胡憚果勁健，號為著翅人。太祖聞之，笑曰：「著翅之名，寧減飛將。」累遷大都督、車騎大將軍、儀同三司、驃騎大將軍、開府儀同三司，出為宜州刺史。錄前後功，進爵褒中郡公。魏恭帝元年，授大將軍。從賀蘭祥討吐谷渾，以功別封一子縣公。武成二年，又率軍破稽胡，大獲生口。賜奴婢一百口，除寧州刺史。保定三年，拜少師，進位柱國。四年，從尉遲迥圍洛陽。軍退，果所部獨全。天和初，授華州刺史，為政寬簡，吏民稱之。建德初，薨。

　　子明嗣。大象末，位至上大將軍、黎州刺史。與尉遲迥同謀，被誅。

　　蔡祐字承先，其先陳留圉人也。曾祖紹為夏州鎮將，徙居高平，因家焉。祖護，魏景明初，為陳留郡守。父襲，名著西州。正光中，万俟醜奴寇亂關中，襲乃背賊，棄妻子，歸洛陽。拜齊安郡守。及魏孝武西遷，仍在關東。後始拔難西歸，賜爵平舒縣伯，除岐、夏二州刺史，卒。贈原州刺史。

　　祐性聰敏，有行檢。襲之背賊東歸也，祐年十四，事母以孝聞。及長，有膂力，便騎射。太祖在原州，召為帳下親信。太祖遷夏州，以祐為都督。

　　及侯莫陳悅害賀拔岳，諸將遣使迎太祖。將赴，夏州首望彌姐元進等陰有異計。太祖微知之，先與祐議執元進。祐曰：「狼子野心，會當反噬，今若執縛，不如殺之。」太祖曰：「汝大決也。」於是召元進等入計事。太祖曰：「隴賊逆亂，與諸人戮力討之。觀諸人輩似有不同者。」太祖微以此言動之，因目祐。祐卽出外，衣甲持刀直入，瞋目叱諸人曰：「與人朝謀夕異，豈是人也！蔡祐今日必斬姦人之頭。」因按劍臨之。舉座皆叩頭曰：「願有簡擇。」祐乃叱元進而斬之，幷其黨並伏誅。一坐皆戰慄，不敢仰視。於是與諸將結盟，同心誅悅。太祖以此知重之。乃謂祐曰：「吾今以爾為子，爾其父事我。」後從討悅，破之。

　　又從迎魏孝武於潼關。以前後功，封萇鄉縣伯，邑五百戶。大統初，加寧朔將軍、羽林監，尋持節、員外散騎常侍，進爵為侯，增邑一千一百戶。從太祖擒竇泰，復弘農，戰沙苑，皆有功，授平東將軍、太中大夫。

　　又從太祖戰於河橋，祐乃下馬步鬥，手殺數人。左右勸乘馬以備急卒。祐怒曰：「丞相養我如子，今日豈以性命為念！」遂率左右十餘人，齊聲大呼，殺傷甚多。敵以其無繼，遂圍之十餘重，謂祐曰：「觀君似是勇士，但弛甲來降，豈慮無富貴耶。」祐罵之曰：「死卒！吾今取頭，自當封公，何假賊之官號也。」乃彎弓持滿，四面拒之。東魏人弗敢逼，乃募厚甲長刀者，直進取祐。去祐可三十步，左右勸射之，祐曰：「吾曹性命，在一矢耳，豈虛發哉。」敵人漸進，可十步，祐乃射之，正中其面，應弦而倒，便以矟刺殺之。因此，戰數合，唯失一人。敵乃稍卻。祐徐引退。是戰也，我軍不利。太祖已還。祐至弘農，夜中與太祖相會。太祖見祐至，字之曰：「承先，爾來，吾無憂矣。」太祖心驚，不得寢，枕祐股上，乃安。以功進爵為公，增邑三百戶，授京兆郡守。

　　九年，東魏〔北〕豫州刺史高仲密舉州來附。太祖率軍援之，與齊神武遇，戰於邙山。祐時著明光鐵鎧，所向無前。敵人咸曰「此是鐵猛獸也」，皆遽避之。俄授青州刺史，轉原州刺史，加帥都督，尋除大都督。十三年，遭父憂，請終喪紀。弗許。遷車騎大將軍、儀同三司，加驃騎大將軍、開府儀同三司、侍中，賜姓大利稽氏，進爵懷寧郡公。

　　魏恭帝二年，中領軍。六官建，授兵部中大夫。江陵初附，諸蠻騷動，詔祐與大將軍豆盧寧討平之。三年，拜大將軍，給後部鼓吹。以前後功，增邑幷前四千戶，別封一子縣伯。太祖不豫，祐與晉公護、賀蘭祥等侍疾。及太祖崩，祐悲慕不已，遂得氣疾。

孝閔帝踐阼，拜少保。祐與尉遲綱俱掌禁兵，遞直殿省。時帝信任司會李植等，謀害晉公護，祐每泣諫，帝不聽。尋而帝廢。

　　世宗卽位，拜小司馬，少保如故。帝之為公子也，與祐特相友昵，至是禮遇彌隆。御膳每有異味，輒輟以賜祐；羣臣朝宴，每被別留，或至昏夜，列炬鳴笳，送祐還宅。祐以過蒙禮遇，常辭疾避之。至於婚姻，尤不願交於勢要。尋以本官權鎮原州。頃之，授（宣）〔宜〕州刺史，未之部，因先氣疾動，卒於原州。時年五十四。

　　祐少有大志，與鄉人李穆，布衣齊名。嘗相謂曰：「大丈夫當建立功名，以取富貴，安能久處貧賤邪！」言訖，各大笑。穆卽申公也。後皆如其言。及從征伐，常潰圍陷陣，為士卒先。軍還之日，諸將爭功，祐終無所競。太祖（乃）〔每〕歎之，嘗謂諸將曰：「承先口不言勳，孤當代其論敘。」其見知如此。性節儉，所得祿皆散與宗族，身死之日，家無餘財。贈使持節、柱國大將軍、大都督、五州諸軍事、原州刺史。諡曰莊。子正嗣。官至使持節、車騎大將軍、儀同三司。

　　祐弟澤，頗好學，有幹能。起家魏廣平王參軍、丞相府兼記室，加宣（武）〔威〕將軍、給事中。從尉遲迥平蜀，授帥都督，賜爵安彌縣男。稍遷司輅下大夫、車騎大將軍、儀同三司、澧州刺史。在州受賂，總管代王達以其功臣子弟，密奏貰之。後為（邙）［鄖］州刺史，不從司馬消難，被害。

　　常善，高陽人也。世為豪族。父安成，魏正光末，茹茹寇邊，以統軍從鎮將慕容勝與戰，大破之。時破六汗拔陵作亂，欲逼安成。不從，乃率所部討陵。以功授伏波將軍，給鼓節。後與拔陵連戰，卒於陣。

　　善，魏孝昌中，從爾朱榮入洛，授威烈將軍、都督，加龍驤將軍、中散大夫、直寢，封房城縣男，邑三百戶。後從太祖平侯莫陳悅，除天水郡守。魏孝武西遷，授武衛將軍，進爵武始縣伯，增邑二百戶。大統初，加平東將軍，進爵為侯。擒竇泰，復弘農，破沙苑，累有戰功。除使持節、衛將軍，假驃騎大將軍、秦州刺史。四年，從戰河橋，加大都督，進爵為公，除涇州刺史。屬茹茹入寇，抄掠北邊，善率所部破之，盡獲所掠。拜車騎大將軍、儀同三司，遷驃騎大將軍、開府儀同三司，西安州刺史。轉蔚州刺史。頻蒞三蕃，頗有政績。魏恭帝二年，進爵永陽郡公，增邑二千戶。

　　孝閔帝踐阼，拜大將軍、寧州總管。保定二年，入為小司徒。四年，突厥出師與隋公楊忠東伐，令善應接之。五年夏，卒，時年六十四。贈使持節、柱國大將軍、大都督、延夏鹽恆燕五州諸軍事、延州刺史。子升和嗣。先以善勳，拜儀同三司。

　　辛威，隴西人也。祖大汗，魏渭州刺史。父生，河州四面大都督。及威著勳，追贈大將軍、涼甘等五州刺史。

　　威少慷慨，有志略。初從賀拔岳征討有功，假輔國將軍、都督。及太祖統岳之衆，見威奇之，引為帳內。尋授羽林監，封白土縣伯，邑五百戶。從迎魏孝武，因攻回洛城，功居最。大統元年，拜寧遠將軍，增邑二百戶。累遷通直散騎常侍，進爵為侯，增邑三百戶。從擒竇泰，復弘農，戰沙苑，並先鋒陷敵，勇冠一時。以前後功，授撫軍將軍、銀青光祿大夫。從于謹破襄城。又從獨孤信入洛陽，經河橋陣，加持節，進爵為公，增邑八百戶。五年，授揚州刺史，加大都督。十三年，遷車騎大將軍、儀同三司，驃騎大將軍、開府儀同三司，賜姓普（毛）〔屯〕氏，出為鄜州刺史。威時望旣重，朝廷以桑梓榮之，遷河州刺史，本州大中正。頻領二鎮，頗得民和。

　　閔帝踐阼，拜大將軍，進爵枹罕郡公，增邑五千戶。及司馬消難來附，威與達奚武率衆援接。保定初，復率兵討丹州叛胡，破之。三年，與達奚武攻陽關，拔之。明年，從尉遲迥圍洛陽。還，拜小司馬。天和初，進位柱國。復為行軍總管，討綏、銀等諸州叛胡，並平之。六年，從齊王憲東伐，拔伏龍等五城。建德初，拜大司寇。三年，遷少傅，出為寧州總管。宣政元年，進位上柱國。大象二年，進封宿國公，增邑幷前五千戶，復為少傅。其年冬，薨，時年六十九。

　　威性持重，有威嚴。歷官數十年，未嘗有過，故得以身名終。兼其家門友義，五世同居，世以此稱之。子永達嗣。大象末，以威勳，拜儀同大將軍。

　　厙狄昌字恃德，神武人也。少便騎射，有膂力。及長，進止閒雅，膽氣壯烈，每以將帥自許。年十八，爾朱天光引為幢主，加討夷將軍。從天光定關中，以功拜寧遠將軍、奉車都尉、統軍。天光敗，又從賀拔岳。授征西將軍、金紫光祿大夫。及岳被害，昌與諸將議翊戴太祖。從平侯莫陳悅，賜爵陰盤縣子，加衛將軍、右光祿大夫。

　　後從太祖迎魏孝武，復潼關，改封長子縣子，邑八百戶。大統初，進爵為公，增邑一千戶。從破竇泰，授車騎將軍、左光祿大夫。又從復弘農，戰沙苑，昌皆先登陷陣。太祖嘉之，授帥都督。四年，從戰河橋，除冀州刺史。後與于謹破胡賊劉平伏於上郡，授馮翊郡守。久之，轉河北郡守。十三年，錄前後功，授大都督、通直散騎常侍。又從隨公楊忠破蠻賊田社清，昌功為最，增邑三百戶，拜儀同三司。尋遷開府儀同三司。十六年，出為東夏州刺史。魏廢帝元年，進爵方城郡公，增邑幷前四千一百戶。六官建，授稍伯中大夫。孝閔帝踐阼，拜大將軍。後以疾卒。

　　田弘字廣略，高平人也。少慷慨，志立功名，膂力過人，敢勇有謀略。魏永安中，陷於万俟醜奴。爾朱天光入關，弘自原州歸順，授都督。

　　及太祖初統衆，弘求謁見，乃論世事，深被引納，卽處以爪牙之任。又以迎魏孝武功，封鶉陰縣子，邑五百戶。太祖常以所著鐵甲賜弘云：「天下若定，還將此甲示孤也。」大統三年，轉帥都督，進爵為公。從太祖復弘農，戰沙苑，解洛陽圍，破河橋陣，弘功居多，累蒙殊賞，賜姓紇幹氏。尋授原州刺史。以弘勳望兼至，故以衣錦榮之。太祖在同州，文武並集，乃謂之曰：「人人如弘盡心，天下豈不早定。」卽授車騎大將軍、儀同三司。魏廢帝元年，加驃騎大將軍、開府儀同三司。

　　平蜀之後，梁信州刺史蕭韶等各據所部，未從朝化，詔弘討平之。又討西平叛羌及鳳州叛氐等，並破之。弘每臨陣，摧鋒直前，身被一百餘箭，破骨者九，馬被十矟，朝廷壯之。信州羣蠻反，又詔弘與賀若敦等平之。孝閔帝踐阼，進爵鴈門郡公，邑通前二千七百戶。

　　保定元年，出為岷州刺史。弘雖武將，而動遵法式，百姓頗安之。三年，從隨公楊忠伐齊，拜大將軍。明年，又從忠東伐。師還，乃旋所鎮。吐谷渾寇西邊，宕昌羌潛相應接，詔弘討之，獲其二十五王，拔其七十（二）柵，遂破平之。

　　天和二年，陳湘州刺史華皎來附，弘從衛公直赴援。與陳人戰，不利，仍以弘為江陵總管。及陳將吳明徹來寇，弘與梁主蕭巋退保（總）〔紀〕南，令副總管高琳拒守，明徹退，乃還江陵。尋以弘為仁壽城主，以逼宜陽。齊將段孝先、斛律明月出軍定隴以為宜陽援，弘與陳公純破之，遂拔宜陽等九城。以功增邑五百戶，進位柱國大將軍。

　　建德二年，拜大司空，遷少保。三年，出為總管襄郢昌豐唐蔡六州諸軍事、襄州刺史。薨于州。

　　子恭嗣。少有名譽，早歷顯位。大象末，位至柱國、小司馬。朝廷又追錄弘勳，進恭爵觀國公。

　　梁椿字千年，代人也。祖屈朱，魏昌平鎮將。父提，內（正）郎。

　　椿初以統軍從爾朱榮入洛，復從榮破葛榮於滏口，以軍功進授都將。後從賀拔岳討平万俟醜奴、蕭寶夤等，遷中堅將軍、屯騎校尉、子都督。普泰初，拜征西將軍、金紫光祿大夫。二年，除高平郡守，封盧奴縣男，邑一百戶。太昌元年，進授都督。從太祖平侯莫陳悅，拜衛將軍、右光祿大夫。大統初，進爵欒城縣伯，增邑五百戶。出為隴東郡守。尋進爵為公，增邑五百戶，遷梁州刺史。從復弘農，戰沙苑，與獨孤信入洛陽，從宇文貴破東魏將堯雄等，累有戰功。授車騎大將軍、儀同三司、大都督。從戰河橋，進爵東平郡公，增邑一千戶。俄遷侍中、驃騎大將軍、開府儀同三司。七年，從于謹討稽胡劉平伏，椿擒其別帥劉持塞。又從獨孤信討岷州羌梁仚定，破之。除清州刺史。在州雖無他政績，而夷夏安之。十三年，從李弼赴潁川援侯景。別攻閻韓鎮，斬其鎮城徐衛。城主卜貴洛率軍士千人降。以功增邑四百戶。孝閔帝踐阼，除華州刺史，改封清陵郡公，增邑通前三千七百戶。二年，入為少保，轉少傅。保定元年，拜大將軍。卒於位。贈恆鄜延丹寧五州諸軍事，行恆州刺史，諡曰烈。

　　椿性果毅，善於撫納，所獲賞物，分賜麾下，故每踐敵場，咸得其死力。雅好儉素，不營貲產，時論以此稱焉。

　　子明，魏恭帝二年，以椿功襲爵豐陽縣公。尋授大都督，遷車騎大將軍、儀同三司、散騎常侍，治小吏部，歷小御伯、御正下大夫。保定五年，詔襲椿爵，舊封回授弟朗。天和中，改封樂陵郡公，除上州刺史，增邑幷前四千三百戶。

　　梁臺字洛都，長池人也。父去斤，魏獻文時為隴西郡守。

　　臺少果敢，有志操。孝昌中，從爾朱天光討平關、隴，一歲之中，大小二十餘戰，以功授子都督，賜爵隴城鄉男。普泰初，進授都督。後隸侯莫陳悅討南秦州羣盜，平之。悅表臺為假節、衛將軍、左光祿大夫，進封隴城縣男，邑二百戶。尋行天水郡事，轉行趙平郡事。頻治郡，頗有聲績。未幾，天光追臺還，引入帳內。及天光敗於寒陵，賀拔岳又引為心膂。

　　岳為侯莫陳悅所害，臺與諸將議翊戴太祖。從討悅，破之。又拜天水郡守。大統初，復除趙平郡守。又與太僕石猛破兩山屠各，詔增邑一百戶，轉平涼郡守。時莫折後熾結聚輕剽，寇掠居民。州刺史史寧討之，歷時不克。臺陳賊形勢，兼論攻取之策，寧善而從之，遂破賊徒。復與于謹破劉平伏。錄前後勳，授潁州刺史，賜姓賀蘭氏。從援玉壁，戰邙山，授帥都督。大統十五年，拜南夏州刺史，加通直散騎常侍、本州大中正，增邑二百戶。魏廢帝二年，遷使持節、車騎大將軍、儀同三司，進驃騎大將軍、開府儀同三司，加侍中。

　　孝閔帝踐阼，進爵中部縣公，增邑通前一千戶。武成中，從賀蘭祥征洮陽，先登有功，別封綏安縣侯，邑一千戶。詔聽轉授其子元慶。

　　保定四年，拜大將軍。時大軍圍洛陽，久而不拔。齊騎奄至，齊公憲率兵禦之。乃有數人為敵所執，已去陣二百餘步，臺望見之，憤怒，單馬突入，射殺兩人，敵皆披靡，執者遂得還。齊公憲每歎曰：「梁臺果毅膽決，不可及也。」五年，拜鄜州刺史。

　　臺性疏通，恕己待物。至於蒞民處政，尤以仁愛為心。不過識千餘字，口占書啟，辭意可觀。年過六十，猶能被甲跨馬，足不躡鐙。馳射弋獵，矢不虛發。後以疾卒。

　　宇文測字澄鏡，太祖之族子也。高祖中山、曾祖豆頹、祖騏驎、父永，仕魏，位並顯達。

　　測性沉密，少篤學，每旬月不窺戶牖。起家奉朝請、殿中侍御史，累遷司徒右長史、安東將軍。尚宣武女陽平公主，拜駙馬都尉。及魏孝武疑齊神武有異圖，詔測詣太祖言，令密為之備。太祖見之甚歡。使還，封廣川縣伯，邑五百戶。尋從孝武西遷，進爵為公。

　　太祖為丞相，以測為右長史，軍國政事，多委任之。又令測詳定宗室昭穆遠近，附於屬籍。除通直散騎常侍、黃門侍郎。

　　大統四年，拜侍中、長史。六年，坐事免。尋除使持節、驃騎大將軍、開府儀同三司、大都督、行汾州事。測政存簡惠，頗得民和。地接東魏，數相鈔竊，或有獲其為寇者，多縛送之。測皆命解縛，置之賓館，然後引與相見，如客禮焉。仍設酒肴宴勞，放還其國，並給糧餼，衛送出境。自是東魏人大慚，乃不為寇。汾、晉之間，各安其業。兩界之民，遂通慶吊，不復為仇讐矣。時論稱之，方于羊叔子。或有告測與外境交通，懷貳心者。太祖怒曰：「測為我安邊，吾知其無貳志，何為間我骨肉，生此貝錦！」乃命斬之。仍許測以便宜從事。

　　八年，加金紫光祿大夫，轉行綏州事。每歲河冰合後，突厥卽來寇掠，先是常預遣居民入城堡以避之。測至，皆令安堵如舊。乃於要路數百處並多積柴，仍遠斥候，知其動靜。是年十二月，突厥從連穀入寇，去界數十裏。測命積柴之處，一時縱火。突厥謂有大軍至，懼而遁走，自相蹂踐，委棄雜畜及輜重不可勝數。測徐率所部收之，分給百姓。自是突厥不敢復至。測因請置戍兵以備之。

　　十年，徵拜太子少保。十二年十月，卒于位，時年五十八。太祖傷悼，親臨慟焉。仍令水池公護監護喪事。贈本官，諡曰靖。

　　測性仁恕，好施與，衣食之外，家無蓄積。在洛陽之日，曾被竊盜，所失物，卽其妻陽平公主之衣服也。州縣擒盜，幷物俱獲。測恐此盜坐之以死，乃不認焉。遂遇赦得免。盜旣感恩，因請為測左右。及測從魏孝武西遷，事極狼狽，此人亦從測入關，竟無異志。子該嗣。歷官內外，位至上開府儀同三司、臨淄縣公。測弟深。

　　深字奴干。性鯁正，有器局。年數歲，便累石為營伍，幷折草作旌旗，佈置行列，皆有軍陣之勢。父永遇見之，乃大喜曰：「汝自然知此，於後必為名將。」

　　至永安初，起家秘書郎。時羣盜蜂起，深屢言時事，爾朱榮雅知重之。拜厲武將軍。尋除車騎府主簿。三年，授子都督，領宿衛兵卒。及齊神武舉兵入洛，孝武西遷。旣事起倉卒，人多逃散，深撫循所部，並得入關。以功賜爵長樂縣伯。

　　太祖以深有謀略，欲引致左右，圖議政事。大統元年，乃啟為丞相府主簿，加朱衣直合。尋轉尚書直事郎中。

　　及齊神武屯蒲阪，分遣其將竇泰趣潼關，高敖曹圍洛（陽）〔州〕。太祖將襲泰，諸將咸難之。太祖乃隱其事，陽若未有謀者，而獨問策於深。對曰：「竇氏，歡之驍將也，頑凶而勇，戰亟勝而輕敵，歡每仗之，以為禦侮。今者大軍若就蒲阪，則高歡拒守，竇泰必援之，內外受敵，取敗之道也。不如選輕銳之卒，潛出小關。竇性躁急，必來決戰，高歡持重，未卽救之，則竇可擒也。旣虜竇氏，歡勢自沮。回師禦之，可以制勝。」太祖喜曰：「是吾心也。」軍遂行，果獲泰而齊神武亦退。深又說太祖進取弘農，復克之。太祖大悅，謂深曰：「君卽吾家之陳平也。」

　　是冬，齊神武又率大衆度河涉洛，至於沙苑。諸將皆有懼色，唯深獨賀。太祖詰之，曰：「賊來充斥，何賀之有？」對曰：「高歡之撫河北，甚得衆心，雖乏智謀，人皆用命，以此自守，未易可圖。今懸師度河，非衆所欲，唯歡恥失竇氏，愎諫而來。所謂忿兵，一戰可以擒也。此事昭然可見，不賀何為。請假深一節，發王羆之兵，邀其走路，使無遺類矣。」太祖然之。尋而大破齊神武軍，如深所策。

　　四年，從戰河橋。六年，別監李弼軍討白額稽胡，並有戰功。俄進爵為侯，曆通直散騎常侍、東雍州別駕、使持節、大都督、東雍州刺史。深為政嚴明，示民以信，抑挫豪右，吏民懷之。十七年，入為雍州別駕。魏恭帝二年，進車騎大將軍、儀同三司、散騎常侍。六官建，拜小吏部下大夫。

　　孝閔帝受襌，進位驃騎大將軍、開府儀同三司，遷吏部中大夫。武成元年，除（幽）〔豳〕州刺史，改封安化縣公。二年，征拜宗師大夫，轉軍司馬。保定初，除京兆尹。入為司會中大夫。

　　深少喪父，事兄甚謹。性多奇譎，好讀兵書。旣在近侍，每進籌策。及在選曹，頗獲時譽。性仁愛，情隆宗黨。從弟神（譽）〔舉〕、神慶幼孤，深撫訓之，義均同氣，世亦以此稱焉。天和三年，卒於位。贈使持節、少師、恆雲蔚三州刺史，諡曰成康。子孝伯，自有傳。

　　史臣曰：太祖屬禍亂之辰，以征伐定海內，大則連兵百萬，系以存亡，小則轉戰邊亭，不闋旬月。是以人無少長，士無賢愚，莫不投筆要功，橫戈請奮。若夫數將者，並攀翼雲漢，底績屯夷，雖運移年世，而名成終始，美矣哉！以赫連達之先識，而加之以仁恕；蔡祐之敢勇，而終之以不伐。斯豈企及所致乎，抑亦天性也。宇文測昆季，政績謀猷，咸有可述，其當時之良臣歟。

校
全文以中華書局、一九七一年十一月版《周書》為本校。


Chinese text: This work was published before January 1, 1923, and is in the
public domain worldwide because the author died at least 100 years ago.
