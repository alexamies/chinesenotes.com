突厥　吐谷渾　高昌　鄯善　焉耆　龜茲　于闐　囐噠　粟特　安息　波斯
　　突厥者，蓋匈奴之別種，姓阿史那氏。別為部落。後為鄰國所破，盡滅其族。有一兒，年且十歲，兵人見其小，不忍殺之，乃刖其足，棄草澤中。有牝狼以肉飼之，及長，與狼合，遂有孕焉。彼王聞此兒尚在，重遣殺之。使者見狼在側，並欲殺狼。狼遂逃于高昌國之北山。山有洞穴，穴內有平壤茂草，周回數百里，四面俱山。狼匿其中，遂生十男。十男長大，外託妻孕，其後各有一姓，阿史那卽一也。子孫蕃育，漸至數百家。經數世，相與出穴，臣於茹茹。居金山之陽，為茹茹鐵工。金山形似兜鍪，其俗謂兜鍪為「突厥」，遂因以為號焉。

　　或云突厥之先出於索國，在匈奴之北。其部落大人曰阿謗步，兄弟十七人。其一曰伊質泥師都，狼所生也。謗步等性竝愚癡，國遂被滅。泥師都旣別感異氣，能徵召風雨。娶二妻，云是夏神、冬神之女也。一孕而生四男。其一變為白鴻；其一國于阿輔水、劔水之間，號為契骨；其一國於處折水；其一居踐斯處折施山，卽其大兒也。山上仍有阿謗步種類，竝多寒露。大兒為出火溫養之，咸得全濟。遂共奉大兒為主，號為突厥，卽訥都六設也。訥都六有十妻，所生子皆以母族為姓，阿史那是其小妻之子也。訥都六死，十母子內欲擇立一人，乃相率於大樹下，共為約曰，向樹跳躍，能最高者，卽推立之。阿史那子年幼而跳最高者，諸子遂奉以為主，號阿賢設。此說雖殊，然終狼種也。

　　其後曰土門，部落稍盛，始至塞上市繒絮，願通中國。大統十一年，太祖遣酒泉胡安諾盤陀使焉。其國皆相慶曰：「今大國使至，我國將興也。」十二年，土門遂遣使獻方物。時鐵勒將伐茹茹，土門率所部邀擊，破之，盡降其衆五萬餘落。恃其強盛，乃求婚於茹茹。茹茹主阿那瑰大怒，使人罵辱之曰：「爾是我鍛奴，何敢發是言也？」土門亦怒，殺其使者。遂與之絕，而求婚於我。太祖許之。十七年六月，以魏長樂公主妻之。是歲，魏文帝崩，土門遣使來弔，贈馬二百匹。

　　魏廢帝元年正月，土門發兵擊茹茹，大破之於懷荒北。阿那瑰自殺，其子庵羅辰奔齊，餘衆復立阿那瑰叔父鄧叔子為主。土門遂自號伊利可汗，猶古之單于也。號其妻為可賀敦，亦猶古之閼氏也。土門死，子科羅立。

　　科羅號乙息記可汗。又破叔子於沃野北木賴山。二年三月，科羅遣使獻馬五萬匹。科羅死，弟俟斤立，號木汗可汗。

　　俟斤一名燕都，狀貌多奇異，面廣尺餘，其色甚赤，眼若瑠璃。性剛暴，務於征伐。乃率兵擊鄧叔子，滅之。叔子以其餘燼來奔。俟斤又西破囐噠，東走契丹，北幷契骨，威服塞外諸國。其地東自遼海以西，西至西海萬里，南自沙漠以北，北至北海五六千里，皆屬焉。

　　其俗被髮左衽，穹廬氈帳，隨水草遷徙，以畜牧射獵為務。賤老貴壯，寡廉恥，無禮義，猶古之匈奴也。其主初立，近侍重臣等輿之以氈，隨日轉九回，每一回，臣下皆拜。拜訖，乃扶令乘馬，以帛絞其頸，使纔不至絕，然後釋而急問之曰：「你能作幾年可汗？」其主旣神情瞀亂，不能詳定多少。臣下等隨其所言，以驗修短之數。大官有葉護，次（沒）〔設〕，次特（勒）〔勤〕，次俟利發，次吐屯發，及餘小官凡二十八等，皆世為之。兵器有弓矢鳴鏑甲矟刀劔，其佩飾則兼有伏突。旗纛之上，施金狼頭。侍衛之士，謂之附離，夏言亦狼也。蓋本狼生，志不忘舊。其徵發兵馬，科稅雜畜，輒刻木為數，幷一金鏃箭，蠟封印之，以為信契。其刑法：反叛、殺人及姦人之婦、盜馬絆者，皆死；姦人女者，重責財物，卽以其女妻之；鬬傷人者，隨輕重輸物；盜馬及雜物者，各十餘倍徵之。死者，停屍於帳，子孫及諸親屬男女，各殺羊馬，陳於帳前，祭之。繞帳走馬七匝，一詣帳門，以刀剺面，且哭，血淚俱流，如此者七度，乃止。擇日，取亡者所乘馬及經服用之物，幷屍俱焚之，收其餘灰，待時而葬。春夏死者，候草木黃落，秋冬死者，候華葉榮茂，然始坎而瘞之。葬之日，親屬設祭，及走馬剺面，如初死之儀。葬訖，於墓所立石建標。其石多少，依平生所殺人數。又以祭之羊馬頭，盡懸掛於標上。是日也，男女咸盛服飾，會於葬所。男有悅愛於女者，歸卽遣人娉問，其父母多不違也。父〔兄〕伯叔死者，子弟及侄等妻其後母、世叔母及嫂，唯尊者不得下淫。雖移徙無常，而各有地分。可汗恆處於都斤山，牙帳東開，蓋敬日之所出也。每歲率諸貴人，祭其先窟。又以五月中旬，集他人水，拜祭天神。於都斤四五百里，有高山迥出，上無草樹，謂其為勃登凝黎，夏言地神也。其書字類胡，而不知年曆，唯以草青為記。

　　俟斤部衆旣盛，乃遣使請誅鄧叔子等。太祖許之。收叔子以下三千人，付其使者，殺之於青門外。三年，俟斤襲擊吐谷渾，破之。語在《吐谷渾傳》。明帝二年，俟斤遣使來獻方物。保定元年，又三輩遣使貢其方物。

　　時與齊人交爭，戎車歲動，故每連結之，以為外援。初，魏恭帝世，俟斤許進女于太祖，契未定而太祖崩。尋而俟斤又以他女許高祖，未及結納，齊人亦遣求婚，俟斤貪其幣厚，將悔之。至是，詔遣涼州刺史楊薦、武伯王慶等往結之。慶等至，諭以信義。俟斤遂絕齊使而訂婚焉。仍請舉國東伐。語在薦等傳。

　　三年，詔隨公楊忠率衆一萬，與突厥伐齊。忠軍度陘嶺，俟斤率騎十萬來會。明年正月，攻齊主於晉陽，不剋。俟斤遂縱兵大掠而還。忠言於高祖曰：「突厥甲兵惡，爵賞輕，首領多而無法令，何謂難制馭。正由比者使人妄道其彊盛，欲令國家厚其使者，身往重取其報。朝廷受其虛言，將士望風畏懾。但虜態詐健，而實易與耳。今以臣觀之，前後使人皆可斬也。」高祖不納。是歲，俟斤復遣使來獻，更請東伐。詔楊忠率兵出沃野，晉公護趣洛陽以應之。會護戰不利，俟斤引還。五年，詔陳公純、大司徒宇文貴、神武公竇毅、南安公楊薦等往逆女。天和二年，俟斤又遣使來獻。陳公純等至，俟斤復貳於齊。會有風雷變，乃許純等以后歸。語在《皇后傳》。四年，俟斤又遣使獻馬。

　　俟斤死，弟他缽可汗立。自俟斤以來，其國富彊，有淩轢中夏志。朝廷旣與和親，歲給繒絮錦彩十萬段。突厥在京師者，又待以優禮，衣錦食肉者，常以千數。齊人懼其寇掠，亦傾府藏以給之。他缽彌復驕傲，至乃率其徒屬曰：「但使我在南兩個兒孝順，何憂無物邪。」建德二年，他缽遣使獻馬。

　　及齊滅，齊定州刺史、范陽王高紹義自馬邑奔之。他缽立紹義為齊帝，召集所部，云為之復讐。宣政元年四月，他缽遂入寇幽州，殺略居民。柱國劉雄率兵拒戰，兵敗，死之。高祖親總六軍，將北伐，會帝崩，乃班師。是冬，他缽復寇邊，圍酒泉，大掠而去。大象元年，他缽復請和親。帝册趙王招女為千金公主以嫁之，並遣執紹義送闕。他缽不奉詔，仍寇幷州。大象二年，始遣使奉獻，且逆公主，而紹義尚留不遣。帝又令賀若誼往諭之，始送紹義云。

　　吐谷渾，本遼東鮮卑慕容廆之庶兄也。初，吐谷渾馬與廆馬鬥而廆馬傷，廆遣讓之。吐谷渾怒，率其部落去之，止于枹罕，自為君長。及孫葉延，頗視書傳。以古有王父字為氏，遂以吐谷渾為氏焉。

　　自吐谷渾至伏連籌一十四世。伏連籌死，子夸呂立，始自號為可汗。治伏俟城，在青海西十五里。雖有城郭，而不居之，恆處穹廬，隨水草畜牧。其地東西三千里，南北千餘里。官有王公、僕射、尚書及郎中、將軍之號。夸呂椎髻、毦、珠，以皂為帽，坐金師子床。號其妻為恪尊，衣織成裙，披錦大袍，辮發於後，首戴金花。

　　其俗丈夫衣服略同於華夏，多以羃羅為冠，亦以繒為帽。婦人皆貫珠束發，以多為貴。兵器有弓刀甲矟。國無常賦，須則稅富室商人以充用焉。其刑罰，殺人及盜馬者死，餘則徵物，量事決杖。刑人必以氈蒙頭，持石從高擊殺之。父兄亡後，妻後母及嫂等，與突厥俗同。至于婚姻，貧不能備財物者，輒盜女將去。死者亦皆埋殯。其服制，葬訖則除之。性貪婪，忍於殺害。好射獵，以肉酪為糧。亦知種田，然其北界，氣候多寒，唯得蕪菁、大麥。故其俗貧多富少。青海周回千餘里，海內有小山。每冬冰合後，以良牝馬置此山，至來冬收之，馬皆有孕，所生得駒，號為龍種，必多駿異，世傳青海（駿）〔驄〕者也。土出犛牛，鳥多鸚鵡。

　　大統中，夸呂再遣使獻馬及羊牛等。然猶寇抄不止，緣邊多被其害。魏廢帝二年，太祖勒大兵至姑臧，夸呂震懼，遣使貢方物。是歲，夸呂又通使於齊氏。涼州刺史史甯覘知其還，率輕騎襲之於州西赤泉，獲其僕射乞伏觸扳、將軍翟潘密、商胡二百四十人，駝騾六百頭，雜彩絲絹以萬計。魏恭帝二年，史寧又與突厥木汗可汗襲擊夸呂，破之，虜其妻子，大獲珍物及雜畜。語在《史寧傳》。武成初，夸呂復寇涼州，刺史是云寶戰沒。詔賀蘭祥、宇文貴率兵討之。夸呂遣其廣定王、鐘留王拒戰，祥等破之，廣定等遁走。又攻拔其洮陽、洪和二城，置洮州以還。保定中，夸呂前後三輩遣使獻方物。天和初，其龍涸王莫昌率衆降，以其地為扶州。二年五月，復遣使來獻。

　　建德五年，其國大亂。高祖詔皇太子征之，軍渡青海，至伏俟城。夸呂遁走，虜其餘衆而還。明年，又再遣奉獻。宣政初，其趙王他婁屯來降。自是朝獻遂絕。

　　高昌者，車師前王之故地。東去長安四千九百里，漢西域長史及戊己校尉，竝治於此。晉以其地為高昌郡。張軌、呂光、沮渠蒙遜據河西，皆置太守以統之。其後有闞爽及沮渠無諱，竝自署為太守。無諱死，茹茹殺其弟安周，以闞伯周為高昌王。高昌之稱王，自此始也。伯周之從子首歸，為高車所滅。次有張孟明、馬儒相繼王之，竝為國人所害。乃更推立麴嘉為王。嘉字靈鳳，金城榆中人，本為儒右長史。魏太和末立。嘉死，子（豎）〔堅〕立。

　　其地東西三百里，南北五百里。國內總有城一十六。官有令尹一人，比中夏相國；次有公二人，皆其王子也，一為交河公，一為田地公；次有左右衛；次有八長史，曰吏部、祠部、庫部、倉部、主客、禮部、民部、兵部等長史也；次有建武、威遠、陵江、殿中、伏波等將軍；次有八司馬，長史之副也；次有侍郎、校書郎、主簿、從事，階位相次，分掌諸事；次有省事，專掌導引。其大事決之於王，小事則世子及二公隨狀斷決。平章錄記，事訖卽除。籍書之外，無久掌文桉。官人雖有列位，竝無曹府，唯每旦集於牙門評議衆事。諸城各有戶曹、水曹、田曹。每城遣司馬、侍郎相監檢校，名為城令。服飾，丈夫從胡法，婦人略同華夏。兵器有弓箭刀楯甲矟。文字亦同華夏，兼用胡書。有《毛詩》、《論語》、《孝經》，置學官弟子，以相教授。雖習讀之，而皆為胡語。賦稅則計輸銀錢，無者輸麻布。其刑法、風俗、婚姻、喪葬，與華夏小異而大同。地多石磧，氣候溫暖，穀麥再熟，宜蠶，多五果。有草曰羊剌，其上生蜜焉。

　　自嘉以來，世修蕃職於魏。大統十四年，詔以其世子玄喜為王。恭帝二年，又以其田地公茂嗣位。武成元年，其王遣使獻方物。保定初，又遣使來貢。

　　自燉煌向其國，多沙磧，道里不可准記，唯以人畜骸骨及駝馬糞為驗，又有魍魎怪異。故商旅來往，多取伊吾路云。

　　鄯善，古樓蘭國也。東去長安五千里。所治城方一里。地多沙鹵，少水草。北卽白龍堆路。魏太武時，為沮渠安周所攻，其王西奔且末。西北有流沙數百里，夏日有熱風，為行旅之患。風之欲至，唯老駝知之，卽鳴而聚立，埋其口鼻於沙中。人每以為候，亦卽將氈擁蔽鼻口。其風迅駛，斯須過盡。若不防者，必至危斃。

　　大統八年，其〔王〕兄鄯米率衆內附。

　　焉耆國在白山之南七十里，東去長安五千八百里。其王姓龍，卽前涼張軌所（封）〔討〕龍熙之胤。所治城方二里。部內凡有九城。國小民貧，無綱紀法令。兵有弓刀甲矟。婚姻略同華夏。死亡者皆焚而後葬，其服制滿七日則除之。丈夫竝剪發以為首飾。文字與婆羅門同。俗事天神，竝崇信佛法。尤重二月八日、四月八日。是日也，其國咸依釋教，齋戒行道焉。氣候寒，土田良沃。榖有稻粟菽麥。畜有駝馬牛羊。養蠶不以為絲，唯充綿纊。俗尚蒲桃酒，兼愛音樂。南去海十餘里，有魚鹽蒲葦之饒。

　　保定四年，其王遣使獻名馬。

　　龜茲國在白山之南一百七十里，東去長安六千七百里。其王姓白，卽後涼呂光所立白震之後。所治城方五六里。其刑法，殺人者死，劫賊則斷其一臂，並刖一足。賦稅，准地征租，無田者則稅銀錢。婚姻、喪葬、風俗、物產與焉支略同。唯氣候少溫為異。又出細氈、麖皮、氍毺、鐃（多）〔沙〕、鹽綠、雌黃、胡粉及良馬、封牛等。東有輪臺，卽漢貳師將軍李廣利所屠。其南三百里有大水東流，號計戍水，卽黃河也。

　　保定元年，其王遣使來獻。

　　于闐國在蔥嶺之北二百餘里，東去長安七千七百里。所治城方八九里。部內有大城五，小城數十。其刑法，殺人者死，餘罪各隨輕重懲罰之。自外風俗物產與龜茲略同。俗重佛法，寺塔僧尼甚衆。王尤信向，每設齋日，必親自灑掃饋食焉。城南五十里有贊摩寺，卽昔羅漢比丘比盧旃為其王造覆盆浮圖之所。石上有辟支佛趺處，雙跡猶存。自高昌以西，諸國人等多深目高（昌以東）〔鼻，唯〕此一國，貌不甚胡，頗類華夏。城東二十里有大水北流，號樹枝水，卽黃河也。城西十五里亦有大水，名達利水，與樹枝俱北流，同會於計戍。

　　建德三年，其王遣使獻名馬。

　　囐噠國，大月氐之種類，在于闐之西，東去長安一萬百里。其王治拔底延城，蓋王舍城也。其城方十餘里。刑法、風俗，與突厥略同。其俗又兄弟共娶一妻。夫無兄弟者，其妻戴一角帽；若有兄弟者，依其多少之數，更加帽角焉。其人兇悍，能戰鬬。于闐、安息等大小二十餘國，皆役屬之。

　　大統十二年，遣使獻其方物。魏廢帝二年，明帝二年，竝遣使來獻。後為突厥所破，部落分散，職貢遂絕。

　　粟特國在蔥嶺之西，蓋古之庵蔡，一名溫那沙。治于大澤，在康居西北。

　　保定四年，其王遣使獻方物。

　　安息國在蔥嶺之西，治蔚搜城。北與康居、西與波斯相接，東去長安一萬七百五十里。

　　天和二年，其王遣使來獻。

　　波斯國，大月氐之別種，治蘇利城，古條支國也。東去長安一萬五千三百里。城方十餘里，戶十餘萬。王姓波斯氐。坐金羊床，戴金花冠，衣錦袍、織成帔，皆飾以珍珠寶物。其俗：丈夫剪發，戴白皮帽，貫頭衫，兩廂近下開之，並有巾帔，緣以織成；婦女服大衫，披大帔，其發前為髻，後被之，飾以金銀華，仍貫五色珠，絡之於膊。

　　王於其國內別有小牙十餘所，猶中國之離宮也，每年四月出遊處之，十月乃還。王卽位以後，擇諸子內賢者，密書其名，封之於庫，諸子及大臣皆莫之知也。王死，乃衆共發書視之，其封內有名者，卽立以為王，餘子各出就邊任。兄弟更不相見也。國人號王曰翳囋，妃曰防步率，王之諸子曰殺野。大官有摸胡壇，掌國內獄訟；泥忽汗，掌庫藏關禁；地卑勃，掌文書及衆務。次有遏羅訶地，掌王之內事；薩波勃，掌四方兵馬。其下皆有屬官，分統其事。兵器有甲矟圓排劍弩弓箭。戰竝乘象，每象百人隨之。其刑法：重罪懸諸竿上，射而殺之；次則繋獄，新王立乃釋之；輕罪則劓、刖若髡，或翦半須，及繋排於項上，以為恥辱；犯彊盜者，禁之終身；姦貴人妻者，男子流，婦人割其耳鼻。賦稅則准地輸銀錢。

　　俗事火祆神。婚合亦不擇尊卑，諸夷之中，最為醜穢矣。民女年十歲以上有姿貌者，王收養之，有功勳人，卽以分賜。死者多棄屍於山，一月治服。城外有人別居，唯知喪葬之事，號為不淨人。若入城市，搖鈴自別。以六月為歲首，尤重七月七日、十二月一日。其日，民庶以上，各相命召，設會作樂，以極歡娛。又以每年正月二十日，各祭其先死者。

　　氣候暑熱，家自藏冰。地多沙磧，引水溉灌。其五穀及禽獸等，與中夏略同，唯無稻及黍秫。土出名馬及駝，富室至有數千頭者。又出白象、師子、大鳥卵、珍珠、離珠、頗黎、珊瑚、琥珀、瑠璃、馬瑙、水晶、瑟瑟、金、銀、鍮石、金剛、火齊、鑌鐵、銅、錫、朱沙、水銀、綾、錦、白疊、毼、氍毹、毾㲪、赤麞皮，及薰六、鬱金、蘇合、青木等香，胡椒、蓽撥、石蜜、千（牛）〔年〕棗、香附子、訶棃勒、無食子、鹽綠、雌黃等物。

　　魏廢帝二年，其王遣使來獻方物。

　　史臣曰：四夷之為中國患也久矣，而北狄尤甚焉。昔嚴尤、班固咸以周及秦漢未有得其上策，雖通賢之宏議，而史臣嘗以為疑。

　　夫步驟之來，綿自今古；澆淳之變，無隔華戎。是以反道德，棄仁義，淩（囗）〔朁〕之風歲廣；至涇陽，入北地，充斥之釁日深。爰自金行，逮乎水運，戎夏離錯，風俗混幷。夷裔之情偽，中國畢知之矣；中國之得失，夷裔備聞之矣。若乃不與約誓，不就攻伐，來而禦之，去而守之；夫然則敵有餘力，我無寧歲，將士疲於奔命，疆埸苦其交侵。欲使偃伯靈台，（歐）〔驅〕世仁壽，其可得乎。是知秩宗之雅旨，護軍之誠說，實有會於當時，而未允於後代也。

　　然則《易》稱「見幾而作」，《傳》云「相時而動」。夫時者，得失之所繋；幾者，吉凶之所由。況乎諸夏之朝，治亂之運代有；戎狄之地，彊弱之勢無恆。若使臣畜之與羈縻，和親之與征伐，因其時而制變，觀其幾而立權，則舉無遺策，謀多上算，獸心之虜，革面匪難，沙幕之北，雲撤何遠。安有周、秦、漢、魏優劣在其間哉。

校
全文以中華書局、一九七一年十一月版《周書》為本校。


Chinese text: This work was published before January 1, 1923, and is in the
public domain worldwide because the author died at least 100 years ago.
