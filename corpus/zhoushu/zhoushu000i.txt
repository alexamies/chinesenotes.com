周書
作者：令狐德棻		
唐令狐德棻等奉敕撰。貞觀中，修梁、陳、周、齊、隋五史，其議自德棻發之，而德棻專領周書，與岑文本、崔仁師、陳叔達、唐儉同修。晁公武《讀書志》稱宋仁宗時，出太淸樓本，合史館祕閣本，又募天下書，而取夏竦、李巽家本，下館閣是正其文字，其後林希、王安國上之，是北宋重校，尚不云有所散佚。今考其書，則殘闕殊甚，多取《北史》以補亡，又多有所竄亂，而皆不標其所移掇者何卷，所削改者何篇，遂與德棻原書，混淆莫辨。
今案其文義，粗尋梗概，則二十五卷、二十六卷、三十一卷、三十二卷、三十三卷俱傳後無論，其傳文多同《北史》，惟更易《北史》之稱周文者爲太祖，《韋孝寬傳》連書周文、周孝閔帝，則更易尚有未盡，至《王慶傳》連書大象元年、開皇元年，不言其自周入隋，尤剽取《北史》之顯證矣。又如《韋孝寬傳》末，删《北史》「兄夐」二字，則《韋夐傳》中所云與孝寬竝馬者，事無根源。《盧辯傳》中，删去其曾事節閔帝事，則傳中所云「及帝入關」者，語不可曉，是皆率意刊削，遂成疎漏。至於遺文脫簡，前後疊出，又不能悉爲補綴，蓋名爲德棻之書，實不盡出德棻，且名爲移掇李延壽之書，亦不盡出延壽，特大體未改而已。

劉知幾《史通》曰：「今俗所行《周史》，是令狐德棻等所撰，其書文而不實，雅而不檢，眞迹甚寡。客氣尤繁。尋宇文開國之初，事由蘇綽，軍國詞令，皆準《尚書》。太祖敕朝廷，他文悉準於此。蓋史臣所記，皆稟其規，柳虬之徒，從風而靡。案綽文雖去彼淫麗，存茲典實，而陷於矯枉過正之失，乖乎適俗隨時之義，苟記言若是，則其謬愈多。爰及牛宏，彌尚儒雅，卽其舊事，因而勒成，務累淸言，罕逢佳句，而令狐不能別求他述，用廣異聞，惟憑本書，重加潤色，遂使周氏一代之史，多非實錄。」又議其以王劭、蔡允恭、蕭韶、蕭大圜、裴政、杜臺卿之書，中有俚言，故致遺略，其詆諆德棻甚力；然文質因時，紀載從實，周代旣文章爾雅，仿古製言，載筆者勢不能易彼妍辭，改從俚語，至於敵國詆謗，里巷諺謠，削而不書，史之正體，豈能用是爲譏議哉。況德棻旁徵簡牘，意在摭實，故《元偉傳》後，於元氏戚屬，事迹湮沒者，猶考其名位，連綴附書，固不可概斥爲疎略。《庾信傳》論仿《宋書·謝靈運傳》之體，推論六義源流，於信獨致微辭，良以當時儷偶相高，故有意於矯時之弊，亦可見其不耑尚虛辭矣。知幾所云，非篤論也。晁公武《讀書志》祖述其語，掩爲己說，聽聲之見，尤無取焉。