　　孝閔皇帝諱覺，字陁羅尼，太祖第三子也。母曰元皇后。大統八年，生於同州官舍。九歲，封略陽郡公。時有善相者史元華見帝，退謂所親曰：「此公子有至貴之相，但恨其壽不足以稱之耳。」魏恭帝三年三月，命為安定公世子。四月，拜大將軍。十月乙亥，太祖崩，丙子，嗣位太師、大冢宰。十二月丁亥，魏帝詔以岐陽之地封帝為周公。庚子，禪位於帝。詔曰：「予聞皇天之命不于常，惟歸於德。故堯授舜，舜授禹，時其宜也。天厭我魏邦，垂變以告，惟爾罔弗知。予雖不明，敢弗龔天命，格有德哉。今踵唐虞舊典，禪位於周，庸佈告遐邇焉。」使大宗伯趙貴持節奉冊書曰：「咨爾周公，帝王之位弗有常，有德者受命，時乃天道。予式時庸，荒求于唐虞之彝踵。曰我魏德之終舊矣，我邦小大罔弗知，今其可久怫於天道而不歸有德歟。時用詢謀。僉曰公昭考文公，格勳德於天地，丕濟生民。洎公躬，又宣重光。故玄象徵見於上，謳訟奔走於下，天之歷數，用實在焉。予安敢弗若。是以欽祗聖典，遜位於公。公其享茲大命，保有萬國，可不慎歟。」魏帝臨朝，遣民部中大夫、濟北西元迪致皇帝璽紱。固辭。公卿百辟勸進，太（師）〔史〕陳祥瑞，乃從之。是日，魏帝遜于大司馬府。

　　元年春正月辛丑，即天王位。柴燎告天，朝百官於路門。追尊皇考文公為文王，皇妣為文后。大赦天下。封魏帝為宋公。是日，槐里獻赤雀四。百官奏議云：「帝王之興，罔弗更正朔，明受之於天，革民視聽也。逮於尼父，稽諸陰陽，云行夏之時，後王所不易。今魏曆告終，周室受命，以木承水，實當行錄，正用夏時，式遵聖道。惟文王誕玄氣之祥，有黑水之讖，服色宜烏。」制曰可。以大司徒、趙郡公李弼為太師，大宗伯、南陽公趙貴為太傅、大冢宰，大司馬、河內公獨孤信為太保、大宗伯，柱國、中山公護為大司馬。以大將軍寧都公毓、高陽公達奚武、武陽公豆盧寧、小司寇陽平公李遠、小司馬博陵公賀蘭祥、小宗伯魏安公尉遲迥等並柱國。

　　壬寅，祠圓丘。詔曰：「予本自神農，其於二丘，宜作厥主。始祖獻侯，啟土遼海，肇有國基，配南北郊。文考德符五運，受天明命，祖于明堂，以配上帝，廟為太祖。」癸卯，祠方丘。甲辰，祠太社。初除市門稅。乙巳，祠太廟。丁未，會百官於乾安殿，班賞各有差。

　　戊申，詔曰：「上天有命，革魏於周，致予一人，受茲大號。予惟古先聖王，罔弗先于省視風俗，以求民瘼，然後克治。矧予眇眇，又當草昧，若弗尚于達四聰、明四目之訓者，其有聞知哉。有司宜分命方別之使，所在巡撫。五教何者不宣，時政有何不便；得無脩身潔己，才堪佐世之人，而不為上所知；冤枉受罰，幽辱于下之徒，而不為上所理；孝義貞節，不為有司所申；鰥寡孤窮，不為有司所恤；暨黎庶衣食豐約，賦役繁省，災厲所興，水旱之處：並宜具聞。若有年八十已上，所在就加禮餼。」辛亥，祠南郊。壬子，立王后元氏。

　　乙卯，詔曰：「惟天地草昧，建邦以寧。今可大啟諸國，為周藩屏。」於是封太師李弼為趙國公，太傅趙貴為楚國公，太保獨孤信為衛國公，大司寇于謹為燕國公，大司空侯莫陳崇為梁國公，大司馬、中山公護為晉國公，邑各萬戶。辛酉，祠太廟。癸亥，親耕籍田。丙寅，於劍南陵井置陵州，武康郡置資州，遂寧郡置遂州。

　　二月癸酉，朝日於東郊。乙亥，改封永昌郡公廣為天水郡公。戊寅，祠太社。

　　丁亥，楚國公趙貴謀反，伏誅。詔曰：

朕文考昔與群公洎列將眾官，同心戮力，共治天下。自始及終，二十三載，迭相匡弼，上下無怨。是以群公等用升余於大位。朕雖不德，豈不識此。是以朕於群公，同姓者如弟兄，異姓者如甥舅。冀此一心，平定宇內，各令子孫，享祀百世。而朕不明，不能輯睦，致使楚公貴不悅于朕，與万俟幾通、叱奴興、王龍仁、長孫僧衍等陰相假署，圖危社稷。事不克行，為開府宇文盛等所告。及其推究，咸伏厥辜。興言及此，心焉如痗。但法者天下之法，朕旣為天下守法，安敢以私情廢之。《書》曰「善善及後世，惡惡止其身」，其貴、通、興、龍仁罪止一家，僧衍止一房，餘皆不問。惟爾文武，咸知時事。
　　太保獨孤信有罪免。

　　甲午，以大司空、梁國公侯莫陳崇為太保，大司馬、晉國公護為大冢宰，柱國、博陵公賀蘭祥為大司馬，高陽公達奚武為大司寇，大將軍、化政公宇文貴為柱國。己亥，秦州、涇州各獻木連理。歲星守少微，經六十日。

　　三月庚子，會文武百官，班賜各有差。己酉，柱國、衛國公獨孤信賜死。壬子，詔曰：「（浙）〔淅〕州去歲不登，厥民饑饉，朕用慜焉。其當州租輸未畢者，悉宜免之。兼遣使巡檢，有窮餒者，並加賑給。」癸亥，省六府士員，三分減一。

　　夏四月己巳，以少師、平原公侯莫陳順為柱國。壬申，詔死罪以下，各降一等。壬午，謁成陵。乙酉，還宮。丁亥，祠太廟。

　　五月癸卯，歲星犯太微上將，太白犯軒轅。己酉，槐里獻白燕。帝欲觀漁於昆明池，博士姜須諫，乃止。

　　秋七月壬寅，帝聽訟於右寢，多所哀宥。甲辰，月掩心後星。辛亥，祠太廟。熒惑犯東井北端第二星。

　　八月戊辰，祠太社。辛未，詔曰：「朕甫臨大位，政教未孚，使我民農，多陷刑網。今秋律已應，將行大戮，言念羣生，責在於朕。宜從肆眚，與其更新。其犯〔死〕者宜降從流，流以下各降一等。不在赦限者，不從此降。」甲午，詔曰：「帝王之治天下，罔弗博求眾才，以乂厥民。今二十四軍宜舉賢良堪治民者，軍列九人。被舉之人，於後不稱厥任者，所舉官司，皆治其罪。」

　　九月庚申，詔曰：「朕聞君臨天下者，非由一人，時乃上下同心所致。今文武之官及諸軍人不霑爵封者，宜各授兩大階。」改太守為郡守。

　　帝性剛果，見晉公護執政，深忌之。司會李植、軍司馬孫恒以先朝佐命，入侍左右，亦疾護之專，乃與宮伯乙弗鳳、賀拔提等潛謀，請帝誅護。帝然之。又引宮伯張光洛同謀。光洛密白護，護乃出植為梁州刺史，恆為潼州刺史。鳳等遂不自安，更奏帝，將召羣公入，因此誅護。光洛又白之。時小司馬尉遲綱總統宿衛兵，護乃召綱共謀廢立。令綱入殿中，詐呼鳳等論事。旣至，以次執送護第，並誅之。綱仍罷散禁兵，帝方悟，無左右，獨在內殿，令宮人持兵自守。護又遣大司馬賀蘭祥逼帝遜位。遂幽於舊邸，月餘日，以弒崩，時年十六。植、恆等亦遇害。

　　及武帝誅護後，乃詔曰：「慎始敬終，有國彝典；事亡如存，哲王通制。義崇追遠，禮貴尊親。故略陽公至德純粹，天姿秀傑。屬魏祚告終，寶命將改，謳歌允集，歷數攸歸，上協蒼靈之慶，下昭后祇之錫。而禍生肘腋，釁起蕭牆，白獸噬驂，蒼鷹集殿，幽辱神器，弒酷乘輿，冤結生民，毒流㝢縣。今河海澄清，氛沴消蕩，追尊之禮，宜崇徽號。」遣太師、蜀國公（過）〔迥〕於南郊上諡曰孝閔皇帝，陵曰靜陵。

　　史臣曰：孝閔承旣安之業，應樂推之運，柴天竺物，正位君臨，邇無異言，遠無異望。雖黃初代德，太始受終，不之尚也。然政由寧氏，主懷芒刺之疑；祭則寡人，臣無復子之請。以之速禍，宜哉。

校
全文以中華書局、一九七一年十一月版《周書》為本校。


Chinese text: This work was published before January 1, 1923, and is in the
public domain worldwide because the author died at least 100 years ago.
