王傑
　　王傑，金城直城人也，本名文達。高祖萬國，魏伏波將軍、燕州刺史。父巢，龍驤將軍、榆中鎮將。

　　傑少有壯志，每以功名自許。善騎射，有膂力。魏孝武初，起家子都督。後從西遷，賜爵都昌縣子。太祖奇其才，擢授揚烈將軍、羽林監，尋加都督。太祖嘗謂諸將曰：「王文達萬人敵也，但恐勇決太過耳。」復潼關，破沙苑，爭河橋，戰邙山，皆以勇敢聞。親待日隆，賞賜加於倫等。於是賜姓宇文氏。除岐州刺史，加撫軍將軍、銀青光祿大夫，進爵為公，邑八百戶。累遷大都督、車騎大將軍、儀同三司、侍中、驃騎大將軍、開府儀同三司。

　　魏恭帝元年，從于謹圍江陵。時柵內有人善用長矟，戰士將登者，多為所斃。謹令傑射之，應弦而倒。登者乃得入，餘衆繼進，遂拔之。謹喜曰：「濟我大事者，在公此箭也。」。

　　孝閔帝踐阼，進爵張掖郡公，增邑一千戶，出為河州刺史。朝廷以傑勳望俱重，故授以本州。保定三年，進位大將軍。三年，詔傑與隨公楊忠自（漢）〔漠〕北伐齊，至幷州而還。天和三年，除宜州刺史，增邑通前三千六百戶。六年，從齊公憲東禦齊將斛律明月，進位柱國。建德初，除涇州總管。

　　傑少從軍旅，雖不習吏事，所歷州府，咸以忠恕為心，以是頗為百姓所慕。宣帝卽位，拜上柱國。大象元年，薨，時年六十五。贈河鄯鄧延洮宕翼七州諸軍事、河州刺史，追封鄂國公。諡曰威。子孝僊，大象末，位至開府儀同大將軍。

王勇
　　王勇，代武川人也，本名胡仁。少雄健，有膽決，便弓馬，膂力過人。魏永安中，万俟醜奴等寇亂關隴，勇占募隨軍討之，以功授甯朔將軍、奉車都尉。又數從侯莫陳悅、賀拔岳征討，功每居多，拜別將。

　　及太祖為丞相，引為帳內直蕩都督，加後將軍、太中大夫，封包信縣子，邑三百戶。大統初，增邑四百戶，進爵為侯。從擒竇泰，復弘農，戰沙苑，氣蓋衆軍，所當必破。太祖歎其勇敢，賞賜特隆。進爵為公，邑一千五百戶，拜鎮南將軍，授帥都督。從討趙青雀，平之，論功居最，除衛大將軍、殷州刺史，加通直散騎常侍，兼太子武衛率。

　　邙山之戰，勇率敢死之士三百人，並執短兵，大呼直進，出入衝擊，殺傷甚多，敵人無敢當者。是役也，大軍不利，唯勇及王文達、耿令貴三人力戰，皆有殊功。太祖於是賞帛二千疋，令自分之。軍還，皆拜上州刺史。以雍州、岐州、北雍州擬授勇等，然州頗有優劣，又令探籌取之。勇遂得雍州，文達得岐州，令貴得北雍州。仍賜勇名為勇，令貴名豪，文達名傑，以彰其功。

　　十三年，授大都督，遷使持節、車騎大將軍、儀同三司。十五年，進侍中、驃騎大將軍、開府儀同三司。魏恭帝元年，從柱國趙貴征茹茹，破之。勇追擊，獲雜畜數千頭。進爵新陽郡公，增邑通前二千戶，仍賜姓庫汗氏。六官建，拜稍伯中大夫。又論討茹茹功，別封永固縣伯，邑五百戶。時有別封者，例聽回授次子，勇獨請封兄子元興，時人義之。尋進位大將軍。世宗初，岷山羌豪鞏廉俱和叛，勇帥師討平之。

　　勇性雄猛，為當時驍將。然矜功伐善，好揚人之惡，時論亦以此鄙之。柱國侯莫陳崇，勳高望重，與諸將同謁晉公護，聞勇數論人之短，乃於衆中折辱之。勇遂慙恚，因疽發背而卒。子昌嗣，官至大將軍。

宇文虯
　　宇文虯字樂仁，代武川人也。性驍悍，有膽略。少從軍征討，累有戰功。魏永安中，除征虜將軍、中散大夫，加都督。魏孝武初，從獨孤信在荊州，破梁人於下溠，遂平歐陽、酇城。虯俘獲甚多。又攻南陽、廣平二城，擒郡守一人。以功加安西將軍、銀青光祿大夫、員外、直閤將軍、閤內都督，封南安縣侯，邑九百戶。及孝武西遷，以獨孤信為行臺，信引虯為帳內都督。破田八能及擒東魏荊州刺史辛纂，虯功居多。尋隨信奔梁。

　　大統三年，歸闕。朝廷論前後功，增邑四百戶，進爵為公。擒竇泰，復弘農，及沙苑、河橋之戰，皆有功。增邑八百戶，進車騎將軍、左光祿大夫。七年，除漢陽郡守，又從獨孤信討梁仚定，破之。十一年，出為南秦州刺史，加車騎大將軍、儀同三司，進驃騎大將軍、開府儀同三司。追論斬辛纂功，增邑一千戶。十七年，與大將軍王雄征上津、魏興等，竝平之。又于白馬與武陵王蕭紀將楊乾運戰，破之。虯每經行陣，必身先卒伍，故上下同心，戰無不克。尋而魏興復叛，虯又與王雄討平之。俄除金州刺史，進位大將軍。後以疾卒。

宇文盛
　　宇文盛字保興，代人也。曾祖伊與敦、祖長壽、父文孤，並為沃野鎮軍主。

　　盛志力驍雄。初為太祖帳內，從破侯莫陳悅，授威烈將軍，封漁陽縣子，邑三百戶。大統三年，兼都督。從擒竇泰，復弘農，破沙苑，授都督、平遠將軍、步兵校尉，進爵為公，增邑八百戶。除馮翊郡守，加帥都督、西安州大中正、通直散騎常侍、撫軍將軍，增邑三百戶。累遷大都督、車騎大將軍、儀同三司、驃騎大將軍、開府儀同三司、鹽州刺史。及楚公趙貴謀為亂，盛密赴京告之。貴誅，授大將軍，進爵忠城郡公，除涇州都督，賜甲一領、奴婢二百口、馬五百疋，牛羊及莊田、什物等稱是。仍從賀蘭祥平洮陽（供）〔洪〕和二城，別封一子甘棠縣公。轉延州總管，進位柱國。

　　天和五年，入為大宗伯。六年，與柱國王傑從齊公憲東討。時汾州被圍日久，憲遣盛運粟以給之。仍赴姚襄城，受憲節度。齊將段孝先率兵大至，盛力戰拒之。孝先退，乃築大寧城而還。建德二年，授少師。五年，從高祖東伐，率步騎一萬，守汾水關。宣帝卽位，拜上柱國，增邑通前四千六百戶。大象中，薨。子述嗣。大象末，上柱國、濮陽公。盛弟丘。

弟丘
　　丘字胡奴，起家襄威將軍、奉朝請、都督，賜爵臨邑縣子。稍遷輔國將軍、大都督。預告趙貴謀，拜車騎大將軍、儀同三司，進爵安義縣侯，邑一千戶。加驃騎大將軍、開府儀同三司，進爵為公，除咸陽郡守。遷汾州刺史。入為左宮伯，進位大將軍。出為延綏丹三州三防諸軍事、延州刺史。轉涼甘瓜三州諸軍事、涼州刺史，加柱國大將軍。建德元年薨，時年六十。贈柱國、宜鄜等州刺史。子隴嗣。

耿豪
　　耿豪，鉅鹿人也。本名令貴。其先避劉、石之亂，居遼東，因仕於燕。曾祖超，率衆歸魏，遂家於神武川。

　　豪少麄獷，有武藝，好以氣淩人。賀拔岳西征，引為帳內。岳被害，歸太祖，以武勇見知。豪亦自謂所事得主。從討侯莫陳悅及迎魏孝武，錄前後功，封平原縣子，邑三百戶，除寧朔將軍、奉車都尉。遷征虜將軍，加通直散騎常侍，進爵為侯，增邑七百戶。從擒竇泰，復弘農，豪先鋒陷陣，加前將軍、中散大夫。沙苑之戰，豪殺傷甚多，血染甲裳盡赤。太祖見之，歎曰：「令貴武猛，所向無前，觀其甲裳，足以為驗，不須更論級數也。」於是進爵為公，增邑通前一千五百戶。除鎮北將軍、金紫光祿大夫、南郢州刺史。

　　九年，從太祖戰於邙山，豪謂所部曰：「大丈夫見賊，須右手拔刀，左手把矛，直刺直斫，慎莫皺眉畏死。」遂大呼獨入，敵人鋒刃亂下，當時咸謂豪歿。俄然奮刀而還。戰數合，當豪前者，死傷相繼。又謂左右曰：「吾豈樂殺人，但壯士除賊，不得不爾。若不能殺賊，又不為人所傷，何異逐坐人也。」太祖嘉之，拜北雍州刺史。十三年，論前後戰功，進授車騎大將軍、儀同三司，增邑通前一千八百戶。十五年，賜姓和稽氏，進位侍中、驃騎大將軍、開府儀同三司。

　　豪性凶悍，言多不遜。太祖惜其驍勇，每優容之。豪亦自謂意氣冠群，終無所屈。李穆、蔡佑初與豪同時開府，後竝居豪之右。豪意不平，謂太祖曰：「外聞物議，謂豪勝李穆、蔡佑。」太祖曰：「何以言之？」豪曰：「世言李穆、蔡佑，丞相臂膊；耿豪、王勇，丞相咽項。以咽項在上，故為勝也。」豪之麄猛，皆此類。十六年，卒，時年四十五。太祖痛惜之，贈以本官，加朔州刺史。子雄嗣，位至大將軍。

高琳
　　高琳字季珉，其先高句麗人也。六世祖欽，為質於慕容廆，遂仕於燕。五世祖宗，率衆歸魏，拜第一領民酋長，賜姓羽真氏。祖明、父遷仕魏，咸亦顯達。琳母嘗祓禊泗濱，遇見一石，光彩朗潤，遂持以歸。是夜夢見一人，衣冠有若仙者，謂其母曰：「夫人向所將來之石，是浮磬之精。若能寶持，必生令子。」其母驚寤，便舉身流汗，俄而有娠。及生，因名琳字季珉焉。

　　魏正光初，起家衛府都督。從元天穆討邢杲，破梁將（沉）〔陳〕慶之，以功轉統軍。又從爾朱天光破万俟醜奴，論功為最，除寧朔將軍、奉車都尉。後隨天光敗於韓陵山，琳因留洛陽。

　　魏孝武西遷，從入關。至溱水，為齊神武所追，拒戰有功，封鉅野縣子，邑三百戶。大統初，進爵為侯，增邑四百戶，轉龍驤將軍。頃之，授直閣將軍，遷平西將軍，加通直散騎常侍。三年，從太祖破齊神武於沙苑，轉安西將軍，進爵為公，增邑八百戶。累遷衛將軍、銀青光祿大夫、右光祿大夫。四年，從擒莫多婁貸文。仍戰河橋，琳先驅奮擊，勇冠諸軍。太祖嘉之，謂之曰：「公卽我之韓、白也。」拜太子左庶子。尋以本官鎮玉壁。復從太祖戰邙山，除正平郡（中正）〔守〕，加大都督，增邑三百戶。齊將東方老來寇，琳率衆禦之。老恃其勇健，直前趣琳。短兵接，琳擊之，老中數瘡而退，謂其左右曰：「吾經陣多矣，未見如此健兒。」後乃密使人勸琳東歸，琳斬其使以聞。進使持節、車騎大將軍、儀同三司、散騎常侍。除鄜州刺史，加驃騎大將軍、開府儀同三司、侍中。

　　孝閔帝踐阼，進爵犍為郡公，邑一千戶。武成初，從賀蘭祥征吐谷渾，以勳別封一子許昌縣公，邑一千戶，除延州刺史。又從柱國豆盧甯討稽胡郝阿保、劉桑德等，破之。二年，文州氐酋反，詔琳率兵討平之。師還，帝宴羣公卿士，仍命賦詩言志。琳詩末章云：「寄言竇車騎，為謝霍將軍，何以報天子？沙漠靜妖氛。」帝大悅曰：「獯獫陸梁，未時款塞，卿言有驗，國之福也。」。

　　保定初，授梁州總管、十州諸軍事。天和二年，徙丹州刺史。三年，遷江陵〔副〕總管。時陳將吳明徹來寇，總管田弘與梁主蕭巋出保紀南城，唯琳與梁僕射王操固守江陵三城以抗之。晝夜拒戰，凡經十旬，明徹退去。巋表言其狀，帝乃優詔追琳入朝，親加勞問。進授大將軍，仍副衛公直鎮襄州。六年，進位柱國。建德元年，薨，時年七十六。贈本官，加冀定齊滄州五州諸軍事、冀州刺史，諡曰襄。

　　子儒，少以父勳賜爵許昌（郡）〔縣〕公，拜左侍上士。後襲爵犍為郡公，位至儀同大將軍。

李和
　　李和本名慶和，其先隴西狄道人也。後徙居朔方。父僧養，以累世雄豪，善於統御，為夏州酋長。

　　和少敢勇，有識度，狀貌魁偉，為州里所推。賀拔岳作鎮關中，乃引和為帳內都督。以破諸賊功，稍遷征北將軍、金紫光祿大夫，賜爵思陽公。尋除漢陽郡守。治存寬簡，百姓稱之。

　　至大統初，加車騎將軍、左光祿大夫、都督，累遷使持節、車騎大將軍、儀同三司、散騎常侍、侍中、驃騎大將軍、開府儀同三司、夏州刺史，賜姓宇文氏。太祖嘗謂諸將曰：「宇文慶和，智略明贍，立身恭謹，累經委任，每稱吾意。」遂賜名意焉。改封永豐縣公，邑一千戶。保定二年，除司憲中大夫，進爵義城郡公。尋又改封德廣郡公，出為洛州刺史。和前在夏州，頗留遺惠，及有此授，商洛父老，莫不想望德音。和至州，以仁恕訓物，獄訟為之簡靜。天和三年，進位大將軍，拜延綏丹三州武安伏夷安民三防諸軍事、延州刺史。六年，進柱國大將軍。建德元年，改授延綏銀三州文安伏夷安民周昌梁和五防諸軍事。以罪免。尋復柱國。

　　隋開皇元年，遷上柱國。和立身剛簡，老而逾勵，諸子趨事，若奉嚴君。以意是太祖賜名，市朝已革，慶和則父之所命，義不可違。至是，遂以和為名。二年，薨，贈本官，加司徒公、徐兗邳沂海泗六州刺史。諡曰肅。子徹嗣。

伊婁穆
　　伊婁穆字奴干，代人也。父靈，善騎射，為太祖所知。太祖嘗謂之曰：「昔伊尹保衡於殷，致主堯舜。卿旣姓伊，庶卿不替前緒。」於是賜名尹焉。歷金紫光祿大夫、衛將軍、隆州刺史，賜爵盧奴縣公。

　　穆弱冠為太祖內親信，以機辯見知，授奉朝請，常侍左右。邙山之役，力戰有功，拜子都督、丞相府參軍事，轉外兵參軍。累遷帥都督、平東將軍、中散大夫，歷中書舍人、尚書駕部郎中、撫軍將軍、大都督、通直散騎常侍。嘗入白事，太祖望見悅之，字之曰：「奴干作儀同面見我矣。」於是拜車騎大將軍、儀同三司，賜封安陽縣伯，邑五百戶。轉大丞相府掾，遷從事中郎，除給事黃門侍郎。

　　魏廢帝二年，穆使於蜀。屬伍城郡人趙雄傑與梓潼郡人王令公、鄧朏等構逆，衆三萬餘人，阻涪水立柵，進逼潼州。穆遂與刺史叱羅協率兵破之。增邑五百戶。

　　孝閔帝踐阼，拜兵部中大夫，治御正，進爵為侯，增邑五百戶。尋進位驃騎大將軍、開府儀同三司。保定初，授軍司馬，進爵為公。四年，除金州總管、八州諸軍事、金州刺史。天和二年，增邑二千一百戶。又為民部中大夫。

　　衛公直出鎮襄州，以穆為長史。郢州城民王道肯反，襲據州城。直遣穆率百餘騎馳往援之。穆至城下，頻破肯衆。會大將軍高琳率衆軍繼進，肯等乃降。唐州山蠻恃險逆命，穆率軍討之。蠻酋等保據石窟一十四處，穆分軍進討，旬有四日，竝破之，虜獲六千五百人。六年，進位大將軍。建德初。授荊州，復以穆為總管府長史。穆頻貳戚藩，甚得匡贊之譽。

　　入為小司馬。從柱國李穆平軹關等城，賞布帛三百疋、粟三百石、田三十頃。五年，從皇太子討吐谷渾。還，穆殿，為渾人圍。會劉雄救至，乃得解。後以疾卒。

楊紹
　　楊紹字子安，弘農華陰人也。祖興，魏新平郡守。父國，中散大夫。

　　紹少慷慨有志略，屢從征伐，力戰有功。魏永安中，授廣武將軍、屯騎校尉、直蕩別將。普泰初，封平鄉男，邑一百戶，加征西將軍，金紫光祿大夫。

　　魏孝武初，遷衛將軍、右光祿大夫，進爵冠軍縣伯，邑百戶。大統元年，進爵為公，增邑六百戶。累遷車騎將軍、通直散騎常侍、驍衛將軍、左光祿大夫。四年，出為鄜城郡守。紹性恕直，兼有威惠，百姓安之。稽胡恃衆與險，屢為抄竊。紹率郡兵從侯莫陳崇討之，疋馬先登，破之於默泉之上。加帥都督、驃騎、常侍、朔州大中正。十三年，錄前後功，增邑通前二千二百戶，除燕州刺史。累遷大都督、車騎大將軍、儀同三司。

　　復從大將軍達奚武征漢中。時梁宜豐侯蕭循固守梁州。紹以為懸軍敵境，圍守堅城，曠日持久，糧饟不繼，城中若致死於我，懼不能歸，請為計以誘之。乃頻至城下挑戰，設伏待之。循初不肯出。紹又遣人罵辱之，循怒，果出兵，紹率衆偽退。城降。以功授輔國將軍、中散大夫，聽回授一子。

　　又從柱國、燕國公于謹圍江陵。紹鬬於枇杷門，流矢中股而力戰不衰。事平，賞奴婢一百口，進驃騎大將軍、開府儀同三司，除衡州刺史，賜姓叱利氏。孝閔帝踐阼，進位大將軍。保定二年，卒，贈成文等八州刺史。諡曰信。子雄嗣，大象末，上柱國、邽國公。

王雅
　　王雅字度容，闡熙新（固）〔囶〕人也。少而沉毅，木訥寡言，有膽勇，善騎射。太祖聞其名，召入軍，累有戰功。除都督，賜爵居庸縣子。

　　東魏將竇泰入寇，雅從太祖擒之于潼關。沙苑之戰，雅謂所部曰：「彼軍殆有百萬，今我不滿萬人，以常理論之，實難與敵。但相公神武命世，股肱王室，以順討逆，豈計衆寡。丈夫若不以此時破賊，何用生為！」乃擐甲步戰，所向披靡，太祖壯之。又從戰邙山。時大軍不利，為敵所乘，諸將皆引退，雅獨回騎拒之。敵人見其無繼，步騎競進。雅左右奮擊，頻斬九級，敵衆稍卻，雅乃還軍。太祖歎曰：「王雅舉身悉是膽也。」錄前後功，進爵為伯，除帥都督、鄜城郡守。政尚簡易，吏人安之。遷大都督、延州刺史，轉夏州刺史，加車騎大將軍、儀同三司，進驃騎大將軍、開府儀同三司。

　　世宗初，除汾州刺史。勵精為治，人庶悅而附之，自遠至者七百餘家。保定初，復為夏州刺史，卒于州。

　　子世積嗣。少倜儻有文武幹略。大象末，上大將軍、宜陽郡公。

達奚寔
　　達奚寔字什伏代，河南洛陽人也。高祖涼州，魏征西將軍、山陽公。父顯相，武衛將軍。

　　寔少修立，有幹局。起家給事中，加冠軍將軍。魏孝武初，授都督，鎮弘農。後從西遷，封臨汾縣伯，邑六百戶。遷大行臺郎中，仍與行臺郎神鎮潼關。及潼關失守，卽與大都督陽山武戰于關，東魏人甚憚之。從太祖擒竇泰，復弘農，破沙苑，皆力戰有功，增邑三百戶，加車騎將軍、左光祿大夫。十三年，又授大行臺郎中、相府掾，轉從事中郎。寔性嚴重，太祖深器之。累遷大都督、持節、通直散騎常侍。魏廢帝二年，除中外府司馬。

　　大軍伐蜀，以寔行南岐州事，兼都軍糧。先是，山氐生獷，不供賦役，歷世羈縻，莫能制御。寔導之以政，氐人感悅，竝從賦稅。於是大軍糧餼，咸取給焉。尋徵還，仍為司馬。六官建，拜蕃部中大夫，加驃騎大將軍、開府儀同三司，進爵平陽縣公。武成二年，授禦正中大夫，治民部，兼晉公護司馬。

　　保定元年，出為文州刺史，卒于州，時年四十九。贈文康二州刺史。諡曰恭。子豐嗣。

劉雄
　　劉雄字猛雀，臨洮子城人也。少機辯，慷慨有大志。大統中，起家為太祖親信。尋授統軍、宣威將軍、給事中，除子城令，加都督、輔國將軍、中散大夫，兼中書舍人，賜姓宇文氏。孝閔帝踐阼，加大都督，曆司市下大夫，齊右下大夫，治小駕部，進車騎大將軍、儀同三司。保定四年，治中外府屬，從征洛陽。

　　天和二年，遷駕部中大夫，四年，兼齊公憲府掾，從憲出宜陽，築安義等城。五年，齊相斛律明月率衆築通關城以援宜陽。先是，國家與齊通好，約言各保境息民，不相侵擾。至是，憲以齊人失信，令雄使于明月，責其背約。雄辭義辯直，齊人憚焉。使還，兼中（府）外〔府〕掾。尋加驃騎大將軍、開府儀同三司，封周昌縣伯，邑六百戶。齊人又于姚襄築伏龍等五城，以處戍卒。雄從齊公憲攻之，五城皆拔。憲復遣雄與柱國宇文盛于齊長城已西，連營防禦。齊將段孝先等率衆圍盛。營外先有長塹，大將軍韓歡與孝先交戰不利，雄身負排，率所部二十餘人，據塹力戰，孝先等乃止。軍還，遷軍司馬，進爵為侯，邑一千四百戶。

　　建德初，授納言，轉軍正，復為納言。二年，轉內史中大夫，除（侯）〔候〕正。高祖嘗從容謂雄曰：「古人云：『富貴不歸故鄉，猶衣錦夜遊。』今以卿為本州，何如？」雄稽首拜謝。於是詔以雄為河州刺史。雄先已為本縣令，復有此授，鄉里榮之。四年，從柱國李穆出軹關，攻邵州等城，拔之。以功獲賞。

　　五（千）〔年〕，皇太子西征吐谷渾，雄自涼州從滕王逌率軍先入渾境，去伏侯城二百餘里，逌遣雄先至城東舉火，與大軍相應。渾洮王率七百餘騎逆戰。雄時所部數百人先並分遣斥候，在左右者二十許人。雄卽率與交戰，斬首七十餘級，雄亦亡其三騎。自是從逌連戰之，雄功居多，賞物甚厚。及軍還，伊婁穆殿，為賊所圍。皇太子命雄救之。雄率騎一千解穆圍。增邑三百戶，加上開府儀同三司。

　　其年，大軍東討，雄從齊王憲拔洪洞，下永安。軍還，仍與憲廻援晉州。未至，齊後主已率大兵親自攻圍，晉州垂陷。憲遣雄先往察其軍勢。雄乃率步騎千人，鳴鼓角，遙報城中。尋而高祖兵至，齊主遁走。從平幷州，拜上大將軍，進爵趙郡公，邑二千戶，舊封廻授一子。明年，從平鄴城，進柱國。其年，從齊王憲總北討稽胡。軍還，出鎮幽州。

　　宣政元年四月，突厥寇幽州，擁略居民。雄出戰，為突厥所圍，臨陣戰歿。贈亳州總管、七州諸軍事、亳州刺史。子昇嗣。以雄死王事，大象末，授儀同大將軍。

侯植
　　侯植字仁幹，上谷人也。燕散騎常侍龕之八世孫。高祖恕，魏北地郡守。子孫因家于北地之三水，遂為州郡冠族。父欣，（秦）〔泰〕州刺史、奉義縣公。

　　植少倜儻，有大節，容貌奇偉，武藝絕倫。正光中，起家奉朝請。尋而天下喪亂，群盜蜂起，植乃散家財，率募勇敢討賊。以功拜統軍，遷清河郡守。後從賀拔岳討万俟醜奴等，每有戰功，除義州刺史。在州甚有政績，為夷夏所懷。

　　及齊神武逼洛陽，植從魏孝武西遷。大統元年，授驃騎將軍、都督，賜姓侯伏侯氏。從太祖破沙苑，戰河橋，進大都督，加左光祿大夫。涼州刺史宇文仲和據州作逆，植從開府獨孤信討擒之，拜車騎大將軍、儀同三司，封肥城縣公，邑一千戶。又賜姓賀屯。魏恭帝元年，從于謹平江陵，進驃騎大將軍、開府儀同三司，賜奴婢一百口，別封一子汧源縣伯。六官建，拜司倉下大夫。孝閔帝踐阼，進爵郡公，增邑通前二千戶。

　　時帝幼沖，晉公護執政，植從兄龍恩為護所親任。及護誅趙貴，而諸宿將等多不自安。植謂龍恩曰：「今主上春秋旣富，安危系於數公。共為唇齒，尚憂不濟，況以纖介之間，自相夷滅！植恐天下之人，因此解體。兄旣受人任使，安得知而不言。」龍恩竟不能用。植又乘間言於護曰：「君臣之分，情均父子，理須同其休戚，期之始終。明公以骨肉之親，當社稷之寄，與存與亡，在於茲日。願公推誠王室，擬跡伊、周，使國有泰山之安，家傳世祿之盛，則率土之濱，莫不幸甚。」護曰：「我蒙太祖厚恩，且屬當猶子，誓將以身報國，賢兄應見此心。卿今有是言，豈謂吾有他志耶。」又聞其先與龍恩言，乃陰忌之。植懼不免禍，遂以憂卒。贈大將軍、（正）〔平〕（陽）〔揚〕光三州諸軍事、平州刺史，諡曰節。子定嗣。

　　及護伏誅，龍恩與其弟大將軍、武平公萬壽竝預其禍。高祖治護事，知植忠於朝廷，乃特免其子孫。定後位至車騎大將軍、儀同三司。

史評
　　史臣曰：王傑、王勇、宇文虯之徒，咸以果毅之姿，效節於擾攘之際，終能屠堅（執）〔覆〕銳，立禦侮之功，裂膏壤，據勢位，固其宜也。仲尼稱「無求備於一人」，信矣。夫文士懷溫恭之操，其弊也愞弱；武夫稟剛烈之質，其失也敢悍。故有使酒不遜之禍，拔劍爭功之尤。大則莫全其生，小則僅而獲免。耿豪、王勇，不其然乎。

校
全文以中華書局、一九七一年十一月版《周書》為本校。


Chinese text: This work was published before January 1, 1923, and is in the
public domain worldwide because the author died at least 100 years ago.
