武帝下
　　建德四年春正月戊辰，以柱國枹罕公辛威為寧州總管，太原公王康為襄州總管。初置營軍器監。壬申，詔曰：「今陽和布氣，品物資始，敬授民時，義兼敦勸。《詩》不云乎：『弗躬弗親，庶民弗信。』刺史守令，宜親勸農，百司分番，躬自率導。事非機要，並停至秋。鰥寡孤獨不能自存者，所在量加賑恤。逋租懸調，兵役殘功，並宜蠲免。」癸酉，行幸同州。

　　二月丙戌朔，日有蝕之。辛卯，改置宿衛官員。己酉，柱國、廣德公李意有罪免。

　　三月丙辰，遣小司寇淮南西元（衛）〔偉〕、納言伊婁謙使於齊。郡縣各省主簿一人。丙寅，至自同州。甲戌，以柱國、趙王招為雍州牧。

　　夏四月甲午，柱國、燕國公于寔有罪免。丁酉，初令上書者並為表，于皇太子以下稱啟。

　　六月，詔東南道四總管內，自去年以來新附之戶，給復三年。

　　秋七月丙辰，行幸雲陽宮。己未，禁五行大布錢不得出入關，布泉錢聽入而不聽出。丁卯，至自雲陽宮。甲戌，陳遣使來聘。丙子，召大將軍以上于大德殿，帝曰：「太祖神武膺運，創造王基，兵威所臨，有征無戰。唯彼偽齊，猶懷跋扈。雖復戎車屢駕，而大勳未集。朕以寡昧，纂承鴻緒，往以政出權宰，無所措懷。自親覽萬機，便圖東討。惡衣菲食，繕甲治兵，數年已來，戰備稍足。而偽主昏虐，恣行無道，伐暴除亂，斯實其時。今欲數道出兵，水陸兼進，北拒太行之路，東扼黎陽之險。若攻拔河陰，兗、豫則馳檄可定。然後養銳享士，以待其至。但得一戰，則破之必矣。王公以為何如？」羣臣咸稱善。丁丑，詔曰：

　　高氏因時放命，據有汾、漳，擅假名器，歷年永久。朕以亭毒為心，遵養時晦，遂敦聘好，務息黎元。而彼懷惡不悛，尋事侵軼，背言負信，竊邑藏奸。往者軍下宜陽，釁由彼始；兵興汾曲，事非我先。此獲俘囚，禮送相繼；彼所拘執，曾無一反。加以淫刑妄逞，毒賦繁興，齊、魯軫殄悴之哀，幽、并啟來蘇之望。旣禍盈惡稔，衆叛親離，不有一戎，何以大定。
　　今白藏在辰，涼風戒節，厲兵詰暴，時事惟宜。朕當親禦六師，龔行天罰。庶憑祖宗之靈，潛資將士之力，風馳九有，電掃八紘。可分命衆軍，指期進發。
以柱國陳王純為前一軍總管，滎陽公司馬消難為前二軍總管，鄭國公達奚震為前三軍總管，越王盛為後一軍總管，周昌公侯莫陳瓊為後二軍總管，趙王招為後三軍總管，齊王憲率衆二萬趣黎陽，隨國公楊堅、廣甯侯薛回舟師三萬自渭入河，柱國梁國公侯莫陳芮率衆一萬守太行道，申國公李穆帥衆三萬守河陽道，常山公于翼帥衆二萬出陳、汝。壬午，上親率六軍，衆六萬，直指河陰。

　　八月癸卯，入于齊境。禁伐樹踐苗稼，犯者以軍法從事。丁未，上親率諸軍攻河陰大城，拔之。進攻子城，未克。上有疾。

　　九月辛酉夜，班師，水軍焚舟而退。齊王憲及于翼、李穆等所在克捷，降拔三十餘城，皆棄而不守。唯以王藥城要害，令儀同三司韓正守之。正尋以城降齊。戊寅，至自東伐。己卯，以華州刺史、畢王賢為荊州總管。

　　冬十月戊子，初置上柱國、上大將軍官，改開府儀同三司為開府儀同大將軍，儀同三司為儀同大將軍，又置上開府、上儀同官。甲午，行幸同州。

　　閏月，齊將尉相貴寇大寧，延州總管王慶擊走之。以柱國齊王憲、蜀國公尉遲迥為上柱國，柱國代王達為益州總管，大司寇滎陽公司馬消難為梁州總管。詔諸畿郡各舉賢良。

　　十一月己亥，改置司內官員。

　　十二月辛亥朔，日有食之。庚午，至自同州。丙子，陳遣使來聘。

　　是歲，岐、寧二州民饑，開倉賑給。

　　五年春正月癸未，行幸同州。辛卯，行幸河東涑川，集關中、河東諸軍校獵。甲午，還同州。丁酉，詔曰：「朕克己思治，而風化未弘。永言前古，載懷夕惕。可分遣大使，周省四方，察訟聽謠，問民恤隱。其獄犴無章，侵漁黎庶，隨事究驗，條錄以聞。若政績有施，治綱克舉；及行宣圭蓽，道著丘園：並須撿審，依名騰奏。其鰥寡孤獨，寔可哀矜，亦宜賑給，務使周贍。」廢布泉錢。戊申，初令鑄錢者絞，其從者遠配為民。

　　二月辛酉，遣皇太子贇巡撫西土，仍討吐谷渾，戎事節度，並宜隨機專決。

　　三月庚子，月犯東井第一星。壬寅，至自同州。文宣皇后服再期，戊申，祥。

　　夏四月乙卯，行幸同州。開府、清河公宇文神舉攻拔齊陸渾等五城。

　　五月壬辰，至自同州。

　　六月戊申朔，日有食之。辛亥，祠太廟。丙辰，利州總管、紀王康有罪，賜死。丁巳，行幸雲陽宮。月掩心後星。庚午，熒惑入輿鬼。

　　秋七月乙未，京師旱。

　　八月戊申，皇太子伐吐谷渾，至伏俟城而還。乙卯，至自雲陽宮。乙丑，陳遣使來聘。

　　九月丁丑，大醮於正武殿，以祈東伐。

　　冬十月，帝謂羣臣曰：「朕去歲屬有疹疾，遂不得克平逋寇。前入賊境，備見敵情，觀彼行師，殆同兒戲。又聞其朝政昏亂，政由羣小，百姓嗷然，朝不謀夕。天與不取，恐貽後悔。若復同往年，出軍河外，直為撫背，未扼其喉。然晉州本高歡所起之地，鎮攝要重，今往攻之，彼必來援，吾嚴軍以待，擊之必克。然後乘破竹之勢，鼓行而東，足以窮其窟穴，混同文軌。」諸將多不願行。帝曰：「幾者事之微，不可失矣。若有沮吾軍者，朕當以軍法裁之。」

　　己酉，帝總戎東伐。以越王盛為右一軍總管，杞國公亮為右二軍總管，隨國公楊堅為右三軍總管，譙王儉為左一軍總管，大將軍竇（泰）〔恭〕為左二軍總管，廣化公丘崇為左三軍總管，齊王憲、陳王純為前軍。庚戌，熒惑犯太微上將。戊午，歲星犯太陵。癸亥，帝至晉州，遣齊王憲率精騎二萬守雀鼠谷，陳王純步騎二萬守千里徑，鄭國公達奚震步騎一萬守統軍川，大將軍韓明步騎五千守齊子嶺，（焉）〔烏〕氏公尹昇步騎五千守（鐘）鼓〔鐘〕鎮，涼城公辛韶步騎五千守蒲津關，柱國、趙王招步騎一萬自華谷攻齊汾州諸城，柱國宇文盛步騎一萬守汾水關。遣內史王誼監六軍，攻晉州城。帝屯于汾曲。齊王憲攻洪洞、永安二城，並拔之。是夜，虹見於晉州城上，首向南，尾入紫微宮，長十餘丈。帝每日自汾曲赴城下，親督戰，城中惶窘。庚午，齊行臺左丞侯子欽出降。壬申，齊晉州刺史崔景嵩守城北面，夜密遣使送款，上開府王軌率衆應之。未明，登城鼓噪，齊衆潰，遂克晉州，擒其城主特進、開府、海昌王尉相貴，俘甲士八千人，送關中。甲戌，以上開府梁士彥為晉州刺史，加授大將軍，留精兵一萬以鎮之。又遣諸軍徇齊諸城鎮，並相次降款。

　　十一月己卯，齊主自幷州率衆來援。帝以其兵新集，且避之，乃詔諸軍班師，遣齊王憲為後拒。是日，齊主至晉州，憲不與戰，引軍度汾。齊主遂圍晉州，晝夜攻之。齊王憲屯諸軍于涑水，為晉州聲援。河東地震。癸巳，至自東伐。獻俘於太廟。甲午，詔曰：「偽齊違信背約，惡稔禍盈，是以親總六師，問罪汾、晉。兵威所及，莫不摧殄，賊衆危惶，烏棲自固。暨元戎反旆，方來聚結，遊魂境首，尚敢趑趄。朕今更率諸軍，應機除剪。」丙申，放齊諸城鎮降人還。丁酉，帝發京師。壬寅，度河，與諸軍合。

　　十二月戊申，次於晉州。初，齊攻晉州，恐王師卒至，于城南穿塹，自喬山屬於汾水。庚戌，帝帥諸軍八萬人，置陣東西二十餘里。帝乘常御馬，從數人巡陣處分，所至輒呼主帥姓名以慰勉之。將士感見知之恩，各思自厲。將戰，有司請換馬。帝曰：「朕獨乘良馬何所之？」齊主亦於塹北列陣。申後，齊人填塹南引。帝大喜，勒諸軍擊之，齊人便退。齊主與其麾下數十騎走還幷州。齊衆大潰，軍資甲仗，數百里間，委棄山積。

　　辛亥，帝幸晉州，仍率諸軍追齊主。諸將固請還師，帝曰：「縱敵患生。卿等若疑，朕將獨往。」諸將不敢言。甲寅，齊主遣其丞相高阿那肱守高壁。帝麾軍直進，那肱望風退散。丙辰，師次介休，齊將韓建業舉城降，以為上柱國，封郇國公。丁巳，大軍次幷州，齊主留其從兄安德王延宗守幷州，自將輕騎走鄴。是日，詔〔齊王公以下〕曰：

　　〔夫樹之以君，司牧黔首，蓋以除其苛慝，恤其患害。朕君臨萬國，志清四海，思濟一世之人，寘之仁壽之域。嗟彼齊趙，獨為匪民，乃睠東顧，載深長想。偽主涼德早聞，醜聲夙著，酒色是耽，盤遊是悅。閹豎居阿衡之任，胡〕人寄喉唇之重。棟樑骨鯁，翦為仇讐；狐、趙緒餘，降成皁隸。民不見德，唯虐是聞。朕懷茲漏網，置之度外，正欲各靜封疆，共紓民瘼故也。
　　爾之主相，曾不是思，欲構厲階，反貽其梗。我之率土，咸求倳刃，帷幄獻兼弱之謀，爪牙奮干戈之勇，贏糧坐甲，若赴私讐。是以一鼓而定晉州，再舉而摧逋醜。偽丞相高阿那肱驅逼餘燼，竊據高壁；偽定南王韓建業作守介休，規相抗擬。聊示兵威，應時崩潰，那肱則單馬宵遁，建業則面縛軍和，爾之逃卒，所知見也。
　　若其懷遠以德，則爾難以德綏；處鄰以義，則爾難以義服。且天與不取，道家所忌，攻昧侮亡，兵之上術。朕今親馭羣雄，長驅宇內，六軍舒旆，萬隊啟行。勢與雷電爭威，氣逐風雲齊舉。王師所次，已達近郊，望歲之民，室家相慶，來蘇之後，思副厥誠。偽主若妙盡人謀，深達天命，牽羊道左，銜璧轅門，當惠以焚櫬之恩，待以列侯之禮。偽將相王公已下，衣冠士民之族，如有深識事宜，建功立效，官榮爵賞，各有加隆。若下愚不移，守迷莫改，則委之執憲，以正刑書。嗟爾庶士，胡寧自棄。或我之將卒，逃彼逆朝，無問貴賤，皆從蕩滌。善求多福，無貽後悔。璽書所至，咸使聞知。
自是齊之將帥，降者相繼。封其特進、開府賀拔伏恩為郜國公，其餘官爵各有差。

戊午，高延宗僭卽偽位，改年德昌。己未，軍次幷州。庚申，延宗擁兵四萬出城抗拒，帝率諸軍合戰，齊人退，帝乘勝逐北，率千餘騎入東門，詔諸軍繞城置陣。至夜，延宗率其衆排陣而前，城中軍卻，人相蹂踐，大為延宗所敗，死傷略盡。齊人欲閉門，以閽下積尸，扉不得闔。帝從數騎，崎嶇危險，僅得出門。至明，率諸軍更戰，大破之，擒延宗，幷州平。壬戌，詔曰：

　　昔天厭水運，龍戰於野，兩京圮隔，四紀于茲。朕垂拱巖廊，君臨宇縣，相邠民於海內，混楚弓於天下，一物失所，有若推溝。方欲德綏未服，義征不譓。偽主高緯，放命燕齊，怠慢典刑，俶擾天紀，加以背惠怒鄰，棄信忘義。朕應天從物，伐罪弔民，一鼓而蕩平陽，再舉而摧勍敵。偽署王公，相繼道左。高緯智窮數屈，逃竄草間。偽安德王高延宗擾攘之間，遂竊名號，與偽齊昌王莫多婁敬顯等，收合餘燼，背城抗敵。王威旣振，魚潰鳥離，破竹更難，建瓴非易，延宗衆散，解甲軍門。根本旣傾，枝葉自霣，幽青海岱，折簡而來，冀北河南，傳檄可定。八紘共貫，六合同風，方當偃伯靈台，休牛桃塞，無疆之慶，非獨在余。
　　漢皇約法，除其苛政，姬王輕典，刑彼新邦。思覃惠澤，被之率土，新舊臣民，皆從蕩滌。可大赦天下。高緯及王公以下，若釋然歸順，咸許自新。諸亡入偽朝，亦從寬宥。官榮次序，依例無失。其齊偽制令，卽宜削除。鄒魯縉紳，幽幷騎士，一介可稱，並宜銓錄。百年去殺，雖或難希，期月有成，庶幾可勉。
　　丙寅，出齊宮中金銀寶器珠翠麗服及宮女二千人，班賜將士。以柱國趙王招、陳王純、越王盛、杞國公亮、梁國公侯莫陳芮、庸國公王謙、北平公寇紹、鄭國公達奚震並為上柱國。封齊王憲子安城郡公質為河間王，大將軍廣化公丘崇為潞國公，神水公姬願為原國公，廣業公尉遲運為盧國公。諸有功者，封授各有差。癸酉，帝率六軍趣鄴。以上柱國、陳王純為幷州總管。

　　六年春正月乙亥，齊主傳位於其太子恆，改年承光，自號為太上皇。壬辰，帝至鄴。齊主先於城外掘塹豎柵。癸巳，帝率諸軍圍之，齊人拒守，諸軍奮擊，大破之，遂平鄴。齊主先送其母幷妻子於青州，及城陷，乃率數十騎走青州。遣大將軍尉遲勤率二千騎追之。是戰也，於陣獲其齊昌王莫多婁敬顯。帝責之曰：「汝有死罪者三：前從幷走鄴，攜妾棄母，是不孝；外為偽主戮力，內實通啟於朕，是不忠；送款之後，猶持兩端，是不信。如此用懷，不死何待。」遂斬之。是日，西方有聲如雷者一。

　　甲午，帝入鄴城。齊任城王湝先在冀州，齊主至河，遣其侍中斛律孝卿送傳國璽禪位於湝。孝卿未達，被執送鄴。詔去年大赦班宣未及之處，皆從赦例。封齊開府、洛州刺史獨孤永業為應國公。丙申，以上柱國、越王盛為相州總管。己亥，詔曰：「自晉州大陣至于平鄴，身殞戰場者，其子卽授父本官。」尉遲勤擒齊主及其太子恆於青州。

　　庚子，詔曰：「偽齊之末，姦佞擅權，濫罰淫刑，動掛羅網，偽右丞相、咸陽王故斛律明月，偽侍中、特進、開府故崔季舒等七人，或功高獲罪，或直言見誅。朕兵以義動，翦除兇暴，表閭封墓，事切下車。宜追贈諡，幷窆措。其見存子孫，各隨蔭敘錄。家口田宅沒官者，並還之。」

　　辛丑，詔曰：「偽齊叛渙，竊有漳濱，世縱淫風，事窮雕飾。或穿池運石，為山學海；或層台累構，概日淩雲。以暴亂之心，極奢侈之事，有一於此，未或弗亡。朕菲食薄衣，以弘風教，追念生民之費，尚想力役之勞。方當易茲弊俗，率歸節儉。其東山、南園及三臺可並毀撤。瓦木諸物，凡入用者，盡賜下民。山園之田，各還本主。」

　　二月丙午，論定諸軍功勳，置酒於齊太極殿，會軍士以上，班賜有差。丁未，齊主至，帝降自阼階，以賓主之禮相見。高湝在冀州擁兵未下，遣上柱國、齊王憲與柱國、隨公楊堅率軍討平之。齊定州刺史、范陽王高紹義叛入突厥。齊諸行臺州鎮悉降，關東平。合州五十五，郡一百六十二，縣三百八十五，戶三百三十萬二千五百二十八，口二千萬六千（六）百八十六。乃於河陽、幽、青、南兗、豫、徐、北朔、定並置總管府，相、幷二總管各置宮及六府官。

　　癸丑，詔曰：「無侮煢獨，事顯前書；哀彼矜人，惠流往訓。偽齊末政，昏虐寔繁，災甚滔天，毒流比屋。無罪無辜，系虜三軍之手；不飲不食，僵僕九逵之門。朕為民父母，職養黎人，念甚泣辜，誠深罪己。除其苛政，事屬改張，宜加寬宥，兼行賑恤。自偽武平三年以來，河南諸州之民，偽齊被掠為奴婢者，不問官私，並宜放免。其住在淮南者，亦卽聽還，願（往）〔住〕淮北者，可隨便安置。其有癃殘孤老，饑餒絕食，不能自存者，仰刺史守令及親民長司，躬自檢校。無親屬者，所在給其衣食，務使存濟。」

　　乙卯，帝自鄴還京。丙辰，以柱國、隨公楊堅為定州總管。

　　三月壬午，詔山東諸州，各舉明經幹治者二人。若奇才異術，卓爾不羣者，弗拘多少。

夏四月乙巳，至自東伐。列齊主於前，其王公等並從，車轝旗幟及器物以次陳於其後。大駕布六軍，備凱樂，獻俘於太廟。京邑觀者皆稱萬歲。戊申，封齊主為溫國公。庚戌，大會羣臣及諸蕃客於露寢。乙卯，廢蒲、陝、涇、甯四州總管。己巳，祠太廟。詔曰：「東夏旣平，王道初被，齊氏弊政，餘風未殄。朕劬勞萬機，念存康濟。恐清淨之志，未形四海，下民疾苦，不能上達，寢興軫慮，用切於懷。宜分遣使人，巡方撫慰，觀風省俗，宣揚治道。有司明立條科，務在弘益。」

　　五月丁丑，以柱國、譙王儉為大冢宰。庚辰，以上柱國杞國公亮為大司徒，鄭國公達奚震為大宗伯，梁國公侯莫陳芮為大司馬，柱國應國公獨孤永業為大司寇，鄖國公韋孝寬為大司空。辛巳，大醮於正武殿，以報功也。己丑，祠方丘。詔曰：「朕欽承丕緒，寢興寅畏，惡衣菲食，貴昭儉約。上棟下宇，土階茅屋，猶恐居之者逸，作之者勞，詎可廣廈高堂，肆其嗜欲。往者，冢臣專任，制度有違，正殿別寢，事窮壯麗。非直雕牆峻宇，深戒前王，而締構弘敞，有踰清廟。不軌不物，何以示後。兼東夏初平，民未見德，率先海內，宜自朕始。其露寢、會義、崇信、含仁、雲和、思齊諸殿等，農隙之時，悉可毀撤。雕斲之物，並賜貧民。繕造之宜，務從卑樸。」癸巳，行幸雲陽宮。戊戌，詔曰：「京師宮殿，已從撤毀。並、鄴二所，華侈過度，誠復作之非我，豈容因而弗革。諸堂殿壯麗，並宜除蕩，甍宇雜物，分賜窮民。三農之隙，別漸營構，止蔽風雨，務在卑狹。」庚子，陳遣使來聘。是月，青城門無故自崩。

　　六月丁未，至自雲陽宮。辛亥，御正武殿錄囚徒。癸亥，於河州雞鳴防置旭州，甘松防置芳州，廣州防置弘州。甲子，帝東巡。丁卯，詔曰：「同姓百世，婚姻不通，蓋惟重別，周道然也。而娶妻買妾，有納母氏之族，雖曰異宗，猶為混雜。自今以後，悉不得娶母同姓，以為〔妻〕妾。其已定未成者，卽令改聘。」

秋七月己卯，封齊王憲第四子廣都公負為莒國公，紹莒莊公洛生後。癸未，應州獻芝草。丙戌，行幸洛州。己丑，詔山東諸州舉有才者，上縣六人，中縣五人，下縣四人，赴行在所，共論治政得失。戊戌，以上柱國、庸公王謙為益州總管。

　　八月壬寅，議定權衡度量，頒於天下。其不依新式者，悉追停。詔曰：「以刑止刑，世輕世重。罪不及嗣，皆有定科。雜役之徒，獨異常憲，一從罪配，百世不免。罰旣無窮，刑何以措。道有沿革，宜從寬典。凡諸雜戶，悉放為民。配雜之科，因之永削。」甲子，鄭州獻九尾狐，皮肉銷盡，骨體猶具。帝曰：「瑞應之來，必昭有德。若使五品時敘，四海和平，家識孝慈，人知禮讓，乃能致此。今無其時，恐非實錄。」乃命焚之。

　　九月壬申，以柱國鄧國公竇熾、申國公李穆並為上柱國。戊寅，初令民庶已上，唯聽衣綢、綿綢、絲布、圓綾、紗、絹、綃、葛、布等九種，餘悉停斷。朝祭之服，不拘此例。甲申，絳州獻白雀。壬辰，詔東土諸州儒生，明一經已上，並舉送，州郡以禮發遣。癸卯，封上大將軍、上黃公王軌為郯國公。吐谷渾遣使獻方物。

　　冬十月戊申，行幸鄴宮，戊午，改葬德皇帝於冀州。帝服緦，哭於太極殿，百官素服哭。是月，誅溫國公高緯。

　　十一月庚午，百濟遣使獻方物。壬申，封皇子充為道王，兌為蔡王。癸酉，陳將吳明徹侵呂梁，徐州總管梁士彥出軍與戰，不利，退守徐州。遣上大將軍、郯國公王軌率師討之。是月，稽胡反，遣齊王憲率軍討平之。

詔自永熙三年七月已來，去年十月已前，東土之民，被抄略在化內為奴婢者；及平江陵之後，良人沒為奴婢者：並宜放免。所在附籍，一同民伍。若舊主人猶須共居，聽留為部曲及客女。

詔曰：「正位於中，有聖通典。質文相革，損益不同。五帝則四星之象，三王制六宮之數。劉、曹已降，等列彌繁，選擇遍於生民，命秩方於庶職。椒房丹地，有衆如雲。本由嗜欲之情，非關風化之義。朕運當澆季，思復古始，無容廣集子女，屯聚宮掖。弘贊後庭，事從約簡。可置妃二人，世婦三人，御妻三人，自茲以外，悉宜減省。」

　　己亥晦，日有蝕之。

　　初行《刑書要制》。持杖羣強盜一匹以上，不持杖羣強盜五匹以上，監臨主掌自盜二十匹以上，小盜及詐偽請官物三十匹以上，正長隱五戶及十丁以上、隱地三頃以上者，至死。《刑書》所不載者，自依律科。

　　十二月戊午，吐谷渾遣使獻方物。己未，東壽陽土人反，率衆五千襲幷州城，刺史東平公宇文神舉破平之。庚申，行幸幷州宮。移幷州軍人四萬戶於關中。丙寅，以柱國、滕王逌為河陽總管。丁卯，以柱國、隨國公楊堅為南兗州總管，上柱國、申國公李穆為幷州總管。戊辰，廢幷州宮及六府。是月，北營州刺史高寶甯據州反。

　　宣政元年春正月癸酉，吐谷渾偽趙王他婁屯來降。壬午，行幸鄴宮。分相州廣平郡置洺州，清河郡置貝州，黎陽郡置黎州，汲郡置衛州；分定州常山郡置恆州；分幷州上黨郡置潞州。辛卯，行幸懷州。癸巳，幸洛州。詔於懷州置宮。

　　二月甲辰，柱國、大冢宰譙王儉薨。丁巳，帝至自東巡。乙丑，以上柱國越王盛為大冢宰，陳王純為雍州牧。

　　三月戊辰，於蒲州置宮。廢同州及長春二宮。壬申，突厥遣使獻方物。甲戌，初服常冠。以皁紗為之，加簪而不施纓導，其制若今之折角巾也。上大將軍、郯國公王軌破陳師于呂梁，擒其將吳明徹等，俘斬三萬餘人。丁亥，詔：「柱國故豆盧寧征江南武陵、南平等郡，所有民庶為人奴婢者，悉依江陵放免。」壬辰，改元。

　　夏四月壬子，初令遭父母喪者，聽終制。庚申，突厥入寇幽州，殺掠吏民。議將討之。

　　五月己丑，帝總戎北伐。遣柱國原公姬願、東平公宇文神舉等率軍，五道俱入。發關中公私驢馬，悉從軍。癸巳，帝不豫，止于雲陽宮。丙申，詔停諸軍事。

　　六月丁酉，帝疾甚，還京。其夜，崩於乘輿。時年三十六。遺詔曰：

　　人肖形天地，稟質五常，修短之期，莫非命也。朕君臨宇縣，十有九年，未能使百姓安樂，刑措罔用，所以昧旦求衣，分宵忘寢。昔魏室將季，海內分崩，太祖扶危翼傾，肇開王業。燕趙榛蕪，久竊名號。朕上述先志，下順民心，遂與王公將帥，共平東夏。雖復妖氛蕩定，而民勞未康。每一念此，如臨冰谷。將欲包舉六合，混同文軌。今遘疾大漸，氣力稍微，有志不申，以此歎息。
　　天下事重，萬機不易。王公以下，爰及庶僚，宜輔導太子，副朕遺意。令上不負太祖，下無失為臣。朕雖瞑目九泉，無所復恨。
　　朕平生居處，每存菲薄，非直以訓子孫，亦乃本心所好。喪事資用，須使儉而合禮，墓而不墳，自古通典。隨吉卽葬，葬訖公除。四方士庶，各三日哭。妃嬪以下無子者，悉放還家。
諡曰武皇帝，廟稱高祖。己未，葬於孝陵。

　　帝沉毅有智謀。初以晉公護專權，常自晦跡，人莫測其深淺。及誅護之後，始親萬機。克己勵精，聽覽不怠。用法嚴整，多所罪殺。號令懇惻，唯屬意於政。羣下畏服，莫不肅然。性旣明察，少於恩惠。凡布懷立行，皆欲踰越古人。身衣布袍，寢布被，無金寶之飾，諸宮殿華綺者，皆撤毀之，改為土階數尺，不施櫨栱。其雕文刻鏤，錦繡纂組，一皆禁斷。後宮嬪禦，不過十餘人。勞謙接下，自強不息。以海內未康，銳情教習。至於校兵閱武，步行山谷，履涉勤苦，皆人所不堪。平齊之役，見軍士有跣行者，帝親脫靴以賜之。每宴會將士，必自執杯勸酒，或手付賜物。至於征伐之處，躬在行陣。性又果決，能斷大事。故能得士卒死力，以弱制強。破齊之後，遂欲窮兵極武，平突厥，定江南，一二年間，必使天下一統，此其志也。

　　史臣曰：自東西否隔，二國爭強，戎馬生郊，干戈日用，兵連禍結，力敵勢均，疆埸之事，一彼一此。高祖纘業，未親萬機，慮遠謀深，以蒙養正。及英威電發，朝政惟新，內難旣除，外略方始。乃苦心焦思，克己勵精，勞役為士卒之先，居處同匹夫之儉。脩富民之政，務強兵之術，乘讐人之有釁，順大道而推亡。五年之間，大勳斯集。攄祖宗之宿憤，拯東夏之阽危，盛矣哉，其有成功者也。若使翌日之瘳無爽，經營之志獲申，黷武窮兵，雖見譏於良史，雄圖遠略，足方駕於前王者歟。

校
全文以中華書局、一九七一年十一月版《周書》為本校。


Chinese text: This work was published before January 1, 1923, and is in the
public domain worldwide because the author died at least 100 years ago.
