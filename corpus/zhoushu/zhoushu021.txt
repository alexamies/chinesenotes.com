尉遲迥　王謙　司馬消難
　　尉遲迥字薄居羅，代人也。其先，魏之別種，號尉遲部，因而姓焉。父俟兜，性弘裕，有鑒識，尚太祖姊昌樂大長公主，生迥及綱。俟兜病且卒，呼二子，撫其首曰：「汝等並有貴相，但恨吾不見爾，各宜勉之。」

　　迥少聰敏，美容儀。及長，有大志，好施愛士。稍遷大丞相帳內都督。尚魏文帝女金明公主，拜駙馬都尉。從太祖復弘農，破沙苑，皆有功。累遷尚書左僕射，兼領軍將軍。迥通敏有幹能，雖任兼文武，頗允時望。太祖以此深委仗焉。後拜大將軍。

　　侯景之渡江，梁元帝時鎮江陵，旣以內難方殷，請脩鄰好。其弟武陵王紀，在蜀稱帝，率衆東下，將攻之。梁元帝大懼，乃移書請救，又請伐蜀。太祖曰：「蜀可圖矣。取蜀制梁，在茲一舉。」乃與羣公會議，諸將多有異同。唯迥以為紀旣盡銳東下，蜀必空虛，王師臨之，必有征無戰。太祖深以為然，謂迥曰：「伐蜀之事，一以委汝，計將安出？」迥曰：「蜀與中國隔絕百有餘年，恃其山川險阻，不虞我師之至。宜以精甲銳騎，星夜襲之。平路則倍道兼行，險途則緩兵漸進，出其不意，沖其腹心。蜀人旣駭官軍之臨速，必望風不守矣。」於是乃令迥督開府元珍、乙弗亞、（万）俟呂陵始、叱奴興、綦連〔雄〕、宇文升等六軍，甲士一萬二千，騎萬疋，伐蜀。以魏廢帝二年春，自散關由固道出白馬，趣晉壽，開平林舊道。前軍臨劔閣，紀安州刺史樂廣，以州先降。紀梁州刺史楊乾運時鎮潼州，又降。六月，迥至潼州，大饗將士，引之而西。紀益州刺史蕭撝不敢戰，遂嬰城自守。進軍圍之。初，紀至巴郡，聞迥來侵，遣譙淹回師，為撝外援。迥分遣元珍、乙弗亞等以輕騎破之，遂降。撝前後戰數十合，皆為迥所破。撝與紀子宜都王肅，及其文武官屬，詣軍門請見，迥以禮接之。其吏人等，各令復業。唯收僮隸及儲積以賞將士。號令嚴肅，軍無私焉。詔迥為大都督、益潼等十八州諸軍事、益州刺史。以平蜀功，封一子為公。自劔閣以南，得承制封拜及黜陟。迥乃明賞罰，布恩威，綏緝新邦，經略未附，夷夏懷而歸之。

　　迥性至孝，色養不怠。身雖在外，所得四時甘脆，必先薦奉，然後敢嘗。大長公主年高多病，迥往在京師，每退朝參候起居，憂悴形于容色。大長公主每為之和顏進食，以寧迥心。太祖知其至性，徵迥入朝，以慰其母意。遣大鴻臚郊勞，仍賜迥袞冕之服。蜀人思之，立碑頌德。孝閔踐阼，進位柱國大將軍。又以迥有平蜀之功，同霍去病冠軍之義，封寧蜀公。進蜀公，爵邑萬戶。

　　宣帝即位，以迥為大前疑，出為相州總管。宣帝崩，隋文帝輔政，以迥望位夙重，懼為異圖，乃令迥子魏安公惇齎詔書以會葬徵迥。尋以鄖公韋孝寬代迥為總管。迥以隋文帝當權，將圖篡奪，遂謀舉兵，留惇而不受代。隋文帝又使候正破六汗裒詣迥喻旨，密與總管府長史晉昶等書，令為之備。迥聞之，殺長史及裒。乃集文武士庶，登城北樓而令之曰：「楊堅以凡庸之才，藉後父之勢，挾幼主而令天下，威福自己，賞罰無章，不臣之跡，暴於行路。吾居將相，與國舅甥，同休共戚，義由一體。先帝處吾於此，本欲寄以安危。今欲與卿等糾合義勇，匡國庇人，進可以享榮名，退可以終臣節。卿等以為何如？」於是衆咸從命，莫不感激。乃自稱大總管，承制署置官司。于時趙王招已入朝，留少子在國，迥又奉以號令。迥弟子勤，時為青州總管，亦從迥。迥所管相、衛、黎、毛、洺、貝、趙、冀、瀛、滄，勤所統青、膠、光、莒諸州，皆從之。衆數十萬。滎州刺史邵公宇文冑、申州刺史李惠、東楚州刺史費也利進、東潼州刺史曹孝達，各據州以應迥。迥又北結高寶寧以通突厥；南連陳人，許割江、淮之地。

　　隋文帝於是徵兵討迥，即以韋孝寬為元帥。惇率衆十萬入武德，軍於沁東。孝寬等諸軍隔水相持不進。隋文帝又遣高熲馳驛督戰。惇布兵二十裏，麾軍小卻，欲待孝寬軍半度擊之。孝寬因其小卻，鳴鼓齊進，惇大敗。孝寬乘勝進至鄴。迥與子惇、佑等又悉其卒十三萬，陳于城南。迥別統萬人，皆綠巾錦襖，號曰黃龍兵。勤率衆五萬，自青州赴迥，以三千騎先到。迥舊習軍旅，雖老猶被甲臨陣。其麾下千兵，皆關中人，為之力戰。孝寬等軍失利而卻。鄴中士女，觀者如堵。高熲與李詢整陣，先犯觀者，因其擾而乘之。迥大敗，遂入鄴。迥走保北城，孝寬縱兵圍之。李詢、賀樓子幹以其屬先登。迥上樓，射殺數人，乃自殺。勤、惇等東走，幷追獲之。餘衆，月餘皆斬之。

　　迥末年衰耄，惑於後妻王氏，而諸子多不睦。以開府、小禦正崔達拏為長史，餘委任亦多用齊人。達拏文士，無籌略，舉措多失綱紀，不能有所匡救。迥自起兵至敗，六十八日。

　　武德中，迥從孫庫部員外郎耆福上表，請改葬。朝議以迥忠於周室，有詔許之。

　　王謙字勑萬，太保雄之子也。性恭謹，無他才能。以父功，累遷驃騎大將軍、開府。孝閔踐祚，治右小武伯。雄從晉公護東討，為齊人所斃。朝議以謙父殞身行陣，特加殊寵，乃授謙柱國大將軍。以情禮未終，固辭不拜。高祖手詔奪情，襲爵庸公，邑萬戶。（後）〔從〕皇太子討吐谷渾，力戰有功。是時高祖東征，謙又力戰，進上柱國、益州總管。

　　時〔隋文帝秉政〕，謙令司錄賀若昂奉表詣闕。昂還，具陳京師事勢。謙以世受國恩，將圖匡復，遂舉兵，署官司。所管益、潼、新、始、龍、邛、青、瀘、戎、寧、汶、陵、遂、合、楚、資、眉、普十八州及嘉、渝、臨、渠、蓬、隆、通、興、武、庸十州之人多從之。總管長史乙弗虔、益州刺史達奚惎勸謙據險觀變。隆州刺史〔高〕阿（史）那瑰為謙畫三策曰：「公親率精銳，直指散關，蜀人知公有勤王之節，必當各思效命，此上策也；出兵梁、漢，以顧天下，此中策也；坐守劔南，發兵自衛，此下策也。」謙參用其中下之策。

　　梁睿未至大劔，謙遣兵鎮始州。隋文即以睿為行軍元帥，便發利、鳳、文、秦、成諸州兵討之。達奚惎、乙弗虔等衆十萬攻利州。聞睿至，衆潰。睿乘其弊，縱兵深入。惎、虔密使詣睿，請為內應以贖罪。謙不知之，並令守成都。謙先無籌略，承藉父勳，遂居重任。初謀舉兵，咸以地有江山之險，進可以立功，退可以自守。且任用多非其才。及聞睿兵奄至，惶懼，乃自率衆迎戰。又以惎、虔之子為左右軍。行數十里，軍皆叛。謙以二十騎奔新都，縣令王寶斬之，傳首京師。惎、虔以成都降，隋文以其首謀，斬之。〔高〕阿（史）那瑰亦誅。

　　司馬消難字道融，河內溫人。父子如，為齊神武佐命，位至尚書令。消難幼聰惠，微涉經史，好自矯飾，以求名譽。起家著作郎。子如旣當朝貴，消難亦愛賓客。邢子才、王元景、魏收、陸卬、崔贍等皆遊其門。尋拜駙馬都尉、光祿卿，出為北豫州刺史。

　　齊文宣末年，昬虐滋甚。消難旣懼禍及，常有自全之謀，曲意撫納，頗為百姓所附。屬文宣在幷，驛召其弟上黨王渙，渙懼于屠害，遂斬使者東奔。數日間搜捕鄴中，鄴中大擾。後竟獲於濟州。渙之初走，朝士私相謂曰：「今上黨亡叛，似赴成皋。若與司馬北豫州連謀，必為國患。」此言遂達於文宣，文宣頗疑之。消難懼，密令所親裴藻間行入關，請舉州來附。晉公護遣達奚武、楊忠迎之，消難遂與武俱入朝。授大將軍、滎陽公。從高祖東伐，遷大後丞。納女為靜帝后。尋出為（交）［鄖］州總管。

　　隋文帝輔政，消難旣聞蜀公迥不受代，遂欲與迥合勢，亦舉兵應之。以開府田廣等為腹心，殺總管長史侯莫陳杲、鄖州刺史蔡澤等四十餘人。所管鄖、隨、溫、應（士）〔土〕、順、沔、環、岳九州，魯山、甑山、沌陽、應城、平靖、武陽、上明、（須）〔溳〕水八鎮，並從之。使其子泳質於陳以求援。隋文帝命襄州總管王誼為元帥，發荊襄兵以討之。八月，消難聞誼軍將至，夜率其麾下，歸於陳。陳宣帝以為都督安（趙）〔隨〕九州八鎮、車騎將軍、司空、隨公。

　　初，楊忠之迎消難，結為兄弟，情好甚篤。隋文每以叔禮事之。及陳平，消難至京，特免死，配為樂戶。經二旬放免。猶被舊恩，特蒙引見。尋卒于家。性貪淫，輕於去就。故世之言反覆者，皆引消難云。其妻高氏，齊神武之女。在鄴，敬重之。後入關，便相弃薄。消難之赴（卬）〔鄖〕州，留高及三子在京。高言於隋文曰：「滎陽公性多變詐，今以新寵自隨，必不顧妻子，願防慮之。」消難入陳，而高母子因此獲免。

　　史臣曰：尉遲迥地則舅甥，職惟台袞，沐恩累葉，荷睠一時，居形勝之地，受藩維之托，顛而不扶，憂責斯在。及主威云謝，鼎業將遷，九服移心，三靈改卜，遂能志存赴蹈，投袂稱兵。忠君之勤未宣，違天之禍便及。校其心，翟義、葛誕之儔歟。

校
全文以中華書局、一九七一年十一月版《周書》為本校。


Chinese text: This work was published before January 1, 1923, and is in the
public domain worldwide because the author died at least 100 years ago.
