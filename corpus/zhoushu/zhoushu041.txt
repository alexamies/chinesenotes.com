王襃　庾信
　　王襃字子淵，琅邪臨沂人也。曾祖儉，齊侍中、太尉、南昌文憲公。祖騫，梁侍中、金紫光祿大夫、南昌安侯。父規，梁侍中、左民尚書、南昌章侯。竝有重名於江左。

　　襃識量淵通，志懷沉靜。美風儀，善談笑，博覽史傳，尤工屬文。梁國子祭酒蕭子雲，襃之姑夫也，特善草隸。襃少以姻戚，去來其家，遂相模範。俄而名亞子雲，竝見重於世。梁武帝喜其才藝，遂以弟鄱陽王恢之女妻之。起家秘書郎，轉太子舍人，襲爵南昌縣侯。稍遷秘書丞。宣成王大器，簡文帝之冢嫡，卽襃之姑子也。于時盛選僚佐，乃以襃為文學。尋遷安成郡守。及侯景渡江，建業擾亂，襃輯寧所部，見稱於時。

　　梁元帝承制，轉智武將軍、南平內史。及嗣位於江陵，欲待襃以不次之位。襃時猶在郡，敕王僧辯以禮發遣。襃乃將家西上。元帝與襃有舊，相得甚歡。拜侍中，累遷吏部尚書、左僕射。襃旣世冑名家，文學優贍，當時咸相推挹，故旬月之間，位升端右。寵遇日隆，而襃愈自謙虛，不以位地矜人，時論稱之。

　　初，元帝平侯景及擒武陵王紀之後，以建業雕殘，方須修復；江陵殷盛，便欲安之。又其故府臣寮，皆楚人也，竝願卽都荊郢。嘗召羣臣議之。領軍將軍胡僧佑、吏部尚書宗懍、太府卿黃羅漢、御史中丞劉鈺等曰：「建業雖是舊都，王氣已盡。且與北寇鄰接，止隔一江。若有不虞，悔無及矣。臣等又嘗聞之，荊南之地，有天子氣。今陛下龍飛纘業，其應斯乎。天時人事，徵祥如此。臣等所見，遷徙非宜。」元帝深以為然。時襃及尚書周弘正咸侍座。乃顧謂襃等曰：「卿意以為何如？」襃性謹慎，知元帝多猜忌，弗敢公言其非。當時唯唯而已。後因清閒密諫，言辭甚切。元帝頗納之。然其意好荊、楚，已從僧佑等策。明日，乃於衆中謂襃曰：「卿昨日勸還建業，不為無理。」襃以宣室之言，豈宜顯之於衆。知其計之不用也，於是止不復言。

　　及大軍征江陵，元帝授襃都督城西諸軍事。襃本以文雅見知，一旦委以總戎，深自勉勵，盡忠勤之節。被圍之後，上下猜懼，元帝唯於襃深相委信。朱買臣率衆出宣陽之西門，與王師戰，買臣大敗。襃督進不能禁，乃貶為護軍將軍。王師攻其外柵，城陷，襃從元帝入子城，猶欲固守。俄而元帝出降，襃遂與衆俱出。見柱國于謹，謹甚禮之。襃曾作《燕歌行》，妙盡關塞寒苦之狀，元帝及諸文士竝和之，而競為淒切之詞。至此方驗焉。

　　襃與王克、劉穀、宗懍、殷不害等數十人，俱至長安。太祖喜曰：「昔平吳之利，二陸而已。今定楚之功，羣賢畢至。可謂過之矣。」又謂襃及王克曰：「吾卽王氏甥也，卿等竝吾之舅氏。當以親戚為情，勿以去鄉介意。」於是授襃及克、殷不害等車騎大將軍、儀同三司。常從容上席，資餼甚厚。襃等亦竝荷恩眄，忘其羈旅焉。

　　孝閔帝踐阼，封石泉縣子，邑三百戶。世宗卽位，篤好文學。時襃與庾信才名最高，特加親待。帝每遊宴，命襃等賦詩談論，常在左右。尋加開府儀同三司。保定中，除內史中大夫。高祖作《象經》，令襃注之。引據該洽，甚見稱賞。襃有器局，雅識治體。旣累世在江東為宰輔，高祖亦以此重之。建德以後，頗參朝議。凡大詔冊，皆令襃具草。東宮旣建，授太子少保，遷小司空，仍掌綸誥。乘輿行幸，襃常侍從。

　　初，襃與梁處士汝南周弘讓相善。及弘讓兄弘正自陳來聘，高祖許襃等通親知音問。襃贈弘讓詩，幷致書曰：

　　嗣宗窮途，楊朱歧路。征蓬長逝，流水不歸。舒慘殊方，炎涼異節，木皮春厚，桂樹冬榮。想攝衛惟宜，動靜多豫。賢兄入關，敬承款曲。猶依杜陵之水，尚保池陽之田，鏟跡幽蹊，銷聲穹谷。何期愉樂，幸甚！幸甚！
　　弟昔因多疾，亟覽九仙之方；晚涉世途，常懷五嶽之舉。同夫關令，物色異人；譬彼客卿，服膺高士。上經說道，屢聽玄牝之談；中藥養神，每稟丹沙之說。頃年事遒盡，容發衰謝，芸其黃矣，零落無時。還念生涯，繁憂總集。視陰愒日，猶趙孟之徂年；負杖行吟，同劉琨之積慘。河陽北臨，空思鞏縣；霸陵南望，還見長安。所冀書生之魂，來依舊壤；射聲之鬼，無恨他鄉。白雲在天，長離別矣，會見之期，邈無日矣。援筆攬紙，龍鍾橫集。
弘讓復書曰：

　　甚矣悲哉！此之為別也。雲飛泥沉，金鑠蘭滅，玉音不嗣，瑤華莫因。家兄至自鎬京，致書於穹穀。故人之跡，有如對面，開題申紙，流臉沾膝。江南燠熱，橘柚冬青；渭北冱寒，楊榆晚葉。土風氣候，各集所安，餐衛適時，寢興多福。甚善！甚善！
　　與弟分袂西陝，言反東區，雖保周陵，還依蔣徑，三薑離楩，二仲不歸。糜鹿為曹，更多悲緒。丹經在握，貧病莫諧；芝術可求，恆為采掇。昔吾壯日，及弟富年，俱值邕熙，竝歡衡泌。南風雅操，清商妙曲，弦琴促坐，無乏名晨。玉瀝金華，冀獲難老。不虞一旦，翻覆波瀾。吾已愒陰，弟非茂齒。禽、尚之契，各在天涯，永念生平，難為胸臆。且當視陰數箭，排愁破涕。人生樂耳，憂戚何為。豈能遽悲次房，遊魂不反。遠〔傷金〕（產）〔彥〕，骸柩無托。但願愛玉體，珍金箱，保期頤，享黃發。猶冀蒼（膺）〔雁〕頳鯉，時傳尺素，清風朗月，俱寄相思。子淵，子淵，長為別矣！握管操觚，聲淚俱咽。
　　尋出為（宣）〔宜〕州刺史。卒於位，時年六十四。子鼒嗣。

　　庾信字子山，南陽新野人也。祖易，齊徵士。父肩吾，梁散騎常侍、中書令。

　　信幼而俊邁，聰敏絕倫。博覽羣書，尤善《春秋左氏傳》。身長八尺，腰帶十圍，容止頹然，有過人者。起家湘東國常侍，轉安南府參軍。時肩吾為梁太子中庶子，掌管記。東海徐摛為左衛率。摛子陵及信，竝為抄撰學士。父子在東宮，出入禁闥，恩禮莫與比靈斯。旣有盛才，文竝綺豔，故世號為徐、庾體焉。當時後進，競相模範。每有一文，京都莫不傳誦。累遷尚書度支郎中、通直正員郎。出為郢州別駕。尋兼通直散騎常侍，聘于東魏。文章辭令，盛為鄴下所稱。還為東宮學士，領建康令。

　　侯景作亂，梁簡文帝命信率宮中文武千餘人，營於朱雀航。及景至，信以衆先退。臺城陷後，信奔于江陵。梁元帝承制，除御史中丞。及卽位，轉右衛將軍，封武康縣侯，加散騎常侍，來聘於我。屬大軍南討，遂留長安。江陵平，拜使持節、撫軍將軍、右金紫光祿大夫、大都督，尋進車騎大將軍、儀同三司。

　　孝閔帝踐阼，封臨清縣子，邑五百戶，除司水下大夫。出為弘農郡守，遷驃騎大將軍、開府儀同三司、司憲中大夫，進爵義城縣侯。俄拜洛州刺史。信多識舊章，為政簡靜，吏民安之。時陳氏與朝廷通好，南北流寓之士，各許還其舊國。陳氏乃請王襃及信等十數人。高祖唯放王克、殷不害等，信及襃竝留而不遣。尋徵為司宗中大夫。

　　世宗、高祖竝雅好文學，信特蒙恩禮。至於趙、滕諸王，周旋款至，有若布衣之交。羣公碑誌，多相請託。唯王襃頗與信相埒，自餘文人，莫有逮者。

　　信雖位望通顯，常有鄉關之思。乃作《哀江南賦》以致其意云。其辭曰：

　　粵以戊辰之年，建亥之月，大盜移國，金陵瓦解。余乃竄身荒谷，公私塗炭。華陽奔命，有去無歸，中興道消，窮於甲戌。三日哭於都亭，三年囚於別館。天道周星，物極不反。傅燮之但悲身世，無所求生；袁安之每念王室，自然流涕。昔桓君山之志事，杜元凱之生平，竝有著書，咸能自序。潘岳之文彩，始述家風；陸機之詞賦，多陳世德。信年始二毛，卽逢喪亂，藐是流離，至于暮齒。《燕謌》遠別，悲不自勝；楚老相逢，泣將何及。畏南山之雨，忽踐秦庭；讓東海之濱，遂餐周粟。下亭漂泊，皋橋羈旅，楚歌非取樂之方，魯酒無忘憂之用。追（惟）〔為〕此賦，聊以記言，不無危苦之辭，唯以悲哀為主。
　　日暮途遠，人間何世。將軍一去，大樹飄零；壯士不還，寒風蕭瑟。荊璧睨柱，受連城而見欺；載書橫階，捧珠盤而不定。鐘儀君子，入就南冠之囚；季孫行人，留守西河之館。申包胥之頓地，碎之以首；蔡威公之淚盡，加之以血。釣臺移柳，非玉關之可望；華亭唳鶴，豈河橋之可聞。
　　孫策以天下為三分，衆裁一旅；項羽用江東之子弟，人唯八千。遂乃分裂山河，宰割天下。豈有百萬義師，一朝卷甲，芟夷斬伐，如草木焉。江、淮無涯岸之阻，亭壁無藩籬之固。頭會箕斂者，合從締交；鉏耰棘矜者，因利乘便。將非江表王氣，應終三百年乎？是知幷吞六合，不免軹道之災；混一車書，無救平陽之禍。嗚呼！山嶽崩頹，旣履危亡之運；春秋迭代，必有去故之悲。天意人事，可以悽愴傷心者矣。況復舟烜路窮，星漢非乘槎可上；風飆道阻，蓬萊無可到之期。窮者欲達其言，勞者須歌其事。陸士衡聞而撫掌，是所甘心；張平子見而陋之，固其宜矣。
　　我之掌庾承周，以世功而為族；經邦佐漢，用論道而當官。稟嵩、華之玉石，潤河、洛之波瀾。居負洛而重世，邑臨河而晏安。逮永嘉之艱虞，始中原之乏主。民枕倚於牆壁，路交橫於豺虎。值五馬之南奔，逢三星之東聚。彼淩江而建國，此播遷於吾祖。分南陽而賜田，裂東嶽而胙土。誅茅宋玉之宅，穿徑臨江之府。水木交運，山川崩竭。家有直道，人多全節。訓子見於純深，事君彰於義烈。新野有生祠之廟，河南有胡書之碣。況乃少微真人，天山逸民。階庭空穀，門巷蒲輪。移談講樹，就簡書筠。降生世德，載誕貞臣。文詞高於甲觀，模楷盛於漳濱。嗟有道而無鳳，歎非時而有麟。旣姦回之贔匿，終不悅於仁人。
　　王子洛濱之歲，蘭成射策之年，始含香於建禮，仍矯翼於崇賢。游洊雷之講肆，齒明離這胄筵，旣傾蠡而酌海，遂測管以窺天。方塘水白，釣渚池圓。侍戎韜於武帳，聽雅曲於文弦。乃解懸而通籍，遂崇文而會武。居笠轂而掌兵，出蘭池而典午。論兵於江漢之君，拭圭於西河之主。
　　于時朝野歡娛，池臺鐘鼓。里為冠蓋，門成鄒魯。連茂苑於海陵，跨橫塘於江浦。東門則鞭石成橋，南極則鑄銅為柱。樹則園植萬株，竹則家封千戶。西贐浮玉，南琛沒羽。吳歈越吟，荊豔楚舞。草木之藉春陽，魚龍之得風雨。五十年中，江表無事。王歙為和親之侯，班超為定遠之使。馬武無預於兵甲，馮唐不論於將帥。豈知山嶽闇然，江湖潛沸。漁陽有閭左戍卒，離石有將兵都尉。
　　天子方刪詩書，定禮樂。設重雲之講，開士林之學。談劫燼之灰飛，辯常星之夜落。地平魚齒，城危獸角。臥刁斗於滎陽，絆龍媒於平樂。宰衡以干戈為兒戲，縉紳以清談為廟略。乘漬水而膠船，馭奔駒以朽索。小人則將及水火，君子則方成沐鶴。弊箄不能救鹽池之咸，阿膠不能止黃河之濁。旣而魴魚頳尾，四郊多壘。殿狎江鷗，宮鳴野雉。湛盧去國，艅皇失水。見被髪於伊川，知其時為戎矣。
　　彼姦逆之熾盛，久遊魂而放命。大則有鯨有鯢，小則為梟為獍。負其牛羊之力，凶其水草之性。非玉燭之能調，豈璿璣之可正。值天下之無為，尚有欲於羈縻。飲其琉璃之酒，賞其虎豹之皮。見胡桐於大夏，識鳥卵於條支。豺牙密厲，虺毒潛吹。輕九鼎而欲問，聞三川而遂窺。
　　始則王子召戎，姦臣介冑。旣官政而離逖，遂師言而洩漏。望廷尉之逋囚，反淮南之窮寇。飛狄泉之蒼鳥，起橫江之困獸。地則石鼓鳴山，天則金精動宿。北闕龍吟，東陵麟鬥。爾乃桀黠構扇，憑陵畿甸。擁狼望於黃圖，填盧山於赤縣。青袍如草，白馬如練。天子履端廢朝，單于長圍高宴。兩觀當戟，千門受箭。白虹貫日，蒼鷹擊殿。競遭夏臺之禍，遂視堯城之變。官守無奔問之人，干戚非平戎之戰。陶侃則空裝米船，顧榮則虛搖羽扇。將軍死綏，路絕重圍。烽隨星落，書逐鳶飛。遂乃韓分趙裂，鼓臥旗折。失羣班馬，迷輪亂轍。猛士嬰城，謀臣捲舌。昆陽之戰象走林，常山之陣蛇奔穴。五郡則兄弟相悲，三州則父子離別。
　　護軍慷慨，忠能死節。三世為將，終於此滅。濟陽忠壯，身參末將。兄弟三人，義聲俱唱。主辱臣死，名存身喪。狄人歸元，三軍悽愴。尚書多算，守備是長。雲梯可拒，地道能防。有齊將之閉壁，無燕師之臥牆。大事去矣，人之雲亡。申子奮發，勇氣咆勃。實總元戎，身先士卒。冑落魚門，兵填馬窟。屢犯通中，頻遭刮骨。功業夭枉，身名埋沒。或以隼翼鷃披，虎威狐假。沾漬鋒鏑，脂膏原野。兵弱虜強，城孤氣寡。聞鶴唳而虛驚，聽胡笳而淚下。據神亭而亡戟，臨橫江而棄馬。崩於钜鹿之沙，碎於長平之瓦。於是桂林顛覆，長洲麋鹿。潰潰沸騰，茫茫慘黷。天地離阻，人神怨酷。晉鄭靡依，魯衛不睦。競動天關，爭回地軸。探雀騺而未飽，待熊蹯而詎熟。乃有車側郭門，筋懸廟屋。鬼同曹社之謀，人有秦庭之哭。
　　余乃假刻璽於關塞，稱使者之詶對。逢鄂阪之譏嫌，值耏門之徵稅。乘白馬而不前，策青騾而轉礙。吹落葉之扁舟，飄長颿於上游。彼鋸牙而勾爪，又巡江而習流。排青龍之戰艦，鬭飛燕之船樓。張遼臨於赤壁，王浚下於巴丘。乍風驚而射火，或箭重而回舟。未辨聲於黃蓋，已先沈於杜侯。落帆黃鶴之浦，藏船鸚鵡之洲。路已分於湘漢，星猶看於鬥牛。若乃陰陵失路，釣臺斜趣。望赤岸而沾衣，艤烏江而不度。雷池柵浦，鵲陵焚戍。旅舍無煙，巢禽失樹。謂荊、衡之杞梓，庶江、漢之可恃。淮海維揚，三千餘里。過漂渚而寄食，托蘆中而度水。屆于七澤，濱於十死。嗟天保之未定，見殷憂之方始。本不達於危行，又無情於祿仕。謬掌衛於中軍，濫屍丞於御史。
　　信生世等於龍門，辭親同於河洛。奉立身之遺訓，受成書之顧托。昔三世而無慚，今七葉而始落。泣風雨於《梁山》，惟枯魚之銜索。入欹斜之小徑，掩蓬藋之荒扉。就汀洲之杜若，待蘆葦之單衣。
　　于時西楚霸王，劔及繁陽。鏖兵金匱，校戰玉堂。蒼鷹赤雀，鐵舳牙檣。沈白馬而誓衆，負黃龍而度湘。海潮迎艦，江萍送王。戎車屯于石城，戈船掩乎淮、泗。諸侯則鄭伯前驅，盟主則荀罃暮至。剖巢熏穴，奔魑走魅。埋長狄於駒門，斬蚩尤於中冀。然腹為燈，飲頭為器。直虹貫壘，長星屬地。昔之虎據龍盤，加以黃旗紫氣，莫不隨狐兔而窟穴，與風塵而殄瘁。
　　西瞻博望，北臨玄圃。月榭風臺，池平樹古。倚弓於玉女窗扉，系馬於鳳凰樓柱。仁壽之鏡徒懸，茂陵之書空聚。若夫立德立言，謨明夤亮。聲超於繫表，道高於河上。旣不遇於浮丘，遂無言於師曠。指愛子而托人，知西陵而誰望。非無北闕之兵，猶有雲臺之仗。司徒之表裏經綸，狐偃之惟王實勤。橫琱戈而對霸主，執金鼓而問賊臣。平吳之功，壯於杜元凱；王室是賴，深於溫太真。始則地名全節，終以山稱枉人。南陽校書，去之已遠。上蔡逐獵，知之何晚。鎮北之負譽矜前，風飆懍然。水神遭箭，山靈見鞭。是以蟄熊傷馬，浮蛟沒船。才子並命，俱非百年。
　　中宗之夷凶靜亂，大雪冤恥。去代邸而承基，遷唐郊而纂祀。反舊章於司隸，歸餘風於正始。沉猜則方逞其欲，藏疾則自矜於己。天下之事沒焉，諸侯之心搖矣。旣而齊交北絕，秦患西起。況背關而懷楚，異端委而開吳。驅綠林之散卒，拒驪山之叛徒。營軍梁溠，搜乘巴渝。問諸淫昏之鬼，求諸厭劾之巫。荊門遭廩延之戮，夏首濫逵泉之誅。蔑因親於教愛，忍和樂於彎弧。慨無謀於肉食，非所望於《論都》。未深思於五難，先自擅於二端。登陽城而避險，臥底柱而求安。旣言多於忌刻，實志勇於刑殘。但坐觀於時變，本無情於急難。地為黑子，城猶彈丸。其怨則黷，其盟則寒。豈冤禽之能塞海，非愚叟之可移山。況以沴氣朝浮，妖精夜殞。赤鳥則三朝夾日，蒼雲則七重圍軫。亡吳之歲旣窮，入郢之年斯盡。
　　周含鄭怒，楚結秦冤。有南風之不競，值西鄰之責言。俄而梯沖亂舞，冀馬雲屯。棧秦車於暢轂，遝漢鼓於雷門。下陳倉而連弩，度臨晉而橫船。雖復楚有七澤，人稱三戶。箭不麗於六麋，雷無驚於九虎。辭洞庭兮落木，去涔陽兮極浦。熾火兮焚旗，貞風兮害蠱。乃使玉軸揚灰，龍文斫柱。下江餘城，長林故營。徒思箝馬之秣，未見燒牛之兵。章曼支以轂走，宮之奇以族行。河無冰而馬度，關未曉而雞鳴。忠臣解骨，君子吞聲。章華望祭之所，雲夢偽遊之地。荒谷縊於莫敖，冶父囚乎羣帥。硎阱折拉，鷹鸇批拂。冤霜夏零，憤泉秋沸。城崩杞婦之哭，竹染湘妃之淚。
　　水毒秦涇，山高趙陘。十里五里，長亭短亭。饑隨蟄燕，闇逐流螢。秦中水黑，關上泥青。于時瓦解冰泮，風飛電散。渾然千里，淄、澠一亂。雪暗如沙，冰橫似岸。逢赴洛之陸機，見離家之王粲。莫不聞隴水而掩泣，向關山而長歎。況復君在交河，妾在清波。石望夫而逾遠，山望子而逾多。才人之憶代郡，公主之去清河。栩陽亭有離別之賦，臨江王有愁思之歌。別有飄颻武威，羈旅金微。班超生而望反，溫序死而思歸。李陵之雙鳧永去，蘇武之一鴈空飛。
　　昔江陵之中否，乃金陵之禍始。雖借人之外力，實蕭牆之內起。撥亂之主忽焉，中興之宗不祀。伯兮叔兮，同見戮於猶子。荊山鵲飛而玉碎，隨岸蛇生而珠死。鬼火亂於平林，殤魂驚於新市。梁故豐徙，楚實秦亡。不有所廢，其何以昌。有媯之後，遂育于薑。輸我神器，居為讓王。天地之大德曰生，聖人之大寶曰位。用無賴之子孫，舉江東而全棄。惜天下之一家，遭東南之反氣。以鶉首而賜秦，天何為而此醉！
　　且夫天道迴旋，民生預焉。余烈祖於西晉，始流播於東川。洎余身而七葉，又遭時而北遷。提挈老幼，關河累年。死生契闊，不可問天。況復零落將盡，靈光巍然。日窮于紀，歲將復始。逼切危慮，端憂暮齒。踐長樂之神皋，望宣平之貴里。渭水貫於天門，驪山回於地市。幕府大將軍之愛客，丞相平津侯之待士。見鐘鼎於金、張，聞弦歌於許、史。豈知灞陵夜獵，猶是故時將軍；咸陽布衣，非獨思歸王子。
　　大象初，以疾去職，卒。隋文帝深悼之，贈本官，加荊淮二州刺史。子立嗣。

　　史臣曰：兩儀定位，日月揚暉，天文彰矣；八卦以陳，書契有作，人文詳矣。若乃墳索所紀，莫得而雲，典慕以降，遺風可述。是以曲阜多才多藝，鑒二代以正其本；闕里性與天道，修《六經》以維其末。故能範圍天地，綱紀人倫。窮神知化，稱首於千古；經邦緯俗，藏用於百代。至矣哉！斯固聖人之述作也。

　　逮乎兩周道喪，七十義乖。淹中、稷下，八儒三墨，辯博之論蜂起；漆園、黍穀，名法兵農，宏放之詞霧集。雖雅誥奧義，或未盡善，考其所長，蓋賢達之源流也。

　　其後逐臣屈平，作《離騷》以敘志，宏才豔發，有惻隱之美。宋玉，南國詞人，追逸轡而亞其跡。大儒荀況，賦禮智以陳其情，含章鬱起，有諷論之義。賈生，洛陽才子，繼清景而奮其暉。並陶鑄性靈，組織風雅，詞賦之作，實為其冠。

　　自是著述滋繁，體制匪一。孝武之後，雅尚斯文，揚葩振藻者如林，而二馬、王、楊為之傑；東京之朝，茲道愈扇，咀征含商者成市，而班、傅、張、蔡為之雄。當塗受命，尤好蟲篆；金行勃興，無替前烈。曹、王、陳、阮，負宏衍之思，挺棟幹於鄧林；潘、陸、張、左，擅侈麗之才，飾羽儀於鳳穴。斯竝高視當世，連衡孔門。雖時運推移，質文屢變，譬猶六代竝協，易俗之用無爽；九流競逐，一致之理同歸。歷選前英，於茲為盛。

　　旣而中州版蕩，戎狄交侵，僭偽相屬，士民塗炭，故文章黜焉。其潛思於戰爭之間，揮翰於鋒鏑之下，亦往往而間出矣。若乃魯徽、杜廣、徐光、尹弼之疇，知名於二趙；宋諺、封奕、朱彤、梁讜之屬，見重於燕、秦。然皆迫於倉卒，牽於戰爭。競奏符檄，則粲然可觀；體物緣情，則寂寥於世。非其才有優劣，時運然也。至朔漠之地，蕞爾夷俗，胡義周之頌國都，足稱宏麗；區區河右，而學者埒於中原，劉延明之銘酒泉，可謂清典。子曰「十室之邑，必有忠信」，豈徒言哉。

　　洎乎有魏，定鼎沙朔，南包河、淮，西吞關、隴。當時之士，有許謙、崔宏、崔浩、高允、高閭、遊雅等，先後之間，聲實俱茂，詞義典正，有永嘉之遺烈焉。及太和之辰，雖復崇尚文雅，方驂並路，多乖往轍，涉海頓山，罕值良寶。其後袁翻才稱澹雅，常景思摽沉鬱，彬彬焉，蓋一時之俊秀也。

　　周氏創業，運屬陵夷。纂遺文於旣喪，聘奇士如弗及。是以蘇亮、蘇綽、盧柔、唐瑾、元偉、李昶之徒，咸奮鱗翼，自致青紫。然綽建言務存質朴，遂糠秕魏、晉，憲章虞、夏。雖屬詞有師古之美，矯枉非適時之用，故莫能常行焉。

　　旣而革車電邁，渚宮雲撤。爾其荊、衡杞梓，東南竹箭，備器用於廟堂者衆矣。唯王襃、庾信奇才秀出，牢籠於一代。是時，世宗雅詞雲委，滕、趙二王雕章間發。咸築宮虛館，有如布衣之交。由是朝廷之人，閭閻之士，莫不忘味於遺韻，眩精於末光。猶丘陵之仰嵩、岱，川流之宗溟、渤也。

　　然則子山之文，發源於宋末，盛行於梁季。其體以淫放為本，其詞以輕險為宗。故能誇目侈於紅紫，蕩心逾於鄭、衛。昔楊子雲有言：「詩人之賦，麗以則；詞人之賦，麗以淫。」若以庾氏方之，斯又詞賦之罪人也。

　　原夫文章之作，本乎情性。覃思則變化無方，形言則條流遂廣。雖詩賦與奏議異軫，銘誄與書論殊塗，而撮其指要，舉其大抵，莫若以氣為主，以文傳意。考其殿最，定其區域，摭《六經》百氏之英華，探屈、宋、卿、雲之秘奧。其調也尚遠，其旨也在深，其理也貴當，其辭也欲巧。然後瑩金璧，播芝蘭，文質因其宜，繁約適其變，權衡輕重，斟酌古今，和而能壯，麗而能典，煥乎若五色之成章，紛乎猶八音之繁會。夫然，則魏文所謂通才足以備體矣，士衡所謂難能足以逮意矣。

校
全文以中華書局、一九七一年十一月版《周書》為本校。


Chinese text: This work was published before January 1, 1923, and is in the
public domain worldwide because the author died at least 100 years ago.
