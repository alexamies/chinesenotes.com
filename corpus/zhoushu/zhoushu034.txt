趙善
　　趙善字僧慶，太傅、楚國公貴之從祖兄也。祖國，魏龍驤將軍、洛州刺史。父更，安樂太守。

　　善少好學，涉獵經史，美容儀，沉毅有遠量。永安初，爾朱天光為肆州刺史，辟為主簿，深器重之。天光討邢杲及万俟醜奴，以善為長史。軍中謀議，每參預之。天光為關右行臺，表善為行臺左丞，加都督、征虜將軍。普泰初，賞平關、隴之功，拜驃騎將軍、大行臺、散騎常侍，封山北縣伯，邑五百戶。俄除持節、東雍州諸軍事、雍州刺史。天光東拒齊神武於韓（令）陵，善又以長史從。及天光敗見殺，善請收葬其屍，齊神武義而許之。

　　賀拔岳總關中兵，乃遣迎善，復以為長史。岳為侯莫陳悅所害，善共諸將翊戴太祖，仍從平悅。

　　魏孝武西遷，除都官尚書，改封襄城縣伯，增邑五百戶。頃之，為北道行臺，與儀同李虎等討曹泥，克之。遷車騎大將軍、儀同三司、尚書右僕射，進爵為公，增邑幷前一千五百戶。

　　大統三年，轉左僕射，兼侍中，監著作，領太子詹事。善性溫恭，有器局，雖位居端右，而逾自謙退。其職務克舉，則曰某官之力；若有罪責，則曰善之咎也。時人稱其公輔之量。太祖亦雅敬重焉。

　　九年，從戰邙山，屬大軍不利，善為敵所獲，遂卒於東魏。建德初，朝廷與齊通好，齊人乃歸其柩。其子絢表請贈諡。詔贈大將軍、大都督、岐宜寧豳四州諸軍事、岐州刺史。諡曰敬。

　　子度，字幼濟，車騎大將軍、儀同三司。度弟絢，字會績，驃騎大將軍、開府儀同三司、淅資二州刺史。

元定
　　元定字願安，河南洛陽人也。祖比頹，魏安西將軍、務州刺史。父道龍，征虜將軍、鉅鹿郡守。

　　定惇厚少言，內沉審而外剛毅。永安初，從爾朱天光討關隴羣賊，並破之。除襄（虜）〔威〕將軍。及賀拔岳被害，定從太祖討侯莫陳悅，以功拜平遠將軍、步兵校尉。魏孝武西遷，封高邑縣男，邑二百戶。從擊潼關，拔回洛城，進爵為伯，增邑三百戶，加前將軍、太中大夫。從擒竇泰，復弘農，破沙苑，戰河橋，定皆先鋒，當其前者，無不披靡。以前後功，累遷都督、征東將軍、金紫光祿大夫、帥都督，增邑三百戶。邙山之役，敵人如堵，定奪矟沖之，殺傷甚衆，無敢當者。太祖親觀之，論功為最，賞物甚厚。十三年，授河北郡守，加大都督、通直散騎常侍，增邑通前一千戶。定有勇略，每戰必陷陣，然未嘗自言其功。太祖深重之，諸將亦稱其長者。十五年，遷使持節、車騎大將軍、開府儀同三司，進爵為公。魏廢帝二年，以宗室，進封建城郡王。（二）［三］年，行《周禮》，爵隨例改，封長湖郡公。世宗初，拜岷州刺史。威恩兼濟，甚得羌豪之情。先時生羌據險不賓者，至是並出山谷，從征賦焉。及定代還，羌豪等感戀之。保定中，授左宮伯中大夫。久之，轉左武伯中大夫，進位大將軍。

　　天和二年，陳湘州刺史華皎舉州歸梁，梁主欲因其隙，更圖攻取，乃遣使請兵。詔定從衛公直率衆赴之。梁人與華皎皆為水軍，定為陸軍，直總督之，俱至夏口。而陳郢州堅守不下。直令定率步騎數千圍之。陳遣其將淳于量、徐度、吳明徹等水陸來拒。量等以定已度江，勢分，遂先與水軍交戰。而華皎所統之兵，更懷疑貳，遂為陳人所敗。皎得脫身歸梁。定旣孤軍懸隔，進退路絕，陳人乘勝，水陸逼之。定乃率所部斫竹開路，且行且戰，欲趣湘州，而湘州已陷。徐度等知定窮迫，遣使偽與定通和，重為盟誓，許放還國。定疑其詭詐，欲力戰死之。而定長史〔長〕孫隆及諸將等多勸定和，定乃許之。於是與度等刑牲歃血，解仗就船。遂為度等所執，〔所部〕衆軍亦被囚虜，送詣丹陽。居數月，憂憤發病卒。子樂嗣。

楊摽
　　楊摽字顯進，正平高涼人也。祖貴、父猛，並為縣令。

　　摽少豪俠有志氣。魏孝昌中，爾朱榮殺害朝士，大司馬、城陽王元徽逃難投摽，摽藏而免之。孝莊帝立，徽乃出，復為司州牧。由是摽以義烈聞。擢拜伏波將軍、給事中。元顥入洛，孝莊欲往晉陽就爾朱榮，詔摽率其宗人收船馬渚。摽未至，帝已北度太行，摽遂匿所收船，不以資敵。及爾朱榮奉帝南討，至馬渚，摽乃具船以濟王師。顥平，封肥如五百戶，加鎮遠將軍、步兵校尉，行濟北郡事。進都督、平東將軍、太中大夫。

　　從魏孝武入關，進爵為侯，增邑八百戶，加撫軍、銀青光祿大夫。時東魏遷鄴，太祖欲知其所為，乃遣摽間行詣鄴以觀察之。使還，稱旨，授通直散騎常侍、車騎將軍。稽胡恃險不賓，屢行抄竊，以摽兼黃門侍郎，往慰撫之。摽頗有權略，能得邊情，誘化酋渠，多來款附，乃有隨摽入朝者。

　　時弘農為東魏守，摽從太祖攻拔之。然自河以北，猶附東魏。摽父猛先為邵郡白水令，摽與其豪右相知，請微行詣邵郡，舉兵以應朝廷。太祖許之。摽遂行，與土豪王覆憐等陰謀舉事，密相應會者三千人，內外俱發，遂拔邵郡。擒郡守程保及令四人，並斬之。衆議推摽行郡事，摽以因覆憐成事，遂表覆憐為邵郡守。以功授大行臺左丞，率義徒更為經略。於是遣諜人誘說東魏城堡，旬月之間，正平、河北、南（涉）〔汾〕、二絳、建州、（大）〔太〕寧等城，並有請為內應者，大軍因攻而拔之。以摽行正平郡事，左丞如故。齊神武敗于沙苑，其將韓軌、潘洛、可朱渾元等為殿，摽分兵要截，殺傷甚衆。東雍州刺史馬恭懼摽威聲，棄城遁走。摽遂移據東雍州。

　　太祖以摽有謀略，堪委邊任，乃表行建州事。時建州遠在敵境三百餘裏，然摽威恩夙著，所經之處，多並贏糧附之。比至建州，衆已一萬。東魏刺史車折于洛出兵逆戰，摽擊敗之。又破其行臺斛律俱步騎二萬於州西，大獲甲仗及軍資，以給義士。由是威名大振。東魏遣太保侯景攻陷正平，復遣行臺薛循義率兵與斛律俱相會，於是敵衆漸盛。摽以孤軍無援，且腹背受敵，謀欲拔還。恐義徒背叛，遂偽為太祖書，遣人若從外送來者，云已遣軍四道赴援。因令人漏泄，使所在知之。又分土人義首，令領所部四出抄掠，擬供軍費。摽分遣訖，遂於夜中拔還邵郡。朝廷嘉其權以全軍，卽授建州刺史。

　　時東魏以正平為東雍州，遣薛榮祖鎮之。摽將謀取之，乃先遣奇兵，急攻汾橋。榮祖果盡出城中戰士，於汾橋拒守。其夜，摽率步騎二千，從他道濟，遂襲克之。進驃騎將軍。旣而邵郡民以郡東叛，郡守郭武安脫身走免。摽又率兵攻而復之。轉正平郡守。又擊破東魏南絳郡，虜其郡守屈僧珍。錄前後功，別封郃陽縣伯，邑五百戶。

　　邙山之戰，摽攻拔柏穀塢，因卽鎮之。及大軍不利，摽亦拔還。而東魏將侯景率騎追摽，摽與儀同韋法保同心抗禦，且前經十數里，景乃引退。太祖嘉之，賜帛三百疋。復授建州刺史，鎮車箱。摽久從軍役，未及葬父，至是表請還葬。詔贈其父車騎大將軍、儀同三司、晉州刺史，贈其母夏陽縣君，並給儀衛。州里榮之。

　　及齊神武圍玉壁，別令侯景趣齊子嶺。摽恐入寇邵郡，率騎禦之。景聞摽至，斫木斷路者六十餘裏，猶驚而不安，遂退還河陽，其見憚如此。十二年，進授大都督，加晉建二州諸軍事。又攻破蓼塢，獲〔東〕魏將李顯，進儀同三司。尋遷開府，復除建州邵郡河內汲郡黎陽等諸軍事，領邵郡。十六年，大軍東討，授大行臺尚書，率義衆先驅敵境，攻其四戍，拔之。時以齊軍不出，乃追摽還。併肥如、合陽二邑，合一千八百戶，改封華陽縣侯。又於邵郡置邵州，以摽為刺史，率所部兵鎮之。

　　保定四年，遷少師。其年，大軍圍洛陽，詔摽率義兵萬餘人出軹關。然摽自鎮東境二十餘年，數與齊人戰，每常克獲，以此遂有輕敵之心。時洛陽未下，而摽深入敵境，又不設備。齊人奄至，大破摽軍。摽以衆敗，遂降于齊。摽之立勳也，有慷慨壯烈之志，及軍敗，遂就虜以求苟免。時論以此鄙之。朝廷猶錄其功，不以為罪，令其子襲爵。

　　摽之敗也，新平郡守韓盛亦於洛陽戰沒。

韓盛
　　盛字文熾，南陽（渚）〔堵〕陽人也。五世祖遠，為鄭縣令，因徙居京兆之渭南焉。曾祖良，舉秀才，奉朝請、姑臧令。祖與，魏儻城郡守，贈直州刺史。父先藻，安夷鄜城二郡守，贈鎮遠將軍、義州刺史。

　　盛幼有操行，涉獵經史，兼善騎射，膂力過人。魏大統初，起家開府行參軍。轉參軍事。從李遠積年征討，每有戰功。累遷至都督、輔國將軍、中散大夫、帥都督、持節、平東將軍、太中大夫、銀青光祿大夫、大都督。明帝二年，封臨湍縣子，邑三百戶。保定四年，授使持節、車騎大將軍、儀同三司、虞部下大夫，出為新平郡守。居官清靜，嚴而不殘，矜恤孤貧，抑挫豪右，賊盜止息，郡治肅然。尋以本官從晉公護東討，於洛陽戰沒。贈淅洛義三州刺史，諡曰壯。子謙嗣。官至大都督。

　　盛二兄，德輿、仲恭。德輿姿貌魁傑，有異常人。歷官持節、車騎大將軍、儀同三司、通洛慈澗防主、邵州刺史、任城縣男。仲恭美容儀，澹於榮利。郡累辟為功曹、中正。仲恭答曰：「第五之號，豈減驃騎乎！」後歷廣原、靈原、新豐三縣令，所在皆有聲績。有八子，並有志操。少子紉約，後最知名。

裴寬
　　裴寬字長寬，河東聞喜人也。祖德歡，魏中書郎、河內郡守。父靜慮，銀青光祿大夫，贈汾州刺史。

　　寬儀貌瑰偉，博涉羣書，弱冠為州里所稱。與二弟漢、尼是和知名。親歿，撫弟以篤友聞。滎陽鄭孝穆常謂從弟文直曰：「裴長寬兄弟，天倫篤睦，人之師表。吾愛之重之。汝可與之遊處。」年十三，以選為魏孝明帝挽郎，釋褐員外散騎侍郎。魏孝武末，除廣陵王府直兵參軍，加寧朔將軍、員外散騎常侍。及孝武西遷，寬謂其諸弟曰：「權臣擅命，乘輿播越，戰爭方始，當何所依？」諸弟咸不能對。寬曰：「君臣逆順，大義昭然。今天子西幸，理無東面，以虧臣節。」乃將家屬避難於大石岩。獨孤信鎮洛陽，始出見焉。

　　時汾州刺史韋子粲降於東魏，子粲兄弟在關中者，咸已從坐。其季弟子爽先在洛，窘急，乃投寬。寬開懷納之。遇有大赦，或傳子爽合免，因爾遂出。子爽卒以伏法。獨孤信召而責之。寬曰：「窮來見歸，義無執送。今日獲罪，是所甘心。」以經赦宥，遂得不坐。

　　大統五年，授都督、同軌防長史，加征虜將軍。十三年，從防主韋法保向潁川，解侯景圍。景密圖南叛，軍中頗有知者。以其事計未成，外示無貳，往來諸軍間，侍從寡少。軍中名將，必躬自造，至於法保，尤被親附。寬謂法保曰：「侯景狡猾，必不肯入關。雖托款於公，恐未可信。若仗兵以斬之，亦一時之計也。如曰不然，便須深加嚴警，不得信其誑誘，自貽後悔。」法保納之，然不能圖景，但自固而已。

　　十四年，與東魏將彭樂、〔樂〕恂戰於新城，因傷被擒。至河陰，見齊文襄。寬舉止詳雅，善於占對，文襄甚賞異之。謂寬曰：「卿三河冠蓋，材識如此，我必使卿富貴。關中貧（校）〔狹〕，何足可依，勿懷異圖也。」因解鎖付館，厚加其禮。寬乃裁臥氊，夜縋而出，因得遁還，見於太祖。太祖顧謂諸公曰：「被堅執銳，或有其人，疾風勁草，歲寒方驗。裴長寬為高澄如此厚遇，乃能冒死歸我。雖古之竹帛所載，何以加之！」乃手書署寬名下，授持節、帥都督，封夏陽縣男，邑三百戶，幷賜馬一疋、衣一襲，卽除孔城城主。

　　十六年，遷河南郡守，仍鎮孔城。尋加撫軍、大都督、通直散騎常侍。魏廢帝元年，進使持節、車騎大將軍、儀同三司、散騎常侍。孝閔帝踐阼，進爵為子。寬在孔城十三年，與齊洛州刺史獨孤永業相對。永業有計謀，多譎詐，或聲言春發，秋乃出兵，掩蔽消息，倏忽而至。寬每揣知其情，用兵邀擊，無不克之。永業常戒其所部曰：「但好鎮孔城，自外無足慮。」其見憚如此。齊伊川郡守梁鮓，常在境首抄掠。太祖患之，命寬經略焉。鮓行過妻家，椎牛宴飲，旣醉之後，不復自防。寬密知之，遣兵往襲，遂斬之。太祖嘉焉，賜奴婢、金帶、粟帛等。武成二年，徵拜司（士）〔土〕中大夫。

　　保定元年，出為（汾）〔沔〕州刺史。尋轉魯山防主。四年，加驃騎大將軍、開府儀同三司。天和二年，行復州事。三年，除溫州刺史。初陳氏與國通和，每脩聘好。自華皎附後，乃圖寇掠。沔州旣接敵境，事資守備，於是復以寬為沔州刺史。而州城埤狹，器械又少，寬知其難守，深以為憂。又恐秋水暴長，陳人得乘其便。卽白襄州總管，請戍兵，幷請移城於羊蹄山，權以避水。總管府許增兵守禦，不許遷移城。寬乃量度年常水至之處，豎大木於岸，以備船行。襄州所遣兵未至，陳將程靈洗已率衆至於城下。遂分佈戰艦，四面攻之。水勢猶小，靈洗未得近城。寬每簡募驍兵，令夜掩擊，頻挫其銳。相持旬日，靈洗無如之何。俄而雨水暴長，所豎木上，皆通船過。靈洗乃以大艦臨逼，拍干打樓，應卽摧碎，弓弩大石，晝夜攻之。苦戰三十餘日，死傷過半。女垣崩盡，陳人遂得上城。短兵相拒，猶經二日。外無繼援，力屈。城陷之後，水便退縮。陳人乃執寬至揚州，尋被送嶺外。經數載，後還建業，遂卒於江左。時年六十七。子義宣後從禦正杜杲使于陳，始得將寬柩還。開皇元年，隋文帝詔贈襄郢二州刺史。

　　義宣起家譙王儉府記室，轉司金二命士，合江令。寬弟漢。

弟漢
　　漢字仲霄，操尚弘雅，聰敏好學。嘗見人作百字詩，一覽便誦。魏孝武初，解褐員外散騎侍郎。大統五年，除大丞相府士曹行參軍，補墨曹參軍。漢善尺牘，尤便簿領，理識明贍，決斷如流。相府為之語曰：「日下粲爛有裴漢。」十一年，李遠出鎮弘農，啟漢為司馬。遠特相器遇。尋加安東將軍、銀青光祿大夫、成都上士。尋轉司車路下大夫。與工部郭彥、太府高賓等參議格令，每較量時事，必有條理，彥等咸敬異之。加帥都督。天和中，復與司宗孫恕、典祀薛慎同為八使，巡察風俗。五年，加車騎大將軍、儀同三司。

　　漢少有宿疾，恆帶虛羸，劇職煩官，非其好也。時晉公護擅權，搢紳等多諂附之，以圖仕進。唯漢直道固守，八年不徙職。性不飲酒，而雅好賓遊。每良辰美景，必招引時彥，宴賞留連，間以篇什。當時人物，以此重之。自寬沒後，遂斷絕遊從，不聽琴瑟，歲時伏臘，哀慟而已。撫養兄弟子，情甚篤至。借人異書，必躬自錄本。至于疹疾彌年，亦未嘗釋卷。建德元年卒，時年五十九。贈晉州刺史。

　　子鏡民，少聰敏，涉獵經史。為大將軍、譚公會記室參軍。後歷宋王寔侍讀，轉記室，遷司錄。宣政初，吏部上士。大象末，春官府都上士。漢弟尼。

漢弟尼
　　尼字景尼，性弘雅，有器局。起家奉朝請。除梁王東閤祭酒，遷從事中郎，加通直散騎常侍。隴西李際、范陽盧誕並有高名於世，與尼結忘年之交。魏恭帝元年，以本官從于謹平江陵，大獲軍實，謹恣諸將校取之。餘人皆競取珍玩，尼唯取梁元帝素琴一張而已。謹深歎美之。六官建，拜御正下大夫。尋以疾卒。贈輔國將軍、隨州刺史。

　　子之隱，趙王招府記室參軍。之隱弟師民，好學有識度，見稱于時。起家秦王（贇）〔贄〕府記室參軍，仍兼侍讀。寬族弟鴻。

族弟鴻
　　鴻少恭謹，有幹略，歷官內外。孝閔帝踐阼，拜輔城公司馬，加儀同三司。為晉公護雍州治中，累遷御正中大夫，進位開府儀同三司，轉民部中大夫。保定末，出為中州刺史、九曲城主。鎮守邊鄙，甚有扞禦之能。衛公直出鎮襄州，以鴻為襄州司馬。天和初，拜郢州刺史，轉襄州總管府長史，賜爵高邑縣侯。從直南征，軍敗，遂沒。尋卒於陳。朝廷哀之，贈豐資遂三州刺史。

楊敷
　　楊敷字文衍，華山公寬之兄子也。父暄，字景和。性朗悟，有識學。弱冠拜奉朝請，歷員外散騎侍郎、華州別駕、尚書右中兵郎中、輔國將軍、諫議大夫。以別將從魏廣陽王深征葛榮，為榮所害。贈殿中尚書、華夏二州諸軍事、鎮西將軍、華州刺史。

　　敷少有志操，重然諾。每覽書傳，見忠臣烈士之事，常慨然景慕之。魏建義初，襲祖鈞爵臨貞縣伯，邑四百戶。除員外羽林監。大統元年，拜奉車都尉。歷尚書左士郎中、祠部郎中、大丞相府墨曹參軍、帥都督、平東將軍、太中大夫，加撫軍將軍、通直散騎常侍。魏恭帝二年，遷廷尉少卿。所斷之獄，號稱平允。

　　孝閔帝踐阼，進爵為侯，增邑幷前八百戶。除小載師下大夫，使北豫州迎司馬消難，還，授使持節、蒙州諸軍事、蒙州刺史。先是蠻左等多受齊假署，數為亂逆。敷推誠布信，隨方慰撫，蠻左等感之，相率歸附。敷乃送其首四十餘人赴闕，請因齊所假而授之。諸蠻等愈更感悅，州境獲寧。特降璽書勞問，加車騎大將軍、儀同三司。保定中，徵為司水中大夫。夷夏吏民，乃荊州總管長孫儉並表請留之。時議欲東討，將委敷以舟艦轉輸之事，故弗許焉。陳公純鎮陝（西）〔州〕，以敷為總管長史。五年，轉司木中大夫、軍器副監。敷明習吏事，所在以勤察著名，每歲奏課居最，累獲優賞。進位驃騎大將軍、開府儀同三司。

　　天和六年，出為汾州諸軍事、汾州刺史，進爵為公，增邑一千五百戶。齊將段孝先率衆五萬來寇，梯沖地道，晝夜攻城。敷親當矢石，隨事扞禦，拒守累旬。孝先攻之愈急。時城中兵不滿二千，戰死者已十四五，糧儲又盡，公私窮蹙。齊公憲總兵赴救，憚孝先，不敢進軍。敷知必陷沒，乃召其衆謂之曰：「吾與卿等，俱在邊鎮，實願同心戮力，破賊全城。但強寇四面攻圍日久，吾等糧食已盡，救援斷絕。守死窮城，非丈夫也。今勝兵之士，猶數百人，欲突圍出戰，死生一決。儻或得免，猶冀生還，受罪闕庭，孰與死於寇乎！吾計決矣，於諸君意何如？」衆咸涕泣從命。敷乃率見兵夜出，擊殺齊軍數十人。齊軍衆稍卻。俄而孝先率諸軍盡銳圍之，敷殊死戰，矢盡，為孝先所擒。齊人方欲任用之，敷不為之屈，遂以憂懼卒於鄴。高祖平齊，贈使持節、大將軍、淮廣復三州諸軍事、三州刺史，諡曰忠壯。葬於華陰舊塋。

　　子素，有文武材略。大象末，上柱國、清河郡公。

史評
　　史臣曰：自三方鼎峙，羣雄競逐，俊能馳騖，各吠非主。爭奮厲其智勇，思赴蹈于仁義。臨危不顧，前哲所難。趙善等或行彰于孝友，或誠顯於忠概，咸躬志力，俱徇功名。兵凶戰危，城孤援絕。楊敷、趙善，類龐德之勢窮；元定、裴寬，同黃權之無路。王旅不振，非其罪也。敷少而慷慨，終能立節，仁而有勇，其最優乎。楊摽屢有奇功，狃於數勝，輕敵無備，兵破身囚，未能遠謀，良可嗟矣。《易》曰：「師出以律，否臧凶。」《傳》曰：「不備不虞，不可以師。」其楊摽之謂也？

校
全文以中華書局、一九七一年十一月版《周書》為本校。


Chinese text: This work was published before January 1, 1923, and is in the
public domain worldwide because the author died at least 100 years ago.
