趙貴　獨孤信　侯莫陳崇
　　趙貴字元貴，天水南安人也。曾祖達，魏庫部尚書、臨晉子。祖仁，以良家子鎮武川，因家焉。

　　貴少穎悟，有節槩。魏孝昌中，天下兵起，貴率鄉里避難南遷。屬葛榮陷中山，遂被拘逼。榮敗，爾朱榮以貴為別將，從討元顥有功，賜爵燕樂縣子，授伏波將軍、武賁中郎將。從賀拔岳平關中，賜爵魏平縣伯，邑五百戶。累遷鎮北將軍、光祿大夫、都督。

　　及岳為侯莫陳悅所害，將吏奔散，莫有守者。貴謂其黨曰：「吾聞仁義豈有常哉，行之則為君子，違之則為小人。朱伯厚、王叔治感意氣微恩，尚能蹈履名節；況吾等荷賀拔公國士之遇，寧可自同衆人乎？」涕泣歔欷。於是從之者五十人。乃詣悅詐降，悅信之。因請收葬岳，言辭慷慨，悅壯而許之。貴乃收岳屍還，與寇洛等糾合其衆，奔平涼，共圖拒悅。貴首議迎太祖，語在《太祖紀》。太祖至，以貴為大都督，領府司馬。悅平，以本將軍、持節，行秦州事、當州大都督。為政清靜，民吏懷之。

　　齊神武舉兵向洛，使其都督韓軌，進據蒲阪。太祖以貴為行臺，與梁禦等討之。未濟河而魏孝武已西入關。拜車騎大將軍、儀同三司、兼右衛將軍。時曹泥據靈州拒守，以貴為大都督，與李弼等率衆討之。進爵為侯、增邑五百戶。又以預立魏文帝勳，進爵為公，增邑通前一千五百戶。尋授岐州刺史。時以軍國多務，藉貴力用，遂不之部。仍領大丞相府左長史，加散騎常侍。梁仚定稱亂河右，以貴為隴西行臺，率衆討破之。從太祖復弘農，戰沙苑，拜侍中、驃騎大將軍、開府儀同三司，進爵中山郡公，除雍州刺史。從戰河橋，貴與怡峰為左軍，戰不利，先還。又從援玉壁，齊神武遁去。高仲密以北豫州降，太祖率師迎之，與東魏人戰於邙山。貴為左軍，失律，諸軍因此並潰。坐免官，以驃騎、大都督領本軍。尋復官爵，拜御史中尉，加大將軍。東魏將高岳、慕容紹宗等圍王思政於潁川，貴率軍援之，東南諸州兵亦受貴節度。東魏人遏洧水灌城，軍不得至，思政遂沒。貴乃班師。尋拜柱國〔大〕將軍，賜姓乙弗氏。茹茹寇廣武，貴擊破之，斬首數千級，收其輜重，振旅而還。六官建，以貴為太保、大宗伯，改封南陽郡公。孝閔帝踐阼，遷太傅、大冢宰，進封楚國公，邑萬戶。

　　初，貴與獨孤信等皆與太祖等夷，及孝閔帝卽位，晉公護攝政，貴自以元勳佐命，每懷怏怏，有不平之色，乃與信謀殺護。及期，貴欲發，信止之。尋為開府宇文盛所告，被誅。

　　獨孤信，雲中人也，本名如願。魏氏之初，有三十六部，其先伏留屯者，為部落大人，與魏俱起。祖俟尼，和平中，以良家子自雲中鎮武川，因家焉。父庫者，為領民酋長，少雄豪有節義，北州咸敬服之。

　　信美容儀，善騎射。正光末，與賀拔度等同斬衛可孤，由是知名。以北邊喪亂，避地中山，為葛榮所獲。信旣少年，好自修飾，服章有殊於衆，軍中號為獨孤郎。

　　及爾朱氏破葛榮，以信為別將。從征韓婁，信疋馬挑戰，擒賊漁陽王袁肆周，以功拜員外散騎侍郎。尋轉驍騎將軍，因鎮滏口。元顥入洛，榮以信為前驅，與顥黨戰於河北，破之。拜安南將軍，賜爵爰德縣侯。

　　建明初，出為荊州新野鎮將，帶新野郡守。尋遷荊州防城大都督，帶南鄉守。頻典二部，皆有聲績。賀拔勝出鎮荊州，乃表信為大都督。從勝攻梁下溠戍，破之，遷武衛將軍。及勝弟岳為侯莫陳悅所害，勝乃令信入關，撫岳餘衆。屬太祖已統岳兵，信與太祖鄉里，少相友善，相見甚歡。因令信入洛請事，至雍州，大使元毗又遣信還荊州。尋徵信入朝，魏孝武雅相委任。

　　及孝武西遷，事起倉卒，信單騎及之於瀍澗。孝武歎曰：「武衛遂能辭父母，捐妻子，遠來從我。世亂識貞良，豈虛言哉。」卽賜信御馬一疋，進爵浮陽郡公，邑一千戶。

　　時荊州雖陷東魏，民心猶戀本朝。乃以信為衛大將軍、都督三荊州諸軍事，兼尚書右僕射、東南道行臺、大都督、荊州刺史以招懷之。信至武陶，東魏遣其弘農郡守田八能，率蠻左之衆，拒信于淅陽；又遣其都督張齊民，以步騎三千出信之後。信謂其衆曰：「今我士卒不滿千人，而首尾受敵。若卻擊齊民，則敵人謂為退走，必來要截。未若先破八能。」遂奮擊，八能敗而齊民亦潰。信乘勝襲荊州。東魏刺史辛纂勒兵出戰。士庶旣懷信遺惠，信臨陣喻之，莫不解體。因而縱兵擊之，纂大敗，奔城趨門，未及闔，信都督楊忠等前驅斬纂。語在《忠傳》。於是三荊遂定。就拜車騎大將軍、儀同三司。

　　東魏又遣其將高敖曹、侯景等率衆奄至。信以衆寡不敵，遂率麾下奔梁。居三載，梁武帝方始許信還北。信父母旣在山東，梁武帝問信所往，信答以事君無二。梁武帝深義之，禮送甚厚。

　　大統三年秋，至長安。自以虧損國威，上書謝罪。魏文帝付尚書議之，七兵尚書、陳郡王（王言）〔玄〕等議，以為「邊將董戎，龔行天罰，喪師敗績，國刑無舍。荊州刺史獨孤如願，任當推轂，遠襲襄、宛，斬賊帥辛纂，傳首京師，論功語效，寔合嘉賞。但庸績不終，旋致淪沒，責成之義，朝寄有違。然孤軍數千，後援未接，賊衆我寡，難以自固。旣經恩降，理絕刑書。昔秦宥孟明，漢舍廣利，卒能改過立功，垂芳竹帛。以今方古，抑有成規。臣等參議，請赦罪，復其舊職」。魏文帝詔曰：「如願荊、襄之役，寔展功效。旣屬強寇，力屈道窮，歸賊不可，還朝路絕，適事求宜，未足稱過。違難如吳，誠貫夷險，義全終始，良可嘉歎。復情存謙退，款心謝責。甯容議及恩降，止雲免咎，斯則事失權宜，理乖通變。可轉驃騎大將軍，加侍中、開府，其使持節、儀同三司、浮陽郡公悉如故。」

　　尋拜領軍。仍從太祖復弘農，破沙苑。改封河內郡公，增邑二千戶。時俘虜中有信親屬，始得父凶問，乃發喪行服。尋起為大都督，率衆與馮翊王元季海入洛陽。潁、豫、襄、廣、陳留之地，竝相繼款附。四年，東魏將侯景等率衆圍洛陽。信據金墉城，隨方拒守，旬有餘日。及太祖至瀍東，景等退走。信與李遠為右軍，戰不利，東魏遂有洛陽。六年，侯景寇荊州，太祖令信與李弼出武關。景退，以信為大使，慰撫三荊。

　　尋除隴右十州大都督、秦州刺史。先是，守宰闇弱，政令乖方，民有冤訟，歷年不能斷決。及信在州，事無壅滯。示以禮教，勸以耕桑，數年之中，公私富實。流民願附者數萬家。太祖以其信著遐邇，故賜名為信。七年，岷州刺史、赤水蕃王梁仚定舉兵反，詔信討之。仚定尋為其部下所殺。而仚定子弟，仍收其餘衆。信乃勒兵向萬年，頓三交口。賊並力拒守，信因詭道趨稠松嶺。賊不虞信兵之至，望風奔潰。乘勝逐北，徑至城下，賊並出降。加授太子太保。邙山之戰，大軍不利。信與于謹收散卒自後擊之，齊神武追騎驚擾，諸軍因此得全。十二年，涼州刺史宇文仲和據州不受代，太祖令信率開府怡峯討之。仲和嬰城固守，信夜令諸將以沖梯攻其東北，信親帥壯士襲其西南，值明克之。擒仲和，虜其民六千戶，送于長安。拜大司馬。十三年，大軍東討。時以茹茹為寇，令信移鎮河陽。十四年，進位柱國大將軍。錄剋下溠、守洛陽、破岷州、平涼州等功，增封，聽回授諸子。於是第二子善封魏寧縣公，第三子穆文侯縣侯，第四子藏義甯縣侯，邑各一千戶；第五子順項城縣伯，第六子陀建忠縣伯，邑各五百戶。信在隴右歲久，啟求還朝，太祖不許。或有自東魏來者，又告其母凶問，信發喪行服。屬魏太子與（世）〔太〕祖巡北邊，因至河陽吊信。信陳哀苦，請終禮制，又不許。於是追贈信父庫者司空公，追封信母費連氏常山郡君。十六年，大軍東討，信率隴右數萬人從軍，至崤阪而還。遷尚書令。六官建，拜大司馬。孝閔帝踐阼，遷太保、大宗伯，進封衛國公，邑萬戶。

　　趙貴誅後，信以同謀坐免。居無幾，晉公護又欲殺之，以其名望素重，不欲顯其罪，逼令自盡於家。時年五十五。

　　信風度弘雅，有奇謀大略。太祖初啟霸業，唯有關中之地，以隴右形勝，故委信鎮之。旣為百姓所懷，聲振鄰國。東魏將侯景之南奔梁也，魏收為檄梁文，矯稱信據隴右不從宇文氏，仍云無關西之憂，欲以威梁人也。又信在秦州，嘗因獵日暮，馳馬入城，其帽微側。詰旦，而吏民有戴帽者，咸慕信而側帽焉。其為鄰境及士庶所重如此。

　　子羅，先在東魏，乃以次子善為嗣。及齊平，羅至。善卒，又以羅為嗣。羅字羅仁。大象元年，除楚安郡守，授儀同大將軍。

　　善（子）〔字〕伏陀，幼聰慧，善騎射，以父勳，封魏寧縣公。魏廢帝元年，又以父勳，授驃騎大將軍、開府儀同三司，加侍中，進爵長安郡公。孝閔帝踐阼，除河州刺史。以父負舋，久廢於家。保定三年，乃授龍州刺史。天和六年，襲爵河內郡公，邑二千戶。從高祖東討，以功授上開府。尋除兗州刺史，政存簡惠，百姓安之。卒於位，年三十八。贈使持節、柱國、定趙恆滄瀛五州諸軍事、定州刺史。

　　信長女，周明敬后；第四女，元貞皇后；第七女，隋文獻后。周隋及皇家，三代皆為外戚，自古以來，未之有也。

　　隋文帝踐極，乃下詔曰：「褒德累行，往代通規；追遠慎終，前王盛典。故使持節、柱國、河內郡開國公信，風宇高曠，獨秀生人，睿哲居宗，清猷映世。宏謨長策，道著於弼諧；緯義經仁，事深於拯濟。方當宣風廊廟，亮采臺階，而世屬艱危，功高弗賞。眷言令範，事切於心。今景運初開，椒闈肅建。載懷塗山之義，無忘褒紀之典。可贈太師、上柱國、冀定相滄瀛趙恆洺貝十州諸軍事、冀州刺史，〔封〕趙國公，邑一萬戶。諡曰景。」追贈信父庫者使持節、太尉、上柱國、定恆滄瀛平燕六州諸軍事、定州刺史，封趙國公，邑一萬戶。諡曰恭。信母費連氏，贈太尉恭公夫人。

　　侯莫陳崇字尚樂，代郡武川人。其先，魏之別部，居庫斛真水。五世祖曰太骨都侯。其後，世為渠帥。祖允，以良家子鎮武川，因家焉。父興，殿中將軍、羽林監。

　　崇少驍勇，善馳射，謹愨少言。年十五，隨賀拔岳與爾朱榮征葛榮。又從元天穆討邢杲，平之。以功除建威將軍。別從岳破元顥於洛陽。遷直寢。

　　後從岳入關，破赤水蜀。時万俟醜奴圍岐州，遣其將李。尉遲菩薩將兵向武功。崇從岳力戰破之，乘勝逐北，解岐州圍。又赴百里細川，破賊帥侯伏侯元進柵。醜奴率其餘衆奔高平，崇與輕騎逐北，至涇州長坑及之。賊未成列，崇單騎入賊中，於馬上生擒醜奴。於是大呼，衆悉披靡，莫敢當之。後騎益集，賊徒因悉逃散，遂大破之。岳以醜奴所乘馬及寶劍金帶賞崇。除安北將軍、太中大夫、都督，封臨涇縣侯，邑八百戶。

　　及岳為侯莫陳悅所害，崇與諸將同謀迎太祖。太祖至軍，原州刺史史歸猶為悅守。太祖遣崇襲歸。崇潛軍夜往，輕將七騎，直到城下，餘衆皆伏於近路。歸見騎少，遂不設備。崇卽入據城門。時李遠兄弟在城內，先知崇來，於是中外鼓噪，伏兵悉起，遂擒歸，斬之以崇行原州事。仍從平悅，轉征西將軍。又遣崇慰撫秦州，別封廣武縣伯，邑七百戶。

　　大統元年，除涇州刺史，加散騎常侍、大都督，進爵為公，累遷車騎大將軍、儀同三司、驃騎大將軍、開府儀同三司，改封彭城郡公，邑三千戶。三年，從擒竇泰，復弘農，破沙苑，增邑二千戶。四年，從戰河橋，崇功居多。七年，稽胡反，崇率衆討平之。尋除雍州刺史，兼太子詹事。十五年，進位柱國大將軍，轉少傅。魏恭帝元年，出為寧州刺史，遷尚書令。六官建，拜大司空。孝閔帝踐阼，進封梁國公，邑萬戶，加太保。歷大宗伯、大司徒。

　　保定三年，崇從高祖幸原州，高祖夜還京師，竊怪其故。崇謂所親人常昇曰：「吾昔聞卜筮者言，晉公今年不利。車駕今忽夜還，不過是晉公死耳。」於是衆皆傳之。或有發其事者。高祖召諸公卿於大德殿，責崇。崇惶恐謝罪。其夜，護遣使將兵就崇宅，逼令自殺。禮葬如常儀。諡曰躁。護誅後，改諡曰莊閔。

子芮嗣。拜大將軍，進位柱國。從高祖東伐，率衆守太行道。幷州平，授上柱國。仍從平鄴，拜大司馬。

　　崇弟瓊，字世樂。年八歲喪父，養母至孝，善事諸兄，內外莫不敬之。以軍功封靈丘縣男，邑三百戶。從魏孝武入關，為太祖直蕩都督。大統二年，遷尚藥典御。三年，拜太子右衛率，進爵為侯。從獨孤信征梁仚定。累遷北秦州刺史。十四年，拜車騎大將軍、儀同三司。孝閔帝踐阼，進爵武安縣公，增邑並前二千戶。出為郢州刺史。武成二年，遷金州總管、六州諸軍事、金州刺史。保定元年，拜大將軍。天和四年，轉荊州總管、十四州八防諸軍事、荊州刺史。尋進位柱國，進爵同昌郡公。建德二年，拜大宗伯，出為秦州總管。四年，從高祖東伐，為後二軍總管。尋改封武威郡公。大象二年，加上柱國。

　　瓊弟凱，字敬樂。性剛正，頗好經史。隨兄崇，以軍功賜爵下蔡縣男。大統元年，為東宮侍書。從太祖擒竇泰，破沙苑陣，以功拜甯遠將軍。累遷羽林監、東宮洗馬、太子庶子，進授都督。十四年，兄崇以平原州功，賜爵靈武縣侯，詔聽轉授凱。累遷東宮武衛率、尚書右丞，轉左丞，進位車騎大將軍、儀同三司。六官建，授司門下大夫。孝閔帝踐阼，拜工部中大夫，進位開府儀同三司，轉司憲中大夫，進爵為公，復除工部中大夫。世宗初，出為宜州刺史。武成二年，入為禮部中大夫。保定中，復為陵州刺史，轉丹州刺史。所在頗有政績。天和中，入為司會中大夫。建德二年，為聘齊使主。

　　史臣曰：蕭何文吏自愛，懼秦法誅戮，乃推奉漢高；李通家傳讖術，知劉氏當興，遂翊戴光武。終而白水復禹，中陽纂堯。方策以為美談，功臣仰其徽烈。趙貴志懷忠義，首倡大謀，爰啟聖明，克復讐恥。關中全百二之險，周室定三分之業，彼此一時，足為連類。獨孤信威申南服，化洽西州。信著遐方，光照鄰國。侯莫陳崇以勇悍之氣，當戰爭之利，輕騎啟高平之扉，疋馬得長坑之捷。竝以宏材遠略，附鳳攀龍，績著元勳，位居上衮。而識慚明悊，咸以凶終，惜哉！信雖不免其身，慶延于後。三代外戚，何其盛歟。

　　初，魏孝莊帝以爾朱榮有翊戴之功，拜榮柱國大將軍，位在丞相上。榮敗後，此官遂廢。大統三年，魏文帝復以太祖建中興之業，始命為之。其後功參佐命，望實俱重者，亦居此職。自大統十六年以前，任者凡有八人。太祖位總百揆，督中外軍。魏廣陵王欣，元氏懿戚，從容禁闈而已。此外六人，各督二大將軍，分掌禁旅，當爪牙禦侮之寄。當時榮盛，莫與為比。故今之稱門閥者，咸推八柱國家云。今幷十二大將軍錄之於左。

使持節、太尉、柱國大將軍、大都督、尚書左僕射、隴右行臺、少師、隴西郡開國公李虎，
使持節、太傅、柱國大將軍、大宗伯、大司徒、廣陵王元欣，
使持節、太保、柱國大將軍、大都督、大宗伯、趙郡開國公李弼，
使持節、柱國大將軍、大都督、大司馬、河內郡開國公獨孤信，
使持節、柱國大將軍、大都督、大司寇、南陽郡開國公趙貴，
使持節、柱國大將軍、大都督、大司空、常山郡開國公于謹，
使持節、柱國大將軍、大都督、少傅、彭城郡開國公侯莫陳崇。
右與太祖為八柱國。（後竝改封，此竝太祖時爵。）
使持節、大將軍、大都督、少保、廣平王元贊，
使持節、大將軍、大都督、淮（安）王元育，
使持節、大將軍、大都督、齊王元廓，
使持節、大將軍、大都督、秦七州諸軍事、秦州刺史、章武郡開國公宇文導，
使持節、大將軍、大都督、平原郡開國公侯莫陳順，
使持節、大將軍、大都督、雍七州諸軍事、雍州刺史、高陽郡開國公達奚武，
使持節、大將軍、大都督、陽平公李遠，
使持節、大將軍、大都督、范陽郡開國公豆盧寧，
使持節、大將軍、大都督、化政郡開國公宇文貴，
使持節、大將軍、大都督、荊州諸軍事、荊州刺史、博陵郡開國公賀蘭祥，
使持節、大將軍、大都督、陳留郡開國公楊忠，
使持節、大將軍、大都督、岐州諸軍事、岐州刺史、武威郡開國公王雄。
右十二大將軍，又各統開府二人。每一開府領一軍兵，是為二十四軍。自大統十六年以前，十二大將軍外，念賢及王思政亦作大將軍。然賢作牧隴右，思政出鎮河南，竝不在領兵之限。此後功臣，位至柱國及大將軍者衆矣，咸是散秩，無所統御。六柱國、十二大將軍之後，有以位次嗣掌其事者，而德望素在諸公之，不得預於此列。
校
全文以中華書局、一九七一年十一月版《周書》為本校。


Chinese text: This work was published before January 1, 1923, and is in the
public domain worldwide because the author died at least 100 years ago.
