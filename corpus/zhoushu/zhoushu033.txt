厙狄峙　楊荐　趙剛　王慶　趙昶　王悅　趙文表
　　厙狄峙，其先遼東人，本姓段氏，匹磾之後也，因避難改焉。後徙居代，世為豪右。祖淩，武威郡守。父貞，上洛郡守。

　　峙少以弘厚知名，善騎射，有謀略。仕魏，位高陽郡守。為政仁恕，百姓頗悅之。孝武西遷，峙乃棄官從入關。大統元年，拜中書舍人，參掌機密，以恭謹見稱。遷黃門侍郎。

　　時與東魏爭衡，戎馬不息，蠕蠕乘虛，屢為邊患。朝議欲結和親，乃使峙往。峙狀貌魁梧，善於辭令。蠕蠕主雅信重之，自是不復為寇。太祖謂峙曰：「昔魏絳和戎，見稱前史。以君方之，彼有愧色。」封高邑縣公，邑八百戶。遷驃騎將軍、岐州刺史，加散騎常侍，增邑二百戶，開府儀同三司。恭帝元年，征拜侍中。

　　蠕蠕滅後，突厥強盛，雖與文帝通好，而外連齊氏。太祖又令峙銜命喻之。突厥感悟，卽執齊使，歸諸京師。錄前後功，拜大將軍、安豐郡公，邑通前二千戶。尋除小司空。

　　孝閔踐阼，轉小司寇。世宗初，為都督益潼等三十一州諸軍事、益州刺史。峙性寬和，尚清靜，甚為夷獠所安。保定四年，除（宣）〔宜〕州刺史。天和三年，入為少師。峙以年老，表乞骸骨，手詔許之。五年，卒。贈同州刺史。諡曰定。

　　子嶷嗣。少知名，起家吏部上士。歷小內史、小納言，授開府階，遷職方中大夫，為蔡州刺史。卒於官。子授嗣。

　　楊荐字承略，秦郡寧夷人也。父寶，昌平郡守。荐幼孤，早有名譽。性廉謹，喜怒不形於色。魏永安中，隨爾朱天光入關討羣賊，封高邑縣男。文帝臨夏州，補帳內都督。及平侯莫陳悅，使荐入洛陽請事。魏孝武帝授文帝關西大行臺，仍除荐直閤將軍。時馮翊長公主嫠居，孝武意欲歸諸文帝，乃令武衛元毘喻旨。荐歸白，文帝又遣荐入洛陽請之。孝武卽許焉。孝武欲向關中，荐贊成其計。孝武曰：「卿歸語行臺迎我。」文帝又遣荐與長史宇文測出關候接。孝武至長安，進爵清水縣子。

　　魏大統元年，蠕蠕請和親。文帝遣荐與楊寬使，幷結婚而還。進爵為侯。又使荐納幣於蠕蠕。魏文帝郁久閭后崩，文帝遣僕射趙善使蠕蠕更請婚。善至夏州，聞蠕蠕貳於東魏，欲執使者。善懼，乃還。文帝乃使荐往，賜黃金十斤、雜彩三百疋。荐至蠕蠕，責其背惠食言，幷論結婚之意。蠕蠕感悟，乃遣使隨荐報命焉。

　　及侯景來附，文帝令荐與鎮遏。荐知景翻覆，遂求還，具陳事實。文帝乃遣使密追助景之兵。尋而景叛。

　　十六年，大軍東討。文帝恐蠕蠕乘虛寇掠，乃遣荐往更論和好，以安慰之。進使持節、驃騎大將軍、開府儀同三司，加侍中。

　　孝閔帝踐阼，除御伯大夫，進爵姚谷縣公。仍使突厥結婚。突厥可汗弟地頭可汗阿史那庫頭居東面，與齊通和，說其兄欲背先約。計謀已定，將以荐等送齊。荐知其意，乃正色責之，辭氣慷慨，涕泗橫流。可汗慘然良久曰：「幸無所疑，當共平東賊，然後發遣我女。」乃令荐先報命，仍請東討。以奉使稱旨，遷大將軍。保定四年，又納幣於突厥。還，行小司馬，又行大司徒。從陳公純等逆女於突厥，進爵南安郡公。天和三年，遷總管、梁州刺史。後以疾卒。

　　趙剛字僧慶，河南洛陽人也。曾祖蔚，魏幷州刺史。祖寧，高平太守。父和，太平中，陵江將軍，南討度淮，聞父喪，輒還。所司將致之於法，和曰：「罔極之恩，終天莫報。若許安厝，禮畢而卽罪戮，死且無恨。」言訖號慟，悲感傍人。主司以聞，遂宥之。喪畢，除寧遠將軍。大統初，追贈右將軍、膠州刺史。

　　剛少機辯，有幹能。起家奉朝請。累遷鎮東將軍、銀青光祿大夫，歷大行臺郎中、征東將軍，加金紫階，領司徒府從事中郎，加閤內都督。及魏孝武與齊神武構隙，剛密奉旨召東荊州刺史馮景昭率兵赴闕。未及發，而神武已逼洛陽，孝武西遷。景昭集府僚文武，議其去就。司馬馮道和請據州待北方處分。剛曰：「公宜勒兵赴行在所。」久之更無言者。剛抽刀投地曰：「公若為忠臣，可斬道和；如欲從賊，可見殺。」景昭感悟，遂率衆赴關右。屬侯景逼穰城，東荊州人楊祖歡等起兵應景，以其衆邀景昭於路。景昭戰敗，剛遂沒於蠻。後自贖免。乃見東魏東荊州刺史李魔憐，勸令歸關西。魔憐納之，使剛至幷州密觀事勢。神武引剛內宴，因令剛齎書申勅荊州。剛還報魔憐，仍說魔憐斬祖歡等，以州歸西。魔憐乃使剛入朝。

　　大統初，剛於霸上見太祖，具陳關東情實。太祖嘉之，封陽邑縣子，邑三百戶，除車騎將軍、左光祿大夫。論復東荊州功，進爵臨汝縣伯，邑五百戶。

　　初，賀拔勝、獨孤信以孝武西遷之後，並流寓江左。至是剛言於魏文帝，請追而復之。乃以剛為兼給事黃門侍郎，使梁魏興，齎移書與其梁州刺史杜懷寶等論鄰好，幷致請勝等移書。寶卽與剛盟歃，受移赴建康，仍遣行人隨剛報命。是年，又詔剛使三荊，聽在所便宜從事。使還，稱旨，進爵武城縣侯，除大丞相府帳內都督。復使魏興，重申前命。尋而梁人禮送賀拔勝、獨孤信等。

　　頃之，御史中尉董紹進策，請圖梁漢。以紹為行臺、梁州刺史，率士馬向漢中。剛以為不可，而朝議已決，遂出軍。詔竟無功而還，免為庶人。除剛潁川郡守，加通直散騎常侍、衛大將軍。

　　從復弘農。進拜大都督、東道軍司，節度開府李延孫等七軍，攻復陽城，擒太守王智納。轉陳留郡守。東魏行臺吉寧率衆三萬攻陷郡城，剛突出，還保潁川，重行郡事。復為侯景所破，乃率餘衆赴洛陽。大行臺元海遣剛還郡徵糧。時景衆已入潁川，剛於西界招復陽翟二萬戶，轉輸送洛。明年，洛陽不守。剛遠隔敵中，連戰破東魏廣州刺史李仲侃。時侯景別帥陸太、潁川郡守高沖等衆八千人，寇襄城等五郡。剛簡步騎五百，大破沖等。開府李延孫為長史楊伯簡所害，剛擊斬之。又攻拔廣州，進軍陽翟。侯景自鄴入魯陽，與剛接戰。旬有三日，旋軍宜陽。時河南城邑，一彼一此。剛復出軍伊、洛，侯景亦度河築城。剛前後下景三郡，獲郡守一人，別破其行臺梅遷，斬首千餘級。除尚書金部郎中。高仲密以北豫州來附，兼大行臺左丞，持節赴潁川節度義軍。師還，剛別破侯景前驅于南陸，復獲其郡守二人。

　　時有流言傳剛東叛，齊神武因設反間，聲遣迎接。剛乃率騎襲其下塢，拔之，露板言狀。太祖知剛無貳，乃加賞賚焉。除營州刺史，進爵為公，增邑二百戶，加大都督、車騎大將軍、儀同三司、散騎常侍。

　　（漕）〔渭〕州民鄭五醜構逆，與叛羌傍乞鐵匆相應，令剛往鎮之。將發，魏文帝引見內寢，舉觴屬剛曰：「昔侯景在東，為卿所困。黠羌小豎，豈足勞卿謀慮也。」時五醜已剋定夷鎮，所在立柵。剛至，竝攻破之，散其黨與。五醜於是西奔鐵怱。剛又進破鐵匆偽廣寧郡。屬宇文貴等西討，詔以剛行渭州事，資給糧餼。鐵匆平，所獲羌卒千人，配剛軍中，教以戎旅，皆盡其力用。加驃騎大將軍、開府儀同三司，入為光祿卿。六官建，拜膳部中大夫。

　　孝閔帝踐阼，進爵浮陽郡公。出為利州總管、利沙方渠四州諸軍事。沙州氐恃險逆命，剛再討服之。方州生獠自此始從賦役。剛以偽信州濱江負阻，遠連殊俗，蠻左強獷，曆世不賓，乃表請討之。詔剛率利沙等十四州兵，兼督儀同十人、馬步一萬往經略焉。仍加授渠州刺史。剛初至，渠帥憚其軍威，相次降款。後以剛師出踰年，士卒疲弊，尋復亡叛。後遂以無功而還。又與所部儀同尹才失和，被徵赴闕。遇疾，卒於路。年五十七。贈（忠）〔中〕淅涿三州刺史。諡曰成。子元卿嗣。

　　王慶字興慶，太原祁人也。父因，魏靈州刺史、懷德縣公。

　　慶少開悟，有才略。初從文帝征伐，復弘農，破沙苑，竝有戰功，每獲殊賞。大統十年，授殿中將軍。孝閔帝踐阼，晉公護引為典簽。慶樞機明辨，漸見親待。授大都督。武成元年，以前後功，賜爵始安縣男。二年，行小賓部。保定二年，使吐谷渾，與共分疆，仍論和好之事，渾主悅服，遣所親隨慶貢獻。

　　初，突厥與周和親，許納女為后。而齊人知之，懼成合從之勢，亦遣使求婚，財饋甚厚。突厥貪其重賂，便許之。朝議以魏氏昔與蠕蠕結婚，遂為齊人離貳。今者復恐改變，欲遣使結之。遂授慶左武伯，副楊荐為使。是歲，遂興入幷之役。慶乃引突厥騎，與隨公楊忠至太原而還。以齊人許送皇姑及世母，朝廷遂與通和。突厥聞之，復致疑阻，於是又遣慶往喻之。可汗感悅，結好如初。五年，復與宇文貴使突厥逆女。自此，以慶信著北蕃，頻歲出使。

　　後更至突厥，屬其可汗暴殂，突厥謂慶曰：「前後使來，逢我國喪者，皆剺面表哀。況今二國和親，豈得不行此事。」慶抗辭不從，突厥見其守正，卒不敢逼。武帝聞而嘉之。錄慶前後使功，遷開府儀同三司、兵部大夫，進爵為公。

　　歷丹、中二州刺史。為政嚴肅，吏不敢欺。大象元年，授小司徒，加上大將軍、總管汾石二州五鎮諸軍事、汾州刺史。又除延州總管，進位柱國。開皇元年，進爵平昌郡公。卒於鎮。贈上柱國，諡曰莊。子淹嗣。

　　趙昶字長舒，天水南安人也。曾祖襄，仕魏至中山郡守，因家於代。祖泓，廣武令。父琛，上洛郡守。

　　昶少聰敏，有志節。弱冠，以材力聞。孝昌中，起家拜都督，鎮小平津。魏北中郎將高千甚敬重之。千牧兗州，以昶行臨渙、北梁二郡事。大統初，千還鎮陝，又以昶為長史、中軍都督。太祖平弘農，擢為相府典簽。

　　大統九年，大軍失律於邙山，清水氐酋李鼠仁自軍逃還，憑險作亂。隴右大都督獨孤信頻遣軍擊之，不克。太祖將討之，欲先遣觀其勢。顧問誰可為。左右莫對。昶曰：「此小豎爾，以公威，孰不聽命。」太祖壯之，遂令昶使焉。昶見鼠仁，喻以禍福。羣凶聚議，或從或否。其逆命者，復將加刃於昶。而昶神色自若，志氣彌厲。鼠仁感悟，遂相率降。氐梁道顯叛，攻南由。太祖復遣昶慰諭之，道顯等皆卽款附。東秦州刺史魏光因徙其豪帥四十餘人幷部落於華州，太祖卽以昶為都督領之。

　　先是，汾州胡叛，再遣昶慰勞之，皆知其虛實。及大軍往討，昶為先驅，遂破之。以功封章武縣伯，邑五百戶。

　　十五年，拜安夷郡守，帶長虵鎮將。氐族荒獷，世號難治，昶威懷以禮，莫不悅服。期歲之後，樂從軍者千餘人。加授帥都督。時屬軍機，科發切急，氐情難之，復相率謀叛。昶又潛遣誘說，離間其情，因其攜貳，遂輕往臨之。羣氐不知所為，咸來見昶。乃收其首逆者二十餘人斬之，餘衆遂定。朝廷嘉之，除大都督，行南秦州事。時氐帥蓋鬧等反，昶復討擒之。進撫軍將軍，加通直散騎常侍，又與史寧破宕昌羌、獠二十餘萬。拜武州刺史、車騎大將軍、儀同三司、諸州軍事。

　　魏恭帝初，加驃騎大將軍、開府儀同三司。潭水羌叛，殺武陵、潭水二郡守。昶率儀同駱天义等騎步五千討平之。

　　世宗初，鳳州人仇周貢、魏興等反，自號周公，有衆八千人。破廣化郡，攻沒諸縣，分兵西入，圍廣業、修城二郡。廣業郡守薛爽、修城郡守杜杲等請昶為援。昶遣使報杲，為周貢党樊伏興等所獲。興等知昶將至，解修城圍，據泥功嶺，設六伏以待昶。昶至，遂遇其伏，合戰，破之。廣業之圍亦解。昶追之至泥陽川而還。興州人段吒及氐酋薑多復反，攻沒郡縣，昶討斬之。語在《氐傳》。

　　昶自以被拔擢居將帥之任，傾心下士。虜獲氐、羌，撫而使之，皆為昶盡力。太祖常曰：「不煩國家士馬而能威服氐、羌者，趙昶有之矣。」至是，世宗錄前後功，進爵長道郡公，賜姓宇文氏，賞勞甚厚。二年，徵拜賓部中大夫，行吏部。尋以疾卒。

　　王悅字衆喜，京兆藍田人也。少有氣幹，為州里所稱。魏永安中，爾朱天光西討，引悅為其府騎兵參軍，除石安令。

　　太祖初定關、隴，悅率募鄉里從軍，屢有戰功。大統元年，除平東將軍、相府刑獄參軍，封藍田縣伯，邑六百戶。四年，東魏將侯景攻圍洛陽，太祖赴援。悅又率鄉里千餘人，從軍至洛陽。將戰之夕，悅磬其行資，市牛饗戰士。乃戰，悅所部盡力，斬獲居多。六年，加通直散騎常侍，遷大行臺右丞。十年，轉左丞。久居管轄，頗獲時譽。十二年，齊神武親率諸軍圍玉壁，大都督韋孝寬拒守累旬，敵方引退。朝廷以寬勳重，遣尚書長孫紹遠為大使，悅為副使，勞問寬等，幷校定勳人。

　　十三年，侯景據河南來附，仍請兵為援。太祖先遣韋法保、賀蘭願德等帥衆助之。悅言於太祖曰：「侯景之於高歡，始則篤鄉黨之情，末乃定君臣之契，位居上將，職重台司，論其分義，有同魚水。今歡始死，景便離貳。豈不知君臣之道有虧，忠義之禮不足？蓋其所圖旣大，不恤小嫌。然尚能背德於高氏，豈肯盡節於朝廷。今若益之以勢，援之以兵，非唯侯景不為池中之物，亦恐朝廷貽笑將來也。」太祖納之，乃遣行臺郎中趙士憲追法保等，而景尋叛。

　　十四年，授雍州大中正、帥都督，加衛將軍、右光祿大夫、都督。率所部兵從大將軍楊忠征隨郡、安陸，竝平之。時懸兵深入，悅支度路程，勒其部伍，節減糧食。及至竟陵，諸軍多有匱乏，悅出稟米六百石分給之。太祖聞而嘉焉。尋拜京兆郡守，加使持節、車騎大將軍、儀同三司、散騎常侍，遷大行臺尚書。

　　又領所部兵從達奚武征梁漢。軍出，武令悅說其城主楊賢。悅乃貽之書曰：「夫惟德是輔，天道之常也；見機而作，人事之會也。梁主內虧刑政，外闕藩籬。匹夫攘袂，舉國傾覆。非直下民離心，抑亦上玄所棄。我相公膺千齡之運，創三分之業，道洽區中，威振方外。聲教所被，風行草偃；兵車所指，雲除霧廓。斯固天下所共聞，無俟二談也。大將軍高陽公，韞韜略之秘，總熊羆之旅，受脤廟堂，威懷巴漢。先附者必賞，後服者必誅。君兵糧旣寡，救援路絕。欲守，則城池無縈帶之險；欲戰，則士卒有土崩之勢。以此求安，未見其可。昔韓信背項，前典以為美談；黃權歸魏，良史稱其盛烈。事有變通，今其則也。」賢於是遂降。

　　悅白武云：「白馬要衝，是必爭之地。今城守寡弱，易可圖也。若蜀兵更至，攻之實難。」武然之，令悅率輕騎七百，徑趣白馬。悅先示其禍福，其將梁深遂以城降。梁武陵王紀果遣其將任奇率步騎六千，欲先據白馬。行次闕城，聞已降，乃還。及梁州平，太祖卽以悅行刺史事。招攜初附，民吏安之。

　　魏廢帝二年，徵還本任。屬改行臺為中外府，尚書員廢，以儀同領兵還鄉里。悅旣久居顯職，及此之還，私懷怏怏。猶陵駕鄉里，失宗黨之情。其長子康，恃（悅）舊望，遂自驕縱。所部軍人，將有婚禮，康乃非理淩辱。軍人訴之。悅及康竝坐除名，仍配流遠防。及于謹伐江陵，平，悅從軍展效，因留鎮之。

　　孝閔踐阼，依例復官。授郢州。尋拜使持節、驃騎大將軍、開府儀同三司、大都督、司水中大夫，進爵藍田縣侯。遷司憲中大夫，賜姓宇文氏，又進爵河北縣公。悅性儉約，不營生業，雖出入榮顯，家徒四壁而已。世宗手勅勞勉之，賜粟六百石。保定元年，卒於位。康嗣。官至司邑下大夫。

　　趙文表，其先天水西人也，後徙居南鄭。累世為二千石。父江，性方嚴，有度量。歷官東巴州刺史、計部中大夫、驃騎大將軍、開府儀同三司、御伯中大夫，封昌國縣伯。贈虞絳二州刺史，諡曰貞。

　　文表少而修謹，志存忠節。便弓馬，能左右馳射。好讀《左氏春秋》，略舉大義。起家為太祖親信。魏恭帝元年，從開府田弘征山南，以功授都督。復從平南巴州及信州，遷帥都督。又從許國公宇文貴鎮蜀，行昌城郡事。加中軍將軍、左金紫光祿大夫。保定元年，除許國公府司馬，轉大都督。五年，授畿伯下大夫。又為許國公府長史。尋拜車騎大將軍、儀同三司。

　　仍從宇文貴使突厥，迎皇后，進止儀注，皆令文表典之。文表斟酌而行，皆合禮度。及皇后將入境，突厥托以馬瘦，行除。文表慮其為變，遂說突厥使羅莫緣曰：「后自發彼藩，已淹時序，途經沙漠，人馬疲勞。且東寇每伺間隙，吐谷渾亦能為變。今君以可汗之愛女，結姻上國，曾無防慮，豈人臣之體乎。」莫緣然之，遂倍道兼行，數日至甘州。以迎后功，別封伯陽縣伯，邑六百戶。

　　天和三年，除梁州總管府長史。所管地名恆陵者，方數百里，竝生獠所居，恃其險固，常懷不軌。文表率衆討平之。遷蓬州刺史，政尚仁恕，夷獠懷之。加驃騎大將軍、開府儀同三司。又進位大將軍，爵為公。

　　大象中，拜吳州總管。時開府于顗為吳州刺史。及隋文帝執政，尉遲迥等舉兵，遠近騷然，人懷異望。顗自以族大，且為國家肺腑，懼文表圖己，謀欲先之。乃稱疾不出。文表往問之，顗遂手刃文表。因令吏人告云「文表謀反」，仍馳啟其狀。隋文以諸方未定，恐顗為變，遂授顗吳州總管以安之。後知文表無異志，雖不罪顗，而聽其子仁海襲爵。

校
全文以中華書局、一九七一年十一月版《周書》為本校。


Chinese text: This work was published before January 1, 1923, and is in the
public domain worldwide because the author died at least 100 years ago.
