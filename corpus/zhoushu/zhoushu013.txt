文閔明武宣諸子
　　文帝十三子。姚夫人生世宗，後宮生宋獻公震，文元皇后生孝閔皇帝，文宣皇后叱奴氏生高祖、衛剌王直，達步干妃生齊王憲，王姬生趙僭王招，後宮生譙孝王儉、陳惑王純、越野王盛、代奰王達、冀康公通、滕聞王逌。齊煬王別有傳。

　　宋獻公震，字彌俄突。幼而敏達，年十歲，誦《孝經》、《論語》、《毛詩》。後與世宗俱受《禮記》、《尚書》於盧誕。大統十六年，封武邑公，二千戶。尚魏文帝女，其年薨。保定元年，追贈使持節、柱國大將軍、少師、大司馬、大都督、青徐等十州諸軍事、青州刺史；進封宋國公，增邑並前一萬戶。無子，以世宗第三子寔為嗣。寔字乾辯，建德三年，進爵為王。大象中，為大前疑。尋為隋文帝所害，國除。

　　衛剌王直，字豆羅突。魏恭帝三年，封秦郡公，邑一千戶。武成初，出鎮蒲州，拜大將軍，進衛國公，邑萬戶。保定初，為雍州牧，尋進位柱國，轉大司空，出為（梁）〔襄〕州總管。天和中，陳湘州刺史華皎舉州來附，詔直督綏德公陸通、大將軍田弘、權景宣、元定等兵赴援，與陳將淳于量、吳明徹等戰於沌口。直軍不利，元定遂投江南。直坐免官。

　　直高祖母弟，性浮詭，貪狠無賴。以晉公護執政，遂貳於帝而昵護。及沌口還，慍於免黜，又請帝除之，冀得其位。帝夙有誅護之意，遂與直謀之。及護誅，帝乃以齊王憲為大冢宰。直旣乖本望，又請為大司馬，意欲總知戎馬，得擅威權。帝揣知其意，謂之曰：「汝兄弟長幼有序，寧可反居下列也？」乃以直為大司徒。

　　建德三年，進爵為王。初，高祖以直第為東宮，更使直自擇所居。直歷觀府署，無稱意者，至廢陟屺佛寺，欲居之。齊王憲謂直曰：「弟兒女成長，理須寬博，此寺褊小，詎是所宜。」直曰：「一身尚不自容，何論兒女！」憲怪而疑之。直嘗從帝校獵而亂行，帝怒，對衆撻之。自是憤怨滋甚。及帝幸雲陽宮，直在京師，舉兵反，攻肅章門。司武尉遲運閉門拒守，直不得入。語在《運傳》。直遂遁走，追至荊州，獲之，免為庶人，囚於別宮。尋而更有異志，遂誅之，及其子賀、貢、塞、響、賈、秘、津、乾理、乾璪、乾悰等十人，國除。

　　趙僭王招，字豆盧突。幼聰穎，博涉群書，好屬文。學庾信體，詞多輕豔。魏恭帝三年，封正平郡公，邑一千戶。武成初，進封趙國公，邑萬戶。保定中，拜為柱國，出為益州總管。建德元年，授大司空，轉大司馬。三年，進爵為王，除雍州牧。四年，大軍東討，招為後三軍總管。五年，又從高祖東伐，率步騎一萬出華谷，攻齊汾州。及幷州平，進位上柱國。東夏底定，又為行軍總管，與齊王討稽胡。招擒賊帥劉沒鐸，斬之，胡寇平。宣政中，拜太師。大象元年五月，詔以洺州襄國郡邑萬戶為趙。招出就國。二年，宣帝不豫，徵招及陳、越、代、滕五王赴闕。比招等至而帝已崩。

　　隋文帝輔政，加招等殊禮，入朝不趨，劍履上殿。隋文帝將遷周鼎，招密欲圖之，以匡社稷。乃邀隋文帝至第，飲於寢室。招子員、貫及妃弟魯封、所親人史冑，皆先在左右，佩刀而立。又藏兵刃于帷席之間，後院亦伏壯士。隋文帝從者多在合外，唯楊弘、元冑、冑弟威及陶徹坐於戶側。招屢以佩刀割瓜啖隋文帝，隋文帝未之疑也。元冑覺變，扣刀而入。招乃以大觴親飲冑酒，又命冑向廚中取漿。冑不為之動。滕王逌後至，隋文帝降階迎之，元冑因得耳語曰：「形勢大異，公宜速出。」隋文帝共逌等就坐，須臾辭出。後事覺，陷以謀反。其年秋，誅招及其子德廣公員、永康公貫、越攜公乾銑、弟乾鈴、乾鏗等，國除。招所著文集十卷，行於世。

　　譙孝王儉，字侯幼突。武成初，封譙國公，邑萬戶。天和中，拜大將軍，尋遷柱國，出為益州總管。建德三年，進爵為王。五年，東伐，以本官為左一軍總管，攻永固城，拔之。進平幷、鄴，拜大冢宰。是歲，稽胡反，詔儉為行軍總管，與齊王憲討之。有胡帥自號天柱者，據守河東，儉攻破之，斬首三千級。宣政元年二月，薨。子乾惲嗣。大定中，為隋文帝所害，國除。

　　陳惑王純，字堙智突。武成初，封陳國公，邑萬戶。保定中，除岐州刺史，加開府儀同三司。使於突厥迎皇后，拜大將軍。尋進位柱國，出為秦州總管，轉陝州總管，督鴈門公田弘拔齊宜陽等九城。建德三年，進爵為王。四年，大軍東伐，純為前一軍總管。以帝寢疾，班師。五年，大軍復東討，詔純為前一軍，率步軍二萬守千里徑。幷州平，進位上柱國，即拜幷州總管。宣政中，除雍州牧，遷太傅。大象元年五月，以濟南郡邑萬戶為陳。純出就國。二年，朝京師。時隋文帝專政，翦落宗枝，遂害純，幷世子謙及弟扈公讓、讓弟議等，國除。

　　越野王盛，字立久突。武成初，封越國公，邑萬戶。天和中，進爵為王。四年，大軍伐齊，盛為後一軍總管。五年，大軍又東討，盛率所領，拔齊高顯等數城。幷州平，進位上柱國。從平鄴，拜相州總管。宣政元年，入為大冢宰。汾州稽胡帥劉（愛）〔受〕邏干反，詔盛率諸軍討平之。大象元年，遷大前疑，轉太保。其年，詔以豐州武當、安富二郡邑萬戶為越。盛出就國。二年，朝京師。其秋，為隋文帝所害，並其子忱、悰、恢、懫、忻等五人，國除。

　　代奰王達，字度斤突。性果決，善騎射。武成初，封代國公，邑萬戶。天和元年，拜大將軍、右宮伯，拜左宗衛。建德初，進位柱國，出為荊淮等十四州十防諸軍事、荊州刺史。在州有政績，高祖手勑褒美之。所管灃州刺史蔡澤黷貨被訟，贓狀分明。以其世著勳庸，不可加戮；若曲法貸之，又非奉上之體。乃令所司，精加按劾，密表奏之。事竟得釋，終亦不言。其處事周慎如此。

　　達雅好節儉，食無兼膳，侍姬不過數人，皆衣綈衣。又不營資產，國無儲積。左右嘗以為言，達從容應之曰：「君子憂道不憂貧，何煩於此。」三年，進爵為王。出為益州總管。高祖東伐，以為右一軍總管。齊淑妃馮氏，尤為齊後主所幸，齊平見獲，帝以達不邇聲色，特以馮氏賜之。宣帝即位，進位上柱國。大象元年，拜大右弼。其年，詔以潞州上黨郡邑萬戶為代。達出就國。二年，朝京。其年冬，為隋文帝所害，及其世子執、弟蕃國公轉等，國除。

　　冀康公通，字屈率突。武成初，封冀國公，邑萬戶。天和六年十月，薨。子絢嗣。建德三年，進爵為王。大象中，為隋文帝所害，國除。

　　滕聞王逌，字爾固突。少好經史，解屬文。武成初，封滕國公，邑萬戶。天和末，拜大將軍。建德初，進位柱國。三年，進爵為王。六年，為行軍總管，與齊王憲征稽胡。逌破其渠帥穆友等，斬首八千級。還，除河陽總管。宣政元年，進位上柱國。其年，伐陳，詔逌為元帥，節度諸軍事。大象元年五月，詔以荊州新野郡邑萬戶為滕。逌出就國。二年，朝京。其年冬，為隋文帝所害，幷子懷德公佑、佑弟箕國公裕、弟禮禧等，國除。逌所著文章，頗行於世。

　　孝閔帝一男。陸夫人生紀厲王康。

　　紀厲王康，字乾定。保定初，封紀國公，邑萬戶。建德三年，進爵為王。仍出為總管利始等五州、大小劍二防諸軍事、利州刺史。康驕矜無軌度，信任僚佐盧奕等，遂繕脩戎器，陰有異謀。司錄裴融諫止之，康不聽，乃殺融。五年，詔賜康死。子湜嗣。大定中，為隋文帝所害，國除。

　　明帝三男。徐妃生畢剌王賢，後宮生酆王貞、宋王寔。

　　畢剌王賢，字乾陽。保定四年，封畢國公。建德三年，進爵為王。出為華州刺史，遷荊州總管，進位柱國。宣政中，入為大司空。大象初，進位上柱國、雍州牧、太師。明年，宣帝崩。賢性強濟，有威略。慮隋文帝傾覆宗社，言頗泄漏，尋為所害，幷其子弘義、恭道、樹孃等，國除。

　　酆王貞，字乾雅。初封酆國公。建德三年，進爵為王。大象初，為大冢宰。後為隋文帝所害，幷子濟陰郡公德文，國除。

　　武帝生七男。李皇后生宣帝、漢王贊，厙汗姬生秦王贄、曹王允，馮姬生道王充，薛世婦生蔡王兌，鄭姬生荊王元。

　　漢王贊，字乾依。初封漢國公。建德三年，進爵為王，仍柱國。大象末，隋文帝輔政，欲順物情，乃進上柱國、右大丞相。外示尊崇，寔無綜理。及諸方略定，又轉太師。尋為隋文帝所害，幷其子淮陽公道德、弟道智、道義等，國除。

　　秦王贄，字乾信。初封秦國公。建德三年，進爵為王。上柱國、大冢宰、大右弼。尋為隋文帝所害，幷其子忠誠公靖智、弟靖仁等，國除。

　　曹王允，字乾仕。初封曹國公。建德三年，進爵為王。

　　道王充，字乾仁。建德六年，封王。

　　蔡王兌，字乾俊。建德六年，封王。

　　荊王元，字乾儀。宣政元年，封王。元及兌、充、允等竝為隋文帝所害，國除。

　　宣帝三子。朱皇后生靜皇帝，王姬生鄴王（衍）〔衎〕，皇甫姬生郢王術。

　　鄴王（衍）〔衎〕，大象二年，封王。

　　郢王術，大象二年，封王。與（衍）〔衎〕並為隋文帝所害，國除。

　　史臣曰：昔賢之議者，咸云以周建五等，歷載八百；秦立郡縣，二世而亡。雖得失之迹可尋，是非之理互起，而因循莫變，復古未聞。良由著論者溺於貴達，司契者難於易業，詳求適變之道，未窮於至當也。嘗試論之：

　　夫皇王迭興，為國之道匪一；賢聖間出，立德之指殊塗。斯豈故為相反哉，亦云治而已矣。何則？五等之制，行於商周之前；郡縣之設，始於秦漢之後。論時則澆淳理隔，易地則用舍或殊。譬猶干戈日用，難以成垓下之業；稷嗣所述，不可施成周之朝。是知因時制宜者，為政之上務也；觀民立教者，經國之長策也。且夫列封疆，建侯伯，擇賢能，置牧守，循名雖曰異軌，責實抑亦同歸。盛則與之共安，衰則與之共患。共安系乎善惡，非禮義無以敦風；共患寄以存亡，非甲兵不能靖亂。是以齊、晉帥禮，鼎業傾而復振；溫、陶釋位，王綱弛而更張。然則周之列國，非一姓也，晉之群臣，非一族也，豈齊、晉強于列國，溫、陶賢於群臣者哉，蓋勢重者易以立功，權輕者難以盡節故也。由此言之，建侯置守，乃古今之異術；兵權勢位，蓋安危之所階乎。

　　太祖之定關右，日不暇給，旣以人臣禮終，未遑藩屏之事。晉蕩輔政，爰樹其黨，宗室長幼，竝據勢位，握兵權，雖海內謝隆平之風，而國家有磐石之固矣。高祖克翦芒刺，思弘政術，懲專朝之為患，忘維城之遠圖，外崇寵位，內結猜阻。自是配天之基，潛有朽壤之墟矣。宣皇嗣位，凶暴是聞，芟刈先其本枝，削黜遍於公族。雖復地惟叔父，親則同生，文能附衆，武能威敵，莫不謝卿士于當年，從侯服於下國。號為千乘，勢侔匹夫。是以權臣乘其機，謀士因其隙，遷龜鼎速於俯拾，殲王侯烈于燎原。悠悠邃古，未聞斯酷。豈非摧枯振朽，易為力乎。

　　向使宣皇采姬、劉之制，覽聖哲之術，分命賢戚，布於內外，料其輕重，間以親疎，首尾相持，遠近為用。使其勢位也足以扶危，其權力也不能為亂。事業旣定，僥倖自息。雖使臥赤子，朝委裘，社稷固以久安，億兆可以無患矣。何后族之地，而勢能窺其神器哉。

校
全文以中華書局、一九七一年十一月版《周書》為本校。


Chinese text: This work was published before January 1, 1923, and is in the
public domain worldwide because the author died at least 100 years ago.
