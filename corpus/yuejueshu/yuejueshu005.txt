昔者，越王句踐與吳王夫差戰，大敗，保棲於會稽山上，乃使大夫種求行成於吳。吳許之。越王去會稽，入官於吳。三年，吳王歸之。大夫種始謀曰：「昔者吳夫差不顧義而媿吾王。種觀夫吳甚富而財有餘，其刑繁法逆，民習於戰守，莫不知也。其大臣好相傷，莫能信也。其德衰而民好負善。且夫吳王又喜安佚而不聽諫，細誣而寡智，信讒諛而遠士，數傷人而亟亡之，少明而不信人，希須臾之名而不顧後患。君王盍少求卜焉？」越王曰：「善。卜之道何若？」大夫種對曰：「君王卑身重禮，以素忠為信，以請糴於吳，天若棄之，吳必許諾。」

於是乃卑身重禮，以素忠為信，以請於吳。將與，申胥進諫曰：「不可。夫王與越也，接地鄰境，道徑通達，仇讎敵戰之邦，三江環之，其民無所移，非吳有越，越必有吳。且夫君王兼利而弗取，輸之粟與財，財去而兇來，兇來而民怨其上，是養寇而貧邦家也。與之不為德，不若止。且越王有智臣曰范蠡，勇而善謀，將修士卒，飾戰具，以伺吾間也。胥聞之，夫越王之謀，非有忠素。請糴也，將以此試我，以此卜要君王，以求益親，安君王之誌。我君王不知省也而救之，是越之福也。」吳王曰：「我卑服越，有其社稷。句踐既服為臣，為我駕舍，卻行馬前，諸侯莫不聞知。今以越之饑，吾與之食，我知句踐必不敢。」申胥曰：「越無罪，吾君王急之，不遂絕其命，又聽其言，此天之所反也。忠諫者逆，而諛諫者反親。今狐雉之戲也，狐體卑而雉懼之。夫獸蟲尚以詐相就，而況於人乎？」吳王曰：「越王句踐有急，而寡人與之，其德章而未靡，句踐其敢與諸侯反我乎？」申胥曰：「臣聞聖人有急，則不羞為人臣僕，而誌氣見人。今越王為吾浦伏約辭，服為臣下，其執禮過，吾君不知省也而已，故勝威之。臣聞狼子野心，仇讎之人，不可親也。夫鼠忘壁，壁不忘鼠，今越人不忘吳矣！胥聞之，拂勝，則社稷固，諛勝，則社稷危。胥，先王之老臣，不忠不信，則不得為先王之老臣。君王胡不覽觀夫武王之伐紂也？今不出數年，鹿豕遊於姑胥之臺矣。」

太宰嚭從旁對曰：「武王非紂臣耶？率諸侯以殺其君，雖勝，可謂義乎？」申胥曰：「武王則已成名矣。」太宰嚭曰：「親僇主成名，弗忍行。」申胥曰：「美惡相入，或甚美以亡，或甚惡以昌，故在前世矣。嚭何惑吾君王也？」太宰嚭曰：「申胥為人臣也，辨其君何必翽翽乎？」申胥曰：「太宰嚭面諛以求親，乘吾君王，幣帛以求，威諸侯以成富焉。今我以忠辨吾君王。譬浴嬰兒，雖啼勿聽，彼將有厚利。嚭無乃諛吾君王之欲，而不顧後患乎？」吳王曰：「嚭止。子無乃向寡人之欲乎？此非忠臣之道。」大宰嚭曰：「臣聞春日將至，百草從時。君王動大事，群臣竭力以佐謀。」

因遜遯之舍，使人微告申胥於吳王曰：「申胥進諫，外貌類親，中情甚疏，類有外心。君王常親睹其言也，胥則無父子之親、君臣之施矣。」吳王曰：「夫申胥，先王之忠臣，天下之健士也。胥殆不然乎哉！子毋以事相差，毋以私相傷，以動寡人，此非子所能行也。」太宰嚭對曰：「臣聞父子之親，張戶別居，贈臣妾、馬牛，其誌加親，若不與一錢，其誌斯疏。父子之親猶然，而況於士乎？且有知不竭，是不忠，竭而顧難，是不勇，下而令上，是無法。」

吳王乃聽太宰嚭之言，果與粟。申胥遜遯之舍，歎曰：「於乎嗟！君王不圖社稷之危，而聽一日之說。弗對，以斥傷大臣，而王用之。不聽輔弼之臣，而信讒諛容身之徒，是命短矣！以為不信。胥願廓目於邦門，以觀吳邦之大敗也。越人之入，我王親為禽哉！」

太宰嚭之交逢同，謂太宰嚭曰：「子難人申胥，請為卜焉。」因往見申胥，胥方與被離坐。申胥謂逢同曰：「子事太宰嚭，又不圖邦權而惑吾君王，君王之不省也，而聽眾彘之言。君王忘邦，嚭之罪也。亡日不久也。」逢同出，造太宰嚭曰：「今日為子卜於申胥，胥誹謗其君不用胥，則無後。而君王覺而遇矣。」謂太宰嚭曰：「子勉事後矣。吳王之情在子乎？」太宰嚭曰：「智之所生，不在貴賤長少，此相與之道。」

逢同出見吳王，慚然有憂色。逢同垂泣不對。吳王曰：「夫嚭，我之忠臣，子為寡人遊目長耳，將誰怨乎？」逢同對曰：「臣有患也。臣言而君行之，則無後憂。若君王弗行，臣言而死矣！」王曰：「子言，寡人聽之。」逢同曰：「今日往見申胥，申胥與被離坐，其謀慚然，類欲有害我君王。今申胥進諫類忠，然中情至惡，內其身而心野狼。君王親之不親？逐之不逐？親之乎？彼聖人也，將更然有怨心不已。逐之乎？彼賢人也，知能害我君王。殺之為乎？可殺之，亦必有以也。」吳王曰：「今圖申胥，將何以？」逢同對曰：「君王興兵伐齊，申胥必諫曰不可，王無聽而伐齊，必大克，乃可圖之。」

於是吳王欲伐齊。召申胥，對曰：「臣老矣，耳無聞，目無見，不可與謀。」吳王召太宰嚭而謀，嚭曰：「善哉，王興師伐齊也。越在我猶疥癬，是無能為也。」吳王復召申胥而謀，申胥曰：「臣老矣，不可與謀。」吳王請申胥謀者三，對曰：「臣聞愚夫之言，聖主擇焉。胥聞越王句踐罷吳之年，宮有五竈，食不重味，省妻妾，不別所愛，妻操鬥，身操概，自量而食，適饑不費，是人不死，必為國害！越王句踐食不殺而饜，衣服純素，不袀不玄，帶劍以布，是人不死，必為大故。越王句踐寢不安席，食不求飽，而善貴有道，是人不死，必為邦寶。越王句踐衣弊而不衣新，行慶賞，不刑戮，是人不死，必成其名。越在我，猶心腹有積聚，不發則無傷，動作者有死亡。欲釋齊，以越為憂。」吳王不聽，果興師伐齊，大克。還，以申胥為不忠，賜劍殺申胥，髡被離。

申胥且死，曰：「昔者桀殺關龍逢，紂殺王子比幹。今吳殺臣，參桀紂而顯吳邦之亡也。」王孫駱聞之，旦即不朝。王召駱而問之：「子何非寡人而旦不朝？」王孫駱對曰：「臣不敢有非，臣恐矣。」吳王曰：「子何恐？以吾殺胥為重乎？」王孫駱對曰：「君王氣高，胥之下位而殺之，不與群臣謀之，臣是以恐矣。」王曰：「我非聽子而殺胥，胥乃圖謀寡人。」王孫駱曰：「臣聞君人者，必有敢言之臣，在上位者，必有敢言之士。如是，即慮日益進而智益生矣。胥，先王之老臣，不忠不信，不得為先王臣矣。」王意欲殺太宰嚭，王孫駱對曰：「不可。王若殺之，是殺二胥矣。」吳王近駱如故。

太宰嚭又曰：「圖越，雖以我邦為事，王無憂。」王曰：「寡人屬子邦，請早暮無時。」太宰嚭對曰：「臣聞駟馬方馳，驚前者斬，其數必正。若是，越難成矣。」王曰：「子制之，斷之。」

居三年，越興師伐吳，至五湖。太宰嚭率徒謂之曰。謝戰者五父。越王不忍，而欲許之。范蠡曰：「君王圖之廊廟，失之中野，可乎？謀之七年，須臾棄之。王勿許，吳易兼也。」越王曰：「諾。」居軍三月，吳自罷。太宰嚭遂亡，吳王率其有祿與賢良遯而去。越追之，至餘杭山，禽夫差，殺太宰嚭。越王謂范蠡：「殺吳王。」蠡曰：「臣不敢殺主。」王曰：「刑之。」范蠡曰：「臣不敢刑主。」越王親謂吳王曰：「昔者上蒼以越賜吳，吳不受也。夫申胥無罪，殺之。進讒諛容身之徒，殺忠信之士。大過者三，以至滅亡，子知之乎？」吳王曰：「知之。」越王與之劍，使自圖之。吳王乃旬日而自殺也。越王葬於卑猶之山，殺太宰嚭、逢同與其妻子。 