越絕篇敘外傳記第十九

維先古九頭之世，蒙水之際，興敗有數，承三繼五。故曰眾者傳目，多者信德。自此之時，天下大服。三皇以後，以一治人。至於三王，爭心生，兵革越，作肉刑。五胥因悉挾方氣，歷天漢。孔子感精，知後有疆秦喪其世，而漢興也。賜權齊、晉、越，入吳。孔子推類，知後有蘇秦也。權衡相動，衡五相發。道獲麟，周盡證也，故作春秋以繼周也。此時天地暴清，日月一明，弟子欣然，相與太平。孔子懷聖承弊，無尺土所有，一民所子，睹麟垂涕，傷民不得其所，非聖人孰能痛世若此。萬代不滅，無能復述。故聖人沒而微言絕。賜見春秋改文尚質，譏二名，興素王，亦發憤記吳越，章句其篇，以喻後賢。賜之說也，魯安，吳敗，晉疆，越霸，世春秋二百餘年，垂象後王。賜傳吳越，□指於秦。聖人發一隅，辯士宣其辭，聖文絕於彼，辯士絕於此。故題其文，謂之越絕。

問曰：「越絕始於太伯，終於陳恒，何？」「論語曰：『雖小道，必有可觀者焉。』乃太伯審於始，知去上賢。太伯特不恨，讓之至也。始於太伯，仁賢，明大吳也。仁能生勇，故次以荊平也，勇子胥忠、正、信、智以明也。智能生詐，故次以吳人也，善其務救蔡，勇其伐荊。其范蠡行為，持危救傾也，莫如循道順天，富邦安民，故次計倪。富邦安民，故於自守，易以取，故次請糴也。一其愚，故乖其政也。請粟者求其福祿，必可獲，故次以九術。順天心，終和親，即知其情。策於廊廟，以知疆弱。時至，伐必可克，故次兵法。兵，凶器也。動作不當，天與其殃。知此上事，乃可用兵。易之卜將，春秋無將，子謀父，臣殺主，天地所不容載。惡之甚深，故終於陳恒也。」

問曰：「易之卜將，春秋無將。今荊平何善乎？君無道，臣仇主，以次太伯，何？」曰：「非善荊平也，乃勇子胥也，臣不討賊，子不復仇，非臣子也。故賢其冤於無道之楚，困不死也；善其以匹夫得一邦之眾，並義復仇，傾諸侯也；非義不為，非義不死也。」

問曰：「子胥妻楚王母，無罪而死於吳。其行如是，何義乎？」曰：「孔子固貶之矣。賢其復仇，惡其妻楚王母也。然春秋之義，量功掩過也。賢之，親親也。」「子胥與吳何親乎？」曰：「子胥以困干闔廬，闔廬勇之甚，將為復仇，名譽甚著。詩云：『投我以桃，報之以李。』夫差下愚不移，終不可奈何。言不用，策不從，昭然知吳將亡也。受闔廬厚恩，不忍去而自存，欲著其諫之功也。故先吳敗而殺也。死人且不負，而況面在乎？昔者管仲生，伯業興。子胥死，伯名成。周公貴一概，不求備於一人。及外篇各有差敘，師不說。」

問曰：「子胥未賢耳。賢者所過化，子胥賜劍，欲無死，得乎？」「盲者不可示以文繡，聾者不可語以調聲。瞽瞍不移，商均不化。湯繫夏臺，文王拘於殷。時人謂舜不孝，堯不慈，聖人不悅下愚，而況乎子胥？當困於楚，劇於吳，信不去耳，何拘之有？孔子貶之奈何？其報楚也，稱子胥妻楚王母，及乎夷狄。貶之，言吳人也。」

問曰：「句踐何德也？」曰：「伯德，賢君也。」「傳曰：『危人自安，君子弗為；奪人自與，伯夷不多。』行偽以勝，滅人以伯，其賢奈何？」曰：「是固伯道也。祺道厭駁，一善一惡。當時無天子，疆者為右，使句踐無權，滅邦久矣。子胥信而得眾道，范蠡善偽以勝。當明王天下太平，諸侯和親，四夷樂德，款塞貢珍，屈膝請臣，子胥何由乃困於楚？范蠡不久乃為狂者？句踐何當屬莝養馬？遭逢變亂，權以自存，不亦賢乎？行伯非賢，晉文之能因時順宜，隨而可之。故空社易為福，危民易為德，是之謂也。」

問曰：「子胥、范蠡何人也？」「子胥勇而智，正而信。范蠡智而明，皆賢人。」問曰：「子胥死，范蠡去，二人行違，皆稱賢，何？」「論語曰：『陳力就列，不能者止。』事君以道言耳。范蠡單身入越，主於伯，有所不合，故去也。」問曰：「不合何不死？」曰：「去止，事君之義也。義無死，胥死者，受恩深也。今蠡猶重也，不明甚矣。」問曰：「受恩死，死之善也。臣事君，猶妻事夫，何以去？」「論語曰：『三日不朝，孔子行。』行者，去也。傳曰：『孔子去魯，燔俎無肉；曾子去妻，蔾蒸不熟。』微子去，比干死，孔子并稱仁。行雖有異，其義同。」「死與生，敗與成，其同奈何？」「論語曰：『有殺身以成仁。』子胥重其信，范蠡貴其義。信從中出，義從外出。微子去者，痛殷道也。比干死者，忠於紂也。箕子亡者，正其紀也。皆忠信之至，相為表裏耳。」問曰：「二子孰愈乎？」曰：「以為同耳。然子胥無為能自免於無道之楚，不忘舊功，滅身為主。合，即能以霸；不合，可去則去，可死則死。范蠡遭世不明，被髮佯狂，無正不行，無主不止。色斯而舉，不害於道。億則屢中，貨財殖聚。作詐成伯，不合乃去。三遷避位，名聞海內。去越入齊，老身西陶。仲子由楚，傷中而死。二子行有始終。子胥可謂兼人乎？」

問曰：「子胥伐楚宮，射其子，不殺，何也？」「弗及耳。楚世子奔逃雲夢之山。子胥兵笞平王之墓，昭王遣大夫申包胥入秦請救。于斧漁子進諫子胥，子胥適會秦救至，因引兵還。越見其榮於無道之楚，興兵伐吳。子胥以不得已，迎之就李。」問曰：「笞墓何名乎？」「子之復仇，臣之討賊，至誠感天，矯枉過直。乳狗哺虎，不計禍福。大道不誅，誅首惡。子胥笞墓不究也。」

維子胥之述吳越也，因事類，以曉後世。著善為誠，譏惡為誠。句踐以來，至乎更始之元，五百餘年，吳越相復見於今。百歲一賢，猶為比肩。記陳厥說，略其有人。以去為姓，得衣乃成。厥名有米，覆之以庚。禹來東征，死葬其疆。不直自斥，託類自明。寫精露愚，略以事類，俟告後人。文屬辭定，自于邦賢。邦賢以□為姓，丞之以天。楚相屈原，與之同名。明於古今，德配顏淵。時莫能與，伏竄自容。年加申酉，懷道而終。友臣不施，猶夫子得麟。覽睹厥意，嗟嘆其文，於乎哀哉！溫故知新，述暢子胥，以喻來今。經世歷覽，論者不得，莫能達焉。猶春秋銳精堯舜，垂意周文。配之天地，著於五經。齊德日月，比智陰陽。詩之伐柯，以己喻人。後生可畏，蓋不在年。以□為姓，萬事道也。丞之以天，德高明也。屈原同名，意相應也。百歲一賢，賢復生也。明於古今，知識宏也。德比顏淵，不可量也。時莫能用，籥□鍵精，深自誠也。猶子得麟，丘道窮也。姓有去，不能容也。得衣乃成，賢人衣之能章也。名有米，八政寶也。覆以庚，兵絕之也。於乎哀哉，莫肯與也。屈原隔界，放於南楚，自沉湘水，蠡所有也。 