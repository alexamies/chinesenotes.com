僖公元年
元年春，王正月。公何以不言即位？繼弒君，子不言即位。此非子也，其稱子何？臣、子一例也。

齊師、宋師、曹師次于聶北，救邢。救不言次，此其言次何？不及事也。不及事者何？邢已亡矣。孰亡之？蓋狄滅之。曷為不言狄滅之？為桓公諱也。曷為為桓公諱？上無天子，下無方伯，天下諸侯有相滅亡者，桓公不能救，則桓公恥之。曷為先言次而後言救？君也。君則其稱師何？不與諸侯專封也。曷為不與？實與而文不與。文曷為不與？諸侯之義不得專封也。諸侯之義不得專封，則其曰實與之何？上無天子，下無方伯，天下諸侯有相滅亡者，力能救之，則救之可也。

夏，六月，邢遷于陳儀。遷者何？其意也。遷之者何？非其意也。

齊師、宋師、曹師城邢。此一事也，曷為復言齊師、宋師、曹師？不復言師，則無以知其為一事也。

秋，七月戊辰，夫人姜氏薨于夷，齊人以歸。夷者何？齊地也。齊地，則其言齊人以歸何？夫人薨于夷，則齊人以歸。夫人薨于夷，則齊人曷為以歸？桓公召而縊殺之。

楚人伐鄭。八月，公會齊侯、宋公、鄭伯、曹伯、邾婁人于朾。九月，公敗邾婁師于纓。

冬，十月壬午，公子友帥師，敗莒師于犁，獲莒挐。莒挐者何？莒大夫也。莒無大夫，此何以書？大季子之獲也。何大乎季子之獲？季子治內難以正，禦外難以正。其禦外難以正奈何？公子慶父弒閔公，走而之莒，莒人逐之，將由乎齊，齊人不納，卻反舍于汶水之上，使公子奚斯入請。季子曰：「公子不可以入，入則殺矣！」奚斯不忍反命于慶父，自南涘，北面而哭。慶父聞之曰：「嘻！此奚斯之聲也，諾已。」曰：「吾不得入矣！」於是抗輈經而死。莒人聞之曰：「吾已得子之賊矣！」以求賂乎魯。魯人不與，為是興師而伐魯，季子待之以偏戰。

十有二月丁巳，夫人氏之喪至自齊。夫人何以不稱姜氏？貶。曷為貶？與弒公也。然則曷為不於弒焉貶？貶必於其重者，莫重乎其以喪至也。

僖公二年
二年春，王正月，城楚丘。孰城之？城衛也。曷為不言城衛？滅也。孰滅之？蓋狄滅之。曷為不言狄滅之？為桓公諱也。曷為為桓公諱？上無天子，下無方伯，天下諸侯有相滅亡者，桓公不能救，則桓公恥之也。然則孰城之？桓公城之。曷為不言桓公城之？不與諸侯專封也。曷為不與？實與而文不與。文曷為不與？諸侯之義，不得專封。諸侯之義不得專封，則其曰實與之何？上無天子，下無方伯，天下諸侯有相滅亡者，力能救之，則救之可也。

夏，五月辛巳，葬我小君哀姜。哀姜者何？莊公之夫人也。

虞師、晉師滅夏陽。虞，微國也，曷為序乎大國之上？使虞首惡也。曷為使虞首惡？虞受賂，假滅國者道，以取亡焉。其受賂奈何？獻公朝諸大夫而問焉，曰：「寡人夜者寢而不寐，其意也何？」諸大夫有進對者曰：「寢不安與？其諸侍御有不在側者與？」獻公不應。荀息進曰：「虞郭見與？」獻公揖而進之，遂與之入而謀曰：「吾欲攻郭，則虞救之；攻虞，則郭救之，如之何？愿與子慮之。」荀息對曰：「君若用臣之謀，則今日取郭，而明日取虞爾，君何憂焉？」獻公曰：「然則奈何？」荀息曰：「請以屈產之乘與垂棘之白璧，往必可得也。則寶出之內藏，藏之外府；馬出之內廄，系之外廄爾，君何喪焉？」獻公曰：「諾。雖然，宮之奇存焉，如之何？」荀息曰：「宮之奇知則知矣！雖然，虞公貪而好寶，見寶必不從其言，請終以往。」於是終以往，虞公見寶許諾。宮之奇果諫：「記曰：『唇亡則齒寒。』虞、郭之相救，非相為賜，則晉今日取郭，而明日虞從而亡爾。君請勿許也。」虞公不從其言，終假之道以取郭。還，四年，反取虞。虞公抱寶牽馬而至。荀息見曰：「臣之謀何如？」獻公曰：「子之謀則已行矣，寶則吾寶也，雖然，吾馬之齒亦已長矣！」蓋戲之也。夏陽者何？郭之邑也。曷為不系于郭？國之也。曷為國之？君存焉爾。

秋，九月，齊侯、宋公、江人、黃人盟于貫澤。江人、黃人者何？遠國之辭也。遠國至矣，則中國曷為獨言齊、宋至爾？大國言齊、宋，遠國言江、黃，則以其餘為莫敢不至也。

冬，十月，不雨。何以書？記異也。

楚人侵鄭。

僖公三年
三年春，王正月，不雨。

夏，四月，不雨。何以書？記異也。

徐人取舒。其言取之何？易也。

六月，雨。其言六月雨何？上雨而不甚也。

秋，齊侯、宋公、江人、黃人會于陽穀。此大會也，曷為末言爾？桓公曰：「無障穀，無貯粟，無易樹子，無以妾為妻。」

冬，公子友如齊蒞盟。蒞盟者何？往盟乎彼也。其言來盟者何？來盟于我也。

楚人伐鄭。

僖公四年
四年春，王正月，公會齊侯、宋公、陳侯、衛侯、鄭伯、許男、曹伯侵蔡，蔡潰。潰者何？下叛上也。國曰潰，邑曰叛。

遂伐楚，次于陘。其言次于陘何？有俟也。孰俟？俟屈完也。

夏，許男新臣卒。楚屈完來盟于師，盟于召陵。屈完者何？楚大夫也。何以不稱使？尊屈完也。曷為尊屈完？以當桓公也。其言盟于師、盟于召陵何？師在召陵也。師在召陵，則曷為再言盟？喜服楚也。何言乎喜服楚？楚有王者則後服，無王者則先叛。夷狄也，而亟病中國，南夷與北狄交，中國不絕若線。桓公救中國，而攘夷狄，卒帖荊，以此為王者之事也。其言來何？與桓為主也。前此者有事矣，後此者有事矣，則曷為獨於此焉？與桓公為主，序績也。

齊人執陳袁濤涂。濤涂之罪何？辟軍之道也。其辟軍之道奈何？濤涂謂桓公曰：「君既服南夷矣，何不還師濱海而東，服東夷且歸？」桓公曰：「諾。」於是還師濱海而東，大陷于沛澤之中。顧而執濤涂。執者曷為或稱侯？或稱人？稱侯而執者，伯討也。稱人而執者，非伯討也。此執有罪，何以不得為伯討？古者周公東征則西國怨，西征則東國怨。桓公假涂于陳而伐楚，則陳人不欲其反由己者，師不正故也。不修其師而執濤涂，古人之討，則不然也。

秋，及江人、黃人伐陳。八月，公至自伐楚。楚已服矣，何以致伐楚？叛盟也。

葬許繆公。冬，十有二月，公孫慈帥師會齊人、宋人、衛人、鄭人、許人、曹人侵陳。

僖公五年
五年春，晉侯殺其世子申生。曷為直稱晉侯以殺？殺世子母弟直稱君者，甚之也。

杞伯姬來朝其子。其言來朝其子何？內辭也，與其子俱來朝也。

夏，公孫慈如牟。公及齊侯、宋公、陳侯、衛侯、鄭伯、許男、曹伯會王世子于首戴。曷為殊會王世子？世子貴也。世子，猶世世子也。

秋，八月，諸侯盟于首戴。諸侯何以不序？一事而再見者，前目而後凡也。

鄭伯逃歸不盟。其言逃歸不盟者何？不可使盟也。不可使盟，則其言逃歸何？魯子曰：「蓋不以寡犯眾也。」

楚人滅弦。弦子奔黃。

九月戊申朔，日有食之。

冬，晉人執虞公。虞已滅矣，其言執之何？不與滅也。曷為不與滅？滅者亡國之善辭也。滅者，上下之同力者也。

僖公六年
六年春，王正月。

夏，公會齊侯、宋公、陳侯、衛侯、曹伯伐鄭，圍新城。邑不言圍，此其言圍何？強也。

秋，楚人圍許，諸侯遂救許。

冬，公至自伐鄭。

僖公七年
七年春，齊人伐鄭。

夏，小邾婁子來朝。鄭殺其大夫申侯。其稱國以殺何？稱國以殺者，君殺大夫之辭也。

秋，七月，公會齊侯、宋公、陳世子款、鄭世子華，盟于甯毋。

曹伯般卒。

公子友如齊。

冬，葬曹昭公。

僖公八年
八年春，王正月，公會王人、齊侯、宋公、衛侯、許男、曹伯、陳世子款、鄭世子華，盟于洮。王人者何？微者也。曷為序乎諸侯之上？先王命也。

鄭伯乞盟。乞盟者何？處其所而請與也。其處其所而請與奈何？蓋酌之也。

夏，狄伐晉。

秋，七月，禘于太廟，用致夫人。用者何？用者不宜用也。致者何？致者不宜致也。禘用致夫人，非禮也。夫人何以不稱姜氏？貶。曷為貶？譏以妾為妻也。其言以妾為妻奈何？蓋脅于齊媵女之先至者也。

冬，十有二月丁未，天王崩。

僖公九年
九年春，王三月丁丑，宋公禦說卒。何以不書葬？為襄公諱也。

夏，公會宰周公、齊侯、宋子、衛侯、鄭伯、許男、曹伯于葵丘。宰周公者何？天子之為政者也。

秋，七月乙酉，伯姬卒。此未適人，何以卒？許嫁矣。婦人許嫁，字而笄之，死則以成人之喪治之。

九月戊辰，諸侯盟于葵丘。桓之盟不日，此何以日？危之也。何危爾？貫澤之會，桓公有憂中國之心，不召而至者，江人、黃人也。葵丘之會，桓公震而矜之，叛者九國。震之者何？猶曰振振然。矜之者何？猶曰莫若我也。

甲戌，晉侯詭諸卒。冬，晉里克弒其君之子奚齊。此未逾年之君，其言弒其君之子奚齊何？殺未逾年君之號也。

僖公十年
十年春，王正月，公如齊。狄滅溫。溫子奔衛。

晉里克弒其君卓子及其大夫荀息。及者何？累也。弒君多矣，舍此無累者乎？曰：有，孔父、仇牧皆累也。舍孔父、仇牧無累者乎？曰：有。有則此何以書？賢也。何賢乎荀息？荀息可謂不食其言矣。其不食其言奈何？奚齊、卓子者，驪姬之子也，荀息傅焉。驪姬者，國色也。獻公愛之甚，欲立其子，於是殺世子申生。申生者，里克傅之。獻公病將死，謂荀息曰：「士何如則可謂之信矣？」荀息對曰：「使死者反生，生者不愧乎其言，則可謂信矣。」獻公死，奚齊立。里克謂荀息曰：「君殺正而立不正，廢長而立幼，如之何？愿與子慮之。」荀息曰：「君嘗訊臣矣，臣對曰：『使死者反生，生者不愧乎其言，則可謂信矣。』」里克知其不可與謀，退，弒奚齊。荀息立卓子，里克弒卓子，荀息死之。荀息可謂不食其言矣！

夏，齊侯、許男伐北戎。晉殺其大夫里克。里克弒二君，則曷為不以討賊之辭言之？惠公之大夫也。然則孰立惠公？里克也。里克弒奚齊、卓子，逆惠公而入。里克立惠公，則惠公曷為殺之？惠公曰：「爾既殺夫二孺子矣，又將圖寡人，為爾君者，不亦病乎？」於是殺之。然則曷為不言惠公之入？晉之不言出入者，踴為文公諱也。齊小白入于齊，則曷為不為桓公諱？桓公之享國也長，美見乎天下，故不為之諱本惡也。文公之享國也短，美未見乎天下，故為之諱本惡也。

秋，七月。

冬，大雨雹。何以書？記異也。

僖公十一年
十有一年春，晉殺其大夫丕鄭父。

夏，公及夫人姜氏會齊侯于陽穀。

秋，八月，大雩。

冬，楚人伐黃。

僖公十二年
十有二年春，王三月庚午，日有食之。

夏，楚人滅黃。

秋，七月。

冬，十有二月丁丑，陳侯處臼卒。

僖公十三年
十有三年春，狄侵衛。

夏，四月，葬陳宣公。公會齊侯、宋公、陳侯、衛侯、鄭伯、許男、曹伯于鹹。

秋，九月，大雩。

冬，公子友如齊。

僖公十四年
十有四年春，諸侯城緣陵。孰城之？城杞也。曷為城杞？滅也。孰滅之？蓋徐、莒脅之。曷為不言徐、莒脅之？為桓公諱也。曷為為桓公諱？上無天子，下無方伯，天下諸侯有相滅亡者，桓公不能救，則桓公恥之也。然則孰城之？桓公城之。曷為不言桓公城之？不與諸侯專封也。曷為不與？實與而文不與。文曷為不與？諸侯之義不得專封也。諸侯之義不得專封，則其曰實與之何？上無天子，下無方伯，天下諸侯有相滅亡者，力能救之，則救之可也。

夏，六月，季姬及鄫子遇于防，使鄫子來朝。鄫子曷為使乎季姬來朝？內辭也。非使來朝，使來請己也。

秋，八月辛卯，沙鹿崩。沙鹿者何？河上之邑也。此邑也，其言崩何？襲邑也。沙鹿崩，何以書？記異也。外異不書，此何以書？為天下記異也。

狄侵鄭。

冬，蔡侯肸卒。

僖公十五年
十有五年春，王正月，公如齊。

楚人伐徐。

三月，公會齊侯、宋公、陳侯、鄭伯、許男、曹伯盟于牡丘，遂次于匡。

公孫敖率師及諸侯之大夫救徐。

夏，五月，日有食之。

秋，七月，齊師、曹師伐厲。

八月，螽。

九月，公至自會。桓公之會不致，此何以致？久也。

季姬歸于鄫。己卯，晦，震夷伯之廟。晦者何？冥也。震之者何？雷電擊夷伯之廟者也。夷伯者，曷為者也？季氏之孚也。季氏之孚則微者，其稱夷伯何？大之也。曷為大之？天戒之，故大之也。何以書？記異也。

冬，宋人伐曹。楚人敗徐于婁林。

十有一月，壬戌，晉侯及秦伯戰于韓，獲晉侯。此偏戰也，何以不言師敗績？君獲，不言師敗績也。

僖公十六年
十有六年春，王正月戊申朔，隕石于宋五。是月，六鹢退飛，過宋都。曷為先言隕而後言石？隕石記聞，聞其嗔然，視之則石，察之則五。是月者何？僅逮是月也。何以不日？晦日也。晦則何以不言晦？《春秋》不書晦也。朔有事則書，晦雖有事不書。曷為先言六而後言鹢？六鹢退飛，記見也，視之則六，察之則鹢，徐而察之則退飛。五石六鹢，何以書？記異也。外異不書，此何以書？為王者之後，記異也。

三月壬申，公子季友卒。其稱季友何？賢也。

夏，四月丙申，鄫季姬卒。

秋，七月甲子，公孫慈卒。

冬，十有二月，公會齊侯、宋公、陳侯、衛侯、鄭伯、許男、邢侯、曹伯于淮。

僖公十七年
十有七年春，齊人、徐人伐英氏。

夏，滅項。孰滅之？齊滅之。曷為不言齊滅之？為桓公諱也。《春秋》為賢者諱。此滅人之國，何賢爾？君子之惡惡也疾始，善善也樂終。桓公嘗有繼絕，存亡之功，故君子為之諱也。

秋，夫人姜氏會齊于卞。

九月，公至自會。

十有二月乙亥，齊侯小白卒。

僖公十八年
十有八年春，王正月，宋公會曹伯、衛人、邾婁人伐齊。

夏，師救齊。五月戊寅，宋師及齊師戰于甗，齊師敗績。戰不言伐，此其言伐何？宋公與伐而不與戰，故言伐。《春秋》伐者為客，伐者為主。曷為不使齊主之？與襄公之征齊也。曷為與襄公之征齊？桓公死，豎刁、易牙爭權不葬，為是故伐之也。

狄救齊。

秋，八月丁亥，葬齊桓公。

冬，邢人、狄人伐衛。

僖公十九年
十有九年春，王三月，宋人執滕子嬰齊。

夏，六月，宋人、曹人、邾婁人盟于曹南。鄫子會盟于邾婁。其言會盟何？後會也。

己酉，邾婁人執鄫子用之。惡乎用之？用之社也。其用之社奈何？蓋叩其鼻以血社也。

秋，宋人圍曹。

衛人伐邢。

冬，公會陳人、蔡人、楚人、鄭人盟于齊。梁亡。此未有伐者，其言梁亡何？自亡也。其自亡奈何？魚爛而亡也。

僖公二十年
二十年春，新作南門。何以書？譏。何譏爾？門有古常也。

夏，郜子來朝。郜子者何？失地之君也。何以不名？兄弟辭也。

五月乙巳，西宮災。西宮者何？小寢也。小寢則曷為謂之西宮？有西宮則有東宮矣。魯子曰：「以有西宮，亦知諸侯之有三宮也。」西宮災，何以書？記災也。

鄭人入滑。

秋，齊人、狄人盟于邢。

冬，楚人伐隨。

僖公二十一年
二十有一年春，狄侵衛。宋人、齊人、楚人盟于鹿上。

夏，大旱。何以書？記災也。

秋，宋公、楚子、陳侯、蔡侯、鄭伯、許男、曹伯會于霍，執宋公以伐宋。孰執之？楚子執之。曷為不言楚子執之？不與夷狄之執中國也。

冬，公伐邾婁。

楚人使宜申來獻捷。此楚子也，其稱人何？貶。曷為貶？為執宋公貶。曷為為執宋公貶？宋公與楚子期以乘車之會，公子目夷諫曰：「楚，夷國也，強而無義，請君以兵車之會往。」宋公曰：「不可。吾與之約以乘車之會，自我為之，自我墮之，曰不可。」終以乘車之會往，楚人果伏兵車，執宋公以伐宋。宋公謂公子目夷曰：「子歸守國矣。國，子之國也。吾不從子之言，以至乎此。」公子目夷復曰：「君雖不言國，國固臣之國也。」於是歸設守械而守國。楚人謂宋人曰：「子不與我國，吾將殺子君矣。」宋人應之曰：「吾賴社稷之神靈，吾國已有君矣。」楚人知雖殺宋公，猶不得宋國，於是釋宋公。宋公釋乎執，走之衛。公子目夷復曰：「國為君守之，君曷為不入？」然後逆襄公歸。惡乎捷？捷乎宋。曷為不言捷乎宋？為襄公諱也。此圍辭也，曷為不言其圍？為公子目夷諱也。

十有二月癸丑，公會諸侯盟于薄。釋宋公。執未有言釋之者，此其言釋之何？公與為爾也。公與為爾奈何？公與議爾也。

僖公二十二年
二十有二年春，公伐邾婁，取須朐。

夏，宋公、衛侯、許男、滕子伐鄭。

秋，八月丁未，及邾婁人戰于升陘。

冬，十有一月己巳朔，宋公及楚人戰于泓，宋師敗績。偏戰者日爾，此其言朔何？《春秋》辭繁而不殺者，正也。何正爾？宋公與楚人期，戰于泓之陽。楚人濟泓而來。有司復曰：「請迨其未畢濟而系之。」宋公曰：「不可。吾聞之也：君子不厄人。吾雖喪國之餘，寡人不忍行也。」既濟，未畢陳，有司復曰：「請迨其未畢陳而擊之。」宋公曰：「不可。吾聞之也：君子不鼓不成列。」已陳，然後襄公鼓之，宋師大敗。故君子大其不鼓不成列，臨大事而不忘大禮，有君而無臣，以為雖文王之戰，亦不過此也。

僖公二十三年
二十有三年春，齊侯伐宋圍緡。邑不言圍，此其言圍何？疾重故也。

夏，五月庚寅，宋公慈父卒。何以不書葬？盈乎諱也。

秋，楚人伐陳。

冬，十有一月，杞子卒。

僖公二十四年
二十有四年春，王正月。

夏，狄伐鄭。

秋，七月。

冬，天王出居于鄭。王者無外，此其言出何？不能乎母也。魯子曰：「是王也，不能乎母者，其諸此之謂與？」

晉侯夷吾卒。

僖公二十五年
二十有五年春，王正月丙午，衛侯毀滅邢。衛侯毀，何以名？絕。曷為絕之？滅同姓也。

夏，四月癸酉，衛侯毀卒。宋蕩伯姬來逆婦。宋蕩伯姬者何？蕩氏之母也。其言來逆婦何？兄弟辭也。其稱婦何？有姑之辭也。

宋殺其大夫。何以不名？宋三世無大夫，三世內娶也。

秋，楚人圍陳，納頓子于頓。何以不言遂？兩之也。

葬衛文公。

冬，十有二月癸亥，公會衛子、莒慶，盟于洮。

僖公二十六年
二十有六年春，王正月己未，公會莒子、衛甯遬，盟于向。

齊人侵我西鄙。公追齊師至酅，弗及。其言「至酅，弗及」何？侈也。

夏，齊人伐我北鄙。衛人伐齊。公子遂如楚乞師。乞者何？卑辭也。曷為以外內同若辭？重師也。曷為重師？師出不正反，戰不正勝也。

秋，楚人滅隗，以隗子歸。

冬，楚人伐宋，圍緡。邑不言圍，此其言圍何？刺道用師也。

公以楚師伐齊，取穀。公至自伐齊。此已取穀矣，何以致伐？未得乎取穀也。曷為未得乎取穀？曰：患之起，必自此始也。

僖公二十七年
二十有七年春，杞子來朝。

夏，六月庚寅，齊侯昭卒。

秋，八月乙未，葬齊孝公。

乙巳，公子遂帥師入杞。

冬，楚人、陳侯、蔡侯、鄭伯、許男圍宋。此楚子也，其稱人何？貶。曷為貶？為執宋公貶，故終僖之篇貶也。

十有二月甲戌，公會諸侯盟于宋。

僖公二十八年
二十有八年春，晉侯侵曹，晉侯伐衛。曷為再言晉侯？非兩之也。然則何以不言遂？未侵曹也。未侵曹則其言侵曹何？致其意也。其意侵曹，則曷為伐衛？晉侯將侵曹，假涂于衛，衛曰不可得，則固將伐之也。

公子買戍衛，不卒戍，刺之。不卒戍者何？不卒戍者，內辭也，不可使往也。不可使往，則其言戍衛何？遂公意也。刺之者何？殺之也。殺之則曷為謂之刺之？內諱殺大夫，謂之刺之也。

楚人救衛。三月丙午，晉侯入曹，執曹伯、畀宋人。畀者何？與也。其言畀宋人何？與使聽之也。曹伯之罪何？甚惡也。其甚惡奈何？不可以一罪言也。

夏，四月己巳，晉侯、齊師、宋師、秦師及楚人戰于城濮，楚師敗績。此大戰也，曷為使微者？子玉得臣也。子玉得臣則其稱人何？貶。曷為貶？大夫不敵君也。

楚殺其大夫得臣。

衛侯出奔楚。

五月，癸丑，公會晉侯、齊侯、宋公、蔡侯、鄭伯、衛子、莒子，盟于踐土。陳侯如會。其言如會何？後會也。

公朝于王所。曷為不言公如京師？天子在是也。天子在是，則曷為不言天子在是？不與致天子也。

六月，衛侯鄭自楚復歸于衛。

衛元咺出奔晉。

陳侯款卒。

秋，杞伯姬來。

公子遂如齊。

冬，公會晉侯、齊侯、宋公、蔡侯、鄭伯、陳子、莒子、邾婁子、秦人于溫。天王狩于河陽。狩不書，此何以書？不與再致天子也。魯子曰：「溫近而踐土遠也。」

壬申，公朝于王所。其日何？錄乎內也。

晉人執衛侯歸之于京師。歸之于者何？歸于者何？歸之于者罪已定矣，歸于者罪未定也。罪未定，則何以得為伯執？歸之于者，執之于天子之側者也，罪定不定，已可知矣。歸于者，非執之于天子之側者也，罪定不定，未可知也。衛侯之罪何？殺叔武也。何以不書？為叔武諱也。《春秋》為賢者諱。何賢乎叔武？讓國也。其讓國奈何？文公逐衛侯而立叔武，叔武辭立而他人立，則恐衛侯之不得反也，故於是已立，然後為踐土之會，治反衛侯。衛侯得反，曰：「叔武篡我。」元咺爭之曰：「叔武無罪。」終殺叔武，元咺走而出。此晉侯也，其稱人何？貶。曷為貶？衛之禍，文公為之也。文公為之奈何？文公逐衛侯而立叔武，使人兄弟相疑，放乎殺母弟者，文公為之也。

衛元咺自晉復歸于衛。自者何？有力焉者也。此執其君，其言自何？為叔武爭也。

諸侯遂圍許。曹伯襄復歸于曹。遂會諸侯圍許。

僖公二十九年
二十有九年春，介葛盧來。介葛盧者何？夷狄之君也。何以不言朝？不能乎朝也。

公至自圍許。

夏，六月，公會王人、晉人、宋人、齊人、陳人、蔡人、秦人，盟于狄泉。

秋，大雨雹。

冬，介葛盧來。

僖公三十年
三十年春，王正月。

夏，狄侵齊。

秋，衛殺其大夫元咺及公子瑕。衛侯未至，其稱國以殺何？道殺也。

衛侯鄭歸于衛。此殺其大夫，其言歸何？歸惡乎元咺也。曷為歸惡乎元咺？元咺之事君也，君出則己入，君入則己出，以為不臣也。

晉人、秦人圍鄭。

介人侵蕭。

冬，天王使宰周公來聘。

公子遂如京師，遂如晉。大夫無遂事，此其言遂何？公不得為政爾。

僖公三十一年
三十有一年春，取濟西田。惡乎取之？取之曹也。曷為不言取之曹？諱取同姓之田也。此未有伐曹者，則其言取之曹何？晉侯執曹伯，班其所取侵地于諸侯也。晉侯執曹伯，班其所取侵地于諸侯，則何諱乎取同姓之田？久也。

公子遂如晉。夏，四月，四卜郊不從，乃免牲，猶三望。曷為或言三卜？或言四卜？三卜，禮也；四卜，非禮也。三卜何以禮？四卜何以非禮？求吉之道三。禘、嘗不卜，郊何以卜？卜郊，非禮也。卜郊何以非禮？魯郊，非禮也。魯郊何以非禮？天子祭天，諸侯祭土。天子有方望之事，無所不通。諸侯山川有不在其封內者，則不祭也。曷為或言免牲？或言免牛？免牲，禮也；免牛，非禮也。免牛何以非禮？傷者曰牛。三望者何？望祭也。然則曷祭？祭泰山、河海。曷為祭泰山、河海？山川有能潤于百里者，天子秩而祭之。觸石而出，膚寸而合，不崇朝而遍雨乎天下者，唯泰山爾。河海潤于千里。猶者何？通可以已也。何以書？譏不郊而望祭也。

秋，七月。

冬，杞伯姬來求婦。其言來求婦何？兄弟辭也。其稱婦何？有姑之辭也。

狄圍衛。

十有二月，衛遷于帝丘。

僖公三十二年
三十有二年春，王正月。

夏，四月己丑，鄭伯接卒。

衛人侵狄。

秋，衛人及狄盟。

冬，十有二月己卯，晉侯重耳卒。

僖公三十三年
三十有三年春，王二月，秦人入滑。齊侯使國歸父來聘。

夏，四月辛巳，晉人及姜戎敗秦于殽。其謂之秦何？夷狄之也。曷為夷狄之？秦伯將襲鄭，百里子與蹇叔子諫曰：「千里而襲人，未有不亡者也。」秦伯怒曰：「若爾之年者，宰上之木拱矣，爾曷知！」師出，百里子與蹇叔子送其子而戒之曰：「爾即死，必於殽之嵚巖，是文王之所辟風雨者也，吾將尸爾焉。」子揖師而行。百里子與蹇叔子從其子而哭之。秦伯怒曰：「爾曷為哭吾師？」對曰：「臣非敢哭君師，哭臣之子也。」弦高者，鄭商也，遇之殽，矯以鄭伯之命而犒師焉，或曰往矣，或曰反矣。然而晉人與姜戎要之殽而擊之，匹馬輪無反者。其言及姜戎何？姜戎微也，稱人亦微者也。何言乎姜戎之微？先軫也，或曰襄公親之。襄公親之，則其稱人何？貶。曷為貶？君在乎殯而用師危，不得葬也。詐戰不日，此何以日？盡也。

癸巳，葬晉文公。

狄侵齊。

公伐邾婁，取叢。

秋，公子遂率師伐邾婁。

晉人敗狄于箕。

冬，十月，公如齊。

十有二月，公至自齊。

乙巳，公薨于小寢。

隕霜不殺草，李、梅實。何以書？記異也。何異爾？不時也。

晉人、陳人、鄭人伐許。

莒弒其君庶其。稱國以弒何？稱國以弒者，眾弒君之辭。


本作品在全世界都属于公有领域，因为作者逝世已经超过100年，并且于1923年1月1日之前出版。