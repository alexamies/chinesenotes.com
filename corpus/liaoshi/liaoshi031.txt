營衛誌上

上古之世，草衣木食，巢居穴處，熙熙於於，不求不爭。爰自炎帝政衰，蚩尤作亂，始制干戈，以毒天下。軒轅氏作，戮之涿鹿之阿。處則象吻於宮，行則縣旄於纛，以為天下萬世戒。於是師兵營衛，不得不設矣。冀州以南，歷洪水之變，夏後始制城郭。其人土著而居綏服之中，外奮武衛，內揆文教，守在四邊。營衛之設，以備非常而已。並、營以北，勁風多寒，隨陽遷徙，歲無寧居，曠土萬里，寇賊奸宄，乘隙而作。營衛之設，以為常然。其勢然也。有遼始大，設制尤密。居有宮衛，謂之斡魯朵，出有行營，謂之捺缽；分鎮邊圉，謂之部族。有事則以攻戰為務，閑暇則以畋漁為生。無日不營，無在不衛。立國規模，莫重於此。作《營衛志》。

○宮衛

遼國之法：天子踐位，置宮衛，分州縣，析部族，設官府，籍戶口，備兵馬。崩則扈從后妃宮帳，以奉陵寢。有調發，則丁壯從戎事，老弱居守。太祖曰弘義宮，應天皇后曰長寧宮，太宗曰永興宮，世宗曰積慶宮。穆宗曰延昌宮，景宗曰彰湣宮，承天太后曰崇德宮，聖宗曰興聖宮，興宗曰延慶宮，道宗曰太和宮，天祚曰永昌宮。又孝文皇太弟有敦睦宮，丞相耶律隆運有文忠王府。凡州三十八，縣十，提轄司四十一，石烈二十三，瓦裏七十四，抹裏九十八，得裏二，閘撒十九。為正戶八萬，蕃漢轉戶十二萬三千，共二十萬三千戶。

算斡魯朵，太祖置。國語心腹曰『算』，宮曰『斡魯朵』。是為弘義宮。以心腹之衛置，益以渤海俘，錦州戶。其斡魯朵在臨潢府，陵寢在祖州東南二十里。正戶八千，蕃漢轉戶七千，出騎軍六千。

州五：錦、祖、嚴、祺、銀。縣一：富義。提轄司四：南京、西京、奉聖州、平州。石烈二：曰須，曰速魯。

瓦裏四：曰合不，曰撻撒，曰慢押，曰虎池。抹裏四：曰膻，曰預墩，曰鶻突，曰糾裏闡。得裏二：曰述壘北。曰述壘南。

國阿輦斡魯朵，太宗置。收國曰「國阿輦」。是為永興宮，初名孤穩斡魯朵。以太祖平渤海俘戶，東京、懷州提轄司及雲州懷仁縣、澤州灤河縣等戶置。其斡魯朵在遊古河側。陵寢在懷州南三十里。正戶三千，番漢轉戶七千，出騎軍五千。

州四：懷、黔、開、來。縣二：保和、灤河。提轄司四：南京、西京、奉聖州、平州。石烈一：北女古。

瓦裏四：曰抹，曰母，曰合李只，曰述壘。

抹裏十三：曰述壘軫，曰大隔蔑，曰小隔蔑，曰母，曰歸化不術，曰唐括，曰吐谷，曰百爾瓜忒，曰合魯不只，曰移馬不只，曰膻，曰清滯，曰速穩。

閘撒七：曰伯德部，曰守狘，曰穴骨只，曰合不頻尼，曰虎裏狘，曰耶裏只挾室，曰僧隱令公。

耶魯碗斡魯朵，世宗置。興盛曰「耶魯碗」。是為積慶宮。以文獻皇帝衛從及太祖俘戶，及雲州提轄司，並高、宜等州戶置。其斡魯朵在土河東，陵寢在長寧宮北。正戶五千，蕃漢轉戶八千，出騎軍八千。

州三：康、顯、宜。縣一：山東。提轄司四。石烈一：兮臘。

瓦裏八：曰達撒，曰合不，曰吸烈，曰逼裏，曰潭馬，曰槊不，曰耶裏直，曰耶魯兀也。

抹裏十：曰紇斯直，曰蠻葛，曰厥裏，曰潭馬忒，曰出懶，曰速忽魯碗，曰牒裏得，曰閻馬，曰叠裏特，曰女古。

蒲速碗斡魯朵，應天皇太后置。興隆曰「蒲速碗」。是為長寧宮。以遼州及海濱縣等戶置。其斡魯朵在高州，陵寢在龍化州東一百里。世宗分屬讓國皇帝宮院。正戶七千，蕃漢轉戶六千，出騎軍五千。

州四：遼、儀坤、遼西、顯。縣三：奉先、歸義、定霸。提轄司四。石烈一：北女古。

瓦裏六：曰潭馬，曰合不，曰達撒，曰慢押，曰耶裏只，曰渾只。

抹裏十三：曰渾得移鄰稍瓦只，曰合四卑臘因鐵裏卑稍只，曰奪羅果只，曰拿葛只，曰合裏只，曰婆渾昆母溫，曰阿魯埃得本，曰東廝裏門，曰西廝裏門，曰東裏，曰西裏，曰牒得只，曰滅母鄰母。

奪裏本斡魯朵，穆宗置。是為延昌宮。討平曰「奪裏本」。以國阿輦斡魯朵戶及阻卜俘戶，中京提轄司、南京制置司、咸、信、韓等州戶置。其斡魯朵在糺雅裏山南，陵寢在京南。

正戶一千，蕃漢轉戶三千，出騎軍二千。州二：遂、韓。提轄司三：中京、南京、平州。石烈一：曰須。

瓦裏四：曰抹骨古等，曰兀沒，曰潭馬，曰合裏直。

抹裏四：曰抹骨登兀沒滅，曰土木直移鄰，曰息州決裏，曰莫瑰奪石。

監母斡魯朵，景宗置。是為彰憨宮。遺留曰「監母。」以章肅皇帝侍衛及武安州戶置。其斡魯朵在合魯河，陵寢在祖州南。正戶八千，蕃漢轉戶一萬，出騎軍一萬。

州四：永、龍化、降聖、同。縣二：行唐、阜俗。提轄司四。石烈二：曰監母，曰南女古。

瓦裏七：曰潭馬，曰奚烈，曰埃合裏直，曰蠻雅葛，曰特末，曰烏也，曰滅合裏直。

抹裏十一：曰尼母曷烈因稍瓦直，曰察改因麻得不，曰移失鄰斡直，曰辛古不直，曰撒改真，曰牙葛直，曰虎狘阿裏鄰，曰潑昆，曰潭馬，曰閘臘，曰楚兀真果鄰。

孤穩斡魯朵，承天太后置。是為崇德宮。玉曰「孤穩」。以乾、顯、雙三州戶置。其斡魯朵在土河東，陵祔景宗皇帝。正戶六千，蕃漢轉戶一萬，出騎軍一萬。

州四：乾川、雙、貴德。縣一：潞上京。提轄司三：南京、西京、奉聖州。石烈三：曰裏，曰滂，曰叠裏特女古。

瓦裏七：曰達撒，曰耶裏，曰合不，曰歇不，曰合裏直，曰慢押，曰耶裏直。

抹裏十一：曰阿裏廝直述壘，曰預篤溫稍瓦直，曰潭馬，曰賃預篤溫一臘，曰牙葛直，曰牒得直，曰虎溫，曰孤溫，曰撒裏僧，曰阿裏葛斯過鄰，曰鐵裏乖穩裏。

閘撒五：曰合不直迷裏幾頻你，曰牒耳葛太保果直，曰爪裏阿本果直，曰僧隱令公果直，曰老昆令公果直。

女古斡魯朵，聖宗置。是為興聖宮。金曰「女古」。以國阿輦、耶魯碗、蒲速碗三斡魯朵戶置。其斡魯朵在女混活直，陵寢在慶州南安。正戶一萬，蕃漢轉戶二萬，出騎軍五千。

州五：慶、隰、烏上京、烏東京、霸。提轄司四。

石烈四：曰毫兀真女姑，曰拿兀真女室，曰女特裏特，曰女古滂。瓦裏六：曰女古，曰蒲速碗，曰鶻篤，曰乙抵，曰蓊，曰埃也。

抹裏九：曰乙辛不只，曰鐵乖溫，曰埃合裏只，曰嘲瑰，曰合魯山血古只，曰奪忒排登血古只，曰勞骨，曰虛沙，曰土鄰。

閘撒五：曰達鄰頻你，曰和裏懶你，曰爪阿不厥真，曰粘獨裏僧，曰袍達夫人厥只。

窩篤碗斡魯朵，興宗置。是為延慶宮。孳息曰「窩篤碗」。以諸斡魯朵及饒州戶置。其斡魯朵在高州西，陵寢在上京慶州。正戶七千，蕃漢轉戶一萬，出騎軍一萬。

州三：饒、長春、泰。提轄司四。石烈二：曰窩篤碗、曰鶻篤骨。

瓦裏六：曰窩篤碗，曰廝把，曰廝阿，曰糺裏，曰得裏，曰歐烈。

抹裏六；曰歐裏本，曰燕廝，曰緬四，曰乙僧，曰北得裏，曰南得裏。

阿思斡魯朵，道宗置。是為太和宮。寬大曰「阿思」。以諸斡魯朵御前承應人及興中府戶置。其斡魯朵在好水濼，陵寢在上京慶州。正戶一萬，蕃漢轉戶二萬，出騎軍一萬五千。

石烈二：曰阿廝，曰耶魯。

瓦裏八：曰阿廝，曰耶魯，曰得裏，曰糺裏，曰撒不，曰鶻篤，曰蒲速斡，曰曷烈。

抹裏七：曰恩州得裏，曰斡奢得裏，曰歐裏本，曰特滿，曰查剌土鄰，曰糺裏，曰阿裏廝迷裏。

阿魯碗斡魯朵，天祚皇帝置。是為永昌宮。輔佑曰「阿魯碗」。以諸斡魯朵御前承應人，春、宣州戶置。正戶八千，蕃漢轉戶一萬，出騎軍一萬。石烈二：曰阿魯碗，曰榆魯碗。

瓦裏八：曰阿魯斡，曰合裏也，曰鶻突，曰敵剌，曰謀魯斡，曰糺裏，曰奪裏剌，曰特末也。

抹裏八；曰蒲速碗，曰移輦，曰斡篤碗，曰特滿，曰謀魯碗，曰移典，曰悅，曰勃得本。

孝文皇太子弟敦睦宮，謂之赤寔得本斡魯朵。孝曰「赤寔得本」。文獻皇帝承應人及渤海俘，建、沈、巖三州戶置。陵寢在祖州西南三十里。正戶三千，蕃漢轉戶五千，出騎軍五千。

州三：建、沈、巖。提轄司一：南京。石烈二：曰嘲，曰與敦。

瓦裏六：曰乙辛，曰得裏，曰奚烈直，曰大潭馬，曰小潭馬，曰與墩。抹裏二：曰潭馬抹乖，曰柳實。閘撒二：曰耳晨頻你，曰打裏頻你。

大丞相晉國王耶律隆運，本韓氏，名德讓。以功賜國姓，出宮籍，隸橫帳季父房。贈尚書令，謚文忠。無子，以皇族魏王貼不子耶魯為嗣，早卒，天祚皇帝又以皇子敖魯斡繼之。官給葬具，建廟乾陵側。擬諸宮例，建文忠王府。正戶五千，蕃漢轉戶八千，出騎軍一萬。

州一。提轄司六：上京、中京、南京、西京、奉聖州、平州。著帳郎君

著帳郎君：初，遙輦痕德堇可汗以蒲古只等三族害於越釋魯，籍沒家屬入瓦裏。淳欽皇后有之，以為著帳郎君。世宗悉免。從族、戚、世官犯罪者沒入。

著帳戶

著帳戶：本諸斡魯朵析出，及諸罪沒入者。凡承應小底、司藏、鷹坊、湯藥、尚飲、盥漱、尚膳、尚衣、裁造等役，及宮中、親王祗從，伶官之屬，皆充之。

凡諸宮衛人丁四十萬八千，騎軍十萬一千。著帳釋宥、沒入，隨時增損，無常額。


Chinese text: This work was published before January 1, 1923, and is in the
public domain worldwide because the author died at least 100 years ago.
