耶律夷臘葛蕭海璃蕭護思蕭思溫蕭繼先

耶律夷臘葛，字蘇散，本宮分人檢校太師合魯子之。應歷初，以父任入侍。數歲，始為殿前都點檢。時上新即位，疑諸王有異志，引夷臘葛為布衣交，一切機密事必與之謀，遷寄班都知，賜宮戶。時上酗酒，數以細故殺人。有監雉者因傷雉而亡，獲之欲誅，夷臘葛諫曰：「是罪不應死。」帝竟殺之，以屍付夷臘葛曰：「收汝故人！」夷臘葛終不為止。復有監鹿詳穩亡一鹿，下獄當死，夷臘葛又諫曰：「人命至重，豈可為一獸殺之？」良久，得免。遼法，麚歧角者，惟天子得射。會秋獵，善為鹿鳴者呼一麚至，命夷臘葛射，應弦而踣。上大悅，賜金、銀各百兩，名馬百匹，及黑山東抹真之地。後穆宗被弒，坐守衛不嚴，被誅。

蕭海璃，字寅的哂，其先遙輦氏時為本部夷離堇。父塔列，天顯間為本部令穩。海璃貌魁偉，膂力過人。天祿間，娶明王安端女藹因翁主。應歷初，察割亂，藹因連坐，繼娶嘲瑰翁主。上以近戚，嘉其勤篤，命預北府宰相選。頃之，總知軍國事。時諸王多坐反逆，海璃為人廉謹，達政體，每被命按獄，多得其情，人無冤者，由是知名。漢主劉承鈞每遣使入貢，必別致幣物，詔許受之。年五十卒，帝湣悼，輟朝二日。

蕭護思，字延寧，世為北院吏，累遷御史中丞，總典群牧部籍。應歷初，遷左客省使。未幾，拜御史大夫。時諸王多坐事系獄，上以護思有才幹，詔窮治，稱旨，改北院樞密使，仍命世預宰相選。護思辭曰：「臣子孫賢否未知，得一客省使足矣。」從之。上晚歲酗酒，用刑多濫，護思居要地，齪齪自保，未嘗一言匡救，議者以是少之。年五十七卒。

蕭思溫，小字寅古，宰相敵魯之族弟忽沒裏之子。通書史。太宗時為奚禿裏太尉，尚燕國公主，為群牧都林牙。思溫在軍中，握齱修邊幅，僚佐皆言非將帥才。尋為南京留守。初，周人攻揚州，上遣思溫躡其後，憚暑不敢進，拔緣邊數城而還。後周師來侵，圍馮母鎮，勢甚張。思溫請益兵，帝報曰：「敵來，則與統軍司並兵拒之；敵去，則務農作，勿勞士馬。」會敵入束城，我軍退渡滹沱而屯。思溫勒兵徐行，周軍數日不動。思溫與諸將議曰：「敵眾而銳，戰不利則有後患。不如頓兵以老其師，躡而擊之，可以必勝。」諸將從之。遂與統軍司兵會，飾他說請濟師。周人引退，思溫亦還。已而周主復北侵，與其將傅元卿、李崇進等分道並進，圍瀛州，陷益津、瓦橋、淤口三關，垂迫固安。思溫不知計所出，但雲車駕旦夕至。麾下士奮躍請戰，不從。已而陷易、瀛、莫等州，京畿人皆震駭，往往遁入西山。思溫以邊防失利，恐朝廷罪己，表請親征。會周主榮以病歸，思溫退至益津，偽言不知所在。遇步卒二千餘人來拒，敗之。是年，聞周喪，燕民始安，乃班師。

時穆宗湎酒嗜殺，思溫以密戚預政，無所匡輔，士論不與。十九年，春蒐，上射熊而中，思溫與夷離畢牙裏斯等進酒上壽，帝醉還宮。是夜，為庖人斯奴古等所弒。思溫與南院樞密使高勛、飛龍使女裏等立景宗。保寧初，為北院樞密使，兼北府宰相，仍命世預其選。上冊思溫女為後，加尚書令，封魏王。從帝獵閭山，為賊所害。

蕭繼先，字楊隱，小字留只哥。幼穎悟，叔思溫命為子，睿智皇后尤愛之。乾亨初，尚齊國公主，拜駙馬都尉。統和四年，宋人來侵，繼先率邏騎逆境上，多所俘獲，上嘉之，拜北府宰相。自是出師，繼先必將本府兵先從。拔狼山石壘，從破宋軍應州。上南征，取通利軍，戰稱捷力。及親征高麗，以繼先年老，留守上京。卒，年五十八。繼先雖處富貴，尚儉素，所至以善治稱，故將兵攻戰，未嘗失利，名重戚裏。

論曰：嗚呼！人君之過，莫大於殺無辜。湯之伐桀也，數其罪曰「並告無辜於上下神祇」；武王之伐紂也，數其罪曰「無辜籲天」；堯之伐苗民也，呂侯追數其罪曰「殺戮無辜」。跡是言之，夷臘葛之諫，凜凜庶幾古君子之風矣。雖然，善諫者不諫於已然，蓋必先得於心術之微，如察脈者，先其病而治之，則易為功。穆宗沈湎失德，蓋其資富強之勢以自肆久矣。使群臣於造次動作之際，引諫彼諍，提而警之，以防其甚，則亦詎至是哉！於以知護思、思溫處位優重，耽祿取容，真鄙夫矣！若海璃之折獄，繼先之善治，可謂任職臣歟！


Chinese text: This work was published before January 1, 1923, and is in the
public domain worldwide because the author died at least 100 years ago.
