道宗三

八年春正月癸未，烏古敵烈部詳穩耶律巢等奏克北邊捷。以戰多殺人，飯僧南京、中京。甲申，如魚兒濼。壬寅，昏霧連日。二月丙辰，北、南樞密院言無事可陳。壬戌，以討北部功，烏古敵烈部詳穩耶律巢知北院大王事，都監蕭阿魯帶烏古敵烈部詳穩，加左監門衛上將軍。戊辰，歲饑，免武安州租稅，振恩、蔚、順、惠等州民。三月癸卯，有司奏春、泰、寧江三州三千餘人願為僧尼，受具足戒，許之。夏四月壬子，振義、饒二州民。丁巳，駐蹕塔裏舍。己卯，清暑拖古烈。五月壬午，晉王仁先薨。六月甲寅，振易州貧民。己未，振中京。甲子，振興中府。甲戌，封北府宰相楊績為趙王，樞密副使耶律觀參知政事兼知南院樞密使事。丁丑，高麗遣使來貢。秋七月己卯，慶州靳文高八世同居，詔賜爵。丙申，振饒州饑民。丁酉，幸黑嶺。丁未，以御書《華嚴經五頌》出示群臣。閏月辛未，射熊於羖羊山。八月庚辰，混同郡王侯古薨，遣使致祭。九月甲子，駐蹕藕絲澱。冬十月己丑，參知政事耶律觀矯制營私第，降為庶人。癸巳，回鶻來貢。十一庚戌，免祖州稅。丙辰，大雪，許民樵采禁地。丁卯，賜延昌宮貧戶錢。十二月戊辰，漢人行宮都部署耶律仲禧封韓國公，樞密副使、參知政事趙徽出為武定軍節度使，樞密副使柴德滋參知政事，漢人行宮副部署耶律大悲奴升都部署，同知南院樞密使事蕭韓家奴知左夷離畢事。丁，以坤寧節，大赦。庚寅，賜高麗佛經一藏。

九年春正月丁未，如雙濼。夏四月壬辰，如旺國崖。秋七月甲辰，獵大熊山。戊申，烏古敵烈統軍言，八石烈敵烈人殺其節度使以叛。己酉，詔隗烏古部軍分道擊之。丙寅，南京奏歸義。淶水兩縣蝗飛入宋境，餘為蜂所食。八月丙申，以耶律仲禧為南院樞密使。九月癸卯，駐蹕獨盧金。冬十月，幸陰山，遂如西京。十一月戊午，詔行幸之地免租一年。甲子，南院大王合理只致仕。十二月辛未，以知北院樞密使事耶律宜新為中京留守，南院宣徽使耶律撒剌為南院大王。壬辰，高麗、夏國並遣使來貢。

十年春正月乙卯，如鴛鴦濼。二月癸未，蠲平州復業民租賦。戊子，阻卜來貢。三月甲子，如拖古烈。以耶律巢為北院大王。夏四月，旱。辛未，以奚人達魯三世同居，賜官旌之。五月丙寅，錄囚。六月戊辰，親出題試進士。壬申，詔臣庶言得失。丙子，禦永安殿，策賢良。秋七月丙辰，如秋山。癸亥，謁慶陵。九月庚戌，幸東京，謁二儀、五鸞殿。癸亥，祠木葉山。冬十月丁卯，駐蹕藕絲澱。丁丑，詔有司頒行《史記》、《漢書》。十一月戊午，高麗遣使來貢。十二月辛巳，改明年為大康，大赦。

大康元年春正月乙未，如混同江。壬寅，振雲州饑。二月丁卯，祥州火，遣使恤災。乙酉，駐蹕大魚濼。丁亥，以獲鵝，加鷹坊使耶律楊六為工部尚書。三月乙巳，命皇太子寫佛書。夏四月丙子，振平州饑。己酉，如犢山閏月丙午，振平、灤二州饑。庚戌，皇孫延禧生。五月甲子，賜妃之親及東宮僚屬爵有差。六月癸巳，以興聖宮使奚謝家奴知奚六部大王事。戊戌，知三司使事韓操以錢谷增羨，授三司使。癸卯，遣使按問諸路囚。以惕隱大悲奴為始平軍節度使，參知政事柴德滋武定軍節度使。乙卯，吐蕃來貢。丙辰，詔皇太子總領朝政，仍戒諭之。以武定軍節度使趙徽為南府宰相，樞密副使楊遵勖參知政事。秋七月辛酉朔，獵平地松林。丙寅，振南京貧民。八月庚寅朔，日有食之。九月乙亥，駐蹕藕絲澱。己卯，以南京饑，免租稅一年，仍出錢粟振之。冬十月，西北路酋長遐搭、雛搭、雙古等來降。十一月辛酉，皇后被誣，賜死；殺伶人趙惟一、高長命，並籍其家屬。十二月己丑朔，以南京統軍使耶律魘奴為惕隱，漢人行宮都部署耶律霂樞密副使，同知東京留守事蕭鐸剌夷離畢。庚寅，賜張孝傑國姓。壬辰，以西京留守蕭燕六為左夷離畢。

二年春正月己未，如春水。庚辰，駐蹕雙濼。二月戊子，振黃龍府饑。癸丑，南京路饑，免租稅一年。三月辛酉，皇太后崩。壬戌，遣殿前副點檢耶律轄古報哀於宋。癸亥，遣使報哀於高麗、夏國。丁卯，大赦。戊寅，以皇太后遺物遣使遺宋、夏。夏六月乙酉朔，上大行皇太后尊謚曰仁懿皇后。戊子，宋及高麗、夏國各遣使吊祭。甲午，葬仁懿皇后於慶陵。己亥，駐蹕拖古烈。壬寅，出北院樞密使魏王耶律乙辛為中京留守。丁未，冊皇后蕭氏，封其父祗候郎君鱉裏剌為趙王，叔西北路招討使餘里也遼西郡王，兄漢人行宮都部署、駙馬都慰霞抹柳城郡王，參知政事楊遵勖知南院樞密使事，北院樞密使副蕭速撒知北院樞密使事，漢人行宮副部署劉詵參知政事。己酉，南府宰相趙徽致仕。秋七月戊辰，如秋山。癸酉，柳城郡王霞抹薨。八月庚寅，獵，遇麛失其母，憫之，不射。九月戊午，以南京蝗，免明年租稅。己卯，駐蹕藕絲澱。冬十月戊戌，召中京留守魏王耶律乙辛復為北院樞密使。十一月甲戌，上欲觀《起居註》，修註郎不攧及忽突堇等不進，各杖二百，罷之。流林牙蕭巖壽於烏隗部。是月，南京地震，民舍多壞。十二月己丑，以左夷離畢蕭撻不也為南京統軍使。

三年春正月癸丑，如混同江。乙卯，省諸道春貢金帛，及停周歲所輸尚方銀。二月壬午朔，東北路統軍使蕭韓家奴加尚父，封吳王。甲申，詔北院樞密使魏王耶律乙辛同母兄大奴、同母弟阿思世預北、南院樞密之選，其異母諸弟世預夷離堇之選。己丑，如魚兒濼。辛卯，中京饑，罷巡幸。夏四月乙酉，泛舟黑龍江。五月丙辰，玉田、安次蝝，傷稼。癸亥，日中有黑子。己巳，駐蹕犢山。乙亥，北院樞密使耶律乙辛奏，右護衛太保查剌等告知北院樞密使事蕭速撒等八人謀立皇太子，上以無狀，不治，出速撒等三人補外，護衛撒撥等六人各鞭百餘，徙於邊。丙子，以西北路招討使遼西郡王蕭餘里也為北府宰相，兼知契丹行宮都部署事。戊寅，詔告謀逆事者，重加官賞。六月己卯朔，耶律乙辛令牌印郎君蕭訛都斡誣首嘗預速撒等謀，籍其姓名以告。即命乙辛及耶律仲禧、蕭餘里也、耶律孝傑、楊遵勖、燕哥、抄只、蕭十三等鞫治，杖皇太子，囚之宮中。辛巳，殺宿直官敵裏剌等三人。壬午，殺宣徽使撻不也等二人。癸未，殺始平軍節度使撒剌等十人，又遣使殺上京留守速撒，及已徙護衛撒撥等六人。乙酉，殺耶律撻不也及其弟陳留。丙戌，廢皇太子為庶人，囚之上京。己丑，回鶻來貢。殺東京留守同知耶律回裏不。辛卯，殺速撒等諸子，籍其家。戊申，遣使按五京諸道獄。秋七月辛亥，護衛太保查剌加鎮國大將軍，預突呂不部節度使之選，室韋查剌及蕭寶神奴、謀魯古並加左衛大將軍，牌印郎君訛都斡尚皇女趙國公主，授駙馬都尉、始平軍節度使，祗候郎君耶律撻不也及蕭圖古辭並加監門衛上將軍。壬子，知北院樞密副使蕭韓家奴為漢人行宮都部署。乙丑，如秋山。丁丑，謁慶陵。八月庚寅，漢人行宮都部署蕭韓家奴薨。辛丑，謁慶陵。九月癸亥，玉田貢嘉禾。壬申，修乾陵廟。冬十月辛丑，駐蹕藕絲澱。十一月，北院樞密使耶律乙辛遣其私人盜殺庶人浚於上京。閏十二月戊午，以北府宰相遼西郡王蕭餘里也知北院樞密使事，左夷離畢耶律燕哥為契丹行宮都部署。丙寅，預行正旦禮。是歲，南京大熟。

四年春正月庚辰，如春水。甲午，振東京饑。二月乙丑，駐蹕掃獲野。戊辰，以東路統軍使耶律王九為惕隱。夏四月辛亥，高麗遣使乞賜鴨淥江以東地，不許。五月丙戌，駐蹕散水原。六月甲寅，阻卜諸酋長進良馬。秋七月甲戌，諸路奏飯僧尼三十六萬。八月癸卯，詔有司決滯獄。九月乙未，駐蹕藕絲澱。庚子，五國部長來貢。冬十月癸卯，以參知政事劉伸為保靜軍節度使。十一月丁亥，禁士庶服用錦綺、日月、山龍之文。己丑，回鶻遣使來貢。庚寅，南院樞密使耶律仲禧為廣德軍節度使。辛卯，錦州民張寶四世同居，命諸子三班院祗候。十二月丁卯，以北院樞密副使耶律霂知北院樞密使事。


Chinese text: This work was published before January 1, 1923, and is in the
public domain worldwide because the author died at least 100 years ago.
