　　五年春正月，下詔親征，遣僧家奴持書約和，斥阿骨打名。阿骨打遣賽剌復書，<一>若歸叛人阿疏，遷黃龍府於別地，然後議之。都統耶律斡里朵等與女直兵戰于達魯古城，敗績。

　　二月，饒州渤海古欲等反，自稱大王。

　　三月，以蕭謝佛留等討之。遣耶律張家奴等六人齎書使女直，斥其主名，冀以速降。

　　夏四月癸丑，蕭謝佛留等為渤海古欲所敗，以南面副部署蕭陶蘇斡為都統，赴之。

　　五月，陶蘇斡及古欲戰，敗績。張家奴等以阿骨打書來，復遣之往。

　　六月己亥朔，清暑特禮嶺。壬子，張家奴等還，阿骨打復書，亦斥名諭之使降。癸丑，以親征諭諸道。丙辰，陶蘇斡招獲古欲等。癸亥，以惕隱耶律末里為北院大王。是月，遣蕭辭剌使女直，以書辭不屈見留。

　　秋七月辛未，宋遣使致助軍銀絹。丙子，獵於嶺東。是月，都統斡里朵等與女直戰于白馬濼，敗績。

　　八月甲子，罷獵，趨軍中。以斡里朵等軍敗，免官。丙寅，以圍場使阿不為中軍都統，耶律張家奴為都監，率番、漢兵十萬；蕭奉先充御營都統，諸行營都部署耶律章奴為副，<二>以精兵二萬為先鋒。餘分五部為正軍，貴族子弟千人為硬軍，扈從百司為護衛軍，北出駱駝口；以都點檢蕭胡睹姑為都統，樞密直學士柴誼為副，將漢步騎三萬，南出甯江州。自長春州分道而進，發數月糧，期必滅女直。

　　九月丁卯朔，女直軍陷黃龍府。己巳，知北院樞密使蕭得里底出為西南面招討使。辭剌還，女直復遣賽剌以書來報：若歸我叛人阿疏等，即當班師。上親征。粘罕、兀术等以書來上，陽為卑哀之辭，實欲求戰。書上，上怒，下詔有「女直作過，大軍翦除」之語。女直主聚眾，面仰天慟哭曰：「始與汝等起兵，蓋苦契丹殘忍，欲自立國。今主上親征，奈何？非人死戰，莫能當也。不若殺我一族，汝等迎降，轉禍為福。」諸軍皆曰：「事已至此，惟命是從。」乙巳，耶律章奴反，奔上京，謀迎立魏國王淳。上遣駙馬蕭昱領兵詣廣平澱護后妃，行宮小底乙信持書馳報魏國王。時章奴先遣王妃親弟蕭諦里以所謀說魏國王。王曰：「此非細事，主上自有諸王當立，北、南面大臣不來，而汝言及此，何也？」密令左右拘之。有頃，乙信等寃御劄至，備言章奴等欲廢立事。魏國王立斬蕭諦里等首以獻，單騎間道詣廣平澱待罪。上遇之如初。章奴知魏國王不聽，率麾下掠慶、饒、懷、祖等州，結渤海群盜，眾至數萬，趨廣平澱犯行宮。順國女直阿鶻產以三百騎一戰而勝，擒其貴族二百餘人，並斬首以徇。其妻子配役繡院，或散諸近侍為婢，餘得脫者皆奔女直。章奴詐為使者，欲奔女直，為邏者所獲，縛送行在，腰斬於市，剖其心以獻祖廟，支解以徇五路。

　　冬十一月，遣駙馬蕭特末、林牙蕭察剌等將騎兵五萬、步卒四十萬、親軍七十萬至駝門。

　　十二月乙巳，耶律張家奴叛。<三>戊申，親戰于護步答岡，敗績，盡亡其輜重。己未，錦州刺史耶律術者叛應張家奴。<四>庚申，北面林牙耶律馬哥討張家奴。癸亥，以北院宣徽使蕭韓家奴知北院樞密使事，南院宣徽使蕭特末為漢人行宮都部署。

　　六年春正月丙寅朔，東京夜有惡少年十餘人，乘酒執刃，垣入留守府，問留守蕭保先所在：「今軍變，請為備。」蕭保先出，刺殺之。戶部使大公鼎聞亂，即攝留守事，與副留守高清明集奚、漢兵千人，<五>盡捕其眾，斬之，撫定其民。東京故渤海地，太祖力戰二十餘年乃得之。而蕭保先嚴酷，渤海苦之，故有是變。其裨將渤海高永昌僭號，稱隆基元年。<六>遣蕭乙薛、高興順招之，不從。

　　閏月己亥，遣蕭韓家奴、張琳討之。戊午，貴德州守將耶律余睹以廣州渤海叛附永昌，我師擊敗之。

　　二月戊辰，侍御司徒撻不也等討張家奴，戰于祖州，敗績。乙酉，遣漢人行宮都部署蕭特末率諸將討張家奴。戊子，張家奴誘饒州渤海及中京賊侯概等萬餘人，攻陷高州。

　　三月，東面行軍副統酬斡等擒侯概於川州。

　　夏四月戊辰，親征張家奴。癸酉，敗之。甲戌，誅叛黨，饒州渤海平。丙子，賞平賊將士有差；而蕭韓家奴、張琳等復為賊所敗。

　　五月，清暑散水原。女直軍攻下瀋州，復陷東京，擒高永昌。東京州縣族人痕孛、鐸剌、吳十、撻不也、道剌、酬斡等十三人皆降女直。

　　六月乙丑，籍諸路兵，有雜畜十頭以上者皆從軍。庚辰，魏國王淳進封秦晉國王，為都元帥；上京留守蕭撻不也為契丹行宮都部署兼副元帥。丁亥，知北院樞密使事蕭韓家奴為上京留守。

　　秋七月，獵秋山。春州渤海二千餘戶叛，東北路統軍使勒兵追及，盡俘以還。

　　八月，烏古部叛，遣中丞耶律撻不也等招之。

　　九月丙午，謁懷陵。

　　冬十月丁卯，以張琳軍敗，奪官。庚辰，烏古部來降。

　　十一月，東面行軍副統馬哥等攻曷蘇館，敗績。

　　十二月乙亥，封庶人蕭氏為太皇太妃。辛巳，削副統耶律馬哥官。

　　七年春正月甲寅，減廄馬粟，分給諸局。是月，女直軍攻春州，東北面諸軍不戰自潰，女古、皮室四部及渤海人皆降，復下泰州<七>。

　　二月，淶水縣賊董龐兒聚眾萬餘，西京留守蕭乙薛、南京統軍都監查剌與戰于易水，破之。

　　三月，龐兒党復聚，乙薛復擊破之於奉聖州。

　　夏五月庚寅，東北面行軍諸將涅里、合魯、涅哥、虛古等棄市。乙巳，諸圍場隙地，縱百姓樵采。

　　六月辛巳，以同知樞密院事餘里也為北院大王。

　　秋七月癸卯，獵秋山。

　　八月丙寅，獵斯那里山，命都元帥秦晉王赴沿邊，會四路兵馬防秋。

　　九月，上自燕至陰涼河，置怨軍八營：募自宜州者曰前宜、後宜，自錦州者曰前錦、後錦，自乾自顯者曰乾曰顯，又有乾顯大營、岩州營，凡二萬八千餘人，屯衛州蒺藜山。丁酉，獵輞子山。

　　冬十月乙卯朔，至中京。

　　十二月丙寅，都元帥秦晉國王淳遇女直軍，戰於蒺藜山，敗績。女直復撥顯州旁近州郡。庚午，下詔自責。癸酉，遣夷離畢查剌與大公鼎諸路募兵。丁丑，以西京留守蕭乙薛為北府宰相，東北路行軍都統奚霞末知奚六部大王事。

　　是歲，女直阿骨打用鐵州楊樸策，即皇帝位，建元天輔，國號金。楊朴又言，自古英雄開國或受禪，必先求大國封冊，遂遣使議和，以求封冊。

　　八年春正月，幸鴛鴦濼。丁亥，遣耶律奴哥等使金議和。庚寅，保安軍節度使張崇以雙州二百戶降金。東路諸州盜賊蜂起，掠民自隨以充食。

　　二月，耶律奴哥還自金，金主復書曰：「能以兄事朕，歲貢方物，歸我上、中京、興中府三路州縣；以親王、公主、駙馬、大臣子孫為質；還我行人及元給信符，並宋、夏、高麗往復書詔、表牒，則可以如約。」

　　三月甲午，復遣奴哥使金。

　　夏四月辛酉，以西南面招討使蕭得里底為北院樞密使。

　　五月壬午朔，奴哥以書來，約不此月見報。戊戌，復遣奴哥使金，要以酌中之議。是月，至納葛濼。賊安生兒、張高兒聚眾二十萬，耶律馬哥等斬生兒于龍化州，高兒亡入懿州，與霍六哥相合。金主遣胡突袞與奴哥持書，報如前約。

　　六月丁卯，遣奴哥等齎宋、夏、高麗書詔、表牒至金。霍六哥陷海北州，趣義州，軍帥回離保等擊敗之。通、祺、雙、遼四州之民八百餘戶降于金。

　　秋七月，獵秋山。金復遣胡突袞來，免取質子及上京、興中府所屬州郡，裁減歲幣之數，「如能以兄事朕，冊用漢儀，可以如約」。

　　八月庚午，遣奴哥、突迭使金，議冊禮。

　　九月，突迭見留，遣奴哥還，謂之曰：「言如不從，勿復遣使。」

　　閏月丙寅，遣奴哥復使金，而蕭寶、訛里等十五人各率戶降于金。<八>

　　冬十月，奴哥、突迭持金書來。龍化州張應古等四人率眾降金。

　　十一月，副元帥蕭撻不也薨。

　　十二月甲申，議定冊禮，遣奴哥使金。甯昌軍節度使劉宏以懿州戶三千降金。時山前諸路大饑，乾、顯、宜、錦、興中等路，鬥粟直數縑，民削榆皮食之，既而人相食。

　　是年，放進士王等百三人。

　　九年春正月，金遣烏林答贊謨持書來迎冊。

　　二月，至鴛鴦濼。賊張撒八誘中京射糧軍，僭號，南面軍帥餘睹擒撒八。

　　三月丁未朔，遣知右夷離畢事蕭習泥烈等冊金主為東懷國皇帝。己酉，烏林答贊謨、奴哥等先以書報。

　　夏五月，阻卜補疏只等叛，執招討使耶律斡里朵，都監蕭斜里得死之。

　　秋七月，獵南山。金復遣烏林答贊謨來，責冊文無「兄事」之語，不言「大金」而云「東懷」，乃小邦懷其德之義；及冊文有「渠材」二字，語涉輕侮；若「遙芬多戩」等語，皆非善意，殊乖體式。如依前書所定，然後可從。楊詢卿、羅子韋率眾降金。

　　八月，以趙王習泥烈為西京留守。

　　九月，至西京。復遣習泥烈、楊立忠先持冊稿使金。<九>

　　冬十月甲戌朔，耶律陳圖奴等二十餘人謀反，伏誅。是月，遣使送烏林答贊謨持書以還。

　　十年春二月，幸鴛鴦濼。金復遣烏林答贊謨持書及冊文副本以來，仍責乞兵於高麗。

　　三月己酉，民有群馬者，十取其一，給東路軍。庚申，以金人所定「大聖」二字，與先世稱號同，復遣習泥烈往議。金主怒，遂絕之。

　　夏四月，獵胡土白山，聞金師再舉，耶律白斯不等選精兵三千以濟遼師。

　　五月，金主親攻上京，克外郛，留守撻不也率眾出降。

　　六月乙酉，以北府宰相蕭乙薛為上京留守、知鹽鐵內省兩司、東北統軍司事。

　　秋，獵沙嶺。

　　冬，復至西京。

校勘記
　　一：阿骨打遣賽剌復書賽剌，又見本年九月。屬國表並作塞剌。

　　二：耶律張家奴至耶律章奴按耶律章奴即耶律張家奴，金史作張奴。紀事重復。

　　三：耶律張家奴叛按此即上文九月乙巳耶律章奴反，奔上京，謀迎立魏國王淳事。以下章奴事重出不備舉。

　　四：錦州刺史耶律術者按卷一○○本傳，左遷銀州刺史。錦州為節度，非刺史。

　　五：副留守高清明按百官志四及國志一 ○並作高清臣。

　　六：稱隆基元年按國志一○，隆基作應順。

　　七：女古皮室四部及渤海人皆降復下泰州按金史七六杲傳「杲以兵一萬攻泰州，下金山縣，女固、脾室四部及渤海人皆來降，遂克泰州。」

　　八：蕭寶訛里等十五人各率戶降于金按屬國表：「蕭寶、訛里野、特末、霍石、韓慶和、王伯龍等各率眾歸於金。」金史二太祖紀亦作蕭寶、訛里野。

　　九：楊立忠使金按屬國表，楊立忠作楊近忠。


Chinese text: This work was published before January 1, 1923, and is in the
public domain worldwide because the author died at least 100 years ago.
