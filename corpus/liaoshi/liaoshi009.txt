景宗下九年春正月丙寅，女直遣使來貢。二月庚子，宋遣使致其先帝遺物。甲寅，以青牛白馬祭天地。

三月癸亥，耶律沙、敵烈獻援漢之役所獲宋俘。戊辰，詔以粟二十萬斛助漢。

夏五月庚午，漢遣使來謝，且以宋事來告。己丑，女直二十一人來請宰相、夷離堇之職，以次授之。六月丙辰，以宋王喜隱為西南面招討使。

秋七月庚申朔，回鶻遣使來貢。甲子，宋遣使來聘。壬申，漢以宋侵來告。丙子，遣使助漢戰馬。

八月，漢遣使進葡萄酒。冬十月甲子，耶律沙以党項降酋可醜、買友來見，賜詔撫諭。丁卯，以可醜為司徒，買友為太保，各賜物遣之。壬申，女直遣使來貢。乙酉，漢復遣使以宋事來告。十一月丁亥朔，司天奏日當食不虧。戊戌，吐谷渾叛入太原者四百餘戶，索而還之。癸卯，祠木葉山。乙巳，遣太保叠烈割等使宋。乙卯，漢復遣使以宋事來告。十二月戊辰，獵於近郊，以所獲祭天。

鵩十年春正月癸丑，如長濼。二月庚午，阿薩蘭回鶻來貢。三月庚寅，祭顯陵。夏四月丁卯，西幸。己巳，女直遣使來貢。五月癸卯，賜女裏死，遣人誅高勛等。六月己未，駐蹕沿柳湖。秋七月庚戌，享太祖廟。九月癸未朔，平王隆先子陳哥謀害其父，車裂以徇。是冬，駐蹕金川。

鵩乾亨元年春正月乙酉，遣撻馬長壽使宋，問興師伐劉繼元之故。丙申，長壽還，言「河東朔命，所當問罪。若北朝不援，和約如舊，不然則戰。」二月丁卯，漢以宋兵壓境，遣使乞援。詔南府宰相耶律沙為都統、冀王敵烈為監軍赴之；又命南院大王斜軫以所部從，樞密副使抹只督之。三月辛巳，速撒遣人以別部化哥等降，納之。丙戌，漢遣使謝撫諭軍民，詔北院大王奚底、乙室王撒合等以兵戍燕。己丑，漢復告宋兵入境，詔左千牛衛大將軍韓侼、大同軍節度使耶律善補以本路兵南援。辛卯，女直遣使來貢。丁酉，耶律沙等與宋戰於白馬嶺，不利，冀王敵烈及突呂不部節度使都敏、黃皮室詳穩唐筈皆死之，士卒死傷甚眾。夏四月辛亥，漢以行軍事宜來奏，盧俊自代州馳狀告急。辛酉，敵烈來貢。五月己卯朔，宋兵至河東，漢與戰，不利，劉繼文、盧俊來奔。六月，劉繼元降宋，漢亡。甲子，封劉繼文為彭城郡王，盧俊同政事門下平章事。宋主來侵。丁卯，北院大王奚底、統軍使蕭討古、乙室王撒合擊之。戰於沙河，失利。己巳，宋主圍南京。丁丑，詔諭耶律沙及奚底、討古等軍中事宜。秋七月癸未，沙等及宋兵戰於高梁河，少卻；休哥、斜軫橫擊，大敗之。宋主僅以身免，至涿州，竊乘驢車遁去。甲申，擊宋餘軍，所殺甚眾，獲兵仗、器甲、符印、糧饋、貨幣不可勝計。辛丑，耶律沙遣人上俘獲，以權知南京留守事韓德讓、權南京馬步軍都指揮使耶律學古、知三司事劉弘皆能安人心，捍城池，並賜詔褒獎。八月壬子，阻卜惕隱曷魯、夷離堇阿裏睹等來朝。乙丑，耶律沙等獻俘。丙寅，以白馬之役責沙、抹只，復以走宋主功釋之；奚底遇敵而退，以劍背擊之；撒合雖卻，部伍不亂，宥之；冀王敵烈麾下先遁者斬之，都監以下杖之。壬申，宴沙、抹只等將校，賜物有差。九月己卯，燕王韓匡嗣為都統，南府宰相耶律沙為監軍，惕隱休哥、南院大王斜軫、權奚王抹只等各率所部兵南伐；仍命大同軍節度使善補領山西兵分道以進。冬十月乙丑，韓匡嗣與宋兵戰於滿城，敗績。辛未，太保矧思與宋兵戰於火山，敗之。乙亥，詔數韓匡嗣五罪，赦之。十一月戊寅，宴賞休哥及有功將校。乙未，南院樞密使兼政事令郭襲上書諫畋獵，嘉納之。辛丑，冬至，赦，改元乾亨。十二月乙卯，燕王韓匡嗣遙授晉昌軍節度使，降封秦王。壬戌，蜀王道隱南京留守，徙封荊王。是冬，駐蹕南京。

鵩二年春正月丙子朔，封皇子隆緒為梁王，隆慶為恒王。丁亥，以惕隱休哥為北院大王，前樞密使賢適封西平郡王。二月戊辰，如清河。三月丁亥，西南面招討副使耶律王六、太尉化哥遣人獻党項俘。閏月庚午，有鴇飛止禦帳，獲以祭天。夏四月庚辰，祈雨。戊子，清暑燕子城。五月，雷火乾陵松。六月己亥，喜隱復謀反，囚於祖州。秋七月戊午，王六等獻党項俘。八月戊戌，東幸。冬十月辛未朔，命巫者祠天地及兵神。辛巳，將南伐，祭旗鼓。癸未，次南京。丁亥，獲敵人，射鬼箭。庚寅，次固安，以青牛白馬祭天地。己亥，圍瓦橋關。十一月庚子朔，宋兵夜襲營，突呂不部節度使蕭幹及四捷軍詳穩耶律痕德戰卻之。壬寅，休哥敗宋兵於瓦橋東，守將張師引兵出戰，休哥奮擊，敗之。戊申，宋兵陣於水南，休哥涉水擊破之，追至莫州，殺傷甚眾。己酉，宋兵復來，擊之殆盡。丙辰，班師。乙丑，還次南京。十二月庚午朔，休哥拜於越。大饗軍士。

三年春二月丙子，東幸。己丑，復幸南京。三月乙卯，皇子韓八卒。辛酉，葬潢、土二河之間，置永州。以秦王韓匡嗣為西南面招討使。夏五月丙午，上京漢軍亂，劫立喜隱不克，偽立其子留禮壽，上京留守除室擒之。秋七月甲子，留禮壽伏誅。冬十月，如蒲瑰坡。十一月辛亥，加除室同政事門下平章事。是月，以南院樞密使郭襲為武定軍節度使。十二月，以遼興軍節度使韓德讓為南院樞密使。

四年春正月己亥，如華林、天柱。三月乙未，清明，與諸王大臣較射，宴飲。夏四月，自將南伐。至滿城，戰不利，守太尉奚瓦里中流矢死。統軍使善補為伏兵所圍，樞密使斜軫救免，詔以失備杖之。五月，班師。清暑燕子城。秋七月壬辰，遣使賜喜隱死。八月，如西京。九月庚子，幸雲州。甲辰，獵於祥古山，帝不豫。壬子，次焦山，崩於行在。年三十五，在位十三年。遺詔梁王隆緒嗣位，軍國大事聽皇后命。統和元年正月壬戌，上尊謚孝成皇帝，廟號景宗。重熙二十一年，加謚孝成康靖皇帝。

贊曰：遼興六十餘年，神冊、會同之間，日不暇給；天祿、應歷之君，不令其終；保寧而來，人人望治。以景宗之資，任人不疑，信賞必罰，若可與有為也。而竭國之力以助河東，破軍殺將，無救滅亡。雖一取償於宋，得不償失。知匡嗣之罪，數而不罰；善郭襲之諫，納而不用；沙門昭敏以左道亂德，寵以侍中。不亦惑乎！


Chinese text: This work was published before January 1, 1923, and is in the
public domain worldwide because the author died at least 100 years ago.
