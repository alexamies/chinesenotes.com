天祚皇帝四 耶律淳 耶律雅里 耶律大石子:夷列 夷列妹:普速完 夷列次子:直魯古
目录
1	天祚皇帝四
2	耶律淳
3	耶律雅里
4	耶律大石
4.1	子 夷列
4.2	夷列妹 普速完
4.3	夷列次子 直魯古
4.4	【評贊】
5	校勘記
天祚皇帝四
　　五年春正月辛巳，項小斛祿遣人請臨其地。戊子，趨天德，過沙漠，金兵忽至。上徒步出走，近侍進珠帽，卻之，乘張仁貴馬得脫，至天德。[1]己丑，遇雪，無禦寒具，術者以貂裘帽進；途次絕糧，術者進吥與棗；欲憩，術者即跪坐，倚之假寐。術者輩惟齧冰雪以濟饑。過天德。至夜，將宿民家，紿曰偵騎，其家知之，乃叩馬首，跪而大慟，潛宿其家。居數日，嘉其忠，遙授以節度使，遂趨項。以小斛祿為西南面招討使，總知軍事，仍賜其子及諸校爵賞有差。

　　二月，至應州新城東六十里，為金人完顏婁室等所獲。

　　八月癸卯，至金。丙午，降封海濱王。以疾終，年五十有四，在位二十四年。金皇統元年二月，改封豫王。五年，葬于廣甯府閭陽縣乾陵傍。

耶律淳
　　耶律淳者，世號為北遼。淳小字涅里，興宗第四孫，南京留守、宋魏王和魯斡之子。清甯初，太后鞠育之。[2]既長，篤好文學。昭懷太子得罪，上欲以淳為嗣。上怒耶律白斯不，知與淳善，出淳為彰聖等軍節度使。

　　天祚即位，進王鄭。[3]乾統二年，加越王。[4]六年，拜南府宰相，首議制兩府禮儀。上喜，徙王魏。其父和魯斡薨，即以淳襲父守南京。冬夏入朝，寵冠諸王。

　　天慶五年，東征，都監章奴濟鴨子河，與淳子阿撒等三百餘人亡歸，先遣敵里等以廢立之謀報淳，淳斬敵里首以獻，進封秦晉國王，拜都元帥，賜金券，免漢拜禮，不名。許自擇將士，乃募燕、雲精兵。東至錦州，隊長武朝彥作亂，劫淳。淳匿而免，收朝彥誅之。會金兵至，聚兵戰于阿里軫鬥，敗績，收亡卒數千人拒之。淳入朝，釋其罪，詔南京刻石紀功。

　　保大二年，天祚入夾山，奚王回離保、林牙耶律大石等引唐靈武故事，議欲立淳。淳不從，官屬勸進曰：「主上蒙塵，中原擾攘，若不立王，百姓何歸？宜熟計之。」遂即位。百官上號天錫皇帝，改保大二年為建福元年，大赦。放進士李寶信等一十九人，遙降天祚為湘陰王。以燕、雲、平、上京、中京、遼西六路，淳主之；沙漠以北、南北路兩都招討府、諸蕃部族等，仍隸天祚。自此遼國分矣。封其妻普賢女為德妃，以回離保知北院樞密使事，軍旅之事悉委大石。又遣使報宋，免歲幣，結好。宋人發兵問罪，擊敗之。尋遣使奉表于金，乞為附庸。事未決，淳病死，年六十。百官偽曰孝章皇帝，廟號宣宗，葬燕西香山永安陵。

　　遺命遙立秦王定以存社稷，德妃為皇太后，稱制，改建福為德興元年，放進士李球等百八人。時宋兵來攻，戰敗之，由是人心大悅，兵勢日振。宰相李純等潛納宋兵，[5]居民內應，抱關者被殺甚眾。翌日，攻內東門，衛兵力戰，宋軍大潰，城而走，死者相藉。五表于金，求立秦王，不從。而金兵大至，德妃奔天德軍，見天祚。天祚怒，誅德妃，降淳庶人，除其屬籍。

耶律雅里
　　耶律雅里者，天祚皇帝第二子也，字撒鸞。七歲，欲立為皇太子，別置禁衛，封梁王。

　　保大三年，金師圍青塚寨，雅里在軍中。太保特母哥挾之出走，間道行至陰山。聞天祚失利趨雲內，雅里馳赴。時扈從者千餘人，多於天祚。天祚慮特母哥生變，欲誅之。責以不能全救諸王，將訊之。仗劍召雅里問曰：「特母哥教汝何為？」雅里對曰：「無他言。」乃釋之。

　　天祚渡河奔夏，隊帥耶律敵列等劫雅里北走。至沙嶺，見蛇橫道而過，識者以為不祥。後三日，群僚共立雅里為主。雅里遂即位，改元神曆，命士庶上便宜。

　　雅里性寬大，惡誅殺。獲亡者，笞之而已。有自歸者，即官之。因謂左右曰：「欲附來歸；不附則去。何須威逼耶？」每取唐《貞觀政要》及林牙資忠所作治國詩，令侍從讀之。烏古部節度使糾哲、迭烈部統軍撻不也、都監突里不等各率其眾來附。自是諸部繼至。而雅里日漸荒怠，好擊鞠。特母哥切諫，乃不復出。以耶律敵列為樞密使，特母哥副之。敵列劾西北路招討使蕭糾里熒惑眾心，志有不臣，與其子麻涅並誅之。以遙設為招討使，與諸部戰，數敗，杖免官。

　　從行有疲困者，輒振給之。直長保德諫曰：「今國家空虛，賜賚若此，將何以相給耶？」雅里怒曰：「昔畋於福山，卿誣獵官，今復有此言。若無諸部，我將何取？」不納。初，令群牧運鹽濼倉粟，而民盜之，議籍以償。雅里乃自為直：每粟一車，償一羊；三車一牛；五車一馬；八車一駝。左右曰：「今一羊易粟二斗且不可得，乃償一車！」雅里曰：「民有則我有。若令盡償，民何堪？」

　　後獵查剌山，一日而射黃羊四十，狼二十一，因致疾，卒，年三十。

耶律大石
　　耶律大石者，世號為西遼。大石字重德，太祖八代孫也。通遼、漢字，善騎射，登天慶五年進士第，擢翰林應奉，尋升承旨。遼以翰林為林牙，故稱大石林牙。歷泰、祥二州刺史，遼興軍節度使。

　　保大二年，金兵日逼，天祚播越，與諸大臣立秦晉王淳為帝。淳死，立其妻蕭德妃為太后，以守燕。及金兵至，蕭德妃歸天祚。天祚怒誅德妃而責大石曰：「我在，汝何敢立淳？」對曰：「陛下以全國之勢，不能一拒敵，棄國遠遁，使黎民塗炭。即立十淳，皆太祖子孫，豈不勝乞命於他人耶？」上無以答，賜酒食，赦其罪。

　　大石不自安，遂殺蕭乙薛、坡里括，自立為王，率鐵騎二百宵遁。北行三日，過黑水，見白達達詳穩床古兒。床古兒獻馬四百，駝二十，羊若干。西至可敦城，駐北庭都護府，會威武、崇德、會蕃、新、大林、紫河、駝等七州及大黃室韋、敵剌、王紀剌、茶赤剌、也喜、鼻古德、尼剌、達剌乖、達密里、密兒紀、合主、烏古里、阻卜、普速完、唐古、忽母思、奚的、糾而畢十八部王眾，[6]諭曰「我祖宗艱難創業，曆世九主，歷年二百。金以臣屬，逼我國家，殘我黎庶，屠翦我州邑，使我天祚皇帝蒙塵于外，日夜痛心疾首。我今仗義而西，欲借力諸蕃，翦我仇敵，復我疆宇。惟爾眾亦有軫我國家，憂我社稷，思共救君父，濟生民於難者乎？」遂得精兵萬餘，置官吏，立排甲，具器仗。

　　明年二月甲午，以青牛白馬祭天地、祖宗，整旅而西。先遺書回鶻王畢勒哥曰：「昔我太祖皇帝北征，過卜古罕城，[7]即遣使至甘州，詔爾祖烏母主曰：『汝思故國耶，朕即為汝復之；汝不能返耶，朕則有之。在朕，猶在爾也。』爾祖即表謝，以為遷國於此，十有餘世，軍民皆安土重遷，不能復返矣。是與爾國非一日之好也。今我將西至大食，假道爾國，其勿致疑。」畢勒哥得書，即迎至邸，大宴三日。臨行，獻馬六百，駝百，羊三千，願質子孫為附庸，送至境外。所過，敵者勝之，降者安之。兵行萬里，歸者數國，獲駝、馬、牛、羊、財物，不可勝計。軍勢日盛，銳氣日倍。

　　至尋思幹，西域諸國舉兵十萬，號忽兒珊，來拒戰。兩軍相望二里許。諭將士曰：「彼軍雖多而無謀，攻之，則首尾不救，我師必勝。」遣六院司大王蕭斡里剌、招討副使耶律松山等將兵二千五百攻其右；樞密副使蕭剌阿不、[8]招討使耶律術薛等將兵二千五百攻其左；自以眾攻其中。三軍俱進，忽兒珊大敗，僵屍數十里。駐軍尋思幹凡九十日，回回國王來降，貢方物。

　　又西至起兒漫，文武百官冊立大石為帝，以甲辰歲二月五日即位，年三十八，號葛兒罕。復上漢尊號曰天皇帝，改元延慶。追祖父為嗣元皇帝，祖母為宣義皇后，冊元妃蕭氏為昭德皇后。因謂百官曰：「朕與卿等行三萬里，跋涉沙漠，夙夜艱勤。賴祖宗之福，卿等之力，冒登大位。爾祖爾父宜加恤典，共用尊榮。」自蕭斡里剌等四十九人祖父，封爵有差。

　　延慶三年，班師東歸，馬行二十日，得善地，遂建都城，號虎思斡耳朵，改延慶為康國元年。三月，以六院司大王蕭斡里剌為兵馬都元帥，敵剌部前同知樞密院事蕭查剌阿不副之，茶赤剌部禿魯耶律燕山為都部署，護衛耶律鐵哥為都監，率七萬騎東征。以青牛白馬祭天，樹旗以誓於眾曰：「我大遼自太祖、太宗艱難而成帝業，其後嗣君耽樂無厭，不恤國政，盜賊蜂起，天下土崩。朕率爾眾，遠至朔漠，期復大業，以光中興。此非朕與爾世居之地。」申命元帥斡里剌曰：「今汝其往，信賞必罰，與士卒同甘苦，擇善水草以立營，量敵而進，毋自取禍敗也。」行萬餘里無所得，牛馬多死，勒兵而還。大石曰：「皇天弗順，數也！」康國十年歿，在位二十年，廟號德宗。

子 夷列
　　子夷列年幼，遺命皇后權國。後名塔不煙，號感天皇后，稱制，改元咸清，在位七年。子夷列即位，改元紹興。籍民十八歲以上，得八萬四千五百戶。在位十三年歿，廟號仁宗。

夷列妹 普速完
　　子幼，遺詔以妹普速完權國，稱制，改元崇福，號承天太后。後與駙馬蕭朵魯不弟朴古只沙里通，出駙馬為東平王，羅織殺之。駙馬父斡里剌以兵圍其宮，射殺普速完及朴古只沙里。普速完在位十四年。

夷列次子 直魯古
　　仁宗次子直魯古即位，改元天禧，在位三十四年。時秋出獵，乃蠻王屈出律以伏兵八千擒之，而據其位。遂襲遼衣冠，尊直魯古為太上皇，皇后為皇太后，朝夕問起居，以侍終焉。直魯古死，遼絕。

【評贊】
　　耶律淳在天祚之世，歷王大國，受賜金券，贊拜不名。一時恩遇，無與為比。當天祚播越，以都元帥留守南京，獨不可奮大義以激燕民及諸大臣，興勤王之師，東拒金而迎天祚乎？乃自取之，是篡也。況忍王天祚哉？

　　大石既帝淳而王天祚矣，復歸天祚。天祚責以大義，乃自立為王而去之。幸藉祖宗餘威遺智，建號萬里之外。雖寡母弱子，更繼迭承，幾九十年，亦可謂難矣。

　　然淳與雅里、大石之立，皆在天祚之世。有君而復君之，其可乎哉？諸葛武侯為獻帝發喪，而後立先主為帝者，不可同年語矣。故著以為戒雲。

　　贊曰：遼起朔野，兵甲之盛，鼓行扙外，席捲河朔，樹晉植漢，何其壯歟？太祖、太宗乘百戰之勢，輯新造之邦，英謀略，可謂遠矣。雖以世宗中才，穆宗殘暴，連遘弑逆，而神器不搖。蓋由祖宗威令猶足以震疊其國人也。

　　聖宗以來，內修政治，外拓疆宇。既而申固鄰好，四境安。維持二百餘年之基，有自來矣。

　　降臻天祚，既丁末運，又觖人望，崇信奸回，自國本，群下離心。金兵一集，內難先作，廢立之謀，叛亡之跡，相繼蜂起。馴致土崩瓦解，不可復支，良可哀也！耶律與蕭，世為甥舅，義同休戚。奉先挾私滅公，首禍構難，一至於斯。天祚窮蹙，始悟奉先誤己，不幾晚乎！

　　淳、雅里所謂名不正，言不順，事不成者也。大石苟延，彼善於此，亦幾何哉？

校勘記
 至天德按金史八二蕭仲恭傳作「至霍里底泊」。
 清甯初太后鞠育之按淳死於保大二年，若「年六十」無誤，則當生於清寧九年，「清甯初」有誤字。
 天祚即位進王鄭按紀乾統元年六月，以北平郡王淳進封鄭王。
 乾統二年加越王按紀乾統三年十一月，鄭王淳進封越國王。
 宰相李純按紀保大二年三月及卷一○二本傳並作李處溫。
 大黃室韋等十八部按敵剌，百官志二作敵烈；王紀剌即金史之廣吉刺、元史之宏吉剌；茶赤剌，紀大安十年四月、百官志二並作茶劄剌，即元史之劄只剌特；鼻古特，百官志二作鼻國德；密兒紀，紀壽隆三年二月作梅里急，即元秘史之篾兒乞；忽母思，即百官志二之胡母思山部，兵衛志下之胡母思山蕃；糾而畢，部族表作紀而畢。
 卜古罕城羅校謂即太祖紀之古回鶻城。
 蕭剌阿不按下文作蕭查剌阿不。


Chinese text: This work was published before January 1, 1923, and is in the
public domain worldwide because the author died at least 100 years ago.
