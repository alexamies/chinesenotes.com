營衛誌中 ○行營

《周官》土圭之法：日東，景夕多風；日北，景長多寒。天地之間，風氣異宜，人生其間，各適其便。王者因三才而節制之。長城以南，多雨多暑，其人耕稼以食，桑麻以衣，宮室以居，城郭以治。大漠之間，多寒多風，畜牧畋漁以食，皮毛以衣，轉徙隨時，車馬為家。此天時地利所以限南北也。遼國盡有大漠，浸包長城之境，因宜為治。秋冬違寒，春夏避暑，隨水草就畋漁，歲以為常。四時各有行在之所，謂之「捺缽」。

春捺缽：曰鴨子河濼。皇帝正月上旬起牙帳，約六十日方至。天鵝未至，卓帳冰上，鑿冰取魚，冰泮，乃縱鷹鶻捕鵝雁。晨出暮歸，從事弋獵。鴨子河濼東西二十里，南北三十里，在長春州東北三十五里，四面皆沙堝，多榆柳杏林。皇帝每至，侍御皆服墨綠色衣，各備連鎚一柄，鷹食一器，剌鵝錐一枚，於濼周圍相去各五七步排立。皇帝冠巾，衣時服，系玉束帶，於上風望之。有鵝之處舉旗，探騎馳報，遠泊鳴鼓。鵝驚騰起，左右圍騎皆舉幟麾之。五坊擎進海東青鶻，拜授皇帝放之。鶻擒鵝墜，勢力不加，排立近者，舉錐刺鵝，取腦以飼鶻。救鶻人例賞銀絹。皇帝得頭鵝，薦廟，群臣各獻酒果，舉樂。更相酬酢，致賀語，皆插鵝毛於首以為樂。賜從人酒，遍散其毛。弋獵網釣，春盡乃還。

夏捺缽：無常所，多在吐兒山。道宗每歲先幸黑山，拜聖宗、興宗陵，賞金蓮。乃幸子河避暑。吐兒山在黑山東北三百里，近饅頭山。黑山在慶州北十三里，上有池，池中有金蓮。子河在吐兒山東北三百里。懷州西山有清涼殿，亦為行幸避暑之所。四月中旬起牙帳，卜吉地為納涼所，五月末旬、六月上旬至。居五旬。與北、南臣僚議國事，暇日遊獵。七月中旬乃去。

秋捺缽：曰伏虎林。七月中旬，自納涼處起牙帳，入山射鹿及虎。林在永州西北五十里。嘗有虎據林，傷害居民畜牧。景宗領數騎獵焉，虎伏草際，戰栗不敢仰視，上舍之，因號伏虎林。每歲車駕至。皇族而下，分布濼水側，伺夜將半，鹿飲鹽水，令獵人吹角效鹿鳴，既集而射之。謂之「舐堿鹿」、又名「呼鹿。」

冬捺缽：曰廣平澱。在永州東南三十里，本名白馬澱。東西二十餘里，南北十餘里。地甚坦夷，四望皆沙磧，木多榆柳。其地饒沙，冬月稍暖，牙帳多於此坐冬，與北、南大臣會議國事，時出校獵講武，兼受南宋及諸國禮貢。皇帝牙帳以槍為硬寨，用毛繩連系。每槍下黑氈傘一，以庇衛士風雪。槍外小氈帳一層，每帳五人，各執兵杖為禁圍。南有省方殿，殿北約二里曰壽寧殿，皆木柱竹榱，以氈為蓋，彩繪韜柱，錦為壁衣，加緋繡額。又以黃布繡龍為地障、窗、槅皆以氈為之，傅以黃油絹。基高尺餘，兩廂廊廡亦以氈蓋，無門戶。省方殿北有鹿皮帳，帳次北有八方公用殿。壽寧殿北有長春帳，衛以硬寨。宮用契丹兵四千人，每日輪番千人祗直。禁圍外卓槍為寨，夜則拔槍移卓禦寢帳。周圍拒馬，外設鋪，傳鈴宿衛。

每歲四時，周而復始。

皇帝四時巡守，契丹大小內外臣僚並應役次人，及漢人宣徽院所管百司皆從。漢人樞密院、中書省唯摘宰相一員，樞密院都副承旨二員，令史十人，中書令史一人，御史臺、大理寺選摘一人扈從。每歲正月上旬，車駕啟行。宰相以下，還於中京居守，行遣漢人一切公事。除拜官僚，止行堂帖權差，俟會議行在所，取旨、出給誥敕。文官縣令、錄事以下更不奏聞，聽中書銓選，武官須奏聞。五月，納涼行在所，南、北臣僚會議。十月，坐冬行在所，亦如之。

部族上

部落曰部，氏族曰族。契丹故俗，分地而居，合族而處。有族而部者，五院六院之類是也；有部而族者，奚王、室韋之類是也；有部而不族者，特裏特勉、稍瓦、曷術之類是也；有族而不部者，遙輦九帳、皇族三父房是也。

奇首八部為高麗、蠕蠕所侵，僅以萬口附於元魏。生聚未幾，北齊見侵，掠男女十萬餘口。繼為突厥所逼。寄處高麗，不過萬家。部落離散，非復古八部矣。別部有臣附突厥者，內附於隋者，依紇臣水而居。部落漸眾，分為十部，有地遼西五百餘里。唐世大賀氏仍為八部，而松漠、玄州別出，亦十部也。遙輦氏承萬榮可突於散敗之餘，更為八部，然遙輦、叠刺別出，又十部也。阻午可汗析為二十部，契丹始大。至於遼太祖，析九帳、三房之族，更列二十部。聖宗之世，分置十有六，增置十有八，並舊為五十四部；內有拔裏、乙室已國舅族，外有附庸十部，盛矣！

其氏族可知者，略具《皇族》、《外戚》二表。余五院、六院、乙室部止見益古、撒裏本、涅剌，烏古部止見撒裏卜、涅勒，突呂不、突舉部止見塔古裏、航斡，皆兄弟也。奚王府部時瑟、哲裏，則臣主也。品部有拿女，楮特部有窪。其餘世系名字，皆漫無所考矣。

舊《志》曰：「契丹之初，草居野次，靡有定所。至涅裏始制部族，各有分地。太祖之興，以叠剌部強熾，析為五院、六院。奚六部以下，多因俘降而置。勝兵甲者即著軍籍，分隸諸路詳穩、統軍、招討司。番居內地者，歲時田牧平莽間。邊防糺戶，生生之資，仰給畜牧，績毛飲湩，以為衣食。各安舊風，狃習勞事，不見紛華異物而遷。故家給人足，戎備整完。卒之虎視四方，強朝弱附，東逾蟠木，西越流沙，莫不率服。部族實為之爪牙雲。

古八部：悉萬丹部。何大何部。伏弗郁部。羽陵部。日連部。匹絜部。黎部。吐六於部。

契丹之先，曰奇首可汗，生八子。其後族屬漸盛，分為八部，居松漠之間。今永州木葉山有契丹始祖廟，奇首可汗、可敦並八子像在焉。潢河之西，土河之北，奇首可汗故壤也。

隋契丹十部：元魏末，莫弗賀勿於畏高麗、蠕蠕侵逼，率車三千乘、眾萬口內附，乃去奇首可汗故壤，居白狼水東。北齊文宣帝自平州三道來侵，虜男女十餘萬口，分置諸州。又為突厥所逼，以萬家寄處高麗境內。隋開皇四年，諸莫弗賀悉眾款塞，聽居白狼故地。又別部寄處高麗者曰出伏等，率眾內附，詔置獨奚那頡之北。又別部臣附突厥者四千餘戶來降，詔給糧遣還，固辭不去，部落漸眾，徙逐水草，依紇臣水而居。在遼西正北二百里，其地東西亙五百里，南北三百里。分為十部，逸其名。

唐大賀氏八部：達稽部，峭落州。紇便部，彈汗州。獨活部，無逢州。芬間部，羽陵州。突便部，日連州。芮奚部，徒河州。墜斤部，萬丹州。伏部，州二：匹黎、赤山。

唐太宗置玄州，以契丹大帥據曲為刺史。又置松漠都督府，以窟哥為都督，分八部，並玄州為十州。則十部在其中矣。

遙輦氏八部：旦利皆部。乙室活部。實活部。納尾部。頻沒部。納會雞部。集解部。奚嗢部。

當唐開元、天寶間，大賀氏既微，遼始祖涅裏立迪輦祖裏為阻午可汗。時契丹因萬榮之敗，部落雕散，即故有族眾分為八部。涅裏所統叠剌部自為別部，不與其列。並遙輦、叠剌亦十部也。

遙輦阻午可汗二十部：耶律七部。審密五部。八部。

涅裏相午阻可汗，分三耶律為七，二審密為五，並前八部為二十部。三耶律：一曰大賀，二曰遙輦，三曰世裏，即皇族也。二審密：一曰乙室已，二曰拔裏，即國舅也。其分部皆未詳；可知者曰叠剌，曰乙室，曰品，曰楮特，曰烏隗，曰突呂不，曰捏剌，曰突舉，又有右大部、左大部，凡十，逸其二。大賀、遙輦析為六，而世裏合為一，茲所以叠剌部終遙輦之世，強不可制雲。


Chinese text: This work was published before January 1, 1923, and is in the
public domain worldwide because the author died at least 100 years ago.
