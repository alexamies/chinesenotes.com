耶律隆運〈（德威滌魯制心）〉耶律勃古哲蕭陽阿武白蕭常哥耶律虎古〈（磨魯古）〉

耶律隆運，本姓韓，名德讓，西南面招討使匡嗣之子也。統和十九年，賜名德昌；二十二年，賜姓耶律；二十八年，復賜名隆運。重厚有智略，明治體，喜建功立事。侍景宗，以謹飭聞，加東頭承奉官，補樞密院通事，轉上京皇城使，遙授彰德軍節度使，代其父匡嗣為上京留守，權知京事，甚有聲。尋復代父守南京，時人榮之。宋兵取河東，侵燕，五院糺詳穩奚底、統軍蕭討古等敗歸，宋兵圍城，招脅甚急，人懷二心。隆運登城，日夜守禦。援軍至，圍解。及戰高梁河，宋兵敗走，隆運邀擊，又破之。以功拜遼興軍節度使，徵為南院樞密使。

景宗疾大漸，與耶律斜軫俱受顧命，立梁王為帝，皇后為皇太后，稱制。隆運總宿衛事，太后益寵任之。統和元年，加開府儀同三司，兼政事令。四年，宋遣曹彬、米信將十萬眾來侵，隆運從太后出師敗之，加守司空，封楚國公。師還，與北府宰相室昉共執國政。上言山西四州數被兵，加以歲饑，宜輕稅賦以來流民，從之。六年，太后觀擊鞠，胡裏室突隆運墜馬，命立斬之。詔率師伐宋，圍沙堆，敵乘夜來襲，隆運嚴軍以待，敗走之，封楚王。九年，復言燕人挾奸，茍免賦役，貴族因為囊橐，可遣北院宣徽使趙智戒諭，從之。

十一年，丁母憂，詔強起之。明年，室昉致政，以隆運代為北府宰相，仍領樞密使，監修國史，賜興化功臣。十二年六月，奏三京諸鞫獄官吏，多因請托，曲加寬貸，或妄行搒掠，乞行禁止。上可其奏。又表請任賢去邪，太后喜曰：「進賢輔政，真大臣之職。」優加賜賚。服闋，加守太保、兼政事令。會北院樞密使耶律斜軫薨，詔隆運兼之。久之，拜大丞相，進王齊，總二樞府事。以南京、平州歲不登，奏免百姓農器錢，及請平諸郡商賈價，並從之。

二十二年，從太后南征，及河，許宋成而還。徙王晉，賜姓，出宮籍，隸橫帳季父房後，乃改賜今名，位親王上，賜田宅及陪葬地。從伐高麗還，得末疾，帝與後臨視醫藥。薨，年七十一。贈尚書令，謚文忠，官給葬具，建廟乾陵側。無子。清寧三年，以魏王貼不子耶魯為嗣。天祚立，以皇子敖盧斡繼之。弟德威，侄制心。

德威，性剛介，善馳射。保寧初，歷上京皇城使，儒州防禦使，改北院宣徽使。乾亨末，丁父喪，強起復職，權西南招討使。統和初，党項寇邊，一戰卻之。賜劍許便宜行事，領突呂不、叠剌二糺軍。以討平稍古葛功，真授招討使。夏州李繼遷叛宋內附，德威請納之。既得繼遷，諸夷皆從，璽書褒獎。與惕隱耶律善補敗宋將楊繼業，加開府儀同三司、政事門下平章事。未幾，以山西城邑多陷，奪兵柄。李繼遷受賂，潛懷二心，奉詔率兵往諭，繼遷托以西征不出，德威至靈州俘掠而還。年五十五卒，贈兼侍中。子雱金，終彰國軍節度使。二孫：謝十、滌魯。謝十終惕隱。

滌魯，字遵寧。幼養宮中，授小將軍。重熙初，歷北院宣徽使、右林牙、副點檢，拜惕隱，改西北路招討使，封漆水郡王，請減軍籍三千二百八十人。後以私取回鶻使者獺毛裘，及私取阻卜貢物，事覺，決大杖，削爵免官。俄起為北院宣徽使。十九年，改烏古敵烈部都詳穩，尋為東北路詳穩，封混同郡王。清寧初，徙王鄧，擢拜南府宰相。以年老乞骸骨，更王漢。大康中薨，年八十。

滌魯神情秀徹，聖宗子視之，興宗待以兄禮，雖貴愈謙。初為都點檢，扈從獵黑嶺，獲熊。上因樂飲，謂滌魯曰：「汝有求乎？」對曰：「臣富貴逾分，不敢他望。惟臣叔先朝優遇，身歿之後，不肖子坐罪籍沒，四時之薦享，諸孫中得赦一人以主祭，臣願畢矣。」詔免籍，復其產。子燕五，官至南京步軍都指揮使。

制心，小字可汗奴。父德崇，善醫，視人形色，輒決其病，累官至武定軍節度使。制心善調鷹隼。統和中，為歸化州刺史。開泰中，拜上京留守，進漢人行宮都部署，封漆水郡王。以皇后外弟，恩遇日隆。樞密副使蕭合卓用事，制心奏合卓寡識度，無行檢，上默然。每內宴歡洽，輒避之。皇后不悅曰：「汝不樂耶？」制心對曰：「寵貴鮮能長保，以是為憂耳！」太平中，歷中京留守、惕隱、南京留守，徙王燕，遷南院大王。或勸制心奉佛，對曰：「吾不知佛法，惟心無私，則近之矣。」一日，沐浴更衣而臥，家人聞絲竹之聲，怪而入視，則已逝矣。年五十三。贈政事令，追封陳王。

守上京時，酒禁方嚴，有捕獲私醞者，一飲而盡，笑而不詰。卒之日，部民若哀父母。

耶律勃古哲，字蒲奴隱，六院夷離堇蒲古只之後。勇悍，善治生。保寧中，為天德軍節度使，歷南京侍衛馬步軍都指揮使。以討平党項羌阿理撒米、仆裏鱉米，遷南院大王。聖宗即位，太后稱制，會群臣議軍國事，勃古哲上疏陳便宜數事，稱旨，即日兼領山西路諸州事。統和四年，宋將曹彬等侵燕，勃古哲擊之甚力，賜輸忠保節致主功臣，總知山西五州。會有告勃古哲曲法虐民者，按之有狀，以大杖決之。八年，為南京統軍使，卒。子爻裏，官至詳穩。

蕭陽阿，字稍隱。端毅簡嚴，識遼、漢字，通天文、相法。父卒，自五蕃部親挽喪車至奚王嶺，人稱其孝。年十九，為本班郎君。歷鐵林、鐵鷂、大鷹三軍詳穩。乾統元年，由烏古敵烈部屯田太保為易州刺史。幸臣劉彥良嘗以事至州，怙寵恣橫，為陽阿所沮。彥良歸，妄加毀訾，尋遣人代陽阿。州民千餘詣闕請留，即日授武安州觀察使。歷烏古涅裏、順義、彰信等軍節度使，權知東北路統軍使事。聞耶律狼不、鐸魯斡等叛，獨引麾下三十餘人追捕之，身被二創，生擒十餘人，送之行在。坐不獲首惡，免官。未幾，權南京留守，卒。

武白，不知何郡人。為宋國子博士，差知相州，至通利軍，為我軍所俘。詔授上京國子博士。改臨潢縣令，遷廣德軍節度副使。先是，有訟宰相劉慎行與子婦姚氏私者，有司出其罪。聖宗詔白鞫之，白正其事。使高麗還，權中京留守。時慎行諸子皆處權要，以白斷百姓分籍事不直，坐左遷。未幾，遷尚書左丞，知樞密事，拜遼興軍節度使。致仕，卒。

蕭常哥，字胡獨堇，國舅之族。祖約直，同政事門下平章事，父實老，累官節度使。常哥魁偉寡言。年三十餘，始為祗候郎君。歷本族將軍、松山州刺史。壽隆二年，以女為燕王妃，拜永興宮使。及妃生子，為南院宣徽使，尋改漢人行宮都部署。乾統初，加太子太師，為國舅詳穩。二年，改遼興軍節度使，召為北府宰相，以柴冊禮，加兼侍中。天慶元年，致仕，卒，謚曰欽肅。

耶律虎古，字海鄰，六院夷離堇覿烈之孫。少穎悟，重然諾。保寧初，補禦盞郎君。十年，使宋還，以宋取河東之意聞於上。燕王韓匡嗣曰：「何以知之？」虎古曰：「諸僭號之國，宋皆並收，惟河東未下。今宋講武習戰，意必在漢。」匡嗣力沮，乃止。明年，宋果伐漢。帝以虎古能料事，器之，乃曰：「吾與匡嗣慮不及此。」授涿州刺史。統和初，皇太后稱制，召赴京師。與韓德讓以事相忤，德讓怒，取護衛所執戎仗擊其腦，卒。子磨魯古。

磨魯古，字遙隱，有智識，善射。統和初，拜南面林牙。四年，宋侵燕，太后親征。磨魯古為前鋒，手中流矢，拔而復進。太后既至，磨魯古以創不能戰，與北府宰相蕭繼先巡邏境上。累遷北院大王。六年，伐宋，為先鋒，與耶律奴瓜破其將李忠吉於定州。以疾卒於軍。

論曰：德讓在統和間，位兼將相，其克敵制勝，進賢輔國，功業茂矣。至賜姓名，王齊、晉，抑有寵於太后而致然歟？宗族如德威平党項，滌魯完宗祀，制心不茍合，家聲益振，豈無所自哉！若勃古之忠，陽阿之孝，武白之直，亦彬彬乎一代之良臣矣。


Chinese text: This work was published before January 1, 1923, and is in the
public domain worldwide because the author died at least 100 years ago.
