耶律室魯〈（歐裏斯）〉王繼忠蕭孝忠陳昭袞蕭合卓

耶律室魯，字乙辛隱，六院部人。魁岸美容儀。聖宗同年生，帝愛之。甫冠，補祗候郎君。未幾，為宿直官。及出師伐宋，為隊帥，從南府宰相耶律奴瓜、統軍使蕭撻覽略地趙、魏，有功，加檢校太師，為北院大王。攻拔通利軍。宋和議成，特進門下平章事，賜推誠竭節保義功臣。以本部俸羊多闕，部人空乏，請以羸老之羊及皮毛歲易南中絹，彼此利之。拜北院樞密使，封韓王。自韓德讓知北院，職多廢曠，室魯拜命之日，朝野相慶。從上獵松林，至沙嶺卒，年四十四，贈守司徒、政事令。二子：十神奴、歐裏斯。十神奴，南院大王。

歐裏思，字留隱，少有大志。未冠，補祗候郎君。開泰初，為本部司徒。秩滿閑居，徵為郎君班詳穩。遷右皮室詳穩，將本部兵，從東平王蕭排押伐高麗，至茶、陀二河，戰不利。歐裏斯獨全軍還，帝嘉賞。終西南面招討使。

王繼忠，不知何郡人。仕宋為鄆州刺史、殿前都虞候。統和二十一年，宋遣繼忠屯定之望都，以輕騎覘我軍，遇南府宰相耶律奴瓜等，獲之。太后知其賢，授戶部使，以康默記族女女之。繼忠亦自激昂，事必盡力。宋以繼忠先朝舊臣，每遣使，必有附賜，聖宗許受之。二十二年，宋使來聘，遺繼忠弧矢、鞭策及求和劄子，有曰：「自臨大位，愛養黎元。豈欲窮兵，惟思息戰。每敕邊事，嚴諭守臣。至於北界人民，不令小有侵擾，眾所具悉，爾亦備知。向以知雄州何承矩已布此懇，自後杳無所聞。汝可密言，如許通和，即當別使往請。」詔繼忠與宋使相見，仍許講和。以繼忠家無奴隸，賜宮戶三十，加左武衛上將軍，攝中京留守。開泰五年，為漢人行宮都部署，封瑯邪郡王。六年，進楚王，賜國姓。上嘗燕飲，議以蕭合卓為北院樞密使，繼忠曰：「合卓雖有刀筆才，暗於大體。蕭敵烈才行兼備，可任。」上不納，竟用合卓。及遣合卓伐高麗，繼忠為行軍副部署，攻興化鎮，月餘不下。師還，上謂明於知人，拜樞密使。太平三年致仕，卒。子懷玉，仕至防禦使。

蕭孝忠，字撒板，小字圖古斯，誌慷慨。開泰中，補祗候郎君，尚越國公主，拜駙馬都尉，累遷殿前都點檢。太平中，擢北府宰相。重熙七年，為東京留守。時禁渤海人擊球，孝忠言：「東京最為重鎮，無從禽之地，若非球馬，何以習武？且天子以四海為家，何分彼此？宜弛其禁。」從之。十二年，入朝，封楚王，拜北院樞密使。國制，以契丹、漢人分北、南院樞密治之，孝忠奏曰：「一國二樞密，風俗所以不同。若並為一，天下幸甚。」事未及行，薨。追封楚國王。帝素服哭臨，赦死囚數人，為孝忠薦福。葬日，親臨，賜宮戶守冢。子阿速，終南院樞密使。

陳昭袞，小字王九，雲州人。工譯鞮，勇而善射。統和中，補祗候郎君，為奚拽剌詳穩，累遷敦睦宮太保，兼掌圍場事。開泰五年秋，大獵，帝射虎，以馬馳太速，矢不及發。虎怒，奮勢將犯蹕。左右辟易，昭袞舍馬，捉虎兩耳騎之。虎駭，且逸。上命衛士追射，昭袞大呼止之。虎雖軼山，昭袞終不墮地。伺便，拔佩刀殺之。輦至上前，慰勞良久。即日設燕，悉以席上金銀器賜之，特加節鉞，遷圍場都太師，賜國姓，命張儉、呂德懋賦以美之。遷歸義軍節度使，同知上京留守，歷西南面招討都監，卒。

蕭合卓，字合魯隱，突呂不部人。始為本部吏。統和初，以謹恪，補南院侍郎。十八年，北院樞密使韓德讓舉合卓為中丞，以太后遺物使宋。還，遷北院樞密副使。開泰三年，為左夷離畢。合卓久居近職，明習典故，善占對。以是尤被寵渥，升北院樞密使。時議以為無完行，不可大用；南院樞密使王繼忠侍宴，又譏其短。帝頗不悅。六年，遣合卓伐高麗，還，時求進者多附之；然其服食、仆馬不加於舊。帝知其廉，以族屬女妻其子，詔許親友饋獻，豪貴奔趨於門。太平五年，有疾，帝欲臨視，合卓辭曰：「臣無狀，猥蒙重任。今形容毀瘁，恐陛下見而動心。」帝從之。會北府宰相蕭樸問疾，合卓執其手曰：「吾死，君必為樞密使，慎勿舉勝己者。」樸出而鄙之。是日卒。子烏古，終本部節度使。

論曰：統和諸臣，名昭王室者多矣。室魯拜樞密使，朝野相慶，必有得民心者。繼忠既不能死國，雖通南北之和，有知人之鑒，奚足尚哉！孝忠、昭袞，皆有可稱者。合卓臨終，教蕭樸毋舉勝己者任樞密，其誤國之罪大矣！


Chinese text: This work was published before January 1, 1923, and is in the
public domain worldwide because the author died at least 100 years ago.
