耶律敵剌蕭痕篤康默記〈（延壽）〉韓延徽〈（德樞紹勛紹芳資讓）〉韓知古〈（匡嗣德源德凝）〉

耶律敵剌，字合魯隱，遙輦鮮質可汗之子。太祖踐阼，與敞穩海裏同心輔政。太祖知其忠實，命掌禮儀，且諉以軍事。後以平內亂功，代轄裏為奚六部吐裏，卒。敵剌善騎射，頗好禮文。

蕭痕篤，字兀裏軫，叠剌部人。其先相遙輦氏。痕篤少慷慨，以才能自任。早隸太祖帳下，數從征討。既踐阼，除北府宰相。痕篤事親孝，為政尚寬簡。

康默記，本名照。少為薊州衙校，太祖侵薊州得之，愛其材，隸麾下。一切蕃、漢相涉事，屬默記折衷之，悉合上意。時諸部新附，文法未備，默記推析律意，論決重輕，不差毫厘。罹禁網者，人人自以為不冤。頃之，拜左尚書。神冊三年，始建都，默記董役，人咸勸趨，百日而訖事。五年，為皇都夷離畢。會太祖出師居庸關，命默記將漢軍進逼長蘆水寨，俘馘甚眾。天贊四年，親征渤海，默記與韓知古從。後大諲譔叛，命諸將攻之。默記分薄東門，率驍勇先登。既拔，與韓延徽下長嶺府。軍還，已下城邑多叛，默記與阿古只平之。既破回跋城，歸營太祖山陵畢，卒。佐命功臣其一也。

孫延壽，字胤昌，少倜儻，謂其所親：「大丈夫為將，當效節邊垂，馬革裹屍。」景宗特授千牛衛大將軍。宋人攻南京，諸將既成列，延壽獨奮擊陣前，敵遂大潰。以功遙授保大軍節度使。乾亨三年卒。

韓延徽，字藏明，幽州安次人。父夢殷，累官薊、儒、順三州刺史。延徽少英，燕帥劉仁恭奇之，召為幽都府文學、平州錄事參軍，同馮道祗候院，授幽州觀察度支使。後守光為帥，延徽來聘，太祖怒其不屈，留之。述律後諫曰：「彼秉節弗撓，賢者也，奈何困辱之？」太祖召與語，合上意，立命參軍事。攻党項、室韋，服諸部落，延徽之籌居多。乃請樹城郭，分市裏，以居漢人之降者。又為定配偶，教墾藝，以生養之。以故逃亡者少。

居久之，慨然懷其鄉里，賦詩見意，遂亡歸唐。已而與他將王緘有隙，懼及難，乃省親幽州，匿故人王德明舍。德明問所適，延徽曰：「吾將復走契丹。」德明不以為然。延徽笑曰：「彼失我如失左右手，其見我必喜。」既至，太祖問故。延徽曰：「忘親非孝，棄君非忠。臣雖挺身逃，臣心在陛下。臣是以復來。」上大悅，賜名曰匣列。「匣列」，遼言復來也。即命為守政事令、崇文館大學士，中外事悉令參決。

天贊四年，從征渤海，大諲譔乞降。既而復叛，與諸將破其城，以功拜左僕射。又與康默記攻長嶺府，拔之。師還，太祖崩，哀動左右。太宗朝，封魯國公，仍為政事令。使晉還，改南京三司使。世宗朝，遷南府宰相，建政事省，設張理具，稱盡力吏。天祿五年六月，河東使請行冊禮，帝詔延徽定其制，延徽奏一遵太宗冊晉帝禮，從之。應歷中，致仕。子德樞鎮東平，詔許每歲東歸省。九年卒，年七十八。上聞震悼，贈尚書令，葬幽州之魯郭，世為崇文令公。

初，延徽南奔，太祖夢白鶴自帳中出；比還，復入帳中。詰旦，謂侍臣曰：「延徽至矣。」已而果然。太祖初元，庶事草創，凡營都邑，建宮殿，正君臣定，名分，法度井井，延徽力也。為佐命功臣之一。子德樞。

德樞年甫十五，太宗見之，謂延徽曰：「是兒卿家之福，朕國之寶，真英物也！」未冠，守左羽林大將軍，遷特進太尉。時漢人降與轉徙者，多寓東平。丁歲災，饑饉疾厲。德樞請往撫字之，授遼興軍節度使。下車整紛剔蠹，恩煦信孚，勸農桑，興教化，期月民獲蘇息。入為南院宣徽使，遙授天平軍節度使，平、灤、營三州管內觀察處置等使，門下平章事。已而加開府儀同三司、行侍中，封趙國公。保寧元年卒。孫紹勛、紹芳。

紹勛，仕至東京戶部使。會大延琳叛，被執，辭不屈，賊以鋸解之，憤罵至死。

紹芳，重熙間參知政事，加兼侍中。時延議征李元昊，力諫不聽，出為廣德軍節度使。聞敗，嘔血卒。

孫資讓，壽隆初拜中書侍郎、平章事。會宋徽宗嗣位，遣使來報，有司按籍，有「登寶位」文，坐是出為崇義軍節度使。改鎮遼興，卒。

韓知古，薊州玉田人，善謀有識量。太祖平薊時，知古六歲，為淳欽皇后兄欲穩所得。後來嬪，知古從焉，未得省見。久之，負其有，怏怏不得志，挺身逃庸保，以供資用。其子匡嗣得親近太祖，因間言。太祖召見與語，賢之，命參謀議。神冊初，遙授彰武軍節度使。久之，信任益篤，總知漢兒司事，兼主諸國禮儀。時儀法疏闊，知古援據故典，參酌國俗，與漢儀雜就之，使國人易知而行。頃之，拜左僕射，與康默記將漢軍征渤海有功，遷中書令。天顯中卒，為佐命功臣之一。子匡嗣。

匡嗣以善醫，直長樂宮，皇后視之猶子。應歷十年，為太祖廟詳穩。後宋王喜隱謀叛，辭引匡嗣，上置不問。初，景宗在藩邸，善匡嗣。即位，拜上京留守。頃之，王燕，改南京留守。保寧末，以留守攝樞密使。時耶律虎古使宋還，言宋人必取河東，合先事以為備。匡嗣詆之曰：「寧有是！」已而宋人果取太原，乘勝逼燕。匡嗣與南府宰相沙、惕隱休哥侵宋，軍於滿城。方陣，宋人請降。匡嗣欲納之，休哥曰：「彼軍氣甚銳，疑誘我也。可整頓士卒以禦。」匡嗣不聽。俄而宋軍鼓噪薄我，眾蹙踐，塵起漲天。匡嗣倉卒諭諸將，無當其鋒。眾既奔，遇伏兵扼要路，匡嗣棄旗鼓遁，其眾走易州山，獨休哥收所棄兵械，全軍還。帝怒匡嗣，數之曰：「爾違眾謀，深入敵境，爾罪一也；號令不肅，行伍不整，爾罪二也；棄我師旅，挺身鼠竄，爾罪三也；偵候失機，守禦弗備，爾罪四也；捐棄旗鼓，損威辱國，爾罪五也。」促令誅之。皇后引諸內戚徐為開解，上重違其請。良久，威稍霽，乃杖而免之。既而遙授晉昌軍節度使。乾亨三年，改西南面招討使，卒。睿智皇后聞之，遣使臨吊，賻贈甚厚，後追贈尚書令。五子：德源，德讓，後賜名隆運，德威，德崇，德凝。德源、德凝附傳，余各有傳。

德源，性愚而貪，早侍景宗邸。及即位，列近侍。保寧間，官崇義、興國二軍節度使，加檢校太師。以賄名，德讓貽書諫之，終不悛。以故論者少之。後加同政事門下平章事，遙攝保寧軍節度使。乾亨初卒。

德凝，廉遜廉謹。保寧中，遷護軍司徒。開泰中，累遷護衛太保、都宮使、崇義軍節度使。移鎮廣德，秩滿，部民請留，從之。改西南面招討使，党項隆益答叛，平之。遷大同軍節度使，卒於官。

子郭三，終天德軍節度使。孫高家奴，終南院宣徽使；高十，終遼興軍節度使。


Chinese text: This work was published before January 1, 1923, and is in the
public domain worldwide because the author died at least 100 years ago.
