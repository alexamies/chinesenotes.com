曆象誌中 ○閏考

月度不足，是生朔虛；天行有餘，是為氣盈。盈虛相懸，歲月乃牉，積牉而差，寒暑互易，百谷不成，庶政不明。聖人驗以斗柄，準以歲星，爰立閏法，信治百官。是故閏正而月正，月正而歲正。歲月既正，頒令考績，無有不時。國史正歲年以敘事，莫重於此。遼始征歷梁、唐。入晉之後，奄有帝制，《乙未》、《大明》，曆法再變。穆宗應歷六年，周用顯德《欽天曆》；十年，宋用建隆《應天曆》。景宗乾亨四年，宋用《乾元曆》。聖宗統和十九年，宋用《儀天曆》；太平元年，宋用《崇天曆》。道宗清寧十年，宋用《明天曆》；大康元年，宋用《奉元曆》；大安七年，宋用《觀天曆》。天祚皇帝乾統六年，宋用《紀元曆》。五代歷三變，宋凡八變，遼終始再變。曆法不齊，故定朔置閏，時有不同，覽者惑焉。作《閏考》。〈（書540－564頁有表）〉


Chinese text: This work was published before January 1, 1923, and is in the
public domain worldwide because the author died at least 100 years ago.
