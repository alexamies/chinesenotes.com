卓行 ○蕭劄剌耶律官奴蕭蒲離不

遼之共國任事，耶律、蕭二族而已。二族之中，有退然自足，不淫於富貴，不詘於聲利，可以振頹風，激薄俗，亦足嘉尚者，得三人焉。作《卓行傳》。

蕭劄剌，字虛輦，北府宰相排押之弟。性介特，不事生業。保寧間，以戚屬進，累遷寧遠軍節度使。秩滿裏居，淡泊自適。統和末，召為南京馬步軍都指揮使。以疾求退，不聽，遷夷離畢。又以疾辭，許之。遂入頡山，杜門不出。上嘉其志，不復征，劄剌自是家於頡山。親友或過之，終日言不及世務。凡宴遊相邀，亦不拒。一歲山居過半，與世俗不偶。耶律資忠重之，目曰頡山老人。卒。

耶律官奴，字奚隱，林牙斡魯之孫。沈厚多學，詳於本朝世系。嗜酒好佚。初，徵為宿直將軍。重熙九年，以疾去官。上以官奴屬尊，欲成其志，乃許自擇一路節度使。官奴辭曰：「臣愚鈍，不任官使。」加歸義軍節度使，輒請致政。官奴與歐裏部人蕭哇友善，哇謂官奴曰：「仕不能致主澤民，成大功烈，何屑屑為也！吾與若居林下，以枕簟自隨，觴詠自樂，雖不官，無慊焉。」官奴然之。時稱「二逸」。乾統間，官奴卒。

蕭蒲離不，字桵懶，魏國王惠之四世孫。父母蚤喪，鞠於祖父兀古匿。性孝悌。年十三，兀古匿卒，自以早失怙恃，復遭祖喪，哀毀逾禮，族裏嘉嘆。嘗謂人曰：「我於親不得終養，今誰為訓者？茍不自勉，何以報鞠育恩！」自是力學，於文藝無不精。乾統間，以兀古匿之故召之，不應。常與親識遊獵山水，奉養無長物仆隸，欣欣如也。或曰：「公胡不念以嗣先世功名？」答曰：「自度不足以繼先業，年逾強仕，安能益主庇民！」累征，皆以疾辭。晚年，謝絕人事，卜居抹古山，屏遠葷茹，潛心佛書，延有道者談論彌日。人問所得何如，但曰：「有深樂！惟覺六鑿不相攘，餘無知者。」一日，易服，無疾而逝。

論曰：隱固未易為也，而亦未可輕以與人。若劄剌謝職不談時務，官奴兩辭節鎮，蒲離不召而不赴，雖未足謂之隱，然在當時能知內外之分，甘於肥遁，不猶愈於求富貴利達而為妻妾羞者哉？故稱卓行可也。


Chinese text: This work was published before January 1, 1923, and is in the
public domain worldwide because the author died at least 100 years ago.
