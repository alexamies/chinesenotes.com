營衛誌下部族下

遼起松漠，經營撫納，竟有唐、晉帝王之器，典章文物，施及潢海之區，作史者尚可以故俗語耶？舊史有《部族志》，歷代之所無也。古者，巡守於方嶽，五服之君各述其職，遼之部族實似之。故以部族置宮衛、行營之後雲。

遼內四部族：遙輦帳九族。橫帳三父房族。國舅帳拔裏、乙室已族。

國舅別部。太祖二十部，二國舅升帳分，止十八部。

五院部。其先曰益古，凡六營。阻午可汗時，與弟撒裏本領之，曰叠剌部。傳至太祖，以夷離堇即位。天贊元年，以強大難制，析五石烈為五院，六爪為六院，各置夷離堇。會同元年，更夷離堇為大王。部隸北府，以鎮南境。大王及都監春夏居五院部之側，秋冬居羊門甸。石烈四：大蔑孤石烈。小蔑孤石烈。甌昆石烈。太宗會同二年，以烏古之地水草豐美，命居之。三年，益以海勒水之地為農田。乙習本石烈。會同二年，命以烏古之地。

六院部。隸北府，以鎮南境。其大王及都監春夏居泰德泉之北，秋冬居獨盧金。石烈四：轄懶石烈。阿速石烈。斡納撥石烈。斡納阿剌石烈。會同二年，命居烏古。三年，益以海勒水地。

乙室部。其先曰撒裏本，阻午可汗之世，與其兄益古分營而領之，曰乙室部。會同二年，更夷離堇為大王。隸南府，其大王及都監鎮駐西南之境，司徒居鴛鴦泊，閘撒狘居車軸山。石烈二：阿裏答石烈。欲主石烈。

品部。其先曰拿女手，阻午可汗以其營為部。太祖更諸部夷離堇為令穩。統和中，又改節度使。隸北府，屬西北路招討司，司徒居太子墳。凡戍軍隸節度使，留後戶隸司徒。石烈二：北哲裏只石烈。南轄懶石烈。

楮特部。其先曰窪，阻午可汗以其營為部。隸南府，節度使屬西北路招討司，司徒居柏坡山及钅革山之側。石烈二：北石烈。南石烈。

烏隗部。其先曰撒裏卜，與其兄涅勒同營，阻午可汗析為二：撒裏卜為烏隗部，涅勒為涅剌部。俱隸北府，烏隗部節度使屬東北路招討司，司徒居徐母山、郝裏河之側。石烈二：北石烈。南石烈。

涅剌部。其先曰涅勒，阻午可汗分其營為部。節度使屬西南路招討司，居黑山北，司徒居郝裏河側。石烈二：北塌裏石烈。南察裏石烈。

突呂不部。其先曰塔古裏，領三營。阻午可汗命分其一與弟航斡為突舉部，塔古裏得其二，更為突呂不部。隸北府，節度使屬西北路招討司，司徒居長春州西。石烈二：北托不石烈。南須石烈。

突舉部。其先曰航斡，阻午可汗分營置部。隸南府，戍於隗烏古部，司徒居冗泉側。石烈二：北石烈。南石烈。

奚王府六部五帳分。其先曰時瑟，事東遙裏十帳部主哲裏。後逐哲裏，自立為奚王。卒，弟吐勒斯立。遙輦鮮質可汗討之，俘其拒敵者七百戶，摭其降者。以時瑟鄰睦之故，止俘部曲之半，余悉留焉。奚勢由是衰矣。初為五部：曰遙裏，曰伯德，曰奧裏，曰梅只，曰楚裏。太祖盡降之，號五部奚。天贊二年，有東扒裏廝胡損者，恃險堅壁於箭笴山以拒命，揶諭曰：大軍何能為，我當飲墮瑰門下矣！」太祖滅之，以奚府給役戶，並括諸部隱丁，收合流散，置墮瑰部，因墮瑰門之語為名，遂號六部奚。命勃魯恩主之，仍號奚王。太宗即位，置宰相、常袞各二員。聖宗合奧裏、梅只、墮瑰三部為一；特置二克部以足六部之數。奚王和朔奴討兀惹，敗績，籍六部隸北府。

突呂不室韋部。本名大、小二黃室韋戶。太祖為達馬狘沙裏，以計降之，乃置為二部。隸北府，節度使屬東北路統軍司，戍泰州東北。涅剌拿古部。與突呂不室韋部同。節度使戍泰州東。

叠剌叠達部。本鮮質可汗所俘奚七百戶，太祖即位，以為十四石烈，置為部。隸南府，節度使屬西南路招討司，戍黑山北，部民居慶州南。

乙室奧隗部。神冊六年，太祖以所俘奚戶置。隸南府，節度使屬東北路兵馬司。楮特奧隗部。太祖以奚戶置。隸南府，節度使屬東京都部署司。

品達魯虢部。太祖以所俘達魯虢部置。隸南府，節度使屬西南路招討司，戍黑山北。

烏古涅剌部。亦曰涅離部。太祖取於骨裏戶六千，神冊六年，析為烏古涅剌及圖魯二部。俱隸北府，節度使屬西南路招討司。圖魯部。節度使屬東北路統軍司。

已上太祖以遙輦氏舊部族分置者凡十部，增置者八。聖宗三十四部：

撒裏葛部。奚有三營：曰撒裏葛，曰窈爪，曰耨碗爪。太祖伐奚，乞降，願為著帳子弟。籍於宮分，皆設夷離堇。聖宗各置為部，改設節度使，皆隸南府，以備畋獵之役。居澤州東。

窈爪部。與撒裏葛部同。居潭州南。耨碗爪部。節度使屬東京都部署司。訛仆括部。與撒裏葛三部同。居望雲縣東。

特裏特勉部。初於八部各析二十戶以戍奚，偵候落馬河及速魯河側，置二十詳穩。聖宗以戶口蕃息，置為部，設節度使。隸南府，戍倒塌嶺，居橐駝岡。

稍瓦部。初，取諸宮及橫帳大族奴隸置稍瓦石烈，「稍瓦」，鷹坊也，居遼水東，掌羅捕飛鳥。聖宗以戶口蕃息置部。節度使屬東京石部署司。

曷術部，初，取諸宮及橫帳大族奴隸置曷術石烈；「曷術」，鐵也，以冶於海濱柳濕河、三黜古斯、手山。聖宗以戶口蕃息置部。屬東京都部署司。

遙裏部。居潭、利二州間。石烈三：撒裏必石烈。北石烈。帖魯石烈。

伯德部。松山、平州之間，太師、太保居中京西。石烈六：啜勒石烈。速古石烈。腆你石烈。叠裏石烈。旭特石烈。悅裏石烈。楚裏部。居潭州北。

奧裏部。統和十二年，以與梅只，墮瑰三部民籍數寡，合為一部。並上三部，本屬奚王府，聖宗分置。南克部。北克部。統和十二年，以奚府二克分置二部。

隗衍突厥部。聖宗析四辟沙、四頗憊戶置，以鎮東北女直之境。開泰九年，節度使奏請置石烈。隸北府，屬黃龍府都部署司。奧衍突厥部。與隗衍突厥同。

涅剌越兀部。以涅剌室韋戶置。隸北府，節度使屬西南面招討司，戍黑山北。

奧衍女直部。聖宗以女直戶置。隸北府，節度使屬西北路招討司，戍鎮州境。自此至河西部，皆俘獲諸國之民，初隸諸宮，戶口蕃息置部。訖於五國，皆有節度使。

乙典女直部。聖宗以女直戶置。隸南府，居高州北。

斡突碗烏古部。聖宗以烏古戶置。隸南府，節度使屬西南面招討司，戍黑山北。

叠魯敵烈部。聖宗以敵烈戶置。隸北府，節度使屬烏古敵烈統軍司。室韋部。聖宗以室韋戶置。隸北府，節度使屬西北路招討司。

術哲達魯虢部。聖宗以達魯虢戶置。隸北府，節度使屬東北路統軍司，戍境內，居境外。梅古悉部。聖宗以唐古戶置。隸北府，節度使屬西南面招討司。

頡的部。聖宗以唐古戶置。隸北府，節度使屬西南面招討司。北敵烈部。聖宗以敵烈戶置。戍隗烏古部。匿訖唐古部。聖宗置。隸北府，節度使屬西南面招討司。

北唐古部。聖宗以唐古戶置。隸北府，節度使屬黃龍府都部署司，戍府南。南唐古部。聖宗置。隸北府。鶴剌唐古部。與南唐古同。節度使屬西南面招討司。

河西部。聖宗置。隸北府，節度使屬東北路統軍司。薛特部。開泰四年，以回鶻戶置。隸北府，居慈仁縣北。

伯斯鼻骨德部。本鼻骨德戶。初隸諸宮，聖宗以戶口蕃息置部。隸北府，節度使屬東北路統軍司，戍境內，居境外。

達馬鼻骨德部。聖宗以鼻骨德戶置。隸南府，節度使屬東北路統軍司。

五國部。剖阿裏國、盆奴裏國、奧裏米國、越裏篤國、越裏吉國，聖宗時來附，命居本土，以鎮東北境，屬黃龍府都部署司。重熙六年，以越裏吉國人尚海等訴酋帥渾尚貪汙，罷五國酋帥，設節度使以領之。

已上聖宗以舊部族置者十六，增置十八。

遼國外十部：烏古部。敵烈八部。隗古部。回跋部。嵓母部。吾禿婉部。叠剌葛部。回鶻部。長白山部。蒲盧毛朵部。

右十部不能成國，附庸於遼，時叛時服，各有職貢，猶唐人之有羈縻州也。


Chinese text: This work was published before January 1, 1923, and is in the
public domain worldwide because the author died at least 100 years ago.
