樂誌

遼有國樂，有雅樂，有大樂，有散樂，有鐃歌、橫吹樂。舊史稱聖宗、興宗咸通音律，聲氣、歌辭、舞節，徵諸太常、儀鳳、教坊不可得。按《紀》、《志》、《遼朝雜禮》，參考史籍，定其可知者，以補一代之闕文。

嗚呼！《咸》、《韶》、《夏》、《武》之樂，聲亡書逸，河間作《記》，史遷因以為《書》，寥乎希哉，遼之樂，觀此足矣。○國樂

遼有國樂，猶先王之風；其諸國樂，猶諸侯之風。故誌其略。

正月朔日朝賀，用宮懸雅樂。元會，用大樂；曲破後，用散樂；角終之。是夜，皇帝燕飲，用國樂。

七月十三日，皇帝出行宮三十里卓帳。十四日設宴，應從諸軍隨各部落動樂。十五日中元，大宴，用漢樂。

春飛放杏堝，皇帝射獲頭鵝，薦廟燕飲，樂工數十人執小樂器侑酒。諸國樂

太宗會同三年，晉宣徽使楊端、王朓等及諸國使朝見，皇帝御便殿賜宴。朓起進酒，作歌舞，上為舉觴極歡。

會同三年端午日，百僚及諸國使稱賀，如式燕飲，命回鶻、敦煌二使作本國舞。

天祚天慶二年，駕幸混同江，頭魚酒筵，半酣，上命諸酋長次第歌舞為樂。女直阿骨打端立直視，辭以不能。上謂蕭奉先曰：「阿骨打意氣雄豪，顧視不常，可托以邊事誅之。不然，恐貽後患。」奉先奏：「阿骨打無大過，殺之傷向化之意。蕞爾小國，又何能為。」

雅樂

自漢以後，相承雅樂，有古《頌》焉，有古《大雅》焉。遼闕郊廟禮，無頌樂。大同元年，太宗自汴將還，得晉太常樂譜、宮懸、樂架，委所司先赴中京。

聖宗太平元年，尊號冊禮，設宮懸於殿庭，舉麾位在殿第三重西階之上，協律郎各人就舉麾位，太常博士引太常卿，太常卿引皇帝。將仗動，協律郎舉麾，太樂令令撞黃鐘之鐘，左右鐘皆應。工人舉，樂作；皇帝即御坐，扇合，樂止。王公入門，樂作；至位，樂止。通事舍人引押冊大臣初動，樂作；置冊殿前香案訖，就位，樂止。舁冊官奉冊，初動，樂作；升殿，置冊御坐前，就西墉北上位，樂止。大臣上殿，樂作；至殿欄內位，樂止。大臣降殿階，樂作；復位，樂止。王公三品以上出，樂作；太常博士引太常卿，太常卿引皇帝降御坐入閣，樂止。

興宗重熙九年，上契丹冊，皇帝出，奏《隆安》之樂。

聖宗統和元年，冊承天皇太后，設宮懸、簨虡，太樂工、協律郎入。太后儀衛動，舉麾，《太和》樂作；太樂令、太常卿導引升御坐，簾卷，樂止。文武三品以上入，《舒和》樂作；至位，樂止。皇帝入門，《雍和》樂作；至殿前位，樂止。宰相押冊，皇帝隨冊，樂作；至殿前置冊於案，樂止。翰林學士、大將軍舁冊，樂作；置御坐前，樂止。丞相上殿，樂作；至讀冊位，樂止。皇帝下殿，樂作；至位，樂止。太后宣答訖，樂作；皇帝至西閣，樂止。親王、丞相上殿，樂作；退班出，樂止。下簾，樂作；皇太后入內，樂止。

冊皇太子儀：太子初入門，《貞安》之樂作。

冊禮樂工次第：四隅各置建鼓一虡，樂工各一人；宮懸每面九虡，每虡樂工一人；樂虡近北置、各一，樂工各一人；樂虡內坐部樂工，左右各一百二人；樂虡西南武舞六十四人，執小旗二人；樂虡東南文舞六十四人，執小旗二人；協律郎二人；太樂令一人。

唐《十二和》樂，遼初用之，《豫和》祀天神，《順和》祭地祗，《永和》享宗廟，《肅和》登歌奠玉帛，《雍和》入俎接神，《壽和》酌獻飲神，《太和》節升降，《舒和》節出入，《昭和》舉酒，《休和》以飯，《正和》皇后受冊以行，《承和》太子以行。

遼《十二安》樂：初，梁改唐《十二和》樂為《九慶》樂，後唐建唐宗廟，仍用《十二和》樂，晉改為《十二同》樂。《遼雜禮》「天子出入，奏《隆安》；太子行，奏《貞安》」，則是遼嘗改樂名矣。餘十安樂名缺。

遼雅樂歌辭，文闕不具；八音器數，大抵因唐之舊。八音：金縛、鐘石球、磬

絲琴、瑟竹籥、簫、竾匏笙、竽土籥

革鼓、鼗木、

十二律用周黍尺九寸管，空徑三分為本。道宗大康中，詔行黍所定升斗，嘗定律矣。其法大抵用古律焉。大樂

自漢以來，因秦、楚之聲置樂府。至隋高祖詔求知音者，鄭譯得西域蘇祗婆七旦之聲，求合七音八十四調之說，由是雅俗之樂，皆此聲矣。用之朝廷，別於雅樂者，謂之大樂。晉高祖使馮道、劉煦冊應天太后、太宗皇帝，其聲器、工官與法駕，同歸於遼。

聖宗統和元年，冊承天皇太后，童子弟子隊樂引太后輦至金鑾門。

天祚皇帝天慶元年上壽儀：皇帝出東閣，鳴鞭，樂作；簾卷，扇開，樂止。太尉執臺，分班，太樂令舉麾，樂作；皇帝飲酒訖，樂止。應坐臣僚東西外殿，太樂令引堂上，樂升。大臣執臺，太樂令奏舉觴，登歌，樂作；飲訖，樂止。行臣僚酒遍，太樂令奏巡周，舉麾，樂作；飲訖，樂止。太常卿進禦食，太樂令奏食遍，樂作；《文舞》入，三變，引出，樂止。次進酒，行臣僚酒，舉觴，巡周，樂作；飲訖，樂止。次進食，食遍，樂作；《武舞》入，三變，引出，樂止。扇合，簾下，鳴鞭樂作；皇帝入西閣，樂止。

大樂器：本唐太宗《七德》、《九功》之樂。武后毀唐宗廟，《七德》、《九功》樂舞遂亡，自後宗廟用隋《文》、《武》二舞。朝廷用高宗《景雲》樂代之，元會，第一奏《景雲》樂舞。杜佑《通典》已稱諸樂並亡。唯《景雲》樂舞僅存。唐末、五代板蕩之餘，在者希矣。遼國大樂，晉代所傳。雜禮雖見坐部樂工左右各一百二人，蓋亦以《景雲》遺工充坐部；其坐、立部樂，自唐已亡，可考者唯《景雲》四部樂舞而已。

玉磬方響搊箏築

臥箜篌大箜篌小箜篌大琵琶

小琵琶大五弦小五弦吹葉

大笙小笙觱篥簫

銅鈸長笛尺八笛短笛

以上皆一人。毛員鼓連鼗鼓貝

以上皆二人，余每器工一人。歌二人。舞二十人，分四部：《景雲》舞八人

《慶雲》樂舞四人《破陣》樂舞四人《承天》樂舞四人

大樂調：雅樂有七音，大樂亦有七聲，謂之七旦：一曰娑陁力，平聲；二曰雞識，長聲；三曰沙識，質直聲；四曰沙侯加濫，應聲；五曰沙臘，應和聲；六曰般贍，五聲；七曰俟利<辶筆>，斛牛聲。自隋以來，樂府取其聲，四旦二十八調為大樂。

娑陁力旦：正宮高宮中呂宮

道調宮南呂宮仙呂宮黃鐘宮

雞識旦：越調大食調高大食調

雙調小食調歇指調林鐘商調

沙識旦：大食角高大食角雙角

小食角歇指角林鐘角越角

般涉旦：中呂調正平調高平調

仙呂調黃鐘調般涉調高般涉調

右四旦二十八調，不用黍律，以琵琶弦葉之。皆從濁至清，叠更其聲，下益濁，上益清。七七四十九調，餘二十一調失其傳。蓋出九部樂之《龜茲部》雲。

大樂聲：各調之中，度曲協音，其聲凡十，曰：五、凡、工、尺、上、一、四、六、勾、合，近十二雅律，於律呂各闕其一，猶雅音之不及商也。散樂

殷人作靡靡之樂，其聲往而不反，流為鄭、衛之聲。秦、漢之間，秦、楚聲作，鄭、衛浸亡。漢武帝以李延年典樂府，稍用西涼之聲。今之散樂，俳優、歌舞雜進，往往漢樂府之遺聲。晉天福三年，遣劉句以伶官來歸，遼有散樂，蓋由此矣。

遼冊皇后儀：呈百戲、角、戲馬以為樂。皇帝生辰樂次：酒一行觱篥起，歌。酒二行歌，手伎入。

酒三行琵琶獨彈。餅、茶、致語。食入，雜劇進。酒四行闕。

酒五行笙獨吹，鼓笛進。酒六行箏獨彈，築球。酒七行歌曲破，角。曲宴宋國使樂次：

酒一行觱篥起，歌。酒二行歌。酒三行歌，手伎入。酒四行琵琶獨彈。

餅、茶、致語。食入，雜劇進。酒五行闕。酒六行笙獨吹，合《法曲》。

酒七行箏獨彈。酒八行歌，擊架樂。酒九行歌，角。

散樂，以三音該三才之義，四聲調四時之氣，應十二管之數。截竹為四竅之笛，以葉音聲，而被之弦歌。三音：天音揚，地音抑，人音中，皆有聲無文。四時：春聲曰平，夏聲曰上，秋聲曰去，冬聲曰入。

散樂器：觱篥、簫、笛、笙、琵琶、五弦、箜篌、箏、方響、杖鼓、第二鼓、第三鼓、腰鼓、大鼓、鞚、拍板。

雜戲：自齊景公用倡優侏儒，至漢武帝設魚龍曼延之戲，後漢有繩舞、自刳之伎，杜佑以為多幻術，皆出西域。哇俚不經，故不具述。鼓吹樂

鼓吹樂，一曰短簫鐃歌樂，自漢有之，謂之軍樂。《遼雜禮》，朝會設熊羆十二案，法駕有前後部鼓吹，百官鹵簿皆有鼓吹樂。前部：

鼓吹令二人鼓十二金鉦十二大鼓百二十

長鳴百二十鐃十二鼓十二歌二十四

管二十四簫二十四笳二十四後部：

鼓吹丞二人大角百二十羽葆十二鼓十二

管二十四簫二十四鐃十二鼓十二

簫二十四笳二十四右前後鼓吹，行則導駕奏之，朝會則列仗，設而不奏。橫吹樂

橫吹亦軍樂，與鼓吹分部而同用，皆屬鼓吹令。前部：大橫吹百二十節鼓二

笛二十四觱篥二十四笳二十四桃皮觱篥二十四

鼓十二金鉦十二小鼓百二十中鳴百二十

羽葆十二鼓十二管二十四簫二十四

笳二十四後部：小橫吹百二十四笛二十四

簫二十四觱篥二十四桃皮蒨篥二十四

百官鼓吹、橫吹樂，自四品以上，各有增損，見《儀衛志》。自周衰，先王之樂浸以亡缺，《周南》變為《秦風》。始皇有天下，鄭、衛、秦、燕、趙、楚之聲叠進，而雅聲亡矣。漢唐之盛，文事多西音，是為大樂、散樂；武事皆北音，是為鼓吹、橫吹樂。雅樂在者，其器雅，其音亦西雲。


Chinese text: This work was published before January 1, 1923, and is in the
public domain worldwide because the author died at least 100 years ago.
