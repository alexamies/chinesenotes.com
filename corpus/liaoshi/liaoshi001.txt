太祖耶律阿保機上

　　太祖大聖大明神烈天皇帝，姓耶律氏，諱億，字阿保機，小字啜裏只，契丹迭剌部霞瀨益石烈鄉耶律弭里人。<一>德祖皇帝長子，母曰宣簡皇后蕭氏。唐咸通十三年生。初，母夢日墮懷中，有娠。及生，室有神光異香，體如三歲兒，即能匍匐。祖母簡獻皇后異之，鞠為己子。常匿於別幕，塗其面，不令他人見。三月能行；而能言，知未然事。自謂左右若有神人翼衛。雖齠齔，言必及世務。時伯父當國，疑輒咨焉。既長，身長九尺，豐上銳下，目光射人，關弓三百斤。為撻馬沙裏。時小黃室韋不附，太祖以計降之。伐越兀及烏古、六奚、比沙諸部，克之。國人號阿主沙裏。

　　唐天復元年，歲辛酉，痕德可汗立，以太祖為本部夷離，專征討，連破室韋、于厥及奚帥轄剌哥，俘獲甚眾。冬十月，授大迭烈府夷離。

　　明年秋七月，以兵四十萬伐河東代北，<二>攻下九郡，獲生口九萬五千，駝、馬、牛、羊不可勝紀。九月，城龍化州於潢河之南，始建開教寺。

　　明年春，伐女直，下之，獲其戶三百。九月，復攻下河東懷遠等軍。冬十月，引軍略至薊北，俘獲以還。先是德祖俘奚七千戶，徙饒樂之清河，至是創為奚迭剌部，分十三縣。遂拜太祖于越、總知軍國事。

　　明年歲甲子，三月，廣龍化州之東城。九月，討黑車子室韋，唐盧龍軍節度使劉仁恭發兵數萬，遣養子趙霸來拒。霸至武州，太祖諜知之，伏勁兵桃山下。遣室韋人牟裏詐稱其酋長所遣，約霸兵會平原。既至，四面伏發，擒霸，殲其眾，乘勝大破室韋。

　　明年七月，復討黑車子室韋。唐河東節度使李克用遣通事康令德乞盟。冬十月，太祖以騎兵七萬會克用於雲州，宴酣，克用借兵以報劉仁恭木瓜澗之役，太祖許之。易袍馬，約為兄弟。及進兵擊仁恭，撥數州，盡徙其民以歸。

　　明年二月，復擊劉仁恭。還，襲山北奚，破之。汴州朱全忠遣人浮海奉書幣、衣帶、珍玩來聘。十一月，遣偏師討奚、諸部及東北女直之未附者，悉破降之。十二月，痕德可汗殂，群臣奉遺命請立太祖。曷魯等勸進。太祖三讓，從之。

　　元年春正月庚寅，命有司設壇于如迂王集會堝，<三>燔柴告天，即皇帝位。尊母蕭氏為皇太后，立皇后蕭氏。北宰相蕭轄剌、南宰相耶律歐裏思率群臣上尊號曰天皇帝，後曰地皇后。庚子，詔皇族承遙輦氏九帳為第十帳。

　　二月戊午，以從弟迭栗底為迭烈府夷離。是月，征黑車子室韋，降其八部。

　　夏四月丁未朔，唐梁王朱全忠廢其主，尋弑之，<四>自立為帝，國號梁，遣使來告。劉仁恭子守光囚其父，自稱幽州盧龍軍節度使。

　　秋七月乙酉，其兄平州刺史守奇率其眾數千人來降，命置之平盧城。

　　冬十月乙巳，討黑車子室韋，破之。

　　二年春正月癸酉朔，禦正殿受百官及諸國使朝。辛巳，始置惕隱，典族屬，以皇弟撒剌為之。河東李克用卒，<五>子存襲，遣使吊慰。

　　夏五月癸酉，詔撒剌討烏丸、黑車子室韋。

　　秋八月壬子，幽州進合歡瓜。

　　冬十月己亥朔，建明王樓。築長城於鎮東海口。遣輕兵取吐渾叛入室韋者。

　　三年春正月，幸遼東。

　　二月丁酉朔，梁遣郎公遠來聘。

　　三月，滄州節度使劉守文為弟守光所攻，遣人來乞兵討之。命皇弟舍利素、夷離蕭敵魯以兵會守文於北淖口。進至橫海軍近澱，一鼓破之，守光潰去。因名北淖口為會盟口。

　　夏四月乙卯，詔左僕射韓知古建碑龍化州大廣寺以紀功德。

　　五月甲申，置羊城於炭山之北以通市易。

　　冬十月己巳，遣鷹軍討黑車子室韋，破之。西北娘改部族進挽車人。

　　四年秋七月戊子朔，以后兄蕭敵魯為北府宰相。后族為相自此始。

　　冬十月，烏馬山奚庫支及查剌底、鋤勃德等叛，討平之。

　　五年春正月丙戌朔，日有食之。丙申，上親征西部奚。奚阻險，叛服不常，數招諭弗聽。是役所向輒下，遂分兵討東部奚，亦平之。於是盡有奚、之地。東際海，南暨白檀，西松漠，北抵潢水，凡五部，咸入版籍。

　　三月，次灤河，刻石紀功。復略地薊州。

　　夏四月壬申，遣人使梁。

　　五月，皇弟剌葛、迭剌、寅底石、安端謀反。安端妻粘睦姑知之，以告，得實。上不忍加誅，乃與諸弟登山刑牲，告天地為誓而赦其罪。出剌葛為迭剌部夷離，封粘睦姑為晉國夫人。

　　秋七月壬午朔，斜離底及諸蕃使來貢。

　　八月甲子，劉守光僭號幽州，稱燕。

　　冬十月戊午，置鐵冶。

　　十一月壬午，遣人使梁。

　　六年春正月，以化葛為惕隱。

　　二月戊午，親征劉守光。

　　三月，至自幽州。

　　夏四月，梁郢王友弑父自立。

　　秋七月丙午，親征術不姑，降之，俘獲以數萬計。命弟剌葛分兵攻平州。

　　八月壬辰，上次恩德山。皇子李胡生。

　　冬十月戊寅，剌葛破平州，還，復與迭剌、寅底石、安端等反。甲申，遣人使梁致祭。壬辰，還次北阿魯山，聞諸弟以兵阻道，引軍南趨十七濼。是日燔柴。翼日，次七渡河，諸弟各遣人謝罪。上猶矜憐，許以自新。

　　是歲，以兵討兩冶，以所獲僧崇文等五十人歸西樓，建天雄寺以居之，以示天助雄武。

　　七年春正月甲辰朔，以用兵免朝。晉王李存撥幽州，擒劉守光。甲寅，王師次赤水城，弟剌葛等乞降。上素服，乘赭白馬，以將軍耶律樂姑、轄剌僅阿缽為禦，解兵器、肅侍衛以受之，因加慰諭。剌葛等引退，上復數遣使撫慰。

　　二月甲戌朔，梁均王友貞討殺其兄友，嗣立。

　　三月癸丑，次蘆水，弟迭剌哥圖為奚王，與安端擁千餘騎而至，紿稱入覲。上怒曰：「爾曹始謀逆亂，朕特恕之，使改過自新，尚爾反覆，將不利於朕！」遂拘之。以所部分隸諸軍。而剌葛引其眾至乙室堇澱，具天子旗鼓，將自立，皇太后陰遣人諭令避去。會弭姑乃、懷裏陽言車駕且至，其眾驚潰，掠居民北走，上以兵追之。剌葛遣其党寅底石引兵徑趨行宮，焚其輜重、廬帳，縱兵大殺。皇后急遣蜀古魯救之，<六>僅得天子旗鼓而已。其党神速姑復劫西樓，焚明王樓。上至土河，秣馬休兵，若不為意。諸將請急追之，上曰：「俟其遠遁，人各懷土。懷土既切，其心必離，我軍乘之，破之必矣！」盡以先所獲資畜分賜將士，留夷離畢直裏姑總政務。

　　夏四月戊寅，北追剌葛。己卯，次弭裏，問諸弟面木葉山射鬼箭厭禳，<七>乃執叛人解裏向彼，亦以其法厭之。至達裏澱，選輕騎追及培只河，盡獲其黨輜重、生口。先遣室韋及吐渾酋長撥剌、迪裏姑等五人分兵伏其前路，命北宰相迪裏古為先鋒進擊之。剌葛率兵逆戰，迪裏古以輕兵薄之。其弟遏古只臨陣，射數十人斃，眾莫敢前。相拒至晡，眾乃潰。追至柴河，遂自焚其車乘廬帳而去。前遇撥剌、迪裏姑等伏發，合擊，遂大敗之。剌葛奔潰，遺其所奪神帳於路，上見而拜奠之。所獲生口盡縱歸本土。其党庫古只、磨朵皆面縛請罪。師次劄堵河，大雨暴漲。

　　五月癸丑，遣北宰相迪輦率驍騎先渡。甲寅，奏擒剌葛、涅裏袞阿缽於榆河，前北宰相蕭實魯、寅底石自剄不殊。遂以黑白羊祭天地。壬戌，剌葛、涅裏袞阿缽詣行在，以稿索自縛，牽羊望拜。上還至大嶺。時大軍久出，輜重不相屬，士卒煮馬駒、采野菜以為食，孳畜道斃者十七八，物價十倍，器服資貨委棄於楚裏河，狼藉數百里，因更剌葛名暴裏。丙寅，至庫裏，以青牛白馬祭天地。以生口六百、馬二千三百分賜大、小鶻軍。

　　六月辛巳，至榆嶺，以轄賴縣人掃古非法殘民，磔之。甲申，上登都庵山，撫其先奇首可汗遺跡，徘徊顧瞻而興歎焉。聞獄官涅離擅造大校，人不堪其苦，有至死者，命誅之。壬辰，次狼河，獲逆黨雅裏、弭裏，生埋之銅河南軌下。放所俘還，多為於骨裏所掠。上怒，引輕騎馳擊。復遣驍將分道追襲，盡獲其眾並掠者。庚子，次阿敦濼，以養子涅裏思附諸弟叛，以鬼箭射殺之。其餘黨六千，各以輕重論刑。於厥掠生口者三十餘人，亦俾贖其罪，放歸本部。至石嶺西，詔收回軍乏食所棄兵仗，召北府兵驗而還之。以夷離涅裏袞附諸弟為叛，不忍顯戮，命自投崖而死。

　　秋八月己卯，幸龍眉宮，逆黨二十九人，以其妻女賜有功將校，所掠珍寶、孳畜還主；亡其本物者，命責償其家；不能償者，賜以其部曲。

　　九月壬戌，上發自西樓。

　　冬十月庚午。駐赤崖。戊寅，和州回鶻來貢。癸未，乙室府人迪裏古、迷骨離部人特裏以從逆誅。詔群臣分決滯訟，以韓知古錄其事，只裏姑掌捕亡。

　　十一月，祠木葉山。還次昭烏山，省風俗，見高年，議朝政，定吉凶儀。

　　十二月戊子，燔柴於蓮花濼。

　　八年春正月甲辰，以曷魯為迭剌部夷離，忽烈為惕隱。於骨裏部人特離敏執逆党怖胡、亞裏只等十七人來獻，上親鞫之。辭多連宗室及有脅從者，乃杖殺首惡怖胡，餘並原釋。於越率懶之子化哥屢蓄奸謀，上每優容之，而反覆不悛，召父老群臣正其罪，並其子戮之，分其財以給衛士。有司所鞫逆黨三百餘人，獄既具，上以人命至重，死不復生，賜宴一日，隨其平生之好，使為之。酒酣，或歌、或舞、或戲射、角，各極其意。明日，乃以輕重論刑。首惡剌葛，其次迭剌哥，上猶弟之，不忍置法，杖而釋之。以寅底石、安端性本庸弱，為剌葛所使，皆釋其罪。前于越赫底裏子解裏、剌葛妻轄剌已實預逆謀，命皆絞殺之。寅底石妻涅離脅從，安端妻粘睦姑嘗有忠告，並免。因謂左右曰：「諸弟性雖敏黠，而蓄奸稔惡。嘗自矜有出人之智，安忍凶狠，溪壑可塞而貪黷無厭。求人之失，雖小而可恕，謂重如泰山；身行不義，雖入大惡，謂輕於鴻毛。昵比群小，謀及婦人，同惡相濟，以危國祚。雖欲不敗，其可得乎？北宰相實魯妻餘盧睹姑於國至親，一旦負朕，從於叛逆，未置之法而病死。此天誅也。解裏自幼與朕常同寢食，眷遇之厚，冠於宗屬，亦與其父背大恩而從不軌，茲可恕乎！」

　　秋七月丙申朔，有司上諸帳族與謀逆者三百餘人罪狀，皆棄市。上歎曰：「致人於死，豈朕所欲。若止負朕躬，尚可容貸。此曹恣行不道，殘害忠良，塗炭生民，剽掠財產。民間昔有萬馬，今皆徒步，有國以來所未嘗有。實不得已而誅之。」

　　冬十月甲子朔，建開皇殿於明王樓基。

　　九年春正月，烏古部叛，討平之。

　　夏六月，幽州軍校齊行本舉其族及其部曲男女三千人請降，詔授檢校尚書、左僕射，賜名兀欲，給其堿食。數日亡去，幽帥周德威納之。及詔索之，德威語不遜，乃議南征。

　　冬十月戊申，鉤魚于鴨淥江。新羅遣使貢方物，高麗遣使進寶劍，吳越王錢遣滕彥休來貢。

　　是歲，君基太一神數見，詔圖其像。

　　神冊元年春二月丙戌朔，上在龍化州，迭烈部夷離耶律曷魯等率百僚請上尊號，三表乃允。丙申，群臣及諸屬國築壇州東，上尊號曰大聖大明天皇帝，後曰應天大明地皇后。大赦，建元神冊。初，闕地為壇，得金鈴，因名其地曰金鈴岡。壇側滿林曰冊聖林。

　　三月丙辰，以迭烈部夷離曷魯為阿廬朵裏於越，百僚進秩、頒賚有差，賜三日。立子倍為皇太子。

　　夏四月乙酉朔，晉幽州節度使盧國用來降，<八>以為幽州兵馬留後。甲辰，梁遣郎公遠來賀。

　　六月庚寅，吳越王遣滕彥休來貢。

　　秋七月壬申，親征突厥、吐渾、項、小蕃、沙陀諸部，皆平之。俘其酋長及其戶萬五千六百，鎧甲、兵仗、器服九十餘萬，寶貨、駝馬、牛羊不可勝算。

　　八月，撥朔州，擒節度使李嗣本。勒石紀功於青塚南。

　　冬十月癸未朔，乘勝而東。

　　十一月，攻蔚、新、武、媯、儒五州，斬首萬四千七百餘級。自代北至河曲陰山，盡有其地。遂改武州為歸化州，媯州為可汗州，置西南面招討司，選有功者領之。其圍蔚州，敵樓無故自壞，眾軍大噪乘之，不時而破。時梁及吳越二使皆在焉，詔引環城觀之，因賜滕彥休名曰逑呂。

　　十二月，收山北八軍。

　　二年春二月，晉新州裨將盧文進殺節度使李存榘來降。進攻其城，刺史安金全遁，以文進部將劉殷為刺史。

　　三月辛亥，攻幽州，節度使周德威以幽、并、鎮、定、魏五州之兵拒於居庸關之西，合戰於新州東，大破之，斬首三萬餘級，殺李嗣恩之子武八。<九>以后弟阿骨只為統軍，實魯為先鋒，東出關略燕、趙，不遇敵而還。己未，於骨裏叛，命室魯以兵討之。

　　夏四月壬午，圍幽州，不克。

　　六月乙巳，望城中有氣如煙火狀，上曰：「未可攻也。」以大暑霖潦，班師。留曷魯、盧國用守之。剌葛與其子賽保裏叛入幽州。

　　秋八月，李存遣李嗣源等救幽州，曷魯等以兵少而還。

　　三年春正月丙申，以皇弟安端為大內惕隱，命攻雲州及西南諸部。

　　二月，達旦國來聘。癸亥，城皇都，以禮部尚書康默記充版築使。梁遣使來聘。晉、吳越、渤海、高麗、回鶻、阻卜、項及幽、鎮、定、魏、潞等州各遣使來貢。

　　夏四月乙巳，皇弟迭烈哥謀叛，事覺，知有罪當誅，預為營壙，而諸戚請免。上素惡其弟寅底石妻涅裏袞，乃曰：「涅裏袞能代其死，則從。」涅裏袞自縊壙中，並以奴女古、叛人曷魯只生瘞其中。遂赦迭烈哥。

　　五月乙亥，詔建孔子廟、佛寺、道觀。

　　秋七月乙酉，于越曷魯薨，上震悼久之，輟朝三日，贈賻有加。

　　冬十二月庚子朔，幸遼陽故城。辛丑，北府宰相蕭敵魯薨。戊午，以于越曷魯弟汙裏軫為迭烈部夷離，蕭阿古只為北府宰相。甲子，皇孫隈欲生。




校勘記

　　一：霞瀨益石烈張元濟校勘記〈（以下稱張校）〉引百官志一「石烈，縣也」，百官志二「弭裏，鄉也」，謂石烈下不應綴鄉字。按國語解又以石烈為鄉，弭裏為鄉之小者。石烈鄉，鄉字亦復贅。檢下文太祖七年六月轄賴縣、營衛志下六院部轄懶石烈，均此名異譯。鄉字衍。

　　二：伐河東代北代北，原誤「伐北」，據兵衛志上及永樂大典〈（道光殿本考證引）〉改。

　　三：如迂王集會堝紀太宗天顯五年十月作如迂正集會堝。

　　四：夏四月丁未朔唐梁王朱全忠廢其主尋弑之錢大昕廿二史考異〈（以下稱考異）〉引歐陽修五代史記〈（以下稱新五代史）〉，梁王即位在四月甲子，明年正月「弑濟陰王」。此系之四月朔，誤。

　　五：河東李克用卒卒字，據張校補。

　　六：皇后急遣蜀古魯救之蜀古魯，儀衛志四作曷古魯，是。

　　七：問諸弟面木葉山射鬼箭厭禳馮家升遼史初校〈（以下稱馮校）〉云：問當作聞。

　　八：晉幽州節度使盧國用來降按此為次年二月盧文進來降之重出。考異又論是時幽州節度使為周德威，不能同時又是盧國用。因文進為契丹平州節度使，遂誤以契丹所授之官為唐官。輯本薛居正五代史〈（以下稱舊五代史）〉九七文進字國用，新五代史四八作大用。

　　九：李嗣恩之子武八嗣恩，原誤「嗣本」。按新、舊五代史李嗣本傳均不稱有子武八。檢舊五代史五二李嗣恩傳：「有子二人，長曰武八┅┅戰契丹於新州，歿焉。」據改。


Chinese text: This work was published before January 1, 1923, and is in the
public domain worldwide because the author died at least 100 years ago.
