室昉耶律賢適女裏郭襲耶律阿沒裏

室昉，字夢奇，南京人。幼謹厚篤學，不出外戶者二十年，雖里人莫識。其精如此。會同初，登進士第，為盧龍巡捕官。太宗入汴受冊禮，詔昉知制誥，總禮儀事。天祿中，為南京留守判官。應歷間，累遷翰林學士，出入禁闥十餘年。保寧間，兼政事舍人，數延問古今治亂得失，奏對稱旨。上多昉有理劇才，改南京副留守，決訟平允，人皆便之。遷工部尚書，尋改樞密副使，參知政事。頃之，拜樞密使，兼北府宰相，加同政事門下平章事。乾亨初，監修國史。統和元年，告老，不許。進《尚書·無逸篇》以諫，太后聞而嘉獎。二年秋，詔修諸嶺路，昉發民夫二十萬，一日畢功。是時，昉與韓德讓、耶律斜軫相友善，同心輔政，整析蠹弊，知無不言，務在息民薄賦，以故法度修明，朝無異議。八年，復請致政。詔入朝免拜，賜几杖，太后遣閣門使李從訓持詔勞問，令常居南京，封鄭國公。初，晉國公主建佛寺於南京，上許賜額。昉奏曰：「詔書悉罪無名寺院。今以主請賜額，不惟違前詔，恐此風愈熾。」上從之。表進所撰《實錄》二十卷，手詔褒之，加政事令，賜帛六百匹。九年，薦韓德讓自代，不從。上以昉年老苦寒，賜貂皮衾褥，許乘輦入朝。病劇，遣翰林學士張幹就第授中京留守，加尚父。卒，年七十五。上嗟悼，輟朝二日，贈尚書令。遺言戒厚葬。恐人譽過情，自誌其墓。

耶律賢適，字阿古真，於越魯不古之子。嗜學，有大志，滑稽玩世，人莫之知。惟於越屋質器之，嘗謂人曰：「是人當國，天下幸甚。」應歷中，朝臣多以言獲譴，賢適樂於靜退，遊獵自娛，與親朋言不及時事。會討烏古還，擢右皮室詳穩。景宗在藩邸，常與韓匡嗣、女裏等遊，言或刺譏，賢適勸以宜早疏絕，由是穆宗終不見疑，賢適之力也。景宗立，以功加檢校太保，尋遙授寧江軍節度使，賜推忠協力功臣。時帝初踐阼，多疑諸王或萌非望，陰以賢適為腹心，加特進同中書門下平章事。保寧二年秋，拜北院樞密使，兼侍中，賜保節功臣。三年，為西北路兵馬都部署。賢適忠介膚敏，推誠待人，雖燕息不忘政務。以故百司首職，罔敢偷惰，累年滯獄悉決之。大丞相高勛、契丹行宮都部署女裏席寵放恣，及帝姨母、保母勢薰灼，一時納賂請謁，門若賈區。賢適患之，言於帝，不報；以病解職，又不允，令鑄手印行事。乾亨初，疾篤，得請。明年，封西平郡王，薨，年五十三。子觀音，大同軍節度使。

女裏，字涅烈袞，逸其氏族，補積慶宮人。應歷初，為習馬小底，以母憂去。一日至雅伯山，見一巨人，惶懼走。巨人止之曰：「勿懼，我地祇也。葬爾母於斯，當速詣闕，必貴。」女裏從之，累遷馬群侍中。時景宗在藩邸，以女裏出自本宮，待遇殊厚，女裏亦傾心結納。及穆宗遇弒，女裏奔赴景宗。是夜，集禁兵五百以衛。既即位，以翼戴功，加政事令、契丹行宮都部署，賞賚甚渥，尋加守太尉。北漢主劉繼元聞女裏為上信任，遇其生日必致禮。

女裏素貪，同列蕭阿不底亦好賄，二人相善。人有氈裘為枲耳子所著者，或戲曰：「若遇女裏、阿不底，必盡取之！」傳以為笑。其貪猥如此。保寧末，坐私藏甲五百屬，有司方按詰，女裏袖中又得殺樞密使蕭思溫賊書，賜死。

女裏善識馬，嘗行郊野，見數馬跡，指其一曰：「此奇駿也。」以己馬易之，果然。

郭襲，不知何郡人。性端介，識治體。久淹外調。景宗即位，召見，對稱旨，知可任以事，拜南院樞密使，尋加兼政事令。以帝數遊獵，襲上書諫曰：「昔唐高祖好獵，蘇世長言不滿十旬未足為樂，高祖即日罷，史稱其美。伏念聖祖創業艱難，修德布政，宵旰不懈。穆宗逞無厭之欲，不恤國事，天下愁怨。陛下繼統，海內翕然望中興之治。十餘年間，征伐未已，而寇賊未弭；年谷雖登，而瘡痍未復。正宜戒懼修省，以懷永圖。側聞恣意遊獵，甚於往日。萬一有銜橛之變，搏噬之虞，悔將何及？況南有強敵，伺隙而動，聞之得無生心乎？伏望陛下節從禽酣飲之樂，為生靈社稷計，則有無疆之休。」上覽而稱善，賜協贊功臣，拜武定軍節度使，卒。

耶律阿沒裏，字蒲鄰，遙輦嘲古可汗之四世孫。幼聰敏。保寧中，為南院宣徽使。統和初，皇太后稱制，與耶律斜軫參預國論，為都統。以征高麗功，遷北院宣徽使，加政事令。四年春，宋將曹彬、米信等侵燕，上親征，阿沒裏為都監，屢破敵軍。十二年，行在多盜，阿沒裏立禁捕法，盜始息。先是，叛逆之家，兄弟不知情者亦連坐。阿沒裏諫曰：「夫兄弟雖曰同胞，賦性各異，一行逆謀，雖不與知，輒坐以法，是刑及無罪也。自今雖同居兄弟，不知情者免連坐。」太后嘉納，著為令。致仕，卒。

阿沒裏性好聚斂，每從征所掠人口，聚而建城，請為豐州，就以家奴閻貴為刺史，時議鄙之。子賢哥，左夷離畢。

論曰：景宗之世，人望中興，豈其勤心庶績而然，蓋承穆宗醟虐之餘，為善易見；亦由群臣多賢，左右弼諧之力也。室昉進《無逸》之篇，郭襲陳諫獵之疏，阿沒裏請免同氣之坐，所謂仁人之言，其利溥哉。賢適忠介，亦近世之名臣。女裏貪猥，後人所當取鑒者也。


Chinese text: This work was published before January 1, 1923, and is in the
public domain worldwide because the author died at least 100 years ago.
