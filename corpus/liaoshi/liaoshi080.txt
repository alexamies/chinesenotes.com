張儉邢抱樸馬得臣蕭樸耶律八哥

張儉，宛平人，性端愨，不事外飾。統和十四年，舉進士第一，調雲州幕官。故事，車駕經行，長吏當有所獻。聖宗獵雲中，節度使進曰：「臣境無他產，惟幕僚張儉，一代之寶，願以為獻。」先是，上夢四人侍側，賜食人二口，至聞儉名，始悟。召見，容止樸野。訪及世務，占奏三十餘事。由此顧遇特異，踐歷清華，號稱明幹。開泰中，累遷同知樞密院事。太平五年，出為武定軍節度使，移鎮大同。六年，入為南院樞密使。帝方眷倚，參知政事吳叔達與儉不相能，帝怒，出叔達為康州刺史，拜儉左丞相，封韓王。帝不豫，受遺詔輔立太子，是為興宗，賜貞亮弘靖保義守節耆德功臣，拜太師、中書令，加尚父，徙王陳。

重熙五年，帝幸禮部貢院及親試進士，皆儉發之。進見不名，賜詩褒美。儉衣唯帛，食不重味，月俸有餘，赒給親舊。方冬，奏事便殿，帝見衣袍弊惡，密令近侍以火夾穿孔記之，屢見不易。帝問其故，儉對曰：「臣服此袍已三十年。」時尚奢靡，故以此微諷喻之。上憐其清貧，令恣取內府物，儉奉詔持布三端而出，益見獎重。儉弟五人，上欲俱賜進士第，固辭。有司獲盜八人，既戮之，乃獲正賊。家人訴冤，儉三乞申理。上勃然曰：「卿欲朕償命耶！」儉曰：「八家老稚無告，少加存恤，使得收葬，足慰存沒矣。」乃從之。儉在相位二十餘年，裨益為多。致政歸第，會宋書辭不如禮，上將親征。幸儉第，尚食先往具饌，卻之；進葵羹幹飯，帝食之美。徐問以策，儉極陳利害，且曰：「第遣一使問之，何必遠勞車駕？」上悅而止。復即其第賜宴，器玩悉與之。二十二年薨，年九十一，敕葬宛平縣。

邢抱樸，應州人，刑部郎中簡之子也。抱樸性穎悟，好學博古。保寧初，為政事舍人、知制誥，累遷翰林學士，加禮部侍郎。統和四年，山西州縣被兵，命抱樸鎮撫之，民始安，加戶部尚書。遷翰林學士承旨，與室昉同修《實錄》。決南京滯獄還，優詔褒美。十年，拜參知政事。以樞密使韓德讓薦，按察諸道守令能否而黜陟之，大協人望。尋以母憂去官，詔起視事。表乞終制，不從；宰相密諭上意，乃視事。人以孝稱。及耶律休哥留守南京，又多滯獄，復詔抱樸平決之，人無冤者。改南院樞密使，卒，贈侍中。初，抱樸與弟抱質受經於母陳氏，皆以儒術顯，抱質亦官至侍中，時人榮之。

馬得臣，南京人，好學博古，善屬文，尤長於詩。保寧間，累遷政事舍人、翰林學士，常預朝議，以正直稱。乾亨初，宋師屢犯邊，命為南京副留守，復拜翰林學士承旨。聖宗即位，皇太后稱制，兼侍讀學士。上閱唐高祖、太宗、玄宗三《紀》，得臣乃錄其行事可法者進之。及扈從伐宋，進言降不可殺，亡不可追，二三其德者別議。詔從之。俄兼諫議大夫，知宣徽院事。時上擊鞠無度，上書諫曰：

臣竊觀房玄齡、杜如晦，隋季書生，向不遇太宗，安能為一代名相？臣雖不才，陛下在東宮，幸列侍從，今又得侍聖讀，未有裨補聖明。陛下嘗問臣以貞觀、開元之事，臣請略陳之。臣聞唐太宗侍太上皇宴罷，則挽輦至內殿；玄宗與兄弟歡飲，盡家人禮。陛下嗣祖考之祚，躬侍太后，可謂至孝。臣更望定省之餘，睦六親，加愛敬，則陛下親親之道，比隆二帝矣。臣又聞二帝耽玩經史，數引公卿講學，至於日昃。故當時天下翕然向風，以隆文治。今陛下遊心典籍，分解章句，臣願研究經理，深造而篤行之，二帝之治，不難致矣。臣又聞太宗射豕，唐儉諫之；玄宗臂鷹，韓休言之；二帝莫不樂從。今陛下以球馬為樂，愚臣思之，有不宜者三，故不避斧鉞言之：竊以君臣同戲，不免分爭，君得臣愧，彼負此喜，一不宜。躍馬揮杖，縱橫馳騖，不顧上下之分，爭先取勝，失人臣禮，二不宜。輕萬乘之尊，圖一時之樂，萬一有銜勒之失，其如社稷、太后何？三不宜。儻陛下不以臣言為迂，少賜省覽，天下之福，群臣之願也。

書奏，帝嘉嘆良久。未幾卒，贈太子太保，詔有司給葬。

蕭樸，字延寧，國舅少父房之族。父勞古，以善屬文為聖宗詩友。樸幼如老成人。及長，博學多智。開泰初，補牌印郎君，為南院承旨，權知轉運事，尋改南面林牙。帝問以政，樸具陳百姓疾苦，國用豐耗，帝悅曰：「吾得人矣！」擢左夷離畢。時蕭合卓為樞密使，樸知部署院事，以酒廢事，出為興國軍節度使，俄召為南面林牙。太平三年，守太子太傅。明年，拜北府宰相，遷北院樞密使。時太平日久，帝留心翰墨，始畫譜牒以別嫡庶，由是爭訟紛起。樸有吏才，能知人主意，敷奏稱旨，朝議多取決之。封蘭陵郡王，進王恒，加中書令。及大延琳叛，詔安撫東京，以便宜從事。興宗即位，皇太后稱制，國事一委弟孝先。方仁德皇后以馮家奴所誣被害，樸屢言其冤，不報。每念至此，為之嘔血。重熙初，改王韓，拜東京留守。及遷太后於慶州，樸徙王楚，升南院樞密使。四年，王魏。薨，年五十，贈齊王。子鐸剌，國舅詳穩。

耶律八哥，字烏古鄰，五院部人。幼聰慧，書一覽輒成誦。統和中，以世業為本部吏。未幾，升閘撒狘，尋轉樞密院侍御。會宋將曹彬、米信侵燕，八哥以扈從有功，擢上京留守。開泰四年，召為北院樞密副使。頃之，留守東京。七年，上命東平王蕭排押帥師伐高麗，八哥為都監，至開京，大掠而還。濟茶、陀二河，高麗追兵至。諸將皆欲使敵渡兩河擊之，獨八哥以為不可，曰：「敵若渡兩河，必殊死戰，乃危道也；不若擊於兩河之間。」排押從之，戰，敗績。明年，還東京，奏渤海承奉官宜有以統領之，上從其言，置都知押班。後以茶、陀之敗，削使相，降西北路都監，卒。

論曰：張儉名符帝夢，遂結主知，服弊袍不易，誌敦薄俗，功著兩朝，世稱賢相，非過也。邢抱樸甄別守令，大愜人望，兩決滯獄，民無冤濫。馬得臣引盛唐之治以諫其君，蕭樸痛皇后之誣，至於嘔血。四人者，皆以明經致位，忠藎若此，宜矣。聖宗得人，於斯為盛。


Chinese text: This work was published before January 1, 1923, and is in the
public domain worldwide because the author died at least 100 years ago.
