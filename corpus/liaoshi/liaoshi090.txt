蕭阿剌耶律義先〈（信先）〉蕭陶隗蕭塔剌葛耶律敵祿

蕭阿剌，字阿裏懶，北院樞密使孝穆之子也。幼養宮中，興宗尤愛之。重熙六年，為弘義宮使。累遷同知北院樞密使，加同中書門下平章事，出為東京留守。二十一年，拜西北路招討使，封西平郡王。尋尚秦晉國王公主，拜駙馬都尉。清寧元年，遺詔拜北府宰相，兼南院樞密使，進王韓。明年，改北院樞密使，徙王陳，與蕭革同掌國政。革諂諛不法，阿剌爭之不得，告歸。上由此惡之，除東京留守。會行瑟瑟禮，入朝陳時政得失。革以事中傷，帝怒，縊殺之。皇太后營救不及，大慟曰：「阿剌何罪而遽見殺？」帝乃優加賻贈，葬乾陵之赤山。

阿剌性忠果，曉世務，有經濟才。議者以謂阿剌若在，無重元、乙辛之亂。

耶律義先，於越仁先之弟也。美風姿，舉止嚴重。重熙初，補祗候郎君班詳穩。十三年，車駕西征，為十二行糺都監，戰功最，改南院宣徽使。時蕭革同知樞密院事，席寵擅權，義先疾之。因侍宴，言於帝曰：「革狡佞喜亂，一朝大用，必誤國家！」言甚激切，不納。它日侍宴，上命群臣博，負者罰一巨觥。義先當與革對，憮然曰：「臣縱不能進賢退不肖，安能與國賊博哉！」帝止之曰：「卿醉矣！」義先厲聲詬不已。上大怒，賴皇后救，得解。翌日，上謂革曰：「義先無禮，當黜之。」革對曰：「義先天性忠直，今以酒失而出，誰敢言人之過？」上謂革忠直，益加信任。義先郁郁不自得，然議事未嘗少沮。又於上前博，義先祝曰：「向言人過，冒犯天威。今日一擲，可表愚款。」俄得堂印。上愕然。十六年，為殿前都點檢，討蒲奴裏，多所招降，獲其酋長陶得裏以歸，手詔褒獎，以功改南京統軍使，封武昌郡王。奏請統軍司錢營息，以贍貧民。未期，軍器完整，民得休息。二十一年，拜惕隱，進王富春，薨，年四十二。

義先常戒其族人曰：「國中三父房，皆帝之昆弟，不孝不義尤不可為。」其接下無貴賤賢否，皆與均禮。其妻晉國長公主之女，每遇中表親，非禮服不見，故內外多化之。清寧間，追贈許王。弟信先。

信先，興宗以其父瑰引為刺血友，幼養於宮。善騎射。重熙十四年為左護衛太保，同知殿前點檢司事。十八年，兼右祗候郎君班詳穩。上問所欲，信先曰：「先臣瑰引與陛下分如同氣，然不及王封。儻使蒙恩地下，臣願畢矣。」上曰：「此朕遺忘之過。」追封燕王。是年，從蕭惠伐夏，敗於河南，例被責。清寧初，為南面林牙，卒。

蕭陶隗，字烏古鄰，宰相轄特六世孫。剛直有威重。咸雍初，任馬群太保。素知群牧名存實亡，悉閱舊籍，除其羸病，錄其實數，牧人畏服。陶隗上書曰：「群牧以少為多，以無為有。上下相蒙，積弊成風。不若括見真數，著為定籍，公私兩濟。」從之。畜產歲以蕃息。大康中，累遷契丹行宮都部署。上嘗謂群臣曰：」北樞密院軍國重任，久闕其人，耶律阿思、蕭斡特剌二人孰愈？」群臣各譽所長，陶隗獨默然。上問：「卿何不言？「陶隗曰：」斡特剌懦而敗事；阿思有才而貪，將為禍基。不得已而用，敗事猶勝基禍。」上曰：「陶隗雖魏征不能過，但恨吾不及太宗爾！」然竟以阿思為樞密使。由是阿思銜之。九年，西圉不寧，阿思奏曰：「邊隅事大，可擇重臣鎮撫。」上曰：「陶隗何如？」阿思曰：「誠如聖旨。」遂拜西南面招討使。阿思陰與蕭阿忽帶誣奏賊掠漠南牧馬及居民畜產，陶隗不急追捕，罪當死，詔免官。久之，起為塌母城節度使。未行，疽發背卒。

陶隗負氣，怒則須髯輒張。每有大議，必毅然決之。雖上有難色，未嘗遽已。見權貴無少屈，竟為阿思所陷，時人惜之。二子，曰圖木、轄式。阿思死，始獲進用。

蕭塔剌葛，字陶哂，六院部人。素剛直。太祖時，坐叔祖臺哂謀殺於越釋魯，沒入弘義宮。世宗即位，以舅氏故，出其籍，補國舅別部敞史。或言泰寧王察割有無君心。塔剌葛曰：「彼縱忍行不義，人孰肯從！」他日侍宴，酒酣，塔剌葛捉察割耳，強飲之曰：「上固知汝傲狠，然以國屬，曲加矜憫，使汝在左右，且度汝才何能為。若長惡不悛，徒自取赤族之禍！」察割不能答，強笑曰：「何戲之虐也！」天祿末，塔剌葛為北府宰相，及察割作亂，塔剌葛醉詈曰：「吾悔不殺此逆賊！」尋為察割所害。

耶律敵祿，字陽隱，孟父楚國王之後。性質直，多膂力。察割作亂，敵祿聞之，入見壽安王，慷慨言曰：「願得精兵數百，破賊黨。」王嘉其忠。穆宗即位，為北院宣徽使。上以飛狐道狹，詔敵祿廣之。明年，將兵援河東，至太原，與漢王會於高平，擊周軍，敗之，仍降其眾。忻、代二州叛，將兵討之。會耶律撻烈至，敗周師於忻口。師還，卒。

論曰：忠臣惟知有國，而不知有身，故惡惡不避其患。阿剌以諂諛不法折蕭革，陶隗以用必基禍言阿思，塔剌葛以忍行不義徒自取赤族之罪責察割，其心可謂忠矣。言一出而禍輒隨之。籲，邪正既不辨，國焉得無亂哉！


Chinese text: This work was published before January 1, 1923, and is in the
public domain worldwide because the author died at least 100 years ago.
