太宗下

會同元年春正月戊申朔，晉及諸國遣使來賀。晉使且言已命和凝撰《聖德神功碑》。戊辰，遣人使晉。二月壬午，室韋進白麃。戊子，鐵驪來貢。丁酉，獵松山。戊戌，幸遼河東。丙申，上思人皇王，遣惕隱率宗室以下祭其行宮。丁未，詔增晉使所經供億戶。

三月壬戌，將東幸，三克言農務方興，請減輜重，促還朝，從之。丙寅，女直來貢。癸酉，東幸。夏四月戊寅朔，如南京。甲申，女直來貢。乙酉，幸溫泉。己丑，還宮，朝于皇太后。丁酉，女直貢弓矢。己亥，西南邊大詳穩耶律魯不古奏党項捷。五月甲寅，晉復遣使請上尊號，從之。

六月丙子朔，吐谷渾及女直東貢。辛卯，南唐來貢。癸巳，詔建日月四時堂，圖寫古帝王事于兩廡。秋七月癸亥，遣使賜晉馬。丁卯，遣鶻離底使晉，梅里了古使南唐。戊辰，遣中台省右相耶律述蘭迭烈哥使晉，臨海軍節度使趙思溫副之，冊晉帝為英武明義皇帝。八月戊子，女直來貢。庚子，吐谷渾、烏孫、靺鞨皆來貢。九月庚戌，黑車子室韋貢名馬。邊臣奏晉遣守司空馮道、左散騎常侍韋勛來上皇太后尊號，左僕射劉昫、右諫議大夫盧重上皇帝尊號，遂遣監軍寅你已充接伴。壬子，詔群臣及高年，凡授大臣爵秩，皆賜錦袍、金帶、白馬、金飾鞍勒，著于令。冬十月甲戌朔，遣郎君迪里姑等撫問晉使。壬寅，晉遣使來謝冊禮。是日，復有使進獨峰駝及名馬。

十一月甲辰朔，命南北宰相及夷離堇就館賜晉使馮道以下宴。丙午，上御開皇殿，召見晉使。壬子，皇太后御開皇殿，馮道、韋勛冊上尊號曰廣德至仁昭烈崇簡應天皇太后。甲子，行再生柴冊禮。丙寅，皇帝御宣政殿，劉昫、盧重冊上尊號曰睿文神武法天啟運明德章信至道廣敬昭孝嗣聖皇帝。大赦，改元會同。是月，晉復遣趙瑩奉表來賀，以幽、薊、瀛、莫、涿、檀、順、媯、儒、新、武、雲、應、朔、寰、蔚十六州並圖籍來獻。於是詔以皇都為上京，府曰臨潢。升幽州為南京，南京為東京。改新州為奉聖州，武州為歸化州。升北、南二院及乙室夷離堇為王，以主簿為令，令為刺史，刺史為節度使，二部梯里己為司徒，達剌干為副使，麻都不為縣令，縣達剌干為馬步。置宣徽、閤門使、控鶴、客省、御史大夫、中丞、侍御、判官、文班牙署、諸宮院世燭，馬群、遙輦世燭，南北府、國舅帳郎君官為敞史，諸部宰相、節度使帳為司空，二室韋闥林為僕射，鷹坊、監冶等局官長為詳穩。

十二月戊戌，遣同括、阿缽等使晉，制加晉馮道守太傅，劉昫守太保，餘官各有差。

二年春正月乙巳，以受晉冊，遣使報南唐、高麗。丁未，御開皇殿，宴晉使馮道以下，賜物有差。戊申，晉遣金吾衛大將軍馬從斌、考功郎中劉知新來貢珍幣，命分賜群臣。丙辰，晉遣使謝免沿邊四州錢幣。

二月戊寅，宴諸王及節度使來賀受冊禮者，仍命皇太子、惕隱迪輦餞之。癸巳，謁太祖廟，賜在京吏民物，及內外群臣官賞有差。丁酉，加兼侍中、左金吾衛上將軍王鄑檢校太尉。

三月，畋于褭潭之則。戊申，女直來貢。丁巳，封皇子述律為壽安王，罨撒葛為太平王。己巳，大賚百姓。夏四月乙亥，幸木葉山。癸巳，東京路奏狼食人。五月乙巳，禁南京鬻牝羊出境。思奴古多里等坐盜官物，籍其家。南唐遣使來貢。丁未，以所貢物賜群臣。戊申，回鶻單于使人乞授官，詔第加刺史、縣令。六月丁丑，雨雪。是夏，駐蹕頻蹕淀。秋七月戊申，晉遣使進犀帶。庚戌，吐谷渾來貢。乙卯，敞史阿缽坐奉使失職，命笞之。閏月癸未，乙室大王坐賦調不均，以木劍背撻而釋之；並罷南、北府民上供，及宰相、節度諸賦役非舊制者。乙酉，遣的烈賜晉烏古良馬。己丑，以南王府二刺史貪蠹，各杖一百，仍系虞候帳，備射鬼箭，選群臣為民所愛者代之。

八月乙丑，晉遣使貢歲幣，奏輸戌、亥二歲金幣于燕京。

九月甲戌，阻卜阿離底來貢。己卯，遣使使晉。

冬十月丁未，上以烏古部水草肥美，詔北、南院徙三石烈戶居之。

十一月丁亥，鐵驪、敦煌並遣使來貢。十二月庚子，釣魚于土河。甲子，回鶻使者傔人有以刃相擊者，詔付其使處之。

三年春正月戊子，吳越王遣使來貢。庚寅，人皇王妃來朝。回鶻使乞觀諸國使朝見禮，從之。壬辰，遣陪謁阿缽使晉至生辰禮。晉以並、鎮、忻、代之吐谷渾來歸。二月己亥，奚王勞骨寧率六節度使朝貢。庚子，烏古遣使獻伏鹿國俘，賜其部夷離堇旗鼓以旌其功。壬寅，女直來貢。辛亥，墨離鶻末里使回鶻阿薩蘭還，賜對衣勞之。乙卯，鴨淥江女直遣使來覲。三月戊辰，遣使使晉，報幸南京。己巳，如南京。辛未，命惕隱耶律涅離骨德率萬騎先驅。壬申，次石嶺，以奚王勞骨寧、監軍寅你已朝謁不時，切責之。丙子，魯不姑上党項俘獲數。癸未，獵水門，獲白鹿。庚寅，詔扈從擾民者從軍律。甲午，幸薊州。乙未，晉及南唐各遣使來覲。夏四月庚子，至燕，備法駕，入自拱辰門，御元和殿，行入閤禮。壬寅，遣人使晉。乙巳，幸留守趙延壽別墅。丙午，晉遣宣徽使楊端、王眺等來問起居。壬子，御便殿，宴晉及諸國使。丙辰，晉遣使進茶藥。壬戌，御昭慶殿，宴南京群臣。癸亥，晉遣使賀端午，以所進節物賜群臣。乙丑，南唐進白龜。五月庚午，以端午宴群臣及諸國使，命回鶻、敦煌二使作本俗舞，俾諸使觀之。庚辰，晉遣使進弓矢。甲申，遣皇子天德及檢校司徒邸用和使晉。戊子，閱騎兵于南郊。六月乙未朔，東京宰相耶律羽之言渤海相大素賢不法，詔僚佐部民舉有才德者代之。丙申，閱步卒于南郊。庚子，晉及轄剌骨只遣使來見。壬寅，駕發燕京，命中書令蕭僧隱部諸道軍于長坐營。癸丑，次奉聖州。甲寅，勞軍士。秋七月己巳，獵猾底烈山。癸酉，朝于皇太后。丙子，從皇太后視人皇王妃疾。戊寅，人皇王妃蕭氏薨。己卯，以安重榮據鎮州叛晉，詔征南將軍柳嚴邊備。丙戌，徙人皇王行宮于其妃薨所。辛卯，晉遣使請行南郊禮，許之。八月己亥，詔東丹吏民為其王倍妃蕭氏服。庚子，阻卜來貢。壬寅，遣使南唐。乙巳，阻卜、黑車子室韋、賃烈等國來貢。南唐遣使求青氈帳，賜之。戊申，以安端私城為白川州。辛亥，鼻骨德使乞賜爵，以其國相授之。甲寅，阻卜來貢。乙卯，置白川州官屬。丙辰，詔以于諧里河、臚朐河之近地，給賜南院歐堇突呂、乙斯勃、北院溫納何剌、三石烈人為農田。九月庚午，侍中崔窮古言：「晉主聞陛下數遊獵，意請節之。」上曰：「朕之畋獵，非徒從樂，所以練習武事也。」乃詔諭之。壬午，邊將奏破吐谷渾，擒其長；詔止誅其首惡及其丁壯，餘並釋之。丙戌，晉遣使貢名馬。戊子，女直及吳越王遣使來貢。冬十月辛丑，遣克郎使吳越，略姑使南唐。庚申，晉遣使貢布，及請親祠南嶽，從之。十一月己巳，南唐遣使奉蠟丸書言晉密事。丁丑，詔有司教民播種紡績。除姊亡妹續之法。十二月壬辰朔，率百僚謁太祖行宮。甲午，燔柴，禮畢，祠于神帳。丙申，遣使使晉。丙辰，詔契丹人授漢官者從漢儀，聽與漢人婚姻。丁巳，詔燕京皇城西南堞建涼殿。是冬，駐蹕于傘淀。

四年春正月壬戌，以乙室、品卑、突軌三部鰥寡不能自存者，官為之配。丙子，南唐遣使來貢。庚辰，涅剌、烏隗部獻党項俘獲數。己丑，詔定征党項功。二月丙申，皇太子獲白獐。甲辰，晉遣使進香藥。丙子，鐵驪來貢。丁巳，詔有司編《始祖奇首可汗事跡》。己未，晉遣楊彥詢來貢。且言鎮州安重榮跋扈狀，遂留不遣。是月，晉鎮州安重榮執遼使者拽剌。

三月，特授回鶻使闊里于越，並賜旌旗、弓劍、衣馬，餘賜有差。癸酉，晉以許祀南郊，遣使來謝，進黃金十鎰。夏四月己卯，晉遣使進櫻桃。五月庚辰，吐谷渾夷離堇蘇等叛入晉。遣牒蠟往諭晉及太原守臣。六月辛卯，振武軍節度副使趙崇逐其節度使耶律畫里，以朔州叛，附晉。丙午，命宣徽使褭古只赴朔州，以兵圍其城，有晉使至，請開壁，即勿聽，驛送闕下。

秋七月癸亥，南唐遣使奉蠟丸書。丙寅，褭古只奏請遣使至朔令降，守者猶堅壁弗納。且言晉有貢物。命即以所貢物賜攻城將校。己巳，有司奏神纛車有蜂巢成蜜，史占之，吉。壬申，晉遣使進水晶硯。

八月癸巳，南唐奉蠟丸書。庚子，晉遣使進犀弓、竹矢。吳越王遣使奉蠟丸書。

九月壬申，有星孛于晉分。丁丑，幸歸化州。

冬十月辛丑，有司奏燕、薊大熟。癸卯，吳越王遣使來貢。

十一月丙寅，晉以討安重榮來告。庚午，吐谷渾請降，遣使撫諭。阻卜來貢，以其物賜左右。丙子，鴨淥江女直來貢。壬午，以永寧、天授二節及正旦、重午、冬至、臘並受賀，著令。

十二月戊子，晉遣使來告山南節度使安從進反。詔以便宜討之。庚寅，南唐遣使奉蠟丸書。戊戌，晉遣王升鸞來貢。戊申，晉以敗安重榮來告，遂遣楊彥詢歸。辛亥，晉遣使乞罷戍兵，詔惕隱朔古班師。甲寅，攻拔朔州，遣控鶴指揮使諧里勞軍。時褭古只戰歿城下，上怒，命誅城中丁壯，仍以叛民上戶三十為褭古只部曲。

五年春正月丙辰朔，上在歸化州，御行殿受群臣朝。以諸道貢物進太后及賜宗室百僚。戊午，詔求直言，北王府郎君耶律海思應詔，召對稱旨，特授宣徽使。詔政事令僧隱等以契丹戶分屯南邊。戊辰，晉函安重榮首來獻。上數欲親討重榮，至是乃止。癸酉，遣使使晉。是月，晉以朔州平，遣使來賀，遂遣客省使耶律化哥使晉，並致生辰禮。二月壬辰，上將南幸，以諸路有未平者，召太子及群臣議，皆曰：「今襄、鎮、朔三州雖已平，然吐谷渾為安重榮所誘，猶未歸命，宜發兵討之，以警諸部。」上曰：「正與朕合。」遂詔以明王隈恩代于越信恩為西南路招討使以討之，且諭明王宜先練習邊事，而後之官。甲午，如南京。遣使使晉索吐谷渾叛者。乙未，鼻骨德來貢。三月乙卯朔，晉遣齊州防禦使宋暉業、翰林茶酒使張言來問起居。閏月，駐蹕陽門。夏四月甲寅朔，鐵驪來貢，以其物分賜群臣。丙子，晉遣使進射柳鞍馬。五月五日戊子，禁屠宰。六月癸丑朔，晉齊王重貴遣使來貢。丁巳，徒睹古、素撒來貢。乙丑，晉主敬瑭殂，子重貴立。戊辰，晉遣使告哀，輟朝七日。庚午，遣使往晉弔祭。丁丑，聞皇太后不豫，上馳入侍，湯藥必親嘗。仍告太祖廟，幸菩薩堂，飯僧五萬人。七月乃愈。秋七月庚寅，晉遣金吾衛大將軍梁言、判四方館事朱崇節來謝，書稱孫，不稱臣，遣客省使喬榮讓之。景延廣答曰：「先帝則聖朝所立，今主則我國自冊。為鄰為孫則可，奉表稱臣則不可。」榮還，具奏之，上始有南伐之意。辛卯，阻卜、鼻骨德、烏古來貢。將軍闥德里、蒲骨等率降將轄德至闕，並獻所獲。丁未，晉遣使以祖母哀來告。八月辛酉，女直、阻卜、烏古各貢方物。甲子，晉復襄州。戊辰，詔河東節度使劉知遠送叛臣烏古指揮使由燕京赴闕。癸酉，遣天城軍節度使蕭拜石弔祭于晉。九月壬辰，遣使賀晉帝嗣位。冬十月己巳，征諸道兵。遣將軍密骨德伐党項。十一月乙未，武定軍奏松生棗。十二月癸亥，晉遣使來謝。是冬，駐蹕赤城。六年春二月乙卯，晉遣使進先帝遺物。辛酉，晉遣使請居汴，從之。三月己卯朔，吳越王遣使來貢。甲申，梅里喘引來歸。戊子，南唐遣使奉蠟丸書。丁未，晉至汴，遣使來謝。夏四月戊申朔，日有食之。五月己亥，遣使如晉致生辰禮。六月丁未朔，鐵驪來貢。己未，奚鋤骨里部進白麝。辛酉，莫州進白鵲。晉遣使貢金。秋八月丁未朔，晉復貢金。己未，如奉聖州。晉遣其子延煦來朝。冬十一月辛卯，上京留守耶律迪輦得晉諜，知有二心。甲辰，鐵驪來貢。十二月丁未，如南京，議伐晉。命趙延壽、趙延昭、安端、解里等由滄、恆、易、定分道而進，大軍繼之。是歲，楊彥昭請移鎮奈濼及新鎮，從之。

七年春正月甲戌朔，趙延壽、延昭率前鋒五萬騎次任丘。丙子，安端入雁門，圍忻、代。己卯，趙延壽圍貝州，其軍校邵珂開南門納遼兵，太守吳巒投井死。己丑，次元城，授延壽魏、博等州節度使，封魏王，率所部屯南樂。丙申，遣兵攻黎陽，晉張彥澤來拒。辛丑，晉遣使來修舊好，詔割河北諸州，及遣桑維翰、景延廣來議。

二月甲辰朔，攻博州，剌史周儒以城降。晉平盧軍節度使楊光遠密道遼師自馬家口濟河。晉將景延廣命石斌守麻家口，白再榮守馬家口。未幾，周儒引遼軍麻答營于河東，攻鄆州北津，以應光遠。晉遣李守貞、皇甫遇、梁漢璋、薛懷讓將兵萬人，緣河水陸俱進。遼軍圍晉別將於戚城，晉主自將救之，遼師解去。守貞等至馬家口，麻答遣步卒萬人築營壘，騎兵萬人守于外，餘兵屯河西。渡未已，晉兵薄之，遼軍不利。

三月癸酉朔，趙延壽言：「晉諸軍沿河置柵，皆畏怯不敢戰。若率大兵直抵澶淵，據其橋梁，晉必可取。」是日，晉兵駐澶淵，其前軍高行周在戚城。乃命延壽、延昭以數萬騎出行周右，上以精兵出其左。戰至暮，上復以勁騎突其中軍，晉軍不能戰。會有諜者言晉軍東面數少，沿河城柵不固，乃急擊其東偏，眾皆奔潰。縱兵追及，遂大敗之。壬午，留趙延昭守貝州，徙所俘戶于內地。夏四月癸丑，還次南京。辛未，如涼陘。五月癸酉，耶律拔里得奏破德州，擒刺史尹居璠及將吏二十七人。

六月甲辰，黑車子室來貢。乙巳，紝沒里、要里等國來貢。秋七月己卯，晉楊光遠遣人奉蠟丸書。辛卯，晉遣張暉奉表乞和，留暉不遣。八月辛酉，回鶻遣使請婚，不許。是月，晉鎮州兵來襲飛狐，大同軍節度使耶律孔阿戰敗之。九月庚午朔，北幸。冬十月丁未，鼻骨德來貢。壬戌，天授節，諸國進賀，惟晉不至。

十一月壬申，詔征諸道兵，以閏月朔會溫榆河北。

十二月癸卯，南伐。甲子，次古北口。閏月己巳朔，閱諸道兵于溫榆河。己卯，圍恆州，下其九縣。

八年春正月庚子，分兵攻邢、洺、磁三州，殺掠殆盡。入鄴都境。張從恩、馬全節、安審琦兵悉陳于相州安陽水之南。皇甫遇與濮州刺史慕容彥超將兵千騎來覘遼軍。至鄴都，遇遼軍數萬，且戰且卻，至榆林店。遼軍繼至，遇與彥超力戰百餘合，遇馬斃，步戰，審琦引騎兵逾水以救，遼軍乃還。二月，圍魏，晉將杜重威率兵來救。戊子，晉將折從阮陷勝州。三月戊戌，師拔祁州，殺其刺史沈斌。庚子，杜重威、李守貞攻泰州。戊子，趙延壽率前鋒薄泰城。己未，重威、守貞引兵南遁，追至陽城，大敗之。復以步卒為方陣來拒，與戰二十餘合。壬戌，復搏戰十餘里。癸亥，圍晉兵于白團衛村。晉兵下鹿角為營。是夕大風。至曙，命鐵鷂軍下馬，拔其鹿角，奮短兵入擊。順風縱火揚塵，以助其勢。晉軍大呼曰：「都招討何不用兵，令士卒徒死！」諸將皆奮出戰。張彥澤、藥元福、皇甫遇出兵大戰，諸將繼至，遼軍卻數百步。風益甚，晝晦如夜。符彥卿以萬騎橫擊遼軍，率步卒並進，遼軍不利。上乘奚車退十餘里，晉追兵急，獲一橐駝乘之乃歸。晉兵退保定州。夏四月甲申，還次南京，杖戰不力者各數百。庚寅，宴將士于元和殿。癸巳，如涼陘。六月戊辰，回鶻來貢。辛未，吐谷渾、鼻骨德皆來貢。辛巳，黑車子室韋來貢。丁亥，趙延壽奏晉兵襲高陽，戍將擊走之。秋七月乙卯，獵平地松林。晉遣孟守中奉表請和，仍以前事答之。八月己巳，詔侍衛蕭素撒閱群牧于北陘。九月壬寅，次赤山，宴從臣，問軍國要務，對曰：「軍國之務，愛民為本。民富則兵足，兵足則國強。」上以為然。辛酉，還上京。冬十月辛未，祠木葉山。十一月戊戌，女直、鐵驪來貢。十二月癸亥朔，朝謁太祖行宮。乙丑，雲州節度使耶律孔阿獲晉諜者。戊辰，臘，賜諸國貢使衣馬。

九年春正月庚子，回鶻來貢。丁未，女直來貢。

二月戊辰，鼻骨德奏軍籍。三月乙亥，吐谷渾遣軍校恤烈獻生口千戶，授恤烈檢校司空。

夏四月辛酉朔，吐谷渾白可久來附。是月，如涼陘。

五月庚戌，晉易州戍將孫方簡請內附。

六月戊子，謁祖陵，更閟神殿為長思。秋七月辛亥，詔征諸道兵，敢傷禾稼者，以軍法論。癸丑，女直來貢。乙卯，以阻卜酋長曷剌為本部夷離堇。八月丙寅，烏古來貢。是月，自將南伐。

九月壬辰，閱諸道兵于漁陽西棗林淀。是月，趙延壽與晉張彥澤戰于定州，敗之。

冬十一月戊子朔，進圍鎮州。丙申，先遣候騎報晉兵至，遣精兵斷河橋，晉兵退保武強。南院大王迪輦、將軍高模翰分兵由瀛州間道以進，杜重威遣貝州節度使梁漢璋率眾來拒。與戰，大敗之，殺梁漢璋。杜重威、張彥澤引兵據中渡橋，趙延壽以步卒前擊，高彥溫以騎兵乘之，追奔逐北，殭屍數萬，斬其將王清，宋彥筠墮水死。重威等退保中渡寨。義武軍節度使李殷以城降，遂進兵，夾滹沱而營。去中渡寨三里，分兵圍之。夜則列騎環守，晝則出兵抄掠。覆命大內惕隱耶律朔骨里及趙延壽分兵圍守，自將騎卒夜渡河出其後。攻下欒城，降騎卒數千。分遣將士據其要害。於是軍中預備軍食，三日不得舉煙火，但獲晉人，即黥而縱之。諸饋運見者皆棄而走。於是晉兵內外隔絕，食盡勢窮。

十二月丙寅，杜重威、李守貞、張彥澤等率所部二十萬眾來降。上擁數萬騎，臨大阜，立馬以受之。授重威守太傅、鄴都留守，守貞天平軍節度使，餘各領舊職。分降卒之半付重威，半以隸趙延壽。命御史大夫解里、監軍傅桂兒、張彥澤持詔入汴，諭晉帝母李氏，以安其意，且召桑維翰、景延廣先來。留騎兵千人守魏，自率大軍而南。壬申，解里等至汴，晉帝重貴素服拜命，輿母李氏奉表請罪。初，重貴絕和好，維翰數諫止之，不從，至是彥澤殺維翰，紿言自經死。詔收葬之，復其田園第宅，仍厚恤其家。甲戌，彥澤遷重貴及其母若妻于開封府署，以控鶴指揮使李榮督兵衛之。壬午，次赤岡。重貴舉族出封丘門，稿索牽羊以待。上不忍臨視，命改館封禪寺。晉百官縞衣紗帽，俯伏待罪。上曰：「其主負恩，其臣何罪。」命領職如故，即授安叔千金吾衛上將軍。叔千出班獨立，上曰：「汝邢州之請，朕所不忘。」乃加鎮國軍節度使，蓋在邢嘗密請內附也。將軍康祥執景延廣來獻，詔以牙籌數其罪，凡八，縶送都，道自殺。

大同元年春正月丁亥朔，備法駕入汴，御崇元殿受百官賀。戊子，以樞密副使劉敏權知開封府，殺秦繼旻、李彥紳及鄭州防禦使楊承勛，以其弟承信為平盧軍節度使，襲父爵。初，楊光遠在青州求內附，其子承勛不聽，殺其判官丘濤及弟承祚等自歸於晉，故誅之。己丑，以張彥澤擅徙重貴開封，殺桑維翰，縱兵大掠，不道，斬於市。晉人臠食之。辛卯，降重貴為崇祿大夫、檢校太尉，封負義侯。癸巳，以張礪為平章事，晉李崧為樞密使，馮道為太傅，和凝為翰林學士，趙瑩為太子太保，劉昫守太保，馮玉為太子少保。癸卯，遣趙瑩、馮玉、李彥韜將三百騎送負義侯及其母李氏、太妃安氏、妻馮氏、弟重睿、子延煦、延寶等于黃龍府安置。仍以其宮女五十人、內宦三人、東西班五十人、醫官一人、控鶴四人、庖丁七人、茶酒司三人、儀鸞三人、健卒十人從之。二月丁巳朔，建國號大遼，大赦，改元大同。升鎮州為中京。以趙延壽為大丞相兼政事令、樞密使、中京留守，中外官僚將士爵賞有差。辛未，河東節度使北平王劉知遠自立為帝，國號漢。詔以耿崇美為昭義軍節度使，高唐英為昭德軍節度使，崔廷勛為河陽軍節度使，分據要地。

三月丙戌朔，以蕭翰為宣武軍節度使，賜將吏爵賞有差。壬寅，晉諸司僚吏、嬪御、宦寺、方技、百工、圖籍、歷象、石經、銅人、明堂刻漏、太常樂譜、諸宮縣、鹵簿、法物及鎧仗，悉送上京。磁州帥梁暉以相州降漢，己酉，命高唐英討之。夏四月丙辰朔，發自汴州，以馮道、李崧、和凝、李浣、徐台符、張礪等從行。次赤岡，夜有聲如雷，起于御幄，大星復隕于旗鼓前。乙丑，濟黎陽渡，顧謂侍臣曰：「朕此行有三失：縱兵掠芻粟，一也；括民私財，二也；不遽遣諸節度還鎮，三也。」皇太弟遣使問軍前事，上報曰：「初以兵二十萬降杜重威、張彥澤，下鎮州。及入汴，視其官屬具員者省之，當其才者任之。司屬雖存，官吏廢墮，猶雛飛之後，徒有空巢。久經離亂，一至於此。所在盜賊屯結，土功不息，饋餉非時，民不堪命。河東尚未歸命，西路酋帥亦相黨附，夙夜以思，制之之術，惟推心庶僚、和協軍情、撫綏百姓三者而已。今所歸順凡七十六處，得戶一百九萬百一十八。非汴州炎熱，水土難居，止得一年，太平可指掌而致。且改鎮州為中京，以備巡幸。欲伐河東，姑俟別圖。其概如此。」戊辰，次高邑，不豫。丁丑，崩于欒城，年四十六。是歲九月壬子朔，葬于鳳山，陵曰懷陵，廟號太宗。統和二十六年七月，上尊諡孝武皇帝。重熙二十一年九月，增諡孝武惠文皇帝。

贊曰：太宗甫定多方，遠近向化。建國號，備典章，至於厘庶政，閱名實，錄囚徒，教耕織，配鰥寡。求直言之士，得郎君海思，即擢宣徽。嘉唐張敬達忠于其君，卒以禮葬。輟游豫而納三克之清，憫士卒而下休養之令。親征晉國，重貴面縛。斯可謂威德兼弘，英略間見者矣。入汴之後，無幾微之驕，有「三失」之訓。《傳》稱鄭伯之善處勝，《書》進《秦誓》之能悔過，太宗蓋兼有之，其卓矣乎！


Chinese text: This work was published before January 1, 1923, and is in the
public domain worldwide because the author died at least 100 years ago.
