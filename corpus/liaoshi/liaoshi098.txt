蕭兀納耶律儼劉伸耶律胡呂

蕭兀納，一名撻不也，字特免，六院部人。其先嘗為西南面拽剌。兀納魁偉簡重，善騎射。清寧初，兄圖獨以事入見，帝問族人可用者，圖獨以兀納對，補祗候郎君。遷近侍敞史，護衛太保。大康初，為北院宣徽使。時乙辛巳害太子，因言宋魏國王和魯斡之子淳可為儲嗣。群臣莫敢言，唯兀納及夷離畢蕭陶隗諫曰：「舍嫡不立，是以國與人也。」帝猶豫不決。五年，帝出獵，乙辛請留皇孫，帝欲從之。兀納奏曰：「竊聞車駕出遊，將留皇孫，茍保護非人，恐有他變。果留，臣請侍左右。」帝乃悟，命皇孫從行。由此始疑乙辛。頃之，同知南院樞密使事，出乙辛、淳等。帝嘉其忠，封蘭陵郡王，人謂近於古社稷臣。授殿前都點檢。上謂王師儒、耶律固等曰：「兀納忠純，雖狄仁傑輔唐，屋質立穆宗，無以過也。卿等宜達燕王知之。」自是令兀納輔導燕王，益見優寵。大安初，詔尚越國公主，兀納固辭。改南院樞密使，奏請掾史宜以歲月行敘，從之。壽隆元年，拜北府宰相。

初，天祚在潛邸，兀納數以直言忤旨。及嗣位，出為遼興軍節度使，守太傅。以佛殿小底王華誣兀納借內府犀角，詔鞫之。兀納奏曰：「臣在先朝，詔許日取帑錢十萬為私費，臣未嘗妄取一錢，肯借犀角乎！」天祚愈怒，奪太傅官，降寧邊州刺史，尋改臨海軍節度使。兀納上書曰：「自蕭海裏亡入女直，彼有輕朝廷心，宜益兵以備不虞。」不報。天慶元年，知黃龍府事，改東北路統軍使，復上書曰：「臣治與女直接境，觀其所為，其志非小。宜先其未發，舉兵圖之。」章數上，皆不聽。及金兵來侵，戰於寧江州，其孫移敵蹇死之，兀納退走入城。留官屬守禦，自以三百騎渡混同江而西，城遂陷。後與蕭敵裏拒金兵於長濼，以軍敗免官。五年，天祚親征，兀納殿，復敗績。後數日乃與百官入見，授上京留守。六年，耶律章奴叛，來攻京城，兀納發府庫以賚士卒，諭以逆順，完城池，以死拒戰。章奴無所得而去。以功授副元帥，尋為契丹都宮使。天祚以兀納先朝重臣，有定策勛，每延問以政，兀納對甚切。上雖優容，終不能用。以疾卒，年七十。

耶律儼，字若思，析津人。本姓李氏。父仲禧，重熙中始仕。清寧初，同知南院宣徽使事。四年，城鴨子、混同二水間，拜北院宣徽使。咸雍初，坐誤奏事，出為榆州刺史。俄詔復舊職，遷漢人行宮都部署。六年，賜國姓，封韓國公，改南院樞密使。時樞臣乙辛等誣陷皇太子，詔仲禧偕乙辛鞫之，蔓引無辜，未嘗雪正。乙辛薦仲禧可任，拜廣德軍節度使，復為南院樞密使，卒，謚欽惠。

儼儀觀秀整，好學，有詩名，登咸雍進士第。守著作佐郎，補中書省令史，以勤敏稱。大康初，歷都部署判官、將作少監。後兩府奏事，論群臣優劣，唯稱儼才俊。改少府少監，知大理正，賜紫。六年，遷大理少卿，奏讞詳平。明年，升大理卿。丁父憂，奪服，同簽部署司事。大安初，為景州刺史。繩胥徒，禁豪猾，撫老恤貧，未數月，善政流播，郡人刻石頌德。二年，改御史中丞，詔按上京滯獄，多所平反。同知宣徽院事，提點大理寺。六年冬，改山西路都轉運使。刮剔垢弊，奏定課額，益州縣俸給，事皆施行。壽隆初，授樞密直學士。以母憂去官，尋召復舊職。宋攻夏，李乾順遣使求和解，帝命儼如宋平之，拜參知政事。六年，駕幸鴛鴦濼，召至內殿，訪以政事。

帝晚年倦勤，用人不能自擇，令各擲骰子，以采勝者官之。儼嘗得勝采，上曰：「上相之征也！」遷知樞密院事，賜經邦佐運功臣，封越國公。修《皇朝實錄》七十卷。帝大漸，儼與北院樞密使阿思同受顧命。乾統三年，徙封秦國。六年，封漆水郡王。天慶中，以疾，命乘小車入朝。疾甚，遣太醫視之。薨，贈尚父，謚曰忠懿。

儼素廉潔，一芥不取於人。經籍一覽成誦。又善伺人主意。妻邢氏有美色，常出入禁中，儼教之曰：「慎勿失上意。」由是權寵益固。三子：處貞，太常少卿；處廉，同知中京留守事；處能，少府少監。

劉伸，字濟時，宛平人。少穎悟，長以辭翰聞。重熙五年，登進士第，歷彰武軍節度使掌書記、大理正。因奏獄，上適與近臣語，不顧，伸進曰：「臣聞自古帝王必重民命，願陛下省臣之奏。「上大驚異，擢樞密都承旨，權中京副留守。詔徙富民以實春、泰二州，伸以為不可，奏罷之。遷大理少卿，人以不冤。升大理卿，改西京副留守。以父憂，終制，為三司副使，加諫議大夫，提點大理寺。以伸明法而恕，案冤獄全活者眾，徙南京副留守。俄改崇義軍節度使，政務簡靜，民用不擾，致烏鵲同巢之異，優詔褒之。改戶部使，歲入羨余錢三十萬緡，拜南院樞密副使。

道宗嘗謂大臣曰：「今之忠直，耶律玦、劉伸而已！」宰相楊績賀其得人。拜參知政事。上諭之曰：「卿勿憚宰相。」時北院樞密使乙辛勢焰方熾，伸奏曰：「臣於乙辛尚不畏，何宰相之畏！」乙辛銜之，相與排詆，出為保靜軍節度使。上終欲大用，加守太子太保，遷上京留守。乙辛以事徙鎮雄武，復以崇義軍節度使致仕。適燕、薊民饑，伸與致政趙徽、韓造日濟以糜粥，所活不勝算。大安二年卒，上震悼，賻贈加等。

耶律胡呂，字蘇撒，弘義宮分人。其先欲穩，佐太祖有功，為叠烈部夷離堇。父楊五，左監門衛大將軍。胡呂性謙謹，於人無適莫。重熙末，補寢殿小底。以善職，屢更華要，遷千牛衛大將軍。大安中，北阻卜酋磨魯斯叛，為招討都監，與耶律那也率精騎二千討平之，以功為漢人行宮副部署，兼知太和宮事。致仕，加同中書門下平章事，卒。

論曰：兀納當道宗昏惑之會，擁佑皇孫，使乙辛奸計不獲復逞，而遼祚以續，比之屋質立穆宗，非溢美也。儼以俊才蒞政，所至有能譽，纂述遼史，具一代治亂，亦云勤矣，但其固寵，不能以禮正家，惜哉。劉伸三為大理，民無冤抑，一登戶部，上下兼裕，至與耶律玦並稱忠直，不亦宜乎！


Chinese text: This work was published before January 1, 1923, and is in the
public domain worldwide because the author died at least 100 years ago.
