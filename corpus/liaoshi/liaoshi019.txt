興宗二

十年春正月辛亥朔，宋遣梁適、張從一、富弼、趙日宣來賀。甲子，復遣吳育、馮戴來賀永壽節。二月庚辰朔，詔蒲盧毛朵部歸曷蘇館戶之沒入者使復業。甲申，北樞密院言，南、北二王府及諸部節度侍衛祗候郎君，皆出族帳，既免與民戍邊，其祗候事，請亦得以部曲代行。詔從其請。夏四月，詔罷修鴨淥江浮梁及漢兵屯戍之役。又以東京留守蕭撒八言，馳東京擊鞠之禁。六月戊寅朔，以蕭寧、耶律坦、崔禹稱、馬世良、耶律仁先、劉六符充賀宋生辰使副；耶律庶成、趙成、耶律烈、張旦充來歲賀宋正旦使副。秋七月壬戌，詔諸職官私取官物者，以正盜論。諸敢以先朝已斷事相告言者，罪之。諸帳郎君等於禁地射鹿，決三百，不征償；小將軍決二百以下；及百姓犯者，罪同郎君論。八月丙戌，以醫者鄧延貞治詳穩蕭留寧疾驗，贈其父母官以獎之。九月辛亥，朝皇太后。國舅留寧薨。庚申，皇太后射獲熊，上進酒為壽。癸亥，上獵馬孟山，草木蒙密，恐獵者誤射傷人，命耶律迪姑各書姓名於矢以誌之。丙寅，夏國獻宋俘。以石硬砦太保郭三避虎不射，免官。冬十月丙戌，詔東京留守蕭孝忠察官吏有廉幹清強者，具以名聞。庚寅，以女直太師臺押為曷蘇館都大王。辛卯，以皇子胡盧斡裏生，北宰相、駙馬撒八寧迎上至其第宴飲，上命衛士與漢人角為樂。壬辰，復飲皇太后殿，以皇子生，肆赦。夕，復引公主、駙馬及內族大臣入寢殿劇飲。甲午，幸中京。庚子，以駙馬都尉蕭忽列為國舅詳穩。十一月丙辰，回鶻遣使來貢。十二月丙子朔，宋遣劉沆、王整來賀應聖節。乙未，置撻朮不姑酋長。以胡撻剌為平章事。上聞宋設關河，治壕塹，恐為邊患，與南、北樞密吳國王蕭孝穆、趙國王蕭貫寧謀取宋舊割關南十縣地，遂遣蕭英、劉六符使宋。庚寅，宋遣張沔、侯宗亮、薛申、侍其浚、施昌言、潘永照來賀永壽節及來歲正旦。以宣政殿學士楊佶為吏部尚書、判順義軍節度使事。丁酉，議伐宋，詔諭諸道。

十一年春正月戊申，奉迎皇太后於內殿。庚戌，遣南院宣徽使蕭特末、翰林學士劉六符使宋，取晉陽及瓦橋以南十縣地；且問興師伐夏及沿邊疏浚水澤、增益兵戍之故。二月壬寅，如鴛鴦濼。夏四月甲戌朔，頒南征賞罰令。六月乙亥，宋遣富弼、張茂實奉書來聘，以書答之。壬午，禦含涼殿，放進士王寔等六十四人。禁氈、銀鬻入宋。秋七月壬寅朔，詔盜易官馬者減死論。外路官勤瘁正直者，考滿代；不治事者即易之。八月丙申，宋復遣富弼、張茂實奉書來聘，乞增歲幣銀絹，以書答之。九月壬寅，遣北院樞密副使耶律仁先、漢人行宮副部署劉六符使宋約和。是時，富弼為上言，大意謂遼與宋和，坐獲歲幣，則利在國家，臣下無與；與宋交兵，則利在臣下，害在國家。上感其言，和好始定。閏月癸未，耶律仁先遣人報，宋歲增銀、絹十萬兩、匹，文書稱貢，送至白溝；帝喜，宴群臣於昭慶殿。是日，振恤三父族之貧者。辛卯，仁先、劉六符還，進宋國誓書。冬十一月丁亥，群臣加上尊號曰聰文聖武英略神功睿哲仁孝皇帝，冊皇后蕭氏曰貞懿宣慈崇聖皇后。太赦。梁王洪基進封燕國王。十二月癸卯，朝皇太后。甲辰，封皇太弟重元子涅魯古為安定郡王。己酉，以宣獻皇后忌日，上與皇太后素服，飯僧於延壽、憫忠、三學三寺。辛亥，詔蠲預備伐宋諸部租稅一年。壬子，以吐渾、党項多鬻馬夏國，詔謹邊防。己未，宋遣賀正旦及永壽節使居邸，帝微服往觀。丁卯，禁喪葬殺牛馬及藏珍寶。

十二年春正月辛未，遣同知析津府事耶律敵烈、樞密院都承旨王惟吉諭夏國與宋和。壬申，以吳國王蕭孝穆為南院樞密使，北府宰相蕭孝忠北院樞密使，封楚王，韓國王蕭惠北府宰相、同知元帥府事，韓八南院大王，耶律侯哂東京留守，北院樞密副使耶律仁先同知東京留守事，北面林牙蕭革北院樞密副使。甲戌，如武清寨葦澱。二月壬寅，禁關南漢民弓矢。己酉，夏國以加上尊號，遣使來賀。甲寅，耶律敵烈等使夏國還，奏元昊罷兵，即遣使報宋。三月辛卯，幸南京。壬辰，高麗國以加上尊號，遣使來賀。夏四月己亥，置回跋部詳穩、都監。庚子，夏國遣使進馬、駝。五月辛卯，斡魯、蒲盧毛朵部二使來貢失期，宥而遣還。乙未，詔復定禮制。是月，幸山西。六月丙午，詔世選宰相、節度使族屬及身為節度使之家，許葬用銀器；仍禁殺牲以祭。庚戌，詔漢人宮分戶絕，恒產以親族繼之。辛亥，阻卜大王屯禿古斯弟太尉撒葛裏來朝。丙辰，回鶻遣使來貢。甲子，以南院樞密使吳國王蕭孝穆為北院樞密使，徙封齊國王。秋七月丙寅朔，北院樞密使蕭孝忠薨，特釋系囚。庚寅，夏國遣使上表，請伐宋，不從。八月丙申，謁慶陵。辛，燕國王洪基加尚書令，知北南院樞密使事，進封燕趙國王。戊午，以前西北路招討使蕭塔烈葛為右夷離畢。庚申，於越耶律洪古薨。甲子，阻卜來貢。九月壬申，朝皇太后，謁望仙殿。壬午，謁懷陵。冬十月丁酉，駐蹕中會川。己亥，北院樞密使蕭孝穆薨，追贈大丞相、晉國王。庚子，詔諸路上重囚，遣官詳讞。辛亥，參知政事韓紹芳為廣德軍節度使，三司使劉六符長寧軍節度使。壬子，以夏人侵党項，遣延昌宮使高家奴讓之。甲子，北府宰相蕭惠為北院樞密使，豳王遂哥為惕隱，惕隱敵魯古封漆水郡王、西北路招討使，樞密副使蕭阿剌同知北院宣徽事。出飛龍廄馬，分賜群臣。十一月丁丑，追封楚王蕭孝忠為楚國王。丁亥，以上京歲儉，復其民租稅。癸巳，朝皇太后。十二月戊申，改政事省為中書省。

十三年春正月甲子朔，朝皇太后。戊辰，如混同江。辛未，獵兀魯館岡。二月庚戌，如魚兒濼。丙辰，以參知政事杜防為南府宰相。三月丁亥，高麗遣使來貢。以宣政殿學士楊佶參知政事。是月，置契丹警巡院。夏四月己酉，遣東京留守耶律侯哂、知黃龍府事耶律歐裏斯將兵攻蒲盧毛朵部。甲寅，南院大王耶律高十奏党項等部叛附夏國。丙辰，西南面招討都監羅漢奴、詳穩斡魯母等奏，山西部族節度使屈烈以五部叛入西夏，乞南、北府兵援送實威塞州戶。詔富者遣行，余留屯田天德軍。五月壬戌朔，羅漢奴奏所發部兵與党項戰不利，招討使蕭普達、四捷軍詳穩張佛奴歿於陣。李元昊來援叛黨。戊辰，詔征諸道兵會西南邊以討元昊。六月甲午，阻卜酋長烏八遣其子執元昊所遣求援使窊邑改來，乞以兵助戰，從之。駐蹕永安山。以將伐夏，遣延昌宮使耶律高家奴告宋。丙申，詔前南院大王耶律谷欲、翰林都林牙耶律庶成等編集國朝上世以來事跡。丙午，高麗遣使來貢。丁未，錄囚。秋七月辛酉，香河縣民李宜兒以左道惑眾，伏誅。庚午，行再生禮。庚辰，夏國遣使來朝。八月乙未，以夏使對不以情，羈之。丁巳，夏國復遣使來，詢以事宜，又不以實對，笞之。九月戊辰，宋以親征夏國，遣余靖致贐禮。壬申，會大軍於九十九泉，以皇太弟重元、北院樞密使韓國王蕭惠將先鋒兵西征。冬十月庚寅，祭天地。丙申，獲党項偵人，射鬼箭。丁酉，李元昊上表謝罪。己亥，元昊遣使來奏，欲收叛黨以獻，從之。辛亥，元昊遣使來進方物，詔北院樞密副使蕭革迓之。壬子，軍於河曲。革言元昊親率党項三部來，詔革詰其納叛背盟，元昊伏罪，賜酒。許以自新，遣之。召群臣議，皆以大軍既集，宜加討伐。癸丑，督數路兵掩襲，殺數千人，駙馬都尉蕭胡睹為夏人所執。丁巳，元昊遣使以先被執者來歸，詔所留夏使亦還其國。十一月辛酉，賜有功將校有差。甲子，班師。丁卯，改雲州為西京。辛巳，朝皇太后。十二月己丑，幸西京。戊戌，以北院樞密副使耶律敵烈為右夷離畢。己亥，高麗遣使來貢。戊申，蕭胡睹自夏來歸。

十四年春正月庚申，以侍中蕭虛烈為南院統軍使，封遼西郡王。庚午，如鴛鴦濼。壬午，以金吾衛大將軍敵魯古為乙室大王。甲申，夏國遣使進鶻。以常侍斡古得戰歿，命其子習羅為帥。二月庚子，朝皇太后。駐蹕撒剌濼。三月己卯，宋以伐夏師還，遣使來賀。四月辛亥，高麗遣使來貢。閏五月癸丑，清暑永安山。六月丁卯，謁慶陵。己卯，阻卜大王屯禿古斯率諸酋長來朝。庚辰，夏國遣使來貢。辛巳，以西南面招討使蕭普達戰歿，贈同中書門下平章事。秋七月戊申，駐蹕中會川。冬十月甲子，望祀木葉山。十一月壬午朔，回鶻阿薩蘭遣使來貢。甲辰，以同知北院宣徽事蕭阿剌為北府宰相。十二月癸丑，觀漢軍習炮射擊刺。癸亥，決滯獄。

十五年春正月乙酉，如混同江。禁契丹以奴婢鬻與漢人。二月乙卯，如長春河。丙寅，蒲盧毛朵界曷懶河戶來附，詔撫之。三月甲申，朝皇太后。乙酉，以應聖節，減死罪，釋徒以下。辛卯，朝皇太后。丁酉，高麗遣使來貢。詔諸道歲具獄訟以聞。夏四月辛亥朔，禁五京吏民擊鞠。戊午，罷遙輦帳戍軍。壬戌，以北女直詳穩蕭高六為奚六部大王。甲子，清暑永安山。甲戌，蒲盧毛朵曷懶河百八十戶來附。六月癸丑，以西京留守耶律馬六為漢人行宮都部署，參知政事楊佶出為武定軍節度使。戊辰，禦清涼殿，放進士王棠等六十八人。甲戌，西北路招討使耶律敵魯古坐贓免官。秋七月乙酉，豳王遂哥薨。戊子，觀獲。乙未，以北院宣徽使旅墳為左夷離畢，前南府宰相耶律喜孫東北路詳穩。丙申，籍諸路軍。丁酉，如秋山。辛丑，禁扈從踐民田。丁未，以女直部長遮母率眾來附，加太師。八月癸丑，高麗王欽薨，遣使來告。九月甲辰，禁以罝網捕狐兔。冬十月己酉，駐蹕中會川。十一月丁亥，以南院樞密使蕭孝友為北府宰相，契丹行宮都部署耶律仁先南院大王，北府宰相蕭革同知北院樞密使事，知夷離畢事耶律信先漢人行宮都部署，左夷離畢旅墳惕隱，漢人行宮都部署耶律敵烈左夷離畢。己亥，渤海部以契丹戶例通括軍馬。乙巳，振南京貧民。十二月壬申，曲赦徒以下罪。是日為聖宗在時生辰。


Chinese text: This work was published before January 1, 1923, and is in the
public domain worldwide because the author died at least 100 years ago.
