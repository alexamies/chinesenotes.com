耶律覿烈〈（羽之）〉耶律鐸臻〈（古突呂不）〉王郁耶律圖魯窘

耶律覿烈，字兀裏軫，六院部蒲古只夷離堇之後。父偶思，亦為夷離堇。初，太祖為於越時，覿烈以謹願寬恕見器使。既即位，兄曷魯典宿衛，以故覿烈入侍帷幄，與聞政事。神冊三年，曷魯薨，命覿烈為叠剌部夷離堇，屬以南方事。會討党項，皇太子為先鋒，覿烈副之。軍至天德、雲內，分道並進。覿烈率偏師渡河力戰，斬獲甚眾。天贊初，析叠剌部為北、南院，置夷離堇。時大元帥率師由古北口略燕地，覿烈徇山西，所至城堡皆下，太祖嘉其功，錫賚甚厚。從伐渤海，拔扶餘城，留覿烈與寅底石守之。天顯二年，留守南京。十年卒，年五十六。弟羽之。

羽之，小字兀裏，字寅底哂。幼豪爽不群，長嗜學，通諸部語。太祖經營之初，多預軍謀。天顯元年，渤海平，立皇太子為東丹王，以羽之為中臺省右次相。時人心未安，左大相叠剌不逾月薨，羽之蒞事勤恪，威信並行。太宗即位，上表曰：「我大聖天皇始有東土，擇賢輔以撫斯民，不以臣愚而任之，國家利害，敢不以聞。渤海昔畏南朝，阻險自衛，居忽汗城。今去上京遼邈，既不為用，又不罷戍，果何為哉？先帝因彼離心，乘釁而動，故不戰而克。天授人與，彼一時也。遺種浸以蕃息，今居遠境，恐為後患。梁水之地，乃其故鄉，地衍土活，有木鐵鹽魚之利。乘其微弱，徙還其民，萬世長策也。彼得故鄉，又獲木鐵鹽魚之饒，必安居樂業。然後選徒以翼吾左，突厥、党項、室韋夾輔吾右，可以坐制南邦，混一天下，成聖祖未集之功，貽後世無疆之福。」表奏，帝嘉納之。是歲，詔徙東丹國民於梁水，時稱其善。人皇王奔唐，羽之鎮撫國人，一切如故。以功加守太傅，遷中臺省左相。會同初，以冊禮赴闕，加特進。表奏左次相渤海蘇貪墨不法事，卒。子和裏，終東京留守。

耶律鐸臻，字敵輦，六院部人。祖蒲古只，遙輦氏時再為本部夷離堇。耶律狼德等既害玄祖，暴橫益肆。蒲古只以計誘其黨，悉誅夷之。鐸臻幼有誌節，太祖為於越，常居左右。後即位，梁人遣使求轅軸材，太祖難之。鐸臻曰：「梁名求材，實覘吾輕重。宜答曰：『材之所生，必深山窮谷，有神司之，須白鼻赤驢禱祠，然後可伐。』如此，則其語自塞矣。」已而果然。天贊三年，將伐渤海，鐸臻諫曰：「陛下先事渤海，則西夏必躡吾後。請先西討，庶無後顧憂。」太祖從之。及淳欽皇后稱制，惡鐸臻，囚之，誓曰：「鐵鎖朽，當釋汝！」既而召之，使者欲去鎖，鐸臻辭曰：「鐵未朽，可釋乎？」後聞，嘉嘆，趣召釋之。天顯二年卒。弟古、突呂不。

古，字涅剌昆，初名霞馬葛。太祖為於越，嘗從略地山右。會李克用於雲州，古侍，克用異之曰：「是兒骨相非常，不宜使在左右。」以故太祖頗忌之。時方西討，諸弟亂作，聞變，太祖問古與否，曰無。喜曰：「吾無患矣！」趣召古議。古陳殄滅之策，後皆如言，以故錫賚甚厚。神冊末，南伐，以古佐右皮室詳穩老古，與唐兵戰於雲碧店，老古中流矢，傷甚，太祖疑古陰害之。古知上意，跪曰：「陛下疑臣恥居老古麾下耶？及今老古在，請遣使問之。」太祖使問老古，對曰：「臣於古無可疑者。」上意乃釋。老古卒，遂以古為右皮室詳穩。既卒，太祖謂左右曰：「古死，猶長松自倒，非吾伐之也。」

突呂不，字鐸袞，幼聰敏嗜學。事太祖見器重。及制契丹大字，突呂不贊成為多。未幾，為文班林牙，領國子博士、知制誥。明年，受詔撰決獄法。太祖略燕，詔與皇太子及王郁攻定州。師還至順州，幽州馬步軍指揮使王千率眾來襲，突呂不射其馬躓，擒之。天贊二年，皇子堯骨為大元帥，突呂不為副，既克平州，進軍燕、趙，攻下曲陽、北平。至易州，易人來拒，逾濠而陣。李景章出降，言城中人無鬥志。大元帥將修攻具，突呂不諫曰：「我師遠來，人馬疲憊，勢不可久留。」乃止。軍還，大元帥以其謀聞，太祖大悅，賜賚優渥。車駕西征，突呂不與大元帥為先鋒，伐党項有功，太祖犒師水精山。大元帥東歸，突呂不留屯西南部，復討党項，多獲而還。太祖東伐，大諲譔降而復叛，攻之，突呂不先登。渤海平，承詔銘太祖功德於永興殿壁。班師，已下州郡往往復叛，突呂不從大元帥攻破之。淳欽皇后稱制，有飛語中傷者，後怒，突呂不懼而亡。太宗知其無罪，召還。天顯三年，討烏古部，俘獲甚眾。伐唐，以突呂不為左翼，攻唐軍霞沙寨，降之。十一年，送晉主石敬瑭入洛。及大冊，突呂不總禮儀事，加特進檢校太尉。會同五年卒。

王郁，京兆萬年人，唐義武軍節度使處直之孽子。伯父處存鎮義武，卒，三軍推其子郜襲，處直為都知兵馬使。光化三年，梁王朱全忠攻定州，郜遣處直拒於沙河。兵敗，入城逐郜，郜奔太原。亂兵推處直為留後，遣人請事梁王。梁與晉王克用絕好，表處直為義武軍節度使。初，郜之亡也，郁從之。晉王克用妻以女，用為新州防禦使。處直料晉必討張文禮，鎮亡，則定不獨存，益自疑。陰使郁北導契丹入塞，以牽晉兵，且許為嗣。郁自奔晉，常恐失父心，得使，大喜。神冊六年，奉表送款，舉室來降，太祖以為養子。未幾，郁兄都囚父，自為留後，帝遣郁從皇太子討之。至定州，都堅壁不出，掠居民而還。明年，從皇太子攻鎮州，遇唐兵於定州，破之。天贊二年秋，郁及阿古只略地燕、趙，攻下磁窯務。從太祖平渤海，戰有功，加同政事門下平章事，改崇義軍節度使。太祖崩，郁與妻會葬，其妻泣訴於淳欽皇后，求歸鄉國，許之。郁奏曰：「臣本唐主之婿，主已被弒，此行夫妻豈能相保？願常侍太后。」後喜曰：「漢人中，惟王郎最忠孝。」以太祖嘗與李克用約為兄弟故也。尋加政事令。還宜州，卒。

耶律圖魯窘，字阿魯隱，肅祖子洽瑽之孫，勇而有謀略。太宗立晉之役，其父敵魯古為五院夷離堇，歿於兵，帝即以其職授圖魯窘。會同元年，改北院大王，嘗屏左右與議大事，占對合上意。從討石重貴，杜重威擁十萬餘眾拒滹沱橋，力戰數日，不得進。帝曰：「兩軍爭渡，人馬疲矣，計安出？」諸將請緩師，為後圖，帝然之。圖魯窘厲色進曰：「臣愚竊以為陛下樂於安逸，則謹守四境可也；既欲擴大疆宇，出師遠攻，詎能無廑聖慮。若中路而止，適為賊利，則必陷南京，夷屬邑。若此，則爭戰未已，吾民無奠枕之期矣。且彼步我騎，何慮不克！況漢人足力弱而行緩，如選輕銳騎先絕其餉道，則事蔑不濟矣。」帝喜曰：「國強則其人賢，海巨則其魚大。」於是塞其餉道，數出師以牽撓其勢，重威果降如言。以功獲賜甚厚。明年春，卒軍中。

論曰：神冊初元，將相大臣拔起風塵之中，翼扶王運，以任職取名者，固一時之材，亦由太祖推誠禦下，不任獨斷，用能總攬群策而為之用歟！其投天隙而列功庸，至有心腹、耳目、手足之喻，豈偶然哉！討党項，走敵魯，平剌葛，定渤海，功亦偉矣。若默記治獄不冤，頗德持論不撓，延徽立經陳紀，紹勛秉節而死，圖魯窘料敵制勝，豈器博者無近用，道長者其功遠歟？稱為佐命，固宜。


Chinese text: This work was published before January 1, 1923, and is in the
public domain worldwide because the author died at least 100 years ago.
