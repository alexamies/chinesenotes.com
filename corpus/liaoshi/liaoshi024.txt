道宗四

五年春正月壬申，如混同江。癸酉，賜宰相耶律孝傑名仁傑。乙亥，如山榆澱。三月辛未，以宰相仁傑獲頭鵝，加侍中。壬辰，以北院樞密使魏王耶律乙辛知南院大王事，加於越，知北院樞密使事耶律霂為北院樞密使，北院樞密副使耶律特裏底知北院樞密使事，左夷離畢耶律世遷同知北院樞密使事。夏四月己未，如納葛濼。五月丁亥，謁慶陵。以契丹行宮都部署耶律燕哥為南府宰相，北面林牙耶律永寧為夷離畢，同知南院樞密使事蕭撻不也及殿前副點檢、駙馬都尉蕭酬斡並封蘭陵郡王。六月辛亥，阻卜來貢。丁巳，以北府宰相、遼西郡王蕭餘里也為西北路招討使。己未，遣使隸囚。是月，放進士劉瓘等百一十三人。秋七月己卯，獵夾山。八月庚申，命有司撰《太宗神功碑》，立於南京。九月己卯，詔諸路毋禁僧徒開壇。壬午，禁扈從擾民。冬十月戊戌，夏國遣使來貢。己亥，駐蹕獨盧金。壬子，詔惟皇子仍一字王，餘並削降。丁巳，振平州貧民。己未，以趙王楊績為遼西郡王，魏王耶律乙辛降封混同郡王，吳王蕭韓家奴蘭陵郡王，致仕。十一月丁丑，召沙門守道開壇於內殿。癸未，復南京流民差役三年，被火之家免租稅一年。十二月丙午，彗星犯尾。乙卯，幸西京。戊午，行再生禮，赦雜犯死罪以下。

六年春正月癸酉，如鴛鴦濼。辛卯，耶律乙辛出知興中府事。三月庚寅，封皇孫延禧為梁王，忠順軍節度使耶律頗德南院大王，耶律仲禧南院樞密使，戶部使陳毅參知政事。夏四月乙卯，獵炭山。五月壬申，免平州復業民租賦一年。庚寅，以旱，禱雨，命左右以水相沃，俄而雨降。六月戊戌，駐蹕納葛濼。戊申，以度支使王績參知政事。庚戌，女直遣使來貢。秋七月戊辰，觀市。癸未，為皇孫梁王延禧設旗鼓拽剌六人衛護之。甲申，獵沙嶺。九月壬寅，祠木葉山。己酉，駐蹕藕絲澱。冬十月己未朔，省同知廣德軍節度使事，命奉先軍節度使兼巡警乾、顯二州。丁卯，耶律仁傑出為武定軍節度使。庚午，參知政事劉詵致仕。癸酉，以陳毅為漢人行宮都部署，王績同知樞密院事。辛巳，回鶻遣使來貢。十一月己丑朔，日有食之。癸卯，召群臣議政。十二月甲子，以耶律特裏底為孟父敞穩。乙丑，以蕭撻不也為北府宰相，耶律世遷知北院樞密使事，耶律慎思同知北院樞密使事。庚午，免西京流民租賦一年。甲戌，減民賦。丁亥，豫行正旦禮。戊子，如混同江。

七年春正月戊申，五國部長來貢。甲寅，女直貢良馬。二月甲子，如魚兒濼。夏五月壬子，駐蹕嶺西。癸丑，有司奏永清、武清、固安三縣蝗。甲寅，以蕭撻不也兼殿前都點檢，蕭酬斡為漢人行宮都部署兼知樞密院事。六月甲子，詔月祭觀德殿，歲寒食，諸帝在時生辰及忌日，詣景宗御容殿致奠。丙寅，阻卜余古赧來貢。丁卯，以翰林學士王言敷參知政事，封北院宣徽使石篤漆水郡王。秋七月戊子，如秋山。丙申，謁慶陵。八月丁卯，射鹿赤山，加圍場使涅葛為靜江軍節度使。九月戊子，次懷州，命皇謁懷陵。辛卯，次祖州，命皇后謁祖陵。乙巳，駐蹕藕絲澱。冬十月戊辰，以惕隱王九為南院大王，夷離畢奚抄只為彰國軍節度使。十一月乙酉，詔歲出官錢，振諸宮分及邊戍貧戶。丁亥，幸駙馬都尉蕭酬斡第，方飲，宰相梁穎諫曰：「天子不可飲人臣家。」上即還宮。己亥，高麗遣使來貢。辛亥，除絹帛尺度狹短之令。十二月丁卯，武定軍節度使耶律仁傑以罪削爵為民。辛未，知興中府事耶律乙辛以罪囚於來州。

八年春正月甲申，如混同江。丁酉，鐵驪、五國諸長各貢方物。二月戊午，如山榆澱。辛酉，詔北、南院官，凡給驛者，必先奏聞。貢新及奏獄訟，方許馳驛，餘並禁之。己巳，夏國獲宋將張天一，遣使來獻。壬申，以耶律頗德為南府宰相兼知北院樞密使，燕哥為惕隱，蕭撻不也兼知契丹行宮都部署事。三月庚戌，黃龍府女直部長術乃率部民內附，予官，賜印綬。是月，詔行黍所定升斗。夏四月壬戌，以耶律世遷為上京留守。六月辛亥朔，駐蹕納葛濼。丙辰，夏國遣使來貢。丁巳，以耶律頗德為北院樞密使，耶律巢哥南府宰相，劉筠南院樞密使，蕭撻不也兼知北院樞密使事，王績漢人行宮都部署，蕭酬斡國舅詳穩。乙丑，阻卜長來貢。丙子，以耶律慎思知右夷離畢事。秋七月甲午，如秋山。南京霖雨，沙河溢永清、歸義、新城、安次、武清、香河六縣，傷稼。九月庚寅，謁慶陵。丁未，駐蹕藕絲澱。大風雪，牛馬多死，賜扈從官以下衣馬有差。冬十月乙卯，詔化哥傅導梁王延禧，加金吾衛大將軍。丙子，謁乾陵。十一月壬午，以乙室大王蕭何葛為南院宣徽使。權知奚六部大王事圖趕為本部大王。十二月癸丑，烏古敵烈統軍使耶律馬五為北院大王。庚申，降皇后為惠妃，出居乾陵。

九年春正月辛巳，如春水。夏四月丙午朔，大雪，平地丈餘，馬死者十六七。五月，如黑嶺。六月己未，駐蹕散水原。甲子，以耶律阿思為契丹行宮都部署，耶律慎思北院樞密副使。庚午，詔諸路檢括脫戶，罪至死者，原之。閏月丁丑，以漢人行宮副部署可汗奴為南院大王。戊寅，追謚庶人浚為昭懷太子。丁亥，阻卜來貢。己丑，以知興中府事邢熙年為漢人行宮都部署，漢人行宮都部署王績為南院樞密副使。秋七月乙巳，獵馬尾山。丁巳，謁慶陵。癸亥，禁外官部內貸錢取息及使者館於民家。八月，高麗王徽薨。九月癸卯朔，日有食之。己酉，射熊於白石山，加圍場使涅葛左金吾衛大將軍。己巳，以高麗王徽子三韓國公勛權知國事。辛未，五國部長來貢。壬申，召北、南樞密院官議政事。冬十月丁丑，謁觀德黔。己卯，南院樞密使劉筠薨。壬辰，混同郡王耶律乙辛謀亡入宋，伏誅。十一月丙午，進封梁王延禧為燕國王，大赦。以南院宣徽使蕭何葛為南府宰相，三司使王經參知政事兼知樞密事。甲寅，詔僧善知讎校高麗所進佛經，頒行之。己未，定諸令史、譯史遷敘等級。十二月丁亥，以邢熙年知南院樞密使事。辛卯，以王言敷為漢人行宮都部署。高麗三韓國公王勛薨。是年，御前放進士李君裕等五十一人。

十年春正月辛丑朔，如春水。丙午，復建南京奉福寺浮圖。戊辰，如山榆澱。二月庚午朔，萌古國遣使來聘。三月戊申，遠萌古國遣使來聘。丁巳，命知制誥王師儒、牌印郎君耶律固傅導燕國王延禧。夏四月丁丑，女直貢良馬。五月壬戌，駐蹕散水原。乙丑，阻卜來貢。丙寅，降國舅詳穩班位在敞穩之下。六月壬辰，禁毀銅錢為器。秋七月甲辰，如黑嶺。九月癸亥，駐蹕藕絲澱。冬十二月乙未，改慶州大安軍曰興平。是月，改明年為大安，赦雜犯死罪以下。

大安元年春正月丁酉，如混同江。癸卯，王績知南院樞密使事，邢熙年為中京留守。戊申，以樞密直學士杜公謂參知政事。庚戌，五國酋長來貢良馬。二月辛未，如山榆澱。夏四月乙酉，宋主頊殂，子煦嗣位，使來告哀。辛卯，西幸。六月戊辰，駐蹕拖古烈。壬申，以王績為南府宰相，蕭撻不也兼知南院樞密使事。丁丑，遣使吊祭於宋。戊寅，宋遣王真、甄佑等饋其先帝遺物。秋七月乙巳，遣使賀宋主即位。戊午，獵於赤山。八月丁卯，幸慶州。戊辰，謁慶陵。冬十月癸亥，駐蹕好草澱。戊辰，夏國王李秉常遣使報其母梁氏哀。甲申，以蕭撻不也為南院樞密使。十一月乙未，詔「比者外官因譽進秩，久而不調，民被其害。今後皆以資給遷轉。」丁酉，以南女直詳穩蕭袍裏為北府宰相。辛亥，史臣進太祖以下七帝《實錄》。丙辰，遣使冊三韓國公王勛弟運為高麗國王。己未，詔僧尼無故不得赴闕。十二月甲戌，宋遣蔡卞來謝吊祭。

二年春正月辛卯，如混同江。己酉，五國諸部長來貢。癸丑，召權翰林學士趙孝嚴、知制誥王師儒等講《五經》大義。二月癸酉，駐蹕山榆澱。是月，太白犯歲星。三月乙酉，女直貢良馬。夏四月戊戌，北幸。癸丑，遣使加統軍使蕭訛都斡太子太保，裨將老古金吾衛大將軍，蕭雅哥靜江軍節度使，耶律燕奴右監門衛大將軍，仍賜賚諸軍士。五月丁巳朔，以牧馬蕃息多至百萬，賞群牧官，以次進階。乙亥，駐蹕納葛濼。戊寅，宰相梁穎出知興中府事。是月，放進士張轂等二十六人。六月丁亥朔，以左夷離畢耶律坦為惕隱，知樞密院事耶律斡特剌兼知左夷離畢事。丙申，阻卜來朝。癸卯，遣使按諸路獄。甲辰，以同知南京留守事耶律那也知右夷離畢事。乙巳，阻卜酋長余古赧及愛的來朝，詔燕國王延禧相結為友。戊申，以契丹行宮都部署耶律阿思兼知北院大王事。壬子，高墩以下、縣令、錄事兄弟及子，悉許敘用。秋七月丁巳，惠妃母燕國夫人削古以厭魅梁王事覺，伏誅，子蘭陵郡王蕭酬斡除名，置邊郡，仍隸興聖宮。戊午，獵沙嶺。甲子，賜興聖、積慶二宮貧民錢。乙酉，出粟振遼州貧民。八月戊子，以雪罷獵。九月庚午，還上京。壬申，發粟振上京、中京貧民。丙子，謁二儀、五鸞二殿。己卯，出太祖、太宗所禦鎧仗示燕國王延禧，諭以創業征伐之難。辛巳，召南府宰相議國政。冬十月乙酉朔，以樞密副使竇景庸知樞密院事。丙戌，五國部長來貢。丁亥，以夏國王李秉常薨，遣使詔其子乾順知國事。十一月甲戌，為燕國王延禧行再生禮，曲赦上京囚。戊寅，高麗遣使謝封冊。癸未，出粟振乾、顯、成、懿四州貧民。十二月辛卯，以蘭陵郡王蕭撻不也為南院樞密使。己亥，夏國王李乾順遣使上其父遺物。


Chinese text: This work was published before January 1, 1923, and is in the
public domain worldwide because the author died at least 100 years ago.
