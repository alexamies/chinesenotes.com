蕭惠〈（慈氏奴）〉蕭迂魯〈（鐸盧斡）〉蕭圖玉耶律鐸軫

蕭惠，字伯仁，小字脫古思，淳欽皇后弟阿古只五世孫。初以中宮親，為國舅詳穩。從伯父排押征高麗，至奴古達北嶺，高麗阻險以拒，惠力戰，破之。及攻開京，以軍律整肅聞，授契丹行宮都部署。開泰二年，改南京統軍使。未幾，為右夷離畢，加同中書門下平章事。朝議以遼東重地，非勛戚不能鎮撫，乃命惠知東京留守事。改西北路招討使，封魏國公。太平六年，討回鶻阿薩蘭部，征兵諸路，獨阻卜酋長直剌後期，立斬以徇。進至甘州，攻圍三日，不克而還。時直剌之子聚兵來襲，阻卜酋長烏八密以告，惠未之信。會西阻卜叛，襲三克軍，都監涅魯古、突舉部節度使諧理、阿不呂等將兵三千來救，遇敵於可敦城西南。諧理、阿不呂戰歿，士卒潰散。惠倉卒列陣，敵出不意攻我營。眾請乘時奮擊，惠以我軍疲敝，未可用，弗聽。烏八請以夜斫營，惠又不許。阻卜歸，惠乃設伏兵擊之。前鋒始交，敵敗走。惠為招討累年，屢遭侵掠，士馬疲困。七年，左遷南京侍衛親軍馬步軍都指揮使，尋遷南京統軍使。

興宗即位，知興中府，歷順義軍節度使、東京留守、西南面招討使，加開府儀同三司、檢校太師，兼侍中，封鄭王，賜推誠協謀竭節功臣。重熙六年，復為契丹行宮都部署，加守太師，徙王趙。拜南院樞密使，更王齊。是時帝欲一天下，謀取三關，集群臣議。惠曰：「兩國強弱，聖慮所悉。宋人西征有年，師老民疲，陛下親率六軍臨之，其勝必矣。」蕭孝穆曰：「我先朝與宋和好，無罪伐之，其曲在我；況勝敗未可逆料。願陛下熟察。」帝從惠言，乃遣使索宋十城，會諸軍於燕。惠與太弟帥師壓宋境，宋人重失十城，增歲幣請和。惠以首事功，進王韓。十二年，兼北府宰相，同知元帥府事，又為北樞密使。

十三年，夏國李元昊誘山南党項諸部，帝親征。元昊懼，請降。惠曰：「元昊忘奕世恩，萌奸計，車駕親臨，不盡歸所掠。天誘其衷，使彼來迎。天與不圖，後悔何及？」帝從之。詰旦，進軍。夏人列拒馬於河西，蔽盾以立，惠擊敗之。元昊走，惠麾先鋒及右翼邀之。夏人千餘潰圍出，我師逆擊。大風忽起，飛沙瞇目，軍亂，夏人乘之，蹂踐而死者不可勝計。詔班師。十七年，尚帝姊秦晉國長公主，拜駙馬都尉。明年，帝復征夏國。惠自河南進，戰艦糧船綿亙數百里。既入敵境，偵候不遠，鎧甲載於車，軍士不得乘馬。諸將咸請備不虞，惠曰：「諒祚必自迎車駕，何暇及我？無故設備，徒自弊耳。」數日，我軍未營。候者報夏師至，惠方詰妄言罪，諒祚軍從阪而下。惠與麾下不及甲而走。追者射惠，幾不免，軍士死傷尤眾。師還，以惠子慈氏奴歿於陣，詔釋其罪。

十九年，請老，詔賜肩輿入朝，策杖上殿。辭章再上，乃許之，封魏國王。詔冬夏赴行在，參決疑議。既歸，遣賜湯藥及他錫賚不絕。每生日，輒賜詩以示尊寵。清寧二年薨，年七十四，遺命家人薄葬。訃聞，輟朝三日。

惠性寬厚，自奉儉薄。興宗使惠恣取珍物，惠曰：「臣以戚屬據要地，祿足養廉，奴婢千餘，不為闕乏。陛下猶有所賜，貧於臣者何以待之。」帝以為然。故為將雖數敗衄，不之罪也。

弟虛列，武定軍節度使。二子：慈氏奴，兀古匿。兀古匿終北府宰相。慈氏奴字寧隱。太平初，以戚屬補祗候郎君。上愛其勤慎，升閘撒狘，加右監門衛上將軍。西邊有警，授西北路招討都監，領保大軍節度使。政濟恩威，諸部悅附。入為殿前副點檢，歷烏古敵烈部詳穩。征李諒祚，為統軍都監，與西北路招討使敵魯古率蕃部諸軍由北路趨涼州，獲諒祚親屬。夏人扼險以拒，慈氏奴中流矢卒，年五十一，贈中書門下平章事。

蕭迂魯，字胡突堇，五院部人。父約質，歷官節度使。迂魯重熙間為牌印郎君。清寧九年，國家既平重元之亂，其黨郭九等亡，詔迂魯追捕，獲之，遷護衛太保。咸雍元年，使宋議邊事，稱旨，知殿前副點檢事。五年，阻卜叛，為行軍都監，擊敗之，俘獲甚眾。初，軍出止給五月糧，過期糧乏，士卒往往叛歸。迂魯坐失計，免官，降戍西北部。未行，會北部兵起，迂魯將烏古敵烈兵擊敗之，每戰以身先，由是釋前罪，命總知烏古敵烈部。九年，敵烈叛，都監耶律獨叠以兵少不戰，屯臚朐河。敵烈合邊人掠居民，迂魯率精騎四百力戰，敗之，盡獲其輜重。繼聞酋長合術三千餘騎掠附近部落，縱兵躡其後，連戰二日，斬數千級，盡得被掠人畜而還。值敵烈黨五百餘騎劫捕鷹戶，逆擊走之，俘斬甚眾，自是敵烈勢沮。時敵烈方為邊患，而阻卜相繼寇掠，邊人以故疲弊。朝廷以地遠，不能時益援軍，而使疆圉帖然者，皆迂魯力也。帝嘉其功，拜左皮室詳穩。會宋求天池之地，詔迂魯兼統兩皮室軍屯太牢古山以備之。大康初，阻卜叛，遷西北招討都監，從都統耶律趙三征討有功，改南京統軍都監、黃皮室詳穩。未幾，遷東北路統軍都監，卒。弟鐸盧斡。

鐸盧斡，字撒板。幼警悟異常兒。三歲失母，哭盡哀，見者傷之。及長，魁偉沈毅，好學，善屬文，有才幹。年三十始仕，為朝野推重，給事北院知聖旨事。大康二年，乙辛再入樞府，鐸盧斡素與蕭巖壽善，誣以罪，謫戍西北部。坐皇太子事，特恩減死，仍錮終身。在戍十餘年，太子事稍直，始得歸鄉里，屏居謝人事。一日臨流，聞雉鳴，三復孔子「時哉」語，作古詩三章見誌。當時名士稱其高情雅韻，不減古人。壽隆六年卒，年六十一。乾統初，贈彰義軍節度使。

蕭圖玉，字兀衍，北府宰相海璃之子。統和初，皇太后稱制，以戚屬入侍。尋為烏古部都監。討速母縷等部有功，遷烏古部節度使。十九年，總領西北路軍事。後以本路兵伐甘州，降其酋長牙懶。既而牙懶復叛，命討之，克肅州，盡遷其民於土隗口故城。師還，詔尚金鄉公主，拜駙馬都尉，加同政事令門下平章事。上言曰：「阻卜今已服化，宜各分部，治以節度使。」上從之。自後節度使往往非材，部民怨而思叛。開泰元年十一月，石烈太師阿裏底殺其節度使，西奔窩魯朵城，蓋古所謂龍庭單于城也。已而阻卜復叛，圍圖玉於可敦城，勢甚張。圖玉使諸軍齊射卻之，屯於窩魯朵城。明年，北院樞密使耶律化哥引兵來救，圖玉遣人誘諸部皆降。帝以圖玉始雖失計，後得人心，釋之，仍領諸部。請益軍，詔讓之曰：「叛者既服，兵安用益？且前日之役，死傷甚眾，若從汝謀，邊事何時而息？」遂止。會公主坐殺家婢，降封郡主，圖玉罷使相。尋起為烏古敵烈部詳穩。以老代還，卒。子雙古，南京統軍使。孫訛篤斡，尚三韓郡王合魯之女骨浴公主，終烏古敵烈部統軍使，以善戰名於世。

耶律鐸軫，字敵輦，積慶宮人。仕統和間。性疏簡，不顧小節，人初以是短之。後侵宋，分總羸師以從。及戰，取緋帛被介胄以自標顯，馳突出入敵陣，格殺甚眾。太后望見喜，召謂之曰：「卿戮力如此，何患不濟！」厚賞之。由是多以軍事屬任。俄授東北詳穩。開泰二年，進討阻卜，克之。重熙間，歷東北路統軍使、天德軍節度使。十七年，城西邊，命鐸軫相地及造戰艦，因成樓船百三十艘。上置兵，下立馬，規制堅壯，稱旨。及西征，詔鐸軫率兵由別道進，會於河濱。敵兵阻河而陣，帝御戰艦絕河擊之，大捷而歸，親賜卮酒。仍問所欲，鐸軫對曰：「臣幸被聖恩，得效駑力，萬死不能報國，又將何求！」帝愈重之，手書鐸軫衣裙曰：「勤國忠君，舉世無雙。」卒於官，年七十。子低烈，歷觀察、節度使。

論曰：初，遼之謀復三關也，蕭惠贊伐宋之舉，而宋人增幣請和。狃於一勝，移師西夏，而勇智俱廢，敗潰隨之。豈非貪小利、迷遠圖而然。況所得不償所亡，利果安在哉？同時諸將撫綏邊圉，若迂魯忠勤不伐，鐸魯斡高情雅韻，鐸軫雖廉不逮蕭惠，而無邀功啟釁之罪，亦庶乎君子之風矣。


Chinese text: This work was published before January 1, 1923, and is in the
public domain worldwide because the author died at least 100 years ago.
