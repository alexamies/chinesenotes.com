禮志三〈（軍儀）〉

皇帝親征儀：常以秋冬，應敵制變或無時。將出師，必先告廟。乃立三神主祭之：曰先帝，曰道路，曰軍旅。刑青牛白馬以祭天地。其祭，常依獨樹；無獨樹，即所舍而行之。或皇帝服介胄，祭諸先帝宮廟，乃閱兵。將行，牝牡麃各一為礻厭祭。將臨敵，結馬尾，祈拜天地而後入。下城克敵，祭天地，牲以白黑羊。班師，以所獲牡馬、牛各一祭天地。出師以死囚，還師以一諜者，植柱縛其上，於所向之方亂射之，矢集如猬，謂之「射鬼箭」。

臘儀：臘，十二月辰日。前期一日，詔司豬官選豬地。其日，皇帝、皇后焚香拜日畢，設圍，命豬夫張左右翼。司豬官奏成列，皇帝、皇后升舉，敵烈麻都以酒二尊盤饗奉進，北南院大王以下進馬及衣。皇帝降輿，祭東畢，乘馬入圍中。皇太子、親王率群官進酒，分兩翼而行。皇帝始獲兔，群臣進酒上壽，各賜以酒。至中食之次，親王、大臣各進所獲。及酒訖，賜群臣飲，還宮。應歷元年冬，漢遣使來賀，自是遂以為常儀。統和中，罷之。

出軍儀：制見《兵志》。◎禮志四〈（賓儀）〉

常朝起居儀：昧爽，臣僚朝服入朝，各依幕次。內侍奏「班齊」。先引京官班於三門外，當直舍人放起居，再拜，各祗候。次依兩府以下文武官，於丹墀內面殿立，豎班諸司並供奉官，於東西道外相向立定。當直閣使副贊放起居，再拜，各祗候。退還幕次，公服。帝升殿坐，兩府並京官丹墀內聲喏，各祗候。教坊司同北班起居畢，奏事。

燕京嘉寧殿，西京同文殿。朝服，襆頭、袍笏；公服，紫衫、帽。

正座儀：皇帝升殿坐，警聲絕。契丹、漢人殿前班畢，各依位侍立。次教坊班畢，卷退。京官班入拜畢，揖於右橫街西，依位班立。次武班入拜畢，依位立。文班入拜畢，依位立。北班入，起居畢，於左橫街東序班立。次兩府班入，鞠躬，通宰臣某官已下起居，拜畢，引上殿奏事。

已上六班起居，並七拜。內有不帶節度使、班首止通名，亦七拜。卷班與常朝同。直院有旨入文班。留守司、三司、統軍司、制置司謂之京官；都部署司、宮使、副宮使、都承以下令史，北面主事以下隨駕諸司為武官；館、閣、大理寺，堂後以下，御史臺、隨駕閑員、令史、司天臺、翰林、醫官院為文官。

天慶二年冬，教坊並服袍。

臣僚接見儀：皇帝御座，奏見榜子畢，臣僚左入，鞠躬。通文武百僚宰臣某官以下祗候見。引面殿鞠躬，起居，凡七拜。引班首出班，謝宣諭，五拜。各祗候畢，可矮墩以上引近前，問「聖躬萬福」。傳宣問「跋涉不易」，鞠躬。引班舍人贊各祗候畢，引右上，準備宣問。其餘臣僚並於右侍立。

宣答云：「卿等久居鄉邑，來奉乘輿。時屬霜寒，或云炎蒸，諒多勞止。卿各平安好。想宜知悉。」

問聖體儀：皇帝行幸，車駕至捺缽，坐禦帳。臣僚公服，問「聖躬萬福。」贊再拜，各祗候。奏事。宣徽以下常服，教坊與臣僚同。保大元年夏，特旨通名再拜，不稱宰臣。

車駕還京儀：前期一日，宣徽以下橫班，諸司、閣門並公服，於宿帳祗候。至日詰旦，皇帝乘玉輅，閣門宣諭軍民訖，導駕。時相以下進至內門，閣副勘箭畢，通事舍人鞠躬，奏「臣宜放仗」。禮畢。

勘箭儀：皇帝乘玉輅，至內門。北南臣僚於輅前對班立。勘箭官執雌箭，門中立。東上閣門使詣車前，執雄箭在車左立，勾勘箭官進。勘箭官揖進，至車約五步，面車立。閣使言「受箭行勘」。勘箭官拜跪，受箭，舉手勘訖，鞠躬，奏「內外勘同」。閣使言「準敕行勘」。勘箭官平立，退至門中舊位立，當胸執箭，贊「軍將門仗官近前」。門仗官應聲開門，舉聲兩邊齊出，並列左右，立。勘箭官舉右手贊「呈箭，」次贊「內出喚仗禦箭一隻，準敕付左金吾仗行勘。」贊「合不合」，應「合、合、合」；贊「同不同」，應「同、同、同」。訖。勘箭官再進，依位立，鞠躬，自通全銜臣某對禦勘箭同，退門中立。贊「其箭謹付閣門使進入」。事畢，其箭授閣使，轉付宣徽。

宋使見皇太后儀：宋使賀生辰、正旦。至日，臣僚昧爽入朝，使者至幕次。臣僚班齊，皇太后御殿坐。宣徽使押殿前班起居畢，卷班。次契丹臣僚班起居畢，引應坐臣僚上殿，就位立；其餘臣僚不應坐者，退於東面侍立。漢人臣僚東洞門入，面西鞠躬。舍人鞠躬，通某以下起居，凡七拜畢，贊各祗候。引應坐臣僚上殿，就位立。中書令、大王西階上殿，奏宋使並從人榜子訖，就位立。其餘臣僚不應坐者，退於西面侍立。次引宋使副六人於東洞門入，丹墀內面殿齊立。閣使自東階下，受書匣，使人捧書匣者皆跪，閣使搢笏立，受書匣。自東階上殿，欄內鞠躬，奏「封全」訖，授樞密開封。宰臣對皇太后讀訖，引使副六人東階上殿，欄內立。使者揖生辰節大使少前，使者俯伏跪，附起居訖，起，復位立。次引賀皇太后正旦大使，附起居，如前儀。皇太后宣問「南朝皇帝聖躬萬福」，舍人揖生辰大使並皇太后正旦大使少前，皆跪，唯生辰大使奏「來時聖躬萬福」，皆俯伏，興。引東階下殿，丹墀內面殿齊立。引進使引禮物於西洞門入，殿前置擔床。控鶴官起居，四拜，擔床於東便門出畢，揖使副退於東方，西面，皆鞠躬。舍人鞠躬，通南朝國信使某官某以下祗候見，舞蹈，五拜畢；不出班，奏「聖躬萬福」，再拜；揖班首出班，謝面天顏訖，復位，舞蹈，五拜畢，贊各上殿祗候，引各使副西階上殿就位。勾從人兩洞門入，面殿鞠躬，通名，贊拜，起居，四拜畢，贊各祗候，分班引兩洞門出。若宣問使副「跋涉不易」，引西階下殿，丹墀內舞蹈，五拜畢，贊各上殿祗候，引西階上殿，就位立。契丹舍人、漢人閣使齊贊拜，應坐臣僚並使副皆拜，稱「萬歲」。贊各就坐，行湯行茶。供過人出殿門，揖臣僚並使副起，鞠躬。契丹舍人、漢人閣使齊贊，皆拜，稱「萬歲」。贊各祗候。先引宋使副西階下殿，西洞門出，次揖臣僚出畢，報閣門無事。皇太后起。

宋使見皇帝儀：宋使賀生辰、正旦。至日，臣僚昧爽入朝，使者至幕次。奏「班齊」，聲警，皇帝升殿坐。宣徽使押殿前班起居畢，卷班出。契丹臣僚班起居畢，引應坐臣僚上殿，就位立；其餘臣僚不應坐者，並退於北面侍立。次引漢人臣僚北洞門入，面殿鞠躬。舍人鞠躬通某官某以下起居，皆七拜畢，引應坐臣僚上殿，就位立。引首相南階上殿，奏宋使並從人榜子，就位立。臣僚並退於南面侍立。教坊入，起居畢，引南使副北洞門入，丹墀內面殿立。閣使北階下殿，受書匣，使人捧書匣者跪，閣使搢笏立，受於北階。上殿，欄內鞠躬，奏「封全」訖，授樞密開封。宰相對皇帝讀訖，舍人引使副北階上殿，欄內立。揖生辰大使少前俯伏跪，附起居。俯伏興，復位立。大使俯伏跪，奏訖，俯伏興，退；引北階下殿，揖使副北方，南面鞠躬。舍人鞠躬，通南朝國信使某官某以下祗候見起居，七拜畢；揖班首出班，謝面天顏，舞蹈，五拜畢；出班，謝遠接、御筵、撫問、湯藥，舞蹈，五拜畢，贊各祗候。引出歸幕次。閣使傳宣賜對衣、金帶。勾從人以下入見。舍人贊班首姓名以下，再拜；不出班奏「聖躬萬福」，贊再拜，稱「萬歲」贊各祗候。引出。舍人傳宣賜衣。使副並從人服賜衣畢，舍人引使副入，丹墀內面殿鞠躬。舍人贊謝恩，拜，舞蹈，五拜畢，贊上殿祗候。引使副南階上殿，就位立。勾從人入，贊謝恩，拜，稱「萬歲」。贊「有敕賜宴」，再拜，稱「萬歲」。贊各祗候。承受官引北廊下立。御床入，大臣進酒，皇帝飲酒。契丹舍人、漢人閣使齊贊拜，應坐並侍立臣僚皆拜，稱「萬歲」。贊各祗候。卒飲，贊拜，應坐臣僚皆拜，稱「萬歲」。贊各就坐行酒，親王、使相、使副共樂曲。若宣令飲盡，並起立飲訖。放盞，就位謝。贊拜，並隨拜，稱「萬歲」。贊各就坐。次行方茵地坐臣僚等官酒。若宣令飲盡，贊謝如初。殿上酒一行畢，贊廊下從人拜，稱「萬歲」，贊各就坐。若傳宣令飲盡，並拜，稱「萬歲」。贊各就坐。殿上酒三行，行茶、行殽、行殽。酒五行，候曲終，揖廊下從人起，贊拜，稱「萬歲」。贊各祗候，引出。曲破，臣僚並使副並起，鞠躬。贊拜，應坐臣僚並使副皆拜，稱「萬歲」。贊各祗候。引使副南階下殿，丹墀內舞蹈，五拜畢，贊各祗候。引出。次引眾臣僚下殿出畢，報閣門無事。皇帝起，聲蹕。

曲宴宋使儀：昧爽，臣僚入朝，宋使至幕次。皇帝升殿，殿前、教坊、契丹文武班，皆如初見之儀。宋使副綴翰林學士班，東洞門入，面西鞠躬。舍人鞠躬，通文武百僚臣某以下起居，七拜。謝宣召赴宴，致詞訖，舞蹈，五拜畢，贊各上殿祗候。舍人引大臣、使相、臣僚、使副及方茵朵殿應坐臣僚並於西階上殿，就位立；其餘不應坐臣僚並於西洞門出。勾從人入，起居，謝賜宴，兩廊立，如初見之儀。二人監盞，教坊再拜，贊各上殿祗候。入御床，大臣進酒。舍人、閣使贊拜、行酒，皆如初見之儀。次行方茵朵殿臣僚酒，傳宣飲盡，如常儀。殿上酒一行畢，兩廊從人行酒如初。殿上行餅茶畢，教坊致語，揖臣僚、使副並廊下從人皆起立，候口號絕，揖臣僚等皆鞠躬。贊拜，殿上應坐並侍立臣僚皆拜，稱「萬歲」。贊各就坐。次贊廊下從人拜，亦如之。歇宴，揖臣僚起立，御床出，皇帝起，入閣。引臣僚東西階下殿，還幕次，內賜花。承受官引從人出，賜花，亦如之。簪花畢，引從人復兩廊位立。次引臣僚、使副兩洞門入，復殿上位立。皇帝出閣復坐。御床入，揖應坐臣僚、使副及侍立臣僚鞠躬。贊拜，稱「萬歲」，贊各就坐。贊兩廊從人亦如之。行單茶，行酒，行膳，行果。殿上酒九行，使相樂曲。聲絕，揖兩廊從人起，贊拜，稱「萬歲」，贊「各好去」，承受引出。曲破，殿上臣僚、使副皆起立，贊拜，稱「萬歲」。贊各祗候。引臣僚使副東西階下殿。契丹班謝宴出，漢人並使副班謝宴，舞蹈，五拜畢，贊「各好去」。引出畢，報閣門無事。皇帝起。

賀生辰正旦宋使朝辭太后儀：臣僚、使副班齊，如曲宴儀。皇太后升殿坐，殿前契丹文武起居上殿畢。宰臣奏宋使副、從人朝辭榜子畢，就位立。舍人引使副北洞門入，面南鞠躬。舍人鞠躬。通南朝國信使某官某以下祗候辭。再拜；不出班，奏「聖躬萬福」，再拜；出班，戀闕，致詞訖，又再拜。贊各上殿祗候。舍人引南階上殿，就位立。引從人，贊姓名，再拜；奏「聖躬萬福」，再拜，稱「萬歲」。贊「各好去」，引出。殿上揖應坐臣僚並使副就位鞠躬。贊拜，稱「萬歲」。贊各就坐。行湯、行茶畢，揖臣僚並南使起立，與應坐臣僚鞠躬。贊拜，稱「萬歲」。贊各祗候，立。引使副六人於欄內拜跪，受書匣畢，直起立，揖少前，鞠躬，受傳答語訖，退。於北階下殿，丹墀內面殿鞠躬。舍人贊「各好去」，引出。臣僚出。

賀生辰正旦宋使朝辭皇帝儀：臣僚入朝如常儀，宋使至幕次。於外賜從人衣物。皇帝升殿，宣徽、契丹文武班起居上殿，如曲宴儀。中書令奏宋使副並從人朝辭榜子畢，臣僚並於南面侍立。教坊起居畢，舍人引使副六人北洞門入，丹墀北方，面南鞠躬。舍人鞠躬。通南朝國信使某官某以下祗候辭，再拜，起居，戀闕，如辭皇太后儀。贊各祗候，平身立。揖使副鞠躬。宣徽贊「有敕」，使副再拜，鞠躬平身立。宣徽使贊「各賜卿對衣金帶、匹段、弓箭、鞍馬等，想宜知悉」，使副平身立。揖大使三人少前，俯伏跪，搢笏，閣門使授別錄賜物。過畢，俯起，復位立。揖副使三人受賜，亦如之。贊謝恩，舞蹈，五拜。贊上殿祗候，舍人引使副南階上殿，就位立。引從人，贊謝恩，再拜；起居，再拜，贊賜宴，再拜；皆稱「萬歲」。贊各祗候，承受引兩廊立。御床入，皇帝飲酒，舍人、合使贊臣僚、使副拜，稱「萬歲」，皆如曲宴。應坐臣僚拜，稱「萬歲」。就坐、行酒、樂曲，方茵、兩廊皆如之；行殽、行茶、行膳亦如之。行饅頭畢，從人起，如登位使之儀。曲破，臣僚、使副皆起立，拜，稱「萬歲」，如辭太后之儀。使副下殿，舞蹈，五拜。贊各上殿祗候，引北階上殿，欄內立。揖生辰、正旦大使二人少前，齊跪，受書畢，起立，揖磬折受起居畢，退。引北階下殿，丹墀內並鞠躬。舍人贊「各好去」，引南洞門出。次引殿上臣僚南北洞門出畢，報閣門無事。

高麗使入見儀：臣僚常服，起居，應上殿臣僚殿上序立。閣門奏榜子，引高麗使副面殿立。引上露臺拜跪，附奏起居訖，拜，起立。閣門傳宣「王詢安否」，使副皆跪，大使奏「臣等來時詢安」。引下殿，面殿立。進奉物入，列置殿前。控鶴官起居畢，引進使鞠躬，通高麗國王詢進奉。宣徽使殿上贊進奉赴庫，馬出，擔床出畢，引使副退，面西鞠躬。舍人鞠躬，通高麗國謝恩進奉使某官某以下祗候見，舞蹈，五拜。不出班，奏「聖躬萬福」，再拜。出班，謝面天顏，五拜。出班，謝遠接、湯藥，五拜，贊各祗候。使副私獻入，列置殿前。控鶴官起居，引進使鞠躬，通高麗國謝恩進奉某官某以下進奉。宣徽使殿上贊如初。引使副西階上殿序立。皇帝不入御床，臣僚伴酒。契丹舍人通，漢人閣使贊，再拜，稱「萬歲」，各就坐。酒三行，肴膳二味。若宣令飲盡，就位拜，稱「萬歲」，贊各就坐。肴膳不贊，起，再拜，稱「萬歲」。引下殿，舞蹈，五拜。贊各祗候。引出，於幕次內別差使臣伴宴。起，宣賜衣物訖，遙謝，五拜畢，歸館。

曲宴高麗使儀：臣僚入朝，班齊，皇帝升殿。宣徽、教坊、控鶴、文武班起居，皆如常儀；謝宣宴，如宋使儀。贊各上殿祗候。契丹臣僚謝宣宴。勾高麗使入，面南鞠躬。舍人鞠躬，通高麗國謝恩進奉使某官某以下起居，謝宣宴，共十二拜。贊各上殿祗候，臣僚、使副就位立。大臣進酒，契丹舍人通，漢人閣使贊，上殿臣僚皆拜。贊各祗候，進酒。大臣復位立，贊應坐臣僚拜，贊各就坐行酒。若宣令飲盡，贊再拜，贊各就坐。教坊致語，臣僚皆起立。口號絕，贊再拜，贊各就坐。凡拜，皆稱「萬歲」。曲破，臣僚起，下殿。契丹臣僚謝宴，中書令以下謝宴畢，引使副謝，七拜。贊「各好去」，控鶴官門外祗候，報閣門無事。供奉官卷班出。來日問聖體。

高麗使朝辭儀：臣僚起居、上殿如常儀。閣門奏高麗使朝辭榜子，起居、戀闕，如宋使之儀。贊各上殿祗候。引西階上殿立。契丹舍人贊拜，稱「萬歲」。贊各就坐，中書令以下伴酒三行，肴膳二味，皆如初見之儀。既謝，贊「有敕宴」，五拜。贊「各好去」，引出，於幕次內別差使臣伴宴。畢，賜衣物，跪受，遙謝五拜。歸館。

西夏國進奉使朝見儀：臣僚常朝畢，引使者左入，至丹墀，面殿立。引使者上露臺立。揖少前，拜跪，附奏起居訖，俯興，復位。閣使宣問「某安否」，鞠躬聽旨，跪奏「某安」。俯伏興退，復位。引左下，至丹墀，面殿立。禮物右入左出，畢，閣使鞠躬，通某國進奉使姓名候見，共一十七拜。贊祗候，平立。有私獻，過畢，揖使者鞠躬，贊「進奉收訖」。贊祗候，引左上殿，就位立。臣僚、使者齊聲喏。酒三行，引使左下，至丹墀謝宴，五拜。畢，贊「有敕宴」，五拜。祗候，引右出。禮畢。於外賜宴，客省伴宴，仍賜衣物。

西夏使朝辭儀：常朝畢，引使者左入，通某國某使祗候辭，再拜。不出班，起居，再拜。出班，戀闕、致詞，復再拜。賜衣物，謝恩如常儀。若賜宴，五拜。畢，贊「好去」，引右出。




Chinese text: This work was published before January 1, 1923, and is in the
public domain worldwide because the author died at least 100 years ago.
