耶律沙 耶律抹只 蕭幹附:討古 耶律善補 耶律海裏
耶律沙
耶律沙，字安隱。其先嘗相遙輦氏。應歷間，累官南府宰相。景宗即位，總領南面邊事。保寧間，宋攻河東，沙將兵救之，有功，加守太保。乾亨初，宋復北侵，沙將兵由間道至白馬嶺，阻大澗遇敵。沙與諸將欲待後軍至而戰，冀王敵烈、監軍耶律抹只等以為急擊之便，沙不能奪。敵烈等以先鋒渡澗，未半，為宋人所擊，兵潰。敵烈及其子蛙哥、沙之子德裏、令穩都敏、詳穩唐筈等五將俱沒。會北院大王耶律斜軫兵至，萬矢俱發，敵軍始退。沙將趨太原，會漢駙馬都尉盧俊來奔，言太原已陷，遂勒兵還。宋乘銳侵燕，沙與戰於高梁河，稍卻；遇耶律休哥及斜軫等邀擊，敗宋軍。宋主宵遁，至涿州，微服乘驢車，間道而走。上以功釋前過。是年，復從韓匡嗣伐宋，敗績，帝欲誅之，以皇后營救得免。睿智皇后稱制，召賜几杖，以優其老。復從伐宋，敗劉廷讓、李敬源之軍，賜賚優渥。統和六年卒。

耶律抹只
耶律抹只，字留隱，仲父隋國王之後。初以皇族入侍。景宗即位，為林牙，以幹給稱。保寧間，遷樞密副使。乾亨元年春，宋攻河東，南府宰相耶律沙為都統，將兵往援，抹只臨其軍。及白馬嶺之敗，僅以身免。宋乘銳攻燕，將奚兵翊休哥擊敗之。上以功釋前過。是年冬，從都統韓匡嗣伐宋，戰於滿城，為宋將所紿，諸軍奔潰；獨抹只部伍不亂，徐整旗鼓而歸。璽書褒諭，改南海軍節度使。乾亨二年，拜樞密副使。統和初，為東京留守。宋將曹彬、米信等侵邊，抹只引兵至南京，先繕守禦備。及車駕臨幸，抹只與耶律休哥逆戰於涿之東，克之，遷開遠軍節度使。故事，州民歲輸稅，鬥粟折錢五，抹只表請折錢六，部民便之。統和末卒。

蕭幹
蕭幹，小字項烈，字婆典，北府宰相敵魯之子。性質直。初，察割之亂，其黨胡古只與幹善，使人召之。幹曰：「吾豈能從逆臣！」縛其人送壽安王。賊平，上嘉其忠，拜群牧都林牙。復以伐烏古功，遷北府宰相，改突呂不部節度使。乾亨初，宋伐河東，乘勝侵燕，詔幹拒之，戰於高梁河。耶律沙退走，幹與耶律休哥等並力戰敗之，上手敕慰勞。自是每征伐必參決軍事。加政事令。二年，宋兵圍瓦橋，夜襲我營，幹及耶律勻骨戰卻之。時皇后以父呼幹。及後為皇太后稱制，幹數條奏便宜，多見聽用。統和四年卒。侄討古。

〈附〉 討古
討古，字括寧，性忠簡。應歷初，始入侍。會冀王敵烈、宣徽使海思謀反，討古與耶律阿列密告於上，上嘉其忠，詔尚樸謹公主。保寧末，為南京統軍使。乾亨初，宋侵燕，討古與北院大王奚底拒之，不克，軍潰。討古等不敢復戰，退屯清河。帝聞其敗，遣使責之曰：「卿等不嚴偵候，用兵無法，遇敵即敗，奚以將為！」討古懼。頃之，援兵至，討古奮力以敗宋軍。上釋其罪，降為南京侍衛親軍都指揮使。四年卒。

耶律善補
耶律善補，字瑤升，孟父楚國王之後。純謹有才智。景宗即位，授千牛衛大將軍，遷大同軍節度使。及伐宋，韓匡嗣與耶律沙將兵由東路進，善補以南京統軍使由西路進。善補聞匡嗣失利，斂兵還。乾亨末，與宋軍戰於滿城，為伏兵所圍，斜軫救之獲免。以失備，大杖決之。統和初，為惕隱。會宋來侵，善補為都元帥逆之，不敢戰，故嶺西州郡多陷，罷惕隱。以其叔安端有匡輔世宗功，上湣之，征善補為南府宰相，遷南院大王。會再舉伐宋，欲攻魏府，召眾集議。將士以魏城無備，皆言可攻。善補曰：「攻固易，然城大叵量，若克其城，士卒貪俘掠，勢必不可遏。且傍多巨鎮，各出援兵，內有重敵，何以當之？」上乃止。善補性懦，守靜。凡征討，憚攻戰，急還，以故戰多不利。年七十四卒。

耶律海裏
耶律海裏，字留隱，令穩拔裏得之長子。察割之亂，其母的魯與焉。遣人召海裏，海裏拒之。亂平，的魯以子故獲免。海裏儉素，不喜聲利，以射獵自娛。雖居閑，人敬之若貴官然。保寧初，拜彰國軍節度使，遷惕隱。秩滿，稱疾不仕。久之，復為南院大王。及曹彬、米信等來侵，海裏有卻敵功，賜資忠保義匡國功臣。帝屢親征，海裏在南院十餘年，鎮以寬靜，戶口增給，時議重之。封漆水郡王，遷上京留守，薨。詔以家貧，給葬具。

論曰：當高梁、朔州之捷，偏裨之將如沙與抹只，既因休哥、斜軫類見其功，所謂失之東隅，收之桑榆。若蕭幹、海裏拒察割之招，討古告海思之變，則不止有戰功而已。其視善補畏懦，豈不優哉！


Chinese text: This work was published before January 1, 1923, and is in the
public domain worldwide because the author died at least 100 years ago.
