聖宗八

五年春正月乙酉，如混同江。二月戊午，禁天下服用明金及金線綺；國親當服者，奏而後用。是月，如魚兒濼。三月壬辰，以左丞相張儉為武定軍節度使、同政事門下平章事，鄭弘節臨潢少尹，劉慎行遼興軍節度使，武定軍節度使蕭匹敵契丹行宮都部署，樞密副使楊又玄吏部尚書、參知政事兼樞密使。是月，如長春河魚兒濼，其水一夕有聲如雷，越沙岡四十里，別為一陂。夏五月，清暑永安山。以蕭從順為太子太師，吳叔達翰林學士，道士馮若谷加太子中允，耶律晨武定軍節度使，張儉彰信軍節度使，呂士宗禮部員外郎，李可舉順義軍節度使。秋七月，獵平地松林。九月，駐蹕南京。己亥，以蕭迪烈、李紹琪充賀宋太后生辰使副，耶律守寧、劉四端充賀宋主生辰使副。冬十月辛未，宋太后遣馮元宗、史方來賀順天節。十一月庚子，幸內果園宴，京民聚觀。求進士，得七十二人，命賦詩，第其工拙，以張昱等一十四人為太子校書郎，韓欒等五十八人為崇文館校書郎。辛丑，以左祗候郎君詳穩蕭羅羅為右夷離畢。十二月丁巳，以漢人行宮都部署蕭孝先為上京留守，皇侄長沙郡王謝家奴匡義軍節度使，耶律仁舉興國軍節度使。甲子，蕭守寧為點檢侍衛親軍馬步軍。乙丑，北院樞密使蕭合卓薨。戊辰，以北府宰相蕭普古為北院樞密使。己巳，遣蕭諧、李琪充賀宋正旦使副。庚午，以參知政事劉京為順義軍節度使。乙亥，宋使李維、張綸來賀千齡節。是歲，燕民以年谷豐熟，車駕臨幸，爭以土物來獻。上禮高年，惠鰥寡，賜酺飲。至夕，六街燈火如晝，士庶嬉遊，上亦微行觀之。丁丑，禁工匠不得銷毀金銀器。

六年春正月己卯朔，宋遣徐奭、裴繼起、張若谷、崔準來賀。庚辰，如鴛鴦濼。二月己酉，以迷離己同知樞密院，黃翩為兵馬都部署，達骨只副之，赦石為都監，引軍城混同江、疏木河之間。黃龍府請建堡障三、烽臺十，詔以農隙築之。東京留守八哥奏黃翩領兵入女直界徇地，俘獲人、馬、牛、豕，不可勝計，得降戶二百七十，詔獎諭之。戊午，以耶律野為副點檢，以國舅帳蕭柳氏、徒魯骨領西北路十二班軍、奚王府舍利軍。己巳，南京水，遣使振之。庚午，詔党項別部塌西設契丹節度使治之。三月戊寅朔，以大同軍節度使張儉入為南院樞密使、左丞相兼政事令，參知政事吳叔達責授將作少監，出為東州刺史。是月，阻卜來侵，西北路招討使蕭惠破之。夏四月丁未朔，以武定軍節度使耶律洪古為惕隱。戊申，蒲盧毛朵部多兀惹戶，詔索之。丙寅，如永安山。五月辛卯，以東京統軍使蕭慥古為契丹行宮都部署。癸卯，遣西北路招討使蕭惠將兵伐甘州回鶻。六月辛丑，詔凡官畜並印其左以識之。秋七月戊申，獵黑嶺。八月，蕭惠攻甘州不克，師還。自是阻卜諸部皆叛，遼軍與戰，皆為所敗，監軍涅裏姑、國舅帳太保曷不呂死之。詔遣惕隱耶律洪古、林牙化哥等將兵討之。九月，駐蹕遼河滸。冬十月丙子，曷蘇館諸部長來朝。庚辰，遣使問夏國五月與宋交戰之故。辛巳，以前院大王直魯袞為烏古敵烈都詳穩。庚寅，以蕭孝順、蕭紹宗兼侍中，駙馬蕭紹業平章政事，前南院大王胡睹堇同知上京留守，安哥通化州節度使。十一月乙丑，宋遣韓翼、田承說來賀順天節。戊辰，西北路招討司小校掃姑訴招討蕭惠三罪，詔都監奧骨禎按之。十二月庚辰，曷蘇館部乞建旗鼓，許之。辛巳，詔北南諸部廉察州縣及石烈、彌裏之官，不治者罷之。詔大小職官有貪暴殘民者，立罷之，終身不錄；其不廉直，雖處重任，即代之；能清勤自持者，在卑位亦當薦拔；其內族受賂，事發，與常人所犯同科。戊戌，遣杜防、蕭蘊充賀宋生辰使副。庚子，駐蹕遼河。

七年春正月壬寅朔，宋遣張保維、孫繼業、孔道輔、馬崇至來賀。如混同江。辛亥，以女直白縷為惕隱，蒲馬為巖母部太師。甲寅，蒲盧毛朵部遣使來貢。夏四月乙未，獵黑嶺。五月，清暑永安山。西南路招討司奏陰山中產金銀，請置冶，從之。復遣使循遼河源求產金銀之礦。六月，禁諸屯田不得擅貨官粟。癸巳，詔蕭惠再討阻卜。秋七月己亥朔，詔更定法令。庚子，詔諭駙馬蕭鉏不、公主粘米袞：「爾於後有父母之尊，後或臨幸，祗謁先祖，祗拜空帳，失致敬之禮，今後可設像拜謁。」乙巳，詔輦路所經，旁三十步內不得耕種者，不在訴訟之限。九月，駐蹕遼河。冬十月丁卯朔，詔諸帳院庶孽，並從其母論貴賤。十一月，宋遣石中立、石貽孫來賀千齡節，王博文、王雙賀順天節。辛亥，以楊又玄、邢祥知貢舉。己未，匡義軍節度使中山郡王查葛、保寧軍節度使長沙郡王謝家奴、廣德軍節度使樂安郡王遂哥奏，各將之官，乞選伴讀書史，從之。癸亥，以三韓王欽為啟聖軍節度使，楊佶刑部侍郎。甲子，以左千牛衛上將軍耶律古昱為北院大王。十二月丁卯朔，遣耶律遂英、王永錫充賀宋太后生辰，蕭速撒、馬保永充賀正旦使副。癸酉，以金吾蕭高六為奚舍利軍詳穩。

八年春正月乙亥，如混同江。庚申，党項侵邊，破之。甲子，詔州縣長吏勸農。二月戊子，燕京留守蕭孝穆乞於拒馬河接宋境上置戍長巡察，詔從之。三月，駐蹕長春河。夏五月，清暑永安山。六月，以韓寧、劉湘充賀宋太后生辰使副，吳克荷充賀夏國王李德昭生辰使。癸巳，權北院大王耶律鄭留奏，今歲十一月皇太子納妃，諸族備會親之帳。詔以豪盛者三十戶給其費。秋七月丁酉，以遙輦帳郎君陳哥為西北路巡檢，與蕭諧領同管二招討地。以南院大王耶律敵烈為上京留守。戊戌，獵平地松林。九月壬辰朔，以渤海宰相羅漢權東京統軍使。壬子，幸中京。北敵烈部節度使耶律延壽請視諸部，賜旗鼓，詔從之。癸丑，阻卜別部長胡懶來降。乙卯，阻卜長舂古來降。冬十月，宋遣唐肅、葛懷湣來賀順天節。樞密使、魏王耶律斜軫孫婦阿聒指斥乘輿，其孫骨欲為之隱，事覺，乃並坐之，仍籍其家。詔燕城將士，若敵至，總管備城之東南，統軍守其西北，馬步軍備其野戰，統軍副使繕壁壘，課士卒，各練其事。十一月丙申，皇太子納妃蕭氏。以耶律求翰為北院大王十二月辛酉朔，以遙輦太尉謝佛留為天雲軍詳穩。壬申，以前北院大王耶律留寧為雙州節度使，康筠崇德宮都部署，謝十永興宮都部署，旅墳宜州節度使，菴遼州節度使，耶律野同知中京留守，耶律曷魯突愧為大將軍。丁丑，詔庶孽雖已為良，不得預世選。丁亥，宋遣寇瑊、康德來賀千齡節。朱諫、曹英、張逸、劉永釗賀來歲兩宮正旦。詔兩國舅及南、北王府乃國之貴族，賤庶不得任本部官。是歲，放進士張宥等五十七人。

九年春正月，至自中京。二月戊辰，遣使賜高麗王欽物。如斡凜河。夏五月，清暑永安山。六月戊子朔，以長沙郡王謝家奴為廣德軍節度使，樂安郡王遂哥匡義軍節度使，中山郡王查葛保定軍節度使，進封潞王，豫章王貼不長寧軍節度使。以耶律思忠、耶律荷、耶律暠、遙輦謝佛留、陳邈、韓紹一、韓知白、張震充賀宋兩宮生辰及來歲正旦使副。秋七月戊午朔，如黑嶺。八月己丑，東京舍利軍詳穩大延琳囚留守駙馬都尉蕭孝先及南陽公主，殺戶部使韓紹勛、副使王嘉、四捷軍都指揮使蕭頗得，延琳遂僭位，號其國為興遼，年為天慶。初，東遼之地，自神冊來附，未有榷酤鹽曲之法，關市之征亦甚寬弛。馮延休、韓紹勛相繼以燕地平山之法繩之，民不堪命。燕又仍歲大饑，戶部副使王嘉復獻計造船，使其民諳海事者，漕粟以賑燕民。水路艱險，多至覆沒，雖言不信，鞭楚搒掠，民怨思亂。故延琳乘之，首殺紹勛、嘉，以快其眾。延琳先事與副留守王道平謀，道平夜棄其家，逾城走，與延琳所遣召黃龍府黃翩者，俱至行在告變。上即征諸道兵，以時進討。時國舅詳穩蕭匹敵治近延琳，先率本管及家兵據其要害，絕其西渡之計。渤海太保夏行美亦舊主兵，戍保州，延林密馳書，使圖統帥耶律蒲古。行美乃以實告，蒲古得書，遂殺渤海兵八百人，而斷其東路。延琳知黃龍、保州皆不附，遂分兵西取沈州，其節度使蕭王六初至，其副張傑聲言欲降，故不急攻。及知其詐，而已有備，攻之不克而還。時南、北女直皆從延琳，高麗亦稽其貢。及諸道兵次第皆至，延琳嬰城固守。冬十月丙戌朔，以南京留守燕王蕭孝穆為都統，國舅詳穩蕭匹敵為副統，奚六部大王蕭蒲奴為都監以討之。十一月乙卯朔，如顯陵。丙寅，以沈州節度副使張傑為節度使，其皇城進士張人紀、趙睦等二十二人入朝。試以詩賦，皆賜第，超授保州戍將夏行美平章事。壬申，以駙馬劉四端權知宣徽南院事。十二月丁未，宋遣仇永、韓永錫來賀千齡節。命耶律育、吳克荷、蕭可觀、趙利用充賀宋生辰使副，耶律元吉、崔閏、蕭昭古、竇振充來歲賀宋正旦使副。

十年春正月乙卯朔，宋遣王夷簡、竇處約、張易、張士宜來賀。二月，幸龍化州。三月甲寅朔，詳穩蕭匹敵至自遼東，言都統蕭孝穆去城四面各五里許，築城堡以圍之。駙馬延寧與其妹穴地遁去，惟公主崔八在後，為守陴者覺而止。夏四月，如乾陵。以耶律行平為廣平軍節度使，夏行美為忠順軍節度使，李延弘知易州，蕭從順加太子太師。五月戊申，清暑柏坡。秋七月壬午，詔來歲行貢舉法。八月丙午，東京賊將楊詳世密送款，夜開南門納遼軍。擒延琳，渤海平。冬十月，駐蹕長寧澱。十一月辛亥，南京留守燕王蕭孝穆以東征將士凱還，戎服見上，上大加宴勞。翌日，以孝穆為東平王、東京留守，國舅詳穩、駙馬都尉蕭匹敵封蘭陵郡王，奚王蒲奴加侍中；以權燕京留守兼侍中蕭惠為燕京統軍使，前統軍委窊大將軍、節度使，宰相兼樞密使馬保忠權知燕京留守，奚王府都監蕭阿古軫東京統軍使。詔渤海舊族有勛勞材力者敘用，餘分居來、隰、遷、潤等州。十二月乙巳，宋遣梅詢、王令傑來賀千齡節。漆水郡王耶律敵烈加尚父，烏古部節度使蕭普達為乙室部大王，尚書左僕射蕭琳為臨海軍節度使。

十一年春正月己酉朔，如混同江。二月，如長春河。三月，上不豫。夏五月，大雨水，諸河橫流，皆失故道。六月丁丑朔，駐蹕大福河之北。己卯，帝崩於行宮，年六十一，在位四十九年。景福元年閏十月壬申，上尊謚曰文武大孝宣皇帝，廟號聖宗。

贊曰：聖宗幼沖嗣位，政出慈闈。及宋人二道來攻，親禦甲胄，一舉而復燕、雲，破信、彬，再舉而躪河、朔，不亦偉歟！既而侈心一啟，佳兵不祥，東有茶、陀之敗，西有甘州之喪，此狃於常勝之過也。然其踐阼四十九年，理冤滯，舉才行，察貪殘，抑奢僭，錄死事之子孫，振諸部之貧乏，責迎合不忠之罪，卻高麗女樂之歸。遼之諸帝，在位長久，令名無窮，其唯聖宗乎！


Chinese text: This work was published before January 1, 1923, and is in the
public domain worldwide because the author died at least 100 years ago.
