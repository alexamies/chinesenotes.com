耶律仁先〈（撻不也）〉耶律良蕭韓家奴蕭德蕭惟信蕭樂音奴耶律敵烈姚景行耶律阿思

耶律仁先，字糺鄰，小字查剌，孟父房之後。父瑰引，南府宰相，封燕王。仁先魁偉爽秀，有智略。重熙三年，補護衛。帝與論政，才之。仁先以不世遇，言無所隱。授宿直將軍，累遷殿前副點檢，改鶴剌唐古部節度使，俄召為北面林牙。十一年，升北院樞密副使。時宋請增歲幣銀絹以償十縣地產，仁先與劉六符使宋，仍議書「貢」。宋難之。仁先曰：「曩者石晉報德本朝，割地以獻，周人攘而取之，是非利害，灼然可見。」宋無辭以對。乃定議增銀、絹十萬兩、匹，仍稱「貢」。既還，同知南京留守事。十三年，伐夏，留仁先鎮邊。未幾，召為契丹行宮都部署，奏復王子班郎君及諸宮雜役。十六年，遷北院大王，奏今兩院戶口殷庶，乞免他部助役，從之。十八年，再舉伐夏，仁先與皇太弟重元為前鋒。蕭惠失利於河南，帝猶欲進兵，仁先力諫，乃止。後知北院樞密使，遷東京留守。女直恃險，侵掠不止，仁先乞開山通道以控制之，邊民安業。封吳王。清寧初，為南院樞密使。以耶律化哥譖，出為南京兵馬副元帥，守太尉，更王隋。六年，復為北院大王，民歡迎數百里，如見父兄。時北、南院樞密官涅魯古、蕭胡睹等忌之，請以仁先為西北路招討使。耶律乙辛奏曰：「仁先舊臣，德冠一時，不宜補外。」復拜南院樞密使，更王許。

九年七月，上獵太子山，耶律良奏重元謀逆，帝召仁先語之。仁先曰：「此曹凶狠，臣固疑之久矣。」帝趣仁先捕之。仁先出，且曰：「陛下宜謹為之備！」未及介馬，重元犯帷宮。帝欲幸北、南院，仁先曰：「陛下若舍扈從而行，賊必躡其後；且南、北大王心未可知。」仁先子撻不也曰：「聖意豈可違乎？」仁先怒，擊其首。帝悟，悉委仁先以討賊事。乃環車為營，拆行馬，作兵仗，率官屬近侍三十餘騎陣柢枑外。及交戰，賊眾多降。涅魯古中矢墮馬，擒之，重元被傷而退。仁先以五院部蕭塔剌所居最近，亟召之，分遣人集諸軍。黎明，重元率奚人二千犯行宮，蕭塔剌兵適至。仁先料賊勢不能久，俟其氣沮攻之。乃背營而陣，乘便奮擊，賊眾奔潰，追殺二十餘里，重元與數騎遁去。帝執仁先手曰：「平亂皆卿之功也。」加尚父，進封宋王，為北院樞密使，親制文以褒之，詔畫《灤河戰圖》以旌其功。

咸雍元年，加於越，改封遼王，與耶律乙辛共知北院樞密事。乙辛恃寵不法，仁先抑之，由是見忌，出為南京留守，改王晉。恤孤惸，禁奸慝，宋聞風震服。議者以為自於越休哥之後，惟仁先一人而已。阻卜塔裏幹叛命，仁先為西北路招討使，賜鷹紐印及劍。上諭曰：「卿去朝廷遠，每俟奏行，恐失機會，可便宜從事。「仁先嚴斥候，扼敵沖，懷柔服從，庶事整飭。塔裏幹復來寇，仁先逆擊，追殺八十餘里。大軍繼至，又敗之。別部把裏斯、禿沒等來救，見其屢挫，不敢戰而降。北邊遂安。八年卒，年六十，遺命家人薄葬。弟義先、信先，俱有傳。子撻不也。

撻不也，字胡獨堇。清寧二年，補祗候郎君，累遷永興宮使。以平重元之亂，遙授忠正軍節度使，賜定亂功臣，同知殿前點檢司事。歷高陽、臨海二軍節度使、左皮室詳穩。大康六年，授西北路招討使，率諸部酋長入朝，加兼侍中。自蕭敵祿為招討之後，朝廷務姑息，多擇柔願者用之，諸部漸至跋扈。撻不也含容尤甚，邊防益廢，尋改西南面招討使。阻卜酋長磨古斯來侵，西北路招討使何魯掃古戰不利，詔撻不也代之。磨古斯之為酋長，由撻不也所薦，至是遣人誘致之。磨古斯紿降，撻不也逆於鎮州西南沙磧間，禁士卒無得妄動。敵至，裨將耶律綰斯、徐烈見其勢銳，不及戰而走，遂被害，年五十八。贈兼侍中，謚曰貞憫。

撻不也少謹願，後為族嫠婦所惑，出其妻，終以無子。人以此譏之。

耶律良，字習撚，小字蘇，著帳郎君之後。生於乾州，讀書醫巫閭山。學既博，將入南山肄業，友人止之曰：」爾無仆禦，驅馳千里，縱聞見過人，年亦垂暮。今若即仕，已有餘地。」良曰：「窮通命也，非爾所知。」不聽，留數年而歸。重熙中，補寢殿小底，尋為燕趙國王近侍。以家貧，詔乘廄馬。遷修起居註。會獵秋山，良進《秋遊賦》，上嘉之。清寧中，上幸鴨子河，作《捕魚賦》。由是寵遇稍隆，遷知制誥，兼知部署司事。奏請編御製詩文，目曰《清寧集》；上命良詩為《慶會集》，親制其序。頃之，為敦睦宮使，兼權知皇太后宮諸局事。良聞重元與子涅魯古謀亂，以帝篤於親愛，不敢遽奏，密言於皇太后。太皇托疾，召帝白其事。帝謂良曰：「汝欲間我骨肉耶？」良奏曰：「臣若妄言，甘伏斧锧。陛下不早備，恐墮賊計。如召涅魯古不來，可卜其事。」帝從其言。使者及門，涅魯古意欲害之，羈於帳下。使者以佩刀斷帟而出，馳至行宮，以狀聞。帝始信。亂平，以功遷漢人行宮都部署。咸雍初，同知南院樞密使事，為惕隱，出知中京留守事。未幾卒，帝嗟悼，遣重臣賻祭，給葬具，追封遼西郡王，謚曰忠成。

蕭韓家奴，字括寧，奚長渤魯恩之後。性孝友。太平中，補祗候郎君，累遷敦睦宮使。伐夏，為左翼都監，遷北面林牙。俄為南院副部署，賜玉帶，改奚六部大王，治有聲。清寧初，封韓國公，歷南京統軍使、北院宣徽使，封蘭陵郡王。九年，上獵太子山，聞重元亂，馳詣行在。帝倉卒欲避於北、南大王院，與耶律仁先執轡固諫，乃止。明旦，重元復誘奚獵夫來。韓家奴獨出諭之曰：「汝曹去順效逆，徒取族滅。何若悔過，轉禍為福！」獵夫投仗首服。以功遷殿前都點檢，封荊王，賜資忠保義奉國竭貞平亂功臣。咸雍二年，遷西南面招討使。大康初，徙王吳，賜白海東青鶻。皇太子為乙辛誣構，幽於上京。韓家奴上書力言其冤，不報。四年，復為西南面招討使。例削一字王爵，改王蘭陵，薨。子楊九，終右祗候郎君班詳穩，贈同中書門下平章事。

蕭德，字特末隱，楮特部人。性和易，篤學好禮法。太平中，領牌印、直宿，累遷北院樞密副使，敷奏詳明，多稱上旨。詔與林牙耶律庶成修《律令》，改契丹行宮都部署，賜宮戶十有五。清寧元年，遷同知北院樞密使，封魯國公。上以德為先朝眷遇，拜南府宰相。五年，轉南京統軍使。九年，復為南府宰相。重元之亂，推鋒力戰，斬涅魯古首以獻，論功封漢王。咸雍初，以告老歸，優詔不許。久之，加尚父，致仕。卒，年七十二。

蕭惟信，字耶寧，楮特部人。五世祖霞賴，南府宰相。曾祖烏古，中書令。祖阿古只，知平州。父高八，多智數，博覽古今。開泰初，為北院承旨，稍遷右夷離畢，以幹敏稱，拜南府宰相。累遷倒塌嶺節度使，知興中府，復為右夷離畢。陵青誘眾作亂，事覺，高八按之，止誅首惡，餘並釋之。歸奏，稱旨。

惟信資沈毅，篤誌於學，能辨論。重熙初始仕，累遷左右丞。十五年，徙燕趙國王傅，帝諭之曰：「燕趙左右多面諛，不聞忠言，浸以成性。汝當以道規誨，使知君父之義。有不可處王邸者，以名聞。」惟信輔導以禮。十七年，遷北院樞密副使，坐事免官。尋復職，兼北面林牙。清寧九年，重元作亂，犯灤河行宮，惟信從耶律仁先破之，賜竭忠定亂功臣。歷南京留守、左右夷離畢，復為北院樞密副使。大康中，以老乞骸骨，不聽。樞密使耶律乙辛譖廢太子，中外知其冤，無敢言者，惟信數廷爭，不得復。告老，加守司徒，卒。

蕭樂音奴，字婆丹，奚六部敞穩突呂不六世孫。父拔剌，三歲居父母喪，毀瘠過甚，養於家奴奚列阿不。重熙初，興宗獵奚山，過拔剌所居，奚列阿不言於近臣，拔剌得見上。年甫十歲，氣象如成人。帝悅之，錫賚甚厚。既長，有遠誌，不樂仕進，隱於奚王嶺之插合谷。上以其名家，又有時譽，就拜舍利軍詳穩。樂音奴貌偉言辨，通遼、漢文字，善騎射擊鞠，所交皆一時名士。年四十，始為護衛。平重元之亂，以功遷護衛太保，改本部南克，俄為旗鼓拽剌詳穩。監障海東青鶻，獲白花者十三，賜榾柮犀並玉吐鶻。拜五蕃部節度使，卒。子陽阿，有傳。

耶律敵烈，字撒懶，采訪使吼五世孫。寬厚好學，工文詞。重熙末，補牌印郎君，兼知起居註。清寧元年，稍遷同知永州事，禁盜有功，改北面林牙承旨。九年，重元作亂，敵烈赴援，力戰平之，遙授臨海軍節度使。十年，徙武安州觀察使。咸雍五年，累遷長寧宮使。撿括戶部司乾州錢帛逋負，立出納經畫法，公私便之。大康四年，為南院大王。秩滿，部民請留，同知南京留守事。有疾，上命乘傳赴闕，遣太醫視之。遷上京留守。大安中，改塌母城節度使。以疾致仕，加兼侍中，賜一品俸。八年卒。

姚景行，始名景禧。祖漢英，本周將，應歷初來聘，用敵國禮，帝怒，留之，隸漢人宮分。及景行既貴，始出籍，貫興中縣。景行博學。重熙五年，擢進士乙科，為將作監，改燕趙國王教授。不數年，至翰林學士，樞密副使，參知政事。性敦厚廉直，人望歸之。道宗即位，多被顧問，為北府宰相。九年秋，告歸，道聞重元亂，收集行旅，得三百餘騎勤王。比至，賊已平。帝嘉其忠，賜以逆人財產。咸雍元年，出為武定軍節度使。明年，驛召拜南院樞密使。上從容問治道，引入內殿，出御書及太子書示之，賜什器車仗。帝有意伐宋，召景行問曰：「宋人好生邊事，如何？」對曰：「自聖宗皇帝以威德懷遠，宋修職貢，迨今幾六十年。若以細故用兵，恐違先帝成約。」上然其言而止。

致仕，不逾月復舊職。丁家艱，起復，兼中書令。上問古今儒士優劣，占對稱旨，知興中府，改朔方軍節度使。大康初，徙鎮遼興。以上京多滯獄，命為留守，不數月，以獄空聞。累乞致政，不從。復請，許之，加守太師。卒，遣使吊祭，追封柳城郡王，謚文憲。壽隆五年，詔為立祠。

耶律阿思，字撒班。清寧初，補祗候郎君。以善射，掌獵事，進渤海近侍詳穩。重元之亂，與護衛蘇射殺涅魯古，賜號靖亂功臣，徙契丹行宮都部署。大安初，為北院大王，封漆水郡王。壽隆元年，為北院樞密使，監修國史。道宗崩，受顧命，加於越。錄乙辛黨人，罪重者當籍其家，阿思受賂，多所寬貰。蕭合魯嘗言當修邊備，阿思力沮其事，或譏其以金賣國。後以風疾失音，致仕，加尚父，封趙王。薨，年八十，追封齊國王。

論曰：灤河之變，重元擁兵行幄，微仁先等，道宗其危乎！當其止幸北、南院，召塔剌兵以靖大難，功宜居首。良以反謀白太后，韓家奴以逆順降奚人，德與阿思殺涅魯古，皆有討賊之力焉。仁先齊名休哥，勛德兼備，此其一節歟！


Chinese text: This work was published before January 1, 1923, and is in the
public domain worldwide because the author died at least 100 years ago.
