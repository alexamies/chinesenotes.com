穆宗上

穆宗孝安敬正皇帝，諱璟，小字述律。太宗皇帝長子，母曰靖安皇后蕭氏。會同二年，封壽安王。

天祿五年秋九月癸亥，世宗遇害。逆臣察割等伏誅。丁卯，即皇帝位，群臣上尊號曰天順皇帝，改元應歷。戊辰，如南京。是月，遣劉承訓告哀於漢。冬十一月，漢、周、南唐各遣使來吊。乙亥，詔朝會依嗣聖皇帝故事，用漢禮。十二月甲辰，漢遣使獻弓矢、鞍馬。壬子，鐵驪、鼻骨德皆來貢。

二年春正月戊午朔，南唐遣使奉蠟丸書，及進犀兕甲萬屬。壬戌，太尉忽古質謀逆，伏誅。二月癸卯，女直來貢。三月癸亥，南唐遣使奉蠟丸書。丁卯，復遣使來貢。甲申，以耶律撻烈為南院大王。夏四月丙戌朔，日有食之。己亥，鐵驪進鷹鶻。五月丙辰朔，視朝。壬午，南唐遣使來貢。六月壬辰，國舅政事令蕭眉古得、宣政殿學士李澣等謀南奔，事覺，詔暴其罪。乙未，祭天地。壬寅，漢為周所侵，遣使求援，命中臺省右相高模翰赴之。丁未，命乳媼之兄曷魯世為阿速石烈夷離堇。秋七月乙亥，政事令婁國、林牙敵烈、侍中神都、郎君海裏等謀亂，就執。八月己丑，眉古得、婁國等伏誅，杖李澣而釋之。九月甲寅朔，雲州進嘉禾四莖，二穗。戊午，詔以先平察割日，用白黑羊、玄酒祭天，歲以為常。壬戌，獵炭山。祭天。庚辰，敵烈部來貢。冬十月甲申朔，漢遣使進葡萄酒。甲午，司徒老古等獻白雉。戊申，回鶻及轄戛斯皆遣使來貢。十二月癸丑朔，視朝。己巳，地震。己卯，日南至，始用舊制行拜日禮。朔州民進黑兔。十二月癸未朔，高模翰及漢兵圍晉州。辛卯，以生日，飯僧，釋系囚。甲辰，獵於近郊。祀天地。辛亥，明王安端薨。

三年春閏正月壬午朔，漢以高模翰卻周軍，遣使來謝。二月辛亥朔，詔用嗣聖皇帝舊璽。甲子，太保敵烈修易州城，鎮州以兵來挑戰，卻之。三月庚辰朔，南唐遣使來貢，因附書於漢，詔達之。庚寅，如應州擊鞠。丁酉，漢遣使進球衣及馬。庚子，觀漁於神德湖。夏四月庚申，鐵驪來貢。五月壬寅，漢遣使言石晉樹先帝《聖德神功碑》為周人所毀，請再刻，許之。六月丁卯，應天皇太后崩。秋七月，不視朝。八月壬子，以生日，釋囚。己未，漢遣使求援。三河烏古、吐蕃、吐谷渾、鼻骨德皆遣使來貢。九月庚子，漢遣使貢藥。冬十月己酉，命太師唐骨德治大行皇太后園陵。李胡子宛、郎君嵇幹、敵烈謀反，事覺，辭逮太平王罨撒葛、林牙華割、郎君新羅等，皆執之。十一月辛丑，謚皇太后曰貞烈，葬祖陵。漢遣使來會。是冬，駐蹕奉聖州。以南京水，詔免今歲租。

四年春正月戊寅，回鶻來貢。己丑，華割、嵇幹等伏誅，宛及罨撒葛皆釋之。是月，周主威殂，養子晉王柴榮嗣立。二月丙午朔，周攻漢，命政事令耶律敵祿援之。丙辰，漢遣使進茶藥。幸南京。夏五月乙亥，忻、代二州叛漢，遣南院大王撻烈助敵祿討之。丁酉，撻烈敗周將符彥卿於忻口。六月癸亥，撻烈獻所獲。秋七月乙酉，漢民有為遼軍誤掠者，遣使來請，詔悉歸之。九月丙申，漢為周人所侵，遣使來告。冬十一月，彰國軍節度使蕭敵烈，太保許從赟奏忻、代二州捷。十二月辛酉朔，謁祖陵。庚午，漢遣使來貢。是冬，駐蹕杏堝。

五年春正月辛未朔，鼻骨德來貢。二月庚子朔，日有食之。庚申，漢遣使請上尊號，不許。壬戌，如潭。夏四月己酉，周侵漢，漢遣使求援。癸丑，命郎君蕭海璃世為北府宰相。秋九月庚辰，漢主有疾，遣使來告。冬十月壬申，女直來貢。丁亥，謁太宗廟。庚寅，南唐遣使來貢。十一月乙未朔，漢主崇殂，子承鈞遣使來告，且求嗣立。遣使吊祭，遂封冊之。十二月乙丑朔，謁太祖廟。辛巳，漢遣使來議軍事。

六年夏五月丁酉，謁懷陵。六月甲子，漢遣使來議軍事。秋七月，不視朝。九月戊子，謁祖陵。冬十一月壬寅，鼻骨德來貢。十二月己未朔，謁太祖廟。

七年春正月庚子，鼻骨德來貢。二月辛酉，南唐遣使奉蠟丸書。辛未，駐蹕潢河。夏四月戊午朔，還上京。初，女巫肖古上延年藥方，當用男子膽和之。不數年，殺人甚多，至是，覺其妄，辛巳，射殺之。五月辛卯，漢遣使來貢。六月丙辰朔，周遣使來聘。南唐遣使來貢。八月己未，周遣使來聘。是秋，不聽政。冬十月庚申，獵於七鷹山。十二月丁巳，詔大臣曰：「有罪者，法當刑。朕或肆怒，濫及無辜，卿等切諫，無或面從。」辛巳，還上京。

八年春二月乙丑，駐蹕潢河。夏四月甲寅，南京留守蕭思溫攻下沿邊州縣，遣人勞之。五月，周陷束城縣。六月辛未，蕭思溫請益兵，乞駕幸燕。秋七月，獵於拽剌山。迄於九月，射鹿諸山，不視朝。冬十一月辛酉，漢遣使來告周復來侵。乙丑，使再至。十二月庚辰，又至。

九年春正月戊辰，駐蹕潢河。夏四月丙戌，周來侵。戊戌，以南京留守蕭思溫為兵馬都總管，擊之。是月，周拔益津、瓦橋、淤口三關。五月乙巳朔，陷瀛、莫二州。癸亥，如南京。辛未，周兵退。六月乙亥朔，視朝。戊寅，復容城縣。庚申，西幸，如懷州。是月，周主榮殂，子宗訓立。秋七月，發南京軍戍范陽。冬十二月戊寅，還上京。庚辰，王子敵烈、前宣徽使海思及蕭達干等謀反，事覺，鞫之。辛巳，祀天地、祖考，告逆黨事敗。丙申，召群臣議時政。

十年春正月，周殿前都點檢趙匡胤廢周自立，建國號宋。夏五月乙巳，謁懷陵。壬子，漢以潞州歸附來告。丙寅，至自懷陵。六月庚申，漢以宋兵圍石州來告，遣大同軍節度使阿剌率四部往援，詔蕭思溫以三部兵助之。秋七月己亥朔，宋兵陷石州，潞州復叛，漢使來告。辛酉，政事令耶律壽遠、太保楚阿不等謀反，伏誅。以酒脯祠天地於黑山。八月，如秋山，幸懷州。庚午，以鎮茵石狻猊擊殺近侍古哥。冬十月丙子，李胡子喜隱謀反，辭連李胡，下獄死。十一月，海思獄中上書，陳便宜。

十一年春二月丙寅，釋喜隱。辛亥，司徒烏裏只子叠剌哥誣告其父謀反，復詐乘傳及殺行人，以其父請，杖而釋之。三月丙辰，蕭思溫奏老人星見，乞行赦宥。閏月甲子朔，如潢河。夏四月癸巳朔，日有食之。是月，射鹿，不視朝。五月乙亥，司天王白、李正等進歷。六月甲午，赦。冬十一月，歲星犯月。

十二年春正月甲戌，夜觀燈。二月己丑朔，以御史大夫蕭護思為北院樞密使，賜對衣、鞍馬。夏五月庚午，以旱，命左右以水相沃，頃之，果雨。六月甲午，祠木葉山及潢河。秋，如黑山、赤山射鹿。

十三年春正月，自丁巳晝夜酣飲者九日。丙寅，宋欲城益津關，命南京留守高勛、統軍使崔廷勛以兵擾之。癸酉，殺獸人海裏。二月庚寅，漢遣使來告，欲巡邊僥，乞張聲援。壬辰，如潢河。癸巳，觀群臣射，賜物有差。乙巳，老人星見。三月癸丑朔，殺鹿人彌裏吉，梟其首以示掌鹿者。夏四月壬寅，獵於潢河。五月壬戌，視斡朗改國所進花鹿生麛。六月癸未，近侍傷獐，杖殺之。甲申，殺獐人霞馬。壬辰，詔諸路錄囚。秋七月辛亥朔，漢以宋侵來告。乙丑，薦時羞於廟。八月甲申，以生日，縱五坊鷹鶻。戊戌，幸近山，呼鹿射之，旬有七日而後返。九月庚戌朔，以青牛白馬祭天地。飲於野次，終夕乃罷。辛亥，以酒脯祭天地，復終夜酣飲。冬十月丙申，漢以宋侵來告。十一月庚午，獵，飲於虞人之家，凡四日。十一月戊子，射野鹿，賜虞人物有差。庚寅，殺彘人曷主。


Chinese text: This work was published before January 1, 1923, and is in the
public domain worldwide because the author died at least 100 years ago.
