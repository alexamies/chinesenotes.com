東京道
　　東京遼陽府，本朝鮮之地。周武王釋箕子囚，去之朝鮮，因以封之。作八條之教，尚禮義，富農桑，外戶不閉，人不爲盜。傳四十餘世。燕屬真番、朝鮮，始置吏、築障。秦屬遼東外徼。漢初，燕人滿王故空地。武帝元封三年，定朝鮮爲真番、臨屯、樂浪、玄菟四郡。後漢出入青、幽二州，遼東、玄菟二郡，沿革不常。漢末爲公孫度所據，傳子康；孫淵，自稱燕王，建元紹漢，魏滅之。晉陷高麗，後歸慕容垂；子寶，以勾麗王安爲平州牧居之。元魏太武遣使至其所居平壤城，遼東京本此。唐高宗平高麗，於此置安東都護府；後爲渤海大氏所有。大氏始保挹婁之東牟山。武后萬歲通天中，爲契丹盡忠所逼，有乞乞仲象者，度遼水自固，武后封爲震國公。傳子祚榮，建都邑，自稱震王，併吞海北，地方五千里，兵數十萬。中宗賜所都曰忽汗州，封渤海郡王。十有二世至彝震，僭號改元，擬建宮闕，有五京、十五府、六十二州，爲遼東盛國。忽汗州即故平壤城也，號中京顯德府。<一>太祖建國，攻渤海，撥忽汗城，俘其王大諲譔，以爲東丹王國，立太子圖欲爲人皇王以主之。神冊四年，葺遼陽故城，以渤海、漢戶建東平郡，爲防禦州。<二>天顯三年，遷東丹國民居之，升爲南京。

　　城名天福，<三>高三丈，有樓櫓，幅員三十里。八門：東曰迎陽，東南曰韶陽，南曰龍原，西南曰顯德，西曰大順，西北曰大遼，北曰懷遠，東北曰安遠。宮城在東北隅，高三丈，具敵樓，南爲三門，壯以樓觀，四隅有角樓，相去各二里。宮牆北有讓國皇帝御容殿。大內建二殿，不置宮嬪，唯以內省使副、判官守之。大東丹國新建南京碑銘，在宮門之南。外城謂之漢城，分南北市，中爲看樓；晨集南市，夕集北市。街西有金德寺；大悲寺；駙馬寺，鐵幡竿在焉；趙頭陀寺；留守衙；戶部司；軍巡院，歸化營軍千餘人，河、朔亡命，皆籍於此。東至北烏魯虎克四百里，南至海邊鐵山八百六十里，西至望平縣海口三百六十里，北至挹婁縣、範河二百七十里。東、西、南三面抱海。遼河出東北山口爲範河，西南流爲大口，入於海；東梁河自東山西流，與渾河合爲小口，會遼河入於海，又名太子河，亦曰大梁水；渾河在東梁、範河之間；沙河出東南山西北流，徑蓋州入於海。有蒲河；清河；水，亦曰泥河，又曰芋濼，水多芋之草；駐蹕山，唐太宗征高麗，駐蹕其巔數日，勒石紀功焉，俗稱手山，山巔平石之上有掌指之狀，泉出其中，取之不竭。又有明王山、白石山亦曰橫山。天顯十三年，改南京爲東京，府曰遼陽。

　　戶四萬六百四。轄州、府、軍、城八十七。<四>統縣九：

　　遼陽縣。本渤海國金德縣地。漢水縣，高麗改爲勾麗縣，渤海爲常樂縣。戶一千五百。

　　仙鄉縣。本漢遼隊縣，渤海爲永豐縣。神仙傳云：「仙人白仲理能煉神丹，點黃金，以救百姓。」戶一千五百。

　　鶴野縣。本漢居就縣地，渤海爲雞山縣。昔丁令威家此，去家千年，化鶴來歸，集於華表柱，以畫表云：「有鳥有鳥丁令威，去家千年今來歸；城郭雖是人民非，何不學仙塚累累。」戶一千二百。

　　析木縣。本漢望平縣地，渤海爲花山縣。戶一千。

　　紫蒙縣。本漢鏤芳縣地。<五>後拂涅國置東平府，領蒙州紫蒙縣。後徙遼城，併入黃嶺縣。渤海復爲紫蒙縣。戶一千。

　　興遼縣。本漢平郭縣地，渤海改爲長寧縣。唐元和中，渤海王大仁秀南定新羅，北略諸部，開置郡邑，遂定今名。戶一千。

　　肅慎縣。以渤海戶置。

　　歸仁縣。

　　順化縣。

　　開州，鎮國軍，節度。本貊地，高麗爲慶州，渤海爲東京龍原府。有宮殿。都督慶、鹽、穆、賀四州事。故縣六：曰龍原、永安、烏山、壁谷、熊山、白楊，皆廢。疊石爲城，周圍二十里。唐薛仁貴征高麗，與其大將溫沙門戰熊山，擒善射者於石城，即此。太祖平渤海，徙其民於大部落，城遂廢。聖宗伐高麗還，<六>周覽城基，復加完葺。開泰三年，遷雙、韓二州千餘戶實之，號開封府開遠軍，節度；更名鎮國軍。隸東京留守，兵事屬東京統軍司。統州三、縣一。

　　開遠縣。本柵城地，高麗爲龍原縣，渤海因之，遼初廢。聖宗東討，復置以軍額。民戶一千。

　　鹽州。本渤海龍河郡，故縣四：海陽、接海、格川、龍河，皆廢。戶三百。隸開州。相去一百四十里。

　　穆州，保和軍，刺史。本渤海會農郡，故縣四：會農、水歧、順化、美縣，皆廢。戶三百。隸開州。東北至開州一百二十里。統縣一：

　　會農縣。

　　賀州，刺史。本渤海吉理郡，故縣四：洪賀、送誠、吉理、石山，皆廢。戶三百。隸開州。

　　定州，保寧軍。高麗置州，故縣一，曰定東。聖宗統和十三年升軍，遷遼西民實之。隸東京留守司。統縣一：

　　定東縣。高麗所置，遼徙遼西民居之。戶八百。

　　保州，宣義軍，節度。高麗置州，故縣一，曰來遠。聖宗以高麗王詢擅立，問罪不服，統和末，高麗降，<七>開泰三年取其保、定二州，於此置榷場。隸東京統軍司。統州、軍二，縣一：

　　來遠縣。初徙遼西諸縣民實之，又徙奚、漢兵七百防戍焉。戶一千。

　　宣州，定遠軍，刺史。開泰三年徙漢戶置。隸保州。

　　懷化軍，下，刺史。開泰三年置。隸保州。

　　辰州，奉國軍，節度。本高麗蓋牟城。唐太宗會李世攻破蓋牟城，即此。渤海改爲蓋州，又改辰州，以辰韓得名。井邑駢列，最爲沖會。遼徙其民於祖州。初曰長平軍。戶二千。隸東京留守司。統縣一：

　　建安縣。

　　盧州，玄德軍，刺史。本渤海杉盧郡，故縣五：山陽、杉盧、漢陽、白岩、霜岩，皆廢。戶三百。在京東一百三十里。兵事屬南女直湯河司。統縣一：

　　熊嶽縣。西至海一十五里，傍海有熊嶽山。

　　來遠城。本熟女直地。統和中伐高麗，以燕軍驍猛，置兩指揮，建城防戍。兵事屬東京統軍司。

　　鐵州，建武軍，刺史。本漢安市縣，高麗爲安市城。唐太宗攻之不下，薛仁貴白衣登城，即此。渤海置州，故縣四：位城、河端、蒼山、龍珍，<八>皆廢。戶一千。在京西南六十里。統縣一：

　　湯池縣。

　　興州，中興軍，節度。本漢海冥縣地。渤海置州，故縣三：盛吉、蒜山、鐵山，皆廢。戶二百。在京西南三百里。

　　湯州。本漢襄平縣地。渤海置州，<九>故縣五：靈峰、常豐、白石、均穀、嘉利，皆廢。戶五百。在京西北一百里。

　　崇州，隆安軍，刺史。本漢長岑縣地。渤海置州，故縣三：崇山、溈水、綠城，皆廢。戶五百。在京東北一百五十里。統縣一：

　　崇信縣。

　　海州，南海軍，節度。本沃沮國地。高麗爲沙卑城，唐李世嘗攻焉。渤海號南京南海府。疊石爲城，幅員九里，都督沃、晴、椒三州。故縣六：沃沮、鷲岩、龍山、濱海、升平、靈泉，皆廢。太平中，大延琳叛，南海城堅守，經歲不下，別部酋長皆被擒，乃降。因盡徙其人於上京，置遷遼縣，移澤州民來實之。戶一千五百。統州二、縣一：

　　臨溟縣。

　　耀州，刺史。本渤海椒州，故縣五，椒山，貂嶺、澌泉、尖山、岩淵，皆廢。戶七百。隸海州。東北至海州二百里。統縣一：

　　岩淵縣。東界新羅，故平壤城在縣西南。東北至海州一百二十里。

　　嬪州，柔遠軍，刺史。本渤海晴州，故縣五：天晴、神陽、蓮池、狼山、仙岩，皆廢。戶五百。隸海州。東南至海州一百二十里。

　　淥州，鴨淥軍，節度。本高麗故國，渤海號西京鴨淥府。城高三丈，廣輪二十里，都督神、桓、豐、正四州事。故縣三：神鹿、神化、劍門，皆廢。大延琳叛，遷餘黨於上京，置易俗縣居之。在者戶二千。隸東京留守司。統州四、縣二：

　　弘聞縣。

　　神鄉縣。

　　桓州。高麗中都城，故縣三：桓都、神鄉、淇水，<一○>皆廢。高麗王於此創立宮闕，國人謂之新國。五世孫釗，晉康帝建元初爲慕容所敗，宮室焚蕩。戶七百。隸淥州。

　　在西南二百里。

　　豐州。渤海置盤安郡，故縣四：安豐、渤恪、隰壤、硤石，皆廢。戶三百。隸淥州。在東北二百一十里。

　　正州。本沸流王故地，國爲公孫康所並。渤海置沸流郡。有沸流水。戶五百。隸淥州。在西北三百八十里。統縣一：

　　東那縣。本漢東耐縣地。<一一>在州西七十里。

　　慕州。本渤海安遠府地，故縣二：慕化、崇平，久廢。戶二百。隸淥州。在西北二百里。

　　顯州，奉先軍，上，節度。本渤海顯德府地。世宗置，以奉顯陵。顯陵者，東丹人皇王墓也。人皇王性好讀書，不喜射獵，購書數萬卷，置醫巫閭山絕頂，築堂曰望海。山南去海一百三十里。大同元年，世宗親護人皇王靈駕歸自汴京。以人皇王愛醫巫閭山水奇秀，因葬焉。山形掩抱六重，於其中作影殿，制度宏麗。州在山東南，遷東京三百餘戶以實之。應曆元年，穆宗葬世宗於顯陵西山，仍禁樵采。有十三山，有沙河。隸長寧、積慶二宮，兵事屬東京都部署司。統州三、縣三：

　　奉先縣。本漢無慮縣，即醫巫閭，幽州鎮山。世宗析遼東長樂縣民以爲陵戶，隸長寧宮。

　　山東縣。本漢望平縣。穆宗割渤海永豐縣民爲陵戶，隸積慶宮。

　　歸義縣。初置顯州，渤海民自來助役，世宗嘉憫，因籍其人戶置縣，隸長寧宮。

　　嘉州，嘉平軍，下，刺史。隸顯州。

　　遼西州，阜成軍，中，刺史。本漢遼西郡地，世宗置州，隸長寧宮，屬顯州。統縣一：

　　長慶縣。統和八年，以諸宮提轄司人戶置。

　　康州，下，刺史。世宗遷渤海率賓府人戶置，屬顯州。初隸長寧宮，後屬積慶宮。統縣一：

　　率賓縣。本渤海率賓府地。<一二>

　　宗州，下，刺史。在遼東石熊山，耶律隆運以所俘漢民置。聖宗立爲州，隸文忠王府。王薨，屬提轄司。統縣一：

　　熊山縣。本渤海縣地。

　　乾州，廣德軍，上，節度。本漢無慮縣地。聖宗統和三年置<一三>，以奉景宗乾陵。有凝神殿。隸崇德宮，兵事屬東京都部署司。統州一、縣四：

　　奉陵縣。本漢無慮縣地。括諸落帳戶，助營山陵。

　　延昌縣。析延昌宮戶置。

　　靈山縣。本渤海靈峰縣地。

　　司農縣。本渤海麓郡縣，並麓波、雲川二縣入焉。

　　海北州，廣化軍，中，刺史。世宗以所俘漢戶置。地在閭山之西，南海之北。初隸宣州，<一四>後屬乾州。統縣一：

　　開義縣。

　　貴德州，寧遠軍，下，節度。本漢襄平縣地，漢公孫度所據<一五>。太宗時察割以所俘漢民置。後以弑逆誅，沒入焉。聖宗建貴德軍，後更名。有陀河、大寶山。隸崇德宮，兵事屬東京都部署司。統縣二：

　　貴德縣。本漢襄平縣，渤海爲崇山縣。

　　奉德縣。本渤海緣城縣地，<一六>嘗置奉德州。

　　瀋州，昭德軍，中，節度。本挹婁國地。渤海建瀋州，故縣九，皆廢。<一七>太宗置興遼軍，後更名。初隸永興宮，<一八>後屬敦睦宮，兵事隸東京都部署司。統州一、縣二：

　　樂郊縣。太祖俘薊州三河民，建三河縣，後更名。

　　靈源縣。太祖俘薊州吏民，建漁陽縣，後更名。

　　岩州，白岩軍，下，刺史。本渤海白岩城，太宗撥屬瀋州。初隸長寧宮，後屬敦睦宮。統縣一：

　　白岩縣。渤海置。

　　集州，懷衆軍，下，刺史。古陴離郡地，漢屬險瀆縣，高麗爲霜岩縣，渤海置州。統縣一：

　　奉集縣。渤海置。

　　廣州，防禦，漢屬襄平縣，高麗爲當山縣，渤海爲鐵利郡。太祖遷渤海人居之，建鐵利州。統和八年省。開泰七年以漢戶置。統縣一：

　　昌義縣。

　　遼州，始平軍，下，節度。本拂涅國城，渤海爲東平府。唐太宗親征高麗，李世撥遼城；高宗詔程振、蘇定方討高麗，至新城，大破之；皆此地也。太祖伐渤海，先破東平府，遷民實之。故東平府都督伊、蒙、陀、黑、北五州，<一九>共領縣十八，皆廢。太祖改爲州，軍曰東平，太宗更爲始平軍。有遼河、羊腸河、錐子河、蛇山、狼山、黑山、巾子山。隸長寧宮，兵事屬北女直兵馬司。統州一、縣二：

　　遼濱縣。

　　安定縣。

　　祺州，<二○>聖軍，下，刺史。本渤海蒙州地。太祖以檀州俘於此建檀州，後更名。隸弘義宮，兵事屬北女直兵馬司。統縣一：

　　慶雲縣。太祖俘密雲民，於此建密雲縣，後更名。

　　遂州，刺史。本渤海美州地，採訪使耶律頗德以部下漢民置。穆宗時，頗德嗣絕，沒入焉。隸延昌宮。統縣一：

　　山河縣。本渤海縣，並黑川、麓川二縣置。

　　通州，安遠軍，節度。本扶餘國王城，渤海號扶餘城。太祖改龍州，聖宗更今名。保寧七年，以黃龍府叛人燕頗餘黨千餘戶置，升節度。<二一>統縣四：

　　通遠縣。本渤海扶餘縣，並布多縣置。

　　安遠縣。本渤海顯義縣，並鵲川縣置。

　　歸仁縣，本渤海強帥縣，<二二>並新安縣置。

　　漁穀縣。本渤海縣。

　　韓州，東平軍，下，刺史。本稿離國舊治柳河縣。高麗置頡府，都督、頡二州。<二三>渤海因之。今廢。太宗置三河、榆河二州。聖宗並二州置。隸延昌宮，兵事屬北女直兵馬司。統縣一：

　　柳河縣。本渤海粵喜縣地，並萬安縣置。

　　雙州，保安軍，下，節度。本挹婁故地。渤海置安定郡，久廢。漚里僧王從太宗南征，以俘鎮、定二州之民建城置州。察割弑逆誅，沒入焉。故隸延昌宮，後屬崇德宮，兵事隸北女直兵馬司。統縣一：

　　雙城縣。本渤海安夷縣地。

　　銀州，富國軍，下，刺史。本渤海富州，太祖以銀冶更名。隸弘義宮，兵事屬北女直兵馬司。統縣三：

　　延津縣。本渤海富壽縣，境有延津故城，更名。

　　新興縣。本故越喜國地，渤海置銀冶，嘗置銀州。

　　永平縣。本渤海優富縣地，太祖以俘戶置。舊有永平寨。

　　同州，鎮安軍，下，節度。本漢襄平縣地，渤海爲東平寨。太祖置州，軍曰鎮東，後更名。隸彰湣宮，兵事屬北女直兵馬司。統州一，未詳；縣二：

　　東平縣。本漢襄平縣地。產鐵，撥戶三百采煉，隨征賦輸。

　　永昌縣。本高麗永寧縣地。

　　咸州，安東軍，下，節度。本高麗銅山縣地，渤海置銅山郡。地在漢候城縣北，渤海龍泉府南。地多山險，寇盜以爲淵藪，乃招平、營等州客戶數百，建城居之。初號郝里太保城，<二四>開泰八年置州。兵事屬北女直兵馬司。統縣一：

　　咸平縣。唐安東都護，天寶中治營、平二州間，即此。太祖滅渤海，復置安東軍。開泰中置縣。

　　信州，彰聖軍，下，節度。<二五>本越喜故城。渤海置懷遠府，今廢。聖宗以地鄰高麗，開泰初置州，以所俘漢民實之。兵事屬黃龍府都部署司。統州三，未詳；縣二：

　　武昌縣。本渤海懷福縣地，析平州提轄司及豹山縣一千戶隸之。

　　定武縣。本渤海豹山縣地，析平州提轄司並乳水縣人戶置。初名定功縣。

　　賓州，懷化軍，節度。本渤海城。統和十七年，遷兀惹戶，置刺史于鴨子、混同二水之間，<二六>後升。兵事隸黃龍府都部署司。<二七>

　　龍州，黃龍府。本渤海扶餘府。太祖平渤海還，至此崩，有黃龍見，更名。保寧七年，軍將燕頗叛，府廢。開泰九年，遷城于東北，以宗州、檀州漢戶一千復置。統州五、縣三：

　　黃龍縣。本渤海長平縣，並富利、佐慕、肅慎置。

　　遷民縣。本渤海永寧縣，並豐水、扶羅置。

　　永平縣。渤海置。

　　益州，觀察。屬黃龍府。統縣一：

　　靜遠縣。

　　安遠州，懷義軍，刺史。屬黃龍府。

　　威州，武寧軍，刺史。屬黃龍府。

　　清州，建寧軍，刺史。屬黃龍府。

　　雍州，刺史。屬黃龍府。

　　湖州，興利軍，刺史。渤海置。兵事隸東京統軍司。統縣一：

　　長慶縣。

　　渤州，清化軍，刺史。渤海置。兵事隸東京統軍司。統縣一：

　　貢珍縣。渤海置。

　　郢州，彰聖軍，刺史。渤海置。兵事隸北女直兵馬司。統縣一：

　　延慶縣。

　　銅州，廣利軍，刺史。渤海置。兵事隸北兵馬司。統縣一：

　　析木縣。本漢望平縣地，渤海爲花山縣。初隸東京，後來屬。

　　屽州，刺史。渤海置。兵事隸南兵馬司。

　　率賓府，刺史。故率賓國地。

　　定理府，刺史。故挹婁國地。

　　鐵利府，刺史。故鐵利國地。

　　安定府。<二八>

　　長嶺府。

　　鎮海府，防禦。兵事隸南女直湯河司。統縣一：

　　平南縣。

　　冀州，防禦。聖宗建，升永安軍。

　　東州。以渤海戶置。

　　尚州。以渤海戶置。

　　吉州，福昌軍，刺史。

　　麓州，下，刺史。渤海置。

　　荊州，刺史。

　　懿州，寧昌軍，節度。太平三年越國公主以媵臣戶置。初曰慶懿軍，更曰廣順軍，隸上京。清寧七年宣懿皇后進入，改今名。統縣二：

　　寧昌縣。本平陽縣。

　　順安縣。

　　媵州，昌永軍，刺史。

　　順化城，向義軍，下，刺史。開泰三年以漢戶置。兵事隸東京統軍司。

　　寧州，觀察。統和二十九年伐高麗，以渤海降戶置。兵事隸東京統軍司。統縣一：

　　新安縣。

　　衍州，安廣軍，防禦。以漢戶置。初刺史，後升軍。兵事屬東京統軍司。統縣一：

　　宜豐縣。

　　連州，德昌軍，刺史。以漢戶置。兵事屬東京統軍司。統縣一：

　　安民縣。

　　歸州，觀察。太祖平渤海，以降戶置，後廢。統和二十九年伐高麗，以所俘渤海戶復置。兵事屬南女直湯河司。統縣一：

　　歸勝縣。

　　蘇州，安復軍，節度。本高麗南蘇，興宗置州。兵事屬南女直湯河司。統縣二：

　　來蘇縣。

　　懷化縣。

　　復州，懷德軍，節度。<二九>興宗置。兵事屬南女直湯河司。統縣二：

　　永寧縣。

　　德勝縣。

　　肅州，信陵軍，刺史。重熙十年州民亡入女直，取之復置。兵事隸北女直兵馬司。統縣一：

　　清安縣。

　　安州，刺史。<三○>兵事隸北女直兵馬司。

　　榮州。

　　率州。

　　荷州。

　　源州。

　　渤海州。

　　寧江州，混同軍，觀察。清寧中置。初防禦，後升。兵事屬東北統軍司。統縣一：

　　混同縣。

　　河州，德化軍。置軍器坊。

　　祥州，瑞聖軍，節度。興宗以鐵驪戶置。兵事隸黃龍府都部署司。統縣一：

　　懷德縣。

校勘記
　　一：東京遼陽府至號中京顯德府「本朝鮮之地」，據史記一一五朝鮮傳、漢書二八下地理志，應作「本燕國地」。本節誤以遼陽爲平壤。又據新唐書二一九渤海傳，忽汗州爲上京龍泉府，非平壤城，亦非遼陽。

　　二：太祖建國攻渤海撥忽汗城至神冊四年葺遼陽故城建東平郡爲防禦州按葺遼陽故城、建東平郡在前，攻渤海、撥忽汗城在後，敘次倒舛。疑神冊四年之前脫「先是」二字。

　　三：城名天福按紀天顯元年二月，改忽汗城爲天福。非升東平爲南京時以東平爲天福。

　　四：轄州府軍城八十七按「八十七」與下文所列州、府、軍、城之數不合。

　　五：本漢鏤芳縣地鏤芳，漢書地理志、後漢書郡國志均作鏤方，屬樂浪郡。

　　六：聖宗伐高麗還高麗原誤「新羅」，據紀統和三年七月、十年正月改。

　　七：統和末高麗降「統和末，高麗降」六字，原誤在「開泰三年，取其保、定二州」之下，時間倒舛，今改。

　　八：河端道光殿本考證引永樂大典作河瑞。

　　九：渤海置州「渤海置州」四字原脫，道光殿本據通考增。今從之。

　　一○：淇水按趙萬里輯元一統志〈（以下稱輯本元一統志）〉卷二有水。「淇」字誤。

　　一一：本漢東耐縣地道光殿本考證謂，漢無東耐縣，或是後漢書郡國志東、不而之脫誤。索隱疑是唐羈縻代那州。

　　一二：率賓縣本渤海率賓府地索隱：「既云遷率賓府人戶置，則非故地。」

　　一三：乾州聖宗統和三年置按紀乾亨四年十一月置乾州。

　　一四：宣州「宣」，應作宜。此即中京道宜州。屬縣開義，金史地理志同，本書中京道宜州條下作聞義。

　　一五：漢公孫度所據依上下文例，漢下脫「末」字。

　　一六：本渤海緣城縣地緣城，上文崇州條作綠城。

　　一七：渤海建瀋州故縣九皆廢道光殿本考證：「按元一統志，渤海建定理府，都督瀋、定二州，領定理、平邱、岩城、慕美、安夷、瀋水、安定、保山、能利九縣，並廢。」

　　一八：初隸永興宮宮字原脫，據營衛志上補。

　　一九：伊蒙陀黑北五州北，新唐書二一九渤海傳作比。

　　二○：祺州祺，原誤「棋」，據營衛志上及金史地理志改。

　　二一：聖宗更今名至升節度按聖宗在景宗保寧之後。景宗保寧七年已增置戶口，升節度，聖宗時，始更名通州。

　　二二：強帥縣金史地理志作強師縣。

　　二三：頡府都督頡二州按新唐書二一九渤海傳，頡府領、高二州。

　　二四：郝里太保城郝，紀開泰八年十月作耗。

　　二五：信州彰聖軍下節度按百官志四作信州彰聖軍節度，同。卷九一耶律僕里篤傳，太平中累遷彰聖軍節度使，紀大安八年有彰聖軍節度使耶律涅里。下文郢州，軍號與信州同，但爲刺史州，非節鎮。百官志四刺史州內有郢州。又皇子表及卷八二蕭陽阿傳有彰信軍節度，金史地理志作信州彰信軍。

　　二六：置刺史于鴨子混同二水之間按紀太平四年二月，「詔改鴨子河曰混同江」，但此後仍沿用鴨子河名稱，卷九八耶律儼傳：「父仲禧┅┅清寧四年城鴨子、混同二水間。」

　　二七：黃龍府都部署司司，原誤「事」。據上下文及兵衛志中、營衛志下、百官志二改。

　　二八：安定府按紀天顯元年三月作安邊府。

　　二九：復州懷德軍節度按金史地理志：「復州，下，刺史，遼懷遠軍節度。」

　　三○：安州刺史按紀統和二十八年十一月，馬保佑曾爲安州團練使，卷九四耶律何魯掃古傳，清寧初加安州團練使，百官志四亦作團練。惟國志二二刺史州內有安州。或初是刺史，後升團練。卷一 ○五蕭文傳，「父直善，安州防禦使。」文官于大康、壽昌間。


Chinese text: This work was published before January 1, 1923, and is in the
public domain worldwide because the author died at least 100 years ago.
