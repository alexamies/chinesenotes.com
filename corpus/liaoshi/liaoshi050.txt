禮志二 ○凶儀

喪葬儀：聖宗崩，興宗哭臨於菆塗殿。大行之夕四鼓終，皇帝率群臣入，柩前三致奠，奉柩出殿之西北門，就辒京車，藉以素裀。巫者袚除之。詰旦，發引，至祭，凡五致奠。太巫祈禳。皇族、外戚、大臣、諸京官以次致祭。乃以衣、弓矢、鞍勒、圖畫、馬駝、儀衛等物皆燔之。至山陵，葬畢，上哀冊。皇帝御幄，命改火，面火致奠，三拜。又東向，再拜天地訖，乘馬，率送葬者過神門之木乃下，東向又再拜。翼日詰旦，率群臣、命婦詣山陵，行初奠之禮。升御容殿，受遺賜。又翼日，再奠如初。興宗崩，道宗親擇地以葬。道宗崩，菆塗於遊仙殿，有司奉喪服。天祚皇帝問禮於總知翰林院事耶律固，始服斬衰；皇族、外戚、使相、矮墩官及郎君服如之；餘官及承應人皆白掞衣巾以入，哭臨。惕隱、三父房，南府宰相、遙輦常袞、九奚首郎君、夷離畢、國舅詳穩、十閘撒郎君、南院大王、郎君，各以次薦奠，進鞍馬、衣襲、犀玉帶等物，表列其數。讀訖，焚表。諸國所賻器服，親王、諸京留守奠祭、進賻物亦如之。先帝小斂前一日，皇帝喪服上香，奠酒，哭臨。其夜，北院樞密使、契丹行宮都部署入，小斂。翼日，遣北院樞密副使、林牙，以所赗器服，置之幽宮。靈柩升車，親王推之，至食羖之次。蓋遼國舊俗，於此刑羖羊以祭。皇族、外戚、諸京州官以次致祭。至葬所，靈柩降車。就舉，皇帝免喪服，步引至長福岡。是夕，皇帝入陵寢，授遺物於皇族、外戚及諸大臣，乃出。命以先帝寢幄，過於陵前神門之木。帝不親往，遣近侍冠服赴之。初奠，皇帝、皇后率皇族、外戚、使相、節度使、夫人以上命婦皆拜祭，循陵三匝而降。再奠，如初。辭陵而還。

上謚冊儀：先一日，於菆塗殿西廊設禦幄並臣僚幕次。太樂令展宮懸於殿庭，協律郎設舉麾位。至日，北南面臣僚朝服，昧爽赴菆塗殿。先置冊、寶案於西廊下。閣使引皇帝至禦幄，服寬衣皂帶。臣僚班齊，分班引入，響殿合班立定。引冊案上殿至褥位，寶案次之，設於西階。閣使引皇帝自西階升殿。初行，樂作；至位立，樂止。宣徽使揖皇帝鞠躬再拜，陪位者皆再拜。翰林使執臺盞以進，皇帝再拜。引皇至神座前，跪奠三，樂作，進奠訖，復位，樂止。又再拜，陪位者皆再拜。引帝於神座前。北面立。捧冊函者去蓋，進前跪。冊案退，置殿西壁下。引讀冊者進前，俯伏跪，自通全銜臣讀謚冊。讀訖，俯伏興，復位。捧冊函者置於案上，捧寶函者進前跪，讀寶官通銜跪讀訖，引皇帝至褥位再拜，陪位者皆再拜。禮畢，引皇帝歸禦幄。初行，樂作；至禦幄，樂止。引臣僚分班出。若皇太后奠酒，依常儀。

忌辰儀：先一日，奏忌辰榜子，預寫名紙。大紙一幅，用陰面後第三行書「文武百僚宰臣某以下謹詣西上閣門進名奉慰」。至日，應拜大小臣僚並皂衣、皂鞓帶，四鼓至時，於幕次前，在京於僧寺，班齊，依位望闕敘立。直日舍人跪右，執名紙在前，班首以下皆再拜。引退。名紙於宣徽使面付內侍奏聞。

宋使祭奠吊慰儀：太皇太后至菆塗殿，服喪服。太后於北間南面垂簾坐，皇帝於南間北面坐，使至幕次。宣賜素服、皂帶，更衣訖，引南北臣僚入班，立定。可矮墩以下，並上殿依位立。先引祭奠使副捧祭文南洞門入，殿上下臣僚並舉哀，至丹墀立定。西上閣門使自南階下，受祭文，上殿啟封，置於香案。哭止，祭奠禮物列殿前。引使副南階上殿，至褥位立，揖，再拜。引太使近前上香，退，再拜。大使近前跪，捧臺盞，進奠酒三，教坊奏樂，退，再拜，揖，中書二舍人跪捧祭文，引大使近前俯伏跪，讀訖，舉哀。引使副下殿立定，哭止。禮物擔床出畢，引使副近南，面北立。勾吊慰使副南洞門入。四使同見大行皇帝靈，再拜。引出，歸幕次。皇太后別殿坐，服喪服。先引北南面臣僚並於殿上下依位立，吊慰使副捧書匣右入，當殿立。閤門使右下殿受書匣，上殿奏「封全」。開讀訖，引使副南階上殿，傳達吊慰訖，退，下殿立。引禮物擔床過畢，引使副近南，北面立。勾祭奠使副入。四使同見。鞠躬，再拜。不出班，奏「聖躬萬福」，再拜。出班，謝面天顏，又再拜，立定。宣徽傳聖旨撫問，就位謝，再拜。引出，歸幕次。皇帝御南殿，服喪服。使副入見，如見皇太后儀，加謝遠接撫問、湯藥，再拜。次宣賜使副並從人，祭奠使副別賜讀祭文例物。即日就館賜宴。高麗、夏國奉吊、進賻等使禮，略如之。道宗崩，天祚皇帝問禮於耶律固。宋國遣使吊及致祭、歸赗，皇帝喪服，禦遊仙之北別殿。使入門，皇帝哭。使者詣柩前上香，讀祭文訖，又哭。有司讀遺詔，慟哭。使者出，少頃，復入，陳賻赗於柩前，皇帝入臨哭。退，更衣禦遊仙殿南之幄殿。使者入見且辭，敕有司賜宴於館。

宋使告哀儀：皇帝素冠服，臣僚皂袍、皂鞓帶。宋使奉書右入。丹墀內立。西上閣門使右階下殿，受書匣：上殿，欄內鞠躬，奏「封全」。開封，於殿西案授宰相讀訖，皇帝舉哀。舍人引使者右階上，欄內俯跪，附奏起居訖，俯興，立。皇帝宣問「南朝皇帝聖躬萬福」，使者跪奏「來時皇帝聖躬萬福」起，退。舍人引使者右階下殿，於丹墀西，面東鞠躬。通事舍人通使者名某祗候見，再拜。不出班，奏「聖躬萬福」，再拜。出班，謝面天顏，再拜。又出班，謝遠接、撫問、湯藥，再拜。贊祗候，引出，就幕次，宣賜衣物。引從人入，通名拜，奏「聖躬萬福」，出就幕，賜衣，如使者之儀。又引使者入，面殿鞠躬，贊謝恩。再贊「有敕賜宴」，再拜。贊祗候，出就幕次宴。引從人謝恩，拜敕賜宴，皆如初。宴畢，歸館。

宋使進遺留禮物儀：百官昧爽朝服，殿前班立。宋遺留使、告登位使副入內門，館伴副使引謝登位使就幕次坐。館伴大使與遺留使副奉書入，至西上閣門外氈位立。閣使受書匣，置殿西階下案。引進使引遺留物於西上閣門入，即於廊下橫門出。皇帝升殿坐。宣徽使押殿前班起居畢，引宰臣押文武班起居，引中書令西階上殿，奏宋使見榜子。契丹臣僚起居，控鶴官起居。遺留使副西上閣門入，面殿立。舍人引使副西階上殿，附奏起居訖，引西階下殿，於丹墀東，西面鞠躬，通名奏「聖躬萬福」，如告哀使之儀。謝面天顏，謝遠接、撫問、湯藥。引遺留使從人見亦如之。次引告登位使副奉書匣，於東上閣門入，面殿立。閣使東階下殿，受書匣。中書令讀訖，舍人引使副東階上殿，附奏起居。引下殿，南面立。告登位禮物入，即於廊下橫門出。退，西面鞠躬，附奏起居，謝面天顏、遠接等，皆如遺留使之儀。宣賜遺留、登位兩使副並從人衣物，如告哀使。應坐臣僚皆上殿就位立，分引兩使副等於兩廊立。皇帝問使副「沖涉不易」丹墀內五拜。各引上殿祗候位立。大臣進灑，皇帝飲酒。契丹通，漢人贊，殿上臣僚皆拜，稱「萬歲」。贊各就坐，行酒肴、茶膳、饅頭畢，從人出水飯畢，臣僚皆起。契丹通，漢人贊，皆再拜，稱「萬歲」。各祗候。獨引宋使副下殿謝，五拜。引出。控鶴官門外祗候，報閣門無事供奉官卷班出。

高麗、夏國告終儀：先期，於先宮左右下禦帳，設使客幕次於東南。至日，北面臣僚各常服，其餘臣僚並朝服，入朝。使者至幕次，有司以嗣子表狀先呈樞密院，準備奏呈。先引北面臣僚並矮墩已上近禦帳，相對立，其餘臣僚依班位序立。引告終人使右入，至丹墀，面殿立。引右上，立；揖少前，拜，跪奏訖，宣問。若嗣子已立，恭身受聖旨。奏訖，復位。嗣子未立。不宣問，引右下丹墀，面北鞠躬。通班畢，引面殿再拜。不出班，奏「聖躬萬福」，再拜。出班，謝面天顏，復位，再拜。出班，謝遠接，復位，再拜。贊祗候，退就幕次。再入，依前面北鞠躬，通辭，再拜；敘戀闕，再拜。贊「好去」。禮畢。


Chinese text: This work was published before January 1, 1923, and is in the
public domain worldwide because the author died at least 100 years ago.
