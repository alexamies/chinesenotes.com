興宗一

興宗神聖孝章皇帝，諱宗真，字夷不堇，小字只骨。聖宗長子，母曰欽哀皇蕭氏。上始生，齊天皇后取養之。幼而聰明，長而魁偉，龍顏日角，豁達大度。善騎射，好儒術，通音律。三歲封梁王。太平元年，冊為皇太子。十年六月，判北南院樞密使事。

十一年夏六月己卯，聖宗崩，即皇帝位於柩前。壬午，尊母元妃蕭氏為皇太后。甲申，遣使告哀於宋及夏、高麗。是年，禦宣政殿放進士劉貞等五十七人。辛卯，大赦，改元景福。乙未，奉大行皇帝梓宮，殯於永安山太平殿。辛丑，皇太后賜駙馬蕭鉏不裏、蕭匹敵死，圍場都太師女直著骨裏、右祗候郎君詳穩蕭延留等七人皆棄市，籍其家，遷齊天皇后於上京。秋七月丙午朔，皇太后率皇族大臨於太平殿。高麗遣使吊慰。上召晉王蕭普古等飲博，夜分乃罷。丁未，擊鞠。戊申，以耶律韓八為左夷離畢，特末裏為左祗候郎君詳穩，橫帳郎君樂古權右祗候郎君祥穩。己酉，以耶律鄭留為於厥迪烈都詳穩，高八為右皮室詳穩。庚戌，賑薊州民饑。癸丑，詔寫大行皇帝御容。甲寅，錄囚。以觀察姚居信為上將軍。建慶州於慶陵之南，徙民實之，充奉陵邑。乙卯，以比歲豐稔，罷給東京統軍司糧。丁巳，上謁大行皇帝御容，哀慟久之。因詔寫北府宰相蕭孝先、南府宰相蕭孝穆像於御容殿。以蕭阿姑軫為東京留守。丁卯，謁太平殿，焚先帝所禦弓矢。幸晉王普古第視疾。辛未，錄囚。壬申，上謁神主帳，時奧隈蕭氏始入宮，亦命拜之。八月壬午，遷大行皇帝梓宮於菆塗殿。九月戊申，躬視慶陵。庚戌，問安於皇太后。辛亥，宋遣王隨、曹儀致祭，王鬷、許懷信、梅詢、張綸來慰兩宮，範諷、孫繼業賀即位，孔道輔、魏昭文賀皇太吊後冊禮。戊午，焚弧矢、鞍勒於菆塗殿。庚申，夏國遣使來慰。庚午，以宋使吊祭，喪服臨菆塗殿。甲戌，遣御史中丞耶律翥、司農卿張確、詳穩耶律勵、四方館使高維翰謝宋吊慰。冬十月戊寅，宰臣呂德懋薨。癸未，殺鉏不裏黨彌勒奴、觀音奴等。丙戌，遣工部尚書高德順、崇祿卿李可封致先帝遺物於宋；以右領軍衛上將軍耶律遜、少府監馬憚充皇太后謝宋使；右監門衛上將軍耶律元載、引進使魏永充皇帝謝宋使。丁酉，夏國遣使來賻。戊戌，以蕭革、趙為果、耶律郁、馬保業充來歲賀宋正旦使副。閏月辛亥，謁菆塗殿，閱玄宮器。有司請以生辰為永壽節，皇太后生辰為應聖節，從之。辛酉，閱新造鎧甲。丁卯，振黃龍府饑民。十一月壬辰，上率百僚奠於菆塗殿。出大行皇帝服御、玩好焚之。縱五坊鷹鶻。甲午，葬文武大孝宣皇帝於慶陵。乙未，祭天地。問安皇太后。丙申，謁慶陵，以遺物賜群臣，名其山曰慶雲，殿曰望仙。十二月癸丑，至自慶陵。皇太后聽政，帝不親庶務，群臣表請，不從。是歲，以興平公主下嫁夏國王李德昭子元昊，以元昊為夏國公、駙馬都尉。

重熙元年春正月壬申朔，皇太后禦正殿，受帝與群臣朝。宋遣任布、王遵範、陳琰、王克善來賀。乙亥，宋遣鄭向、郭遵範來賀永壽節。丁丑，如雪林。二月，大蒐。三月壬申朔，尚父、漆水郡王敵烈復為惕隱。是春，皇太后誣齊天皇后以罪，遣人即上京行弒。後請具浴以就死，許之。有頃，後崩。夏四月乙巳，清暑別輦鬥。秋七月，獵平地松林。以蕭達溥、王英秀、蕭麓、張素羽充來歲賀宋正旦生辰使。八月丙午，駐蹕剌河源。皇子洪基生。冬十月己酉，幸中京。十一月己卯，帝率群臣上皇太后尊號曰法天應運仁德章聖皇太后；群臣上皇帝尊號曰文武仁聖昭孝皇帝。大赦，改元重熙。癸未，宋遣劉隨、王德本來賀應聖節。以楊佶為翰林承旨。丙戌，夏國遣使來賀。辛卯，五國酋長來貢。夏國王李德昭薨，冊其子夏國公元昊為夏國王。十二月庚戌，宋遣胥偃、王從益、崔暨、張懷誌來賀來歲正旦；又遣楊日嚴、王克纂來賀永壽節。以北大王耶律求翰同平章事。是年，放進士劉師貞等五十七人。

二年春正月庚辰，東幸。乙酉，夏國遣使來貢。壬辰，女直詳穩臺押率所部來貢。宋遣曹琮來告母後劉氏哀，章得象、安繼昌來饋母後遺物。即遣興聖宮使耶律壽寧、給事中知制誥李奎充祭奠使；天德軍節度使耶律卿寧、大理卿和道亨、河西軍節度使耶律嵩、引進使馬世卿充兩宮吊慰。秋七月甲子朔，以耶律寔、高升、耶律迪、王惟允充兩宮賀宋生辰使副，以耶律師古、劉五常充賀宋來歲正旦使副。八月丁酉，幸溫泉宮。乙卯，遣使閱諸路禾稼。冬十一月甲申，宋遣劉寶、符忠、李昭述、張茂實等來謝慰奠。十二月乙未，宋遣丁度、王繼凝來賀應聖節。乙酉，禁夏國使沿路私市金、鐵。甲寅，宋遣章頻、李懿、王沖睦、張緯、李纮、李繼一來賀永壽節及來歲正旦。庚申，以北府宰相蕭孝先為樞密使。

三年春正月丁卯，宋使章頻卒，詔有司賻贈，命近侍護喪以歸。辛卯，如春水。二月壬辰朔，以北院樞密使蕭普古為東京留守。戊申，耶律大師奴有侍繈褓恩，詔入屬籍。夏四月甲寅，振耶迷只部。五月庚申朔，清暑沿柳湖。是月，皇太后還政於上，躬守慶陵。六月己亥，以蕭普古為南院樞密使。秋七月戊子朔，上始親政，以耶律庶徵、劉六符、耶律睦、薄可久充賀宋來歲正旦使副。壬辰，如秋山。冬十月已未，駐蹕中會川。十二月，宋遣段少連、杜仁贊來賀來歲正旦，楊偕、李守忠來賀永壽節。

四年春正月庚寅，如耶迷只裏。三月乙酉朔，立皇后蕭氏。夏四月甲寅朔，如涼陘。五月庚子，清暑散水源。六月癸丑朔，皇子寶信奴生。以耶律信、呂士宗、蕭袞、郭揆充賀宋生辰及來歲正旦使副。秋七月壬午朔，獵於黑嶺。九月乙酉，駐蹕長寧澱。冬十月，如王子城。十一月壬午，改南京總管府為元帥府。乙酉，行柴冊禮於白嶺，大赦。加尚父耶律信寧、政事令耶律求翰耆宿贊翊功臣。十二月癸丑，詔諸軍炮、弩、弓、劍手以時閱習。庚申，宋遣鄭戩、柴貽範、楊日華、張士禹來賀永壽節及正旦。

五年春正月甲申，如魚兒濼。樞密使蕭延寧請改國舅乙室小功帳敞史為將軍，從之。夏四月庚申，以潞王查葛為南府宰相，崇德宮使耶律馬六為惕隱。甲子，幸後弟蕭無曲第，曲水泛觴賦詩。丁卯，頒新定條制。己巳，上與大臣分朋擊鞠。五月甲午，南幸。丁未，如胡土白山清暑。庚申，幸北院大王高十行帳拜奧，賜銀絹。壬戌，詔修南京宮闕府署。秋七月辛丑，錄囚。耶律把八誣其弟韓哥謀殺己，有司奏當反坐。臨刑，其弟泣訴：「臣惟一兄，乞貸其死。」上憫而從之。九月癸巳，獵黃花山，獲熊三十六，賞獵人有差。冬十月丁未，幸南京。辛亥，曲赦析津府境內囚。壬子，禦元和殿，以《日射三十六熊賦》、《幸燕詩》試進士於廷，賜馮立、趙徽四十九人進士第。以馮立為右補闕，趙徽以下皆為太子中舍，賜緋衣、銀魚，遂大宴。禦試進士自此始。宋遣宋郊、王世文來賀永壽節。甲子，宰臣張儉等請幸禮部貢院，歡飲至暮而罷，賜物有差。以耶律祥、張素民、耶律甫、王澤充賀宋生辰正旦使副。

六年春正月丁丑，西幸。三月戊寅，以秦王蕭孝穆為北院樞密使，徙封吳王；晉王蕭孝先為南京留守。夏四月，獵野狐嶺。閏月，獵龍門縣西山。五月己酉，清暑炭山。以耶律韓八為北院大王，蕭把哥左夷離畢，王子郎君詳穩鼻姑得林牙，簽北面事耶律涅哥同簽點檢司。甲寅，錄囚。以南大王耶律信寧故匿重囚及侍婢贓汙，命撻以劍脊而奪其官；都監坐阿附及侍婢罪，皆論死，詔貸之。丙辰，以耶律信寧為西南路招討使。庚申，出飛龍廄馬，賜皇太弟重元及北、南面侍臣有差。癸亥，以上京留守耶律胡睹袞為南大王，平章事蕭查剌寧上京留守，侍中管寧行宮都部署，耶律蒲奴寧烏古迪烈得都詳穩。甲子，以上京留守耶律洪古為北院大王。六月壬申朔，以善寧為殿前都點檢，護衛太保耶律合住兼長寧宮使，蕭阿剌裏、耶律烏魯斡、耶律和尚、蕭韓家奴、蕭特裏、蕭求翰為各宮都部署。上酒酣賦詩，吳國王蕭孝穆、北宰相蕭撒八等皆屬和，夜中乃罷。己卯，祀天地。癸未，賜南院大王耶律胡睹袞命，上親為制誥詞，並賜詩以寵之。丙申，以北院大王侯哂為南京統軍使。秋七月辛丑朔，以北、南樞密院獄空，賞賚有差。壬寅，以皇太弟重元生子，賜詩及寶玩器物，曲赦死罪以下。癸卯，如秋山。八月己卯，北樞密院言越棘部民苦其酋帥坤長不法，多流亡；詔罷越棘等五國酋帥，以契丹節度使一員領之。冬十月癸酉，駐蹕石寶岡。十一月己亥朔，阻卜酋長來貢。辛亥，以契丹行宮都部署蕭惠為南院樞密使。壬子，以管寧為南院樞密使，蕭掃古諸行宮都部署，耶律裏知南面行宮副部署，蕭阿剌裏左祗候郎君詳穩，耶律曷主右祗候郎君詳穩。庚申，幸晉國公主行帳視疾。封皇子洪基為梁王。十二月，以楊佶為忠順軍節度使。遣耶律斡、秦鑒、耶律德、崔繼芳賀宋生辰及正旦。

七年春正月戊戌朔，宋遣高若訥、夏元正、謝絳、張茂實來賀正旦及永壽節。辛丑，如混同江。二月庚午，如春州。乙亥，駐蹕東川。丁丑，高麗遣使來貢。壬午，幸五坊閱鷹鶻。乙酉，遣使慶州問安皇太后。三月戊戌朔，幸皇太弟重元行帳。壬寅，如蒲河澱。辛亥，夏國遣使來貢。甲寅，錄囚。夏四月己巳，以興平公主薨，遣北院承旨耶律庶成持詔問夏國王李元昊，公主生與元昊不睦，沒，詰其故。己卯，獵白馬堝。甲申，射兔新澱井。乙未，獵金山，遣楊家進鹿尾茸於大安宮。六月乙亥，禦清涼殿試進士，賜邢彭年以下五十五人第。秋七月甲辰，錄囚。乙巳，阻卜酋長屯禿古斯來朝。戊申，如黑嶺。九月丁未，駐蹕平澱。冬十月甲子朔，渡遼河。丙寅，駐蹕白馬澱。壬申，錄囚。十一月癸巳朔，以耶律元方、張泥、韓至德、蕭傅充賀宋生辰正旦使副。辛丑，問安皇太后，進珍玩。庚申，錄囚。十二月，召善擊鞠者數十人於東京，令與近臣角勝，上臨觀之。己巳，以皇太弟重元判北南院樞密使事，北府宰相撒八寧再任兼知東京留守事，耶律應穩南府宰相，查割折大內惕隱，乙室已帳蕭翰乾州節度使，劉六符參知政事，王子帳冠哥王子郎君詳穩，鉏窘大王平州節度使，宰臣張克恭守司空，宰臣韓紹芳加侍中，惕隱耶律馬六北院宣徽使，傅父耶律喜孫南府宰相。癸未，宋遣王舉正、張士禹來賀永壽節。甲申，命日進酒於大安宮，致薦慶陵。丁亥，錄囚，非故殺者減科。南面侍御壯骨裏詐取女直貢物，罪死，上以有吏能，黥而流之。

八年春正月壬辰朔，宋遣韓琦、王從益來賀。丙申，如混同江觀漁。戊戌，振品部。庚戌，叉魚於率沒裏河。丁巳，禁朔州鬻羊於宋。二月丙子，駐蹕長春河。夏六月乙丑，詔括戶口。秋七月丁巳，謁慶陵，致奠於望仙殿。迎皇太后至顯州，謁園陵，還京。冬十月，駐蹕東京。十一月甲午，詔有言北院處事失平，擊鐘及邀駕告者，悉以奏聞。戊戌，朝皇太后，召僧論佛法。戊申，皇太后行再生禮，大赦。己酉，城長春。閏十二月壬辰，視吳國王蕭孝穆疾。宋遣龐籍、杜贊來賀永壽節。

九年春正月丙辰朔，上進酒於皇太后宮，禦正殿。宋遣王拱辰、彭再思來賀。庚申，如鴨子河。二月，駐蹕魚兒濼。三月辛未，以應聖節，大赦。五月乙卯朔，清暑永安山。六月，射柳祈雨。秋七月癸酉，宋遣郭禎以伐夏來報，遣樞密使杜防報聘。丁丑，如秋山。冬十月癸未朔，駐蹕中會川。十一月甲子，女直侵邊，髮黃龍府鐵驪軍拒之。宋遣蘇伸、向傳範來賀應聖節。十二月庚寅，以北大王府布猥帳郎君自言先世與國聯姻，許置敞史，命本帳蕭胡睹為之。辛卯，以所得女直戶置肅州。以蕭迪、劉三嘏、耶律元方、王惟吉、耶律庶忠、孫文昭、蕭紹筠、秦德昌充賀宋生辰及來歲正旦使副。詔諸犯法者，不得為官吏，諸職官非婚祭，不得沈酗廢事。有治民安邊之略者，悉具以聞。


Chinese text: This work was published before January 1, 1923, and is in the
public domain worldwide because the author died at least 100 years ago.
