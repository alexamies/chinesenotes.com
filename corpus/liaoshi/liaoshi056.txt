儀衛誌二 ○國服

上古之人，網罟禽獸，食肉衣皮，以儷鹿韋掩前後，謂之鞸。然後夏葛冬裘之制興焉。周公陳王業，《七月》之詩，至於一日於貉，三月條桑，八月載績，公私之用由是出矣。契丹轉居薦草之間，去邃古之風猶未遠也。太祖仲父述瀾，以遙輦氏於越之官，占居潢河沃壤，始置城邑，為樹藝、桑麻、組織之教，有遼王業之隆，其亦肇跡於此乎！太祖帝北方，太宗制中國，紫銀之鼠，羅綺之篚，麇載而至。纖麗耎毳，被土綢木。於是定衣冠之制，北班國制，南班漢制，各從其便焉。詳國服以著厥始雲。

祭服：遼國以祭山為大禮，服飾尤盛。

大祀，皇帝服金文金冠，白綾袍，紅帶，懸魚，三山紅垂。飾犀玉刀錯，絡縫烏靴。

小祀，皇帝硬帽，紅克絲龜文袍。皇后戴紅帕，服絡縫紅袍，懸玉佩，雙同心帕，絡縫烏靴。臣僚、命婦服飾，各從本部旗幟之色。

朝服：太祖丙寅歲即皇帝位，朝服衷甲，以備非常。其後行瑟瑟禮、大射柳，即此服。聖宗統和元年冊承天皇太后，給三品以上用漢法服，三品以下用大射柳之服。

皇帝服實裏薛袞冠，絡縫紅袍，垂飾犀玉帶錯，絡縫靴，謂之國服袞冕。太宗更以錦袍、金帶。

臣僚戴氈冠，金花為飾，或加珠玉翠毛，額後垂金花，織成夾帶，中貯發一總。或紗冠，制如烏紗帽，無檐，不擫雙耳。額前綴金花，上結紫帶。末綴珠。服紫窄袍、系占鞢帶，以黃紅色絳裹革為之，用金玉、水晶、靛石綴飾，謂之「盤紫」。太宗更以錦袍、金帶。會同元年，群臣高年有爵秩者，皆賜之。

公服：謂之「展裹」，著紫。興宗重熙二十二年，詔八房族巾幘。道宗清寧元年，詔非勛戚之後及夷離堇副使並承應有職事人，不帶巾。

皇帝紫皂幅巾，紫窄袍，玉束帶，或衣紅襖；臣僚亦幅巾，紫衣。常服：

《宰相中謝儀》，帝常服。《高麗使入見儀》，臣僚便衣，謂之「盤裹」。綠花窄袍，中單多紅綠色。貴者披貂裘，以紫黑色為貴，青次之。又有銀鼠，尤潔白。賤者貂毛、羊、鼠、沙狐裘。

田獵服：

皇帝幅巾，擐甲戎裝，以貂鼠或鵝項、鴨頭為扞腰。蕃漢諸司使以上並戎裝，衣皆左衽，黑綠色。吊服：太祖叛弟剌哥等降，素服受之。素服，乘赭白馬。

漢服

黃帝始制冕冠章服，後王以祀以祭以享。夏收、殷冔、周弁以朝，冠端以居，所以別尊卑、辨儀物也。厥後唐以冕冠、青衣為祭服，通天、絳袍為朝服，平巾幘、袍襕為常服。大同元年正月朔，太宗皇帝入晉，備法駕，受文武百官賀於汴京崇元殿，自是日以為常。是年北歸，唐晉文物，遼則用之。左右采訂，摭其常用者存諸篇。

祭服：終遼之世，郊丘不建，大裘冕服不書。

袞冕，祭祀宗廟、遣上將出征、飲至、踐阼、加元服、納後若元日受朝則服之。金飾，垂白珠十二旒，以組為纓，色如其綬，黈纊充耳，玉簪導。玄衣、纁裳十二章：八章在衣，日、月、星、龍、華蟲、火、山、宗彜；四章在裳，藻、粉米、黼、黻。衣褾領，為升龍織成文，各為六等。龍山以下，每章一行，行十二，白紗中單，黼領，青褾襈裾，黼革帶、大帶，劍佩綬，舄加金飾。《元日朝會儀》，皇帝服袞冕。

朝服：乾亨五年，聖宗冊承天太后，給三品以上法服。《雜禮》，冊承天太后儀，侍中就席解劍脫履。重熙五年尊號冊禮，皇帝服龍袞，北南臣僚並朝服，蓋遼制。會同中，太后、北面臣僚國服；皇帝、南面臣僚漢服。乾亨以後，大禮雖北面三品以上亦用漢服；重熙以後，大禮並漢服矣。常朝仍遵會同之制。

皇帝通天冠，諸祭還及冬至、朔日受朝、臨軒拜王公、元會、冬會服之。冠加金博山，附蟬十二，首施珠翠。黑介幘，緌纓翠緌，玉若犀簪導。絳紗袍，白紗中單，褾領，朱襈裾，白裙襦，絳蔽膝，白假帶方心曲領。其革帶佩劍綬，襪舄。若未加元服，則雙童髻，空頂，黑介幘，雙玉導，加寶飾。《元日上壽儀》，皇帝服通天冠，絳紗袍。

皇太子遠遊冠，謁廟還宮、元日、冬至朔日入朝服之。三梁冠，加金附蟬九，首施珠翠。黑介幘，發纓翠緌，犀簪導。絳紗袍，白紗中單，皂領褾，襈裾，白裾襦，白假帶方心曲領，絳紗蔽膝。其革帶劍佩綬，襪舄與上同，後改用白襪、黑舄。未冠，則雙童髻，空頂，黑介幘，雙玉導，加寶飾。《冊皇太子儀》，皇太子冠遠遊，服絳紗袍。

親王遠遊冠，陪祭朝饗、拜表、大事服之。冠三梁，加金附蟬。黑介幘，青緌導。絳紗單衣，白紗中單，皂領，襈裾，白裾襦。革帶鉤<角>，假帶曲領方心，絳紗蔽膝，襪舄，劍佩綬二品以上同。

諸王遠遊冠，三梁，黑介幘，青緌。三品以上進賢冠，三梁，寶飾。五品以上進賢冠，二梁，金飾。九品以上進賢冠，一梁，無飾。

七品以上去劍佩綬。八品以下同公服。公服：《勘箭儀》，閣使公服，系履。遼國常用公服矣。

皇帝翼善冠，朔視朝用之。柘黃袍，九環帶，白練裙襦，六合靴。

皇太子遠遊冠，五日常朝、元日、冬至受朝服。絳紗單衣，白裙襦，革帶，金鉤<角>，假帶方心，紛鞶囊，白<角>，烏皮履。

一品以下、五品以上。冠幘纓，簪導，謁見東宮及餘公事服之。絳紗單衣，白裙襦，帶鉤<角>，假帶方心，襪履，紛鞶囊。六品以下，冠幘纓，簪導，去紛鞶囊，餘並同。

常服：遼國謂之「穿執」。起居禮臣僚穿執。言穿靴、執笏也。

皇帝柘黃袍衫，折上頭巾，九環帶，六合靴，起自宇文氏。唐太宗貞觀已後，非元日、冬至受朝及大祭祀，皆常服而已。

皇太子進德冠，九琪，金飾，絳紗單衣，白裙襦，白襪，烏皮履。

五品以上，襆頭，亦曰折上巾，紫袍，牙笏，金玉帶。文官佩手巾、算袋、刀子、礪石、金魚袋；武官占鞢七事：佩刀、刀子、磨石、契真、噦厥、針筒、火石袋。烏皮六合靴。

六品以下，襆頭，緋衣，木笏，銀帶，銀魚袋佩，靴同。

八品九品，襆頭，綠袍，鍮石帶，靴同。


Chinese text: This work was published before January 1, 1923, and is in the
public domain worldwide because the author died at least 100 years ago.
