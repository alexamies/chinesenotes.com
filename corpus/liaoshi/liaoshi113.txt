蕭翰耶律牒蠟耶律朗耶律劉哥〈（盆都）〉耶律海思耶律敵獵蕭革

蕭翰，一名敵烈，字寒真，宰相敵魯之子。天贊初，唐兵圍鎮州，節度使張文禮遣使告急。翰受詔與康末怛往救，克之，殺其將李嗣昭，拔石城。會同初，領漢軍侍衛。八年，伐晉，敗晉將杜重威，追至望都。翰奏曰：「可令軍下馬而射。」帝從其言，軍士步進。敵人持短兵猝至，我軍失利。帝悔之曰：「此吾用言之過至此！」及從駕入汴，為宣武軍節度使。會帝崩欒城，世宗即位。翰聞之，委事於李從敏，徑趨行在。是年秋，世宗與皇太后相拒於潢河橫渡，和議未定。太后問翰曰：「汝何怨而叛？」對曰：「臣母無罪，太后殺之，以此不能無憾。」初耶律屋質以附太后被囚，翰聞而快之，即囚所謂曰：「汝嘗言我輩不及，今在狴犴，何也？」對曰：「第願公不至如此！」翰默然。天祿二年，尚帝妹阿不裏。後與天德謀反，下獄。復結惕隱劉哥及其弟盆都亂，耶律石剌告屋質，屋持遽入奏之，翰等不伏。帝不欲發其事，屋質固諍以為不可，乃詔屋質鞫按。翰伏辜，帝竟釋之。復與公主以書結明王安端反，屋質得其書以奏，翰伏誅。

牒蠟，字述蘭，六院夷離堇蒲古只之後。天顯中，為中臺省右相。會同元年，與趙思溫持節冊晉帝。及我師伐晉，至滹沱河，降晉將杜重威，牒蠟功居多。大同元年，平相州之叛，斬首數萬級。世宗即位，遣使馳報，仍命牒蠟執偏將術者以來。其使誤入術者營，術者得詔，反誘牒蠟，執送太后。牒蠟亡歸世宗。和約既成，封燕王，為南京留守。天祿五年，察割弒逆，牒蠟方醉，其妻扶入察割之幕，因從之。明旦，壽安王討亂，凡脅從者皆棄兵降；牒蠟不降，陵遲而死。妻子皆誅。

朗，字歐新，季父房罨古只之孫。性輕佻，多力，人呼為「虎斯」。天顯間以材勇進，每戰輒克，由是得名。會同九年，太宗入汴，命知澶淵，控扼河渡。天祿元年，燕、趙已南皆應劉知遠，朗與汴守蕭翰棄城歸闕。先是，朗祖罨古只為其弟轄底詐取夷離堇，自是族中無任六院職事者；世宗不悉其事，以朗為六院大王。及察割作亂，遣人報朗曰：「事成矣！」朗遣詳穩蕭胡裏以所部軍往，命曰：「當持兩端，助其勝者。」穆宗即位，伏誅，籍其家屬。

劉哥，字明隱，太祖弟寅底石之子。幼驕狠，好陵侮人，長益凶狡。太宗惡之，使守邊僥，累遷西南邊大詳穩。會同十年，叔父安端從帝伐晉，以病先歸，與劉哥鄰居。世宗立於軍中，安端議所往，劉哥首建附世宗之策，以本部兵助之。時太后命皇太弟李胡率兵而南，劉哥、安端遇於泰德泉。既接戰，安端墜馬。王子天德馳至，欲以槍刺之。劉哥以身衛安端，射天德，貫甲不及膚。安端得馬復戰，太弟兵敗。劉哥與安端朝於行在。及和議成，太后問劉哥曰：「汝何怨而叛？」對曰：「臣父無罪，太后殺之，以此怨耳。」事平，以功為惕隱。天祿中，與其弟盆都、王子天德、侍衛蕭翰謀反，耶律石剌發其事，劉哥以飾辭免。後請帝博，欲因進酒弒逆，帝覺之，不果，被囚。一日，召劉哥，鎖項以博。帝問：「汝實反耶？」劉哥誓曰：「臣若有反心，必生千頂疽死！」遂貰之。耶律屋質固諍，以為罪在不赦。上命屋質按之，具服。詔免死，流烏古部，果以千頂疽死。弟盆都。

盆都，殘忍多力，膚若蛇皮。天祿初，以族屬為皮室詳穩。二年，與兄劉哥謀反，免死，使於轄戛斯國。既還，復預察割之亂，陵遲而死。

異母弟二人：化葛裏、奚蹇。應歷初，無職任，以族子，甚見優禮。三年，或告化葛裏、奚蹇與衛王宛謀逆，下獄，飾辭獲免。四年春，復謀反，伏誅。

海思，字鐸袞，隋國王釋魯之庶子。機警口辯。會同五年，詔求直言。時海思年十八，衣羊裘，乘牛詣闕。有司問曰：「汝何故來？」對曰：「應詔言事。茍不以貧稚見遺，亦可備直言之選。」有司以聞。會帝將出獵，使謂曰：「俟吾還則見之。」海思曰：「臣以陛下急於求賢，是以來耳；今反緩於獵，請從此歸。」帝聞，即召見賜坐，問以治道。命明王安端與耶律頗德試之，數日，安端等奏曰：「海思之材，臣等所不及。」帝召海思問曰：「與汝言者何如人也？」對曰：「安端言無收檢，若空車走峻阪；頗德如著靴行曠野射鴇。」帝大笑。擢宣徽使，屢任以事。帝知其貧，以金器賜之，海思即散於親友。後從帝伐晉有功。世宗即位於軍中，皇太后以兵逆於潢河橫渡。太后遣耶律屋質責世宗自立。屋質至帝前，諭旨不屈；世宗遣海思對，亦不遜，且命之曰：「汝見屋質勿懼！」海思見太后還，不稱旨。既和，領太后諸局事。穆宗即位，與冀王敵烈謀反，死獄中。

敵獵，字烏輦，六院夷離堇術不魯之子。少多詐。世宗即位，為群牧都林牙。察割謀亂，官僚多被囚系。及壽安王與耶律屋質率兵來討，諸黨以次引去。察割度事不成，即詣囚所，持弓矢脅曰：「悉殺此曹！」敵獵進曰：「殺何益於事？竊料屋質將立壽安王，故為此舉，且壽安未必知。若遣人藉此為辭，庶可免。」察割曰：「如公言。誰可使者？」敵獵曰：「大王若不疑，敵獵請與罨撒葛同往說之。」察割遣之。壽安王用敵獵計，誘殺察割，凡被脅之人無一被害者，皆敵獵之力。亂既平，帝嘉賞，然未顯用。敵獵失望，居常怏怏，結群不逞，陰懷不軌。應歷三年，與其黨謀立婁國，事覺，陵遲死。

蕭革，小字滑哥，字胡突堇，國舅房林牙和尚之子。警悟多智數。太平初，累遷官職。遊近習間，以諛悅相比昵，為流輩所稱，由是名達於上。重熙初，拜北面林牙。十二年，為北院樞密副使。帝嘗與近臣宴，謂革曰：「朕知卿才，故自拔擢，卿宜勉力！」革曰：「臣不才，誤蒙聖知，無以報萬一，惟竭愚忠，安敢怠？」明年，拜北府宰相。十五年，改同知北院樞密事。革怙寵專權，同僚具位而已。時夷離畢耶律義先知革奸佞，因侍燕，言革所短，用之將敗事。帝不聽。一日，上令義先對革巡擲，義先酒酣曰：「臣備位大臣，縱不能進忠去佞，安能與賊博乎！」革銜之，佯言曰：「公相謔，不既甚乎！」義先詬詈不已。帝怒，皇后解之曰：「義先酒狂，醒可治也。」翌日，上詔革謂曰：「義先無禮，可痛繩之。」革曰：「義先之才，豈逃聖鑒！然天下皆知忠直。今以酒過為罪，恐咈人望。」帝以革犯而不校，眷遇益厚。其矯情媚上多此類。拜南院樞密使，詔班諸王上，封吳王。改知北院，進王鄭，兼中書令。帝大漸，詔革曰：「大位不可一日曠，朕若弗寤，宜即令燕趙國王嗣位。」清寧元年，復為南院樞密使，更王楚。復徙北院，與國舅蕭阿剌同掌朝政。革多私撓，阿剌每裁正之，由是有隙，出阿剌為東京留守。會南郊，阿剌以例赴闕，帝訪群臣以時務，阿剌陳利病，言甚激切。革伺帝意不悅，因譖曰：「阿剌恃寵，有慢上心，非臣子禮。」帝大怒，縊阿剌於殿下。後上知革奸計，寵遇漸衰。八年，致仕，封鄭國王。九年秋，革以其子為重元婿，革預其謀，陵遲殺之。


Chinese text: This work was published before January 1, 1923, and is in the
public domain worldwide because the author died at least 100 years ago.
