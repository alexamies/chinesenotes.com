蕭敵烈〈（拔剌）〉耶律盆奴蕭排押〈（恒德匹敵）〉耶律資忠耶律瑤質耶律弘古高正耶律的錄大康乂

蕭敵烈，字涅魯袞，宰相撻烈四世孫。識度弘遠，為鄉里推重。始為牛群敞史。帝聞其賢，召入侍，遷國舅詳穩。統和二十八年，帝謂群臣曰：「高麗康肇弒其君誦，立誦族兄詢而相之，大逆也。宜發兵問其罪。」群臣皆曰可。敵烈諫曰：「國家連年征討，士卒抏敝。況陛下在諒陰，年谷不登，創痍未復。島夷小國，城壘完固，勝不為武，萬一失利，恐貽後悔。不如遣一介之使，往問其故。彼若伏罪則已；不然，俟服除歲豐，舉兵未晚。」時令已下，言雖不行，識者韙之。明年，同知左夷離畢事。改右夷離畢。開泰初，率兵巡西邊。時夷離堇部下閘撒狘撲裏、失室、勃葛率部民遁，敵烈追擒之，令復業，遷國舅詳穩。從樞密使耶律世良伐高麗。還，加同政事門下平章事，拜上京留守。敵烈為人寬厚，達政體，廷臣皆謂有王佐才。漢人行宮都部署王繼忠薦其材可為樞密使，帝疑其黨而止。為中京留守，卒。族子忽古，有傳。弟拔剌。

拔剌，字別勒隱。多智，善騎射。開泰間，以兄為右夷離畢，始補郎君，累遷奚六部禿裏太尉。太平末，大延琳叛，拔剌將北、南院兵往討，遇於蒲水，南院兵少卻。至手山，復與賊遇。拔剌乃易兩院旗幟，鼓勇力戰，破之。上聞，以手詔褒獎，賜內廄馬。重熙中，遷四捷軍詳穩，謝事歸鄉里。數歲，起為昭德軍節度使，尋改國舅詳穩，卒。

耶律盆奴，字胡獨堇，惕隱涅魯古之孫。景宗時，為烏古部詳穩，政尚嚴急，民苦之。有司以聞，詔曰：「盆奴任方面寄，以細故究問，恐損威望。」尋遷馬群太保。統和十六年，隱實燕軍之不任事者，汰之。二十八年，駕征高麗，盆奴為先鋒。至銅州，高麗將康肇分兵為三以抗我軍：一營於州西，據三水之會，肇居其中；一營近州之山；一附城而營。盆奴率耶律弘古擊破三水營，擒肇，李玄蘊等軍望風潰。會大軍至，斬三萬餘級，追至開京，破敵於西嶺。高麗王詢聞邊城不守，遁去。

盆奴入開京，焚其王宮，乃撫慰其民人。上嘉其功，遷北院大王，薨。

蕭排押，字韓隱，國舅少父房之後。多智略，能騎射。統和初，為左皮室詳穩，討阻卜有功。四年，破宋將曹彬、米信兵於望都。凡軍事有疑，每預參決。尋總永興宮分糺及舍利、拽剌、二皮室等軍，與樞密使耶律斜軫收復山西所陷城邑。是冬，攻宋，隸先鋒，圍滿城，率所部先登，拔之，改南京統軍使。尚衛國公主，拜駙馬都尉，加同政事門下平章事。十三年，歷北、南院宣徽使。條上時政得失及賦役法，上嘉納焉。十五年，加政事令，遷東京留守。二十二年，復攻宋，將渤海軍，下德清軍。後蕭撻凜卒，專任南面事。宋和議成，為北府宰相。聖宗征高麗，將兵由北道進，至開京西嶺，破敵兵，斬數千級。高麗王詢懼，奔平州。排押入開京，大掠而還。帝嘉之，封蘭陵郡王。開泰二年，以宰相知西南面招討使。五年，進王東平。排押為政寬裕而善斷，諸部畏愛，民以殷富，時議多之。七年，再伐高麗，至開京，敵奔潰，縱兵俘掠而還。渡茶、陀二河，敵夾射，排押委甲仗走，坐是免官。太平三年，復王豳，薨。弟恒德。

恒德，字遜寧。有膽略而善謀。統和元年，尚越國公主，拜駙馬都尉，遷南面林牙。從宣徽使耶律阿沒裏征高麗還，改北面林牙。會宋將曹彬、米信侵燕，耶律休哥與恒德議軍事，多見信用，為東京留守。六年，上攻宋，圍沙堆，恒德獨當一面。城上矢石如雨，恒德意氣自若，督將士奪其陴。城陷，中流矢，太后親臨視，賜藥。攻長城口，復先登，太后益多其功。時高麗未附，恒德受詔，率兵拔其邊城。王始懼，上表請降。十二年八月，賜啟聖竭力功臣。從都部署和朔奴討兀惹，未戰，兀惹請降。恒德利其俘獲，不許。兀惹死戰，城不能拔。和朔奴議欲引退，恒德曰：「以彼倔強，吾奉詔來討，無功而還，諸部謂我何！若深入多獲，猶勝徒返。」和朔奴不得已，進擊東南諸部，至高麗北鄙。比還，道遠糧絕，士馬死傷者眾，坐是削功臣號。十四年，為行軍都部署，伐蒲盧毛朵部。還，公主疾，太后遣宮人賢釋侍之，恒德私焉。公主恚而薨，太后怒，賜死。後追封蘭陵郡王。子匹敵。

匹敵，字蘇隱，一名昌裔。生未月，父母俱死，育於禁掖。既長，尚秦晉王公主，拜駙馬都尉，為殿前副點檢。統和八年，改北面林牙。太平四年，遷殿前都點檢，出為國舅詳穩。九年，渤海大延琳叛，劫掠鄰部，與南京留守蕭孝穆往討。孝穆欲全城降，乃築重城圍之，數月，城中人陰來納款，遂擒延琳，東京平，以功封蘭陵郡王。十一年，聖宗不豫。先是，欽哀與仁德皇后有隙，以匹敵嘗為後所愛，忌之。時護衛馮家奴上變，誣後弟浞卜與匹敵謀逆，以皇后攝政，徐議當立者。公主竊聞其謀，謂匹敵曰：「爾將無罪被戮。與其死，何若奔女直國以全其生！」匹敵曰：「朝廷詎肯以飛語害忠良？寧死弗適他國。」及欽哀攝政，殺之。

耶律資忠，字沃衍，小字劄剌，系出仲父房。兄國留善屬文，聖宗重之。時妻弟之妻阿古與奴通，將奔女直國，國留追及奴，殺之，阿古自經。阿古母有寵於太后，事聞，太后怒，將殺之。帝度不能救，遣人訣別，問以後事。國留謝曰：「陛下憫臣無辜，恩漏九泉，死且不朽！」既死，人多冤之。在獄著《兔賦》、《寤寐歌》，為世所稱。

資忠博學，工辭章，年四十未仕。聖宗知其賢，召補宿衛。數問以古今治亂，資忠對無隱。開泰中，授中丞，眷遇日隆。初，高麗內屬，取女直六部地以賜。至是，貢獻不時至，詔資忠往問故。高麗無歸地意。由是權貴數短於上，出為上京副留守。三年，再使高麗，留弗遣。資忠每懷君親，輒有著述，號《西亭集》。帝與群臣宴，時一記憶曰：「資忠亦有此樂乎？」九年，高麗上表謝罪，始送資忠還。帝郊迎，同載以歸，命大臣宴勞，留禁中數日。謂曰：「朕將屈卿為樞密，何如？」資忠對曰：「臣不才，不敢奉詔。」乃以為林牙，知惕隱事。初，資忠在高麗也，弟昭為著帳郎君，坐罪沒家產。至是，乃復橫帳，且還舊產，詔以外戚女妻之。是時，樞密使蕭合卓、少師蕭把哥有寵，資忠不背俯附，詆之。帝怒，奪官。數歲，出知來遠城事，歷保安、昭德二軍節度使。聖宗崩，表請會葬。既至，伏梓宮大慟曰：「臣幸遇聖明，橫被構譖，不獲盡犬馬報。」氣絕而蘇，興宗命醫治疾。久之，言國舅侍中無憂國心，陛下不當復用唐景福舊號，於是用事者惡之，遣歸鎮，卒。弟昭，有傳。

耶律瑤質，字拔裏堇，積慶宮人。父侯古，室韋部節度使。瑤質篤學廉介，有經世誌。統和十年，累遷至積慶宮使。聖宗嘗諭瑤質曰：「聞卿正直，是以進用。國有利害，爾言宜無所隱。」由是所陳多見嘉納。上征高麗，破康肇軍於銅州，瑤質之力為多。王詢乞降，群臣議皆謂宜納。瑤質曰：「王詢始一戰而敗，遽求納款，此詐耳，納之恐墮其奸計。待其勢窮力屈，納之未晚。」已而詢果遁，清野無所獲。其眾阻險而壘，攻之不下，瑤質以計降之。擢拜四蕃部詳穩。時招討使耶律頗的為總官，瑤質恥居其下，上表曰：「臣先朝舊臣，今既垂老，乞還新命，覬得常侍左右。」帝曰：「朕不使汝久處是任。」且命無隸招討，得專奏事到部。戢暴懷善，政績顯著。卒於官。

耶律弘古，字盆訥隱，遙輦鮮質可汗之後。統和初，嘗以軍事任為拽剌詳穩，尋徙南京統軍使。十三年，徇地南鄙，克敵於四嶽橋，斬首百餘級。攻宋，以戰功遷東京留守，封楚國公。後伐高麗，副先鋒耶律盆奴，擒康肇於銅州。三十年，西北部叛，從南府宰相耶律奴瓜討之。及典禁軍，號令整肅，諸部多降。尋遷侍中，卒。

高正，不知何郡人。統和初，舉進士第，累遷樞密直學士。上將伐高麗，遣正先往諭意。及還，遷右僕射。時高麗王詢表請入覲，上許之，遣正率騎兵千人迓之。館於路，為高麗將卓思正所圍。正以勢不可敵，與麾下壯士突圍出，士卒死傷者眾。上悔輕發，釋其罪。明年，遷工部侍郎，為北院樞密副使。開泰五年卒。

耶律的錄，字耶寧，仲父房之後。習兵事，為左皮室詳穩。統和二十八年，伐高麗，的錄率本部軍與盆奴等擒康肇、李玄蘊於銅州。帝壯之曰：「以卿英才，為國戮力，真吾家千里駒也！」乃賜御馬及細鎧。明年，為北院大王，出為烏古敵烈部都詳穩。年七十二卒。

大康乂，渤海人。開泰間，累官南府宰相，出知黃龍府，善綏撫，東部懷服。榆裏底乃部長伯陰與榆烈比來附，送於朝。且言蒲盧毛朵界多渤海人，乞取之。詔從其請。康乂領兵至大石河駝準城，掠數百戶以歸。未幾卒。

論曰：高句驪弒其君誦而立詢，遼興問罪之師，宜其簞食壺漿以迎，除舍以待；而乃乘險旅拒，俾智者竭其謀，勇者窮其力。雖得其要領，而端端獨居一海之中自若也。豈服人者以德而不以力歟？況乎殘毀其宮室，系累其民人，所謂以燕伐燕也歟？嗚呼！朱崖之棄，捐之之力也，敵烈之諫有焉。


Chinese text: This work was published before January 1, 1923, and is in the
public domain worldwide because the author died at least 100 years ago.
