聖宗五

十六年春正月乙丑，如長濼。二月庚子，夏國遣使來貢。丙午，以監門衛上將軍耶律喜羅為中臺省左相。三月甲子，女直遣使來貢。乙亥，鼻骨德酋長來貢。夏四月癸卯，振崇德宮所隸州縣民之被水者。丁未，罷民輸官俸，給自內帑。己酉，祈雨。乙卯，如木葉山。五月甲子，祭白馬神。丁卯，祠木葉山，告來歲南伐。庚辰，鐵驪來貢。乙酉，還上京。婦人年逾九十者賜物。六月戊子朔，致奠於祖、懷二陵。是月，清暑炭山。秋七月丁巳朔，錄囚，聽政。八月丁亥朔，東幸。九月丁巳朔，駐蹕得勝口。冬十一月，遣使冊高麗國王誦。十二月丙戌朔，宋國王休哥薨，輟朝五日。進封皇弟恒王隆慶為梁國王、南京留守，鄭王隆祐為吳國王。是年，放進士楊又玄等二人。

十七年春正月乙卯朔，如長春宮。夏四月，如炭山清暑。六月，兀惹烏昭慶來。秋七月，以伐宋詔諭諸道。九月庚辰朔，幸南京。乙亥，南伐。癸卯，射鬼箭。北院樞密使魏王耶律斜軫薨。以韓德讓兼知北院樞密使事。冬十月癸酉，攻遂城，不克，遣蕭繼遠攻狼山鎮石砦，破之。次瀛州，與宋軍戰，擒其將康昭裔、宋順，獲兵仗、器甲無算。進攻樂壽縣，拔之。次遂城，敵眾臨水以拒，縱騎兵突之，殺戮殆盡。是年，放進士初錫等四人及第。

十八年春正月，還次南京，賞有功將士，罰不用命者。詔諸軍各還本道，二月，幸延芳澱。夏四月己未，駐蹕於清泉澱。五月丁酉，清暑炭山。六月，阻卜叛酋鶻碾之弟鐵剌不率部眾來附，鶻碾無所歸，遂降，詔誅之。秋七月，駐蹕於湯泉。九月乙亥朔，駐蹕黑河。冬十一月甲戌朔，授西平王李繼遷子德昭朔方軍節度使。十二月，回鶻來貢。是年，放進士南承保等三人及第。

十九年春正月辛巳，以祗候郎君班詳穩觀音為奚六部大王。甲申，回鶻進梵僧名醫。三月乙亥，夏國遣李文貴來貢。乙酉，西南面招討司奏党項捷。壬辰，皇后蕭氏以罪降為貴妃。賜大丞相韓德讓名德昌。夏四月乙巳，幸吳國王隆祐第視疾。丙午，問安皇太后。五月癸酉，清暑炭山。丙戌，冊蕭氏為齊天皇后。庚寅，以千拽剌詳穩耶律王奴為乙室大王。辛卯，以青牛白馬祭天地。六月乙巳，以所俘宋將康昭裔為昭順軍節度使。戊午，夏國奏下宋恒、環、慶等三州，賜詔褒之。秋七月丙戌，以東京統軍使耶律奴瓜為南府宰相。八月庚戌，達盧骨部來貢。九月己巳朔，問安皇太后。戊子，駐蹕昌平。庚寅，西南面招討司奏討吐谷渾捷。辛卯，幸南京。冬十月己亥，南伐。壬寅，次鹽溝。徙封吳國王隆祐為楚國王，留守京師。丁未，梁國王隆慶統先鋒軍以進。辛亥，射鬼箭。壬子，以青牛白馬祭天地。甲寅，遼軍與宋兵戰於遂城，敗之。庚申，以黑白羊祭天地。丙寅，次滿城，以泥淖班師。十一月庚午，射鬼箭。丙子，宋兵出淤口、益津關來侵，偵候謀窪、虞人招古擊敗之。己卯，觀漁儒門濼。閏月己酉，鼻骨德來貢。己未，減關市稅。十二月庚辰，免南京、平州租稅。

二十年春正月庚子，如延芳澱。癸丑，東方五色虹見。詔安撫西南面向化諸部。甲寅，夏國遣使貢馬、駝。辛酉，女直宰相夷離底來貢。二月丁丑，女直遣其子來朝。高麗遣使賀伐宋捷。三月甲寅，遣北府宰相蕭繼遠等南伐。壬戌，駐蹕鴛鴦濼。夏四月丙寅朔，文班太保達裏底敗宋兵於梁門。甲戌，南京統軍使蕭撻凜破宋軍於泰州。乙酉，南征將校獻俘。賜爵賞有差。戊子，鐵驪遣使來貢。五月乙卯，幸炭山清暑。六月，夏國遣劉仁勖來告下靈州。秋七月甲午朔，日有食之。丁酉，以邢抱樸為南院樞密使。辛丑，高麗遣使來貢本國地理圖。九月癸巳朔，謁顯陵，告南伐捷。冬十月癸亥朔，至自顯陵。十二月，奚王府五帳六節度獻七金山土河川地，賜金幣。是歲，南京、平州麥秀兩歧。放進士邢祥等六人及第。

二十一年春正月，如鴛鴦濼。三月壬辰，詔修日曆官毋書細事。甲午，朝皇太后。戊午，鐵驪來貢。夏四月乙丑，女直遣使來貢。戊辰，兀惹、渤海、奧裏米、越裏篤、越裏吉等五部遣使來貢。是月，耶律奴瓜、蕭撻凜獲宋將王繼忠於望都。五月庚寅朔，清暑炭山。丁巳，西平王李繼遷薨，其子德昭遣使來告。六月己卯，贈繼遷尚書令，遣西上閣門使丁振吊慰。辛巳，党項來貢。乙酉，阻卜鐵剌裏率諸部來降。是月，修可敦城。秋七月庚戌，阻卜、烏古來貢。甲寅，以奚王府監軍耶律室魯為南院大王。八月乙酉，阻卜鐵剌裏來朝。丙戌，朝皇太后。九月己亥，夏國李德昭遣使來謝吊贈。癸丑，幸女河湯泉，改其名曰松林。冬十月丁巳朔，駐蹕七渡河。戊辰，以楚國王隆祐為西南面招討使。十一月壬辰，故於越耶律休哥之子道士奴、高九等謀叛，伏誅。丙申，通括南院部民。十二月癸未，罷三京諸道貢。

二十二年春正月丁亥，如鴛鴦濼。二月乙卯朔，女直遣使來貢。丙寅，南院樞密使邢抱樸薨，輟朝三日。三月己丑，罷番部賀千齡節及冬至、重五貢。乙未，西夏李德昭遣使上繼遷遺物。夏四月丁卯，朝皇太后。五月，清暑炭山。六月戊午，以可敦城為鎮州，軍曰建安。秋七月甲申，遣使封夏國李德昭為西平王。丁亥，兀惹、蒲奴裏、剖阿裏、越裏篤、奧裏米等部來貢。八月丙辰，党項來貢。庚申，阻卜酋鐵剌裏來朝。戊辰，鐵剌裏求婚，不許。丙子，駐蹕犬牙山。九月己丑，以南伐諭高麗。丙午，幸南京。女直遣使獻所獲烏昭慶妻子。丁未，致祭於太宗皇帝廟。以北院大王磨魯古、太尉老君奴監北、南王府兵。庚戌，命楚國王隆祐留守京師。閏月己未，南伐。癸亥，次固安。以所獲諜者射鬼箭。甲子，以青牛白馬祭天地。丙寅，遼師與宋兵戰於唐興，大破之。丁卯，蕭撻凜與宋軍戰於遂城，敗之。庚午，軍於望都。冬十月乙酉，以黑白羊祭天地。丙戌，攻瀛州，不克。甲午，下祁州，賚降兵以酒脯。祭天地。己酉，西平王李德昭遣使謝封冊。十一月癸亥，馬軍都指揮使耶律課裏遇宋兵於洺州，擊退之。甲子，東京留守蕭排押獲宋魏府官吏田逢吉、郭守榮、常顯、劉綽等以獻。丁卯，南院大王善補奏宋遣人遺王繼忠弓矢，密請求和。詔繼忠與使會，許和。庚午，攻破德清軍。壬申，次澶淵。蕭撻凜中伏弩死。乙亥，攻破通利軍。丁丑，宋遣崇儀副使曹利用請和，即遣飛龍使韓杞持書報聘。十二月庚辰朔，日有食之，既。癸未，宋復遣曹利用來，以無還地之意，遣監門衛大將軍姚柬之持書往報。戊子，宋遣李繼昌請和，以太后為叔母，願歲輸銀十萬兩，絹二十萬匹。許之，即遣閤門使丁振持書報聘。己丑，詔諸軍解嚴。是月，班師。皇太后賜大丞相齊王韓德昌姓耶律，徙王晉。是年，放進士李可封等三人。

二十三年春正月戊午，還次南京。庚申，大饗將卒，爵賞有差。二月丙戌，復置榷場於振武軍。丁巳，夏國遣使告下宋青城。辛酉，朝皇太后。以惕隱化哥為南院大王，行軍都監老君奴為惕隱。乙丑，振党項部。丁卯，回鶻來貢。丁丑，改易州飛狐招安使為安撫使。夏四月丙戌，女直及阿薩蘭回鶻各遣使來貢。乙未，鐵驪來貢。己亥，党項來侵。五月戊申朔，宋遣孫僅等來賀皇太后生辰。乙卯，以金帛賜陣亡將士家。丙寅，高麗以與宋和，遣使來賀。六月壬辰，清暑炭山。甲午，阻卜酋鐵剌裏遣使賀與宋和。己亥，達旦國九部遣使來聘。秋七月癸丑，問安皇太后。戊午，党項來貢。辛酉，以青牛白馬祭天地。壬戌，烏古來貢。丁卯，女直遣使來貢。阿薩蘭回鶻遣使來請先留使者，皆遣之。九月甲戌，遣太尉阿裏、太傅楊六賀宋主生辰。冬十月丙子朔，鼻骨德來貢。戊子，朝皇太后。甲午，駐蹕七渡河。癸卯，宋歲幣始至，後為常。十一月戊申，上遣太保合住、頒給使韓橁，太后遣太師盆奴、政事舍人高正使宋賀正旦。辛亥，觀漁桑乾河。丁巳，詔大丞相耶律德昌出宮籍，屬於橫帳。十二月丙申，宋遣周漸等來賀千齡節。丁酉，復遣張若谷等來賀正旦。

二十四年春正月，如鴛鴦濼。夏五月壬寅朔，幸炭山清暑。幽皇太妃胡輦於懷州，囚夫人夷懶於南京，餘黨皆生瘞之。秋七月辛丑朔，南幸。八月丙戌，改南京宮宣教門為元和，外三門為南端，左掖門為萬春，右掖門為千秋。是月，沙州敦煌王曹壽遣使進大食國馬及美玉，以對衣、銀器等物賜之。九月，幸南京。冬十月庚午朔，帝率群臣上皇太后尊號曰睿德神略應運啟化承天皇太后，群臣上皇帝尊號曰至德廣孝昭聖天輔皇帝。大赦。是年，放進士楊佶等二十三人及第。

二十五年春正月，建中京。二月，如鴛鴦濼。夏四月，清暑炭山。六月，賜皇太妃胡輦死於幽所。秋七月壬申，西平王李德昭母薨，遣使吊祭。甲戌，遣使起復。九月，西北路招討使蕭圖玉討阻卜，破之。冬十月丙申，駐蹕中京。十二月乙酉，振饒州饑民。

二十六年春二月，如長濼。夏四月辛卯朔，祠木葉山。五月庚申朔，還上京。丙寅，高麗進龍須草席。己巳，遣使賀中京成。庚午，致祭祖、懷二陵。辛未，駐蹕懷州。秋七月，增太祖、太宗、讓國皇帝、世宗謚，仍謚皇太弟李胡曰欽順皇帝。冬十月戊子朔，幸中京。十二月，蕭圖玉奏討甘州回鶻，降其王耶剌裏，撫慰而還。是年，放進士史克忠等一十三人。

二十七年春正月，鉤魚土河。獵於瑞鹿原。夏四月丙戌朔，駐蹕中京，營建宮室。庚戌，廢霸州處置司。秋七月甲寅朔，霖雨，潢、土、斡剌、陰涼四河皆溢，漂沒民舍。八月甲申，北幸。冬十一月壬子朔，行柴冊禮。十二月乙酉，南幸。皇太后不豫。戊子，肆赦。辛卯，皇太后崩於行宮。壬辰，遣使報哀於宋、夏、高麗。戊申，如中京。己酉，詔免賀千齡節。是歲，御前引試劉二宜等三人。


Chinese text: This work was published before January 1, 1923, and is in the
public domain worldwide because the author died at least 100 years ago.
