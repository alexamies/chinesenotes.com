兵衛誌上

軒轅氏合符東海，邑於涿鹿之阿，遷徙往來無常處，以兵為營衛。飛狐以北，無慮以東，西暨流沙，四戰之地，聖人猶不免於兵衛，地勢然耳。遼國左都遼海，右邑涿鹿，兵力莫強焉。其在隋世，依紇臣水而居，分為十部。兵多者三千，少者千餘。順寒暑，逐水草畜牧。侵伐則十部相與議，興兵致役，合契而後動，獵則部得自行。至唐，大賀氏勝兵四萬三千人，分為八部。大賀氏中衰，僅存五部。有耶律雅裏者，分五部為八，立二府以總之，析三耶律氏為七，二審密氏為五，凡二十部。刻木為契，政令大行。遜不有國，乃立遙輦氏代大賀氏，兵力益振，即太祖六世祖也。及太祖會李克用於雲中，以兵三十萬，盛矣。遙輦耶瀾可汗十年，歲在辛酉，太祖授鉞專征，破室韋、於厥、奚三國，俘獲廬帳，不可勝紀。十月，授大叠烈府夷離堇，明賞罰，繕甲兵，休息民庶，滋蕃群牧，務在戢兵。十一年，總兵四十萬伐代北，克郡縣九，俘九萬五千口。十二年，德祖討奚，俘七千戶。十五年，遙輦可汗卒，遺命遜位於太祖。太祖即位五年，討西奚、東奚，悉平之，盡有奚、霫之眾。六年春，親征幽州，東西旌旗相望，亙數百里。所經郡縣，望風皆下，俘獲甚眾，振旅而還。秋，親征背陰國，俘獲數萬計。神冊元年，親征突厥、吐渾、党項、小蕃、沙陀諸部，俘戶一萬五千六百；攻振武，乘勝而東，攻蔚、新、武、媯、儒五州，俘獲不可勝紀，斬不從命者萬四千七百級。盡有代北、河曲、陰山之眾，遂取山北八軍。四年，親征於骨裏國，俘獲一萬四千二百口。五年，征党項，俘獲二千六百口。攻天德軍，拔十有二柵，徙其民。六年，出居庸關，分兵掠檀、順等州，安遠軍、三河、良鄉、望都、潞、滿城、遂城等縣，俘其民徙內地，皇太子略定州，俘獲甚眾。天贊元年，以戶口滋繁，糺轄疏遠，分北大濃兀為二部，立兩節度以統之。三年，西征党項等國，俘獲不可勝紀。四年，又親征渤海。天顯元年，滅渤海國，地方五千里，兵數十萬，五京、十五府、六十二州，盡有其眾，契丹益大。會同初，太宗滅唐立晉，晉獻燕、代十六州，民眾兵強，莫之能禦矣。

○兵制

遼國兵制，凡民年十五以上，五十以下，隸兵籍。每正軍一名，馬三匹，打草谷、守營鋪家丁各一人。人鐵甲九事，馬韉轡，馬甲皮鐵，視其力；弓四，箭四百，長短槍、𨪷䤪、斧鉞、小旗、鎚錐、火刀石、馬盂、少一斗。少袋、搭钅毛傘各一，縻馬繩二百尺，皆自備。人馬不給糧草，日遣打草谷騎四出抄掠以供之。鑄金魚符，調發軍馬。其捉馬及傳令有銀牌二百。軍所舍，有遠探欄子馬，以夜聽人馬之聲。

凡舉兵，帝率蕃漢文武臣僚，以青牛白馬祭告天地、日神，惟不拜月，分命近臣告太祖以下諸陵及木葉山神，乃詔諸道征兵。惟南、北、奚王，東京渤海兵馬，燕京統軍兵馬，雖奉詔，末敢發兵，必以聞。上遣大將持金魚符，合，然後行。始聞詔，攢戶丁，推戶力，核籍齊眾以待。自十將以上，次第點集軍馬、器仗。符至，兵馬本司自領，使者不得與。唯再共點軍馬訖，又以上聞。量兵馬多少，再命使充軍主，與本司互相監督。又請引五方旗鼓，然後皇帝親點將校。又選勛戚大臣，充行營兵馬都統、副都統、都監各一人。又選諸軍兵馬尤精銳者三萬人為護駕軍，又選驍勇三千人為先鋒軍，又選剽悍百人之上為遠探欄子軍，以上各有將領。又於諸軍每部。量眾寡，抽十人或五人，合為一隊，別立將領，以備勾取兵馬，騰遞公事。

其南伐點兵，多在幽州北千里鴛鴦泊。及行，並取居庸關、曹王峪、白馬口、古北口、安達馬口、松亭關、榆關等路。將至平州、幽州境，又遣使分道催發，不得久駐，恐踐禾稼。出兵不過九月，還師不過十二月。在路不得見僧尼、喪服之人。

皇帝親征，留親王一人在幽州，權知軍國大事。既入南界，分為三路，廣信軍、雄州、霸州各一。駕必由中道，兵馬都統、護駕等軍皆從。各路軍馬遇縣鎮，即時攻擊。若大州軍，必先料其虛實、可攻次第而後進兵。沿途民居，園囿、桑柘，必夷伐焚蕩。至宋北京，三路兵皆會，以議攻取。及退亦然。三路軍馬前後左右有先鋒。遠探欄子馬各十數人，在先鋒前後二十餘里，全副衣甲，夜中每行十里或五里少駐，下馬側聽無有人馬之聲。有則擒之；力不可敵，飛報先鋒，齊力攻擊。如有大軍，走報主帥。敵中虛實，動必知之。軍行當道州城，防守堅固，不可攻擊，引兵過之。恐敵人出城邀阻，乃圍射鼓噪，詐為攻擊。敵方閉城固守，前路無阻，引兵進，分兵抄截，使隨處州城隔絕不通，孤立無援。所過大小州城，至夜，恐城中出兵突擊，及與鄰州計會軍馬，甲夜，每城以騎兵百人去城門左右百餘步，被甲執兵，立馬以待。兵出，力不能加，馳還勾集眾兵與戰。左右官道、斜徑、山路、河津，夜中並遣兵巡守。其打草谷家丁，各衣甲持兵，旋團為隊，必先砍伐園林，然後驅掠老幼，運土木填壕塹，攻城之際，必使先登，矢石檑木並下，止傷老幼。又於本國州縣起漢人鄉兵萬人，隨軍專伐園林，填道路。禦寨及諸營壘，唯用桑柘梨栗。軍退，縱火焚之。敵軍既陣，料其陣勢小大，山川形勢，往回道路，救援捷徑，漕運所出，各有以制之。然後於陣四面，列騎為隊，每隊五、七百人，十隊為一道，十道當一面。各有主帥。最先一隊走馬大噪，沖突敵陣。得利，則諸隊齊進；若未利，引退，第二隊繼之。退者，息馬飲水料。諸道皆然。更退叠進，敵陣不動，亦不力戰。歷二三日，待其困憊，又令打草谷家丁馬施雙帚，因風疾馳，揚塵敵陣，更互往來。中既饑疲，目不相睹，可以取勝。若陣南獲勝，陣北失利，主將在中，無以知之，則以本國四方山川為號，聲以相聞，得相救應。

若帝不親征，重臣統兵不下十五萬眾，三路往還，北京會兵，進以九月，退以十二月，行事次第皆如之。若春以正月，秋以九月，不命都統，止遣騎兵六萬，不許深入，不攻城池，不伐林木，但於界外三百里內，耗蕩生聚，不令種養而已。

軍入南界，步騎軍帳不循阡陌。三道將領各一人，率欄子馬各萬騎，支散遊弈百十里外，更叠覘邏。及暮，以吹角為號，眾即頓舍，環繞禦帳，自近及遠，折木稍屈，為弓子鋪，不設槍營塹柵之備。

每軍行，鼓三伐，不問晝夜，大眾齊發。未遇大敵，不乘戰馬，俟近敵師，乘新羈馬，蹄有餘力。成列不戰，退則乘之。多伏兵斷糧道，冒夜舉火，上風曳柴。饋餉自賫，散而復聚。善戰，能寒。此兵之所以強也。


Chinese text: This work was published before January 1, 1923, and is in the
public domain worldwide because the author died at least 100 years ago.
