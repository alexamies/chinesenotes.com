聖宗三

五年春正月乙丑，破束城縣，縱兵大掠。丁卯，次文安，遣人諭降，不聽，遂擊破之，盡殺其丁壯，俘其老幼。戊寅，上還南京。己卯，禦元和殿，大賚將士。壬辰，如華林、天柱。二月甲午朔，至自天柱。三月癸亥朔，幸長春宮，賞花釣魚，以牡丹遍賜近臣，歡宴累日。丁丑，以諦居部下拽剌解裏偵候有功，命入禦盞郎君班祗候。夏四月癸巳朔，幸南京。丁酉，上率百僚冊上皇太后尊號曰睿德神略應運啟化承天皇太后；禮畢，群臣上皇帝尊號曰至德廣孝昭聖天輔皇帝。戊戌，詔有司條上勛舊，等第加恩。癸丑，清暑冰井。六月壬辰朔，召大臣決庶政。丙申，以耶律蘇為遙郡刺史。秋七月戊辰，涅剌部節度使撒葛裏有惠政，民請留，從之。是月，獵平地松林。九月丙戌，幸南京。是冬止焉。

六年春正月庚申，如華林、天柱。二月丁未，奚王籌寧殺無罪人李浩，所司議貴，請貸其罪，令出錢贍浩家，從之。甲寅，大同軍節度使、同平章政事劉京致仕。三月己未，休哥奏宋事宜，上親覽之。丙寅，以司天趙宗德、齊泰、王守平、邵祺、閻梅從征四載，言天象數有征，賜物有差。癸未，李繼遷遣使來貢。夏四月乙未，幸南京。丁酉，胡裏室橫突韓德讓墮馬，皇太后怒，殺之。戊戌，幸宋國王休哥第。五月癸亥，南府宰相耶律沙薨。閏月丙戌朔，奉聖州言太祖所建金鈴閣壞，乞加修繕。詔以南征，恐重勞百姓，待軍還治之。壬寅，阿薩蘭回鶻來貢。甲寅，烏隈於厥部以歲貢貂鼠、青鼠皮非土產，皆於他處貿易以獻，乞改貢。詔自今止進牛馬。六月癸亥，党項太保阿剌恍來朝，貢方物。乙丑，諭諸道兵馬備南征攻城器具。乙酉，夷離堇阿魯勃送沙州節度使曹恭順還，授於越。秋七月丙戌，觀市。己亥，遣南面招討使韓德威討河、湟諸蕃違命者。賜休哥、排亞部諸軍戰馬。己酉，駐蹕於洛河。壬子，加韓德威開府儀同三司兼政事令、門下平章事，東京留守兼侍中、漆水郡王耶律抹只為大同軍節度使。癸丑，排亞請增置涿州驛傳。八月丙辰，以青牛白馬祭天地。戊午，休哥與排亞、裊裏曷捉生，將至易州，遇宋兵，殺其指揮使而還。庚申，幸黎園溫湯。癸亥，以將伐宋，遣使祭木葉山。丁丑，瀕海女直遣使速魯裏來朝。西北路管押詳穩速撒哥以伐折立、助裏二部，上所俘獲。東路林牙蕭勤德及統軍石老以擊敗女直兵，獻俘。大同軍節度使耶律抹只奏今歲霜旱乏食，乞增價折粟，以利貧民。詔從之。濱海女直遣廝魯裏來修土貢。九月丙申，化哥與朮不姑舂古裏來貢。休哥遣詳穩意德裏獻所獲宋諜者。丁酉，皇太后幸韓德讓帳，厚加賞賚，命從臣分朋雙陸以盡歡。戊戌，幸南京。己亥，有事於太宗皇帝廟。以唐元德為奉陵軍節度使。癸卯，祭旗鼓南伐。庚戌，次涿州，射帛書諭城中降，不聽。冬十月乙卯，縱兵四面攻之。城破乃降，因撫諭其眾。駙馬蕭勤德、太師闥覽皆中流矢。勤德載帝車中以歸。聞宋軍退，遣斜軫、排亞等追擊，大敗之。戊午，攻沙堆驛，破之。己巳，以黑白羊祭天地。庚午，以宋降軍分置七指揮，號歸聖軍。壬申，行軍參謀、宣政殿學士馬得臣言諭降宋軍，恐終不為用，請並放還。詔不允。丙子，籌寧奏破狼山捷。辛巳，復奏敗宋兵於益津關。癸未，進軍長城口，宋定州守將李興以兵來拒，休哥擊敗之，追奔五六里。十一月甲申朔，上以將攻長城口，詔諸軍備攻具。庚寅，駐長城口，督大軍四面進攻。士潰圍，委城遁，斜軫招之，不降；上與韓德讓邀擊之，殺獲殆盡，獲者分隸燕軍。辛卯，攻滿城，圍之。甲午，拔其城，軍士開北門遁，上使諭其將領，乃率眾降。戊戌，攻下祁州，縱兵大掠。己亥，拔新樂。庚子，破小狼山砦。丁未，宋軍千人出益津關，國舅郎君桃委、詳穩十哥擊走之，殺副將一人。己酉，休哥獻黃皮室詳穩徇地莫州所獲馬二十匹，士卒二十人。命賜降者衣帶，使隸燕京。辛亥，西路又送降卒二百餘人，給寒者裘衣。以馬得臣權宣徽院事。十二月甲寅朔，賜皮室詳穩乞得、禿骨裏戰馬。橫帳郎君達打裏劫掠，命杖之。丙辰，畋於沙河。休哥獻奚詳穩耶魯所獲宋諜。丁巳，遣北宰相蕭繼遠等往覘安平。侍衛馬軍司奏攻祁州、新樂，都頭劉贊等三十人有功，乞加恩賞。是月，大軍駐宋境。是歲，詔開貢舉，放高舉一人及第。

七年春正月癸未朔，班師。戊子，宋雞壁砦守將郭榮率眾來降，詔屯南京。庚寅，次長城口。三卒出營劫掠，笞以徇眾，以所獲物分賜左右。壬辰，李繼遷與兄繼捧有怨，乞與通好，上知其非誠，不許。癸巳，諭諸軍趣易州。己亥，禁部從伐民桑梓。癸卯，攻易州，宋兵出遂城來援，遣鐵林軍擊之，擒其指揮使五人。甲辰，大軍齊進，破易州，降刺史劉墀，守陴士卒南遁，上帥師邀之，無敢出者。即以馬質為刺史，趙質為兵馬都監。遷易州軍民於燕京。以東京騎將夏貞顯之子仙壽先登，授高州刺史。乙巳，幸易州，禦五花樓，撫諭士庶。丙午，以青牛白馬祭天地。詔諭三京諸道。戊申，次淶水，謁景宗皇帝廟。詔遣涿州刺史耶律守雄護送易州降人八百，還隸本貫。己酉，次歧溝，射鬼箭。辛亥，還次南京，六軍解嚴。二月壬子朔，上御元和殿受百官賀。詔雞壁砦民二百戶徙居檀、順、薊三州。甲寅，回鶻、于闐、師子等國來貢。乙卯，大饗軍士，爵賞有差。樞密使韓德讓封楚國王，駙馬都尉蕭寧遠同政事門下平章事。是日，幸長春宮。甲子，詔南征所俘有親屬分隸諸帳者，給官錢贖之，使相從。乙丑，賞南征女直軍，使東還。丙寅，禁舉人匿名飛書，謗訕朝廷。癸酉，吐蕃、党項來賀。甲戌，雲州租賦請止輸本道，從之。丙子，以女直活骨德為本部相。分遣巫覡祭名山大川。丁丑，皇子佛寶奴生。戊寅，阿薩蘭、于闐、轄烈並遣使來貢。三月壬午朔，遣使祭木葉山。禁芻牧傷禾稼。宋進士十七人挈家來歸，命有司考其中第者，補國學官，餘授縣主簿、尉。李繼遷遣使來貢。丁亥，詔知易州趙質收戰亡士卒骸骨，築京觀。戊子，賜於越宋國王紅珠筋線，命入內神帳行再生禮，皇太后賜物甚厚。以雞壁砦民成廷朗等八戶隸飛狐。己丑，詔免雲州逋賦。乙室王貫寧擊鞠，為所部郎君高四縱馬突死，詔訊高四罪。丙申，詔開奇峰路通易州市。戊戌，以王子帳耶律襄之女封義成公主，下嫁李繼遷。是春，駐蹕延芳澱。夏四月甲寅，還京。乙卯，國舅太師蕭闥覽為子排亞請尚皇女延壽公主，許之。丙辰，謁太宗皇帝廟。以御史大夫烏骨領乙室大王。己未，幸延壽寺飯僧。甲子，諫議大夫馬得臣以上好擊球，上疏切諫：「臣伏見陛下聽朝之暇，以擊球為樂。臣思此事有三不宜：上下分朋，君臣爭勝，君得臣奪，君輸臣喜，一不宜也；往來交錯，前後遮約，爭心競起，禮容全廢，若貪月杖，誤拂天衣，臣既失儀，君又難責，二不宜也；輕萬乘之貴，逐廣場之娛，地雖平，至為堅確，馬雖良，亦有驚蹶，或因奔擊，失其控禦，聖體寧無虧損？太后豈不驚懼？三不宜也。臣望陛下念繼承之重，止危險之戲。」疏奏，大嘉納之。丁卯，吐渾還金、回鶻安進、吐蕃獨朵等自宋來歸，皆賜衣帶。皇太后謁奇首可汗廟。丙子，以舍利軍耶律杳為常袞。己卯，駐蹕儒州龍泉。五月庚辰朔，遣宣徽使蒲領等率兵分道備宋。以遙輦副使控骨離為舍利拽剌詳穩。辛巳，祭風伯於儒州白馬村。休哥引軍至滿城，招降卒七百餘人，遣使來獻，詔隸東京。辛卯，獵桑乾河。壬辰，燕京奏宋兵至邊，時暑未敢與戰，且駐易州，俟彼動則進擊，退則班師。從之。六月庚戌朔，以太師柘母迎合，撾之二十。辛酉，詔燕樂、密雲二縣荒地許民耕種，免賦役十年。甲戌，宣政殿學士馬得臣卒，詔贈太子少保，賜錢十萬，粟百石。乙亥，詔出諸畜賜邊部貧民。是月，休哥、排亞破宋兵於泰州。秋七月乙酉，禦含涼殿視朝。丙戌，以中丞耶律核麥哥權夷離畢，橫帳郎君耶律延壽為御史大夫。癸巳，遣兵南征。甲午，以迪離畢、涅剌、烏濊三部各四人益東北路來人婆裏德，仍給印綬。丁酉，勞南征將士。是日，帝與皇太后謁景宗皇帝廟。八月庚午，放進士高正等二人及第。冬十月，禁罝網捕兔。十一月甲申，于闐張文寶進內丹書。十二月甲寅，鉤魚於沈子濼。癸亥，獵於好草嶺。


Chinese text: This work was published before January 1, 1923, and is in the
public domain worldwide because the author died at least 100 years ago.
