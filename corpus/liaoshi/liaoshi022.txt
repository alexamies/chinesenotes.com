道宗二

八年春正月癸丑，如鴨子河。二月，駐蹕納葛濼。三月戊申朔，楚王蕭革致仕，進封鄭國王。夏五月，吾獨婉惕隱屯禿葛等乞歲貢馬、駝，許之。六月丙子朔，駐蹕拖古烈。辛丑，以右夷離畢奚馬六為奚六部大王。是月，禦清涼殿放進士王鼎等九十三人。秋七月甲子，射熊於外室剌。冬十月甲戌朔，駐蹕獨盧金。十二月庚辰，以知北院樞密使事蕭圖古辭為北院樞密使。癸未，幸西京。戊子，以皇太后行再生禮，曲赦西京囚。

九年春正月辛亥，幸鴛鴦濼。辛未，禁民鬻銅。三月辛未，宋主禎殂，以侄曙為子嗣位。夏五月丙午，以隋王仁先為南院樞密使，徙封許王。是月，清暑曷裏狘。秋七月丙辰，如太子山。戊午，皇太叔重元與其子楚國王涅魯古及陳國王陳六、同知北院樞密使事蕭胡睹、衛王貼不、林牙涅剌溥古、統軍使蕭叠裏得、駙馬都尉參及弟術者、圖骨、旗鼓拽剌詳穩耶律郭九、文班太保奚叔、內藏提點烏骨、護衛左太保敵不古、按答、副宮使韓家奴、寶神奴等凡四百人，誘脅弩手軍犯行宮。時南院樞密使許王仁先、知北樞密院事趙王耶律乙辛、南府宰相蕭唐古、北院宣徽使蕭韓家奴、北院樞密副使蕭惟信、敦睦宮使耶律良等率宿衛士卒數千人禦之。涅魯古躍馬突出，將戰，為近侍詳穩渤海阿廝、護衛蘇射殺之。己未，族逆黨家。庚申，重元亡入大漠，自殺。辛酉，詔諭諸道。壬戌，以仁先為北院樞密使，進封宋王，加尚父，耶律乙辛南院樞密使，蕭韓家奴殿前都點檢，封荊王。蕭惟信、耶律馮家奴並加太子太傅。宿衛官蕭乙辛、回鶻海鄰、裏、耶律撻不也、阿廝、宮分人急裏哥、霞抹、乙辛、只魯並加上將軍。諸護衛及士卒、庖夫、弩手、傘子等三百餘人，各授官有差。耶律良密告重元變，命籍橫帳夷離堇房，為漢人行宮都部署。癸亥，貼不訴為重元等所脅，詔削爵為民，流鎮州。戊辰，以黑白羊祭天。八月庚午朔，遣使安撫南京吏民。癸酉，以永興宮使耶律塔不也有定亂動，為同知點檢司事。冬十月戊辰朔，幸興王寺。庚午，以六院部太保耶律合術知南院大王事。是月，駐蹕藕絲澱。十一月辛丑，以南院宣徽使蕭九哥為北府宰相。己未，追封故富春郡王耶律義先為許王。是歲，封皇子浚為梁王。

十年春正月己亥，北幸。二月，禁南京民決水種粳稻。秋七月壬申，詔決諸路囚。辛巳，禁僧尼私詣行在，妄述禍福取財物。九月壬寅，幸懷州，謁太宗、穆宗廟。冬十月壬辰朔，駐蹕中京。戊午，禁民私刊印文字。十一月甲子，定吏民衣服之制。辛未，禁六齋日屠殺。丁丑，詔求乾文閣所闕經籍，命儒臣校讎。庚辰，以彰國軍節度使韓謝十為惕隱。詔南京不得私造御用彩緞，私貨鐵，及非時飲酒。命南京三司，每歲春秋以官錢饗將士。十二月癸巳，以北院大王蕭兀古匿為契丹行宮都部署。是歲，南京、西京大熟。

咸雍元年春正月辛酉朔，文武百僚加上尊號曰聖文神武全功大略廣智聰仁睿孝天佑皇帝。改元，大赦。冊梁王浚為皇太子，內外官賜級有差。甲子，如魚兒濼。庚寅，詔諸遇正旦、重午、冬至，別表賀東宮。三月丁亥，以知興中府事楊績知樞密院事。夏四月辛卯，以知樞密院事張嗣復疾，改知興中府事。庚子，清暑拖古烈。五月辛巳，夏國遣使來貢。秋七月丙子，以皇太后射獲熊，賞賚百官有差。八月丙申，客星犯天廟。詔諸路備盜賊，嚴火禁。九月乙亥，駐蹕藕絲澱。丁丑，左夷離畢慥古為孟父敞穩。冬十月丁亥朔，幸醫巫閭山。己亥，皇太后射獲虎，大宴群臣，令各賦詩。十一月壬戌，有星如鬥，逆行，隱隱有聲。十二月甲午，以遼王仁先為南京留守，徙封晉王。辛亥，以南京留守蕭惟信為左夷離畢。壬子，熒惑與月並行，自旦至午。

二年春正月丁巳，如鴨子河。宋賀正使王嚴卒，以禮送還。癸未，幸山榆澱。二月甲午，詔武定軍節度使姚景行，問以治道，拜南院樞密使。三月辛巳，以東北路詳穩耶律韓福奴為北院大王。壬午，彗星見於西方。夏四月，霖雨。五月乙亥，駐蹕拖古烈。辛巳，以戶部使劉詵為樞密副使。六月丙戌，回鶻來貢。甲辰，阻卜來貢。秋七月癸丑朔，以西北路招討使蕭術者為北府宰相，左夷離畢蕭惟信南院樞密使，同知南院樞密使事耶律白惕隱。丙辰，南院樞密使姚景行致仕。庚申，錄囚。辛酉，景行復前職。丁卯，如藕絲澱。以歲旱，遣使振山後貧民。九月壬子朔，日有食之。以參知政事韓孚為樞密副使。冬十二月壬午，以知樞密院事楊績為南院樞密使，樞密副使劉詵參知政事。戊子，僧守志加守司徒。丁酉，以西京留守合術為南院大王。辛丑，以蕭術者為武定軍節度使。是年，禦永安殿，放進士張臻等百一人。

三年春正月辛亥，如鴨子河。甲子，禦安流殿釣魚。三月癸亥，宋主曙殂，子頊嗣位，遣使告哀；即遣右護衛太保蕭撻不也、翰林學士陳覺第吊祭。閏月丁亥，扈駕軍營火，賜錢、粟及馬有差。辛卯，駐蹕春州北澱。乙巳，以蕭兀古匿為北府宰相。夏五月壬辰，駐蹕納葛濼。壬寅，賜隨駕官諸工人馬。六月戊申，有司奏新城縣民楊從謀反，偽署官吏。上曰：「小人無知，此兒戲爾。」獨流其首惡，餘釋之。庚戌，宋遣使饋其先帝遺物。辛亥，宋以即位，遣陳襄來報，即遣知黃龍府事蕭圖古辭、中書舍人馬鉉往賀。壬戌，南府宰相韓王蕭唐古致仕。壬申，以廣德軍節度使耶律蕊奴為南府宰相，度支使趙徽參知政事。秋七月辛丑，熒惑晝見，凡三十五日。九月戊戌，詔給諸路囚糧。癸卯，幸南京。冬十一月壬辰，夏國遣使進回鶻僧、金佛、《梵覺經》。十二月丁未，以參知政事劉詵為樞密副使，東北路詳穩高八南院大王，樞密直學士張孝傑參知政事。己酉，以張孝傑同知樞密院事。丁巳，行再生禮，赦死罪以下。是月，夏國王李諒祚薨。是歲，南京旱、蝗。

四年春正月甲戌朔，日有食之。丙子，如鴛鴦濼。辛巳，改易州兵馬使為安撫使。丁亥，獵炭山。辛卯，遣使振西京饑民。二月甲辰朔，詔元帥府募軍。壬子，夏國王李諒祚子秉常遣使告哀。癸丑，頒行《御製華嚴經贊》。丁卯，北行。三月丙子，遣使夏國吊祭。甲申，振應州饑民。乙酉，詔南京除軍行地，餘皆得種稻。庚寅，振朔州饑民。乙未，夏國李秉常遣使獻其父諒祚遺物。夏四月戊午，阿薩蘭回鶻遣使來貢。五月丙戌，駐蹕拖古烈。六月壬子，西北路雨谷，方三十里。丙寅，以北院林牙耶律趙三為北院大王，右夷離畢蕭素颯中京留守。秋七月壬申，置烏古敵烈部都統軍司。丙子，獵黑嶺。是月，南京霖雨，地震。九月己亥，駐蹕藕絲澱。冬十月辛亥，曲赦南京徒罪以下囚。永清、武清、安次、固安、新城、歸義、容城諸縣水，復一歲租。戊辰，冊李秉常為夏國王。十二月辛亥，夏國遣使來貢。

五年春正月，阻卜叛，以晉王仁先為西北路招討使，領禁軍討之。夏六月己亥，駐蹕拖古烈。丙午，吐蕃遣使來貢。壬戌，以南院樞密使蕭惟信知北院樞密使事。秋七月乙丑朔，日有食之。戊辰，夏國遣使來謝封冊。癸未，詔禁皇族恃勢侵漁細民。八月，謁慶陵。九月戊辰，仁先遣人奏阻卜捷。冬十月己亥，駐蹕藕絲澱。十一月丁卯，詔四方館副使止以契丹人充。丁丑，五國剖阿裏部叛，命蕭素颯討之。閏月戊申，夏國王李秉常遣使乞賜印綬。己未，僧誌福加守司徒。十二月甲子，行皇太子再生禮，減諸路徒以下罪一等。乙丑，詔百官廷議國政。甲戌，五國來降。仍獻方物。

六年春正月甲午，如千鵝濼。二月丙寅，阻卜來朝，貢方物。夏四月癸未，西北路招討司以所降阻卜酋長至行在。五月甲辰，清暑拖古烈。甲寅，設賢良科，詔應是科者，先以所業十萬言進。六月辛巳，阻卜來朝。乙酉，以惕隱耶律白為中京留守。是月，禦永安殿放進士趙廷睦等百三十八人。秋七月辛亥，獵於合魯聶特。八月丙子，耶律白薨，追封遼西郡王。九月庚戌，幸藕絲澱。甲寅，以馬希白詩才敏妙，十吏書不能給，召試之。冬十月丁卯，五國部長來朝。壬申，西北路招討司擒阻卜酋長來獻。十一月乙卯，禁鬻生熟鐵於回鶻、阻卜等界。十二月戊午，加圓釋、法鈞二僧並守司空。己未，以坤寧節，赦死罪以下。辛酉，禁漢人捕獵。

七年春正月戊子，如鴨子河。二月乙丑，女直進馬。丙寅，以南院樞密使姚景行知興中府事。三月己酉，以討五國功，加知黃龍府事蒲延、懷化軍節度使高元紀、易州觀察使高正並千牛衛上將軍，五國節度使蕭陶蘇斡、寧江州防禦使大榮並靜江軍節度使。幸黑水。夏四月癸酉，如納葛濼。乙亥，禁布帛短狹不中尺度者。六月己卯，吐蕃來貢。癸未，南院大王高八致仕。秋七月甲申朔，以東北路詳穩合裏只為南院大王，西南面招討使拾得奴為奚六部大王。己丑，遣使按問五京囚。庚子，如藕絲澱。八月辛巳，置佛骨於招仙浮圖，罷獵，禁屠殺。冬十月己卯，如醫巫閭山。壬戌，以南府宰相耶律蕊奴為南京統軍使。戊辰，謁乾陵。庚辰，詔百官廷議軍國事。十一月戊子，免南京流民租。己丑，振饒州饑民。丙午，高麗遣使來貢。十二月壬子，以契丹行宮都部署耶律胡睹知北院樞密使事，知北院樞密使事蕭惟信為南府宰相，兼契丹行宮都部署。丁巳，漢人行宮都部署李仲禧、北院宣徽使劉霂、樞密副使王觀、都承旨楊興工各賜國姓。戊寅，回鶻來貢。是歲，春州鬥粟六錢。


Chinese text: This work was published before January 1, 1923, and is in the
public domain worldwide because the author died at least 100 years ago.
