道宗五

三年春正月乙卯，如魚兒濼。甲戌，出錢粟振南京貧民，仍復其租賦。己卯，大雪。二月丙戌，發粟振中京饑。甲辰，以民多流散，除安泊逃戶征償法。三月乙卯，高麗遣使來貢。己未，免錦州貧民租一年。甲戌，免上京貧民租如錦州。庚辰，女直貢良馬。夏四月戊子，賜中京貧民帛，及免諸路貢輸之半。丙申，賜隈烏古部貧民帛。庚子，如涼陘。甲辰，南府宰相王績薨。乙巳，詔出戶部司粟，振諸路流民及義州之饑。五月庚申，海雲寺進濟民錢千萬。秋七月丙辰，獵黑嶺。丁巳，出雜帛賜興聖宮貧民。庚午，大雨，罷獵。丁，秦越國王阿璉薨。九月乙亥，駐蹕匣魯金。冬十月庚辰，以參知政事王經為三司使。壬辰，罷節度使已下官進珍玩。癸卯，追封秦越國王阿璉為秦魏國王。十一月甲寅，以惕隱耶律坦同知南京留守事，遼興軍節度使耶律王九為南府宰相。十二月己卯朔，以樞密直學士呂嗣立參知政事。

四年春正月庚戌，如混同江。甲寅，太白晝見。甲子，五國部長來貢。庚午，免上京逋逃及貧戶稅賦。甲戌，以上京、南京饑，許良人自鬻。丁丑，曲赦西京役徒。二月己丑，如魚兒濼。甲午，曲赦春州役徒，終身者皆五歲免。己亥，如春州。赦泰州役徒。三月己丑，免高麗歲貢。己巳，振上京及平、錦、來三州饑。夏四月己卯，振蘇、吉、復、淥、鐵五州貧民，並免其租稅。甲申，振慶州貧民。乙酉，減諸路常貢服御物。丁酉，立入粟補官法。癸卯，西幸。召樞密直學士耶律儼講《尚書·洪範》。五月辛亥，命燕國王延禧寫《尚書·五子之歌》。乙卯，振祖州貧民。丁巳，詔免役徒，終身者五歲免之。己未，振春州貧民。丙寅，禁挾私引水犯田。六月庚辰，駐蹕散水原。丁亥，命燕國王延禧知中丞司事，以同知南院樞密使事耶律聶裏知右夷離畢，知右夷離畢事耶律那也同知南院樞密使事。庚寅，北院樞密使耶律頗德致仕。秋七月戊申，曲赦奉聖州役徒。丙辰，遣使冊李乾順為夏國王。庚申，如秋山。己巳，禁錢出境。八月庚辰，有司奏宛平、永清蝗為飛鳥所食。庚寅，謁慶陵。冬十月丁丑，獵遼水之濱。己卯，駐蹕藕絲澱。癸未，免百姓所貸官粟。己丑，知北院樞密使事耶律阿思封漆水郡王。癸巳，以乙室大王耶律敵烈知西北路招討使事，權知西北路招討使事蕭朽哥知乙室大王事。壬寅，詔諸部長官親鞫獄訟。十一月庚申，興中府民張化法以父兄犯盜當之，請代，皆免。十二月戊寅，南府宰相耶律王九致仕。癸未，以孟父敞穩耶律慎思為中京留守。閏十二月癸卯朔，預行正旦禮。丙午，如混同江。

五年春正月癸未，如魚兒濼。甲午，高麗遣使來貢。三月癸酉，詔析津、大定二府精選舉人以聞，仍詔諭學者，當窮經明道。夏四月甲辰，以知奚六部大王事涅葛為本部大王。壬子，獵北山。甲子，霖雨，罷獵。五月丁亥，駐蹕赤勒嶺。己丑，以阻卜磨古斯為諸部長。癸巳，回鶻遣使貢良馬。己亥，以同知南府樞密使事耶律那也知右夷離畢事，左祗候郎君班詳穩耶律涅裏知北院大王事。六月甲寅，夏國遣使來謝封冊。壬戌，以參知政事王言敷為樞密副使，前樞密副使賈士勛參知政事，兼同知樞密院事。秋七月庚午，獵沙嶺。九月辛卯，遣使遺宋鹿脯。壬辰，駐蹕藕絲澱。冬十月乙巳，以新定法令太煩，復行舊法。庚申，以遼興軍節度使何葛為乙室大王。十一月丁卯朔，燕國王延禧生子，大赦，妃之族屬進爵有差。

六年春正月，如混同江。二月辛丑，駐蹕雙山。三月辛未，女直遣使來貢。夏四月丁酉，東北路統軍司設掌法官。庚子，以同知南院樞密使事耶律吐朵知左夷離畢事。五月壬辰，駐蹕散水原。六月甲辰，遣使決五京囚。秋七月丙子，如黑嶺。冬十月丁酉，駐蹕藕絲澱。十一月壬戌，高麗遣使來貢。己巳，以南府宰相竇景庸為武定軍節度使。是年，放進士文充等七十二人。

七年春正月壬戌，如混同江。二月己亥，駐蹕魚兒濼。壬寅，詔給渭州貧民耕牛、布絹。三月丙戌，駐蹕黑龍江。夏四月丙戌，以漢人行宮副部署耶律谷欲知乙室大王事。五月己未朔，日有食之。六月甲午，駐蹕赤勒嶺。己亥，倒塌嶺人進古鼎，有文曰：「萬歲永為寶用。」辛丑，回鶻遣使貢方物。癸卯，以權知東京留守蕭陶隗為契丹行宮都部署。丁未，端拱殿門災。秋七月戊午朔，回鶻遣使來貢異物，不納，厚賜遣之。八月庚寅，以霖雨，罷獵。壬寅，幸慶州，謁慶陵。九月丙申，還上京。己亥，日本國遣鄭元、鄭心及僧應範等二十八人來貢。冬十月辛巳，命燕國王延禧為天下兵馬大元帥，總北南院樞密使事。十一月庚子，如藕絲澱。甲子，望祀木葉山。

八年春正月乙酉，如山榆澱。乙未，阻卜諸長來降。三月己亥，駐蹕撻裏舍澱。丁未，曲赦中京、蔚州役徒。夏四月乙卯，阻卜長來貢。丁丑，獵西山。惕德酋長胡裏只來附。五月甲辰，駐蹕赤勒嶺。六月乙丑，夏國為宋侵，遣使乞援。秋七月丁亥，獵沙嶺。九月乙巳，駐蹕藕絲澱。丁未，日本國遣使來貢。冬十月庚戌朔，遣使遺宋鹿脯。丙辰，振西北路饑。辛酉，阻卜磨古斯殺金吾吐古斯以叛，遣奚六部禿裏耶律郭三發諸蕃部兵討之。壬申，南府宰相王經薨。戊寅，以左夷離畢耶律涅裏為彰聖軍節度使。十一月戊子，以樞密副使王是敦兼知樞密院事，權參知政事韓資讓參知政事，漢人行宮都部署奚回離保知奚六部大王事。丁酉，以通州潦水害稼，遣使振之。戊申，北院大王合魯薨。是年，放進士冠尊文等五十三人。

九年春正月庚辰，如混同江。二月，磨古斯來侵。三月，西北路招討使耶律阿魯掃古追磨古斯還，都監蕭張九遇賊，與戰不利。二室韋、拽剌、北王府、特滿群牧、宮分等軍多陷沒。夏四月乙卯，興中府甘露降，遣使祠佛飯僧。癸酉，獵西山。六月丁未朔，駐蹕散水原。庚申，以遼興軍節度使榮哥為南院大王，知左夷離畢事耶律吐朵為左夷離畢。秋七月辛卯，如黑嶺。壬寅，遣使賜高麗羊。九月癸卯，振西北路貧民。冬十月庚戌，有司奏磨古斯詣西北路招討使耶律撻不也偽降，既而乘虛來襲，撻不也死之。阻卜烏古劄叛，達裏底、拔思母並寇倒塌嶺。壬子，遣使籍諸路兵。癸丑，以南院大王特末同知南京留守事，命鄭家奴率兵往援倒塌嶺。甲寅，駐蹕藕絲澱，以左夷離畢耶律禿朵、圍場都管撒八並為西北路行軍都監。乙卯，詔以馬三千給烏古部。丙辰，有司奏阻卜長轄底掠西路群牧。丁巳，振西北路貧民。己未，燕國王延禧生子，肆赦，妃之族屬並進級。壬戌，以樞密直學士趙廷睦參知政事兼同知南院樞密使事。癸亥，烏古敵烈統軍使蕭朽哥奏討阻卜等部捷。甲子，宋遣使告其母后曹氏哀，即遣使吊祭。己巳，詔廣積貯，以備水旱。十一月辛巳，特抹等奏討阻卜捷。十二月丙辰，宋遣使以母后遺留物來饋。

十年春正月，如春水。癸未，惕德來貢。戊子，烏古紥等來降，達裏底、拔思母二部來侵，四捷軍都監特抹死之。二月甲辰，以破阻卜，賞有功者。丙午，西南面招討司奏討拔思母捷。癸丑，排雅、仆裏、同葛、虎骨、仆果等來降。達裏底來侵。三月壬申朔，日有食之。山北路副部署蕭阿魯帶奏討達裏底捷。夏四月壬寅朔，惕德萌得斯、老古得等各率所部來附，詔復舊地。甲辰，駐蹕春州北平澱。丙午，烏古部節度使耶律陳家奴奏討茶紥剌捷。庚戌，以知北院樞密使事耶律斡特剌為都統，夷離畢耶律禿朵為副統，龍虎衛上將軍耶律胡呂都監，討磨古斯，遣積慶宮使蕭虬裏監戰。辛亥，朽哥奏頗裏八部來侵。擊破之。己巳，除玉田、密雲流民租賦一年。閏月庚子，賜西北路貧民錢。達裏底、拔思母二部來降。五月甲辰，駐蹕赤勒嶺。甲寅，括馬。戊午，西北路招討司奏敵烈等部來侵，統軍司出兵與戰，不利，招討司以兵擊破之，敦睦宮太師耶律愛奴及其子死之。辛酉，以知國舅詳穩事蕭阿烈同領西北路行軍事。六月辛未，宋遣使來謝吊祭。乙酉，烏古敵烈統軍使朽哥有罪，除名。丙戌，和烈葛等部來聘。癸巳，惕德來貢。己亥，禁邊民與蕃部為婚。是夏，高麗國王運薨，子昱遣使來告，即遣使賻贈。秋七月庚子朔，獵赤山。是月，阻卜等寇倒塌嶺，盡掠西路群牧馬去，東北路統軍使耶律石柳以兵追及，盡獲所掠而還。九月己未，以南院大王特末為南院樞密使。甲子，敵烈諸酋來降，釋其罪。是月，斡特剌破磨古斯。冬十月丙子，駐蹕藕絲澱。壬午，山北路副部署蕭阿魯帶以討達裏底功，加左金吾衛上將軍。癸巳，西北路統軍司獲阻卜長拍撒葛、蒲魯等來獻。十一月乙巳，惕德銅刮、阻卜的烈等來降。達裏底及拔思母等復來侵，山北副部署阿魯帶擊敗之。十二月癸酉，三河縣民孫賓及其妻皆百歲，復其家。甲戌，以參知政事趙廷睦兼同知樞密院事，樞密副使王師儒參知政事兼同知樞密院事。己卯，詔錄西北路有功將士及戰歿者，贈官。乙酉，詔改明年元，減雜犯死罪以下，仍除貧民租賦。戊子，西北路統軍司奏討磨古斯捷。


Chinese text: This work was published before January 1, 1923, and is in the
public domain worldwide because the author died at least 100 years ago.
