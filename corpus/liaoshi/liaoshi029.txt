　　保大元年春正月丁酉朔，改元，肆赦。初，金人興兵，郡縣所失幾半。上有四子：長趙王，母趙昭容；<一>次晉王，母文妃；次秦王、許王，皆元妃生。國人知晉王之賢，深所屬望。元妃之兄樞密使蕭奉先恐秦王不得立，潛圖之。文妃姊妹三人：長適耶律撻曷里，次文妃，次適余睹。一日，其姊若妹俱會軍前，奉先諷人誣駙馬蕭昱及余睹等謀立晉王，事覺，昱、撻曷里等伏誅，文妃亦賜死；獨晉王未忍加罪。余睹在軍中，聞之大懼，即率千餘騎叛入金。<二>上遣知奚王府事蕭遐買、北府宰相蕭德恭、太常袞耶律諦里姑、歸州觀察使蕭和尚奴、四軍太師蕭幹將所部兵追之，及諸閭山縣。諸將議曰「主上信蕭奉先言，奉先視吾輩蔑如也。余睹乃宗室豪俊，常不肯為奉先下。若擒余睹，他日吾党皆余睹也！不若縱之。」還，即紿曰：「追襲不及。」奉先既見余睹之亡，恐後日諸校亦叛，遂勸驟加爵賞，以結眾心。以蕭遐買為奚王，蕭德恭試中書門下平章事兼判上京留守事，耶律諦里姑為龍虎衛上將軍，蕭和尚奴金吾衛上將軍，蕭幹鎮國大將軍。

　　二月，幸鴛鴦濼。

　　夏五月，至曷里。

　　秋七月，獵炭山。

　　九月，至南京。

　　冬十一月癸亥，以西京留守趙王習泥烈為惕隱。

　　二年春正月乙亥，金克中京，進下澤州。上出居庸關，至鴛鴦濼。聞余睹引金人婁室孛堇奄至，蕭奉先曰：「余睹乃王子班之苗裔，此來欲立甥晉王耳。若為社稷計，不惜一子，明其罪誅之，可不戰而余睹自回矣。」上遂賜晉王死，素服三日，耶律撒八等皆伏誅。王素有人望，諸軍聞其死，無不流涕，由是人心解體。余睹引金人逼行宮，上率衛兵五千餘騎幸雲中，遺傳國璽于桑乾河。

　　二月庚寅朔，日有食之，既。甲午，知北院大王事耶律馬哥、漢人行宮都部署蕭特末並為都統，太和宮使耶律補得副之，將兵屯鴛鴦濼。己亥，金師敗奚王霞末于北安州，遂降其城。

　　三月辛酉，上聞金師將出嶺西，遂趨白水濼。乙丑，群牧使謨魯斡降金。丙寅，上至女古底倉。聞金兵將近，計不知所出，乘輕騎入夾山，方悟奉先之不忠。怒曰：「汝父子誤我至此，今欲誅汝，何益於事！恐軍心忿怨，爾曹避敵苟安，禍必及我，其勿從行。」奉先下馬，哭拜而去。行未數里，左右執其父子，縛送金兵。金人斬其長子昂，以奉先及其次子昱械送金主。道遇遼軍，奪以歸國，遂並賜死。逐樞密使蕭得里底。召撻不也典禁衛。丁卯，以北院樞密副使蕭僧孝奴知北院樞密使事，同知北院樞密使事蕭查剌為左夷離畢。戊辰，同知殿前點檢事耶律高八率衛士降金。己巳，偵人蕭和尚、牌印郎君耶律哂斯為金師所獲。癸酉，以諸局百工多亡，凡扈從不限吏民，皆官之。初，詔留宰相張琳、李處溫與秦晉國王淳守燕。處溫聞上入夾山，數日命令不通，即與弟處能、子，外假怨軍，內結都統蕭幹，謀立淳。遂與諸大臣耶律大石、左企弓、虞仲文、曹勇義、康公弼集蕃漢百官、諸軍及父老數萬人詣淳府。處溫邀張琳至，白其事。琳曰：「攝政則可。」處溫曰：「天意人心已定，請立班耳。」處溫等請淳受禮，淳方出，李持赭袍被之，令百官拜舞山呼。淳驚駭，再三辭，不獲已而從之。以處溫守太尉，左企弓守司徒，曹勇義知樞密院事，虞仲文三知政事，張琳守太師，李處能直樞密院，李為少府少監、提舉翰林醫官，李爽、陳秘十餘人曾與大計，並賜進士及第，授官有差。蕭幹為北樞密使，駙馬都尉蕭旦知樞密院事。改怨軍為常勝軍。於是肆赦，自稱天錫皇帝，改元建福，降封天祚為湘陰王。遂據有燕、雲、平及上京、遼西六路。天祚所有，沙漠已北，西南、西北路兩都招討府、諸蕃部族而已。

　　夏四月辛卯，西南面招討使耶律佛頂降金，雲內、甯邊、東勝等州皆降。阿疏為金兵所擒。金已取西京，沙漠以南部族皆降。上遂遁於訛莎烈。時北部謨葛失贐馬、駝、食羊。

　　五月甲戌，都統馬哥收集散亡，會於漚里謹。丙子，以馬哥知北院樞密使事，兼都統。

　　六月，淳寢疾，聞上傳檄天德、雲內、朔、武、應、蔚等州，合諸蕃精兵五萬騎，約以八月入燕；並遣人問勞，索衣裘、茗藥。淳甚驚，命南、北面大臣議。而李處溫、蕭幹等有迎秦拒湘之說，集蕃漢百官議之。從其議者，東立；惟南面行營都部署耶律寧西立。處溫等問故，寧曰：「天祚果能以諸蕃兵大舉奪燕，則是天數未盡，豈能拒之？否則，秦、湘，父子也，拒則皆拒。自古安有迎子而拒其父者？」處溫等相顧微笑，以寧扇亂軍心，欲殺之。淳欹枕長歎曰：「彼忠臣也，焉可殺？天祚果來，吾有死耳，復何面目相見耶！」已而淳死，眾乃議立其妻蕭氏為皇太后，主軍國事。奉遺命，迎立天祚次子秦王定為帝。太后遂稱制，改元德興。處溫父子懼禍，南通童貫，欲挾蕭太后納土于宋，北通于金，欲為內應，外以援立大功自陳。蕭太后罵曰：「誤秦晉國王者，皆汝父子！」悉數其過數十，賜死，臠其子而磔之；籍其家，得錢七萬緡，<三>金玉寶器稱是，為宰相數月之間所取也。謨葛失以兵來援，為金人敗于洪灰水，擒其子陀古及其屬阿敵音。夏國援兵至，亦為金所敗。

　　秋七月丁巳朔，敵烈部皮室叛，烏古部節度使耶律棠古討平之，加太子太保。乙丑，上京毛八十率二千戶降金。<四>辛未，夏國遣曹價來問起居。

　　八月戊戌，親遇金軍，戰于石輦驛，<五>敗績，都統蕭特末及其撒古被執。辛，會軍於歡撻新查剌，金兵追之急，棄輜重以遁。

　　九月，敵烈部叛，都統馬哥克之。

　　冬十月，金兵攻蔚州，降。

　　十一月乙丑，聞金兵至奉聖州，遂率衛兵屯于落昆髓。秦晉王淳妻蕭德妃五表于金，求立秦王，不許，以勁兵守居庸。及金兵臨關，乷石自崩，戍卒多壓死，不戰而潰。德妃出古北口，趨天德軍。

　　十二月，知金主撫定南京，上遂由掃里關出居四部族詳穩之家。

　　三年春正月丁巳，奚王回離保僭號，稱天復元年，命都統馬哥討之。甲子，初，張倉為遼興軍節度副使，<六>民推倉領州事。秦晉王淳既死，蕭德妃遣時立愛知平州。倉知遼必亡，練兵畜馬，籍丁壯為備。立愛至，倉弗納。金帥粘罕入燕，首問平州事於故三知政事康公弼。公弼曰：「倉狂妄寡謀，雖有鄉兵，彼何能為？示之不疑，圖之未晚。」金人招時立愛赴軍前，加倉臨海軍節度使，仍知平州。既而又欲以精兵三千先下平州，擒張倉。公弼曰：「若加兵，是趣之叛也。」公弼請自往覘之。倉謂公弼曰：「遼之八路，七路已降；獨平州未解甲者，防蕭幹耳。」厚賂公弼而還。公弼復粘罕曰：「彼無足慮。」金人遂改平州為南京，加倉試中書門下平章事，判留守事。庚辰，宜、錦、乾、顯、成、川、豪、懿等州相繼皆降，上京盧彥倫叛，殺契丹人。

　　二月乙酉朔，興中府降金。來州歸德軍節度使田顥、權隰州刺史杜師回、權遷州刺史高永昌、權潤州刺史張成，皆籍所管戶降金。丙戌，誅蕭德妃，降淳為庶人，盡釋其黨。癸巳，興中、宜州復城守。

　　三月，駐蹕於雲內州南。

　　夏四月甲申朔，以知北院樞密耶律大石。戊戌，金兵圍輜重於青塚，硬寨太保特母哥竊梁王雅里以遁，秦王、許王、諸妃、公主、從臣皆陷沒。庚子，梁宋大長公主特里亡歸。壬寅，金遣人來招。癸卯，答言請和。丙午，金兵送族屬輜重東行，乃遣兵邀戰於白水濼，趙王習泥烈、蕭道寧皆被執。上遣牌印郎君謀盧瓦送兔紐金印偽降，遂西遁雲內。駙馬都尉乳奴詣金降。己酉，金復以書來招，答其書。壬子，金帥書來，不許請和。是月，特母哥挈雅里至，上怒不能盡救諸子，詰之。

　　五月乙卯，夏國王李乾順遣使請臨其國。庚申，軍將耶律敵烈等夜劫梁王雅里奔西北部，立以為帝，改元神曆。辛酉，渡河，止于金肅軍北。回離保為眾所殺。

　　六月，遣使冊李乾順為夏國皇帝。

　　秋九月，耶律大石自金來歸。

　　冬十月，復渡河東還，居突呂不部。梁王雅里歿，耶律術烈繼之。

　　十一月，術烈為眾所殺。

　　四年春正月，上趨都統馬哥軍。金人來攻，棄營北遁，馬哥被執。謨葛失來迎，贐馬、駝、羊，又率部人防衛。時侍從乏糧數日，以衣易羊。至烏古敵烈部，以都點檢蕭乙薛知北院樞密使事，封謨葛失為神于越王。特母哥降金。

　　二月，耶律遙設等十人謀叛，伏誅。

　　夏五月，金人既克燕，驅燕之大家東徙，以燕空城及涿、易、檀、順、景、薊州與宋以塞盟。左企弓、康公弼、曹勇義、虞仲文皆東遷。燕民流離道路，不勝其苦，入平州，言於留守張倉曰：「宰相左企弓不謀守燕，使吾民流離，無所安集。公今臨巨鎮，握強兵，盡忠於遼，必能使我復歸鄉土，人心亦惟公是望。」倉遂召諸將領議。皆曰：「聞天祚兵勢復振，出沒漠南。公若仗義勤王，奉迎天祚，以圖中興，先責左企弓等叛降之罪而誅之，盡歸燕民，使復其業，而以平州歸宋，則宋無不接納，平州遂為藩鎮矣。即後日金人加兵，內用平山之軍，外得宋為之援，又何懼焉！」倉曰：「此大事也，不可草草。翰林學士李石智而多謀，可召與議。」石至，其言與之合。乃遣張謙率五百餘騎，傳留守令，召宰相左企弓、曹勇義、樞密使虞仲文、三知政事康公弼至灤河西岸，遣議事官趙秘校往數十罪，<七>曰：「天祚播遷夾山，不即奉迎，一也；勸皇叔秦晉王僭號，二也；詆訐君父，降封湘陰，三也；天祚遣知闔王有慶來議事而殺之，四也；檄書始至，有迎秦拒湘之議，五也；不謀守燕而降，六也；不顧大義，臣事于金，七也；根括燕財，取悅于金，八也；使燕人遷徙失業，九也；教金人發兵先下平州，十也。爾有十罪，所不容誅。」左企弓等無以對，皆縊殺之。仍稱保大三年，畫天祚象，朝夕謁，事必告而後行，稱遼官秩。

　　六月，榜諭燕人復業，恆產為常勝軍所占者，悉還之。燕民既得歸，大悅。翰林學士李石更名安弼，偕故三司使高党往燕山，說宋王安中曰：「平州帶甲萬餘，倉有文武材，可用為屏翰；不然，將為肘腋之患。」安中深然之，令安弼與党詣宋。宋主詔帥臣王安中、詹度厚加安撫，與免三年常賦。倉聞之，自謂得計。

　　秋七月，金人屯來州，母聞平州附宋，以二千騎問罪，<八>先入營州。倉以精兵萬騎擊敗之。宋建平州為泰寧軍，以倉為節度使，以安弼、黨為徽猷闔待制，令宣撫司出銀絹數萬犒賞。倉喜，遠迎。金人諜知，舉兵來襲，倉不得歸，奔燕。金人克三州，始來索倉，王安中諱之。索急，斬一人貌類者去。金人曰，非倉也，以兵來取。安中不得已，殺倉，函其首送金。<九>天祚既得林牙耶律大石兵歸，又得陰山室韋謨葛失兵，自謂得天助，再謀出兵，復收燕、雲。大石林牙力諫曰：「自金人初陷長春、遼陽，則車駕不幸廣平澱，而都中京；及陷上京，則都燕山；及陷中京，則幸雲中；自雲中而播遷夾山。向以全師不謀戰備，使舉國漢地皆為金有。國勢至此，而方求戰，非計也。當養兵待時而動，不可輕舉。」不從。大石遂殺乙薛及坡里括，置北、南面官屬，自立為王，率所部西去。上遂率諸軍出夾山，下漁陽嶺，取天德、東勝、甯邊、雲內等州。南下武州，遇金人，戰於奄遏下水，復潰，直趨山陰。」一○：

　　八月，國舅詳穩蕭撻不也、筆硯祗候察刺降金。是月，金主阿骨打死。」一一：

　　九月，建州降金。

　　冬十月，納突呂不部人訛哥之妻諳葛，以訛哥為本部節度使。昭古牙率眾降金。金攻興中府，降之。

　　十一月，從行者舉兵亂，北護衛太保術者、舍利詳穩牙不里等擊敗之。

　　十二月，置二總管府。

校勘記
　　一：上有四子長趙王母趙昭容按皇子表，天祚六子。馮校：趙昭容「趙」字衍。

　　二：即率千餘騎叛入金按國志一一、金史太祖紀，余睹叛入金在本年五月。

　　三：籍其家得錢七萬緡按國志一一作「得見錢十萬餘貫」。

　　四：毛八十率二千戶降金按毛八十即毛子廉。金史七五本傳稱「率戶二千六百來歸」。

　　五：石輦驛卷一 ○一耶律阿息保傳、卷一一四蕭特烈傳作石輦鐸，金史七四宗望傳作石輦驛。

　　六：張倉為遼興軍節度副使倉，原誤「倉」。金史一一三本傳作覺，覺、倉音同，據改。

　　七：遣議事官趙秘校往數十罪趙秘校，國志一二作趙能。

　　八：以二千騎問罪按國志一二，二千騎作「三千騎」。

　　九：夏五月金人既克燕至秋七月函其首送金按此一大段應屬三年。

　　一○：直趨山陰山陰，地理志五作河陰。索隱：「遼置河陰縣，金改山陰。」

　　一一：是月金主阿骨打死按金史太祖紀，阿骨打死於天輔七年〈（保大三年）〉八月戊申。


Chinese text: This work was published before January 1, 1923, and is in the
public domain worldwide because the author died at least 100 years ago.
