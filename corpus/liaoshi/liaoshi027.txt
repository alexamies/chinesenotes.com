　　天祚皇帝，諱延禧，字延甯，小字阿果。道宗之孫，父順宗大孝順聖皇帝，母貞順皇后蕭氏。大康元年生。六歲封梁王，加守太尉，兼中書令。後三年，進封燕國王。大安七年，總北南院樞密使事，加尚書令，為天下兵馬大元帥。

　　壽隆七年[1]正月甲戌，道宗崩，奉遺詔即皇帝位於柩前。群臣上尊號曰天祚皇帝。

　　二月壬辰朔，改元乾統，大赦。詔為耶律乙辛所誣陷者，復其官爵，籍沒者出之，流放者還之。乙未，遣使告哀于宋及西夏、高麗。乙巳，以北府宰相蕭兀納為遼興軍節度使，加守太傅。

　　三月丁卯，詔有司以張孝傑家屬分賜群臣。甲戌，召僧法頤放戒於內庭。

　　夏四月，旱。

　　六月庚寅朔，如慶州。甲午，宋遣王潛等來弔祭。丙申，高麗、夏國各遣使慰奠。戊戌，以南府宰相斡特剌兼南院樞密使。庚子，追懿德皇后為宣懿皇后。壬寅，以宋魏國王和魯斡為天下兵馬大元帥。乙巳，以北平郡王淳進封鄭王。丁未，北院樞密使耶律阿思加於越。辛亥，葬仁聖大孝文皇帝、宣懿皇后于慶陵。<一>

　　秋七月癸亥，阻卜、鐵驪來貢。

　　八月甲寅，謁慶陵。

　　九月壬申，謁懷陵。乙亥，駐蹕藕絲澱。

　　冬十月壬辰，謁乾陵。甲辰，上皇考昭懷太子曰大孝順聖皇帝，廟號順宗，皇妣曰貞順皇后。

　　十二月戊子，以樞密副使張琳知樞密院事，翰林學士張奉三知政事兼同知樞密院事。癸巳，宋遣黃實來賀即位。丁酉，高麗、夏國並遣使來賀。乙巳，詔先朝已行事，不得陳告。

　　初，以楊割為生女直部節度使，其俗呼為太師。是歲楊割死，傳于兄之子烏雅束，束死，其弟阿骨打襲。<二>

　　二年春正月，如鴨子河。

　　二月辛卯，如春州。

　　三月，大寒，冰復合。

　　夏四月辛亥，詔誅乙辛黨，徙其子孫于邊；發乙辛、得里特之墓，剖棺，戮屍；以其家屬分賜被殺之家。

　　五月乙丑，斡特剌獻耶睹刮等部捷。

　　六月壬辰，以雨罷獵，駐蹕散水原。丙午，夏國王李乾順復遣使請尚公主。丁未，南院大王陳家奴致仕。壬子，李乾順為宋所攻，遣李造福、田若水求援。

　　閏月庚申，策賢良。壬申，降惠妃為庶人。

　　秋七月，獵黑嶺，以霖雨，給獵人馬。阻卜來侵，斡特剌等戰敗之。

　　冬十月乙卯，蕭海里叛，劫乾州武庫器甲。命北面林牙郝家奴捕之，蕭海里亡入陪術水阿典部。丙寅，以南府宰相耶律斡特剌為北院樞密使，三知政事牛溫舒知南院樞密使事。

　　十一月乙未，郝家奴以不獲蕭海里，免官。壬寅，以上京留守耶律慎思為北院樞密副使。有司請以帝生日為天興節。

　　三年春正月辛巳朔，如混同江。女直函蕭海里首，遣使來獻。戊申，如春州。

　　二月庚午，以武清縣大水，弛其陂澤之禁。

　　夏五月戊子，以獵人多亡，嚴立科禁。乙巳，清暑赤勒嶺。丙午，謁慶陵。

　　六月辛酉，夏國王李乾順復遣使請尚公主。

　　秋七月，中京雨雹，傷稼。

　　冬十月甲辰，如中京。己未，吐蕃遣使來貢。庚申，夏國復遣使求援。己巳，有事於觀德殿。

　　十一月丙申，文武百官加上尊號曰惠文智武聖孝天祚皇帝，大赦，以宋魏國王和魯斡為皇太叔，梁王撻魯進封燕國王，鄭王淳為東京留守，進封越國王，百官各進一階。丁酉，以惕隱耶律何魯掃古為南院大王。戊戌，以受尊號，告廟。乙巳，謁太祖廟，追尊太祖之高祖曰昭烈皇帝，廟號肅祖，妣曰昭烈皇后；曾祖曰莊敬皇帝，廟號懿祖，妣曰莊敬皇后。召監修國史耶律儼纂太祖諸帝實錄。

　　十二月戊申，如藕絲澱。

　　是年，放進士馬恭回等百三人。

　　四年春正月戊子，幸魚兒濼。壬寅，獵木嶺。癸卯，燕國王撻魯薨。

　　二月丁丑，鼻骨德遣使來貢。

　　夏六月甲辰，駐蹕旺國崖。甲寅，夏國遣李造福、田若水求援。癸亥，吐蕃遣使來貢。

　　秋七月，南京蝗。庚辰，獵南山。癸未，以西北路招討使蕭得里底、北院樞密副使耶律慎思並知北院樞密使事。辛卯，以同知南院樞密使事蕭敵里為西北路招討使。

　　冬十月己酉，鳳凰見於陰。己未，幸南京。

　　十一月乙亥，禦迎月樓，賜貧民錢。

　　十二月辛丑，以張琳為南府宰相。

　　五年春正月乙亥，夏國遣李造福等來求援，且乞伐宋。庚寅，以遼興軍節度使蕭常哥為北府宰相。丁酉，遣樞密直學士高端禮等諷宋罷伐夏兵。

　　二月癸卯，微行，視民疾苦。丙午，幸鴛鴦濼。

　　三月壬申，以族女南仙封成安公主，下嫁夏國王李乾順。

　　夏四月甲申，射虎炭山。

　　五月癸卯，清暑南崖。壬子，宋遣曾孝廣、王戩報聘。

　　六月甲戌，夏國遣使來謝，及貢方物。己n，幸候里吉。

　　秋七月，謁慶陵。

　　九月辛亥，駐蹕藕絲澱。乙卯，謁乾陵。

　　冬十一月戊戌，禁商賈之家應進士舉。丙辰，高麗三韓國公王薨，子遣使來告。

　　十二月己巳，夏國復遣李造福、田若水求援。癸酉，宋遣林洙來議與夏約和。<三>

　　六年春正月辛丑，遣知北院樞密使事蕭得里底、<四>知南院樞密使事牛溫舒使宋，諷歸所侵夏地。

　　夏五月，清暑散水原。

　　六月辛巳，夏國遣李造福等來謝。

　　秋七月癸巳，阻卜來貢。甲午，如黑嶺。庚子，獵鹿角山。

　　冬十月乙亥，宋與夏通好，遣劉正符、曹穆來告。<五>庚辰，以皇太叔、南京留守和魯斡兼惕隱，東京留守、越國王淳為南府宰相。

　　十一月乙未，以謝家奴為南院大王，馬奴為奚六部大王。丙申，行柴冊禮。戊戌，大赦。以和魯斡為義和仁聖皇太叔，<六>越國王淳進封魏國王，封皇子敖盧斡為晉王，習泥烈為饒樂郡王。己亥，謁太祖廟。甲辰，祠木葉山。

　　十二月己巳，封耶律儼為漆水郡王，餘官進爵有差。

　　七年春正月，鉤魚於鴨子河。

　　二月，駐蹕大魚濼。

　　夏六月，次散水原。

　　秋七月，如黑嶺。

　　冬十月，謁乾陵，獵醫巫閭山。

　　是年，放進士李石等百人。

　　八年春正月，如春州。

　　夏四月丙申，封高麗王為三韓國公，贈其父為高麗國王<七>。

　　五月，清暑散水原。

　　六月壬辰，西北路招討使蕭敵里率諸蕃來朝。丙申，射柳祈雨。壬寅，夏國王李乾順以成安公主生子，遣使來告。丁未，如黑嶺。

　　秋七月戊辰，以雨罷獵。

　　冬十二月己卯，高麗遣使來謝。

　　九年春正月丙午朔，如鴨子河。

　　二月，如春州。

　　三月戊午，夏國以宋不歸地，遣使來告。

　　夏四月壬午，五國部來貢。

　　六月乙亥，清暑特禮嶺。

　　秋七月，隕霜，傷稼。甲寅，獵于候里吉。

　　八月丁酉，雪，罷獵。

　　冬十月癸酉，望祠木葉山。丁丑，詔免今年租稅。

　　十二月甲申，高麗遣使來貢。

　　是年，放進士劉楨等九十人。

　　十年春正月辛丑，預行立春禮。如鴨子河。

　　二月庚午朔，駐蹕大魚濼。

　　夏四月丙子，五國部長來貢。丙戌，預行再生禮。癸巳，獵於北山。

　　六月甲戌，清暑玉丘。癸未，夏國遣李造福等來貢。甲午，阻卜來貢。

　　秋七月辛丑，謁慶陵。

　　閏月辛亥，謁懷陵。己未，謁祖陵。壬戌，皇太叔和魯斡薨。

　　九月甲戌，免重九節禮。

　　冬十月，駐蹕藕絲澱。

　　十二月己酉，改明年元。

　　是歲，大饑。

　　天慶元年春正月，鉤魚於鴨子河。

　　二月，如春州。

　　三月乙亥，五國部長來貢。

　　夏五月，清暑散水原。

　　秋七月，獵。

　　冬十月，駐蹕藕絲澱。

　　二年春正月己未朔，如鴨子河。丁丑，五國部長來貢。

　　二月丁酉，如春州，幸混同江鉤魚，<八>界外生女直酋長在千里內者，以故事皆來朝。適遇「頭魚宴」，酒半酣，上臨軒，命諸酋次第起舞；獨阿骨打辭以不能。諭之再三，終不從。他日，上密謂樞密使蕭奉先曰：「前日之燕，阿骨打意氣雄豪，顧視不常，可托以邊事誅之。否則，必貽後患。」奉先曰：「寏人不知禮義，無大過而殺之，恐傷向化之心。假有異志，又何能為？」其弟吳乞買、粘罕、胡舍等嘗從獵，<九>能呼鹿，刺虎，搏熊。上喜，輒加官爵。

　　夏六月庚寅，清暑南崖。甲午，和州回鶻來貢。戊戌，成安公主來朝。甲辰，阻卜來貢。

　　秋七月乙丑，獵南山。

　　九月己未，射獲熊，燕群臣，上親禦琵琶。初，阿骨打混同江宴歸，疑上知其異志，遂稱兵，先並旁近部族。女直趙三、阿鶻產拒之，阿骨打虜其家屬。二人走訴咸州，詳穩司送北樞密院。樞密使蕭奉先作常事以聞上，仍送咸州詰責，欲使自新。後數召，阿骨打竟稱疾不至。

　　冬十月辛亥，高麗三韓國公王之母死，來告，即遣使致祭，起復。是月，駐蹕奉聖州。

　　十一月乙卯，幸南京。丁卯，謁太祖廟。

　　是年，放進士韓等七十七人。

　　三年春正月丙寅，賜南京貧民錢。丁卯，如大魚濼。甲戌，禁僧尼破戒。丙子，獵狗牙山，大寒，獵人多死。

　　三月，籍諸道戶，徙大牢古山圍場地居民于別土。阿骨打一日率五百騎突至咸州，吏民大驚。翌日，赴詳穩司，與趙三等面折庭下。阿骨打不屈，送所司問狀。一夕遁去。遣人訴於上，謂詳穩司欲見殺，故不敢留。自是召不復至。

　　夏閏四月，李弘以左道聚眾為亂，支解，分示五京。

　　六月乙卯，斡朗改國遣使來貢良犬。丙辰，夏國遣使來貢。

　　秋七月，幸秋山。

　　九月，駐蹕藕絲澱。

　　十一月甲午，以三司使虞融知南院樞密使事，西南面招討使蕭樂古為南府宰相。

　　十二月庚戌，高麗遣使來謝致祭。癸丑，回鶻遣使來貢。甲寅，以樞密直學士馬人望三知政事。丙辰，知樞密院事耶律儼薨。癸亥，高麗遣使來謝起復。

　　四年春正月，如春州。初，女直起兵，以紇石烈部人阿疏不從，遣其部撒改討之。阿疏弟狄故保來告，詔諭使勿討，不聽，阿疏來奔。至是女直遣使來索，不發。

　　夏五月，清暑散水原。

　　秋七月，女直復遣使取阿疏，不發，乃遣侍御阿息保問境上多建城堡之故。女直以慢語答曰：「若還阿疏，朝貢如故；不然，城未能已。」遂發渾河北諸軍，益東北路統軍司。阿骨打乃與弟粘罕、胡舍等謀，」一○：以銀術割、移烈、婁室、母等為帥，集女直諸部兵，擒遼障鷹官。及攻甯江州，東北路統軍司以聞。時上在慶州射鹿，聞之略不介意，遣海州刺史高仙壽統渤海軍應援。蕭撻不也遇女直，戰于甯江東，敗績。

　　冬十月壬寅朔，」一一：以守司空蕭嗣先為東北路都統，靜江軍節度使蕭撻不也為副，發契丹奚軍三千人，中京禁兵及土豪二千人，別選諸路武勇二千餘人，以虞候崔公義為都押官，控鶴指揮邢穎為副，引軍屯出河店。兩軍對壘，女直軍潛渡混同江，掩擊遼眾。蕭嗣先軍潰，崔公義、邢穎、耶律佛留、蕭葛十等死之，其獲免者十有七人。蕭奉先懼其弟嗣先獲罪，輒奏東征潰軍所至劫掠，若不肆赦，恐聚為患。上從之，嗣先但免官而已。諸軍相謂曰：「戰則有死而無功，退則有生而無罪。」故士無鬥志，望風奔潰。

　　十一月壬辰，都統蕭敵里等營於斡鄰濼東，又為女直所襲，士卒死者甚眾。甲午，蕭敵里亦坐免官。」一二：辛丑，以西北路招討使耶律斡里朵為行軍都統，」一三：副點檢蕭乙薛、同知南院樞密使事耶律章奴副之。

　　十二月，咸、賓、祥三州及鐵驪、兀惹皆叛入女直。乙薛往援賓州，南軍諸將實婁、特烈等往援咸州，並為女直所敗。

校勘記
　　一：辛亥葬仁聖大孝文皇帝宣懿皇后于慶陵遼文匯八道宗哀冊、宣懿哀冊並作壬子將遷座於永福陵。

　　二：其弟阿骨打襲按金史世紀，楊割〈（盈歌）〉卒於乾統三年癸未，烏雅束襲；烏雅束卒于天慶三年癸巳，阿骨打襲。此系帶敘，年份未合。

　　三：宋遣林洙來議與夏約和林洙，國志一○、宋史二 ○及長編並作林攄。

　　四：知北院樞密使事蕭得里底事字原脫，據上文四年六月及卷一○○本傳補。

　　五：遣劉正符曹穆來告劉正符，國志一○、宋史二 ○及長編並作劉正夫。

　　六：以和魯斡為義和仁聖皇太叔按皇子表，聖作壽。和魯斡與天祚為祖孫輩，「皇太叔」系封號。

　　七：封高麗王為三韓國公贈其父為高麗國王按高麗史一一，壽昌三年已封為高麗王，六年已封為三韓國公。又卷一二，六年二月，遼遣使冊為高麗王，無追封之事。

　　八：正月如鴨子河至二月幸混同江按紀太平四年二月，「詔改鴨子河曰混同江」。但此後鴨子河之名仍沿用未廢。

　　九：其弟吳乞買粘罕胡舍等嘗從獵按國志一 ○云：「阿骨打有弟曰吳乞馬、粘罕、胡舍輩，天祚歲入秋山，數人必從行。」吳乞馬即吳乞買，漢名晟，為阿骨打之弟。粘罕，本名粘沒喝，又作粘哥，金史七四有傳作宗翰；胡舍即胡舍，大金國志二七有傳作骨舍。二人均阿骨打之。

　　一○：阿骨打乃與弟粘罕胡舍等謀「弟」，應作。三※校勘記」

九：。

　　一一：冬十月壬寅朔冬字，依文例補。朔字，據朔考補。

　　一二：蕭敵里亦坐免官按蕭敵里即上文蕭嗣先，金史作蕭寁里。

　　一三：西北路招討使耶律斡里朵為行軍都統國志一 ○作「北樞密副使耶律斡離朵淶流河路都統」。


Chinese text: This work was published before January 1, 1923, and is in the
public domain worldwide because the author died at least 100 years ago.
