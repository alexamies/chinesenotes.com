耶律曷魯 蕭敵魯 耶律斜涅赤 耶律欲穩 耶律海里
○耶律曷魯蕭敵魯〈（阿古只）〉耶律斜涅赤〈（老古頗德）〉耶律欲穩耶律海裏

耶律曷魯，字控溫，一字洪隱，叠剌部人。祖匣馬葛，簡憲皇帝兄。父偶思，遙輦時為本部夷離堇，曷魯其長子也。性質厚。在髫鬌，與太祖遊，從父釋魯奇之曰：「興我家者，必二兒也。」太祖既長，相與易裘馬為好，然曷魯事太祖彌謹。會滑哥弒其父釋魯，太祖顧曷魯曰：「滑哥弒父，料我必不能容，將反噬我。今彼歸罪臺哂為解，我姑與之。是賊吾不忘也！」自是曷魯常佩刀從太祖，以備不虞。居久之，曷魯父偶思病，召曷魯曰：「阿保機神略天授，汝率諸弟赤心事之。」已而太祖來問疾，偶思執其手曰：「爾命世奇才。吾兒曷魯者，他日可委以事，吾已諭之矣。」既而以諸子屬之。

太祖為撻馬狘沙裏，參預部族事，曷魯領數騎召小黃室韋來附。太祖素有大志，而知曷魯賢，軍國事非曷魯議不行。會討越兀與烏古部，曷魯為前鋒，戰有功。及太祖為叠剌部夷離堇，討奚部，其長術裏逼險而壘，攻莫能下，命曷魯持一笴往諭之。既入，為所執。乃說奚曰：「契丹與奚言語相通，實一國也。我夷離堇於奚豈有夌轢之心哉？漢人殺我祖奚首，夷離堇怨次骨，日夜思報漢人。顧力單弱，使我求援於奚，傳矢以示信耳。夷離堇受命於天，撫下以德，故能有此眾也。今奚殺我，違天背德，不祥莫大焉。且兵連禍結，當自此始，豈爾國之利乎！」術裏感其言，乃降。太祖為於越，秉國政，欲命曷魯為叠剌部夷離堇。辭曰：「賊在君側，未敢遠去。」太祖討黑車子室韋，幽州劉仁恭遣養子趙霸率眾來救。曷魯伏兵桃山，俟霸眾過半而要之；與太祖合擊，斬獲甚眾，遂降室韋。太祖會李克用於雲州，時曷魯侍，克用顧而壯之曰：「偉男子為誰？」太祖曰：「吾族曷魯也。」

會遙輦痕德堇可汗歿，群臣奉遺命請立太祖。太祖辭曰：「昔吾祖夷離堇雅裏嘗以不當立而辭，今若等復為是言，何歟？」曷魯進曰：「曩吾祖之辭，遺命弗及，符瑞未見，第為國人所推戴耳。今先君言猶在耳，天人所與，若合符契。天不可逆，人不可拂，而君命不可違也。」太祖曰：「遺命固然，汝焉知天道？」曷魯曰：「聞於越之生也，神光屬天，異香盈幄，夢受神誨，龍錫金佩。天道無私，必應有德。我國削弱，齮龁於鄰部日久，以故生聖人以興起之。可汗知天意，故有是命。且遙輦九營棋布，非無可立者；小大臣民屬心於越，天也。昔者於越伯父釋魯嘗曰：『吾猶蛇，兒猶龍也。』天時人事，幾不可失。」太祖猶未許。是夜，獨召曷魯責曰：「眾以遺命迫我。汝不明吾心，而亦俯隨耶？」曷魯曰：「在昔夷離堇雅裏雖推戴者眾，辭之而立阻午為可汗。相傳十餘世，君臣之分亂，紀綱之統隳。委質他國，若綴斿然。羽檄蜂午，民疲奔命。興王之運，實在今日。應天順人，以答顧命，不可失也。」太祖乃許。明日，即皇帝位，命曷魯總軍國事。時制度未講，國用未充，扈從未備，而諸弟剌葛等往往覬非望。太祖宮行營始置腹心部，選諸部豪健二千餘充之，以曷魯及蕭敵魯總焉。已而諸弟之亂作，太祖命曷魯總領軍事，討平之，以功為叠剌部夷離堇。時民更兵焚剽，日以抏敝，曷魯撫輯有方，畜牧益滋，民用富庶。乃討烏古部，破之。自是震懾，不敢復叛。乃請制朝儀、建元，率百官上尊號。太祖既備禮受冊，拜曷魯為阿魯敦於越。「阿魯敦」者，遼言盛名也。

後太祖伐西南諸夷，數為前鋒。神冊二年，從逼幽州，與唐節度使周德威拒戰可汗州西，敗其軍，遂圍幽州，未下。太祖以時暑班師，留曷魯與盧國用守之。俄而救兵繼至，曷魯等以軍少無援，退。

三年七月，皇都既成，燕群臣以落之。曷魯是月得疾薨，年四十七。既葬，賜名其阡宴答，山曰於越峪，詔立石紀功。清寧間，命立祠上京。

初，曷魯病革，太祖臨視，問所欲言。曷魯曰：」陛下聖德寬仁，群生咸遂，帝業隆興。臣既蒙寵遇，雖瞑目無憾。惟析叠剌部議未決，願亟行之。」及薨，太祖流涕曰：「斯人若登三五載，吾謀蔑不濟矣！」後太祖二十一功臣，各有所擬，以曷魯為心雲。子惕剌、撒剌，俱不仕。

論曰：曷魯以肺腑之親，任帷幄之寄，言如蓍龜，謀成戰勝，可謂算無遺策矣。其君臣相得之誠，庶吳漢之於光武歟？夫信其所可信，智也，太祖有焉。故曰：惟聖知聖，惟賢知賢，斯近之矣。

蕭敵魯，字敵輦，其母為德祖女弟，而淳欽皇后又其女兄也。五世祖曰胡母裏，遙輦氏時嘗使唐，唐留之幽州。一夕，折關遁歸國，由是世為決獄官。敵魯性寬厚，膂力絕人，習軍旅事。太祖潛藩，日侍左右，凡征討必與行陣。既即位，敵魯與弟阿古只、耶律釋魯、耶律曷魯偕總宿衛。拜敵魯北府宰相，世其官。太祖征奚及討劉守光，敵魯略地海濱，殺獲甚眾。頃之，剌葛等作亂，潰而北走。敵魯率輕騎追之，兼晝夜行。至榆河，敗其黨，獲剌葛以獻。太祖嘉之，錫賚甚渥。後討西南夷，功居諸將先。神冊三年十二月卒。敵魯有膽略，聞敵所在即馳赴，親冒矢石，前後戰未嘗少恤，必勝乃止。以故在太祖功臣列，喻以手雲。弟阿古只。

阿古只，字撒本。少卓越自放不羈。長驍勇善射，臨敵敢前。每射甲楯輒洞貫。太祖為於越時，以材勇充任使。既即位，與敵魯總腹心部。剌葛之亂也，淳欽皇后軍黑山，阻險自固。太祖方經略奚地，命阿古只統百騎往衛之。逆黨叠裏特、耶律滑哥素憚其勇略，相戒曰：「是不可犯也！」剌葛既北走，與敵魯追擒於榆河。神冊初元，討西南夷有功；徇山西諸郡縣，又下之，敗周德威軍。三年，以功拜北府宰相，世其職。天贊初，與王郁略地燕、趙，破磁窯鎮。太祖西征，悉諉以南面邊事。

攻渤海，破扶餘城，獨將騎兵五百，敗老相軍三萬。渤海既平，改東丹國。頃之，已降郡縣復叛，盜賊蜂起。阿古只與康默記討之，所向披靡。會賊遊騎七千自鴨淥府來援，勢張甚。阿古只帥麾下精銳，直犯其鋒，一戰克之，斬馘三千餘，遂進軍破回跋城。以病卒。

功臣中喻阿古只為耳雲。子安團，官至右皮室詳穩。

耶律斜涅赤，字撒剌，六院部舍利古直之族。始字鐸碗，早隸太祖幕下，嘗有疾，賜樽酒飲而愈，遼言酒樽曰「撒剌」，故詔易字焉。太祖即位，掌腹心部。天贊初，分叠剌部為北、南院，斜涅赤為北院夷離堇。帝西徵至流沙，威聲大振，諸夷潰散，乃命斜涅赤撫集之。及討渤海，破扶餘城，斜涅赤從太子大元帥率眾夜圍忽汗城，大諲譔降。已而復叛，命諸將分地攻之。詰旦，斜涅赤感勵士伍，鼓噪登陴，敵震懾，莫敢禦，遂破之。天顯中卒，年七十，居佐命功臣之一。侄老古、頗德。

老古，字撒懶，其母淳欽皇后姊也。老古幼養宮掖，既長，沈毅有勇略，隸太祖帳下。既即位，屢有戰功。剌葛之亂也，欲乘我不備為掩襲計，紿降。太祖將納之，命老古、耶律欲穩嚴號令，勒士卒，控轡以防其變。逆黨知有備，懼而遁。以功授右皮室詳穩，典宿衛。太祖侵燕、趙，遇唐兵雲碧店，老古恃勇輕敵，直犯其鋒。戰久之，被數創，歸營而卒。太祖深悼惜之，佐命功臣其一也。

頗德，字兀古鄰。弱冠事太祖。天顯初，為左皮室詳穩，典宿衛，遷南院夷離堇，治有聲。石敬瑭破張敬達軍於太原北，時頗德勒兵為援，敬達遁。敬瑭追至晉安寨圍之，頗德領輕騎襲潞州，塞其餉道。唐諸將懼，殺敬達以降。會同初，改叠剌部夷離堇為大王，即拜頗德，既而加采訪使。舊制，肅祖以下宗室稱院，德祖宗室號三父房，稱橫帳，百官子弟及籍沒人稱著帳。耶律斜的言，橫帳班列，不可與北、南院並。太宗詔在廷議，皆曰然，乃詔橫帳班列居上。頗德奏曰：「臣伏見官制，北、南院大王品在惕隱上。今橫帳始圖爵位之高，願與北、南院參任；茲又恥與同列。夫橫帳與諸族皆臣也，班列奚以異？」帝乃諭百官曰：「朕所不知，卿等不宜面從。」詔仍舊制。其強直不撓如此。頗德狀貌秀偉，初，太祖見之曰：「是子風骨異常兒，必為國器。」後果然。卒年四十九。

耶律欲穩，字轄剌幹，突呂不部人。祖臺押，遙輦時為北邊拽剌。簡獻皇后與諸子之罹難也，嘗倚之以免。太祖思其功不忘，又多欲穩嚴重有濟世誌，乃命典司近部，以遏諸族窺覬之想。欲穩既見器重，益感奮思報。太祖始置宮分以自衛，欲穩率門客首附宮籍。帝益嘉其忠，詔以臺押配享廟廷。及平剌葛等亂，以功遷奚叠剌部夷離堇。從征渤海有功。天顯初卒。後諸帝以太祖之與欲穩也為故，往往取其子孫為友。宮分中稱「八房」，皆其後也。弟霞裏，終奚六部禿裏。

耶律海裏，字涅剌昆，遙輦昭古可汗之裔。太祖傳位，海裏與有力焉。初受命，屬籍比局萌覬覦，而遙輦故族尤觖望。海裏多先帝知人之明，而素服太祖威德，獨歸心焉。以故太祖托為耳目，數從征討。既清內亂，始置遙輦敞穩，命海裏領之。天顯初，征渤海，海裏將遙輦糺破忽汗城。師般，卒。


Chinese text: This work was published before January 1, 1923, and is in the
public domain worldwide because the author died at least 100 years ago.
