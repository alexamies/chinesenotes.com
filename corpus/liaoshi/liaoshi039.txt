地理志三中京道

中京大定府，虞為營州，夏屬冀州，周在幽州之分。秦郡天下，是為遼西。漢為新安平縣。漢末步奚居之，幅員千里，多大山深谷，阻險足以自固。魏武北征，縱兵大戰，降者一十餘萬，去之松漠。其後拓拔氏乘遼建牙於此，當饒樂河水之南，溫渝河水之北。唐太宗伐高麗，駐蹕於此。部帥蘇支從征有功，奚長可度率眾內附，為置饒樂都督府。咸通以後，契丹始大，奚族不敢復抗。太祖建國，舉族臣屬。聖宗嘗過七金山土河之濱，南望雲氣，有郛郭樓闕之狀，因議建都。擇良工於燕、薊，董役二歲，郛郭、宮掖、樓閣、府庫、市肆廊廡，擬神都之制。統和二十四年，五帳院進故奚王牙帳地。二十五年，城之，實以漢戶，號曰中京，府曰大定。皇城中有祖廟，景宗、承天皇后御容殿。城池湫濕，多鑿井泄之，人以不便。大同驛以待宋使，朝天館待新羅使，來賓館待夏使。有七金山、馬盂山、雙山、松山、土河。統州十、縣九：

大定縣。白霫故地。以諸國俘戶居之。長興縣。本漢賓從縣。以諸部人居之。富庶縣。本漢新安平地，開泰二年析京民置。勸農縣。本漢賓從縣地。開泰二年析京民置。

文定縣。開泰二年析京民置。升平縣。開泰二年析京民置。歸化縣。本漢柳城縣地。神水縣。本漢徒河縣地。開泰二年置。

金源縣。本唐青山縣境。開泰二年析京民置。

恩州，懷德軍，下，刺史。本漢新安平縣地。太宗建州。開泰中，以渤海戶實之。初隸永興宮，後屬中京。統縣一：恩化縣。開泰中渤海人戶置。

惠州，惠和軍，中，刺史。本唐歸義州地。太祖俘漢民數百戶兔鹿山下，創城居之，置州。屬中京，統縣一：惠和縣。聖宗遷上京惠州民，括諸宮院落帳戶置。

高州，觀察。唐信州之地。萬歲通天元年，以契丹室活部置。開泰中，聖宗伐高麗，以俘戶置高州。有平頂山、灤河。屬中京。統縣一：

三韓縣，辰韓為扶餘，弁韓為新羅，馬韓為高麗。開泰中，聖宗伐高麗，俘三國之遺人置縣。戶五千。

武安州，觀察。唐沃州地。太祖俘漢民居木葉山下，因建城以遷之，號杏堝新城。復以遼西戶益之，更曰新州。統和八年改今名。初刺史，後升。有黃柏嶺、裊羅水、個沒裏水。屬中京。統縣一：

沃野縣。

利州，中、觀察。本中京阜俗縣。統和二十六年置刺史州，開泰元年升。屬中京。統縣一：

阜俗縣。唐末，契丹漸熾，役使奚人，遷居琵琶川。統和四年置縣。初隸彰湣宮，更隸中京。後置州，仍屬中京。

榆州，高平軍，下，刺史。本漢臨渝縣地。後隸右北平驪城縣。唐載初二年，析慎州置黎州，處靺鞨部落，後為奚人所據。太宗南征，橫帳解裏以所俘鎮州民置州，開泰中沒入。屬中京。統縣二：

和眾縣。本新黎縣地。永和縣。本漢昌城縣地。統和二十二年置。

澤州，廣濟軍，下，刺史。本漢土垠縣地。太祖俘蔚州民，立寨居之，采煉陷河銀冶。隸中京留守司。開泰中置澤州。有松亭關、神山、九宮嶺、石子嶺、濼河、撒河。屬中京。統縣二：

神山縣。神山在西南。灤河縣。本漢徐無縣地。屬永興宮。

北安州，興化軍，上，刺史。本漢女祁縣地，屬上谷郡。晉為馮跋所據。唐為奚王府西省地。聖宗以漢戶置北安州。屬中京。統縣一：興化縣。本漢且居縣地。

潭州，廣潤軍，下，刺史。本中京之龍山縣，開泰中置州，仍屬中京。統縣一：龍山縣。本漢交黎縣地。開泰二年以習家寨置。

松山州，勝安地，下，刺史。開泰中置。統和八年省，復置。屬中京。統縣一：

松山縣。本漢文成縣地。邊松漠，商賈會沖。開泰二年置縣。有松山川。

宋王曾《上契丹事》曰：出燕京北門，至望京館。五十里至順州。七十里至檀州，漸入山。五十里至金溝館。將至館，川原平曠，謂之金溝澱。自此入山，詰曲登陟，無復裏堠，但以馬行記日，約其里數。九十里至古北口，兩傍峻崖，僅容車軌。又度德勝嶺，盤道數層，俗名思鄉嶺，八十里至新館。過雕窠嶺、偏槍嶺，四十里至臥如來館。過烏灤河，東有灤州，又過摸鬥嶺，一名渡雲嶺，芹菜嶺，七十里至柳河館。松亭嶺甚險峻，七十里至打造部落館。東南行五十里至牛山館。八十里至鹿兒峽館。過蝦蟆嶺，九十里至鐵漿館。過石子嶺，自此漸出山，七十里至富谷館。八十里至通天館，二十里至中京大定府。城垣卑小，方圓才四里許。門但重屋，無築阇之制。南門曰朱夏，門內通步廊，多坊門。又有市樓四：曰天方、大衢、通阛、望闕。次至大同館。其門正北曰陽德、閶闔。城內西南隅岡上有寺。城南有園圃，宴射之所。自過古北口，居人草庵板屋，耕種，但無桑柘；所種皆從壟上，虞吹沙所壅。山中長松郁然，深谷中時見畜牧牛馬橐駝，多青羊黃豕。

成州，興府軍，節度。晉國長公主以媵戶置，軍曰長慶，隸上京。復改軍名。統縣一：同昌縣。

興中府。本霸州彰武軍，節度。古孤竹國。漢柳城縣地。慕容皝以柳城之北，龍山之南，福德之地，乃築龍城，構宮廟，改柳城為龍城縣，遂遷都，號曰和龍宮。慕容垂復居焉，後為北跋所滅。元魏取為遼西郡。隋平高保寧，置營州。煬帝廢州置柳城郡。唐武德初改營州總管府，尋為都督府。萬歲通天中，陷李萬榮。神龍初，移府幽州。開元四年，復治柳城。八年，西徙漁陽。十年，還柳城。後為奚所據。太祖平奚及俘燕民，將建城，命韓知方擇其處。乃完葺柳城，號霸州彰武軍，節度。統和中，制置建、霸、宜、錦、白川等五州。尋落制置，隸積慶宮。後屬興聖宮。重熙十年升興中府。有大華山、小華山、香高山、麝香崖，天授皇帝刻石在焉，駐龍峪、神射泉、小靈河。統州二、縣四：

興中縣。本漢柳城縣地。太祖掠漢民居此，建霸城縣。重熙中置府，更名。營丘縣。析霸城置。象雷縣。開泰二年以麥務川置。初隸中京。後屬。

閭山縣。本漢且慮縣。開泰二年以羅家軍置。隸中京，後屬。

安德州，化平軍，下，刺史。以霸州安德縣置，來屬。統縣一：安德縣。統和八年析霸城東南龍山徒河境戶置。初隸乾州，更屬霸州，置州來屬。

黔州，阜昌軍，下，刺史。本漢遼西郡地。太祖平渤海，以所俘戶居之，隸黑水河提轄司。安帝置州，析宜、霸二州漢戶益之。初隸永興宮，更隸中京，後置府，來屬。統縣一：盛吉縣。太祖平渤海，俘興州盛吉縣民來居，因置縣。

宜州，崇義軍，上，節度。本遼西累縣地。東丹王每秋畋於此。興宗以定州俘戶建州。有墳山，松柏連亙百餘里，禁樵采，浚河，累石為堤。隸積慶宮。統縣二：

弘政縣。世宗以定州俘戶置。民工織纴，多技巧。聞義縣。世宗置。初隸海北州，後來屬。

錦州，臨海軍，中，節度。本漢遼東無慮縣。慕容皝置西樂縣。太祖以漢俘建州。有大胡僧山、小胡僧山、大查牙山、小查牙山、淘河島。隸弘義宮。統州一、縣二：

永樂縣。

安昌縣。巖州，保肅軍，下，刺史。本漢海陽縣地。太祖平渤海，遷漢戶雜居興州境，聖宗於此建城焉。隸弘義宮，來屬。統縣一：興城縣。

川州，長寧軍，中，節度。本唐青山州地。太祖弟明王安端置。會同三年，詔為白川州。安端子察割以大逆誅，沒入，省曰川州。初隸崇德宮，統和中屬文忠王府。統縣三：

弘理縣。統和八年以諸宮提轄司戶置。咸康縣。宜民縣。統和中置。

建州，保靜軍，上，節度。唐武德中，置昌樂縣。太祖完葺故壘，置州。漢乾祐元年，故石晉太后詣世宗，求於漢城側耕墾自贍。許於建州南四十里給地五十頃，營構房室，創立宗廟。州在靈河之南，屢遭水害，聖宗遷於河北康崇州故城。初名武寧軍，隸永興宮，後屬敦睦宮。統縣二：

永霸縣。永康縣。本唐昌黎縣地。

來州，歸德軍，下，節度。聖宗以女直五部歲饑來歸，置州居之。初刺史，後升。隸永興宮。有三州山、六州山、五脂山。統州二、縣一：來賓縣。本唐來遠縣地。

隰州，平海軍，下，刺史。慕容皝置集寧縣。聖宗括帳戶遷信州，大雪不能進，建城於此，置焉。隸興聖宮，來屬。統縣一：海浜縣。本漢縣。瀕海，地多堿鹵，置鹽場於此。

遷州，興善軍，下，刺史。本漢陽樂縣地。聖宗平大延琳，遷歸州民置，來屬。有箭笴山。統縣一：遷民縣。

潤州，海陽軍，下，刺史。聖宗平大延琳，遷寧州之民居此，置州。統縣一：

海陽縣。本漢陽樂縣地，遷潤州，本東京城內渤海民戶，因叛，移於此。


Chinese text: This work was published before January 1, 1923, and is in the
public domain worldwide because the author died at least 100 years ago.
