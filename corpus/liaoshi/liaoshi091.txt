耶律韓八　耶律唐古　蕭朮哲〈（藥師奴）〉　耶律玦　耶律仆里篤

耶律韓八
耶律韓八，字嘲隱，倜儻有大志，北院詳穩古之五世孫。太平中，遊京師，寓行宮側，惟囊衣匹馬而已。帝微服出獵，見而問之曰：「汝為何人？」韓八初不識，漫應曰：「我北院部人韓八，來覓官耳。」帝與語，知有長才，陰識之。會北院奏南京疑獄久不決，帝召韓八馳驛審錄，舉朝皆驚。韓八量情處理，人無冤者。上嘉之。籍群牧馬，闕其二，同事者考尋不已，韓八略不加詰，即先馳奏，帝益信任。景福元年，為左夷離畢，徙北面林牙，眷遇優異。重熙六年，改北院大王，政務寬仁，復為左夷離畢。十二年，再為北院大王。入朝，帝從容謂曰：「卿守邊任重，當實府庫、振貧乏以報朕。」既受詔，愈竭忠謹，知無不言，便益為多。卒，年五十五。上聞，悼惜。死之日，篋無舊蓄，椸無新衣，遣使吊祭，給葬具。

韓八平居不屑細務，喜慍不形。嘗失所乘馬，家僮以同色者代之，數月不覺。

耶律唐古
耶律唐古，字敵隱，於越屋質之庶子。廉謹，善屬文。統和二十四年，述屋質安民治盜之法以進，補小將軍，遷西南面巡檢，歷豪州刺史、唐古部詳穩。嚴立科條，禁奸民鬻馬於宋、夏界。因陳弭私販安邊境之要。太后嘉之，詔邊郡遵行，著為令。朝議欲廣西南封域，黑山之西，綿亙數千里，唐古言：「戍壘太遠，卒有警急，赴援不及，非良策也。」從之。西番來侵，詔議守禦計，命唐古勸督耕稼以給西軍，田於臚朐河側，是歲大熟。明年，移屯鎮州，凡十四稔，積粟數十萬斛，斗米數錢。重熙間，改隗衍党項部節度使。先是，築可敦城以鎮西域。諸部縱民畜牧，反招寇掠。重熙四年，上疏曰：「自建可敦城已來，西蕃數為邊患，每煩遠戍。歲月既久，國力耗竭。不若復守故疆，省罷戍役。」不報。是年，致仕。乞勒其父屋質功於石，帝命耶律庶成制文，勒石上京崇孝寺。卒，年七十八。

蕭朮哲
蕭朮哲，字石魯隱，孝穆弟高九之子。以戚屬加監門衛上將軍。重熙十三年，將衛兵討李元昊有功，遷興聖宮使。蒲奴裏部長陶得裏叛，朮哲為統軍都監，從都統耶律義先擊之，擒陶得裏。朮哲與義先不協，誣義先罪，免官。稍遷西南面招討都監，坐事下獄，以太后言，杖而釋之。清寧初，為國舅詳穩、西北路招討使，私取官粟三百斛，及代，留畜產，令主者鬻之以償。後族弟胡睹到部發其事，帝怒，決以大杖，免官。尋起為昭德軍節度使，徵為北院宣徽使。九年，上以朮哲先為招討，威行諸部，復為西北路招討使。訓士卒，增器械，省追呼，嚴號令。人不敢犯，邊境晏然。十年，入朝，封柳城郡王。咸雍二年，拜北府宰相，為北院樞密使耶律乙辛所忌，誣朮哲與護衛蕭忽古等謀害乙辛。詔獄無狀，罷相，出鎮順義軍。卒，追王晉、宋、梁三國。侄藥師奴。

藥師奴
藥師奴，幼穎悟，謹禮法，補祗候郎君。大康中，為興聖宮使，累遷同知殿前點檢司事。上嘉其宿衛嚴肅，遷右夷離畢。夏王李乾順為宋所攻，求解，帝命藥師奴持節使宋，請罷兵通好，宋從之。拜南面林牙，改漢人行宮副部署。乾統初，出為安東軍節度使，卒。

耶律玦
耶律玦，字吾展，遙輦鮮質可汗之後。重熙初，召修國史，補符寶郎，累遷知北院副部署事。入見太后，後顧左右曰：「先皇謂玦必為偉人，果然。」除樞密副使，出為西南面招討都監，歷同簽南京留守事、南面林牙。皇弟秦國王為遼興軍節度使，以玦同知使事，多所匡正。十年，復為樞密副使。咸雍初，兼北院副部署。及秦國王為西京留守，請玦為佐，從之。歲中獄空者三，召為孟父房敞穩。玦不喜貨殖，帝知其貧，賜宮戶十。嘗謂宰相曰：「契丹忠正無如玦者，漢人則劉伸而已。然熟察之，玦優於伸。」先是，西北諸部久不能平，上遣玦問狀，執弛慢者痛繩之。以酒疾卒。

耶律仆里篤
耶律仆里篤，字燕隱，六院林牙突呂不也四世孫。開泰間，為本班郎君。有捕盜功，樞密使蕭樸薦之，遷率府率。太平中，同知南院宣徽事，累遷彰聖軍節度使。重熙十六年，知興中府，以獄空聞。十八年，伐夏，攝西南面招討使。十九年，夏人侵金肅軍，敗之，斬首萬餘級，加右武衛上將軍。時近邊群牧數被寇掠，遷倒塌嶺都監以治之，桴鼓不鳴。二十年，知金肅軍事。宰相趙惟節總領邊城橋道芻粟，請貳，帝命仆里篤副之，以稱職聞。清寧初，歷長寧、匡義二軍節度使，致仕。咸雍間卒。子阿固質，終倒塌嶺都監。

論曰：韓八因帝微行，才始見售，及任以事，落落知大體，不負上之知矣。唐古、術哲經略西北邊，勸農積粟，訓練士卒，敵人不敢犯。玦以忠直見稱於上，仆裏篤以幹敏為宰相佐，在鎮俱以獄空聞。之數人者，豈特甲胄之士，抑亦李牧、程不識之亞歟。


Chinese text: This work was published before January 1, 1923, and is in the
public domain worldwide because the author died at least 100 years ago.
