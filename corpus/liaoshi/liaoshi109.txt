伶官 ○羅衣輕

伶，官之微者也。《五代史》列鏡新磨於《傳》，是必有所取矣。遼之伶官當時固多，然能因詼諧示諫，以消未形之亂，惟羅衣輕耳。孔子曰：「君子不以人廢言。」是宜傳。

羅衣輕，不知其鄉里。滑稽通變，一時諧謔，多所規諷。興宗敗於李元昊也，單騎突出，幾不得脫。先是，元昊獲遼人，輒劓其鼻，有奔北者惟恐追及。故羅衣輕止之曰：「且觀鼻在否？」上怒，以毳索系帳後，將殺之。太子笑曰：「打諢底不是黃幡綽！」羅衣輕應聲曰：「行兵底亦不是唐太宗！」上聞而釋之。上嘗與太弟重元狎昵，宴酣，許以千秋萬歲後傳位。重元喜甚，驕縱不法。又因雙陸，賭以居民城邑。帝屢不競，前後已償數城。重元既恃梁孝王之寵，又多鄭叔段之過，朝臣無敢言者，道路以目。一日復博，羅衣輕指其局曰：「雙陸休癡，和你都輸去也！」帝始悟，不復戲。清寧間，以疾卒。

◎宦官 ○王繼恩趙安仁

《周禮》，寺人掌中門之禁。至巷伯詩列於《雅》，勃貂功著於晉，雖忠於所事，而非其職矣。漢、唐中世，竊權蠹政，有不忍言者，是皆寵遇之過。遼宦者二人，其賢不肖皆可為後世鑒，故傳焉。

王繼恩，棣州人。睿智皇后南征，繼恩被俘。初，皇后以公私所獲十歲已下兒容貌可觀者近百人，載赴涼陘，並使閹為豎，繼恩在焉。聰慧，通書及遼語。擢內謁者、內侍左廂押班。聖宗親政，累遷尚衣庫使、左承宣、監門衛大將軍、靈州觀察使、內庫都提點。繼恩好清談，不喜權利，每得賜賚，市書至萬卷，載以自隨，誦讀不倦。每宋使來聘，繼恩多充宣賜使。後不知所終。

趙安仁，字小喜，深州樂壽人，自幼被俘。統和中，為黃門令、秦晉國王府祗候。王薨，授內侍省押班、禦院通進。開泰八年，與李勝哥謀奔南土，為遊兵所擒。初，仁德皇后與欽哀有隙，欽哀密令安仁伺皇后動靜，無不知者。仁德皇后威權既重，安仁懼禍，復謀亡歸。仁德欲誅之，欽哀以言營救。聖宗曰：「小喜言父母兄弟俱在南朝，每一念，神魂隕越。今為思親，冒死而亡，亦孝子用心，實可憐憫。」赦之。重熙初，欽哀攝政，欲廢帝，立少子重元。帝與安仁謀，遷太后慶州守陵，授安仁左承宣、監門衛大將軍，充契丹漢人渤海內侍都知，兼都提點。會上思太后，親馭奉迎，太后責曰：」汝負萬死，我嘗營救。不望汝報，何為離間我母子耶！」安仁無答。後不知所終。

論曰：名器所以礪天下，非賢而有功則不可授，況宦者乎！繼恩為內謁者，安仁為黃門令，似矣，何至溺於私愛，而授以觀察使、大將軍耶？《易》曰：「負且乘，致寇至。」此安仁所以不克有終，繼恩幸而免歟？


Chinese text: This work was published before January 1, 1923, and is in the
public domain worldwide because the author died at least 100 years ago.
