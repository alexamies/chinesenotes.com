道宗一

道宗孝文皇帝，諱洪基，字涅鄰，小字查剌。興宗皇帝長子，母曰仁懿皇后蕭氏。六歲封梁王。重熙十一年，進封燕國，總領中丞司事。明年，總北南院樞密使事，加尚書令，進封燕趙國王。二十一年，為天下兵馬大元帥，知惕隱事，預朝政。帝性沈靜、嚴毅，每朝，興宗為之斂容。

二十四年秋八月己，興宗崩，即皇帝位於柩前，哀慟不聽政。辛卯，百僚上表固請，許之。詔曰：「朕以菲德，托居士民之上，第恐智識有不及，群下有未信；賦斂妄興，賞罰不中；上恩不能及下，下情不能達上。凡爾士庶，直言無諱。可則擇用，否則不以為愆。卿等其體朕意。」壬辰，以皇太弟重元為皇太叔，免漢拜，不名。癸巳，遣使報哀於宋及夏、高麗。甲午，遣重元安撫南京軍民。戊戌，以遺詔，命西北路招討使西平郡王蕭阿剌為北府宰相，仍權知南院樞密使事，北府宰相蕭虛烈為武定軍節度使。辛丑，改元清寧，大赦。九月戊午，詔常所幸圍場外毋禁。庚申，詔除護衛士，餘不得佩刃入宮；非勛戚後及夷離堇、副使、承應諸職事人，不得冠巾。壬戌，詔夷離堇及副使之族並民奴賤，不得服駝尼、水獺裘，刀柄、兔鶻、鞍勒、珮子不許用犀玉、骨突犀；惟大將軍不禁。乙丑，賜內外臣僚爵賞有差。庚午，尊皇太后為太皇太后。辛未，遣左夷離畢蕭謨魯、翰林學士韓運以先帝遺物遺宋。癸酉，遣使以即位報宋。丙子，尊皇后為皇太后，宴菆塗殿。以上京留守宿國王陳留為南京留守。壬午，遣使賜高麗、夏國先帝遺物。冬十月丁亥，有司請以帝生日為天安節，從之。以吳王仁先同知南京留守事，陳王塗孛特為南府宰相，進封吳王。壬寅，以順義軍節度使十神奴為南院大王。十一月甲子，葬興宗皇帝於慶陵。宋及高麗遣使來會。名其山曰永興。丙寅，以南院大王侯古為中京留守，北府宰相西平郡王蕭阿剌進封韓王。壬申，次懷州。有事於太宗、穆宗廟。甲戌，謁祖陵。戊寅，冬至，有事於太祖、景宗、興宗廟，不受群臣賀。十二月丙戌，詔左夷離畢曰：「朕以眇沖，獲嗣大位，夙夜憂懼，恐弗克任。欲聞直言，以匡其失。今已數月，未見所以副朕委任股肱耳目之意。其令內外百官，比秩滿，各言一事。仍轉諭所部，無貴賤老幼，皆得直言無諱。」戊子，應聖節，上太皇太后壽，宴群臣、命婦，冊妃蕭氏為皇后。進封皇弟越王和魯斡為魯國王，許王阿璉為陳國王，楚王涅魯古徙封吳王。辛卯，詔部署院，事有機密即奏，其投謗訕書，輒受及讀者並棄市。癸巳，皇族十公悖母，伏誅。甲午，以樞密副使姚景行為參知政事，翰林學士吳湛為樞密副使，參知政事、同知樞密院事韓紹文為上京留守。丙申，宋遣歐陽修等來賀即位。戊戌，詔設學養士，頒《五經》傳疏，置博士、助教各一員。癸卯，以知涿州楊績參知政事兼同知樞密院事。庚戌，以聖宗在時生辰，赦上京囚。是年，禦清涼殿放進士張孝傑等四十四人。

二年春正月丙辰，詔州郡官及僚屬決囚，如諸部族例。己巳，詔二女古部與世預宰相、節度使之選者免皮室軍。是月，幸魚兒濼。二月乙酉，以左夷離畢蕭謨魯知西南面招討都監事。乙巳，以興宗在時生辰，宴群臣，命各賦詩。三月丁巳，應聖節，曲赦百里內囚。己卯，御製《放鷹賦》賜群臣，諭任臣之意。閏月己亥，始行東京所鑄錢。乙巳，南京獄空，進留守以下官。夏四月甲子，詔曰：「方夏，長養鳥獸孳育之時，不得縱火於郊。」五月戊戌，謁慶陵。甲辰，有事於興宗廟。六月丁巳，詔宰相舉才能之士，戊午，命有司籍軍補邊戍。辛酉，阻卜酋長來朝，貢方物。丁卯，高麗遣使來貢。辛未，罷史官預聞朝議，俾問宰相而後書。乙亥，中京蝗蝻為災。丙子，詔強盜得實者，聽諸路決之。丁丑，南院樞密使趙國王查葛為上京留守，同知南京留守事吳王仁先為南院樞密使。乙酉，遣使分道平賦稅，繕戎器，勸農桑，禁盜賊。八月辛未，如秋山。九月庚子，幸中京，祭聖宗、興宗於會安殿。冬十月丙子，如中會川。十一月戊戌，知左夷離畢事耶律劃裏為夷離畢，北院大王耶律仙童知黃龍府事。甲辰，文武百僚上尊號曰天佑皇帝，后曰懿德皇后。大赦。乙巳，以皇太叔重元為天下兵馬大元帥，徙封趙國王查葛為魏國王、魯國王和魯斡為宋國王、陳國王阿璉為秦國王，吳王涅魯古進封楚國王，百官進遷有差。十二月戊申朔，以韓王蕭阿剌為北院樞密使，東京留守宿國王陳留北府宰相，宋國王和魯斡上京留守，秦國王阿璉知中丞司事。甲寅，上皇太后尊號曰慈懿仁和文惠孝廣敬愛宗天皇太后。

三年春正月庚辰，如鴨子河。丙戌，置倒塌嶺節度使。乙未，五國部長來貢方物。二月己未，如大魚濼。三月辛巳，以楚國王涅魯古為武定軍節度使。夏四月丙辰，清暑永安山。五月己亥，如慶陵，獻酎於金殿、同天殿。六月辛未，以魏國王查葛為惕隱，同知樞密院事蕭唐古南府宰相，魏國王貼不東京留守。秋七月甲申，南京地震，赦其境內。乙酉，如秋山。八月辛亥，帝以《君臣同志華夷同風詩集》進皇太后。九月庚子，幸中會川。冬十月己酉，謁祖陵。庚申，謁讓國皇帝及世宗廟。辛酉，奠酎於玉殿。十一月丙子，以左夷離畢蕭謨魯為契丹行宮都部署。庚子，高麗遣使來貢。十二月庚戌，禁職官於部內假貸貿易。戊辰，太皇太后不豫，曲赦行在五百里內囚。己巳，太皇太后崩。

四年春正月壬申朔，遣使報哀於宋、夏。如鴨子河釣魚。癸酉，宋遣使奉宋主繪像來。丁亥，知易州事耶律頗得秩滿，部民乞留，許之。二月丙午，詔夷離畢：諸路鞫死罪，獄雖具，仍令別州縣覆按，無冤，然後決之；稱冤者，即具奏。庚戌，如魚兒濼。三月戊寅，募天德、鎮武、東勝等處勇捷者，籍為軍。甲午，肆赦。夏四月甲辰，謁慶陵。丁卯，宋遣使吊祭。五月庚午朔，上大行太皇太后尊謚曰欽哀皇后。癸酉，葬慶陵。夏國、高麗遣使來會。乙酉，如永安山清暑。六月乙丑，以北院樞密使鄭王蕭革為南院樞密使，徙封楚王，南院樞密使吳王仁先為北院樞密使。秋七月辛巳，制諸掌內藏庫官盜兩貫以上者，許奴婢告。壬午，獵於黑嶺。冬十月戊戌朔，以同知東京留守事侯古為南院大王，保安軍節度使奚底為奚六部大王。十一月癸酉，行再生及柴冊禮，宴群臣於八方陂。庚辰，禦清風殿受大冊禮。大赦。以吳王仁先為南京兵馬副元帥，徙封隋王。壬午，謁太祖及諸帝宮。丙戌，祠木葉山。禁造玉器。十二月辛丑，弛駝尼、水獺裘之禁。乙巳，許士庶畜鷹。辛亥，南院樞密使楚王蕭革復為北院樞密使。閏月己巳，賜皇太叔重元金券。是歲，皇子浚生。

五年春，如春州。夏六月甲子朔，駐蹕納葛濼。己丑，以南院樞密使蕭阿速為北府宰相，樞密副使耶律乙辛南院樞密使，惕隱查葛遼興軍節度使，魯王謝家奴武定軍節度使，東京留守吳王貼不西京留守。秋七月丁酉，以烏古敵烈詳穩蕭謨魯為左夷離畢。冬十月壬子朔，幸南京，祭興宗於嘉寧殿。十一月，禁獵。十二月壬戌，以北院林牙奚馬六為右夷離畢，參知政事吳湛以弟洵冒入仕籍，削爵為民。是年，上御百福殿，放進士梁援等百一十五人。

六年春，如鴛鴦濼。夏五月戊子朔，監修國史耶律白請編次御製詩賦，仍命白為序。己酉，駐蹕納葛濼。六月戊午朔，以東北路女直詳穩高家奴為惕隱。壬戌，遣使錄囚。丙寅，中京置國子監，命以時祭先聖先師，癸未，以隋王仁先為北院大王，賜御制誥。冬十月甲子，駐蹕藕絲澱。

七年春三月庚戌，如春州。以耶律乙辛知北院樞密使事。夏四月辛未，禁吏民畜海東青鶻。五月丙戌，清暑永安山。丙午，謁慶陵。辛亥，殺東京留守陳王蕭阿剌。六月壬子朔，日有食之。甲子，以蕭謨魯為順義軍節度使。丁卯，幸弘義、永興、崇德三宮致祭。射柳，賜宴，賞賚有差。戊辰，行再生禮，復命群臣分朋射柳。丁丑，以楚國王涅魯古知南院樞密使事。秋九月丁丑，駐蹕藕絲澱。冬十二月壬午，以知黃龍府事耶律阿裏只為南院大王。


Chinese text: This work was published before January 1, 1923, and is in the
public domain worldwide because the author died at least 100 years ago.
