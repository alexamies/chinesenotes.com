地理志四南京道

南京析津府，本古冀州之地。高陽氏謂之幽陵，陶唐曰幽都，有虞析為幽州。商並幽於冀。周分並為幽。《職方》，東北幽州，山鎮醫巫閭，澤藪貘養，川河、泲，浸淄、時。其利魚、鹽，其畜馬、牛、豕，其谷黍、稷、稻。武王封太保奭於燕。秦以其地為漁陽、上谷、右北平、遼西、遼東五郡。漢為燕國，歷封臧荼、盧綰、劉建、劉澤、劉旦，嘗置涿郡廣陽國。後漢為廣平國廣陽郡，或合於上谷，復置幽州。後周置燕及范陽郡，隋為幽州總管。唐置大都督府，改范陽節度使。安祿山、史思明、李懷山、朱滔、劉怦、劉濟，相繼割據。劉總歸唐。至張仲武、張允仲，以正得民。劉仁恭父子僭爭，遂入五代。自唐而晉，高祖以遼有援立之勞，割幽州等十六州以獻。太宗升為南京，又曰燕京。

城方三十六里，崇三丈，衡廣一丈五尺。敵樓、戰櫓具。八門：東曰安東、迎春，南曰開陽、丹鳳、西曰顯西、清晉、北曰通天、拱辰。大內在西南隅。皇城內有景宗、聖宗御容殿二，東曰宣和，南曰大內。內門曰宣教，改元和；外三門曰南端、左掖、右掖。左掖改萬春，右掖改千秋。門有樓閣，球場在其南，東為永平館。皇城西門曰顯西，設而不開；北曰子北。西城巔有涼殿，東北隅有燕角樓。坊市、廨舍、寺觀，蓋不勝書。其外，有居庸、松亭、榆林之關。古北之口，桑乾河、高梁河、石子河、大安山、燕山，中有瑤嶼。府曰幽都，軍號盧龍，開泰元年落軍額。統州六、縣十一：

析津縣。本晉薊縣，改薊北縣，開泰元年更今名。以燕分野旅寅為析木之津，故名。戶二萬。宛平縣。本晉幽都縣，開泰元年改今名。戶二萬二千。

昌平縣。本漢軍都縣，後漢屬廣陽郡，晉屬燕國，元魏置東燕州、平昌郡及昌平縣。郡廢，縣隸幽州。在京北九十里。戶七千。

良鄉縣。燕為中都縣，漢改良鄉縣，舊屬涿郡，北齊天保七年省入薊縣，武平六年復置。唐聖歷元年改固節鎮，神龍元年復為良鄉縣，劉守光徙治此。在南京六十里。戶七千。

潞縣。本漢舊縣，屬漁陽郡。唐武德二年置元州，貞觀元年州廢，復為縣。有潞水。在京東六十里。戶六千。

安次縣。本漢舊縣，屬漁陽郡。唐武德四年徙置東南五十里石梁城，貞觀八年又徙今縣西五里常道城，開元二十三年又徙耿就橋行市南。在京南一百二十里。戶一萬二千。

永清縣。本漢益昌縣，隋置通澤縣，唐置武隆縣，改會昌，天寶初為永清縣。在京南一百五十里。戶五千。

武清縣。前漢雍奴縣，屬漁陽郡。《水經註》，雍奴者，藪澤之名，四面有水曰雍，不流曰奴。唐天寶初改武清。在京東南一百五十里。戶一萬。

香河縣。本武清孫村。遼於新倉置榷鹽院，居民聚集，因分武清、三河、潞三縣戶置。在京東南一百二十里。戶七千。

玉河縣。本泉山地。劉仁恭於大安山創宮觀，師煉丹羽化之術於方士王若訥，因割薊縣分置，以供給之。在京西四十里。戶一千。

漷陰縣。本漢泉山之霍村鎮。遼每季春，弋獵於延芳澱，居民成邑，就城故漷陰鎮，後改為縣。在京東南九十里。延芳澱方數百里，春時鵝鶩所聚，夏秋多菱芡。國主春獵，衛士皆衣墨綠，各持連鎚、鷹食、刺鵝錐，列水次，相去五七步。上風擊鼓，驚鵝稍離水面。國主親放海東青鶻擒之。鵝墜，恐鶻力不勝，在列者以佩錐刺鵝，急取其臘飼鶻。得頭鵝者，例賞銀絹。國主、皇族、群臣各有分地。戶五千。

宋王曾《上契丹事》曰：「自雄州白溝驛渡河，四十里至新城縣，古督亢亭之地。又七十里至涿州。北渡範水、劉李河，六十里至良鄉縣。渡盧溝河，六十里至幽州，號燕京。子城就羅郭西南為之。正南曰啟夏門，內有元和殿，東門曰宣和。城中坊闬皆有樓。有閔忠寺，本唐太宗為征遼陣亡將士所造；又有開泰寺，魏王耶律漢寧造。皆遣朝使遊觀。南門外有於越王廨，為宴集之所。門外永平館，舊名碣石館，請和後易之。南即桑乾河。

順州，歸化軍，中，刺史。秦上谷，漢范陽，北齊歸德郡境。隋開皇中，粟末靺鞨與高麗戰不勝，厥稽部長突地稽率八部勝兵數千人，自扶餘城西北舉落內附，置順州以處之。唐武德初改燕州，會昌中改歸順州，唐末仍為順州。有溫渝河，白遂河；曹王山，曹操嘗駐軍於此，黍谷山，鄒衍吹律之地，南有齊長城。城東北有華林、天柱二莊，遼建涼殿，春賞花，夏納涼。初軍曰歸寧，後更名。統縣一：

懷柔縣。唐貞觀六年置，治五柳城，改順義縣。開元四年置松漠府彈汗州。開寶元年改歸化郡。乾元元年復今名。戶五千。

檀州，武威軍，下，刺史。本燕漁陽郡地，漢為白檀縣。《魏書》：曹公歷白檀，破烏丸於柳城。《續漢書》：白檀在右北平。元魏創密雲郡，兼置安州。後周改為元州。隋開皇十八年割燕樂、密雲二縣置檀州。唐天寶元年改密雲郡，乾元元年復為檀州。遼加今軍號。有桑溪、鮑丘山、桃花山、螺山。統縣二：

密雲縣。本漢白檀縣，後漢以居斤奚。元魏置密雲郡，領白檀、要陽、密雲三縣。高齊廢郡及二縣，來屬。戶五千。

行唐縣。本定州行唐縣。太祖掠定州，破行唐，盡驅其民，北至檀州，擇曠土居之，凡置十寨，仍名行唐縣。隸彰湣宮。戶三千。

涿州，永泰軍，上，刺史。漢高祖六年分燕置涿郡，魏文帝改范陽郡，晉為范陽國，元魏復為郡。隋開皇二年罷郡，屬幽州，大業三年以幽州為涿郡，唐武德元年郡廢，為涿縣，七年改范陽縣，大歷四年置涿州。石晉以歸太宗。有大房山、六聘山、涿水、樓桑河、橫溝河、禮遜河、祁溝河。統縣四：

范陽縣。本漢涿縣。唐武德中，改范陽縣。有涿水、範水。戶一萬。

固安縣。本漢方城縣，先屬廣陽國。隋開皇九年，自易州淶水縣移置，屬幽州，取漢故安縣名。唐武德四年屬北義州，徙治章信堡。貞觀二年義州廢，移今治，復屬幽州。在州東南九十里。戶一萬。

新城縣。本漢新昌縣。唐大歷四年析固安縣置，後省。後唐天成四年復析范陽縣置，在州南六十里。戶一萬。

歸義縣。本漢易縣地。齊並入鄚縣。唐武德五年置北義州，州廢，復置縣來屬。民居在巨馬河南，僑治新城。戶四千。

易州，高陽軍，上，刺史。漢為易、故安二縣地。隋置易州，隋末為上谷郡。唐武德四年復易州。天寶元年仍上谷郡。乾元元年又改易州。五代隸定州節度使。會同九年，孫方簡以其地來附。應歷九年，為周世宗所取，後屬宋。統和七年，攻克之，升高陽軍。有易水、淶水、狼山、太寧山、白馬山。統縣三：

易縣。本漢縣，故城在今縣東南六十里。齊天保七年省。隋開皇十六年，於故安城西北隅置縣，即今縣治也。戶二萬五千。

淶水縣。本漢道縣，今縣北一里故道城是也。元魏移於故城南，即今縣置。

周大象二年省。隋開皇十八年改淶水縣。在州東四十里。有淶水。戶二萬七千。

容城縣。本漢縣，先屬涿郡，故城在雄州西南。唐武德五年屬北義州。貞觀元年還本屬。聖歷二年改全忠縣。天寶元年復名容城縣。在州東八十里。戶民皆居巨馬河南，僑治涿州新城縣。戶五千。

薊州，尚武軍，上，刺史。秦漁陽、右北平二郡地。隋開皇中徙治玄州總管府，煬帝改漁陽郡。唐武德元年廢入幽州，開元十八年分立薊州。統縣三：

漁陽縣。本漢縣，屬漁陽郡。晉省，復置。元魏省。唐屬幽州，開元十八年置薊州。有鮑丘水。戶四千。三河縣。本漢臨朐縣地，唐開元四年析潞州置。戶三千。

玉田縣。本春秋無終子國。漢置無終縣，屬右北平郡。元魏屬漁陽郡治，省，唐武德二年復置。貞觀初省，乾封中復置。萬歲通天元年更名玉田，屬營州。開元四年還屬幽州。八年屬營州。十一年又屬幽州。十八年來屬。《搜神記》：「雍伯，洛陽人，性孝，父母沒，葬無終山。山高八十里，上無水，雍伯置飲。人有就飲者，與石一斗，種生玉，因名玉田。」戶三千。

景州，清安軍，下，刺史。本薊州遵化縣，重熙中置。戶三千。遵化縣，本唐平州買馬監，為縣來屬。

平州，遼興軍，上，節度。商為孤竹國，春秋山戎國。秦為遼西、右北平二郡地，漢因之。漢末，公孫度據有，傳子康、孫淵，入魏。隋開皇中改平州，大業初復為郡。唐武德初改州，天寶元年仍北平郡。後唐復為平州。太祖天贊二年取之，以定州俘戶錯置其地。統州二，縣三：

盧龍縣。本肥如國。春秋晉滅肥，肥子奔燕，受封於此。漢、晉屬遼西郡。元魏為郡治，兼立平州。北齊屬北平郡。隋開皇中，省肥如，入新置。十八年，改新昌曰盧龍。唐為平州，後因之。戶七千。

安喜縣。本漢令支縣地，久廢。太祖以定州安喜縣俘戶置。在州東北六十里。戶五千。

望都縣。本漢海陽縣，久廢。太祖以定州望都縣俘戶置。有海陽山。縣在州南三十里，戶三千。

灤州，永安軍，中，刺史。本古黃洛城。灤河環繞，在盧龍山南。齊桓公伐山戎，見山神俞，即此。秦為右北平。漢為石城縣，後名海陽縣。漢末為公孫度所有。晉以後屬遼西。石晉割地，在平州之境。太祖以俘戶置。灤州負山帶河，為朔漢形勝之地。有扶蘇泉，甚甘美，秦太子扶蘇北築長城嘗駐此；臨榆山，峰巒崛起，高千餘仞，下臨渝河。統縣三：義豐縣。本黃洛故城。黃洛水北出盧龍山，南流入於濡水。漢屬遼西郡，久廢。唐季入契丹，世宗置縣。戶四千。馬城縣。本盧龍縣地。唐開元二十八年析置縣，以通水運。東北有千金冶，東有茂鄉鎮。遼割隸灤州。在州西南四十里。戶三千。石城縣。漢置，屬右北平郡，久廢。唐貞觀中於此置臨渝縣，萬歲通天元年改石城縣，在灤州南三十里，唐儀鳳石刻在焉。今縣又在其南五十里，遼徙置以就鹽官。戶三千。

營州，鄰海軍，下，刺史。本商孤竹國。秦屬遼西郡。漢為昌黎郡。前燕慕容皝徙都於此。元魏立營州，領昌黎、建德、遼東、樂浪、冀陽、營丘六郡。後周為高寶寧所據。隋開皇置州，大業改遼西郡。唐武德元年改營州，萬歲通天元年始入契丹。聖歷二年僑治漁陽。開元五年還治柳城。天寶元年改曰柳城郡。後唐復為營州。太祖以居定州俘戶。統縣一：廣寧縣。漢柳城縣，屬遼西郡。東北與奚、契丹接境。萬歲通天元年，入契丹李萬榮。神龍元年移幽州界。開元四年復舊地。遼改今名。戶三千。


Chinese text: This work was published before January 1, 1923, and is in the
public domain worldwide because the author died at least 100 years ago.
