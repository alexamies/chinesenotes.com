太祖下

　　四年春正月丙申，射虎東山。

　　二月丙寅，修遼陽故城，以漢民、渤海戶實之，改為東平郡，置防禦使。

　　夏五月庚辰，至自東平郡。

　　秋八月丁酉，謁孔子廟，命皇后、皇太子分謁寺觀。

　　九月，征烏古部，道聞皇太后不豫，一日馳六百里還，侍太后，病間，復還軍中。

　　冬十月丙午，次烏古部，天大風雪，兵不能進，上禱於天，俄頃而霽。命皇太子將先鋒軍進擊，破之，俘獲生口萬四千二百，牛馬、車乘、廬帳、器物二十餘萬。自是舉部來附。

　　五年春正月乙丑，始制契丹大字。

　　夏五月丙寅，吳越王復遣滕彥休貢犀角、珊瑚，授官以遣。庚辰，有龍見於拽剌山陽水上，上射獲之，藏其骨內府。

　　閏六月丁卯，以皇弟蘇為惕隱，康默記為夷離畢。

　　秋八月己未朔，項諸部叛。辛未，上親征。

　　九月己丑朔，梁遣郎公遠來聘。壬寅，大字成，詔頒行之。皇太子率迭剌部夷離汙裏軫等略地雲內、天德。

　　冬十月辛未，攻天德。癸酉，節度使宋瑤降，賜弓矢、鞍馬、旗鼓，更其軍曰應天。甲戌，班師。宋瑤復叛。丙子，撥其城，擒宋瑤，俘其家屬，徙其民於陰山南。

　　十二月己未，師還。

　　六年春正月丙午，以皇弟蘇為南府宰相，迭裏為惕隱。南府宰相，自諸弟構亂，府之名族多罹其禍，故其位久虛，以鋤得部轄得裏、只裏古攝之。府中數請擇任宗室，上以舊制不可輒變；請不已，乃告於宗廟而後授之。宗室為南府宰相自此始。

　　夏五月丙戌朔，詔定法律，正班爵。丙申，詔畫前代直臣像為招諫圖，及詔長吏四孟月詢民利病。

　　六月乙卯朔，日有食之。

　　冬十月癸丑朔，晉新州防禦使王鬱以所部山北兵馬內附。丙子，上率大軍入居庸關。

　　十一月癸卯，下古北口。丁未，分兵略檀、順、安遠、三河、良鄉、望都、潞、滿城、遂城等十餘城，俘其民徙內地。

　　十二月癸丑，王鬱率其眾來朝，上呼鬱為子，賞賚甚厚，而徙其眾于潢水之南。庚申，皇太子率王郁略地定州，康默記攻長蘆。唐義武軍節度使王處直養子都囚其父，<一>自稱留後。癸亥，圍涿州，有白兔緣壘而上，是日破其郛。癸酉，刺史李嗣弼以城降。乙亥，存至定州，王都迎謁馬前。存引兵趨望都，遇我軍禿餒五千騎，圍之，存力戰數四，不解。李嗣昭領三百騎來救，我軍少卻，存乃得出，大戰，我軍不利，引歸。存至幽州，遣二百騎躡我軍後，我軍反擊，悉擒之。己卯，還次檀州，幽人來襲，擊走之，擒其裨將。詔徙檀、順民于東平、瀋州。

　　天贊元年春二月庚申，復徇幽、薊地。癸酉，詔改元，赦軍前殊死以下。

　　夏四月甲寅，攻薊州。戊午，撥之，擒刺史胡瓊，以盧國用、涅魯古典軍民事。壬戌，大饗軍士。癸亥，李存圍鎮州，張文禮求援，命郎君迭烈、將軍康末怛往擊，敗之，殺其將李嗣昭。辛未，攻石城縣，撥之。

　　五月丁未，張文禮卒，其子處瑾遣人奉表來謝。

　　六月，遣鷹軍擊西南諸部，以所獲賜貧民。

　　冬十月甲子，以蕭霞的為北府宰相。分迭剌部為二院：斜涅赤為北院夷離，綰思為南院夷離，詔分北大濃兀為二部，立兩節度使以統之。

　　十一月壬寅，命皇子堯骨為天下兵馬大元帥，略地薊北。

　　二年春正月丙申，大元帥堯骨克平州，獲刺史趙思溫、裨將張崇。<二>

　　二月，如平州。甲子，以平州為盧龍軍，置節度使。

　　三月戊寅，軍於箭山，討叛奚胡損，獲之，射以鬼箭。誅其黨三百人，沉之狗河。置奚墮瑰部，以勃魯恩權總其事。

　　夏四月己酉，梁遣使來聘，吳越王遣使來貢。癸丑，命堯骨攻幽州，迭剌部夷離覿烈徇山西地。庚申，堯骨軍幽州東，節度使符存審遣人出戰，敗之，擒其將裴信父子。

　　閏月庚辰，堯骨抵鎮州。壬午，撥曲陽。丙戌，下北平。是月，晉王李存即皇帝位，國號唐。

　　五月戊午，堯骨師還。癸亥，大饗軍士，賞賚有差。

　　六月辛丑，波斯國來貢。

　　秋七月，前北府宰相蕭阿古只及王郁徇地燕、趙。

　　冬十月辛未朔，日有食之。己卯，唐兵滅梁。

　　三年春正月，遣兵略地燕南。

　　夏五月丙午，以惕隱迭裏為南院夷離。是月，徙薊州民實遼州地。渤海殺其刺史張秀實而掠其民。

　　六月乙酉，召皇后、皇太子、大元帥及二宰相、諸部頭等詔曰；「上天降監，惠及民。聖主明王，萬載一遇。朕既上承天命，下統群生，每有征行，皆奉天意。是以機謀在己，取捨如神，國令既行，人情大附。舛訛歸正，遐邇無愆。可謂大含溟海，安納泰山矣！自我國之經營，為群方之父母。憲章斯在，胤嗣何憂？升降有期，去來在我。良籌聖會，自有契於天人；眾國群王，豈可化其凡骨？三年之後，歲在丙戌，時值初秋，必有歸處。然未終兩事，豈負親誠？日月非遙，戒嚴是速。」聞詔者皆驚懼，莫識其意。是日，大舉征吐渾、項、阻卜等部。詔皇太子監國，大元帥堯骨從行。

　　秋七月辛亥，曷剌等擊素昆那山東部族，破之。

　　八月乙酉，至烏孤山，以鵝祭天。甲午，次古單于國，登阿裏典壓得斯山，以鹿祭。

　　九月丙申朔，次古回鶻城，勒石紀功。庚子，拜日于林。丙午，遣騎攻阻卜。南府宰相蘇、南院夷離迭裏略地西南。乙卯，蘇等獻俘。丁巳，鑿金河水，取烏山石，<三>輦致潢河、木葉山，以示山川朝海宗嶽之意。癸亥，大食國來貢。甲子，詔礱辟遏可汗故碑，以契丹、突厥、漢字紀其功。是月，破胡母思山諸蕃部，次業得思山，以赤牛青馬祭天地。回鶻霸裏遣使來貢。

　　冬十月丙寅朔，獵寓樂山，獲野獸數千，以充軍食。丁卯，軍於霸離思山。遣兵流沙，撥浮圖城，盡取西鄙諸部。

　　十一月乙未朔，獲甘州回鶻都督畢離遏，因遣使諭其主烏母主可汗。射虎于烏剌邪裏山，抵霸室山。六百餘里且行且獵，日有鮮食，軍士皆給。

　　四年春正月壬寅，以捷報皇后、皇太子。

　　二月丙寅，大元帥堯骨略項。丁卯，皇后遣康末怛問起居，進御服、酒膳。乙亥，蕭阿古只略燕、趙還，進牙旗兵仗。辛卯，堯骨獻項俘。

　　三月丙申，饗軍于水精山。

　　夏四月甲子，南攻小蕃，下之。皇后、皇太子迎謁於劄裏河。癸酉，回鶻烏母主可汗遣使貢謝。

　　五月甲寅，清暑室韋北陘。

　　秋九月癸巳，至自西征。

　　冬十月丁卯，唐以滅梁來告，即遣使報聘。庚辰，日本國來貢。辛巳，高麗國來貢。

　　十一月丁酉，幸安國寺，飯僧，赦京師囚，縱五坊鷹鶻。己酉，新羅國來貢。

　　十二月乙亥，詔曰：「所謂兩事，一事已畢，惟渤海世讎未雪，豈宜安駐！」乃舉兵親征渤海大　　。皇后、皇太子、大元帥堯骨皆從。

　　閏月壬辰，祠木葉山。壬寅，以青牛白馬祭天地于烏山。己酉，次撒葛山，射鬼箭。丁巳，次商嶺，夜圍扶餘府。

　　天顯元年春正月己未，白氣貫日。庚申，撥扶餘城，誅其守將。丙寅，命惕隱安端、前北府宰相蕭阿古只等將萬騎為先鋒，遇　　老相兵，破之。皇太子、大元帥堯骨、南府宰相蘇、北院夷離斜涅赤，南院夷離迭裏是夜圍忽汗城。己巳，　　請降。庚午，駐軍於忽汗城南。辛未，　　素服，稿索牽羊，率僚屬三百餘人出降。上優禮而釋之。甲戌，詔諭渤海郡縣。丙子，遣近侍康末怛等十三人入城索兵器，為邏卒所害。丁丑，　　復叛，攻其城，破之。駕幸城中。　　請罪馬前。詔以兵衛　　及族屬以出。祭告天地。復還軍中。

　　二月庚寅，安邊、頡、南海、定理等府及諸道節度、刺史來朝，慰勞遣之。以所獲器幣諸物賜將士。壬辰，以青牛白馬祭天地。大赦，改元天顯。以平渤海遣使報唐。甲午，復幸忽汗城，閱府庫物，賜從臣有差。以奚部長勃魯恩、王鬱自回鶻、新羅、吐蕃、項、室韋、沙陀、烏古等從征有功，優加賞賚。丙午，改渤海國為東丹，忽汗城為天福。冊皇太子倍為人皇王以主之。以皇弟迭剌為左大相，渤海老相為右大相，渤海司徒大素賢為左次相，耶律羽之為右次相。赦其國內殊死以下。丁未，高麗、貊、鐵驪、　　來貢。

　　三月戊午，遣夷離畢康默記、左僕射韓延徽攻長嶺府。甲子，祭天。丁卯，幸人皇王宮。己巳，安邊、頡、定理三府叛，遣安端討之。丁丑，三府平。壬午，安端獻俘，誅安邊府叛帥二人。癸未，宴東丹國僚佐，頒賜有差。甲申，幸天福城。乙酉，班師，以大　　舉族行

　　夏四月丁亥朔，次傘子山。辛卯，人皇王率東丹國僚屬辭。是月，唐養子李嗣源反，郭存謙弑其主存，<四>嗣源遂即位。

　　五月辛酉，南海、定理二府復叛，大元帥堯骨討之。

　　六月丁酉，二府平。丙午，次慎州，唐遣姚坤以國哀來告。

　　秋七月丙辰，鐵州刺史衛鈞反。乙丑，堯骨攻撥鐵州。庚午，東丹國左大相迭剌卒。辛未，衛送大　　於皇都西，築城以居之。賜　　名曰烏魯古，妻曰阿裏只。盧龍行軍司馬張崇叛，奔唐。<五>甲戌，次扶餘府，上不豫。是夕，大星隕於幄前。辛巳平旦，子城上見黃龍繚繞，可長一里，光耀奪目，入於行宮。有紫黑氣蔽天，日乃散。是日，上崩，年五十五。天贊三年上所謂「丙戌秋初，必有歸處」，至是乃驗。壬午，皇后稱制，權決軍國事。

　　八月辛卯，康默記等攻下長嶺府。甲午，皇后奉梓宮西還。壬寅，堯骨討平諸州，奔赴行在。乙巳，人皇王倍繼至。

　　九月壬戌，南府宰相蘇薨。丁卯，梓宮至皇都，權殯於子城西北。己巳，上升天皇帝，廟號太祖。

　　冬十月，盧龍軍節度使盧國用叛，奔于唐。

　　十一月丙寅，殺南院夷離耶律迭裏、郎君耶律匹魯等。

　　二年八月丁酉，葬太祖皇帝于祖陵，置祖州天城軍節度使以奉陵寢。統和二十六年七月，進大聖大明天皇帝。重熙二十一年九月，加大聖大明神烈天皇帝。太祖所崩行宮在扶餘城西南兩河之間，後建升天殿於此，而以扶餘為黃龍府雲。

　　贊曰：遼之先，出自炎帝，世為審吉國，其可知者蓋自奇首雲。奇首生都山，徙潢河之濱。傳至雅裏，始立制度，置官屬，刻木為契，穴地為牢。讓阻午而不肯自立。雅裏生毗牒。毗牒生領。領生耨裏思，大度寡欲，令不嚴而人化，是為肅祖。肅祖生薩剌德，嘗與黃室韋挑戰，矢貫數劄，是為懿祖。懿祖生勻德實，始教民稼穡，善畜牧，國以殷富，是為玄祖。玄祖生撒剌的，仁民愛物，始置鐵冶，教民鼓鑄，是為德祖，即太祖之父也。世為契丹遙輦氏之夷離，執其政柄。德祖之弟述瀾，北征於厥、室韋，南略易、定、奚、，始興板築，置城邑，教民種桑麻，習織組，己有廣土眾民之志。而太祖受可汗之禪，遂建國。東征西討，如折枯拉朽。東自海，西至於流沙，北絕大漠，信威萬里，歷年二百，豈一日之故哉！周公誅管、蔡，人未有能非之者。剌葛、安端之亂，太祖既貸其死而復用之，非人君之度乎？舊史扶餘之變，亦異矣夫！



校勘記

　　一：唐義武軍節度使王處直唐，原誤「晉」。據卷七五王鬱傳、舊五代史五四及司馬光資治通鑒〈（以下稱通鑒）〉改。

　　二：裨將張崇張崇，新五代史四七、舊五代史八八本傳並作張希崇。此避天祚延禧嫌名，去「希」字。

　　三：鑿金河水取烏山石按「鑿」「取」二字互舛。

　　四：郭存謙弑其主存　　存謙，新五代史七三作從謙。

　　五：盧龍行軍司馬張崇叛奔唐按張奔唐事，舊五代史三九及通鑒並系于天成三年〈（遼天顯三年）〉閏八月。


Chinese text: This work was published before January 1, 1923, and is in the
public domain worldwide because the author died at least 100 years ago.
