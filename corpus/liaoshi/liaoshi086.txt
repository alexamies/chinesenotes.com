耶律合住劉景劉六符耶律甗履牛溫舒杜防蕭和尚〈（特末）〉耶律合裏只耶律頗的

耶律合住，字粘袞，太祖弟叠剌之孫。幼不好弄，臨事明敏，善談論。初以近族入侍，每從征伐有功。保寧初，加右龍虎衛上將軍。以宋師屢梗南邊，拜涿州刺史，西南兵馬都監、招安、巡檢等使，賜推忠奉國功臣。合住久任邊防，雖有克獲功，然務鎮靜，不妄生事以邀近功。鄰壤敬畏，屬部乂安。宋數遣人結歡，冀達和意，合住表聞其事，帝許議和。安邊懷敵，多有力焉。拜左金吾衛上將軍。秩滿，遙攝鎮國軍節度使，卒。

合住智而有文，曉暢戎政。鎮范陽時，嘗領數騎徑詣雄州北門，與郡將立馬陳兩國利害，及周師侵邊本末。辭氣慷慨，左右壯之。自是，邊境數年無事。識者以謂合住一言，賢於數十萬兵。

劉景，字可大，河間人。四世祖怦，即朱滔之甥，唐右僕射、盧龍軍節度使。父守敬，南京副留守。景資端厚，好學能文。燕王趙延壽辟為幽都府文學。應歷初，遷右拾遺、知制誥，為翰林學士。九年，周人侵燕，留守蕭思溫上急變，帝欲俟秋出師，景諫曰：「河北三關已陷於敵，今復侵燕，安可坐視！」上不聽。會父憂去。未幾，起復舊職。一日，召草赦，既成，留數月不出。景奏曰：「唐制，赦書日行五百里，今稽期弗發，非也。」上亦不報。景宗即位，以景忠實，擢禮部侍郎，遷尚書、宣政殿學士。上方欲倚用，乃書其笏曰：「劉景可為宰相。」頃之，為南京副留守。時留守韓匡嗣因扈從北上，景與其子德讓共理京事。俄召為戶部使，歷武定、開遠二軍節度使。統和六年致仕，加兼侍中。卒，年六十七。贈太子太師。子慎行，孫一德、二玄、三嘏、四端、五常、六符，皆具六符傳。

劉六符，父慎行，由膳部員外郎累遷至北府宰相、監修國史。時上多即宴飲行誅賞，慎行諫曰：「以喜怒加威福，恐未當。」帝悟，諭政府「自今宴飲有刑賞事，翌日稟行」。為都統，伐高麗，以失軍期下吏，議貴乃免，出為彰武軍節度使。賜保節功臣。子六人：一德、二玄、三嘏、四端、五常、六符。德早世。玄終上京留守。常歷三司使、武定軍節度使。嘏、端、符皆第進士。嘏、端俱尚王，為駙馬都尉。三嘏獻聖宗《一矢斃雙鹿賦》，上嘉其贍麗。與公主不諧，奔宋；歸，殺之。四端以衛尉少卿使宋賀生辰，方宴，大張女樂，竟席不顧，人憚其嚴。還，拜樞密直學士。

六符有誌操，能文。重熙初，遷政事舍人，擢翰林學士。十一年，與宣徽使蕭特末使宋索十縣地；還，為漢人行宮副部署。會宋遣使增歲幣以易十縣，復與耶律仁先使宋，定「進貢」名，宋難之。六符曰：「本朝兵強將勇，海內共知，人人願從事於宋。若恣其俘獲以飽所欲，與『進貢』字孰多？況大兵駐燕，萬一南進，何以禦之！顧小節，忘大患，悔將何及！」宋乃從之，歲幣稱「貢」。六符還，加同中書門下平章事。及宋幣至，命六符為三司使以受之。六符與參知政事杜防有隙，防以六符嘗受宋賂，白其事，出為長寧軍節度使，俄召為三司使。道宗即位，將行大冊禮，北院樞密使蕭革曰：「行大禮備儀物，必擇廣地，莫若黃川。」六符曰：「不然。禮儀國之大體，帝王之樂不奏於野。今中京四方之極，朝覲各得其所，宜中京行之。」上從其議。尋以疾卒。

耶律履，字海鄰，六院夷離堇蒲古只之後。風神爽秀，工於畫。重熙間，累遷同知點檢司事。駙馬都尉蕭胡睹為夏人所執，奉詔索之，三返以歸，轉永興宮使、右祗候郎君班詳穩。履將娶秦晉長公主孫，其母與公主婢有隙，謂履曰：「能去婢，乃許爾婚。」履以計殺之，婚成。事覺，有司以大辟論。履善畫，寫聖宗真以獻，得減坐，長流邊戍。復以寫真，召拜同知南院宣徽事。使宋賀正，寫宋主容以歸。清寧間，復使宋。宋主賜宴，瓶花隔面，未得其真。陛辭，僅一視，及境，以像示餞者，駭其神妙。聞重元亂，不即勤王。賊平入賀，帝責讓之。宴酣，顧履曰：「重元事成，卿必得為上客！」履大慚。咸雍中，加太子太師，卒。

牛溫舒，范陽人。剛正尚節義，有遠器。咸雍中，擢進士第，滯小官。大安初，累遷戶部使，轉給事中、知三司使事。國民兼足，上以為能，加戶部侍郎，改三司使。壽隆中，拜參知政事，兼同知樞密院事，攝中京留守。部民詣闕請真拜，從之。召為三司使。乾統初，復參知政事，知南院樞密使事。五年，夏為宋所攻，來請和解。溫舒與蕭得裏底使宋。方大燕，優人為道士裝，索土泥藥爐。優曰：「土少不能和。」溫舒遽起，以手藉土懷之。宋主問其故，溫舒對曰：「臣奉天子威命來和，若不從，則當卷土收去。」宋人大驚，遂許夏和。還，加中書令，卒。

杜防，涿州歸義縣人。開泰五年，擢進士甲科，累遷起居郎、知制誥，人以為有宰相器。太平中，遷政事舍人，拜樞密副使。重熙九年，夏人侵宋。宋遣郭稹來告，請與夏和，上命防使夏解之。如約罷兵，各歸侵地，拜參知政事。韓紹芳、劉六符忌之，防待以誠。十二年，紹芳等罷，愈見信任。十三年，拜南府宰相。十五年，防生子，帝幸其第，賜名王門奴。以進奏有誤，出為武定軍節度使。十七年，復召為南府宰相。二十一年秋，祭仁德皇后，詔儒臣賦詩，防為冠，賜金帶。道宗諒陰，為大行皇帝山陵使。清寧二年，上諭防曰：「朕以卿年老嗜酒，不欲煩以劇務。朝廷之事，總綱而已。」頃之，拜右丞相，加尚父，卒。上嘆悼不已，赗贈加等，官給葬具，贈中書令，謚曰元肅。子公謂，終南府宰相。

蕭和尚，字洪寧，國舅大父房之後。忠直，多智略。開泰初，補禦盞郎君，尋為內史、太醫等局都林牙。使宋賀正，將宴，典儀者告，班節度使下。和尚曰：「班次如此，是不以大國之使相禮。且以錦服為貺，如待蕃部。若果如是，吾不預宴。」宋臣不能對，賜以紫服，位視執政，使禮始定。八年秋，為唐古部節度使，卒。弟特末。

特末，字何寧。為人機辨任氣。太平中，累遷安東軍節度使，有能稱。十一年，召為左祗候郎君班詳穩。未幾，遷左夷離畢。重熙十年，累遷北院宣徽使。明年，與劉六符使宋，索十縣故地，宋請增銀、絹十萬兩、匹以易之。歸，稱旨，加同政事門下平章事。詔城西南渾底甸。還，復為北院宣徽使，卒。

耶律合裏只，字特滿，六院夷離堇蒲古只之後。重熙中，累遷西南面招討都監。充宋國生辰使，館於白溝驛。宋宴勞，優者嘲蕭惠河西之敗。合裏只曰：「勝負兵家常事。我嗣聖皇帝俘石重貴，至今興中有石家寨。惠之一敗，何足較哉！」宋人慚服。帝聞之曰：「優令失辭，何可傷兩國交好！」鞭二百，免官。清寧初，起為懷化軍節度使。七年，入為北院大王，封豳國公。歷遼興軍節度使、東北路詳穩，加兼侍中。致仕，卒。

合裏只明達勤恪，懷柔有道。置諸賓館及西邊營田，皆自合裏只發之。

耶律頗的，字撒版，季父房奴瓜之孫。孤介寡合。重熙初，補牌印郎君。清寧初，稍遷知易州。去官，部民請留，許之。咸雍八年，改彰國軍節度使。上獵大牢古山，頗的謁於行宮。帝問邊事，對曰：「自應州南境至天池，皆我耕牧之地。清寧間，邊將不謹，為宋所侵，烽堠內移，似非所宜。」道宗然之。拜北面林牙。後遣人使宋，得其侵地，命頗的往定疆界。還，拜南院宣徽使。大康四年，遷忠順軍節度使，尋為南院大王，改同知南京留守事，召拜南府宰相，賜貞良功臣，封吳國公，為北院樞密使。廉謹奉公，知無不為。大安中致仕，卒。子霞抹，北院樞密副使。

論曰：耶律合住安邊講好，養兵息民，其慮深遠矣。六符啟釁邀功，豈國家之利哉？牛、杜、頗的、合裏只輩銜命出使，幸不辱命。裏殺人婢以求婚，身負罪釁，畫其主容，以冀免死，亦可醜也。


Chinese text: This work was published before January 1, 1923, and is in the
public domain worldwide because the author died at least 100 years ago.
