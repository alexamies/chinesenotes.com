穆宗下

十四年春正月戊寅朔，奉安神纛。戊戌，漢以宋將來襲，馳告。二月壬子，詔西南面招討使撻烈進兵援漢。癸亥，如潢河。戊辰，支解鹿人沒答、海裏等七人於野，封土識其地。己巳，如老林東濼。壬申，漢以敗宋兵石州來告。夏四月丁巳，漢以擊退宋軍，遣使來謝。是月，黃龍府甘露降。五月，射舐堿鹿於白鷹山，至於浹旬。六月丙午朔，獵於玉山，竟月忘返。秋七月壬辰，以酒脯祀黑山。八月乙巳，如硙子嶺，呼鹿射之。獲鹿四，賜虞人女瑰等物有差。丁未，還宮。戊申，以生日值天赦，不受賀，曲赦京師囚。乙卯，錄囚。九月，黃室韋叛。冬十月丙午，近侍烏古者進石錯，賜白金二百五十兩。丙辰，以掌鹿矧思代斡裏為閘撒狘，賜金帶、金盞，銀二百兩。所隸死罪以下得專之。十一月壬午，日南至，宴飲達旦。自是晝寢夜飲。殺近侍小六於禁中。十二月丙午，以黑兔祭神。烏古叛，掠民財畜。詳穩僧隱與戰，敗績，僧隱及乙實等死之。

十五年春正月乙卯，以樞密使雅裏斯為行軍都統，虎軍詳穩楚思為行軍都監，益以突呂不部軍三百，合諸部兵討之。烏古夷離堇子勃勒底獨不叛，詔褒之。是月，老人星見。二月壬寅朔，日有食之。上東幸，甲寅，以獲鴨，除鷹坊刺面、腰斬之刑，復其徭役。是月，烏古殺其長窣離底，餘眾降，復叛。三月癸酉，近侍東兒進匕箸不時，手刃刺之。丁丑，大黃室韋酋長寅尼吉叛。癸未，五坊人四十戶叛入烏古。癸巳，虞人沙剌叠偵鵝失期，加炮烙、鐵梳之刑而死。夏四月乙巳，小黃室韋叛，雅裏斯、楚思等擊之，為室韋所敗，遣使詰之。乙卯，以禿裏代雅裏斯為都統，以女古為監軍，率輕騎進討，仍令撻馬尋吉裏持詔招諭。五月壬申，尋吉裏奏，諭之不從。雅裏斯以撻凜、蘇二群牧兵追至柴河，與戰不利。甲申，庫古只奏室韋長寅尼吉亡入敵烈。六月辛亥，俞魯古獻良馬，賜銀二千兩。以近侍忽剌比馬至先以聞，賜銀千兩。是月，敵烈來降。秋七月甲戌，雅裏斯奏烏古至河德濼，遣夷離堇畫裏、夷離畢常思擊之。丁丑，烏古掠上京北榆林峪居民，遣林牙蕭斡討之。庚辰，雅裏斯等與烏古戰，不利。冬十月丁未，常思與烏古戰，敗之。十二月甲辰，以近侍喜哥私歸，殺其妻。丁未，殺近侍隨魯。駐蹕黑山平澱。

十六年春正月丁卯朔，被酒，不受賀。甲申，微行市中，賜酒家銀絹。乙酉，殺近侍白海及家仆衫福、押剌葛、樞密使門吏老古、撻馬失魯。三月己巳，東幸。庚午獲鴨，甲申獲鵝，皆飲達旦。五月甲申，以歲旱，泛舟於池禱雨；不雨，舍舟立水中而禱，俄頃乃雨。六月丙申，以白海死非其罪，賜其家銀絹。秋七月壬午，諭有司：凡行幸之所，必高立標識，令民勿犯，違以死論。八月丁酉，漢遣使貢金器、鎧甲。閏月乙丑，觀野鹿入馴鹿群，立馬飲至晡。九月庚子，以重九宴飲，夜以繼日，至壬子乃罷。己未，殺狼人裏。冬十月庚辰，漢主有母喪，遣使賻吊。十二月甲子，幸酒人拔剌哥家，復幸殿前都點檢耶律夷臘葛第，宴飲連日。賜金盂、細錦及孕馬百匹，左右授官者甚眾。戊辰，漢遣使來貢。是冬，駐蹕黑山平澱。

十七年春正月庚寅朔，林牙蕭斡、郎君耶律賢適討烏古還，帝執其手，賜卮酒，授賢適右皮室詳穩。雅裏斯、楚思、霞裏三人賜醨酒以辱之。乙卯，夷離畢骨欲獻烏古俘。二月甲子，高勛奏宋將城益津關，請以偏師擾之，上從之。夏四月戊辰，殺鷹人敵魯。丙子，射柳祈雨，復以水沃群臣。五月辛卯，殺鹿人劄葛。壬辰，北府宰相蕭海璃薨，輟朝，罷重五宴。六月己未，支解雉人壽哥、念古，殺鹿人四十四人。是夏，駐蹕潭。秋八月辛酉，生日，以政事令阿不底病亟，不受賀。九月，自丙戌朔獵於黑山、赤山，至於月終。冬十月乙丑，殺酒人粹你。十一月辛卯，殺近侍廷壽。壬辰，殺豕人阿不劄、曷魯、朮裏者、涅裏括。庚子，司天臺奏月當食不虧，上以為祥，歡飲達旦。壬寅，殺鹿人唐果、直哥、撒剌。十二月辛未，手殺饔人海裏，復臠之。是冬，駐蹕黑河平澱。

十八年春正月乙酉朔，宴於宮中，不受賀。己亥，觀燈於市。以銀百兩市酒，命群臣亦市酒，縱飲三夕。二月乙卯，幸五坊使霞實裏家，宴飲達旦。三月甲申朔，如潢河。乙酉，獲鴐鵝，祭天地。造大酒器，刻為鹿文，名曰「鹿甒」，貯酒以祭天。庚戌，殺鶻人胡特魯、近侍化葛及監囚海裏，仍剉海裏之屍。夏四月癸丑朔，殺彘人抄裏只。己巳，詔左右從班有材器幹局者，不次擢用；老耄者，增俸以休於家。五月丁亥，重五，以被酒，不受賀。壬辰，獲鵝於述古水，野飲終夜。丁酉，與政事令蕭排押、南京留守高勛、太師昭古、劉承訓等酣飲，連日夜。乙亥，殺鹿人頗德、臈哥、陶瑰、劄不哥、蘇古涅、雛保、彌古特、敵答等。六月丙辰，殺彘人屯奴。己未，為殿前都點檢夷臘葛置神帳，曲赦京畿囚。甲戌，撻烈於雕窠中得牝犬來進。是夏，清暑瑽潭。秋七月辛丑，漢主承鈞殂，子繼元立，來告，遣使吊祭。九月戊子，殺詳穩八剌、拽剌痕篤等四人。己丑，登小山祭天地。戊戌，知宋欲襲河東，諭西南面都統、南院大王撻烈豫為之備。乙亥，獵熊，以喚鹿人鋪姑並掖庭戶賜夷臘葛。甲辰，以夷臘葛兼政事令，仍以黑山東抹真之地數十里賜之，以女瑰為近侍，女直詳穩戛陌為本部夷離堇。是秋，獵於西京諸山。冬十月辛亥朔，宋圍太原，詔撻烈為兵馬總管，發諸道兵救之。十一月癸卯，冬至，被酒，不受賀。十二月丁丑，殺酒人搭烈葛。是冬，駐蹕黑山東川。

十九年春正月乙卯朔，宴宮中，不受賀。己丑，立春，被酒，命殿前都點檢夷臘葛代行擊土牛禮。甲午，與群臣為葉格戲。戊戌，醉中驟加左右官。乙巳，詔太尉化哥曰：「朕醉中處事有乖，無得曲從。酒解，可覆奏。」自立春飲至月終，不聽政。二月甲寅，漢劉繼元嗣立，遣使乞封冊。辛酉，遣韓知範冊為皇帝。癸亥，殺前導末及益剌，剉其屍，棄之。甲子，漢遣使進白麃。己巳，如懷州，獵獲熊，歡飲方醉，馳還行宮。是夜，近侍小哥、盥人花哥、庖人辛古等六人反，帝遇弒，年三十九，廟號穆宗。後附葬懷陵。重熙二十一年，謚曰孝安敬正皇帝。

贊曰：穆宗在位十八年，知女巫妖妄見誅，諭臣下濫刑切諫，非不明也。而荒耽於酒，畋獵無厭。偵鵝失期，加炮烙鐵梳之刑；獲鴨甚歡，除鷹坊刺面之令。賞罰無章，朝政不視，而嗜殺不已。變起肘腋，宜哉！


Chinese text: This work was published before January 1, 1923, and is in the
public domain worldwide because the author died at least 100 years ago.
