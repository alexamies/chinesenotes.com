韓事秦三十餘年，出則為扞蔽，入則為蓆薦〈出貢以供若蓆薦居人下〉。秦特出銳師取（韓）地而〔韓〕隨之，怨懸於天下，功歸於強秦。且夫韓入貢職，與郡縣無異也。今（日）臣竊聞貴臣之計，舉兵將伐韓。夫趙氏聚士卒，養從〔徒〕，欲贅天下之兵〈贅，綴連也〉，明秦不弱，則諸侯必滅宗廟，欲西面行其意，非一日之計也。今釋趙之患，而攘內臣之韓，則天下明趙氏之計矣〈韓爲內臣，秦猶滅之，則天下從趙攻秦。計爲得矣〉。

夫韓，小國也，而以應天下四擊，主辱臣苦，上下相與同憂久矣。脩守備，戒強敵，有蓄積，築城池以守固。今伐韓，未可一年而滅，拔一城而退，則權輕於天下，天下摧我兵矣。韓叛，則魏應之，趙據齊以為原〈若山原然〉，如此，則以韓、魏資趙假齊，以固其從，而以與爭強，趙之福而秦之禍也。夫進而擊趙不能取，退而攻韓弗能拔，則陷銳之卒懃於野戰，負任之旅罷於內攻〈勞餉者〉，則合群苦弱以敵而共二萬乘，非所以亡（趙）〔韓〕之心也。均如貴（人）〔臣〕之計〈均，同也。謂同其計而用之。〉，則秦必為天下兵質矣〈既進退不能，則同於爲質者〉。陛下雖以金石相弊〈弊，盡也，盡以召士〉，則兼天下之日未也。

今賤臣之進愚計：使人使荊，重幣用事之臣，明趙之所以欺秦者；與魏質以安其心，從韓而伐趙，趙雖與齊為一，不足患也。二國事畢〈齊、趙〉，則（轉）〔韓〕可以移書定也。是我一舉二國有亡形，則荊、魏又必自服矣。故曰：「兵者，凶器也。」不可不審用也。以秦與趙敵衡，加以齊，今又背韓，而未有以堅荊、魏之心。夫一戰而不勝，則禍搆矣。計者，所以定事也，不可不察也。（韓）〔趙〕、秦強弱，在今年耳。且趙與諸侯陰謀久矣。夫一動而弱於諸侯，危事也；為計而使諸侯有意（伐）〔我〕之心，至殆也。見二踈，非所以強於諸侯也。臣竊願陛下之幸熟圖之！攻伐而使從者聞焉，不可悔也。

詔以韓客之所上書，書言韓子之未可舉，下臣斯甚以為不然。秦之有韓，若人之有心腹之病也。虛處則㤥然〈㤥，妨也，心腹虛也。而病爲妨喻秦虛心待韓，韓終爲妨。㤥音艾〉，若居濕地，著而不去，以極走則發矣〈謂疾得冷，卒然而走必發矣。喻秦雖加恩於韓有急，韓之不臣之心必見矣〉。夫韓雖臣於秦，未嘗不為秦病。今若有卒報之事，韓不可信也。秦與趙為難，荊蘇使齊，未知何如。以臣觀之，則齊、趙之交未必以荊蘇絕也。若不絕，是悉趙而應二萬乘也。夫韓不服秦之義而服於強也，今專於齊、趙，則韓必為腹心之病而發矣。韓與荊有謀，諸侯應之，則秦必復見崤塞之患。

非之來也，未必不以其能存韓也，為重於韓也。辯說屬辭，飾非詐謀，以釣利於秦，而以韓利闚陛下〈闚陛下之意，因隙而入稅以求韓利〉。夫秦、韓之交親，則非重矣〈見重於二國〉，此自便之計也。

臣視非之言，文其淫說靡辯，才甚。臣恐陛下淫非之辯而聽其盜心，因不詳察事情。今以臣愚議：秦發兵而未名所伐，則韓之用事者以事秦為計矣〈疑伐已也〉。臣斯請往見韓王，使來入見；大王見，因內其身而勿遣，稍召其社稷之臣，以與韓人為市，則韓可深割也。因令象武發東郡之卒，闚兵於境上而未名所之，則齊人懼而從蘇之計。是我兵未出而勁韓以威，擒強齊以義從矣。聞於諸侯也，趙氏破膽，荊人狐疑，必有忠計。荊人不動，魏不足患也，則諸侯可蠶食而盡，趙氏可得與敵矣。願陛下幸察愚臣之計，無忽。秦遂遣斯使韓也。

李斯往詔韓王，未得見，因上書曰：「昔秦、韓戮力一意以不相侵，天下莫敢犯，如此者數世矣。前時五諸侯嘗相與共伐韓，秦發兵以救之。韓居中國，地不能滿千里，而所以得與諸侯班位於天下，君臣相保者，以世世相教事秦之力也。先時五諸侯共伐秦，韓反與諸侯先為鴈行，以嚮秦軍於闕下矣。諸侯兵困力極，無柰何，諸侯兵罷。杜倉相秦，起兵發將以報天下之怨而先攻荊。荊令尹患之，曰：『夫韓以秦為不義，而與秦兄弟共苦天下。已又背秦，先為鴈行以攻關。韓則居中國，展轉不可知。』天下共割韓上地十城以謝秦，解其兵。夫韓嘗一背秦而國迫地侵，兵弱至今，所以然者，聽姦（人）〔臣〕之浮說，不權事實，故雖殺戮姦臣，不能使韓復強。

「今趙欲聚兵士，卒以秦為事，使人來借道，言欲伐秦，其勢必先韓而後秦。且臣聞之：『脣亡，則齒寒。』夫秦、韓不得無同憂，其形可見。魏欲發兵以攻韓，秦使人將使者於韓。今秦王使臣斯來而不得見，恐左右襲曩姦臣之計，使韓復有亡地之患。臣斯不〔得〕見，請歸報，秦、韓之交必絕矣。斯之來使，以奉秦王之歡心，願效便計，豈陛下所以逆賤臣者邪？臣斯願得一見，前進道愚計，退就葅戮，願陛下有意焉。今殺臣於韓，則大王不足以強，若不聽臣之計，則禍必搆矣。秦發兵不留行，而韓之社稷憂矣。臣斯暴身於韓之市，則雖欲察賤臣愚忠之計，不可得已。邊鄙殘，國固守，鼓鐸之聲於耳，而乃用臣斯之計，晚矣。且夫韓之兵於天下可知也，今又背強秦。夫棄城而敗軍，則反掖之寇〈反掖者謂麾下反以擒君掖也〉必襲城矣。城盡則聚散，聚散則無軍矣。城固守，則秦必興兵而圍王一都；道不通，則難必謀，其勢不救。左右計之者不用，願陛下熟圖之。若臣斯之所言有不應事實者，願大王幸使得畢辭於前，乃就吏誅不晚也。秦王飲食不甘，遊觀不樂，意專在圖趙，使臣斯來言，願得身見，因急與陛下有計也。今使臣不通，則韓之信未可知也。夫秦必釋趙之患而移兵於韓，願陛下幸復察圖之，而賜臣報決。」


Chinese text: This work was published before January 1, 1923, and is in the public domain worldwide because the author died at least 100 years ago.