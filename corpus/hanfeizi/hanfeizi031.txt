六微：一曰權借在下，二曰利異外借，三曰托於似類，四曰利害有反，五曰參疑內爭，六曰敵國廢置。此六者，主之所察也。

△經一　權借﹕

權勢不可以借人，上失其一，臣以為百。故臣得借則力多，力多則內外為用，內外為用則人主壅。其說在老聃之言失魚也。是以人主久語而左右鬻懷刷，其患在胥僮之諫厲公，與州侯之一言而燕人浴矢也。

△經二　利異﹕

君臣之利異，故人臣莫忠，故臣利立而主利滅。是以奸臣者召敵兵以內除，舉外事以眩主，苟成其私利，不顧國患。其說在衛人之夫妻禱祝也。故戴歇議子弟，而三桓攻昭公；公叔內齊軍，而翟黃召韓兵；太宰嚭說大夫種，大成牛教申不害；司馬喜告趙王，呂倉規秦、楚；宋石遺衛君書，白圭教暴譴。

△經三　似類﹕

似類之事，人主之所以失誅，而大臣之所以成私也。是以門人捐水而夷射誅，濟陽自矯而二人罪，司馬喜殺爰騫而季辛誅，鄭袖言惡臭而新人劓，費無忌教郤宛而令尹誅，陳需殺張壽而犀首走。故燒芻<廣會>郤而中山罪，殺老儒而濟陽賞也。

△經四　有反﹕

事起而有所利，其屍主之；有所害，必反察之。是以明主之論也，國害則省其利者，臣害則察其反者。其說在楚兵至而陳需相，黍種貴而廩吏覆。是以昭奚恤執販茅，而不僖侯譙其次；文公髮繞炙，而穰侯請立帝。

△經五　參疑﹕

參疑之勢，亂之所由生也，故明主慎之。是以晉驪姬殺太子申生，而鄭夫人用毒藥，衛州籲殺其君完，公子根取東周，王子職甚有寵而商臣果作亂，嚴遂、韓傀爭而哀侯果遇賊，田常、闞止、戴驩、皇喜敵而宋君、簡公殺。其說在狐突之稱“二好”，與鄭昭之對“未生”也。

△經六　廢置﹕

敵之所務，在淫察而就靡，人主不察，則敵廢置矣。故文王資費仲，而秦王患楚使；黎且去仲尼，而幹象沮甘茂。是以子胥宣言而子常用，內美人而虞、虢亡，佯遺書而萇弘死，用雞猳而鄶桀盡。

△廟攻﹕

參疑廢置之事，明主絕之于內而施之於外。資其輕者，輔其弱者，此謂廟攻。參伍既用於內，觀聽又行於外，則敵偽得。其說在秦侏儒之告惠文君也。故襄疵言襲鄴，而嗣公賜令席。

△說一﹕

勢重者，人主之淵也；臣者，勢重之魚也。魚失於淵而不可複得也，人主失其勢重於臣而不可複收也。古之人難正言，故托之於魚。

賞罰者，利器也，君操之以制臣，臣得之以擁主。故君先見所賞，則臣鬻之以為德；君先見所罰，則臣鬻之以為威。故曰：“國之利器，不可以示人。”

靖郭君相齊，與故人久語，則故人富，懷左右刷，則左右重。久語懷刷，小資也，猶以成富，況於吏勢乎？

晉厲公之時，六卿貴，胥僮、長魚矯諫曰：“大臣貴重，敵主爭事，外市樹黨，下亂國法，上以劫主，而國不危者，未嘗有也。”公曰：“善。”乃誅三卿。胥僮、長魚矯又諫曰：“夫同罪之人偏誅而不盡，是懷怨而借之間也。”公曰：“吾一朝而夷三卿，予不忍盡也。”長魚矯對曰：“公不忍之，彼將忍公。”公不聽。居三月，諸卿作難，遂殺厲公而分其地。

州侯相荊，貴而主斷。荊王疑之，因問左右，左右對曰：“無有。”如出一口也。

燕人無惑，故浴狗矢。燕人其妻有私通于士，其夫早自外而來，士適出。夫曰：“何客也？”其妻曰：“無客。”問左右，左右言“無有”，如出一口。其妻曰：“公惑易也。”因浴之以狗矢。 一曰：燕人李季好遠出，其妻私有通于士，季突至，士在內中，妻患之。其室婦曰：“令公子裸而解髮，直出門，吾屬佯不見也。”於是公子從其計，疾走出門。季曰：“是何人也？”家室皆曰：“無有。”季曰：“吾見鬼乎？”婦人曰：“然。”“為之奈何？”曰：“取五牲之矢浴之。”季曰：“諾。”乃浴以矢。一曰浴以蘭湯。

△說二﹕

衛人有夫妻禱者而祝曰：“使我無故，得百束布。”其夫曰：“何少也？”對曰：“益是，子將以買妾。”

荊王欲宦諸公子于四鄰，戴歇曰：“不可。”“宦公子于四鄰，四鄰必重之。”曰：“子出者重，重則必為所重之國黨，則是教子於外市也，不便。”

魯孟孫、叔孫、季孫相戮力劫昭公，遂奪其國而擅其制。魯三桓逼公，昭公攻季孫氏，而孟孫氏、叔孫氏相與謀曰：“救之乎？”叔孫氏之禦者曰：“我家臣也，安知公家？凡有季孫與無季孫于我孰利？”皆曰：“無季孫必無叔孫。”“然則救之。”於是撞西北隅而入。孟孫見叔孫之旗入，亦救之。三桓為一，昭公不勝。逐之，死于乾侯。

公叔相韓而有攻齊，公仲甚重于王，公叔恐王之相公仲也，使齊、韓約而攻魏。公叔因內齊軍于鄭以劫其君，以固其位而信兩國之約。

翟璜，魏王之臣也，而善於韓。乃召韓兵令之攻魏，因請為魏王構之以自重也。

越王攻吳王，吳王謝而告服，越王欲許之。范蠡、大夫種曰：“不可。昔天以越與吳，吳不受，今天反夫差，亦天禍也。以吳予越，再拜受之，不可許也。”太宰嚭遺大夫種書曰：“狡兔盡則良犬烹，敵國滅則謀臣亡。大夫何不釋吳而患越乎？”大夫種受書讀之，太息而歎曰：“殺之，越與吳同命。”

大成牛從趙謂申不害于韓曰：“以韓重我于趙，請以趙重子于韓，是子有兩韓，我有兩趙。”

司馬喜，中山君之臣也，而善於趙，嘗以中山之謀微告趙王。

呂倉，魏王之臣也，而善於秦、荊。微諷秦、荊令之攻魏，因請行和以自重也。宋石，魏將也；衛君，荊將也。兩國構難，二子皆將。宋石遺衛君書曰：“二軍相當，兩旗相望，唯毋一戰，戰必不兩存。此乃兩主之事也，與子無有私怨，善者相避也。”

白圭相魏，暴譴相韓。白圭謂暴譴曰：“子以韓輔我于魏，我以魏待子于韓，臣長用魏，子長用韓。”

△說三﹕

齊中大夫有夷射者，御飲于王，醉甚而出，倚于郎門。門者刖跪請曰：“足下無意賜之餘瀝乎？”夷射叱曰：“去！刑余之人，何事乃敢乞飲長者！”刖跪走退。及夷射去，刖跪因捐水郎門霤下，類溺者之狀。明日，王出而訶之，曰：“誰溺於是？”刖跪對曰：“臣不見也。雖然，昨日中大夫夷射立於此。”王因誅夷射而殺之。

魏王臣二人不善濟陽君，濟陽君因偽令人矯王命而謀攻己。王使人問濟陽君曰：“誰與恨？”對曰：“無敢與恨。雖然，嘗與二人不善，不足以至於此。”王問左右，左右曰：“固然。”王因誅二人者。

季辛與爰騫相怨，司馬喜新與季辛惡，因微令人殺爰騫，中山之君以為季辛也，因誅之。

荊王所愛妾有鄭袖者。荊王新得美女，鄭袖因教之曰：“王甚喜人之掩口也，為近王，必掩口。”美女入見，近王，因掩口。王問其故，鄭袖曰：“此固言惡王之臭。”及王與鄭袖、美女三人坐，袖因先誡禦者曰：“王適有言，必亟聽從王言。”美女前，近王甚，數掩口。王悖然怒曰：“劓之。”御因揄刀而劓美人。 一曰：魏王遺荊王美人，荊王甚悅之。夫人鄭袖知王悅愛之也，亦悅愛之，甚于王，衣服玩好擇其所欲為之。王曰：“夫人知我愛新人也，其悅愛之甚於寡人，此孝子所以養親，忠臣之所以事君也。”夫人知王之不以己為妒也，因為新人曰：“王甚悅愛子，然惡子之鼻，子見王，常掩鼻，則王長幸子矣。”於是新人從之，每見王，常掩鼻。王謂夫人曰：“新人見寡人常掩鼻，何也？”對曰：“不知也。”王強問之，對曰：“頃嘗言惡聞王臭。”王怒曰：“劓之。”夫人先誡御者曰：“王適有言，必可從命。”御者因揄刀而劓美人。

費無極，荊令尹之近者也。郤宛新事令尹，令尹甚愛之。無極因謂令尹曰：“君愛宛甚，何不一為酒其家？”令尹曰：“善。”因令之為具于郤宛之家。無極教宛曰：“令尹甚傲而好兵，子必謹敬，先亟陳兵堂下及門庭。”宛因為之。令尹往而大驚，曰：“此何也？”無極曰：“君殆，去之！事未可知也。”令尹大怒，舉兵而誅郤宛，遂殺之。

犀首與張壽為怨，陳需新入，不善犀首，因使人微殺張壽。魏王以為犀首也，乃誅之。

中山有賤公子，馬甚瘦，車甚弊。左右有私不善者，乃為之請王曰：“公子甚貧，馬甚瘦，王何不益之馬食？”王不許。左右因微令夜燒芻廄。王以為賤公子也，乃誅之。

魏有老儒而不善濟陽君。客有與老儒私怨者，因攻老儒殺之，以德于濟陽君，曰：“臣為其不善君也，故為君殺之。”濟陽君因不察而賞之。 一曰：濟陽君有少庶子者，不見知，欲入愛於君者。齊使老儒掘藥于馬梨之山。濟陽少庶子欲以為功，入見於君曰：“齊使老儒掘藥于馬梨之山，名掘藥也，實間君之國。君殺之，是將以濟陽君抵罪于齊矣。臣請刺之。”君曰：“可。”於是明日得之城陰而刺之，濟陽君還，益親之。

△說四﹕ 陳需，魏王之臣也，善於荊王，而令荊攻魏。荊攻魏。陳需因請為魏王行解之，因以荊勢相魏。

韓昭侯之時，黍種嘗貴甚。昭侯令人覆廩，吏果竊黍種而糶之甚多。

昭奚恤之用荊也，有燒倉廥窌者而不知其人。昭奚恤令吏執販茅者而問之，果燒也。

昭僖侯之時，宰人上食，而羹中有生肝焉。昭侯召宰人之次而譙之曰：“若何為置生肝寡人羹中？”宰人頓首服死罪，曰：“竊欲去尚宰人也。” 一曰：僖侯浴，湯中有礫。僖侯曰：“尚浴免，則有當代者乎？”左右對曰：“有。”僖侯曰：“召而來。”譙之曰：“何為置礫湯中？”對曰：“尚浴免，則臣得代之，是以置礫湯中。”

文公之時，宰臣上炙而髮繞之。文公召宰人而譙之曰：“女欲寡人之哽耶，奚以髮繞炙？”宰人頓首再拜，請曰：“臣有死罪三：援礪砥刀，利猶幹將也，切肉肉斷而髮不斷，臣之罪一也；援錐貫臠而不見髮，臣之罪二也；奉熾爐炭，肉盡赤紅，炙熟而髮不焦，臣之罪三也。堂下得微有疾臣者乎？”公曰：“善。”乃召其堂下而譙之，果然，乃誅之。 一曰：晉平公觴客，少庶子進炙而髮繞之。平公趣殺砲人，毋有反令。砲人呼天曰：“嗟乎！臣有三罪，死而不自知乎！”平公曰：“何謂也？”對曰：“臣刀之利，風靡骨斷，而髮不斷，是臣之一死也；桑炭炙之，肉紅白而髮不焦，是臣之二死也；炙熟，又重睫而視之，髮繞炙而目不見，是臣之三死也。意者堂下其有翳憎臣者乎？殺臣不亦蚤乎！”

穰侯相秦，而齊強。穰侯欲立秦為帝而齊不聽，因請立齊為東帝，而不能成也。

△說五﹕

晉獻公之時，驪姬貴，擬於後妻，而欲以其子奚齊代太子申生，因患申生於君而殺之，遂立奚齊為太子。

鄭君已立太子矣，而有所愛美女欲以其子為後。夫人恐，因用毒藥賊君殺之。

衛州籲重于衛，擬於君，群臣百姓盡畏其勢重。州籲果殺其君而奪之政。

公子朝，周太子也，弟公子根甚有寵於君。君死，遂以東周叛，分為兩國。

楚成王以商臣為太子，既而又欲置公子職。商臣作亂，遂攻殺成王。 一曰：楚成王以商臣為太子，既欲置公子職。商臣聞之，未察也，乃為其傅潘崇曰：“奈何察之也？”潘崇曰：“饗江羋而勿敬也。”太子聽之，江羋曰：“呼，役夫！宜君王之欲廢女而立職也。”商臣曰：“信矣。”潘崇曰：“能事之乎？”曰：“不能。”“能為之諸侯乎？”曰：“不能。”“能舉大事乎？”曰：“能。”於是乃起宿營之甲而攻成王。成王請食熊膰而死，不許，遂自殺。

韓傀相韓哀侯，嚴遂重於君，二人甚相害也。嚴遂乃令人刺韓傀于朝，韓傀走君而抱之，遂刺韓傀而兼哀侯。

田恆相齊，闞止重于簡公，二人相憎而欲相賊也。田恆因行私惠以取其國，遂殺簡公而奪之政。

戴驩為宋太宰，皇喜重於君，二人爭事而相害也。皇喜遂殺宋君而奪其政。狐突曰：“國君好內則太子危，好外則相室危。”

鄭君問鄭昭曰：“太子亦何如？”對曰：“太子未生也。”君曰：“太子已置，而曰『未生』，何也？”對曰：“太子雖置，然而君之好色不已，所愛有子，君必愛之，愛之則必欲以為後，臣故曰太子未生也。”

△說六﹕

文王資費仲而游於紂之旁，令之諫紂而亂其心。

荊王使人之秦，秦王甚禮之。王曰：“敵國有賢者，國之憂也。今荊王之使者甚賢，寡人患之。”群臣諫曰：“以王之賢聖與國之資厚，願荊王之賢人，王何不深知之而陰有之。荊以為外用也，則必誅之。”

仲尼為政于魯，道不拾遺，齊景公患之。黎且謂景公曰：“去仲尼，猶吹毛耳。君何不迎之以重祿高位，遺哀公女樂以驕榮其意。哀公新樂之，必怠于政，仲尼必諫，諫必輕絕于魯。”景公曰：“善。”乃令黎且以女樂二八遺哀公，哀公樂之，果怠於政。仲尼諫不聽，去而之楚。

楚王謂幹象曰：“吾欲以楚扶甘茂而相之秦，可乎？”幹相對曰：“不可也。”王曰：“何也？”曰：“甘茂少而事史舉先生。史舉，上蔡之監門也，大不事君，小不事家，以苛刻聞天下。茂事之，順焉。惠王之明，張儀之辨也，茂事之，取十官而免於罪，是茂賢也。”王曰：“相人敵國而相賢，其不可何也？”幹象曰：“前時王使邵滑之越，五年而能亡越。所以然者，越亂而楚治也。日者知用之越，今忘之秦，不亦太亟忘乎？”王曰：“然則為之奈何？”幹象對曰：“不如相共立。”王曰：“共立可相，何也？”對曰：“共立少見愛幸，長為貴卿，被王衣，含杜若，握玉環，以聽於朝，且利以亂秦矣。”

吳征荊，子胥使人宣言于荊曰：“子期用，將擊之；子常用，將去之。”荊人聞之，因用子常而退子期也，吳人擊之，遂勝之。

晉獻公伐虞、虢，乃遺之屈產之乘，垂棘之璧，女樂二八，以榮其意而亂其政。

叔向之讒萇弘也，為書萇弘，謂叔向曰：“子為我謂晉君，所與君期者，時可矣。何不亟以兵來？”因佯遺其書周君之庭而急去行。周以萇弘為賣周也，乃誅萇弘而殺之。

鄭桓公將欲襲鄶，先問鄶之豪傑、良臣、辯智、果敢之士，盡與姓名，擇鄶之良田賂之，為官爵之名而書之，因為設壇場郭門之外而埋之，釁之以雞豭，若盟狀。鄶君以為內難也而盡殺其良臣。桓公襲鄶，遂取之。

秦侏儒善於荊王，而陰有善荊王左右而內重于惠文君。荊適有謀，侏儒常先聞之以告惠文君。

鄴令襄疵陰善趙王左右。趙王謀襲鄴，襄疵常輒聞而先言之魏王。魏王備之，趙乃輒還。

衛嗣君之時，有人于縣令之左右。縣令發蓐而席弊甚，嗣公還令人遺之席，曰：“吾聞汝今者發蓐而席弊甚，賜汝席。”縣令大驚，以君為神也。


Chinese text: This work was published before January 1, 1923, and is in the public domain worldwide because the author died at least 100 years ago.