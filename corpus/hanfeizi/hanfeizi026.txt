聖王之立法也，其賞足以勸善，其威足以勝暴，其備足以必完。治世之臣，功多者位尊，力極者賞厚，情盡者名立。善之生如春，惡之死如秋，故民勸極力而樂盡情，此之謂上下相得。上下相得，故能使用力者自極於權衡，而務至於任鄙；戰士出死，而願為賁、育；守道者皆懷金石之心，以死子胥之節。用力者為任鄙，戰如賁、育，中為金石，則君人者高枕而守己完矣。

古之善守者，以其所重禁其所輕，以其所難止其所易。故君子與小人俱正，盜蹠與曾、史俱廉。何以知之？夫貪盜不赴溪而掇金，赴溪而掇金則身不全；賁、育不量敵則無勇名，盜蹠不計可則利不成。

明主之守禁也，賁、育見侵於其所不能勝，盜蹠見害於其所不能取，故能禁賁、育之所不能犯，守盜蹠之所不能取，則暴者守願，邪者反正。大勇願，巨盜貞，則天下公平，而齊民之情正矣。

人主離法失人，則危于伯夷不妄取，而不免于田成、盜蹠之禍。何也？今天下無一伯夷，而奸人不絕世，故立法度量。度量信則伯夷不失是，而盜蹠不得非；法分明則賢不得奪不肖，強不得侵弱，眾不得暴寡。托天下於堯之法，則貞士不失分，奸人不僥倖。寄千金于羿之矢，則伯夷不得亡，而盜蹠不敢取。

堯明於不失奸，故天下無邪；羿巧於不失發，故千金不亡。邪人不壽而盜蹠止。如此，故圖不載宰予，不舉六卿；書不著子胥，不明夫差。孫、吳之略廢，盜蹠之心伏。人主甘服於玉堂之中，而無瞋目切齒傾取之患；人臣垂拱手金城之內，而無扼腕聚脣嗟唶之禍。服虎而不以柙，禁奸而不以法，塞偽而不以符，此賁、育之所患，堯、舜之所難也。故設柙非所以備鼠也，所以使怯弱能服虎也；立法非所以備曾、史也，所以使庸主能止盜蹠也；為符非所以豫尾生也，所以使眾人不相謾也。不恃比干之死節，不幸亂臣之無詐也；恃怯之所能服，握庸主之所易守。當今之世，為人主忠計，為天下結德者，利莫長於此。故君人者無亡國之圖，而忠臣無失身之畫。明於尊位必賞，故能使人盡力於權衡，死節於官職。通賁、育之情，不以死易生；惑於盜蹠之貪，不以財易身；則守國之道畢備矣。


Chinese text: This work was published before January 1, 1923, and is in the public domain worldwide because the author died at least 100 years ago.