景公過晏子，曰︰「子宮小，近市，請徙子家豫章之圃。」晏子再拜而辭曰︰「且嬰家貧，待市食，而朝暮趨之，不可以遠。」景公笑曰︰「子家習市，識貴賤乎？」是時景公繁於刑，晏子對曰︰「踴貴而屨賤。」景公曰︰「何故？」對曰︰「刑多也。」景公造然變色曰︰「寡人其暴乎！」於是損刑五。

或曰︰晏子之貴踴，非其誠也，欲便辭以止多刑也。此不察治之患也。夫刑當無多，不當無少。無以不當聞，而以太多說，無術之患也。敗軍之誅以千百數，猶北不止；即治亂之刑如恐不勝，而姦尚不盡。今晏子不察其當否，而以太多為說，不亦妄乎？夫惜草茅者耗禾穗，惠盜賊者傷良民。今緩刑罰，行寬惠，是利姦邪而害善人也，此非所以為治也。

齊桓公飲酒醉，遺其冠，恥之，三日不朝。管仲曰︰「此有國之恥也，公胡其不雪之以政？」公曰︰「故其善！」因發倉囷，賜貧窮，論囹圄，出薄罪。處三日而民歌之曰︰「公胡不復遺冠乎！」

或曰︰︰管仲雪桓公之恥於小人，而生桓公之恥於君子矣。使桓公發倉囷而賜貧窮，論囹圄而出薄罪，非義也，不可以雪恥；使之而義也，桓公宿義，須遺冠而後行之，則是桓公行義，非為遺冠也？是雖雪遺冠之恥於小人，而亦生遺義之恥於君子矣。且夫發囷倉而賜貧窮者，是賞無功也；論囹圄而出薄罪者，是不誅過也。夫賞無功，則民偷幸而望於上；不誅過，則民不懲而易為非。此亂之本也，安可以雪恥哉？

昔者文王侵孟、克莒、舉酆，三舉事而紂惡之。文王乃懼，請入洛西之地、赤壤之國方千里，以請解炮烙之刑。天下皆說。仲尼聞之，曰︰「仁哉，文王！輕千里之國而請解炮烙之刑。智哉，文王！出千里之地而得天下之心。」

或曰︰仲尼以文王為智也，不亦過乎？夫智者，知禍難之地而辟之者也，是以身不及於患也。使文王所以見惡於紂者，以其不得人心耶？則雖索人心以解惡可也。紂以其大得人心而惡之，已又輕地以收人心，是重見疑也，固其所以桎梏、囚於羑里也。鄭長者有言︰「體道，無為無見也。」此最宜於文王矣，不使人疑之也。仲尼以文王為智，未及此論也。

晉平公問叔向曰︰「昔者齊桓公九合諸侯，一匡天下，不識臣之力也，君之力也？」叔向對曰︰「管仲善制割，賓胥無善削縫，隰朋善純緣，衣成，君舉而服之。亦臣之力也，君何力之有？」師曠伏琴而笑之。公曰：「太師奚笑也？」師曠對曰：「臣笑叔向之對君也。凡為人臣者，猶炮宰和五味而進之君，君弗食，孰敢強之也？臣請譬之：君者，壤地也；臣者，草木也。必壤地美，然後草木碩大。亦君之力也，臣何力之有？」

或曰︰叔向、師曠之對，皆偏辭也。夫一匡天下，九合諸侯，美之大者也，非專君之力也，又非專臣之力也。昔者宮之奇在虞，僖負羈在曹，二臣之智，言中事，發中功，虞、曹俱亡者，何也？此有其臣而無其君者也。且蹇叔處干而干亡，處秦而秦霸，非蹇叔愚於干而智於秦也，此有君與無君也。向曰「臣之力也」，不然矣。昔者桓公宮中二市，婦閭二百，披髮而御婦人。得管仲，為五伯長；失管仲、得豎刁而身死，蟲流出戶不葬。以為非臣之力也，且不以管仲為霸；以為君之力也，且不以豎刁為亂。昔者，晉文公慕於齊女而亡歸，咎犯極諫，故使反晉國。故桓公以管仲合，文公以舅犯霸。而師曠曰︰「君之力也」，又不然矣。凡五霸所以能成功名於天下者，必君臣俱有力焉。故曰︰叔向、師曠之對，皆偏辭也。

齊桓公之時，晉客至，有司請禮。桓公曰「告仲父」者三。而優笑曰︰「易哉，為君！一曰仲父，二曰仲父。」桓公曰︰「吾聞『君人者勞於索人，佚於使人』。吾得仲父已難矣，得仲父之後，何為不易乎哉？」

或曰︰桓公之所應優，非君人者之言也。桓公以君人為勞於索人，何索人為勞哉？伊尹自以為宰干湯，百里奚自以為虜干穆公。虜，所辱也；宰，所羞也。蒙羞辱而接君上，賢者之憂世急也。然則君人者無逆賢而已矣，索賢不為人主難。且官職，所以任賢也；爵祿，所以賞功也。設官職，陳爵祿，而士自至，君人者奚其勞哉！使人又非所佚也。人主雖使人，必以度量準之，以刑名參之；以事遇於法則行，不遇於法則止；功當其言則賞，不當則誅。以刑名收臣，以度量準下，此不可釋也，君人者焉佚哉？

索人不勞，使人不佚，而桓公曰「勞於索人，佚於使人」者，不然。且桓公得管仲又不難。管仲不死其君而歸桓公，鮑叔輕官讓能而任之，桓公得管仲又不難，明矣。已得管仲之後，奚遽易哉？管仲非周公旦。周公旦假為天子七年，成王壯，授之以政，非為天下計也，為其職也。夫不奪子而行天下者，必不背死君而事其讎；背死君而事其讎者，必不難奪子而行天下；不難奪子而行天下者，必不難奪其君國矣。管仲，公子糾之臣也，謀殺桓公而不能，其君死而臣桓公。管仲之取舍非周公旦，可知也。若使管仲大賢也，且為湯、武。湯、武，桀、紂之臣也；桀、紂作亂，湯、武奪之。今桓公以易居其上，是以桀、紂之行，居湯、武之上，桓公危矣。若使管仲不肖人也，且為田常。田常，簡公之臣也，而弒其君。今桓公以易居其上，是以簡公之易，居田常之上也，桓公又危矣。管仲非周公旦以明矣，然為湯、武與田常，未可知也。為湯、武有桀、紂之危；為田常有簡公之亂也。已得仲父之後，桓公奚遽易哉？若使桓公之任管仲，必知不欺己也，是知不欺主之臣也。然雖知不欺主之臣，今桓公以任管仲之專，借豎刁、易牙，蟲流出戶而不葬，桓公不知臣欺主與不欺主已明矣，而任臣如彼其專也，故曰桓公闇主。

李克治中山，苦陘令上計而入多。李克曰：「語言辨，聽之說，不度於義，謂之窕言。無山林澤谷之利而入多者，謂之窕貨。君子不聽窕言，不受窕貨。子姑免矣。」

或曰︰李子設辭曰︰「夫言語辨，聽之說，不度於義者，謂之窕言。」辯在言者，說在聽者，言非聽者也。所謂不度於義，非謂聽者，必謂所聽也。聽者，非小人，則君子也。小人無義，必不能度之義也；君子度之義，必不肯說也。夫曰「言語辯，聽之說，不度於義」者，必不誠之言也。入多之為窕貨也，未可遠行也。李子之姦弗蚤禁，使至於計，是遂過也。無術以知而入多，入多者，穰也，雖倍入，將柰何？舉事慎陰陽之和，種樹節四時之適，無早晚之失，寒溫之災，則入多。不以小功妨大務，不以私欲害人事，丈夫盡於耕農，婦人力於織紝，則入多。務於畜養之理，察於土地之宜，六畜遂，五穀殖，則入多。明於權計，審於地形、舟車、機械之利，用力少，致功大，則入多。利商市關梁之行，能以所有致所無，客商歸之，外貨留之，儉於財用，節於衣食，宮室器械周於資用，不事玩好，則入多。入多，皆人為也。若天事，風雨時，寒溫適，土地不加大，而有豐年之功，則入多。人事、天功，二物者皆入多，非山林澤谷之利也。夫無山林澤谷之利入多，因謂之窕貨者，無術之言也。

趙簡子圍衛之郛郭，犀楯、犀櫓，立於矢石之所不及，鼓之而士不起。簡子投枹曰︰「烏乎！吾之士數弊也。」行人燭過免冑而對曰︰「臣聞之︰亦有君之不能耳，士無弊者。昔者吾先君獻公并國十七，服國三十八，戰十有二勝，是民之用也。獻公沒，惠公即位，淫衍暴亂，身好玉女，秦人恣侵，去絳十七里，亦是人之用也。惠公沒，文公授之，圍衛，取鄴，城濮之戰，五敗荊人，取尊名於天下，亦此人之用也。亦有君不能耳，士無弊也。」簡子乃去楯、櫓，立矢石之所及，鼓之而士乘之，戰大勝。簡子曰：「與吾得革車千乘，不如聞行人燭過之一言也。」

或曰︰行人未有以說也，乃道惠公以此人是敗，文公以此人是霸，未見所以用人也。簡子未可以速去楯、櫓也。嚴親在圍，輕犯矢石，孝子之所以愛親也。孝子愛親，百數之一也。今以為身處危而人尚可戰，是以百族之子於上皆若孝子之愛親也，是行人之誣也。好利惡害，夫人之所有也。賞厚而信，人輕敵矣；刑重而必，夫人不北矣。長行徇上，數百不一人，喜利畏罪，人莫不然。將眾者不出乎莫不然之數，而道乎百無一人之行，行人未知用眾之道也。


Chinese text: This work was published before January 1, 1923, and is in the public domain worldwide because the author died at least 100 years ago.