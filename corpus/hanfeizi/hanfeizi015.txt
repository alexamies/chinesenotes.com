凡人主之國小而家大，權輕而臣重者，可亡也。

簡法禁而務謀慮，荒封內而恃交援者，可亡也。

群臣為學，門子好辯，商賈外積，小民內困者，可亡也。

好宮室臺榭陂池，事車服器玩，好罷露百姓，煎靡貨財者，可亡也。

用時日，事鬼神，信卜筮而好祭祀者，可亡也。

聽以爵不以眾言參驗，用一人為門戶者，可亡也。

官職可以重求，爵祿可以貨得者，可亡也。

緩心而無成，柔茹而寡斷，好惡無決而無所定立者，可亡也。

饕貪而無厭，近利而好得者，可亡也。

喜淫刑而不周於法，好辯說而不求其用，濫於文麗而不顧其功者，可亡也。

淺薄而易見，漏泄而無藏，不能周密而通群臣之語者，可亡也。

很剛而不和，愎諫而好勝，不顧社稷而輕為自信者，可亡也。

恃交援而簡近鄰，怙強大之救而侮所迫之國者，可亡也。

羈旅僑士，重帑在外，上間謀計，下與民事者，可亡也。

民信其相，下不能其上，主愛信之而弗能廢者，可亡也。

境內之傑不事，而求封外之士，不以功伐課試，而好以各問舉錯，羈旅起貴以陵故常者，可亡也。

輕其適正，庶子稱衡，太子未定而主即世者，可亡也。

大心而無悔，國亂而自多，不料境內之資而易其鄰敵者，可亡也。

國小而不處卑，力少而不畏強，無禮而侮大鄰，貪愎而拙交者，可亡也。

太子已置，而娶於強敵以為后妻，則太子危，如是，則群臣易慮者，可亡也。

怯懾而弱守，蚤見而心柔懦，知有謂可，斷而弗敢行者，可亡也。

出君在外而國更置，質太子未反而君易子，如是則國摧；國摧者，可亡也。

挫辱大臣而狎其身，刑戮小民而逆其使，懷怒思恥而專習則賊生，賊生者，可亡也。

大臣兩重，父兄眾強，內黨外援以爭事勢者，可亡也。

婢妾之言聽，愛玩之智用，外內悲惋而數行不法者，可亡也。

簡侮大臣，無禮父兄，勞苦百姓，殺戮不辜者，可亡也。

好以智矯法，時以行雜公，法禁變易，號令數下者，可亡也。

無地固，城郭惡，無畜積，財物寡，無守戰之備而輕攻伐者，可亡也。

種類不壽，主數即世，嬰兒為君，大臣專制，樹羈旅以為黨，數割地以待交者，可亡也。

太子尊顯，徒屬眾強，多大國之交，而威勢蚤具者，可亡也。

變褊而心急，輕疾而易動發，心悁忿而不訾前後者，可亡也。

主多怒而好用兵，簡本教而輕戰攻者，可亡也。

貴臣相妒，大臣隆盛，外藉敵國，內困百姓，以攻怨讎，而人主弗誅者，可亡也。

君不肖而側室賢，太子輕而庶子伉，官吏弱而人民桀，如此則國躁；國躁者，可亡也。

藏恕而弗發，懸罪而弗誅，使群臣陰贈而愈憂懼，而久未可知者，可亡也。

出軍命將太重，邊地任守太尊，專制擅命，徑為而無所請者，可亡也。

后妻淫亂，主母畜穢，外內混通，男女無別，是謂兩主；兩主者，可亡也，后妻賤而婢妾貴，太子卑而庶子尊，相室輕而典謁重，如此則內外乖；內外乖者，可亡也。

大臣甚貴，偏黨眾強，壅塞主斷而重擅國者，可亡也。

私門之官用，馬府之世絀，鄉曲之善舉者，可亡也。

官職之勞廢，貴私行而賤公功者，可亡也。

公家虛而大臣實，正戶貧而寄寓富，耕戰之士困，末作之民利者，可亡也。

見大利而不趨，聞禍端而不備，淺薄於爭守之事，而務以仁義自飾者，可亡也。

不為人主之孝，而慕瓜夫之孝，不顧社稷之利，而聽主母之令，女子用國，刑餘用事者，可亡也。

辭辯而不法，心智而無術，主多能而不以法度從事者，可亡也。

親臣進而故人退，不肖用事而賢良伏，無功貴而勞苦賤，如是則下怨；下怨者，可亡也。

父兄大臣祿秩過功，章服侵等，宮室供養大侈，而人主弗禁，則臣心無窮，臣心無窮者，可亡也。

公胥公孫與民同門，暴慠其鄰者，可亡也。


亡徵者，非曰必亡，言其可亡也。夫兩堯不能相王，兩桀不能相亡；亡王之機，必其治亂，其強弱相踦奇者也。木之折也必道蠹，牆之壞也必道隙。然木雖蠹，無疾風不折；牆雖隙，無大雨不壞。萬乘之主，有能服術行法以為亡徵之君風雨者，其兼天下不難矣。


Chinese text: This work was published before January 1, 1923, and is in the public domain worldwide because the author died at least 100 years ago.