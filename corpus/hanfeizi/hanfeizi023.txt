伯樂教二人相踶馬，相與之簡子廄觀馬。一人舉踶馬。其一人從後而循之，三撫其尻而馬不踢。此自以為失相。其一人曰：“子非失相也，此其為馬也，踒肩而腫膝。夫踢馬也者，舉後而任前，腫膝不可任也，故後不舉。子巧于相踢馬而拙于任腫膝。”夫事有所必歸，而以有所腫膝而不任，智者之所獨知也。惠子曰：“置猿於柙中，則與豚同。”故勢不便，非所以逞能也。

衛將軍文子見曾子，曾子不起而延於坐席，正身於奧。文子謂其禦曰：“曾子，愚人也哉！以我為君子也，君子安可毋敬也？以我為暴人也，暴人安可侮也？曾子不戮，命也。”

鳥有周周者，重首而屈尾，將欲飲於河，則必顛，乃銜其羽而飲之，人之所有飲不足者，不可不索其羽也。鱣似蛇，蠶似蠋，人見蛇則驚核，見蠋，則毛起。漁者持鱣，婦人拾蠶，利之所在，皆為賁、諸。

伯樂教其所憎者相千里之馬，教其所愛者相馭馬。千里之馬時一有，其利緩；馭馬日售，其利急。此《周書》所謂“下言而上用者，惑也。”

桓赫曰：“刻削之道，鼻莫如大，目莫如小。鼻大可小，小不可大也；目小可大，大不可小也。”舉事亦然：為其後可複者也，則事寡敗矣。

崇候、惡來知不適紂之誅也，而不見武王之滅之也。比干、子胥知其君之必亡也，而不知身之死也。故曰：“崇候、惡來知心而不知事，比干、子胥知事而不知心。”聖人其備矣。

宋太宰貴而主斷。季子將見宋君，梁子聞之曰：“語必可與太宰三坐乎，不然，將不免。”季子因說以貴主而輕國。

楊硃之弟楊布，衣素衣而出，天雨，解素衣，衣緇衣而反，其狗不知而吠之。楊布怒，將擊之。楊硃曰：“子勿擊也，子亦猶是。曩者使女狗白而往，墨而來，子豈能毋怪哉？”

惠子曰：羿執鞅持扞，操弓關機，越人爭為持的。弱子扞弓，慈母入室閉戶。”故曰：“可必，則越人不疑羿；不可必，則慈母逃弱子。”

桓公問管仲：“富有涯乎？“答曰：“水之以涯，其無水者也；富之以涯，其富已足者也。人不能自止於足，而亡其富之涯乎！”

宋之富賈有監止子者，與人爭買百金之璞玉，因佯失而毀之，負其百金，而理其毀瑕，得千溢焉。事有舉之而有敗，而賢其母舉之者，負之時也。

有欲以禦見荊王者，眾騶妒之。因曰：“臣能撽鹿“見王，王為禦，不及鹿；自禦，及之。王善其禦也，乃言眾騶妒之。

荊令公子將伐陳。丈人送之曰：“晉強，不可不慎也。”公子曰：“丈人奚憂！吾為丈人破晉。”丈人曰：“可。吾方廬陳南門之外。”公子曰：“是何也？”

曰：“我笑勾踐也。為人之如是其易也，己獨何為密密十年難乎？”

堯以天下讓許由，許由逃之，舍于家人，家人藏其皮冠，夫棄天下而家人藏其皮冠，是不知許由者也。

三虱食彘相與訟，一虱過之，曰：“訟者奚說？“三虱曰：“爭肥饒之地。”一虱曰：“若亦不患臘之至而茅之燥耳，其又奚患？“於是乃相與聚嘬其身而食之。彘臞，人乃弗殺。

蟲有虺者，一身兩口，爭食相齕遂相殺也，人臣之爭事而亡其國者，皆虺類也。

宮有堊，器有滌，則潔矣。行身亦然，其無堊之地則寡非矣。

公子糾將為亂，桓公使使者視之。使者報曰：“笑不樂，視不見，必為亂。”乃使魯人殺之。

公孔弘斷髮而為越王騎，公孔喜使人絕之曰：“吾不與子為昆弟矣。”公孫弘曰：“我斷髮，子斷頸而為人用兵，我將謂之何？”周南之戰，公孫喜死焉。

有與悍者鄰，欲賣宅而避之。人曰：“是其貫將滿矣，子姑待之。”答曰：“吾恐其以我滿貫也。”遂去之。故曰：“物之幾者，非所靡也。”

孔子謂弟子曰：“孰能道子西之釣名也？“子貢曰：“賜也能。”乃導之，不復疑也。孔子曰：“寬哉，不被於利！潔哉，民性有恆！曲為曲，直為直。孔子曰子西不免。”白公之難，子西死焉。故曰：“直于行者曲于欲。”

晉中行文子出亡，過於縣邑。從者曰：“此嗇夫，公之故人。公奚不休舍，且待後車？“文子曰：“吾嘗好音，此人遺我鳴琴；吾好佩，此人遺我玉環：是振我過者也。以求容於我者，吾恐其以我求容於人也。”乃去之。果收文子後車二乘而獻之其君矣。

周■謂宮他曰：“為我謂齊王曰：‘以齊資我于魏，請以魏事王。‘“宮他曰：“不可，是示之無魏也，齊王必不資于無魏者，而以怨有魏者。公不如曰：‘以王之所欲，臣請以聽魏聽王。‘齊王必以公為有魏也，必因公。是公有齊也，因以有齊、魏矣。”

白圭謂宋令尹曰：“君長，自知政，公無事矣。今君少主也，而務名，不如令荊賀君之孝也，則君不壽公位而大敬重公，則公常用宋矣。”

管仲鮑叔相謂曰：“不壽君亂甚矣，必失國。齊國之諸公子其可輔者，非公子糾，則小白也。與子人事一人焉，先達者相收。”管仲乃從公子糾，鮑叔從小白。國人果弑君。小白先人為君，魯人拘管仲而效之，鮑叔言而相之。故諺曰：“巫咸雖善祝，不能自祓也；秦醫雖善除，不能自彈也。”以管仲之聖而待鮑叔之助，此鄙諺所謂“虜自賣裘而不售，士自譽辯而不信“者也。

荊王伐吳，吳使沮衛、蹶鬲犒于荊師，而將軍曰：“縛之，殺以釁鼓。”問之曰：“汝來，卜乎？“答曰：“卜。”“卜吉乎？“曰：“吉。”荊人曰：“今荊將以汝釁鼓，其何也？“答曰：“是故其所以吉也。吳使臣來也，固視將軍怒，將軍怒，將深溝高壘；將軍不怒，將懈怠。今也將軍殺臣，則吳必警守矣。且國之卜，非為一臣卜。夫殺一臣而存一國，其不言吉何也？且死者無知，則以臣釁鼓無益也；死者有知也，臣將當戰之時，臣使鼓不鳴。”荊人因不殺也。

知伯將伐仇由，而道難不通，乃鑄大鐘遺仇由之君。仇由之君大說，除道將內之。赤章曼枝曰：“不可。此小之所以事大也，而今也大以來，卒必隨之，不可內也。”仇由之君不聽，遂內之。赤章曼枝因斷轂而驅，至於齊，七月而仇由亡矣。

越已勝吳，又索卒于荊而攻晉。左史倚相謂荊王曰：“夫越破吳，豪士死，銳卒盡，大甲傷。今又索卒以攻晉，示我不病也。不如起師與分吳。”荊王曰：“善。”因起師而從越。越王怒，將擊之。大夫種曰：“不可。吾豪士盡，大甲傷。我與戰，必不克。不如賂之。”乃割露山之陰五百里以賂之。

荊伐陳，吳救之，軍間三十裡，雨十日，夜星。左史倚相謂子期曰：“雨十日，甲輯而兵聚。吳人必至，不如備之。”乃為陳。陳未成也而吳人至，見荊陳而反。左史曰：“吳反覆六十裡，其君子必休，小人必食。我行三十裡擊之，必可敗也。”乃從之，遂破吳軍。

韓趙相與為難。韓子索兵于魏，曰：“願借師以伐趙。”魏文候曰：“寡人與趙兄弟，不可以從。”趙又索兵以攻韓。文候曰：“寡人與韓兄弟，不敢從。”二國不得兵，怒而反。已乃知文候以構於已，乃皆朝魏。

齊伐魯，索讒鼎，魯以其雁往。齊人曰：“雁也。”魯人曰：“真也。”齊曰：“使樂正子春來，吾將聽子。”魯君請樂正子春，樂正子春曰：“胡不以其真往也？“君曰：“我愛之。”答曰：“臣亦愛臣之信。”

韓咎立為君，未定也。弟在周，周欲重之，而恐韓咎不立也。綦毋恢曰：“不若以車百乘送之。得立，因曰‘為戒‘；不立，則曰‘來效賊‘也。”

靖郭君將城薛，客多以諫者。靖郭君謂謁者曰：“毋為客通。”齊人有請見者曰：“臣請三言而已。過三言，臣請烹。”靖郭君因見之。客趨進曰：“海，大，魚。”因反走。靖郭君曰：請聞其說。客曰：“臣不敢以死為戲。”靖郭君曰：“原為寡人言之。”答曰：“君聞大魚乎？網不能止，繳不能絓\也，蕩而失水，螻蟻得意焉。今夫齊亦君之海也。君長有齊，奚以薛為？君失齊，雖隆薛城至於天，猶無益也。”靖郭君曰：“善。”乃輟，不城薛。

荊王弟在秦，秦不出也。中射之士曰：“資臣百金，臣能出之。”因載百金之晉，見叔向，曰：“荊王弟在秦，秦不出也。請以百金委叔向。”叔向受金而以見之晉平公曰：“可以城壺丘矣。”平公曰：“何也？“對曰：“荊王弟在秦，秦不出也，是秦惡荊也，必不敢禁我城壺丘。若禁之，我曰：‘為我出荊王之弟，吾不城也。‘彼如出之，可以德荊；彼不出，是卒惡也，必不敢禁我城壺丘矣。”公曰：‘善。‘乃城壺丘。謂秦公曰：“為我出荊王之弟，吾不城也。”秦因出之。荊王大說，以鏈金百鎰遺晉。

闔廬攻郢，戰三勝，問子胥曰：“可以退乎？“子胥曰：“溺人者一飲而止，則無溺者，以其不休也。不如乘之以沉之。”

鄭人有一子，將宦，謂其家曰：“必築壞牆，是不善人將竊。”其巷人亦雲。不時築，而人果竊之。以其子為智，以巷人告者為盜。


Chinese text: This work was published before January 1, 1923, and is in the public domain worldwide because the author died at least 100 years ago.