古之人目短於自見，故以鏡觀面；智短於自知，故以道正已。故鏡無見疵之罪，道無明過之怨。目失鏡，則無以正鬚眉；身失道，則無以知迷惑。西門豹之性急，故佩韋以自緩；董安于之心緩，故弦統以自急。故以有餘補不足，以長績短，之謂明主。

天下有信數三：一曰智有所有不能立，二曰力有所不能舉，三曰強有所有不能勝。故雖有堯之智而無眾人之助，大功不立；有烏獲之勁而不得人助，不能自舉；有賁、育之強而無法術，不得長勝。故勢有不可得，事有不可成。故烏獲輕而重其身，非其重於千鈞也，勢不便也。離硃易百步而難眉睫，非百步近而眉睫遠也，道不可也。故明主不窮烏獲以其不能自舉，不困離硃以其不能自見。因可勢，求易道，故用力寡而功名立。時有滿虛，事有利害，物有生死，人主為三者發喜怒之色，則金石之士離心焉。聖賢之僕深矣。古明主觀人，不使人觀己。明于堯不能獨成，烏獲之不能自舉，賁育之不能自勝，以法術則觀行之道畢矣。


Chinese text: This work was published before January 1, 1923, and is in the public domain worldwide because the author died at least 100 years ago.