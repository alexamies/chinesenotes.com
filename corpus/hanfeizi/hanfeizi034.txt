君所以治臣者有三：

△經一

勢不足以化則除之。師曠之對，晏子之說，皆合勢之易也，而道行之難，是與獸逐走也，未知除患。患之可除，在子夏之說《春秋》也：“善持勢者，蚤絕其奸萌。”故季孫讓仲尼以遇勢，而況錯之於君乎。是以太公望殺狂矞，而臧獲不乘驥。嗣公知之，故不駕鹿。薛公知之，故與二孿博。此皆知同異之反也。故明主之牧臣也，說在畜鳥。

△經二

人主者，利害之軺轂也，射者眾，故人主共矣。是以好惡見則下有因，而人主惑矣；辭言通則臣難言，而主不神矣。說在申子之言“六慎“，與唐易之言弋也。患在國羊之請變，與宣王之太息也。明之以靖郭氏之獻十珥也，與犀首、甘茂之道穴聞也。堂穀公知術，故問玉卮；昭候能術，故以聽獨寢。明主之道，在申子之勸獨斷也。

△經三

術之不行，有故。不殺其狗則酒酸。夫國也有狗，且左右皆社鼠也。人主無堯之再誅，與莊王之應太子，而皆有薄媼之決蔡嫗也。知貴不能以教歌之法先揆之。吳起之出愛妻，文公之斬顛頡，皆違其情者也。故能使人彈疽者，秘其忍痛者也。

△說一

賞之譽不勸，罰之毀之不畏.四者加焉不變，則除之。

齊景公之晉，從平公飲，師曠侍坐。景公問政于師曠曰：“太師將奚以教寡人？“師曠曰：“君必惠民而已。”中坐，酒酣，將出，又複問政于師曠曰：“太師奚以教寡人？“。師曠曰：“君必惠民而已矣。”景公出之舍，師曠送之，又問政于師曠。師曠曰：“君必惠民而已矣。”景公歸思，未醒，而得師曠之所謂公子尾、公子夏者，景公之二弟也，甚得齊民，家富貴而說之，擬於公室，此危吾位者也，今謂我惠民，使我與二弟爭民邪？於是反國，發稟粟以賦眾貧，散府餘財以賜孤寡，倉無陳粟，府無餘財，宮婦不禦者出嫁之，七十受祿米，鬻德惠施於民也，已與二弟爭民。居二年，二弟出走，公子夏逃楚，公子尾走晉。

景公與晏子游於少海，登柏寢之台而還望其國曰：“美哉！泱泱乎，堂堂乎！後世將孰有此？“晏子對曰：“其田氏乎！“景公曰：“寡人有此國也，而曰田氏有之，何也？“晏子對曰：“夫田氏甚得齊民，其於民也，上之請爵祿行諸大臣，下之私大鬥斛區釜以出貸，小鬥斛區釜以收之。殺一牛，取一豆肉，餘以食士。終歲，布帛取二制焉，餘以衣士。故市木之價不加貴於山，澤之魚監龜鱉贏蚌不貴於海。君重斂，而田氏厚施。齊嘗大饑，道旁餓死者不可勝數也，父子相牽而趨田氏者，不聞不生。故秦周之民相與歌之曰：‘謳乎，其已乎！苞乎，其往歸田子乎！‘《詩》曰：‘雖無德與女，式歌且舞。‘今田氏之德而民之歌舞，民德歸之矣。故曰：‘其田氏乎！‘“公泫然出涕曰：“不亦悲乎！寡人有國而田氏有之，今為之奈何？“晏子對曰：“君何患焉？若君欲奪之，則近賢而遠不肖，治其煩亂，緩其刑罰，振貧窮而恤孤寡，行恩惠而給不足，民將歸君，則雖有十田氏，其如君何？“

或曰：景公不知用勢，而師曠、晏子不知患。夫獵者托車輿之安，用六馬之足，使王良佐轡，則身不勞而易及輕獸矣。今釋車輿之利，捐六馬之足與王良之禦，而下走逐獸，則雖樓季之足無時及獸矣。托良馬固車，則臧獲有餘。國者，君之車也；勢者，君之馬也。夫不處勢以禁誅擅愛之臣，而必德厚以與天下齊行以爭民，是皆不乘君之車，為因馬之利，釋車而下走者也。故曰：景公不知用勢之主也，而師曠、晏子不知除患之臣也。

子夏曰：“《春秋》之記臣殺君、子殺父者，以十數矣，皆非一日之積也，有漸而以至矣。凡奸者，行久而成積，積成而力多，力多而能殺，故明主蚤絕之。”今田常之為亂，有漸見矣，而君不誅。晏子不使其君禁侵陵之臣，而使其主行惠，故簡公受其禍。故子夏曰：“善持勢者，蚤絕奸之萌。”

季孫相魯，子路為郈令。魯以五月起眾為長溝，當此之為，子路以其私秧粟為漿飯，要作溝者于五父之衢而飡之。孔子聞之，使子貢往覆其飯，擊毀其器，曰：“魯君有民，子奚為乃餐之？“子路怫然怒，攘肱而入，請曰：“夫子疾由之為仁義乎？所學于夫子者，仁義也；仁義者，與天下共其所有而同其利其也。今以由之伯粟而餐民，其不可何也？“孔子曰：“由之野也！吾以女知之，女徒未及也。女故如是之不知禮也！女之餐之，為受之也。夫禮，天子愛天下，諸候愛境內，大夫愛官職，士家其家，過其所受曰侵。今魯君有民而子擅愛之，是子侵也，不亦誣乎！“言未卒，而季孫使者至，讓曰：“肥也起民而使之，先生使弟子止徒役而餐之，將奪肥之民耶？“孔子駕而去魯。以孔子之賢，而季孫非魯君也，以人臣之資，假人主之術，蚤禁於未形，而子路不得行其私惠，而害不得生，況人主乎！以景公之勢而禁田常之侵也，則必無劫弑之患矣。

太公望東封于齊，齊東海上有居士曰狂矞、華士昆弟二人者立議曰：“吾不臣天子，不友諸侯，耕作而食之，掘井而飲之，吾無求於人也。無上之名，無君之祿，不事仕而事力。”太公望至於營丘，使吏執而殺之，以為首誅。周公旦從魯聞之，發急傳而問之曰：“夫二子，賢者也。今日饗國而殺賢者，何也？“太公望曰：“是昆弟二人立議曰：‘吾不臣天子，不友諸侯，耕作而食之，掘井而飲之，吾無求於人也。無上之名，無君之祿，不事仕而事力。‘彼不臣天子者，是望不得而臣也；不友諸侯者，是望不得而使也；耕作而食之，掘井而飲之，無求於人者，是望不得以賞罰勸禁也。且無上名，雖知，不為望用；不仰君祿，雖賢，不為望功。不仕，則不治；不任，則不忠。且先王之所以使其臣民者，非爵祿則刑罰也。今四者不足以使之，則望當誰為君乎？不服兵革而顯，不親耕耨而名，又非所以教于國也。今有馬於此，如驥之狀者，天下之至良也。然而驅之不前，卻之不止，左之不左，右之不右，則臧獲雖賤，不托其足。臧獲之所願托其足於驥者，以驥之可以追利辟害也。今不為人用，臧獲雖賤，不托其足焉。已自謂以為世之賢士，而不為主用，行極賢而不用於君，此非明主之所以臣也，亦驥之不可左右矣，是以誅之。”

一曰：太公望東封于齊。海上有賢者狂矞，太公望聞之，往請焉，三卻馬於門而狂矞不報見也，太公望誅之。當是時也，周公旦在魯，馳往止之；比至，已誅之矣。周公旦曰：狂矞，天下賢者也，夫子何為誅之？“太公望曰：“狂矞也議不臣天子，不友諸候，吾恐其亂法易教也，故以為首誅。今有馬于此，形容似驥也，然驅之不往，引之不前，雖臧獲不托足於其軫也。”

如耳說衛嗣公，衛嗣公說而太息。左右曰：“公何為不相也？“公曰：“夫馬似鹿者，而題之千金。然而有百金之馬而無千金之鹿者，何也？馬為人用而鹿不為人用也。今如耳萬乘之相也，外有大國之意，其心不在衛，雖辯知，亦不為寡人用，吾是以不相也。”

薛公子相魏昭候也，左右有欒子者曰陽胡，潘，其于王甚重，而不為薛公。薛公患之，於是乃召與之博，予之人百金，令之昆弟博；俄又益之人二百金。方博有問，謁者言客張季之子在門，公怫然怒，撫兵而授謁者曰：“殺之！吾聞季之不為文也。”立有間，時季羽在側，曰：“不然。竊聞季為公甚，顧其人陰未聞耳。”乃輟不殺客大禮之，曰：“曩者聞季之不為文也，故欲殺之；今誠為文也，豈忘季哉！“告廩獻千石之粟，告府獻五百金，告騶私廄獻良馬固車二乘，因令奄將宮人之美妾二十人並遺季也。欒子因相謂曰：“為公者必利，不為公者必害，吾曹何愛不為公？“因私競勸而遂為之。薛公以人臣之勢，假人主之術也，而害不得生，況錯之人主乎！夫馴鳥者斷其下翎，則必恃人而食，焉得不馴乎？夫明主畜臣亦然，令臣不得不利君之祿，不得無服上之名。夫利君之祿，服上之名，焉得不服？

△說二

申子曰：“上明見，人備之；其不明見，人惑之。其知見，人飾之；不知見，人匿之。其無欲見，人司之；其有欲見，人餌之。故曰：吾無從知之，惟無為可以規之。”

一曰：申子曰：“慎而言也，人且知女；慎而行也，人且隨女。而有知見也，人且匿女；而無知見也，人且意女。女有知也，人且臧女；女無知也，人且行女。故曰：惟無為可以規之。”

田子方問唐易鞠曰：“弋者何慎？“對曰“鳥以數百目視子，子以二目禦之，子謹周子稟。”田子方曰：“善。子加之弋，我加之國。”鄭長者聞之曰：“田子方知欲為稟，而未得所以為稟。夫虛無無見者，稟見。”

一曰：齊宣王問弋于唐易子曰：“弋者奚貴？“唐易子曰：“在於謹稟。”王曰：“何謂謹稟？“對曰：“鳥以數十目視人，人以二目視鳥，奈何不謹稟也？故曰‘在於謹稟‘也。”王曰：“然則為天下何以為此稟？今人主以二目視一國一國以萬目視人主，將何以自為稟乎？“對曰：“鄭長者有言曰：‘夫虛靜無為而無見也。‘其可以為此稟乎！”

國羊重于鄭君，聞君之惡己也，侍飲，因先謂君曰：“臣適不幸而有過，願君幸而告之。臣請變更，則臣免死罪矣。”

客有說韓宣王，宣王說而太息。左右引王之說之，以先告客以為德。

靖郭君之相齊也，王后死，未知所置，乃獻玉珥以知之。

一曰：薛公相齊，齊威王夫人死，中有十孺子，皆貴于王，薛公欲知王所欲立，而請置一人以為夫人。王聽之，則是說行于王而重于置夫人也；王不聽，是說不行而輕于置夫人也。欲先知王之所欲置以勸王置之，於是為十玉耳而美其一而獻之。王以賦十孺子，明日坐，視美珥之所在而勸王以為夫人。

甘茂相秦惠王，惠王愛公孫衍，與之間有所言，曰：“寡人將相子。”甘茂之吏道穴聞之，以告甘茂。甘茂入見王，曰：“王得賢相，臣敢再拜賀。”“寡人托國于子，安更得賢相？“對曰：“將相犀首。”王曰：“子安聞之？“對曰：“犀首告臣。”王怒犀道之泄，乃逐之。

一曰：犀首，天下之善將也，梁王之臣也。秦王欲得之與治天下，犀首曰：“衍人臣也，不敢離主之國。”居期年，犀首抵罪于梁王，逃而入秦，秦王甚善之。樗裡疾，秦之將也，恐犀首之代之將也，鑿穴于王之所常隱語者。俄而王果與犀首計，曰：吾欲攻韓，奚如？“犀首曰：“秋可矣。”王曰：“吾欲以國累子，子必勿泄也。”犀首反走再拜曰：“受命。”於是樗是疾已道穴聽之矣。郎中皆曰：“兵秋起攻韓，犀首為將。”於是日也，郎中盡知之；於是月也，境內盡知之。王召樗裡疾曰：“是何匈匈也，何道出？“樗裡疾曰：“似犀首也。”王曰：“吾無與犀首言也，其犀首何哉？“樗裡疾曰：“犀首也羈旅新抵罪，其孤，是言自嫁於眾。”王曰：“然。”使人召犀首，已逃諸候矣。

堂穀公謂昭候曰：“今有千金之玉卮而無當，可以盛水乎？“昭候曰：“不可。”“有瓦器而不漏，可以盛酒乎？“昭候曰：“可。”對曰：“夫瓦器，至賤也，不漏可以盛酒。雖有千金之玉卮，至貴而無當，漏不可盛水，則人孰注漿哉？今為人之主而漏其君臣之語，是猶無當之玉卮也，雖有聖智，莫盡其術，為其漏也。”昭候曰：“然。”昭侯聞堂穀公之言，自此之後，欲發天下之大事，未嘗不獨寢，恐夢言而使人知其謀也。

一曰：堂穀公見昭候曰：“今有白玉之卮而無當，有瓦卮而無當。君渴，將何以飲？“君曰：“以瓦卮。”堂雞公曰：“白玉之卮美，而君不以飲者，以其無當耶？“君曰：“然。”堂穀公曰：“為人主而漏泄其君臣之語，譬猶玉卮之無當。”堂穀公每見而出，昭候必獨臥，惟恐夢言泄于妻妾。

申子曰：“獨視者謂明，獨聽者為聰。能獨斷者，故可以為天下主。”

說三

宋人有酤酒者，升概甚平，遇客甚謹，為酒甚美，縣幟甚高，然而不售，酒酸。怪其故，問其所知閭長者楊倩，倩曰：“汝狗猛耶？“曰：“狗猛則酒何故而不售？“曰：“人畏焉。或令孺子懷錢挈壺雍而往酤，而狗迓而齕之，此酒所以酸而不售也。”夫國亦有狗鉻，有道之士懷其術而欲以明萬乘之主，大臣為猛狗迎而齕之，此人主之所以蔽肋，而有道這士所以不用也。故桓公問管仲：“治國最奚患？“對曰：“最患社鼠矣。”公曰：“何患社鼠哉？“對曰：“君亦見夫為社者乎？樹木而塗之，鼠穿其間，掘穴托其中。熏之則恐焚木，灌之則恐塗阤，此社鼠之所以不得也。今人君之左右，出則為勢重而收利於民，入則比周而蔽惡於君。內間主之情以告外，外內為重，諸臣百吏以為富。吏不誅則亂法，誅之則君不安。據而有之，此亦國之社鼠也。”故人臣執柄而擅禁，明為己者必利，而不為己者必害，此亦猛狗也。夫大臣為猛狗而齕有道之士矣，左右又為社鼠而間主之情，人主不覺。如此，主焉得無壅，國焉得無亡乎？

一曰：宋之酤酒者有莊氏者，其酒常美。或使僕往酤莊氏之酒，其狗齕人，使者不敢往，乃酤他家之酒。問曰：“何為不酤莊氏之酒？“對曰：“今日莊氏之酒酸。”故曰：“不殺其狗則酒酸。”一曰：桓公問管仲曰：“治國何患？“對曰：“最苦社鼠。夫社，木而塗之，鼠因自托也。熏之則木焚，灌之則塗阤，此所以苦於社鼠也。今人君左右，出則為勢重以收利於民，入則比周謾侮蔽惡以欺於君，不誅則亂法，誅之則人主危。據而有之，此亦社鼠也。”故人臣執柄擅禁，明為己者必利，不為己者必害，亦猛狗也。故左右為社鼠，用事者為猛狗，則術不行矣。

堯欲傳天下於舜，鯀諫曰：“不祥哉！孰以天下而傳之天匹夫乎？“堯不聽，舉兵而誅殺鯀於羽山之郊。共工又諫曰：“孰以天下而傳之於匹夫乎？“堯不聽，又舉兵而誅共工於幽州之都。於是天下莫敢言無傳天下於舜。仲尼聞之曰：“堯之知舜之賢，非其難者也。夫至乎誅諫者，必傳之舜，乃其難也。”一曰：“不以其所疑敗其所察則難也。”

荊莊王有茅門之法，曰：“群臣大夫諸公子入朝，馬蹄踐霤者，廷理斬其輈戮其禦。”於是太子入朝，馬蹄踐霤，廷理斬其輈，戮其禦。太子怒，入為王泣曰：“為我誅戮廷理。”王曰：“法者，所以敬宗廟，尊社稷。故能立法從令，尊敬社稷者，社稷之臣也，焉可誅也？夫犯法廢令，不尊敬社稷者，是臣乘君而下尚校也。臣乘君，則主失威；下尚校則上位危。威失位危，社稷不守，吾將何以遺子孫？“於是太子乃還走，避舍露宿三曰，北面再拜請死罪。

一曰：楚王急召太子。楚國之法，車不得至於茆門。天雨，廷中有潦，太子遂驅車至於茆門。廷理曰：“車不得至茆門。至茆門，非法也。”太子曰：“王召急，不得須無潦。”遂驅之。廷理舉殳而擊其馬，敗其駕。太子入為王泣曰：“廷中多潦，驅車至茆門，廷理曰‘非法也‘，舉殳擊臣馬，敗臣駕。王必誅之。”王曰：“前有老主而不逾，後有儲主而不屬，矜矣！是真吾守法之牙也。”乃益爵二級，而開後門出太子，勿複過。

衛嗣君謂薄疑曰：“子小寡人之國以為不足仕，則寡人力能仕子，請進爵以子為上卿。”乃進田萬頃。薄子曰：“疑之母親疑，以疑為能相萬乘所不窕也。然疑家巫有蔡嫗者，疑母甚愛信之，屬之家事焉。疑智足以信言家事，疑母盡以聽疑也。然已與肄言者，亦必複決之于蔡嫗也。故論疑之智能，以疑為能相萬乘而不窕也；論其親，則子母之間也；然猶不免議之于蔡嫗也。今疑之於人主也，非子母之親也，而人主皆有蔡嫗。人主之蔡嫗，必其重人也。重人者，能行私者也。夫行私者，繩之外也；而疑之所言，法之內也。繩之外與法之內，仇也，不相受也。”

一曰：衛君之晉，謂薄疑曰：“吾欲與子皆行。”薄疑曰：“媼也在中，請歸與媼計之。衛君自請薄媼。曰：“疑，君之臣也，君有意從之，甚善。”衛君曰：“吾以請之媼，媼許我矣。”薄疑歸，言之媼也，曰：“衛君之愛疑奚與媼？“媼曰：“不如吾愛子也。”“衛君之賢疑奚與媼也？“曰：“不如吾賢子也。”“媼與疑計家事已決矣，乃更請決之于卜者蔡嫗。今衛君從疑而行，雖與疑決計，必與他蔡嫗敗之。如是，則疑不得則長為臣矣。”

夫教歌者，使先呼而詘之，其聲反清徵者，乃教之。

一曰：教歌者先揆以法，疾呼中宮，徐呼中徵。疾不中宮，徐不中徵，不可謂教。

吳起，衛左氏中人也，使其妻織組，而幅狹於度。吳子使更之。其妻曰：“諾。”及成，複度之，果不中度，吳子大怒。其妻對曰：“吾始經之而不可更也。”吳子出之，其妻請其兄而索入，其兄曰：“吳子，為法者也。其為法也，且欲以與萬乘致功，必先踐之妻妾，然後行之，子毋幾索入矣。”其妻之弟又重于衛君，乃因以衛君之重請吳子。吳子不聽，遂去衛而入”。

一曰：吳起示其妻以組，曰：“子為我織組，令之如是。”組已就而效之，其組異善。起曰：“使子為組，令之如是，而今也異善，何也？“其妻曰：“用財若一也，加務善之。”吳起曰：“非語也。”使之衣而歸。其父往請之，吳起曰：“起家無虛言。”

晉文公問於狐偃曰：“寡人甘肥周於堂，卮酒豆肉集于宮，壺酒不清，生肉不布，殺一牛遍于國中，一歲之功盡以衣士卒，其足以戰民乎？“狐子曰：“不足。”文公曰：“吾弛關市之征而緩刑罰，其足以戰民乎？“狐子對曰：“不足。”文公曰：“吾民之有喪資者，寡人親使郎中視事，有罪者赦之，貧窮不足者與之，其足以戰民乎？“狐子對曰：“不足。此皆所以慎產也；而戰之者，殺之也。民之從公也，為慎產也，公因而迎殺之，失所以為從公矣。”曰：然則何如足以戰民乎？“狐子對曰：“令無得不戰。”公曰：“無得不戰奈何？“狐子對曰：“信賞必罰，其足以戰。”公曰：“刑罰之極安至？“對曰：“不辟親貴，法行所愛。”文公曰：“善。”明日，令田于圃陸，期以日中為期，後期者行軍法焉。於是公有所愛者日顛頡，後期，吏請其罪，文公隕涕而憂。吏曰：“請用事焉。”遂斬顛頡之脊以徇百姓，以明法之信也。而後百姓皆懼曰：“君於顛頡之貴重如彼甚也，而君猶行法焉，況于我則何有矣。”文公見民之可戰也，於是遂興兵伐原，克之；伐衛，東其畝，取五鹿；攻陽勝虢；伐曹；南圍鄭，反之陴；罷宋圍。還與荊人戰城濮，大敗荊人；返為踐土之盟，遂成衡雍之義：一舉而八有功。所以然者，無他故異物，從狐偃之謀，假顛頡之脊也。

夫痤疽之痛也，非刺骨髓，則煩心不可支也；非如是，不能使人以半寸砥石彈之。今人主之於治亦然：非人不知有若則安；欲治其國，非如是不能聽聖知則誅亂臣。亂臣者必重人，重人者，必人主所甚親愛也。人主所甚親愛也者，是同堅白也。夫以布衣之資，欲以離人主之堅白所愛，是猶以解左髀說右髀者，是身必死而說不行者也。


Chinese text: This work was published before January 1, 1923, and is in the public domain worldwide because the author died at least 100 years ago.