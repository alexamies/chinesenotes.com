臣聞：「不知而言，不智；知而不言，不忠。」為人臣不忠，當死；言而不當，亦當死。雖然，臣願悉言所聞，唯大王裁其罪。

臣聞：天下陰燕陽魏〈燕北故曰陰，魏南故曰陽〉，連荊固齊，收韓而成從，將西面以與秦強為難。臣竊笑之。世有三亡，而天下得之〈知三亡者得天下〉，其此之謂乎！臣聞之曰：「以亂攻治者亡，以邪攻正者亡，〔以逆攻順者亡〕。」今天下之府庫不盈，囷倉空虛，悉其士民，張軍數十百萬，其頓首戴羽為將軍，斷死於前不至千人，皆以言死。白刃在前，斧鑕在後，而卻走不能死也。非其士民不能死也，上不能故也。言賞則不與，言罰則不行，賞罰不信，故士民不死也。今秦出號令而行賞罰，有功無功相事也。出其父母懷衽之中，生未嘗見寇耳。聞戰，頓足徒裼，犯白刃，蹈鑪炭，斷死於前者皆是也。夫斷死與斷生者不同，而民為之者，是貴奮死也。夫一人奮死可以對十，十可以對百，百可以對千，千可以對萬，萬可以剋天下矣。今秦地折長補短，方數千里，名師數十百萬。秦之號令賞罰，地形利害，天下莫若也。以此與天下，天下不足兼而有也。是故秦戰未嘗不剋，攻未嘗不取，所當未嘗不破，開地數千里，此其大功也。然而兵甲頓，士民病，蓄積索，田疇荒，囷倉虛，四鄰諸侯不服，霸王之名不成。此無異故，其謀臣皆不盡其忠也。

臣敢言之。往者齊南破荊，東破宋，西服秦，北破燕，中使韓、魏，土地廣而兵強，戰剋攻取，詔令天下。齊之清濟濁河，足以為限；長城巨防，足以為塞。齊，五戰之國也〈謂五破國也。〉，一戰不剋而不齊〈爲樂毅破齊於濟西〉。由此觀之，夫戰者，萬乘之存亡也。且〔臣〕聞之曰：「削迹無遺根，無與禍鄰，禍乃不存〈言禍敗之迹，削去本根則無禍敗，言秦宜以齊爲戒〉。」秦與荊人戰，大破荊，襲郢，取洞庭、五湖、江南。荊王君臣亡走，東服於陳。當此時也，隨荊以兵，則荊可舉；荊可舉，則〔其〕民足貪也，地足利也，東以弱齊、燕，中以凌三晉。然則是一舉而霸王之名可成也，四鄰諸侯可朝也；而謀臣不為，引軍而退，復與荊人為和。令荊人得收亡國，聚散民，立社稷主，置宗廟；令率天下西面以與秦為難。此固以失霸王之道一矣。天下又比周而軍華下，大王以詔破之，兵至梁郭下。圍梁數旬，則梁可拔；拔梁，則魏可舉；舉魏，則荊、趙之意絕；荊、趙之意絕，則趙危；趙危而荊狐疑；東以弱齊、燕，中以凌三晉。然則是一舉而霸王之名可成也，四鄰諸侯可朝也。而謀臣不為，引軍而退，復與魏氏為和。令魏氏反收亡國，聚散民，立社稷主，置宗廟，令〔率天下西面以與秦為難〕。此固以失霸王之道二矣。前者穰侯之治秦也，用一國之兵而欲以成兩國之功〈穰侯營私邑謀秦，故非諷云兩國〉，是故兵終身暴露於外，士民疲病於內，霸王之名不成。此固以失霸王之道三矣。

趙氏，中央之國也，雜民所居也〈趙居邯鄲，燕之南，齊之西，魏之北，韓之東，故曰中央，兼四國人故曰雜〉，其民輕而難用也。號令不治，賞罰不信，地形不便，下不能盡其民力。彼固亡國之形也，而不憂民萌，悉其士民軍於長平之下，以爭韓上黨。大王以詔破之，拔武安。當是時也，趙氏上下不相親也，貴賤不相信也。然則邯鄲不守。拔邯鄲，筦山東河間，引軍而去，西攻修武，踰（華）〔羊腸〕，（絳）〔降代〕、上黨。代（四）〔三〕十六縣，上黨（七十）〔十七〕縣，不用一領甲，不苦一士民，此皆秦有也。（以）代、上黨不戰而畢為秦矣，東陽、河外不戰而畢反為齊矣，中山、呼沲以北不戰而畢為燕矣。然則是趙舉，趙舉則韓亡，韓亡則荊、魏不能獨立，荊、魏不能獨立，則是一舉而壞韓、蠹魏、（拔）〔挾〕荊，東以弱齊、（強）燕，決白馬之口以沃魏氏，是一舉而三晉亡，從者敗也。大王垂拱以須之，天下編隨而服矣，霸王之名可成。而謀臣不為，引軍而退，復與趙氏為和。夫以大王之明，秦兵之強，棄霸王之業，地曾不可得，乃取欺於亡國，是謀臣之拙也。且夫趙當亡而不亡，秦當霸而不霸，天下固以量秦之謀臣一矣。乃復悉士卒以攻邯鄲，不能拔也，棄甲負弩，戰竦而卻，天下固已量秦力二矣。軍乃引而退，并於（孚）〔李〕下，大王又并軍而至，與戰不能剋之也，又不能反，（運）〔軍〕罷而去，天下固量秦力三矣。內者量吾謀臣，外者極吾兵力。由是觀之，臣以為天下之從，幾不難矣〈言諸侯知秦兵頓，民疲則從益堅固，曰不難矣〉。內者，吾甲兵頓，士民病，蓄積索，田疇荒，囷倉虛。外者，天下皆比意甚固。願大王有以慮之也。

且臣聞之曰：「戰戰栗栗，日慎一日。苟慎其道，天下可有。」何以知其然也？昔者紂為天子，將率天下甲兵百萬，左飲於淇溪，右飲於洹谿，淇水竭而洹水不流，以與周武王為難。武王將素甲三千，戰一日而破紂之國，禽其身，據其地而有其民，天下莫傷。知伯率三國之眾以攻趙襄主於晉陽，決水而灌之三月，城且拔矣；襄主鑽龜筮占兆，以視利害，何國可降。乃使其臣張孟談，於是乃潛行而出，反知伯之約，得兩國之眾，以攻知伯，禽其身，以復襄主之初。今秦地折長補短，方數千里，名師數十百萬。秦國之號令賞罰，地形利害，天下莫如也。〔以〕此與天下，可兼〔而〕有也。臣昧死願望見大王，言所以破天下之從，舉趙、亡韓，臣荊、魏，親齊、燕，以成霸王之名，朝四鄰諸侯之道。大王誠聽其說，一舉而天下之從不破，趙不舉，韓不亡，荊、魏不臣，齊、燕不親，霸王之名不成，四鄰諸侯不朝，大王斬臣以徇國，以為王謀不忠者〔戒〕也。


Chinese text: This work was published before January 1, 1923, and is in the public domain worldwide because the author died at least 100 years ago.