湯以伐桀，而恐天下言己為貪也，因乃讓天下於務光。而恐務光之受之也，乃使人說務光曰：“湯殺君，而欲傳惡聲於子，故讓天下於子。”務光因自投於河。


秦武王令甘茂擇所欲為於僕與行事，孟卯曰：“公不如為僕。公所長者使也。公雖為僕，王猶使之於公也。公佩僕璽而為行事，是兼官也。”


子圉見孔子于商太宰。孔子出，子圉入，請問客。太宰曰：“吾已見孔子，則視子猶蚤虱之細者也。吾今見之於君。”子圉恐孔子貴於君也，因謂太宰曰：“君已見孔子，亦將視子猶蚤虱也。”太宰因弗複見也。


魏惠王為臼裡之盟，將複立于天子。彭喜謂鄭君曰：“君勿聽。大國惡有天子，小國利之。若君與大不聽，魏焉能與小立之？“


晉人伐邢，齊桓公將救之。鮑叔曰：“太蚤。邢不亡，晉不敝；晉不敝，齊不重。且夫持危之功，不如存亡之德大。君不如晚救之以敝晉，齊實利；待邢亡而複存之，其名實美。”桓公乃弗救。


子胥出走，邊候得之。子胥曰：“上索我者，以我有美珠也。今我已亡之矣。我且曰子取吞之。”候因釋之。


慶封為亂于齊而欲走越。其族人曰：“晉近，奚不之晉？“慶封曰：“越遠，利以避難。”族人曰：“變是心也，居晉而可；不變是心也，雖遠越，其可以安乎？”


智伯索地于魏宣子，魏宣子弗予。任章曰：“何故不予？“宣子曰：“無故請地，故弗予。”任章曰：“無故索地，鄰國必恐。彼重欲無厭，天下必懼。君予之地，智伯必驕而輕敵，鄰邦必懼而相親。以相親之兵待輕敵之國，則智伯之命不長矣。《周書》曰：‘將欲敗之，必姑輔之；將欲取之，必姑予之。‘君不如予之以驕智伯。且君何釋以天下圖智氏，而獨以吾國為智氏質乎？“君曰：“善。”乃與之萬戶之邑。智伯大悅，因索地于趙，弗與，因圍晉陽。韓、魏反之外，趙氏應之內，智氏以亡。


秦康公築台三年。荊人起兵，將欲以兵攻齊。任妄曰：“饑召兵，疾召兵，勞召兵，亂召兵。君築台三年，今荊人起兵將攻齊，臣恐其攻齊為聲，而以襲秦為實也，不如備之。”戍東邊，荊人輟行。


齊攻宋，宋使臧孫子南求救于荊。荊大說，許救之，甚歡。臧孫子憂而反。其禦曰：“索救而得，今子有憂色，何也？“臧孫子曰：“宋小而齊大。夫救小宋而惡于大齊，此人之所以憂也；而荊王說，必以堅我也。我堅而齊敝，荊之所利也。”臧孫子乃歸。齊人拔五城于宋而荊救不至。


魏文侯借道于趙而攻中山，趙肅侯將不許。趙刻曰：“君過矣。魏攻中山而弗能取，則魏必罷。罷則魏輕，魏輕則趙重。魏拔中山，必不能越趙而有中山也。是用兵者魏也，而得地者趙也。君必許之。許之而大歡，彼將知君利之也，必將輟行。君不如借之道，示以不得已也。”


鴟夷子皮事田成子，田成子去齊，走而之燕，鴟夷子皮負傳而從。至望邑，子皮曰：“子獨不聞涸澤之蛇乎？澤涸，蛇將徙。有小蛇謂大蛇曰：‘子行而我隨之，人以為蛇之行者耳，必有殺子者。不如相銜負我以行，人以我為神君也。‘乃相銜負以越公道。人皆避之，曰：‘神君也。‘今子美而我惡，以子為我上客，千乘之君也；以子為我使者，萬乘之卿也。子不如為我舍人。”田成子因負傳而隨之。至逆旅，逆旅之君待之甚敬，因獻酒肉。


溫人之周，周不納客。問之曰：“客耶？“對曰：“主人。”問其巷人而不知也，吏因囚之。君使人問之曰：“子非周人也，而自謂非客，何也？“對曰：“臣少也誦《詩》，曰：‘普天之下，莫非王土；率土之濱，莫非王臣。‘今君天子，則我天子之臣也。豈有為人之臣而又為之客哉？故曰：主人也。”君使出之。


韓宣王謂樛留曰：“吾欲兩用公仲、公叔，其可乎？“對曰：“不可。晉用六卿而國分，簡公兩用田成、闞止而簡公殺魏兩用犀首、張儀，而西河之外亡。今王兩用之，其多力者樹其黨，寡力者借外權。群臣有內樹黨以驕主，有外為交以削地，則王之國危矣。”


紹績味醉寐而亡其裘。宋君曰：“醉足以亡裘乎？“對曰：“桀以醉亡天下，而《康誥》曰‘毋彝酒‘。彝酒者，常酒也。常酒者，天子失天下，匹夫失其身。”


管仲、隰朋從於桓公而伐孤竹，春往冬反，迷惑失道。管仲曰：“老馬之智可用也。”乃放老馬而隨之，遂得道。行山中無水，隰朋曰：“蟻冬居山之陽，夏居山之陰。蟻壤一寸而有水。”乃掘地，遂得水。以管仲之聖而隰朋之智，至其所不知，不難師于老馬與蟻。今人不知以其愚心而師聖人之智，不亦過乎？


有獻不死之藥于荊王者，謁者操之以入。中射之士問曰：“可食乎？“曰：“可。”因奪而食之。王大怒，使人殺中射之士。中射之士使人說王曰：“臣問謁者，曰‘可食‘，臣故食之，是臣無罪，而罪在謁者也。且客獻不死之藥，臣食之而王殺臣，是死藥也，是客欺王也。夫殺無罪之臣，而明人之欺王也，不如釋臣。”王乃不殺。


田駟欺鄒君，鄒君將使人殺之。田駟恐，告惠子。惠子見鄒君曰：“今有人見君，則夾其一目，奚如？“君曰：“我必殺之。”惠子曰：“瞽兩目夾，君奚為不殺？”君曰：“不能勿夾。”惠子曰：“田駟東欺齊侯，南欺荊王，駟之於欺人，瞽也，君奚怨焉？“鄒君乃不殺。


魯穆公使眾公子或宦于晉，或宦于荊。犁鉏曰：“假人於越而救溺子，越人雖善遊，子必不生矣。失火而取水於海，海水雖多，火必不滅矣，遠水不救近火也。今晉與荊雖強，而齊近，魯患其不救乎！”


嚴遂不善周君，患之。馮沮曰：“而韓傀貴於君。不如行賊于韓傀，則君必以為嚴氏也。”


張譴相韓，病將死。公乘無正懷三十金而問其疾。居一日，君問張譴曰：“若子死，將誰使代子？”答曰：“無正重法而畏上。雖然，不如公子食我之得民也。”張譴死，因相公乘無正。


樂羊為魏將而攻中山，其子在中山，中山之君烹其子而遺之羹。樂羊坐於幕下而啜之，盡一杯。文候謂堵師贊曰：“樂羊以我故而食其子之肉。”答曰：“其子而食之，且誰不食？”樂羊罷中山，文候賞其功而疑其心。孟孫獵得鹿，使秦西巴持之歸，其母隨之而啼。秦西巴弗忍而與之。孟孫適，至而求鹿。答曰：“餘弗忍而與其母。”孟孫大怒，逐之。居三月，複召以為其子傳。其禦曰：“曩將罪之，今召以為子傳，何也？”孟孫曰：“夫不忍鹿，又且忍吾子乎？“故曰：“巧詐不如拙誠。”樂羊以有功見疑，秦古巴以有罪益信。


曾從子，善相劍者也。衛君怨吳王。曾從子曰：“吳王好劍，臣相劍者也。臣請為吳王相劍，拔而示之，因為君刺之。”衛君曰：“子之為是也，非緣義也，為利也。吳強而富，衛弱而貧。子必往，吾恐子為吳王用之於我也。”乃逐之。


紂為象箸而箕子怖，以為象箸必不盛羹於土鉶，則必將犀玉之杯；玉杯象箸必不盛菽藿，則必旄象豹胎；旄象豹胎必不衣短褐而舍茅茨之下，則必錦衣九重，高臺廣室也。稱此以求，則天下不足矣。聖人見微以知萌，見端以知末，故見象箸而怖，知天下之不足也。


周公旦已勝殷，將攻商蓋。辛公甲曰：“大難攻，小易服。不如服眾小以劫大。”乃攻九夷而商蓋服矣。


紂為長夜之飲，歡以失日，問其左右，盡不知也。乃使人問箕子。箕子謂其徒曰：“為天下主而一國皆失日，天下其危矣。一國皆不知而我獨知之，吾其危矣。”辭以醉而不知。


魯人身善織屨，妻善織縞，而欲徙於越。或謂之曰：“子必窮矣。”魯人曰：“何也？“曰：“屨為履之也，而越人跣行；縞為冠之也，而越人被髮。以子之所長，游于不用之國，欲使無窮，其可得乎？”


陳軫貴于魏王。惠子曰：“必善事左右。夫楊，橫樹之即生，倒樹之即生，折而樹之又生。然使十人樹之而一人拔之，則毋生楊。至以十人之眾，樹易生之物而不勝一人者，何也？樹之難而去之易也。子雖工自樹于王，而欲去子者從，子必危矣。”


魯季孫新弑其君，吳起仕焉。或謂起曰：“夫死者始死而血，已血而衄，已衄而灰，已灰而土。及其土也，無可為者矣。今季孫乃始血，其毋乃未可知也。”吳起因去之晉。


隰斯彌見田成子，田成子與登臺四望。三面皆暢，南望，隰子家之樹蔽之。田成子亦不言。隰子歸，使人伐之；斧離數創，隰子止之。其相室曰：“何變之數也？“隰子曰：“古者有諺曰：‘知淵中之魚者不祥。‘夫田子將有大事，而我示之知微，我必危矣。不伐樹，未有罪也；知人之所不言，其罪大矣。”乃不伐也。


楊子過於宋，東之逆旅，有妾二人，其惡者貴，美者賤。楊子問其故。逆旅之父答曰：“美者自美，吾不知其美也；惡者自惡，吾不知其惡也。”楊子謂弟子曰：“行賢而自賢之心，焉往而不美。”


衛人嫁其子而教之曰：“必私積聚。為人婦而出，常也；其成居，幸也。”其子因私積聚，其姑以為多私而出之。其子所以反者倍其所以嫁。其父不自罪於教子非也，而自知其益富。念人臣之處官者，皆是類也。


魯丹三說中山之君而不受也，因散五十金事其左右。複見，未語，而君與之食。魯丹出，而不反舍，遂去中山。其禦曰：“及見，乃始善我。何故去之？“魯丹曰：“夫以人言善我，必以人言罪我。”未出境，而公子惡之曰：“為趙來間中山。”君因索而罪之。


田伯鼎好士而存其君，白公好士而亂荊。其好士則同，其所以為則異。公孫友自刖而尊百里，豎刁自宮而諂桓公。其自刑則同，其所以自刑之為則異。慧子曰：“狂者東走，逐者亦東走。其東走則同，其所以東走之為則異。故曰：同事之人，不可不審察也。”


Chinese text: This work was published before January 1, 1923, and is in the public domain worldwide because the author died at least 100 years ago.