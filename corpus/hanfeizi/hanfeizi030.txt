主之所用也七術，所察也六微。

七術：一曰眾端參觀，二曰必罰明威，三曰信賞盡能，四曰一聽責下，五曰疑詔詭使，六曰挾知而問，七曰倒言反事。此七者，主之所用也。


△經一　參觀：


觀聽不參則誠不聞，聽有門戶則臣壅塞。其說在侏儒之夢見灶，哀公之稱“莫眾而迷“。故齊人見河伯，與惠子之言“亡其半“也。其患在豎牛之餓叔孫，而江乙之說荊俗也。嗣公欲治不知，故使有敵。是以明主推積鐵之類而察一市之患。


△經二　必罰：


愛多者則法不立，威寡者則下侵上。是以刑罰不必則禁令不行。其說在董子之行石邑，與子產之教游吉也。故仲尼說隕霜，而殷法刑棄灰；將行去樂池，而公孫鞅重輕罪。是以麗水之金不守，而積澤之火不救。成歡乙太仁弱齊國，卜皮以慈惠亡魏王。管仲知之，故斷死人；嗣公知之，故買胥靡。


△經三　賞譽：


賞譽薄而謾者下不用也，賞譽厚而信者下輕死。其說在文子稱“若獸鹿“。故越王焚宮室，而吳起倚車轅，李悝斷訟以射，宋崇門以毀死。勾踐知之，故式怒蛙；昭侯知之，故藏弊褲。厚賞之使人為賁、諸也，婦人之拾蠶，漁者之握鱣，是以效之。


△經四　一聽：


一聽則愚智不紛，責下則人臣不參。其說在“索鄭“與“吹竽“。其患在申子之以趙紹、韓遝為嘗試。故公子汜議割河東，而應侯謀弛上黨。


△經五　詭使：


數見久待而不任，奸則鹿散。使人問他，則不鬻私。是以龐敬還公大夫，而戴讙詔視轀車，周主亡玉簪，商太宰論牛矢。


△經六　挾智：


挾智而問，則不智者至；深智一物，眾隱皆變。其說在昭侯之握一爪也。故必審南門而三鄉得。周主索曲杖而群臣懼，卜皮使庶子，西門豹詳遺轄。


△經七　倒言：


倒言、反事，以嘗所疑，則姦情得。故山陽謾樛豎，淖齒為秦使，齊人欲為亂，子之以白馬，子產離訟者，嗣公過關吏。


△說一：


衛靈公之時，彌子瑕有寵，專于衛國。侏儒有見公者曰：“臣之夢踐矣。”公曰：“何夢？“對曰：“夢見灶，為見公也。”公怒曰：“吾聞見人主者夢見日，奚為見寡人而夢見灶？“對曰：“夫日兼燭天下，一物不能當也；人君兼燭一國，一人不能擁也。故將見人主者夢見日。夫灶，一人煬焉，則後人無從見矣。今或者一人有煬君者乎？則臣雖夢見灶，不亦可乎！”


魯哀公問於孔子曰：“鄙諺曰：‘莫眾而迷。‘今寡人舉事與群臣慮之，而國愈亂，其故何也？“孔子對曰：“明主之問臣，一人知之，一人不知也。如是者，明主在上，群臣直議於下。今群臣無不一辭同軌乎季孫者，舉魯國盡化為一，君雖問境內之人，猶不免於亂也。”

　一曰：晏嬰子聘魯，哀公問曰：“語曰：‘莫三人而迷。‘今寡人與一國慮之，魯不免于亂，何也？“晏子曰：“古之所謂‘莫三人而迷‘者，一人失之，二人得之，三人足以為眾矣，故曰‘莫三人而迷。‘今魯國之群臣以千百數，一言于季氏之私，人數非不眾，所言者一人也，安得三哉？”


齊人有謂齊王曰：“河伯，大神也。王何不試與之遇乎？臣請使王遇之。”乃為壇場大水之上，而與王立之焉。有間，大魚動，因曰：“此河伯。”

張儀欲以秦、韓與魏之勢伐齊、荊，而惠施欲以齊、荊偃兵。二人爭之。群臣左右皆為張子言，而以攻齊、荊為利，而莫為惠子言。王果聽張子，而以惠子言為不可。攻齊、荊事已定，惠子入見。王言曰：“先生毋言矣。攻齊、荊之事果利矣，一國盡以為然。”惠子因說：“不可不察也。夫齊、荊之事也誠利，一國盡以為利，是何智者之眾也？攻齊、荊之事誠不可利，一國盡以為利，何愚者之眾也？凡謀者，疑也。疑也者，誠疑以為可者半，以為不可者半。今一國盡以為可，是王亡半也。劫主者，固亡其半者一也。”


叔孫相魯，貴而主斷。其所愛者曰豎牛，亦擅用叔孫之令。叔孫有子曰壬，豎牛妒而欲殺之，因與壬游于魯君所。魯君賜之玉環，壬拜受之而不敢佩，使豎牛請之叔孫。豎牛欺之曰：“吾已為爾請之矣，使爾佩之。”壬因佩之。豎牛因謂叔孫：“何不見壬於君乎？“叔孫曰：“孺子何足見也。”豎牛曰：“壬固已數見於君矣。君賜之玉環，壬已佩之矣。”叔孫召壬見之，而果佩之，叔孫怒而殺壬。壬兄曰丙，豎牛又妒而欲殺之。叔孫為丙鑄鐘，鐘成，丙不敢擊，使豎牛請之叔孫。豎牛不為請，又欺之曰：“吾已為爾請之矣，使爾擊之。”丙因擊之。

叔孫聞之曰：“丙不請而擅擊鐘。”怒而逐之。丙出走齊，居一年，豎牛為謝叔孫，叔孫使豎牛召之，又不召而報之曰：“吾已召之矣，丙怒甚，不肯來。”叔孫大怒，使人殺之。二子已死，叔孫有病，豎牛因獨養之而去左右，不內人，曰：“叔孫不欲聞人聲。”因不食而餓殺。叔孫已死，豎牛因不發喪也，徙其府庫重寶空之而奔齊。夫聽所信之言而子父為人僇，此不參之患也。


江乙為魏王使荊，謂荊王曰：“臣入王之境內，聞王之國俗曰：‘君子不蔽人之美，不言人之惡。‘誠有之乎？“王曰：“有之。”“然則若白公之亂，得庶無危乎？誠得如此，臣免死罪矣。”


衛嗣君重如耳，愛世姬，而恐其皆因其愛重以壅己也，乃貴薄疑以敵如耳，尊魏姬以耦世姬，曰：“以是相參也。”嗣君知欲無壅，而未得其術也。夫不使賤議貴，下必坐上，而必待勢重之均也，而後敢相議，則是益樹壅塞之臣也。嗣君之壅乃始。


夫矢來有鄉，則積鐵以備一鄉；矢來無鄉，則為鐵室以盡備之。備之則體不傷。故彼以盡備之不傷，此以盡敵之無奸也。


龐恭與太子質于邯鄲，謂魏王曰：“今一人言市有虎，王信之乎？“曰：“不信。”“二人言市有虎，王信之乎？“曰：“不信。”“三人言市有虎，王信之乎？“王曰：“寡人信之。”龐恭曰：“夫市之無虎也明矣，然而三人言而成虎。今邯鄲之去魏也遠於市，議臣者過於三人，願王察之。”龐恭從邯鄲反，竟不得見。


△說二：


董閼于為趙上地守，行石邑山中，見深澗，峭如牆，深百仞，因問其旁鄉左右曰：“人嘗有入此者乎？“對曰：“無有。”曰：“嬰兒、盲聾、狂悖之人嘗有入此者乎？“對曰：“無有。”“牛馬犬彘嘗有入此者乎？“對曰：“無有。”董閼於喟然太息曰：“吾能治矣。使吾治之無赦，猶入澗之必死也，則人莫之敢犯也，何為不治？”


子產相鄭，病將死，謂游吉曰：“我死後，子必用鄭，必以嚴蒞人。夫火形嚴，故人獻灼；水形懦，人多溺。子必嚴子之形，無令溺子之懦。”子產死。游吉不肯嚴形，鄭少年相率為盜，處於萑澤，將遂以為鄭禍。游吉率車騎與戰，一日一夜僅能克之。游吉喟然歎曰：“吾蚤行夫子之教，必不悔至於此矣。”


魯哀公問于仲尼曰：“《春秋》之記曰：‘冬十二月隕霜不殺菽。‘何為記此？“仲尼對曰：“此言可以殺而不殺也。夫宜殺而不殺，桃李冬實。天失道，草木猶犯幹之，而況於人君乎？”


殷之法，刑棄灰於街者。子貢以為重，問之仲尼。仲尼曰：“知治之道也。夫棄灰於街必掩人，掩人，人必怒，怒則鬥，鬥必三族相殘也。此殘三族之道也，雖刑之可也。且夫重罰者，人之所惡也；而無棄灰，人之所易也。使人行之所易，而無離所惡，此治之道也。”

一曰：殷之法，刑棄灰於公道者斷其手。子貢曰：“棄灰之罪輕，斷手之罰重，古人何太毅也？“曰：“無棄灰，所易也；斷手，所惡也。行所易，不關所惡，古人以為易，故行之。”


中山之相樂池，以車百乘使趙，選其客之有智能者以為將行，中道而亂。樂池曰：“吾以公為有智，而使公為將行，今中道而亂，何也？“客因辭而去，曰：“公不知治。有威足以服之人，而利足以勸之，故能治之。今臣，君之少客也。夫從少正長，從賤治貴，而不得操其利害之柄以制之，此所以亂也。嘗試使臣，彼之善者我能以為卿相，彼不善者我得以斬其首，何故而不治！”

公孫鞅之法也重輕罪。重罪者，人之所難犯也；而小過者，人之所易去也。使人去其所易，無離其所難，此治之道。夫小過不生，大罪不至，是人無罪而亂不生也。

一曰：公孫鞅曰：“行刑重其輕者，輕者不至，重者不來，是謂以刑去刑也。”


荊南之地，麗水之中生金，人多竊採金。採金之禁：得而輒辜磔於市。甚眾，壅離其水也，而人竊金不止。大罪莫重辜磔於市，猶不止者，不必得也。故今有於此，曰予汝天下而殺汝身。”庸人不為也。夫有天下，大利也，猶不為者，：“知必死。故不必得也，則雖辜磔，竊金不止；知必死，則有天下不為也。


魯人燒積澤。天北風，火南倚，恐燒國。哀公懼，自將眾趣救火。左右無人，盡逐獸而火不救，乃召問仲尼。仲尼曰：“夫逐獸者樂而無罰，救火者苦而無賞，此火之所以無救也。”哀公曰：“善。”仲尼曰：“事急不及以賞。救火者盡賞之，則國不足以賞於人。請徒行罰。”哀公曰：“善。”於是仲尼乃下令曰：“不救火者比降北之罪，逐獸者比入禁之罪。”令下未遍而火已救矣。


成驩謂齊王曰：“王太仁，太不忍人。”王曰：“太仁，太不忍人，非善名邪？“對曰：“此人臣之善也，非人主之所行也。夫人臣必仁而後可與謀，不忍人而後可近也；不仁則不可與謀，忍人則不可近也。”王曰：“然則寡人安所太仁，安不忍人？“對曰：“王太仁于薛公，而太不忍于諸田。太仁薛公，則大臣無重；太不忍諸田，則父兄犯法。大臣無重，則兵弱於外；父兄犯法，則政亂於內。兵弱於外，政亂於內，此亡國之本也。”


魏惠王謂卜皮曰：“子聞寡人之聲聞亦何如焉？“對曰：“臣聞王之慈惠也。”王欣然喜曰：“然則功且安至？“對曰：“王之功至於亡。”王曰：“慈惠，行善也。行之而亡，何也？“卜皮對曰：“夫慈者不忍，而惠者好與也。不忍則不誅有過，好予則不待有功而賞。有過不罪，無功受賞，雖亡，不亦可乎？”


齊國好厚葬，布帛盡於衣衾，材木盡於棺槨。桓公患之，以告管仲曰：“布帛盡則無以為蔽，材木盡則無以為守備，而人厚葬之不休，禁之奈何？“管仲對曰：“凡人之有為也，非名之則利之也。”於是乃下令曰：“棺槨過度者戮其屍，罪夫當喪者。”夫戮死無名，罪當喪者無利，人何故為之也？


衛嗣君之時，有胥靡逃之魏，因為襄王之後治病。衛嗣君聞之，使人請以五十金買之，五反而魏王不予，乃以左氏易之。群臣左右諫曰：“夫以一都買胥靡，可乎？“王曰：“非子之所知也。夫治無小而亂無大。法不立而誅不必，雖有十左氏無益也；法立而誅必，雖失十左氏無害也。”魏王聞之，曰：“主欲治而不聽之，不祥。”因載而往，徒獻之。


△說三：


齊王問于文子曰：“治國何如？“對曰：“夫賞罰之為道，利器也。君固握之，不可以示人。若如臣者，猶獸鹿也，唯薦草而就。”


越王問于大夫文種曰：“吾欲伐吳，可乎？“對曰：“可矣。吾賞厚而信，罰嚴而必。君欲知之，何不試焚宮室？“於是遂焚宮室，人莫救之。乃下令曰：“人之救火者死，比死敵之賞；救火而不死者，比勝敵之賞；不救火者，比降北之罪。”人之塗其體，被濡衣而走火者，左三千人，右三千人。此知必勝之勢也。


吳起為魏武侯西河之守。秦有小亭臨境，吳起欲攻之。不去，則甚害田者；去之，則不足以征甲兵。於是乃倚一車轅於北門之外而令之曰：“有能徙此南門之外者，賜之上田、上宅。”人莫之徙也。及有徙之者，遂賜之如令。俄又置一石赤菽東門之外而令之曰：“有能徙此於西門之外者，賜之如初。”人爭徙之。乃下令曰：“明日且攻亭，有能先登者，仕之國大夫，賜之上田宅。”人爭趨之，於是攻亭一朝而拔之。


李悝為魏文侯上地之守，而欲人之善射也，乃下令曰：“人之有狐疑之訟者，令之射的，中之者勝，不中者負。”令下而人皆疾習射，日夜不休。及與秦人戰，大敗之，以人之善戰射也。


宋崇門之巷人，服喪而毀，甚瘠，上以為慈愛於親，舉以為官師。明年，人之所以毀死者歲十余人。子之服親喪者，為愛之也，而尚可以賞勸也，況君上之於民乎？


越王慮伐吳，欲人之輕死也，出見怒蛙，乃為之式。從者曰：“奚敬於此？“王曰：“為其有氣故也。”明年之請以頭獻王者歲十餘人。由此觀之，譽之足以殺人矣。

一曰：越王勾踐見怒蛙而式之。禦者曰：“何為式？“王曰：“蛙有氣如此，可無為式乎？“士人聞之曰：“蛙有氣，王猶為式，況士人有勇者乎！“是歲人有自剄死，以其頭獻者。故越王將複吳而試其教，燔台而鼓之，使民赴火者，賞在火者；臨江而鼓之，使人赴水者，賞在水也；臨戰而使人絕頭刳腹而無顧心者，賞在兵也。又況據法而進賢，其助甚此矣。


韓昭侯使人藏弊褲，侍者曰：“君亦不仁矣，弊褲不以賜左右而藏之。”昭侯曰：“非子之所知也。吾聞明主之愛一嚬一笑，嚬有為嚬，而笑有為笑。今夫褲，豈特嚬笑哉！褲之與嚬笑相去遠矣。吾必待有功者，故收藏之未有予也。”


鱣似蛇，蠶似鱣。人見蛇則驚駭，見蠋則毛起。然而婦人拾蠶，漁者握鱣，利之所在，則忘其所惡，皆為賁諸。


△說四：


魏王謂鄭王曰：“始鄭、梁一國也，已而別，今願複得鄭而合之梁。”鄭君患之，召群臣而與之謀所以對魏。公子謂鄭君曰：“此甚易應也。君對魏曰：‘以鄭為故魏而可合也，則弊邑亦願得梁而合之鄭。”魏王乃止。


齊宣王使人吹竽，必三百人。南國處士請為王吹竽，宣王說之，廩食以數百人。宣王死，氵昬王立，好一一聽之，處士逃。

一曰：韓昭侯曰：“吹竽者眾，吾無以知其善者。”田嚴對曰：“一一而聽之。”


趙令人因申子于韓請兵，將以攻魏。申子欲言之君，而恐君之疑己外市也，不則恐惡于趙，乃令趙紹、韓遝嘗試君之動貌而後言之。內則知昭侯之意，外則有得趙之功。


三國兵至函，王謂樓緩曰：“三國之兵深矣！寡人欲割河東而講，何如？”對曰：“夫割河東，大費也；免國于患，大功也。此父兄之任也，王何不召公子汜而問焉？”王召公子汜而告之，對曰：“講亦悔，不講亦悔。王今割河東而講，三國歸，王必曰：‘三國固且去矣，吾特以三城送之。’不講，三國必入函，則國必大舉矣，王必大悔曰：‘不獻三城也。’臣故曰：‘王講亦悔，不講亦悔。’”王曰：“為我悔也，寧亡三城而悔，無危乃悔。寡人斷講矣。”


應侯謂秦王曰：“王得宛、葉、蘭田、陽夏，斷河內，困梁、鄭，所以未王者，趙未服也。弛上黨在一而已，以臨東陽，則邯鄲口中虱也。王拱而朝天下，後者以兵中之。然上党之安樂，其處甚劇，臣恐弛之而不聽，奈何？“王曰：“必弛易之矣。”


△說五：


龐敬，縣令也。遣市者行，而召公大夫而還之。立有間，無以詔之，卒遣行。市者以為令與公大夫有言，不相信，以至無奸。


戴驩，宋太宰，夜使人曰：“吾聞數夜有乘轀車至李史門者，謹為我伺之。”使人報曰：“不見轀車，見有奉笥而與李史語者，有間，李史受笥。”


周主亡玉簪，令吏求之，三日不能得也。周主令人求，而得之家人之屋間。周主曰：“吾之吏之不事事也。求簪三日不得之，吾令人求之，不移日而得之。”於是吏皆聳懼，以為君神明也。


商太宰使少庶子之市，顧反而問之曰：“何見於市？“對曰：“無見也。”太宰曰：“雖然，何見也？“對曰：“市南門之外甚眾牛車，僅可以行耳。”太宰因誡使者：“無敢告人吾所問於女。”因召市吏而誚之曰：“市門之外何多牛屎？“市吏甚怪太宰知之疾也，乃悚懼其所也


△說六：


韓昭侯握爪，而佯亡一爪，求之甚急。左右因割其爪而效之。昭侯以此察左右之誠不。


韓昭侯使騎于縣，使者報，昭侯問曰：“何見也？“對曰：“無所見也。”昭侯曰：“雖然，何見？“曰：“南門之外，有黃犢食苗道左者。”昭侯謂使者：“毋敢泄吾所問於女。”乃下令曰：“當苗時，禁牛馬入人田中，固有令，而吏不以為事，牛馬甚多入人田中。亟舉其數上之；不得，將重其罪。”於是三鄉舉而上之。昭侯曰：“未盡也。”複往審之，乃得南門之外黃犢。吏以昭侯為明察，皆悚懼其所而不敢為非。


周主下令索曲杖，吏求之數日不能得。周主私使人求之，不移日而得之。乃謂吏曰：“吾知吏不事事也。曲杖甚易也，而吏不能得，我令人求之，不移日而得之，豈可謂忠哉！“吏乃皆悚懼其所，以君為神明。


卜皮為縣令，其御吏污穢而有愛妾，卜皮乃使少庶子佯愛之，以知御吏陰情。


西門豹為鄴令，佯亡其車轄，令吏求之不能得，使人求之而得之家人屋間。


△說七：


陽山君相謂，聞王之疑己也，乃偽謗勷豎以知之。


淖齒聞齊王之惡己也，乃矯為秦使以知之。


齊人有欲為亂者，恐王知之，因詐逐所愛者，令走王知之。


子之相燕，坐而佯言：“走出門者何，白馬也？“左右皆言不見。有一人走追之，報曰：“有。”子之以此知左右之不誠信。

有相與訟者，子產離之，而無使得通辭，倒其言以告而知之。

衛嗣公使人為客過關市，關市苛難之，因事關市以金，關吏乃舍之。嗣公為關吏曰：“某時有客過而所，與汝金，而汝因遣之。”關吏乃大恐，而以嗣公為明察。


Chinese text: This work was published before January 1, 1923, and is in the public domain worldwide because the author died at least 100 years ago.