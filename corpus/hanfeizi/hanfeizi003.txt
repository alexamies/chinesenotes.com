臣非非難言也，所以難言者：言順比滑澤，洋洋纚纚然，則見以為華而不實〈言順於慎，比於班。洋洋，美纚。纚，有編次也〉；敦祗厚恭，鯁固慎完，則見以為拙而不倫；多言繁稱，連類比物，則見以為虛而無用；總微說約，徑省而不飾，則見以為劌而不辯；激意親近，探知人情，則見以為譖而不讓；閎大廣博，妙遠不測，則見以為夸而無用；織計小談，以具數言，則見以為陋；言而近世，辭不悖逆，則見以為貪生而諛上；言而遠俗，詭躁人間，則見以為誕；捷敏辯給，繁於文采，則見以為史；殊釋文學，以質性言，則見以為鄙；時稱《詩》《書》，道法往古，則見以為誦〈誦說舊事〉。此臣非之所以難言而重患也。

故度量雖正，未必聽也；義理雖全，未必用也。大王若以此不信，則小者以為毀訾誹謗，大者患禍災害死，亡及其身。故子胥善謀而吳戮之，仲尼善說而匡圍之，管夷吾實賢而魯囚之。故此三大夫，豈不賢哉！而三君不明也。

上古有湯，至聖也；伊尹，至智也。夫至智說至聖，然且七十說而不受，身執鼎俎為庖宰，昵近習親，而湯乃僅知其賢而用之。故曰：「以至智說至聖，未必至而見受，伊尹說湯是也。以智說愚必不聽，文王說紂是也。」

故文王說紂，而紂囚之；翼侯炙；鬼侯腊；比干剖心；梅伯醢；夷吾束縛；而曹羈奔陳；伯里子道乞；傅說轉鬻〈轉次而傭故曰鬻〉；孫子臏腳於魏；吳起（收）〔抆〕泣於岸門，痛西河之為秦，卒枝解於楚；公叔痤言國器反為悖，公孫鞅奔秦；關龍逄斬；萇弘分胣〈碟裂也〉；尹子穽於棘；司馬子期死而浮於江；田明辜射〈非罪，爲辜射而殺之〉；宓子賤、西門豹不鬭而死人手；董安于死而陳於市；宰予不免於田常；范雎折脅於魏、齊。此十數人者，皆世之仁賢忠良有道術之士也，不幸而遇悖亂闇惑之主而死。然則雖賢聖不能逃死亡，避戮辱者何也？則愚者難說也；故君子難言也。且至言忤於耳而倒於心，非賢聖莫能聽，願大王熟察之也。


Chinese text: This work was published before January 1, 1923, and is in the public domain worldwide because the author died at least 100 years ago.