卷一百一十八 載記第十八

姚興(下)

　　晉義熙二年，平北將軍、梁州督護苻宣入漢中，興梁州別駕呂營、漢中徐逸、席難起兵應宣，求救于楊盛。盛遣軍臨濜口，南梁州刺史王敏退守武興。楊盛復通于晉。

　　興以太子泓錄尚書事。

　　慕容超司徒、北地王鐘，右僕射、濟陽王嶷，高都公始，皆來奔。

　　華山郡地湧沸，廣袤百餘步，燒生物皆熟，曆五月乃止。

　　赫連勃勃殺高平公沒奕於，收其眾以叛。

　　先是，魏主拓跋珪送馬千匹，求婚於興，興許之。以魏別立後，遂絕婚，故有柴壁之戰。至是，復與魏通和，魏放狄伯支、姚伯禽、唐小方、姚良國、康宦還長安，皆復其爵位。

　　時禿髮傉檀、沮渠蒙遜迭相攻擊，傉檀遂東招河州刺史西羌彭奚念，奚念阻河以叛。

　　蜀譙縱遣使稱籓，請桓謙，欲令順流東伐劉裕。興以問謙，謙請行，遂許之。

　　使中軍姚弼、後軍斂成、鎮遠乞伏乾歸等率步騎三萬伐傉檀，左僕射齊難等率騎二萬討勃勃。吏部尚書尹昭諫曰：「傉檀恃遠，輕敢違逆，宜詔蒙遜及李玄盛，使自相攻擊。待其斃也，然後取之，此卞莊之舉也。」興不從。勃勃退保河曲。弼濟自金城，弼部將姜紀言於弼曰：「今王師聲討勃勃，傉檀猶豫，未為嚴防，請給輕騎五千，掩其城門，則山澤之人皆為吾有，孤城獨立，坐可克也。」弼不從，進拔昌松，長驅至姑臧。傉檀嬰城固守，出其兵擊弼，弼敗，退據西苑。興又遣衛大將軍姚顯率騎二萬，為諸軍節度。至高平，聞弼敗績，兼道赴之，撫慰河外，率眾而還。傉檀遣使人徐宿詣興謝罪。

　　齊難為勃勃所擒。興遣平北姚沖、征虜狄伯支、輔國斂曼嵬、鎮東楊佛嵩率騎四萬討勃勃。沖次於嶺北，欲回師襲長安，伯支不從，乃止，懼其謀泄，遂鴆殺伯支。

　　時王師伐譙縱，大敗之，縱遣使乞師於興。興遣平西姚賞、南梁州刺史王敏率眾二萬救之，王師引還。縱遣使拜師，仍貢其方物。興遣其兼司徒韋華持節策拜縱為大都督、相國、蜀王，加九錫，備物典策一如魏、晉故事，承制封拜悉如王者之儀。

　　興自平涼如朝那，聞沖謀逆，以其弟中最少，雄武絕人，猶欲隱忍容之。斂成泣謂興曰：「沖凶險不仁，每侍左右，臣常寢不安席，願早為之所。」興曰：「沖何能為也！但輕害名將，吾欲明其罪于四海。」乃下書賜沖死，葬以庶人之禮。

　　晉河間王子國璠、章武王子叔道來奔，興謂之曰：「劉裕匡復晉室，卿等何故來也」國璠等曰：「裕與不逞之徒削弱王室，宗門能自修立者莫不害之。是避之來，實非誠款，所以避死耳。」興嘉之，以國璠為建義將軍、揚州刺史，叔道為平南將軍、兗州刺史，賜以甲第。

　　興如貳城，將討赫連勃勃，遣安遠姚詳及斂曼嵬、鎮軍彭白狼分督租運。諸軍未集而勃勃騎大至，興欲留步軍，輕如嵬營。眾咸惶懼，群臣固以為不可，興弗納。尚書郎韋宗希旨勸興行。蘭台侍御史姜楞越次而進曰：「韋宗傾險不忠，沮敗國計，宜先腰斬以謝天下。脫車駕動軫，六軍駭懼，人無守志，取危之道也，宜遣單使以征詳等。」興默然。右僕射韋華等諫曰：「若車騎輕動，必不戰自潰，嵬營亦未必可至，惟陛下圖之。」興乃遣左將軍姚文宗率禁兵距戰，中壘齊莫統氐兵以繼之。文宗與莫皆勇果兼人，以死力戰，勃勃乃退。留禁兵五千配姚詳守貳城，興還長安。

　　譙縱遣其侍中譙良、太常楊軌朝於興，請大舉以寇江東。遣其荊州刺史桓謙、梁州刺史譙道福率眾二萬東寇江陵。興乃遣前將軍苟林率騎會之。謙屯枝江，林屯江津。謙，江左貴族，部曲遍于荊、楚，晉之將士皆有叛心。荊州刺史劉道規大懼，嬰城固守。雍州刺史魯宗之率襄陽之眾救之，道規乃留宗之守江陵，率軍逆戰。謙等舟師大盛，兼列步騎以待之。大戰枝江，謙敗績，乘輕舸奔就苟林，晉人獲而斬之。苟林懼而引歸。

　　興以國用不足，增關津之稅，鹽竹山木皆有賦焉。群臣咸諫，以為天殖品物以養群生，王者子育萬邦，不宜節約以奪其利。興曰：「能逾關梁通利於山水者，皆豪富之家。吾損有餘以裨不足，有何不可！」乃遂行之。

　　興從朝門游于文武苑，及昏而還，將自平朔門入。前驅既至，城門校尉王滿聰被甲持杖，閉門距之，曰：「今已昏暗，奸良不辨，有死而已，門不可開。」興乃回從朝門而入。旦而召滿聰，進位二等。

　　乞伏乾歸以眾叛，攻陷金城，執太守任蘭。蘭厲色責乾歸以背恩違義，乾歸怒而囚之，蘭遂不食而死。

　　赫連勃勃遣其將胡金纂將萬餘騎攻平涼。興如貳城，因救平涼，纂眾大潰，生擒纂。勃勃遣兄子提攻陷定陽，執北中郎將姚廣都。興將曹熾、曹雲、王肆佛等各將數千戶避勃勃內徙，興處佛於湟山澤，熾、雲于陳倉。勃勃寇隴右，攻白崖堡，破之，遂趣清水。略陽太守姚壽都委守奔秦州，勃勃又收其眾而歸。興自安定追之，至壽渠川，不及而還。

　　初，天水人姜紀，呂氏之叛臣，阿謅奸詐，好問人之親戚。興子弼有寵于興，紀遂傾心附之。弼時為雍州刺史，鎮安定，與密謀還朝，令傾心事常山公顯，樹黨左右。至是，興以弼為尚書令、侍中、大將軍。既居將相，虛襟引納，收結朝士，勢傾東宮，遂有奪嫡之謀矣。

　　興以勃勃、乾歸作亂西北，傉檀、蒙遜擅兵河右，疇咨將帥之臣，欲鎮撫二方。隴東太守郭播言於興曰：「嶺北二州鎮戶皆數萬，若得文武之才以綏撫之，足以靖塞奸略。」興曰；「吾每思得廉頗、李牧鎮撫四方，使便宜行事。然任非其人，恆致負敗。卿試舉之。」播曰：「清潔善撫邊，則平陸子王元始；雄武多奇略，則建威王煥；賞罰必行，臨敵不顧，則奮武彭蠔。」興曰：「蠔令行禁止則有之，非綏邊之才也。始、煥年少，吾未知其為人。」播曰：「廣平公弼才兼文武，宜鎮督一方，願陛下遠鑒前車，近悟後轍。」興不從，以其太常索棱為太尉，領隴西內史，綏誘乾歸。政績既美，乾歸感而歸之。太史令任猗言於興曰：「白氣出於北方，東西竟天五百里，當有破軍流血。」乞伏乾歸遣使送所掠守宰，謝罪請降。興以勃勃之難，權宜許之，假幹歸及其子熾磐官爵。

　　姚詳時鎮杏城，為赫連勃勃所逼，糧盡委守，南奔大蘇。勃勃耍之，眾散，為勃勃所執。時遣衛大將軍顯迎詳，詳敗，遂屯杏城，因令顯都督安定嶺北二鎮事。

　　潁川太守姚平都自許昌來朝，言於興曰：「劉裕敢懷奸計，屯聚芍陂，有擾邊之志，宜遣燒之，以散其眾謀。」興曰：「裕之輕弱，安敢窺吾疆埸！苟有奸心，其在子孫乎！」召其尚書楊佛嵩謂之曰：「吳兒不自知，乃有非分之意。待至孟冬，當遣卿率精騎三萬焚其積聚。」嵩曰：「陛下若任臣以此役者，當從肥口濟淮，直趣壽春，舉大眾以屯城，縱輕騎以掠野，使淮南蕭條，兵粟俱了，足令吳兒俯仰回惶，神爽飛越。」興大悅。

　　時西胡梁國兒于平涼作壽塚，每將妻妾入塚飲宴，酒酣，升靈床而歌。時人或譏之，國兒不以為意。前後征伐，屢有大功，興以為鎮北將軍，封平輿男，年八十餘乃死。

　　時客星入東井，所在地震，前後一百五十六。興公卿抗表請罪，興曰：「災譴之來，咎在元首；近代或歸罪三公，甚無謂也。公等其悉冠履復位。」

　　仇池公楊盛叛，侵擾祁山。遣建威趙琨率騎五千為前鋒，立節楊伯壽統步卒繼之，前將軍姚恢、左將軍姚文宗入自鷲陝，鎮西、秦州刺史姚嵩入羊頭陝，右衛胡翼度從陰密出自汧城，討盛。興將輕騎五千，自雍赴之，與諸將軍會于隴口。天水太守王松忿言於嵩曰：「先皇神略無方，威武冠世，冠軍徐洛生猛毅兼人，佐命英輔，再入仇池，無功而還。非楊盛智勇能全，直是地勢然也。今以趙琨之眾，使君之威，准之先朝，實未見成功。使君具悉形便，何不表聞？」嵩不從。盛率眾與琨相持，伯壽畏懦弗進，琨眾寡不敵，為盛所敗，興斬伯壽而還。嵩乃具陳松忿之言，興善之。

　　乾歸為其下人所殺，子熾磐新立，群下咸勸興取之。興曰：「乾歸先已返善，吾方當懷撫，因喪伐之，非朕本志也。」

　　以楊佛嵩都督嶺北討虜諸軍事、安遠將軍、雍州刺史，率領北見兵以討赫連勃勃。嵩發數日，興謂群臣曰：「佛嵩驍勇果銳，每臨敵對寇，不可制抑，吾常節之，配兵不過五千。今眾旅既多，遇賊必敗。今去已遠，追之無及，吾深憂之。」其下咸以為不然。佛嵩果為勃勃所執，絕亢而死。

　　興立昭儀齊氏為皇后。又下書以其故丞相姚緒、太宰姚碩德、太傅姚旻、大司馬姚崇、司徒尹緯等二十四人配饗於萇廟。興以大臣屢喪，令所司更詳臨赴之制。所司白興，依故事東堂發哀。興不從，每大臣死，皆親臨之。

　　姚文宗有寵于姚泓，姚弼深疾之，誣文宗有怨言，以侍御史廉桃生為證。興怒，賜文宗死。是後群臣累足，莫敢言弼之短。

　　時貳縣羌叛興，興遣後將軍斂成、鎮軍彭白狼、北中郎將姚洛都討之。斂成為羌所敗，甚懼，詣趙興太守姚穆歸罪。穆欲送殺之，成怒，奔赫連勃勃。

　　興遣姚紹與姚弼率禁衛諸軍鎮撫嶺北。遼東侯彌姐亭地率其部人南居陰密，劫掠百姓。弼收亭地送之，殺其眾七百餘人，徙二千餘戶于鄭城。

　　弼寵愛方隆，所欲施行，無不信納。乃以嬖人尹沖為給事黃門侍郎，唐盛為治書侍御史，左右機耍，皆其黨人，漸欲廣樹爪牙，彌縫其闕。右僕射梁喜、侍中任謙、京兆尹尹昭承間言於興曰：「父子之際，人罕得而言。然君臣亦猶父子，臣等理不容默。並後匹嫡，未始不傾國亂家。廣平公弼奸凶無狀，潛有陵奪之志，陛下寵之不道，假其威權，傾險無賴之徙，莫不鱗湊其側。市巷諷議，皆言陛下欲有廢立之志。誠如此者，臣等有死而已，不敢奉詔。」興曰：「安有此乎！」昭等曰：「若無廢立之事，陛下愛弼，適所以禍之，願去其左右，減其威權。非但弼有太山之安，宗廟社稷亦有磐石之固矣。」興默然。

　　興寢疾，妖賊李弘反于貳原，貳原氐仇常起兵應弘。興輿疾討之，斬常，執弘而還，徙常部人五百餘戶於許昌。

　　興疾篤，其太子泓屯兵于東華門，侍疾於諮議堂。姚弼潛謀為亂，招集數千人，被甲伏於其第。撫軍姚紹及侍中任謙、右僕射梁喜、冠軍姚贊、京兆尹尹昭、輔國斂曼嵬並典禁兵，宿衛於內。姚裕遣使告姚懿于蒲阪，並密信諸籓，論弼逆狀。懿流涕以告將士曰：「上今寢疾，臣子所宜冠履不整。而廣平公弼擁兵私第，不以忠於儲宮，正是孤徇義亡身之日。諸君皆忠烈之士，亦當同孤徇斯舉也。」將士無不奮怒攘袂曰：「惟殿下所為，死生不敢貳。」於是盡赦囚徙，散布帛數萬匹以賜其將士，建牙誓眾，將赴長安。鎮東、豫州牧姚洸起兵洛陽，平西姚諶起兵於雍，將以赴泓之難。興疾瘳，朝其群臣，征虜劉羌泣謂興曰：「陛下寢疾數旬，奈何忽有斯事！」興曰：「朕過庭無訓，使諸子不穆，愧于四海。卿等各陳所懷，以安社稷。」尹昭曰：「廣平公弼恃寵不虔，阻兵懷貳，自宜置之刑書，以明典憲。陛下若含忍未便加法者，且可削奪威權，使散居籓國，以紓窺窬之禍，全天性之恩。」興謂梁喜曰：「卿以為何如？」喜曰：「臣之愚見，如昭所陳。」興以弼才兼文武，未忍致法，免其尚書令，以將軍、公就第。懿等聞興疾瘳，各罷兵還鎮。懿、恢及弟諶等皆抗表罪弼，請致之刑法，興弗許。

　　時魏遣使聘於興，且請婚。會平陽太守姚成都來朝，興謂之曰：「卿久處東籓，與魏鄰接，應悉彼事形。今來求婚，吾已許之，終能分災共患，遠相接援以不？」成都曰：「魏自柴壁克捷已來，戎甲未曾損失，士馬桓桓，師旅充盛。今修和親，兼婚姻之好，豈但分災共患而已，實亦永安之福也。」興大悅，遣其吏部郎嚴康報聘，並致方物。

　　時姚懿、姚洸、姚宣、姚諶來朝，使姚裕言於興曰：「懿等今悉在外，欲有所陳。」興曰：「汝等正欲道弼事耳，吾已知之。」裕曰：「弼苟有可論，陛下所宜垂聽。若懿等言違大義，便當肆之刑辟，奈何距之！」於是引見諮議堂。宣流涕曰：「先帝以大聖起基，陛下以神武定業，方隆七百之祚，為萬世之美，安可使弼謀傾社稷。宜委之有司，肅明刑憲。臣等敢以死請。」興曰：「吾自處之，非汝等所憂。」先是，大司農竇溫、司徙左長史王弼皆有密表，勸興廢立。興雖不從，亦不以為責。撫軍東曹屬薑虯上疏曰：「廣平公弼懷奸積年，謀禍有歲，傾諂群豎為之畫足，釁成逆著，取嗤戎裔。文王之化，刑于寡妻；聖朝之亂，起自愛子。今雖欲含忍其瑕，掩蔽其罪，而逆黨猶繁，扇惑不已，弼之亂心其可革耶！宜斥散凶徒，以絕禍始。」興以虯表示梁喜曰：「天下之人莫不以吾兒為口實，將何以處之？」喜曰：「信如虯言，陛下宜早裁決。」興默然。

　　太子詹事王周亦虛襟引士，樹黨東宮，弼惡之，每規陷害周。周抗志確然，不為之屈。興嘉其守正，以周為中書監。

　　興如三原，顧謂群臣曰：「古人有言，關東出相，關西出將，三秦饒俊異，汝潁多奇士。吾應天明命，跨據中原，自流沙已東，淮、漢已北，未嘗不傾己招求，冀匡不逮。然明不照下，弗感懸魚。至於智效一官，行著一善，吾曆級而進之，不使有後門之歎。卿等宜明揚仄陋，助吾舉之。」梁喜對曰：「奉旨求賢，弗曾休倦，未見儒亮大才王佐之器，可謂世之乏賢。」興曰：「自古霸王之起也，莫不將則韓、吳，相兼蕭、鄧，終不采將於往賢，求相於後哲。卿自識拔不明，求之不至，奈何厚誣四海乎！」群臣咸悅。

　　晉荊州刺史司馬休之據江陵，雍州刺史魯宗之據襄陽，與劉裕相攻，遣使求援。興遣姚成王、司馬國璠率騎八千赴之。

　　弼恨姚宣之毀己，遂譖宣於興。會宣司馬權丕至長安，興責丕以無匡輔之益，將戮之。丕性傾巧，因誣宣罪狀。興大怒，遂收宣於杏城，下獄，而使弼將三萬人鎮秦州。尹昭言於興曰：「廣平公與皇太子不平，握強兵于外，陛下一旦不諱，恐社稷必危。小不忍以致大亂者，陛下之謂也。」興弗納。赫連勃勃攻杏城，興又遣弼救之，至冠泉而杏城陷。興如北地，弼次於三樹，遣弼及斂曼嵬向新平，興還長安。

　　姚成王至於南陽，司馬休之等為劉裕所敗，引歸。休之、宗之等遂與譙王文思，新蔡王道賜，甯朔將軍、梁州刺史馬敬，輔國將軍、竟陵太守魯軌，甯朔將軍、南陽太守魯范奔於興。

　　勃勃遣其將赫連建率眾寇貳縣，數千騎入平涼。姚恢與建戰于五井，平涼太守姚興都為建所獲，遂入新平。姚弼討之，戰于龍尾堡，大破之，擒建，送于長安。初，勃勃攻彭雙方于石堡，方力戰距守，積年不能克。至是，聞建敗，引歸。

　　休之等至長安，興謂之曰：「劉裕崇奉晉帝，豈便有闕乎？」休之曰：「臣前下都，琅邪王德文泣謂臣曰：'劉裕供禦主上，克薄奇深。'以事勢推之，社稷之憂方未可測。」興將以休之為荊州刺史，任以東南之事。休之固辭，請與魯宗之等擾動襄陽、淮、漢。乃以休之為鎮南將軍、揚州刺史，宗之等並有拜授。休之將行，侍御史唐盛言於興曰：「符命所記，司馬氏應復河、洛。休之既得濯鱗南翔，恐非復池中之物，可以崇禮，不宜放之。」興曰：「司馬氏脫如所記，留之適足為患。」遂遣之。

　　揚武、安鄉侯康宦驅略白鹿原氏胡數百家奔上洛，太守宋林距之。商洛人黃金等起義兵以掎宦，宦乃率眾歸罪。興赦之，復其爵位。

　　時白虹貫日，有術人言於興曰：「將有不祥之事，終當自消。」時興藥動，姚弼稱疾不朝，集兵於第。興聞之怒甚，收其党殿中侍御史唐盛、孫玄等殺之。泓言於興曰：「臣誠不肖，不能訓諧于弟，致弼構造是非，仰慚天日，陛下若以臣為社稷之憂，除臣而國寧，亦家之福也。若垂天性之恩，不忍加臣刑戮者，乞聽臣守籓。」興慘然改容，召姚贊、梁喜、尹昭、斂曼嵬於諮議堂，密謀收弼。時姚紹屯兵雍城，馳遣告之，數日不決。弼黨兇懼。興慮其為變，乃收弼，囚之中曹，窮責黨與，將殺之。泓流涕固請之，乃止。興謂梁喜曰：「泓天心平和，性少猜忌，必能容養群賢，保全吾子。」於是皆赦弼黨。

　　靈台令張泉又言於興曰：「熒惑入東井，旬紀而返，未餘月，復來守心。王者惡之，宜修仁虛己，以答天譴。」興納之。

　　正旦，興朝群臣於太極前殿，沙門賀僧慟泣不能自勝，眾咸怪焉。賀僧者，莫知其所從來也，言事皆有效驗，興甚神禮之，常與隱士數人預於宴會。

　　興如華陰，以泓監國，入居西宮。因疾篤，還長安。泓欲出迎，其宮臣曰：「今主上疾篤，奸臣在側，廣平公每希顗非常，變故難測。今殿下若出，進則不得見主上，退則有弼等之禍，安所歸乎！自宜深抑情禮，以甯宗社。」泓從之，乃拜迎於黃龍門樽下。弼黨見興升輿，咸懷危懼。尹沖等先謀欲因泓出迎害之，尚書姚沙彌曰：「若太子有備，不來迎侍，當奉乘輿直趣公第。宿衛者聞上在此，自當來奔，誰與太子守乎！吾等以廣平公之故，陷身逆節。今以乘輿南幸，自當是杖義之理，匪但救廣平之禍，足可以申雪前愆。」沖等不從，欲隨興入殿中作亂，復未知興之存亡，疑而不發。興命泓錄尚書事，使姚紹、胡翼度典兵禁中，防制內外，遣斂曼嵬收弼第中甲杖，內之武庫。

　　興疾轉篤，興妹偽南安長公主問疾，不應。興少子耕兒出告其兄愔曰：「上已崩矣，宜速決計。」於是愔與其屬率甲士攻端門，殿中上將軍斂曼嵬勒兵距戰，右衛胡翼度率禁兵閉四門。愔等遣壯士登門，緣屋而入，及于馬道。泓時侍疾於諮議堂，遣斂曼嵬率殿中兵登武庫距戰，太子右衛率姚和都率東宮兵入屯馬道南。愔等既不得進，遂燒端門。興力疾臨前殿，賜弼死。禁兵見興，喜躍，貫甲赴賊，賊眾駭擾。和都勒東宮兵自後擊之，愔等奔潰，逃於驪山，愔党呂隆奔雍，尹沖等奔于京師。興引紹及贊、梁喜、尹昭、斂曼嵬入內寢，受遺輔政。義熙十二年，興死，時年五十一，在位二十二年。偽諡文桓皇帝，廟號高祖，墓曰偶陵。

　　尹緯，字景亮，天水人也。少有大志，不營產業。身長八尺，腰帶十圍，魁梧有爽氣。每覽書傳至宰相立勳之際，常輟書而歎。苻堅以尹赤之降姚襄，諸尹皆禁錮不仕。緯晚乃為吏部令史，風志豪邁，郎皆憚之。堅末年，祅星見於東井，緯知堅將滅，喜甚，向天再拜，既而流涕長歎。友人略陽桓識怪而問之，緯曰：「天時如此，正是霸王龍飛之秋，吾徒杖策之日。然知己難遭，恐不得展吾才志，是以欣懼交懷。」

　　及姚萇奔馬牧，緯與尹詳、龐演等扇動群豪，推萇為盟主，遂為佐命元功。萇既敗苻堅，遣緯說堅，求禪代之事。堅問緯曰：「卿于朕何官？」緯曰：「尚書令史。」堅歎曰：「宰相之才也，王景略之儔。而朕不知卿，亡也不亦宜乎！」

　　緯性剛簡清亮，慕張子布之為人。馮翊段鏗性傾巧，萇愛其博識，引為侍中。緯固諫以為不可，萇不從。緯屢眾中辱鏗，鏗心不平之。萇聞而謂緯曰：「卿性不好學，何為憎學者？」緯曰：「臣不憎學，憎鏗不正耳。」萇因曰：「卿好不自知，每比蕭何，真何如也？」緯曰：「漢祖與蕭何俱起布衣，是以相貴。陛下起貴中，是以賤臣。」萇曰：「卿實不及，胡為不也？」緯曰：「陛下何如漢祖？」萇曰：「朕實不如漢祖，卿遠蕭何，故不如甚也。」緯曰：「漢祖所以勝陛下者，以能遠段鏗之徒故耳。」萇默然，乃出鏗為北地太守。

　　萇死，緯與姚興滅苻登，成興之業，皆緯之力也。曆輔國將軍、司隸校尉、尚書左右僕射、清河侯。

　　緯友人隴西牛壽率漢中流人歸興，謂緯曰：「足下平生自謂：'時明也，才足以立功立事；道消也，則追二疏、硃雲，發其狂直，不能如胡廣之徒洿隆隨俗。'今遇其時矣，正是垂名竹素之日，可不勉歟！」緯曰：「吾之所庶幾如是，但未能委宰衡於夷吾，識韓信於羈旅，以斯為愧耳。立功立事，竊謂未負昔言。」興聞而謂緯曰：「君之與壽言也，何其誕哉！立功立事，自謂何如古人？」緯曰：「臣實未愧古人。何則？遇時來之運，則輔翼太祖，建八百之基。及陛下龍飛之始，翦滅苻登，蕩清秦、雍，生極端右，死饗廟庭，古之君子，正當爾耳。」興大悅。及死，興甚悼之，贈司徙，諡曰忠成侯。


Chinese text: This work was published before January 1, 1923, and is in the
public domain worldwide because the author died at least 100 years ago.
