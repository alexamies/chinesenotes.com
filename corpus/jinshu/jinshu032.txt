元敬虞皇后
　　元敬虞皇后諱孟母，濟陽外黃人也。父豫，見《外戚傳》。帝為琅邪王，納后為妃，無子。永嘉六年薨，時年三十五。

　　帝為晉王，追尊為王后。有司奏王后應別立廟。令曰：「今宗廟未成，不宜更興作，便修飾陵上屋以為廟。」太興三年，冊曰：「皇帝咨前琅邪王妃虞氏：朕祗順昊天成命，用陟帝位。悼妃夙徂，徽音潛翳，御于家邦，靡所儀刑，陰教有虧，用傷于懷。追號制諡，先王之典。今遣使持節兼太尉萬勝奉冊贈皇后璽綬，祀以太牢。魂而有靈，嘉茲寵榮。」乃祔於太廟，葬建平陵。

　　太寧中，明帝追懷母養之恩，贈豫妻王氏為䢵陽縣君，從母散騎常侍新野王罕妻為平陽鄉君。

荀豫章君
　　豫章君荀氏，元帝宮人也。初有寵，生明帝及琅邪王裒，由是為虞后所忌。自以位卑，每懷怨望，為帝所譴，漸見疏薄。及明帝即位，封建安君，別立第宅。太寧元年，帝迎還臺內，供奉隆厚。及成帝立，尊重同于太后。咸康元年薨。詔曰：「朕少遭憫凶，慈訓無稟，撫育之勤，建安君之仁也。一旦薨殂，實思報復，永惟平昔，感痛哀摧。其贈豫章郡君，別立廟于京都。」

明穆庾皇后
　　明穆庾皇后諱文君，潁川鄢陵人也。父琛，見《外戚傳》。后性仁慈，美姿儀。元帝聞之，聘為太子妃，以德行見重。

　　明帝即位，立為皇后。冊曰：「妃庾氏昔承明命，作嬪東宮，虔恭中饋，思媚軌則。履信思順，以成肅雝之道；正位閨房，以著協德之美。朕夙罹不造，煢煢在疚。群公卿士，稽之往代，僉以崇嫡明統，載在典謨，宜建長秋，以奉宗廟。是以追述先志，不替舊命，使使持節兼太尉授皇后璽綬。夫坤德尚柔，婦道承姑，崇粢盛之禮，敦螽斯之義。是以利在永貞，克隆堂基，母儀天下，潛暢陰教。鑒于六列，考之篇籍，禍福無門，盛衰由人，雖休勿休。其敬之哉，可不慎歟！」

　　及成帝即位，尊后曰皇太后。群臣奏：天子幼沖，宜依漢和熹皇后故事。辭讓數四，不得已而臨朝攝萬機。后兄中書令亮管詔命，公卿奏事稱皇太后陛下。咸和元年，有司奏請追贈后父及夫人毌丘氏，后陳讓不許，三請不從。

　　及蘇峻作逆，京都傾覆，后見逼辱，遂以憂崩，時年三十二。后即位凡六年。其後帝孝思罔極，贈琛驃騎大將軍、儀同三司，毌丘氏安陵縣君[1]，從母荀氏永寧縣君，何氏建安縣君。亮表陳先志，讓而不受。

成恭杜皇后
　　成恭杜皇后諱陵陽[2]，京兆人，鎮南將軍預之曾孫也。父乂，見《外戚傳》。成帝以后奕世名德，咸康二年備禮拜為皇后，即日入宮。帝御太極前殿，群臣畢賀，晝漏盡，懸籥，百官乃罷。后少有姿色，然長猶無齒，有來求婚者輒中止。及帝納采之日，一夜齒盡生。改宣城陵陽縣為廣陽縣。七年三月，后崩，年二十一。外官五日一臨，內官旦一入，葬訖止。后在位六年，無子。

　　先是，三吳女子相與簪白花，望之如素柰，傳言天公織女死，為之著服，至是而后崩。帝下詔曰：「吉凶典儀，誠宜備設；然豐約之度，亦當隨時，況重壤之下，而崇飾無用邪！今山陵之事，一從節儉，陵中唯潔掃而已，不得施塗車芻靈。」有司奏造凶門柏歷及調挽郎，皆不許。又禁遠近遣使。明年元會，有司奏廢樂。詔廢管絃，奏金石如故。

　　孝武帝立，寧康二年，以后母裴氏為廣德縣君。裴氏名穆，長水校尉綽孫，太傅主簿遐女，太尉王夷甫外孫。中表之美，高於當世。遐隨東海王越遇害，無子。唯穆渡江，遂享榮慶，立第南掖門外，世所謂杜姥宅云。

周太妃
　　章太妃周氏以選入成帝宮，有寵，生哀帝及海西公。始拜為貴人。哀帝即位，詔有司議貴人位號，太尉桓溫議宜稱夫人，尚書僕射江虨議應曰太夫人。詔崇為皇太妃，儀服與太后同。又詔「朝臣不為太妃敬，合禮典不」。太常江逌議「位號不極，不應盡敬」。興寧元年薨。帝欲服重，江虨啟應緦麻三月。詔欲降為期年，虨又啟「厭屈私情，所以上嚴祖考」，帝從之。

康獻褚皇后
　　康獻褚皇后諱蒜子，河南陽翟人也。父裒，見《外戚傳》。后聰明有器識，少以名家入為琅邪王妃。及康帝即位，立為皇后，封母謝氏為尋陽鄉君。

　　及穆帝即位，尊后曰皇太后。時帝幼沖，未親國政。領司徒蔡謨等上奏曰：「嗣皇誕哲岐嶷，繼承天統，率土宅心，兆庶蒙賴。陛下體茲坤道，訓隆文母。昔塗山光夏，簡狄熙殷，實由宣哲，以隆休祚。伏惟陛下德侔二媯，淑美關雎，臨朝攝政，以寧天下。今社稷危急，兆庶懸命，臣等章惶，一日萬機，事運之期，天祿所鍾，非復沖虛高讓之日。漢和熹、順烈，並亦臨朝，近明穆故事，以為先制。臣等不勝悲怖，謹伏地上請。乞陛下上順祖宗，下念臣吏，推公弘道，以協天人，則萬邦承慶，群黎更生。」太后詔曰：「帝幼沖，當賴群公卿士將順匡救，以酬先帝禮賢之意，且是舊德世濟之美，則莫重之命不墜，祖宗之基有奉，是其所以欲正位于內而已。所奏懇到，形于翰墨，執省未究，以悲以懼。先后允恭謙抑，思順坤道，所以不距群情，固為國計。豈敢執守沖闇，以違先旨。輒敬從所奏。」於是臨朝稱制。有司奏，謝夫人既封，荀、卞二夫人亦應追贈，皆后之前母也。太后不許。太常殷融議依鄭玄義，衛將軍裒在宮庭則盡臣敬，太后歸寧之日自如家人之禮。太后詔曰：「典禮誠所未詳，如所奏，是情所不能安也，更詳之。」征西將軍翼、南中郎尚議謂「父尊盡於一家，君敬重於天下，鄭玄義合情禮之中」。太后從之。自後朝臣皆敬裒焉。

　　帝既冠，太后詔曰：「昔遭不造，帝在幼沖，皇緒之微，眇若贅旒。百辟卿士率遵前朝，勸喻攝政。以社稷之重，先代成義，僶俛敬從，弗遑固守。仰憑七廟之靈，俯仗群后之力，帝加元服，禮成德備，當陽親覽，臨御萬國。今歸事反政，一依舊典。」于是居崇德宮，手詔群公曰：「昔以皇帝幼沖，從群后之議，既以闇弱，又頻丁極艱，銜恤歷祀，沈憂在疚。司徒親尊德重，訓救其弊，王室之不壞，實公是憑。帝既備茲冠禮，而四海未一，五胡叛逆，豺狼當路，費役日興，百姓困苦。願諸君子思量遠算，戮力一心，輔翼幼主，匡救不逮。未亡人永歸別宮，以終餘齒。仰惟家國，故以一言託懷。」

　　及哀帝、海西公之世，太后復臨朝稱制[3]。桓溫之廢海西公也，太后方在佛屋燒香，內侍啟云「外有急奏」，太后乃出。尚倚戶前視奏數行，乃曰「我本自疑此」，至半便止，索筆答奏云：「未亡人罹此百憂，感念存沒，心焉如割。」溫始呈詔草，慮太后意異，悚動流汗，見于顏色。及詔出，溫大喜。

　　簡文帝即位，尊后為崇德太后。及帝崩，孝武帝幼沖，桓溫又薨。群臣啟曰：「王室多故，禍艱仍臻，國憂始周，復喪元輔，天下惘然，若無攸濟。主上雖聖資奇茂，固天誕縱。而春秋尚富，如在諒闇，蒸蒸之思，未遑庶事。伏惟陛下德應坤厚，宣慈聖善，遭家多艱，臨朝親覽。光大之美，化洽在昔，謳歌流詠，播溢無外。雖有莘熙殷，妊姒隆周，未足以喻。是以五謀克從，人鬼同心，仰望來蘇，懸心日月。夫隨時之義，周易所尚，寧固社稷，大人之任。伏願陛下撫綜萬機，釐和政道，以慰祖宗，以安兆庶。不勝憂國喁喁至誠。」太后詔曰：「王室不幸，仍有艱屯。覽省啟事，感增悲歎。內外諸君，並以主上春秋沖富，加蒸蒸之慕，未能親覽，號令宜有所由。苟可安社稷，利天下，亦豈有所執，輒敬從所啟。但闇昧之闕，望盡弼諧之道。」於是太后復臨朝。帝既冠，乃詔曰：「皇帝婚冠禮備，遐邇宅心，宜當陽親覽，緝熙惟始。今歸政事，率由舊典。」於是復稱崇德太后。

　　太元九年，崩于顯陽殿，年六十一，在位凡四十年。太后於帝為從嫂，朝議疑其服。太學博士徐藻議曰：「資父事君而敬同。又禮云『其夫屬父道者，妻皆母道也』，則夫屬君道，妻亦后道矣。服后以齊，母之義也。魯譏逆祀，以明尊卑[4]。今上躬奉康、穆、哀皇及靖后之祀，致敬同于所天，豈可敬之以君道，而服廢於本親。謂應齊衰期。」從之。

穆章何皇后
　　穆章何皇后諱法倪，廬江灊人也。父準，見《外戚傳》。以名家膺選。升平元年八月，下璽書曰：「皇帝咨前太尉參軍何琦：混元資始，肇經人倫，爰及夫婦，以奉天地宗廟社稷。謀于公卿，咸以宜率由舊典。今使使持節太常彪之、宗正綜，以禮納采。」琦答曰：「前太尉參軍、都鄉侯糞土臣何琦稽首頓首再拜。皇帝嘉命，訪婚陋族，備數採擇。臣從祖弟故散騎侍郎準之遺女，未閑教訓，衣履若如人。欽承舊章，肅奉典制。」又使兼太保、武陵王晞，兼太尉、中領軍洽，持節奉冊立為皇后。

　　后無子。哀帝即位，稱穆皇后，居永安宮。桓玄篡位，移后入司徒府。路經太廟，后停輿慟哭，哀感路人。玄聞而怒曰：「天下禪代常理，何預何氏女子事耶！」乃降后為零陵縣君。與安帝俱西，至巴陵。及劉裕建義，殷仲文奉后還京都，下令曰：「戎車屢警，黎元阻饑。而膳御豐靡，豈與百姓同其儉約。減損供給，勿令游過。」后時以遠還，欲奉拜陵廟。有司以寇難未平，奏停。元興三年崩[5]，年六十六，在位凡四十八年。

哀靖王皇后
　　哀靖王皇后諱穆之，太原晉陽人也。司徒左長史濛之女也。后初為琅邪王妃。哀帝即位，立為皇后，追贈母爰氏為安國鄉君。后在位三年，無子。興寧二年崩。

廢帝孝庾皇后
　　廢帝孝庾皇后諱道憐，潁川鄢陵人也。父冰，自有傳。初為東海王妃。及帝即位，立為皇后。太和六年崩[6]，葬于敬平陵。帝廢為海西公，追貶后曰海西公夫人。太元十一年，海西公薨于吳[7]，又以后合葬于吳陵。

簡文宣鄭太后
　　簡文宣鄭太后諱阿春，河南滎陽人也。世為冠族。祖合，臨濟令。父愷，字祖元，安豐太守。

　　后少孤，無兄弟，唯姊妹四人，后最長。先適渤海田氏，生一男而寡，依于舅濮陽吳氏。元帝為丞相，敬后先崩，將納吳氏女為夫人。后及吳氏女並游後園，或見之，言於帝曰：「鄭氏女雖嫠，賢於吳氏遠矣。」建武元年，納為琅邪王夫人，甚有寵。后雖貴幸，而恒有憂色。帝問其故，對曰：「妾有妹，中者已適長沙王褒，餘二妹未有所適，恐姊為人妾，無復求者。」帝因從容謂劉隗曰：「鄭氏二妹，卿可為求佳對，使不失舊。」隗舉其從子傭娶第三者，以小者適漢中李氏，皆得舊門。帝召王褒為尚書郎，以悅后意。后生琅邪悼王、簡文帝、尋陽公主。帝稱尊號，后雖為夫人，詔太子及東海、武陵王皆母事之。帝崩，后稱建平國夫人。

　　咸和元年薨，簡文帝時為琅邪王，制服重。有司以王出繼，宜降所生，國臣不能匡正，奏免國相諸葛頤。王上疏曰：「亡母生臨臣國，沒留國第，臣雖出後，亦無所厭，則私情得敘。昔敬后崩，孝王已出繼，亦還服重。此則明比，臣所憲章也。」明穆皇后不奪其志，乃徙琅邪王為會稽王，追號后曰會稽太妃。及簡文帝即位，未及追尊。臨崩，封皇子道子為琅邪王，領會稽國，奉太妃祀。

　　太元十九年，孝武帝下詔曰：「會稽太妃文母之德，徽音有融，誕載聖明，光延于晉。先帝追尊聖善，朝議不一，道以疑屈。朕述遵先志，常惕于心。今仰奉遺旨，依陽秋二漢孝懷皇帝故事，上太妃尊號曰簡文太后。」[8]于是立廟于太廟路西，陵曰嘉平。時群臣希旨，多謂鄭太后應配食于元帝者。帝以問太子前率徐邈，邈曰：「臣案陽秋之義，母以子貴。魯隱尊桓母，別考仲子之宮而不配食于惠廟。又平素之時，不伉儷于先帝，至于子孫，豈可為祖考立配？其崇尊盡禮，由於臣子，故得稱太后，陵廟備典。若乃祔葬配食，則義所不可。」從之。

簡文順王皇后
　　簡文順王皇后諱簡姬，太原晉陽人也。父遐，見《外戚傳》。后以冠族，初為會稽王妃，生子道生，為世子。永和四年，母子並失帝意，俱被幽廢，后遂以憂薨。咸安二年，孝武帝即位，追尊曰順皇后，合葬高平陵，追贈后父遐特進、光祿大夫，加散騎常侍。

孝武文李太后
　　孝武文李太后諱陵容，本出微賤。始簡文帝為會稽王，有三子，俱夭。自道生廢黜，獻王早世，其後諸姬絕孕將十年。帝令卜者扈謙筮之，曰：「後房中有一女，當育二貴男，其一終盛晉室。」時徐貴人生新安公主，以德美見寵。帝常冀之有娠，而彌年無子。會有道士許邁者，朝臣時望多稱其得道。帝從容問焉，答曰：「邁是好山水人，本無道術，斯事豈所能判！但殿下德厚慶深，宜隆奕世之緒，當從扈謙之言，以存廣接之道。」帝然之，更加採納。又數年無子，乃令善相者召諸愛妾而示之，皆云非其人，又悉以諸婢媵示焉。時后為宮人，在織坊中，形長而色黑，宮人皆謂之崑崙。既至，相者驚云：「此其人也。」帝以大計，召之侍寢。后數夢兩龍枕膝，日月入懷，意以為吉祥，向儕類說之，帝聞而異焉，遂生孝武帝及會稽文孝王、鄱陽長公主。

　　及孝武帝初即位，尊為淑妃。太元三年，進為貴人。九年，又進為夫人。十二年，加為皇太妃，儀服一同太后。十九年，會稽王道子啟：「母以子貴，慶厚禮崇。伏惟皇太妃純德光大，休祐攸鍾，啟嘉祚於聖明，嗣徽音于上列。雖幽顯同謀，而稱謂未盡，非所以仰述聖心，允答天人。宜崇正名號，詳案舊典。」八月辛巳，帝臨軒，遣兼太保劉耽尊為皇太后，稱崇訓宮。安帝即位，尊為太皇太后。

　　隆安四年，崩于含章殿。朝議疑其服制，左僕射何澄、右僕射王雅、尚書車胤、孔安國[9]、祠部郎徐廣等議曰：「太皇太后名位允正，體同皇極，理制備盡，情禮兼申。陽秋之義，母以子貴，既稱夫人，禮服從正。故成風顯夫人之號，文公服三年之喪。子于父母之所生，體尊義重。且禮祖不厭孫，固宜追服無屈，而緣情立制。若嫌明文不存，則疑斯從重，謂應同于為祖母後齊衰三年。」從之。皇后及百官皆服齊衰期，永安皇后一舉哀。於是設廬於西堂，凶儀施于神獸門，葬修平陵，神主祔于宣太后廟。

孝武定王皇后
　　孝武定王皇后諱法慧，哀靖皇后之姪也。父蘊，見《外戚傳》。

　　初，帝將納后，訪于公卿。于時蘊子恭以弱冠見僕射謝安，安深敬重之。既而謂人曰：「昔毛嘉恥于魏朝，楊駿幾傾晉室。若帝納后，有父者，唯廕望如王蘊乃可。」既而訪蘊女，容德淑令，乃舉以應選。寧康三年，中軍將軍桓沖等奏曰：「臣聞天地之道，蓋相須而化成；帝后之德，必相協而政隆。然後品物流形，彝倫攸敘，靈根長固，本枝百世。天人同致，莫不由此。是以塗山作儷，而夏族以熙；妊姒配周，而姬祚以昌。今長秋將建，宜時簡擇。伏聞試守晉陵太守王蘊女，天性柔順，四業允備。且盛德之冑，美善先積。臣等參議，可以配德乾元，恭承宗廟，徽音六宮，母儀天下。」於是帝始納焉。封蘊妻劉氏為樂平鄉君。

　　后性嗜酒驕妒，帝深患之。乃召蘊於東堂，具說后過狀，令加訓誡。蘊免冠謝焉。后於是少自改飾。太元五年崩，年二十一，葬隆平陵。

安德陳太后
　　安德陳太后諱歸女，松滋潯陽人也。父廣，以倡進，仕至平昌太守。后以美色能歌彈，入宮為淑媛，生安、恭二帝。太元十五年薨，贈夫人。追崇曰皇太后，神主祔于宣太后廟，陵曰熙平。

安僖王皇后
　　安僖王皇后諱神愛，琅邪臨沂人也。父獻之，見別傳；母新安愍公主。后以太元二十一年納為太子妃。及安帝即位，立為皇后。無子。義熙八年崩于徽音殿，時年二十九，葬休平陵。

恭思褚皇后
　　恭思褚皇后諱靈媛，河南陽翟人，義興太守爽之女也。后初為琅邪王妃。元熙元年，立為皇后，生海鹽、富陽公主。及帝禪位于宋，降為零陵王妃。宋元嘉十三年崩，時年五十三，祔葬沖平陵。

史評
　　史臣曰：方祇體安，儷乾儀而合德；圓舒循晷，配羲曜以齊明。故知陽爍陰凝，萬物假其陶鑄；火炎水潤，六氣由其調理。取譬賢淑，作伉文思，靈根式固，實資於此。宣穆閱禮，偶德潛鱗，翊天造之艱虞，嗣塗山之逸響，寶運歸其後胤，蓋有母儀之助焉。武元楊氏預聞朝政，明不逮遠，愛溺私情，深杜衛瓘之言，不曉張泓之詐，運其陰沴，韜映乾明，晉道中微，基于是矣。惠皇稟質，王縱其嚚，識暗鳴蛙，智昏文蛤。南風肆狡，扇禍稽天。初踐椒宮，逞梟心于長樂；方觀梓樹，頒鴆羽於離明。褒后滅周，方之蓋小；妹妃傾夏，曾何足喻。中原陷於鳴鏑，其兆彰於此焉。昔者高宗諒闇，總百官於元老；成王沖眇，託萬機於上公。太后御宸，諒知非古。而明穆、康獻，仍世臨朝，時屬委裘，躬行負扆。各免華陽之釁，竟躡和熹之蹤，保陵遲以克終，所幸實為多矣。

　　贊曰：二妃光舜，三母翼周。末升夷癸，褒進亡幽。家邦興滅，職此之由。穆后沈斷，忘情執爨。故劍辭恩，池蒲起歎。崇化繁祉，肇基商亂。二楊繼寵，福極災生。南風熾虐，國喪身傾。獻容幸亂，居辱疑榮。援筆廢主，持尺威帝。契闊終罹，殷憂以斃。芬實窈窕，芳菲婉嫕。呂妾變嬴，黃姬化羋。石文遠著，金行潛徙。婦德傾城，迷朱奪紫。

校勘記
 「安陵縣君」斠注：《御覽·二〇二》引《中興書》「安陵」作「安陽」。按：晉無安陵縣，而有東安陵縣，疑此當作「安陽縣君」。
 「諱陵陽」考異：《宋書·州郡志》杜皇后諱陵，此衍「陽」字。咸康四年以後諱改宣城之陵陽縣為廣陽，可證后名無「陽」字。
 「及哀帝、海西公之世，太后復臨朝稱制」李校：《哀帝紀》惟興寧二年帝以服藥致疾，崇德太后復臨朝攝政，至《海西公紀》不言有臨朝事，「世」字當是「際」字之誤。
 「以明尊卑」：《禮志·中》、《宋志·二》、《通典·八〇》、《通考·一二一》「尊卑」皆作「尊尊」，乃用穀梁傳文公二年「君子不以親親害尊尊」之義。徐藻、徐邈父子治穀梁，此作「尊尊」為是。
 元興三年崩：「元興」原作「永興」。商榷：「永興」當作「元興」，自穆帝升平元年至安帝元興三年，正四十八年。按：《安紀》、《建康實錄·一〇》皆在元興三年，今據改。
 太和六年崩「六年」疑當作「元年」。《海西公紀》、《天文志·下》及《宋書·禮志·三》、《御覽·一五一》引晉《中興書》皆云「其死在太和元年」。
 「太元十一年海西公薨」：「十一年」原作「九年」。《海西公紀》、《孝武紀》、《建康實錄·九》、《六朝事跡類編》俱作「太元十一年」，今據改。
 「簡文太后」斠注：當從《孝武紀》作「簡文宣太后」。按：《冊府·二九》亦有「宣」字。
 「孔安國」：據《孔安國傳》，安國時為領軍，「孔安國」上疑脫「領軍」二字。


Chinese text: This work was published before January 1, 1923, and is in the
public domain worldwide because the author died at least 100 years ago.
