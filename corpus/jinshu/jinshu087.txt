涼武昭王 李暠，字玄盛〈（子李歆，字士業）〉

涼武昭王
　　武昭王諱暠，字玄盛，小字長生，隴西成紀人，姓李氏，漢前將軍廣之十六世孫也。廣曾祖仲翔，漢初為將軍，討叛羌於素昌，素昌即狄道也，眾寡不敵，死之。仲翔子伯考奔喪，因葬于狄道之東川，遂家焉，世為西州右姓。高祖雍，曾祖柔，仕晉並歷位郡守。祖弇，仕張軌為武衛將軍、安世亭侯。父昶，幼有令名，早卒，遺腹生玄盛。少而好學，性沈敏寬和，美器度，通涉經史，尤善文義。及長，頗習武藝，誦孫吳兵法。嘗與呂光太史令郭黁及其同母弟宋繇同宿，黁起謂繇曰：「君當位極人臣，李君有國土之分，家有騧草馬生白額駒，此其時也。」

　　呂光末，京兆段業自稱涼州牧，以敦煌太守趙郡孟敏為沙州刺史，署玄盛效穀令。敏尋卒，敦煌護軍馮翊郭謙、沙州治中敦煌索仙等以玄盛溫毅有惠政，推為甯朔將軍、敦煌太守。玄盛初難之，會宋繇仕於業，告歸敦煌，言于玄盛曰：「兄忘郭黁之言邪？白額駒今已生矣。」玄盛乃從之。尋進號冠軍，稱籓於業。業以玄盛為安西將軍、敦煌太守，領護西胡校尉。

　　及業僭稱涼王，其右衛將軍索嗣構玄盛於業，乃以嗣為敦煌太守，率騎五百而西，未至二十里，移玄盛使迫己。玄盛驚疑，將出迎之，效穀令經邈及宋繇止之曰：「呂氏政衰，段業暗弱，正是英豪有為之日，將軍處一國成資，奈何束手於人！索嗣自以本邦，謂人情附己，不虞將軍卒能距之，可一戰而擒矣。」宋繇亦曰：「大丈夫已為世所推，今日便授首於嗣，豈不為天下笑乎！大兄英姿挺傑，有雄霸之風，張王之業不足繼也。」玄盛曰：「吾少無風雲之志，因官至此，不圖此郡士人忽爾見推。向言出迎者，未知士大夫之意故也。」因遣繇覘嗣。繇見嗣，啖以甘言，還謂玄盛曰：「嗣志驕兵弱，易擒耳。」於是遣其二子士業、讓與邈、繇及以司馬尹建興等逆戰，破之，嗣奔還張掖。玄盛素與嗣善，結為刎頸交，反為所構，故深恨之，乃罪狀嗣于段業。業將且渠男又惡嗣，至是，因勸除之。業乃殺嗣，遣使謝玄盛，分敦煌之涼興、烏澤、晉昌之宜禾三縣為涼興郡，進玄盛持節、都督涼興已西諸軍事、鎮西將軍，領護西夷校尉。時有赤氣起于玄盛後園，龍跡見於小城。

　　隆安四年，晉昌太守唐瑤移檄六郡，推玄盛為大都督、大將軍、涼公、領秦涼二州牧、護羌校尉。玄盛乃赦其境內，建年為庚子，追尊祖弇曰涼景公，父昶涼簡公。以唐瑤為征東將軍，郭謙為軍諮祭酒，索仙為左長史，張邈為右長史，尹建興為左司馬，張體順為右司馬，張條為牧府左長史，令狐溢為右長史，張林為太府主簿，宋繇、張謖為從事中郎，繇加折沖將軍，謖加揚武將軍，索承明為牧府右司馬，令狐遷為武衛將軍、晉興太守，氾德瑜為甯遠將軍、西郡太守，張靖為折沖將軍、河湟太守，索訓為威遠將軍，西平太守，趙開為騂馬護軍、大夏太守，索慈為廣武太守，陰亮為西安太守，令狐赫為武威太守，索術為武興太守，以招懷東夏。又遣宋繇東伐涼興，並擊玉門已西諸城，皆下之，遂屯玉門、陽關，廣田積穀，為東伐之資。

　　初，呂光之稱王也，遣使市六璽玉于于闐，至是，玉至敦煌，納之郡府。仍于南門外臨水起堂，名曰靖恭之堂，以議朝政，閱武事。圖贊自古聖帝明王、忠臣孝子、烈士貞女，玄盛親為序頌，以明鑒戒之義，當時文武群僚亦皆圖焉。有白雀翔於靖恭堂，玄盛觀之大悅。又立泮宮，增高門學生五百人。起嘉納堂於後園，以圖贊所志。

　　義熙元年，玄盛改元為建初，遣舍人黃始、梁興間行奉表詣闕曰：

　　昔漢運將終，三國鼎峙，鈞天之曆，數鐘皇晉。高祖闡鴻基，景文弘帝業，嗣武受終，要荒率服，六合同風，宇宙齊貫。而惠皇失馭，權臣亂紀，懷湣屯邅，蒙塵於外，懸象上分，九眼下裂，眷言顧之，普天同憾。伏惟中宗元皇帝基天紹命，遷幸江表，荊揚蒙弘覆之矜，五都為荒榛之藪。故太尉、西平武公軌當元康之初，屬擾攘之際，受命典方，出撫此州，威略所振，聲蓋海內。明盛繼統，不損前志，長旌所指，仍辟三秦，義立兵強，拓境萬里。文桓嗣位，奕葉載德，囊括關西，化被崐裔，遐邇款籓，世修職貢。晉德之遠揚，翳此州是賴。大都督、大將軍天錫以英挺之姿，承七世之業，志匡時難，克隆先勳，而中年降災，兵寇侵境，皇威遐邈，同獎弗及，以一方之師抗七州之眾，兵孤力屈，社稷以喪。

　　臣聞歷數相推，歸余於終，帝王之興，必有閏位。是以共工亂象于黃農之間，秦項篡竊于周漢之際，皆機不轉踵，覆束成凶。自戎狄陵華，已涉百齡，五胡僭襲，期運將杪，四海顒顒，懸心象魏。故師次東關，趙魏莫不企踵；淮南大捷，三方欣然引領。伏惟陛下道協少康，德侔光武，繼天統位，志清函夏。至如此州，世篤忠義，臣之群僚以臣高祖東莞太守雍、曾祖北地太守柔荷寵前朝，參忝時務，伯祖龍驤將軍、廣晉太守、長寧侯卓，亡祖武衛將軍、天水太守、安世亭侯弇毗佐涼州，著功秦隴，殊寵之隆，勒於天府，妄臣無庸，輒依竇融故事，迫臣以義，上臣大都督、大將軍、涼公、領秦涼二州牧、護羌校尉。臣以為荊楚替貢。齊桓興召陵之師，諸侯不恭，晉文起城濮之役，用能勳光踐土，業隆一匡，九域賴其弘猷，《春為》恕其專命。功冠當時，美垂幹祀。況今帝居未復，諸夏昏墊，大禹所經，奄為戎墟，五嶽神山，狄汙其三，九州名都，夷穢其七，辛有所言，於茲而驗。微臣所以叩心絕氣，忘寢與食，雕肝焦慮，不遑寧息者也。江涼雖遼，義誠密邇，風雲苟通，實如脣齒。臣雖名未結於天臺，量未著於海內，然憑賴累祖寵光餘烈，義不細辭，以稽大務，輒順群議，亡身即事。轅弱任重，懼忝威命。昔在春秋，諸侯宗周，國皆稱元，以布時令。今天台邈遠，正朔未加，發號旋令，無以紀數。輒年冠建初，以崇國憲。冀杖寵靈，全制一方，使義誠著於所天，玄風扇於九壤，殉命灰身，隕越慷慨。

　　玄盛謂群僚曰：「昔河右分崩，群豪競起，吾以寡德為眾賢所推，何嘗不忘寢與食，思濟黎庶。故前遣母弟繇董率雲騎，東殄不庭，軍之所至，莫不賓下。今惟蒙遜鴟跱一城。自張掖已東，晉之遺黎雖為戎虜所制，至於向義思風，過於殷人之望西伯。大業須定，不可安寢，吾將遷都酒泉，漸逼寇穴，諸君以為何如？」張邈贊成其議，玄盛大悅曰：「二人同心，其利斷金。張長史與孤同矣，夫復何疑！」乃以張體順為甯遠將軍、建康太守，鎮樂涫，征宋繇為右將軍，領敦煌護軍，與其子敦煌太守讓鎮敦煌，遂遷居於酒泉。手令誡其諸子曰：

　　吾自立身，不營世利；經涉累朝，通否任時；初不役智，有所要求，今日之舉，非本願也。然事會相驅，遂荷州土，憂責不輕，門戶事重。雖詳人事，未知天心，登車理轡，百慮填胸。後事付汝等，粗舉旦夕近事數條，遭意便言，不能次比。至於杜漸防萌，深識情變，此當任汝所見深淺，非吾敕誡所益也。汝等雖年未至大，若能克己纂修，比之古人，亦可以當事業矣。苟其不然，雖至白首，亦復何成！汝等其戒之慎之。

　　節酒慎言，喜怒必思，愛而知惡，憎而知善，動念寬恕，審而後舉。眾之所惡，勿輕承信，詳審人，核真偽，遠佞諛，近忠正。蠲刑獄，忍煩擾，存高年，恤喪病，勤省案，聽訟訴。刑法所應，和顏任理，慎勿以情輕加聲色。賞勿漏疏，罰勿容親。耳目人間，知外患苦。禁禦左右，無作威福。勿伐善施勞，逆詐億必，以示己明。廣加諮詢，無自專用，從善如順流，去惡如探湯。富貴而不驕者至難也，念此貫心，勿忘須臾。僚佐邑宿，盡禮承敬，宴饗饌食，事事留懷。古今成敗，不可不知，退朝之暇，念觀典籍，面牆而立，不成人也。

　　此郡世篤忠厚，人物郭雅，天下全盛時，海內猶稱之，況復今日，實是名邦，正為五百年鄉党婚親相連，至於公理，時有小小頗回，為當隨宜斟酌。吾臨蒞五年，兵難騷動，未得休眾息役，惠康士庶。至於掩瑕藏疾，滌除疵垢，朝為寇仇，夕委心膂，雖未足希准古人，粗亦無負於新舊。事任公平，坦然無類，初不容懷，有所損益，計近便為少，經遠如有餘，亦無愧於前志也。

　　初，玄盛之西也，留女敬愛養于外祖尹文。文既東遷，玄盛從姑梁褒之母養之。其後禿髮傉檀假道於北山。鮮卑遣褒送敬愛於酒泉，並通和好。玄盛遣使報聘，贈以方物。玄盛親率騎二萬，略地至於建東，鄯善前部王遣使貢其方物，且渠蒙遜來侵，至於建康，掠三千餘戶而歸。玄盛大怒，率騎追之，及于彌安，大敗之，盡收所掠之戶。

　　初，苻堅建元之末，徙江漢之人萬餘戶于郭煌，中州之人有田疇不辟者，亦徙七千餘戶。郭黁之寇武威，武威、張掖已東人西奔敦煌、晉昌者數千戶。及玄盛東遷。皆徙之於酒泉，分南人五千戶置會稽郡，中州人五千戶置廣夏郡，余萬三千戶分置武威、武興、張掖三郡，築城于敦煌南子亭，以威南虜，又以前表未報，復遣沙門法泉間行奉表，曰：

　　江山悠隔，朝宗無階，延首雲極，翹企遐方。伏惟陛下應期踐位，景福自天，臣去乙巳歲順從群議，假統方城，時遣舍人黃始奉表通誠，遙途險曠，未知達不？吳涼懸邈，蜂蠆充衢，方珍貢使，無由展禦，謹副寫前章，或希簡達。

　　臣以其歲進師酒泉，戒戎廣平，庶攘茨穢，而黠虜恣睢，未率威教，憑守巢穴，阻臣前路。竊以諸事草創，倉帑未盈，故息兵按甲，務農養士。時移節邁，荏苒三年，撫劍歎憤，以日成歲。今資儲已足，器械已充，西招城郭之兵，北引丁零之眾，冀憑國威席捲河隴，揚旌秦川，承望詔旨，盡節竭誠，隕越為效。

　　又臣州界回遠，勍寇未除，當順鎮副為行留部分，輒假臣世子士業監前鋒諸軍事、撫軍將軍、護羌校尉，督攝前軍，為臣先驅。又敦煌郡大眾殷，制禦西域，管轄萬里，為軍國之本，輒以次子讓為甯朔將軍、西夷校尉、敦煌太守，統攝昆裔，輯甯殊方。自余諸子，皆在戎間，率先士伍，臣總督大綱，畢在輸力，臨機制命，動靖續聞。

　　玄盛既遷酒泉，乃敦勸稼穡。郡僚以年穀頻登，百姓樂業，請勒銘酒泉，玄盛許之。於是使儒林祭酒劉彥明為文，刻石頌德。既而蒙遜每年侵寇不止，玄盛志在以德撫其境內，但與通和立盟，弗之校也。是時白狼、白兔、白雀、白雉、白鳩皆棲其園囿，其群下以為白祥金精所誕，皆應時邕而至，又有神光、甘露、連理、嘉禾眾瑞，請史官記其事，玄盛從之。尋而蒙遜背盟來侵，玄盛遣世子士業要擊敗之，獲其將且渠百年。

　　玄盛上巳日宴於曲水，命群僚賦詩。而親為之序。於是寫諸葛亮訓誡以勖諸子曰：「吾負荷艱難，寧濟之勳未建，雖外總良能，憑股肱之力，而戎務孔殷，坐而待旦。以維城之固，宜兼親賢，故使汝等未及師保之訓，皆弱年受任。常懼弗克，以貽咎悔。古今之事不可以不知，苟近而可師，何必遠也。覽諸葛亮訓勵，應璩奏諫，尋其終始，周孔之教盡在中矣。為國足以致安，立身足以成名，質略易通，寓目則了，雖言發往人，道師於此。且經史道德如采菽中原，勤之者則功多，汝等可不勉哉！」玄盛乃修敦煌舊塞東西二圍，以防北虜之患，築敦煌舊塞西南二圍，以威南虜。

　　玄盛以緯世之量，當呂氏之末，為群雄所奉，遂啟霸圖，兵無血刃，坐定千里，謂張氏之業指期而成，河西十郡歲月而一。既而禿髮傉檀入據姑臧，且渠蒙遜基宇稍廣，於是慨然著《述志賦》焉，其辭曰：

　　涉至虛以誕駕，乘有輿於本無，稟玄元而陶衍，承景靈之冥符。廕朝雲之庵藹，仰朗日之照煦。既敷既載，以育以成。幼希顏子曲肱之榮，遊心上典，玩禮敦經。蔑玄冕於硃門，羨漆園之傲生；尚漁父于滄浪，善沮溺之耦耕，穢鵄鳶之籠哧，欽飛鳳於太清；杜世競於方寸，絕時譽之嘉聲。超霄吟於崇嶺。奇秀木之陵霜；挺修幹之青蔥，經歲寒而彌芳。情遙遙以遠寄，想四老軍光；將戢繁榮于常衢，控雲轡而高驤；攀瓊枝于玄圃，漱華泉之淥漿；和吟鳳之逸響，應鳴鸞于南岡。

　　時弗獲青彡，心往形留，眷駕陽林，宛首一丘；沖風沐雨，載沈載浮。利害繽紛以交錯，歎感迴圈而相求。乾扉奄寂以重閉，天地絕津而無舟；悼貞信之道薄，謝慚德於圜流。遂乃去玄覽，慶世賓，肇弱巾於東宮，並羽儀于英倫，踐宣德之秘庭，翼明後於紫宸。赫赫謙光，崇明奕奕，岌岌王居，詵詵百辟，君希虞夏，臣庶夔益。

　　張王頹岩，梁後墜壑，淳風杪莽以永喪，搢紳淪胥而覆溺。呂發釁於閨牆，厥構摧以傾顛；疾風飄于高木，回湯沸於重泉；飛塵翕以蔽日，大火炎其燎原；名都幽然影絕，千邑闃而無煙。斯乃百六之恆數，起滅相因而迭然。於是人希逐鹿之圖，家有雄霸之想，暗王命而不尋，邀非分於無象。故覆車接路而繼軌，膏生靈於土壤。哀餘類之忪懞，邈靡依而靡仰；求欲專而失逾遠，寄玄珠於罔象。

　　悠悠涼道。鞠焉荒凶，杪杪餘躬，迢迢西邦，非相期之所會，諒冥契而來同。跨弱水以建基，躡昆墟以為墉，總奔駟之駭轡，接摧轅於峻峰。崇崖崨嶪，重險萬尋，玄邃窈窕，磐紆嶔岑，榛棘交橫，河廣水深，狐狸夾路，鴞鵄群吟，挺非我以為用，任至當如影響；執同心以禦物，懷自彼於握掌；匪矯情而任荒，乃冥合而一往，華德是用來庭，野逸所以就鞅。

　　休矣時英，茂哉雋哲，庶罩網以遠籠，豈徒射鉤與斬袂！或脫梏而纓蕤，或後至而先列，采殊才于岩陸，拔翹彥於無際。思留侯之神遇，振高浪以蕩穢；想孔明於草廬，運玄籌之罔滯；洪操盤而慷慨，起三軍以激銳。詠群豪之高軌，嘉關張之飄傑，誓報曹而歸劉，何義勇之超出！據斷橋而橫矛，亦雄姿之壯發。輝輝南珍，英英周魯，挺奇荊吳，昭文烈武，建策烏林，龍驤江浦。摧堂堂之勁陣，鬱風翔而雲舉，紹攀韓之遠蹤，侔徽猷于召武，非劉孫之鴻度，孰能臻茲大祜！信乾坤之相成，庶物希風而潤雨。

　　崏益既蕩，三江已清，穆穆盛勳，濟濟隆平，禦群龍而奮策，彌萬載以飛榮，仰遺塵於絕代，企高山而景行。將建硃旗以啟路，驅長轂而迅征，靡商風以抗旆，拂招搖之華旌，資神兆於皇極，協五緯之所寧。赳赳幹城，翼翼上粥，恣馘奔鯨，截彼丑類。且灑游塵于當陽，拯涼德於已墜。間昌寓之驂乘，暨襄城而按轡。知去害之在茲，體牧童之所述，審機動之至微，思遺餐而忘寐，表略韻於紈素，托精誠于白日。

　　玄盛寢疾，顧命宋繇曰：「吾少離荼毒，百艱備嘗，於喪亂之際，遂為此方所推，才弱智淺，不能一同河右。今氣力惙然，當不復起矣。死者大理，吾不悲之，所恨志不申耳。居元首之位者，宜深誡危殆之機。吾終之後，世子猶卿子也，善相輔導，述吾平生，勿令居人之上，專驕自任。軍國之宜，委之於卿，無使籌略乖衷，失成敗之要。」十三年，薨，時年六十七。國人上諡曰武昭王，墓曰建世陵，廟號太祖。

　　先是，河右不生楸、槐、柏、漆，張駿之世，取于秦隴而植之，終於皆死，而酒泉宮之西北隅有槐樹生焉，玄盛又著《槐樹賦》以寄情，蓋歎僻陋遐方，立功非所也。亦命主簿梁中庸及劉彥明等並作文。感兵難繁興，時俗喧競，乃著《大酒容賦》以表恬豁之懷。與辛景、辛恭靖同志友善，景等歸晉，遇害江南，玄盛聞而吊之。玄盛前妻，同郡辛納女，貞順有婦儀，先卒，玄盛親為之誄。自餘詩賦數十篇。世子譚早卒，第二子士業嗣。

涼後主
　　涼後主諱歆，字士業。玄盛薨時，府僚奉為大都督、大將軍、涼公、領涼州牧、護羌校尉，大赦境內，改年為嘉興。尊母尹氏為太后，以宋繇為武衛將軍、廣夏太守、軍諮祭酒、錄三府事，索仙為征虜將軍、張掖太守。

　　且渠蒙遜遣其張掖太守且渠廣宗祚降誘士業，士業遣武衛溫宜等赴之，親勒大軍為之後繼。蒙遜率眾三萬，設伏於蓼泉。士業聞，引兵還，為遜所逼。士業親貫甲先登，大敗之，追奔百餘里，俘斬七千餘級。明年，蒙遜又伐士業，士業將出距之，左長史張體順固諫，乃止。蒙遜大芟秋稼而還。是歲，朝廷以士業為持節、都督七郡諸軍事、鎮西大將軍、護羌校尉、酒泉公。

　　士業用刑頗嚴，又繕築不止，從事中郎張顯上疏諫曰：「入歲已來，陰陽失序，屢有賊風暴雨，犯傷和氣。今區域三分，勢不久並，並兼之本，實在農戰，懷遠之略，事歸寬簡。而更繁刑峻法，宮室是務，人力凋殘，百姓愁悴。致災之咎，實此之由。」主簿氾稱又上疏諫曰：

　　臣聞天之子愛人後，殷勤至矣。故政之不修，則垂災譴以戒之。改者雖危必昌，宋景是也；其不改者，雖安必亡，虢公是也。元年三月癸卯，敦煌謙德堂陷；八月，效谷地烈；二年元日，昏霧四塞；四月，日赤無光，二旬乃復；十一月，狐上南門；今茲春夏地頗五震；六月，隕星于建康。臣雖學不稽古，敏謝仲舒，頗亦聞道于先師，且行年五十有九，請為殿下略言耳目之所聞見，不復能遠論書傳之事也。

　　乃者咸安之初，西平地烈，狐入謙光殿前，俄而秦師奄至，都城不守。梁熙既為涼州，藉秦氏兵亂，規有全涼之地，外有撫百姓，內多聚斂，建元十九年姑臧南門崩，隕石於閑豫堂，二十年而呂光東反，子敗於前，身戮於後。段業因群胡創亂，遂稱制此方，三年之中，地震五十餘所，既而先王龍興瓜州，蒙遜殺之張掖。此皆目前之成事，亦殿下之所聞知。效谷，先王鴻漸之始，謙德，即尊之室，基陷地裂，大凶之征也。日者太陽之精，中國之象，赤而無光，中國將為胡夷之所陵滅。諺曰：「野獸入家，主人將去。」今狐上南門，亦災之大也。又狐者胡也，天意若曰將有胡人居於此城，南面而居者也。昔春秋之世，星隕于宋，襄公卒為楚所擒。地者至陰，胡夷之象，當靜而動，反亂天常，天意若曰胡夷將震動中國，中國若不修德，將有宋襄之禍。

　　臣蒙先朝布衣之眷，輒自同子弟之親，是以不避忤上之誅，昧死而進愚款。願殿下親仁善鄰，養威觀釁，罷宮室之務，止遊畋之娛。後宮嬪妃、諸夷子女，躬受分田，身勸蠶績，以清儉素德為榮，息茲奢靡之費，百姓租稅，專擬軍國。虛衿下士，廣招英雋，修秦氏之術，以強國富俗。待國有數年之積，庭盈文武之士，然後命韓白為前驅，納子房之妙算，一鼓而姑臧可平，長驅可以飲馬涇渭，方江面而爭天下，豈蒙遜之足憂！不然，臣恐宗廟之危必不出紀。

　　士業並不納。

　　士業立四年而宋受禪，士業將謀東伐，張體順切諫，乃止。士業聞蒙遜南伐禿髮傉檀，命中外戒嚴，將攻張掖，尹氏固諫，不聽，宋繇又固諫，士業並不從。繇退而歎曰：「大事去矣，吾見師之出，不見師之還也！」士業遂率步騎三萬東伐，鎰於都瀆澗。蒙遜自浩亹來，距戰於懷城，為蒙遜所敗。左右勸士業還酒泉，士業曰：「吾違太后明誨，遠取敗辱，不殺此胡，復何面目以見母也！」勒眾復戰，敗於蓼泉，為蒙遜所害。士業諸弟酒泉太守翻、新城太守預、領羽林右監密、左將軍眺、右將軍亮等西奔敦煌，蒙遜遂入於酒泉。士業之未敗也，有大蛇從南門而入，至於恭德殿前；有雙雉飛出宮內；通街大樹上有烏鵲爭巢，鵲為烏所殺。又有敦煌父老令狐熾夢白頭公衣帢而謂熾曰：「南風動，吹長木，胡桐椎，不中轂。」言訖忽然不見。士業小字桐椎，至是而亡。

　　翻及弟敦煌太守恂與諸子等棄敦煌，奔於北山，蒙遜以索嗣子遠緒行敦煌太守。元緒粗險好殺，大失人和。郡人宋承、張弘以恂在郡有惠政。密信招恂。恂率數十騎入于敦煌，元緒東奔涼興，宋承等推恂為冠軍將軍、涼州刺史。蒙遜遣世子德政率眾攻恂，恂閉門不戰，蒙遜自率眾二萬攻這，三面起隄，以水灌城。恂遣壯士一千，連版為橋，潛欲決隄，蒙遜勒兵逆戰，屠其城。士業子重耳，脫身奔于江左，仕于宋。後歸魏，為恆農太守。蒙遜徙翻子寶等於姑臧，歲餘，北奔伊吾，後歸於魏，獨尹氏及諸女死于伊吾。

　　玄盛以安帝隆安四年立，至宋少帝景平元年滅，據河右凡二十四年。

史評
　　史臣曰：王者受圖，咸資世德，猶混成之先大帝，若一氣之生兩儀。是以中陽勃興，資豢龍之構趾；景亳垂統，本吞燕之開基。涼武昭王英姿傑出，運陰陽而緯武，應變之道如神；吞日月以經天，成物之功若歲。故能懷茺弭暴，開國化家，宅五郡以稱籓，屈三分而奉順。若乃《詩》褒秦仲，後嗣建削平之業；頌美公劉，末孫興配天之祚。或發跡於汧渭，或布化於邠岐，覆簣創元天之基，疏涓開環海之宅。彼既有漸，此亦同符，是知景命攸歸，非一朝之可致，累功積慶，其所由來遠矣。

　　贊曰：武昭英睿，忠勇霸世。王室雖微，乃誠無替。遺黎飲德，絕壤沾惠。積祉丕基，克昌來裔。


Chinese text: This work was published before January 1, 1923, and is in the
public domain worldwide because the author died at least 100 years ago.
