王導〈（子悅 恬 洽 協 劭 薈 洽子殉 瑉 劭子謐）〉

王導
　　王導，字茂弘，光祿大夫覽之孫也。父裁，鎮軍司馬。導少有風鑒，識量清遠。年十四，陳留高士張公見而奇之，謂其從兄敦曰：「此兒容貌志氣，將相之器也。」初襲祖爵即丘子。司空劉實尋引為東閣祭酒，遷秘書郎、太子舍人、尚書郎，並不行。後參東海王越軍事。

　　時元帝為琅邪王，與導素相親善。導知天下已亂，遂傾心推奉，潛有興復之志。帝亦雅相器重，契同友執。帝之在洛陽也，導每勸令之國。會帝出鎮下邳，請導為安東司馬，軍謀密策，知無不為。及徙鎮建康，吳人不附，居月餘，士庶莫有至者，導患之。會敦來朝，導謂之曰：「琅邪王仁德雖厚，而名論猶輕。兄威風已振，宜有以匡濟者。」會三月上巳，帝親觀禊，乘肩輿，具威儀，敦、導及諸名勝皆騎從。吳人紀瞻、顧榮，皆江南之望，竊覘之，見其如此，咸驚懼，乃相率拜于道左。導因進計曰：「古之王者，莫不賓禮故老，存問風俗，虛己傾心，以招俊乂。況天下喪亂，九州分裂，大業草創，急於得人者乎！顧榮、賀循，此土之望，未若引之以結人心。二子既至，則無不來矣。」帝乃使導躬造循、榮，二人皆應命而至，由是吳會風靡，百姓歸心焉。自此之後，漸相崇奉，君臣之禮始定。

　　俄而洛京傾覆，中州士女避亂江左者十六七，導勸帝收其賢人君子，與之圖事。時荊揚晏安，戶口殷實，導為政務在清靜，每勸帝克己勵節，匡主寧邦。於是尤見委杖，情好日隆，朝野傾心，號為「仲父」。帝嘗從容謂導曰：「卿，吾之蕭何也。」對曰：「昔秦為無道，百姓厭亂，巨猾陵暴，人懷漢德，革命反正，易以為功。自魏氏以來，迄于太康之際，公卿世族，豪侈相高，政教陵遲，不遵法度，群公卿士，皆饜於安息，遂使人乘釁，有虧至道。然否終斯泰，天道之常。大王方立命世之勳，一匡九合，管仲、樂毅，於是乎在，豈區區國臣所可擬議！願深弘神慮，廣擇良能。顧榮、賀循、紀贍、周皆南土之秀，願盡優禮，則天下安矣。」帝納焉。

　　永嘉末，遷丹陽太守，加輔國將軍。導上箋曰：「昔魏武，達政之主也；荀文若，功臣之最也，封不過亭侯。倉舒，愛子之寵，贈不過別部司馬。以此格萬物，得不局跡乎！今者臨郡，不問賢愚豪賤，皆加重號，輒有鼓蓋，動見相准。時有不得者，或為恥辱。天官混雜，朝望頹毀。導忝荷重任，不能崇浚山海，而開導亂源，饕竊名位，取紊彝典，謹送鼓蓋加崇之物，請從導始。庶令雅俗區別，群望無惑。」帝下令曰：「導德重勳高，孤所深倚，誠宜表彰殊禮。而更約己沖心，進思盡誠，以身率眾，宜順其雅志，式允開塞之機。」拜甯遠將軍，尋加振威將軍。湣帝即位，征吏部郎，不拜。

　　晉國既建，以導為丞相軍諮祭酒。桓彝初過江，見朝廷微弱，謂周顗曰：「我以中州多故，來此欲求全活，而寡弱如此，將何以濟！」憂懼不樂。往見導，極談世事，還，謂顗曰：「向見管夷吾，無復憂矣。」過江人士，每至暇日，相要出新亭飲宴。周顗中坐而歎曰：「風景不殊，舉目有江河之異。」皆相視流涕。惟導愀然變色曰：「當共戮力王室，克復神州，何至作楚囚相對泣邪！」眾收淚而謝之。俄拜右將軍、揚州刺史、監江南諸軍事，遷驃騎將軍，加散騎常侍、都督中外諸軍、領中書監、錄尚書事、假節，刺史如故。導以敦統六州，固辭中外都督。後坐事除節。

　　于時軍旅不息，學校未修，導上書曰：

　　夫風化之本在於正人倫，人倫之正存乎設庠序。庠序設，五教明，德禮洽通，彝倫攸敘，而有恥且格，父子兄弟夫婦長幼之序順，而君臣之義固矣。《易》所謂「正家而天下定」者也。故聖王蒙以養正，少而教之，使化沾肌骨，習以成性，遷善遠罪而不自知，行成德立，然後裁之以位。雖王之世子，猶與國子齒，使知道而後貴。其取才用士，咸先本之於學。故《周禮》，卿大夫獻賢能之書于王，王拜而受之，所以尊道而貴士也。人知士之貴由道存，則退而修其身以及家，正其家以及鄉，學於鄉以登朝，反本復始，各求諸己，敦樸之業著，浮偽之競息，教使然也。故以之事君則忠，用之蒞下則仁。孟軻所謂「未有仁而遺其親，義而後其君者也」。

　　自頃皇綱失統，頌聲不興，於今將二紀矣。《傳》曰：「三年不為禮，禮必壞；三年不為樂，樂必崩。」而況如此之久乎！先進忘揖讓之容，後生惟金鼓是聞，干戈日尋，俎豆不設，先王之道彌遠，華偽之俗遂滋，非所以端本靖末之謂也。殿下以命世之資，屬陽九之運，禮樂征伐，翼成中興。誠宜經綸稽古，建明學業，以訓後生，漸之教義，使文武之道墜而復興，俎豆之儀幽而更彰。方今戎虜扇熾，國恥未雪，忠臣義夫所以扼腕拊心。苟禮儀膠固，淳風漸著，則化之所感者深而德之所被者大。使帝典闕而復補，皇綱弛而更張，獸心革面，饕餮檢情，揖讓而服四夷，緩帶而天下從。得乎其道，豈難也哉！故有虞舞幹戚而化三苗，魯僖作泮宮而服淮夷。桓文之霸，皆先教而後戰。今若聿遵前典，興復道教，擇朝之子弟併入於學，選明博修禮之士而為之師，化成俗定，莫尚於斯。

　　帝甚納之。

　　及帝登尊號，百官陪列，命導升御床共坐。導固辭，至於三四，曰：「若太陽下同萬物，蒼生何由仰照！」帝乃止。進驃騎大將軍、儀同三司。以討華軼功，封武岡侯。進位侍中、司空、假節、錄尚書，領中書監。會太山太守徐龕反，帝訪可以鎮撫河南者，導舉太子左衛率羊鑒。既而鑒敗，抵罪。導上疏曰：「徐龕叛戾，久稽天誅，臣創議征討，調舉羊鑒。鑒暗懦覆師，有司極法。聖恩降天地之施，全其首領。然臣受重任，總錄機衡，使三軍挫衄，臣之責也。乞自貶黜，以穆朝倫。」詔不許。尋代賀循領太子太傅。時中興草創，未置史官，導始啟立，於是典籍頗具。時孝懷太子為胡所害，始奉諱，有司奏天子三朝舉哀，群臣一哭而已。導以為皇太子副貳宸極，普天有情，宜同三朝之哀。從之。及劉隗用事，導漸見疏遠，任真推分，澹如也。有識咸稱導善處興廢焉。

　　王敦之反也，劉隗勸帝悉誅王氏，論者為之危心。導率群從昆弟子侄二十餘人，每旦詣台待罪。帝以導忠節有素，特還朝服，召見之。導稽首謝曰：「逆臣賊子，何世無之，豈意今者近出臣族！」帝跣而執之曰：「茂弘，方托百里之命於卿，是何言邪！」乃詔曰：「導以大義滅親，可以吾為安東時節假之。」及敦得志，加導守尚書令。初，西都覆沒，海內思主，群臣及四方並勸進於帝。時王氏強盛，有專天下之心，敦憚帝賢明，欲更議所立，導固爭乃止。及此役也，敦謂導曰：「不從吾言，幾致覆族。」導猶執正議，敦無以能奪。

　　自漢魏已來，賜諡多由封爵，雖位通德重，先無爵者，例不加諡。導乃上疏，稱「武官有爵必諡，卿校常伯無爵不諡，甚失制度之本意也」。從之。自後公卿無爵而諡，導所議也。

　　初，帝愛琅邪王裒，將有奪嫡之議，以問導。導曰：「夫立子以長，且紹又賢，不宜改革。」帝猶疑之。導日夕陳諫，故太子卒定。及明帝即位，導受遺詔輔政，解揚州，遷司徒，一依陳群輔魏故事。王敦又舉兵內向。時敦始寢疾，導便率子弟發哀，眾聞，謂敦死，咸有奮志。及帝伐敦，假導節，都督諸軍，領揚州刺史。敦平，進封始興郡公，邑三千戶，賜絹九千匹，進位太保，司徒如故，劍履上殿，入朝不趨，贊拜不名。固讓。帝崩，導復與庾亮等同受遺詔，共輔幼主，是為成帝。加羽葆鼓吹，班劍二十人。及石勒侵阜陵，詔加導大司馬、假黃鉞，出討之。軍次江寧，帝親餞於郊。俄而賊退，解大司馬。

　　庾亮將征蘇峻，訪之於導。導曰：「峻猜阻，必不奉詔。且山藪藏疾，宜包容之。」固爭不從，亮遂召峻。既而難作，六軍敗績，導入宮侍帝。峻以導德望，不敢加害，猶以本官居己之右。峻又逼乘輿幸石頭，導爭之不得。峻日來帝前肆醜言，導深懼有不測之禍。時路永、匡術、賈寧並說峻，令殺導，盡誅大臣，更樹腹心。峻敬導，不納，故永等貳於峻。導使參軍袁耽潛諷誘永等，謀奉帝出奔義軍。而峻衙禦甚嚴，事遂不果。導乃攜二子隨永奔于白石。

　　及賊平，宗廟宮室並為灰燼，溫嶠議遷都豫章，三吳之豪請都會稽，二論紛紜，未有所適。導曰：「建康，古之金陵，舊為帝裏，又孫仲謀、劉玄德俱言王者之宅。古之帝王不必以豐儉移都，苟弘衛文大帛之冠，則無往不可。若不績其麻，則樂土為虛矣。且北寇遊魂，伺我之隙，一旦示弱，竄於蠻越，求之望實，懼非良計。今特宜鎮之以靜，群情自安。」由是嶠等謀並不行。

　　導善於因事，雖無日用之益，而歲計有餘。時帑藏空竭，庫中惟有練數千端，鬻之不售，而國用不給。導患之，乃與朝賢俱制練布單衣，於是士人翕然競服之，練遂踴貴。乃令主者出賣，端至一金。其為時所慕如此

　　六年冬，烝，詔歸胙於導，曰：「無下拜。」導辭疾不敢當。初，帝幼沖，見導，每拜。又嘗與導書手詔，則云「惶恐言」，中書作詔，則曰「敬問」，於是以為定制。自後元正，導入，帝猶為之興焉。

　　時大旱，導上疏遜位。詔曰：「夫聖王禦世，動合至道，運無不周，故能人倫攸敘，萬物獲宜。朕荷祖宗之重，托于王公之上，不能仰陶玄風，俯洽宇宙，亢陽逾時，兆庶胥怨，邦之不臧，惟予一人。公體道明哲，弘猶深遠，勳格四海，翼亮三世，國典之不墜，實仲山甫補之。而猥崇謙光，引咎克讓，元道之愆，寄責宰輔，只增其闕。博綜萬機，不可一日有曠。公宜遺履謙之近節，遵經國之遠略。門下速遣侍中以下敦喻。」導固讓。詔累逼之，然後視事。

　　導簡素寡欲，倉無儲穀，衣不重帛。帝知之，給布萬匹，以供私費。導有羸疾，不堪朝會，帝幸其府，縱酒作樂，後令輿車入殿，其見敬如此。

　　石季龍掠騎至曆陽，導請出討之。加大司馬、假黃鉞、中外諸軍事，置左右長史、司馬，給布萬匹。俄而賊退，解大司馬，復轉中外大都督，進位太傅，又拜丞相，依漢制罷司徒官以並之。冊曰：「朕夙罹不造，肆陟帝位，未堪多難，禍亂旁興。公文貫九功，武經七德，外緝四海，內齊八政，天地以平，人神以和，業同伊尹，道隆姬旦。仰思唐虞，登庸雋乂，申命群官，允釐庶績。朕思憑高謨，弘濟遠獻，維稽古建爾於上公，永為晉輔。往踐厥職，敬敷道訓，以亮天工。不亦休哉！公其戒之！」

　　是歲，妻曹氏卒，贈金章紫綬。初，曹氏性妒，導甚憚之，乃密營別館，以處眾妾。曹氏知，將往焉。導恐妾被辱，遽令命駕，猶恐遲之，以所執麈尾柄驅牛而進。司徒蔡謨聞之，戲導曰：「朝廷欲加公九錫。」導弗之覺，但謙退而已。謨曰：「不聞餘物，惟有短轅犢車，長柄麈尾。」導大怒，謂人曰：「吾往與群賢共遊洛中，何曾聞有蔡克兒也。」

　　于時庾亮以望重地逼，出鎮於外。南蠻校尉陶稱間說亮當舉兵內向，或勸導密為之防。導曰：「吾與元規休戚是同，悠悠之談，宜絕智者之口。則如君言，元規若來，吾便角巾還第，復何懼哉！」又與稱書，以為庾公帝之元舅，宜善事之。於是讒間遂息。時亮雖居外鎮，而執朝廷之權，既據上流，擁強兵，趣向者多歸之。導內不能平，常遇西風塵起，舉扇自蔽，徐曰：「元規塵汙人。」

　　自漢魏以來，群臣不拜山陵。導以元帝睠同布衣，匪惟君臣而已，每一崇進，皆就拜，不勝哀戚。由是詔百官拜陵，自導始也。

　　咸康五年薨，時年六十四。帝舉哀於朝堂三日，遣大鴻臚持節監護喪事，賵襚之禮，一依漢博陸侯及安平獻王故事。及葬，給九游轀輬車、黃屋左纛、前後羽葆鼓吹、武賁班劍百人，中興名臣莫與為比。冊曰：「蓋高位以酬明德，厚爵以答懋勳；至乎闔棺標跡，莫尚號諡，風流百代，於是乎在。惟公邁達沖虛，玄鑒劭邈；夷淡以約其心，體仁以流其惠；棲遲務外，則名雋中夏，應期濯纓，則潛算獨運。昔我中宗、肅祖之基中興也，下帷委誠而策定江左，拱己宅心而庶績咸熙。故能威之所振，寇虐改心，化之所鼓，檮杌易質；調陰陽之和，通彝倫之紀，遼隴承風，丹穴景附。隆高世之功，復宣武之績，舊物不失，公協其猷。若乃荷負顧命，保朕沖人，遭遇艱圮，夷險委順；拯其淪墜而濟之以道，扶其頹傾而弘之以仁，經緯三朝而蘊道彌曠。方賴高謨，以穆四海，昊天不吊，奄忽薨殂，朕用震慟於心。雖有殷之殞保衡，有周之喪二南，曷諭茲懷！今遣使持節、謁者僕射任瞻錫諡曰文獻，祠乙太牢。魂而有靈，嘉茲榮寵！」

　　二弟：穎、敞，少與導俱知名，時人以穎方溫太真，以敞比鄧伯道，並早卒。導六子：悅、恬、洽、協、邵、薈。

子悅
　　悅字長豫，弱冠有高名，事親色養，導甚愛之。導嘗共悅奕棋，爭道，導笑曰：「相與有瓜葛，那得為爾邪！」導性儉節，帳下甘果爛敗，令棄之，云：「勿使大郎知。」悅少侍講東宮，曆吳王友、中書侍郎，先導卒，諡貞世子。先是，導夢人以百萬錢買悅，潛為祈禱者備矣。尋掘地，得錢百萬，意甚惡之，一皆藏閉。及悅疾篤，導憂念特至，不食積日。忽見一人形狀甚偉，被甲持刀，導問：「君是何人？」曰：「僕是蔣侯也。公兒不佳，欲為請命，故來耳。公勿復憂。」因求食，遂啖數升。食畢，勃然謂導曰：「中書患，非可救者。」言訖不見，悅亦殞絕。悅與導語，恆以慎密為端。導還台，及行，悅未嘗不送至車後，又恆為母曹氏襞斂箱篋中物。悅亡後，導還台，自悅常所送處哭至台門，其母長封作篋，不忍復開。

　　悅無子，以弟恬子琨為嗣，襲導爵丹陽尹，卒，贈太常。子嘏嗣，尚鄱陽公主，曆中領軍、尚書。卒，子恢嗣，義熙末，為遊擊將軍。

悅弟恬
　　恬字敬豫。少好武，不為公門所重。導見悅輒喜，見恬便有怒色。州辟別駕，不行，襲爵即丘子。性傲誕，不拘禮法。謝萬嘗造恬，既坐，少頃，恬便入內。萬以為必厚待己，殊有喜色。恬久之乃沐頭散發而出，據胡床於庭中曬發，神氣傲邁，竟無賓主之禮。萬悵然而歸。晚節更好士，多技藝，善奕棋，為中興第一。遷中書郎。帝欲以為中書令，導固讓，從之。除後將軍、魏郡太守，加給事中，領兵鎮石頭。導薨，去官。俄起為後將軍，復鎮石頭。轉吳國、會稽內史，加散騎常侍。卒，贈中軍將軍，諡曰憲。

恬弟洽
　　洽字敬和，導諸子中最知名，與荀羨俱有美稱。弱冠，曆散騎、中書郎、中軍長史、司徒左長史、建武將軍、吳郡內史。徵拜領軍，尋加中書令，固讓，表疏十上。穆帝詔曰：「敬和清裁貴令，昔為中書郎，吾時尚小，數呼見，意甚親之。今所以用為令，既機任須才，且欲時時相見，共講文章，待以友臣之義。而累表固讓，甚違本懷。其催洽令拜。」苦讓，遂不受。升平二年卒於官，年三十六。二子：珣、瑉。

洽子珣
　　珣字元琳。弱冠與陳郡謝玄為桓溫掾，俱為溫所敬重，嘗謂之曰：「謝掾年四十，必擁旄杖節。王掾當作黑頭公。皆未易才也。」珣轉主簿。時溫經略中夏，竟無寧歲，軍中機務並委珣焉。文武數萬人，悉識其面。從討袁真，封東亭侯，轉大司馬參軍、琅邪王友、中軍長史、給事黃門侍郎。

　　珣兄弟皆謝氏婿，以猜嫌致隙。太傅安既與珣絕婚，又離瑉妻，由是二族遂成仇釁。時希安旨，乃出珣為豫章太守，不之官。除散騎常侍，不拜。遷秘書監。安卒後，遷侍中，孝武深杖之。轉輔國將軍、吳國內史，在郡為士庶所悅。徵為尚書右僕射，領吏部，轉左僕射，加征虜將軍，復領太子詹事。

　　時帝雅好典籍，珣與殷仲堪、徐邈、王恭、郗恢等並以才學文章見昵於帝。及王國寶自媚于會稽王道子，而與珣等不協，帝慮晏駕後怨隙必生，故出恭、恢為方伯，而委珣端右。珣夢人以大筆如椽與之，既覺，語人云：「此當有大手筆事。」俄而帝崩，哀冊諡議，皆珣所草。

　　隆安初，國寶用事，謀黜舊臣，遷珣尚書令。王恭赴山陵，欲殺國寶，珣止之曰：「國寶雖終為禍亂，要罪逆未彰，今便先事而發，必大失朝野之望。況擁強兵，竊發於京輦，誰謂非逆！國寶若遂不改，惡布天下，然後順時望除之，亦無尤不濟也。」恭乃止。既而謂珣曰：「比來視君，一似胡廣。」旬曰：「王陵廷爭，陳平慎默，但問歲終何如耳。」恭尋起兵，國寶將殺珣等，僅而得免，語在國寶傳。二年，恭復舉兵，假珣節，進衛將軍、都督琅邪水陸軍事。事平，上所假節，加散騎常侍。

　　四年，以疾解職。歲餘，卒，時年五十二。追贈車騎將軍、開府，諡曰獻穆。桓玄與會稽王道子書曰：「珣神情朗悟，經史明徹，風流之美，公私所寄。雖逼嫌謗，才用不盡；然君子在朝，弘益自多。時事艱難，忽爾喪失，歎懼之深，豈但風流相悼而已！其崎嶇九折，風霜備經，雖賴明公神鑒，亦識會居之故也。卒以壽終，殆無所哀。但情發去來，置之未易耳。」玄輔政，改贈司徒。

　　初，珣既與謝安有隙，在東聞安薨，便出京師，詣族弟獻之，曰：「吾欲哭謝公。」獻之驚曰：「所望於法護。」於是直前哭之甚慟。法護，珣小字也。珣五子：弘、虞、柳、孺、曇首，宋世並有高名。

珣弟瑉
　　瑉字季琰。少有才藝，善行書，名出珣右。時人為之語曰：「法護非不佳，僧彌難為兄。」僧彌，瑉小字也。時有外國沙門，名提婆，妙解法理，為珣兄弟講《毗曇經》。瑉時尚幼，講未半，便雲已解，即於別室與沙門法綱等數人自講。法綱歎曰：「大義皆是，但小未精耳。」辟州主簿，舉秀才，不行。後曆著作、散騎郎、國子博士、黃門侍郎、侍中，代王獻之為長兼中書令。二人素齊名，世謂獻之為「大令」，瑉為「小令」。太元十三年卒，時年三十八，追贈太常。二子：朗、練。義熙中，並曆侍中。

洽弟協
　　協字敬祖，元帝撫軍參軍，襲爵武岡侯，早卒，無子，以弟劭子謐為嗣。

協繼子謐
　　謐字稚遠。少有美譽，與譙國桓胤、太原王綏齊名。拜秘書郎，襲父爵，遷秘書丞，曆中軍長史、黃門郎、侍中。及桓玄舉兵，詔謐銜命詣玄，玄深敬昵焉。拜建威將軍、吳國內史，未至郡，玄以為中書令、領軍將軍、吏部尚書，遷中書監，加散騎常侍，領司徒。及玄將篡，以謐兼太保，奉璽冊詣玄。玄篡，封武昌縣開國公，加班劍二十人。

　　初，劉裕為布衣，眾未之識也，惟謐獨奇貴之，嘗謂裕曰：「卿當為一代英雄。」及裕破恆玄，謐以本官加侍中，領揚州刺史、錄尚書事。謐既受寵桓氏，常不自安。護軍將軍劉毅嘗問謐曰：「璽綬何在？」謐益懼。會王綏以桓氏甥自疑，謀反，父子兄弟皆伏誅。謐從弟諶，少驍果輕俠，欲誘謐還吳，起兵為亂，乃說謐曰：「王綏無罪，而義旗誅之，是除時望也。兄少立名譽，加位地如此，欲不危，得乎！」謐懼而出奔。劉裕箋詣大將軍、武陵王遵，遣人追躡，謐既還，委任如先，加謐班劍二十人。義熙三年卒，時年四十八。追贈侍中、司徒，諡曰文恭。三子：瓘、球、琇。入宋，皆至大官。

協弟劭
　　劭字敬倫，曆東陽太守、吏部郎、司徒左長史、丹陽尹。劭美姿容，有風操，雖家人近習，未嘗見其墜替之容。桓溫甚器之。遷吏部尚書、尚書僕射，領中領軍，出為建威將軍、吳國內史。卒，贈車騎將軍，諡曰簡。三子：穆、默、恢。穆，臨海太守。默，吳國內史，加二千石。恢，右衛將軍。穆三子：簡、智、超。默二子：鑒、惠。義熙中，並曆顯職。

劭弟薈
　　薈字敬文。恬虛守靖，不競榮利，少曆清官，除吏部郎、侍中、建威將軍、吳國內史。時年饑粟貴，人多餓死，薈以私米作饘粥，以飴餓者，所濟活甚眾。征補中領軍，不拜。徙尚書，領中護軍，復為征虜將軍、吳國內史。頃之，桓沖表請薈為江州刺史，固辭不拜。轉督浙江東五郡、左將軍、會稽內史，進號鎮軍將軍，加散騎常侍。卒于官，贈衛將軍。

　　子廞，曆太子中庶子、司徒左長史。以母喪，居於吳。王恭舉兵，假廞建武將軍、吳國內史，令起軍，助為聲援。廞即墨絰合眾，誅殺異己，仍遣前吳國內史虞嘯父等入吳興、義興聚兵，輕俠赴者萬計。廞自謂義兵一動，勢必未寧，可乘間而取富貴。而曾不旬日，國寶賜死，恭罷兵符，廞去職。廞大怒，回眾討恭。恭遣司馬劉牢之距戰于曲阿，廞眾潰奔走，遂不知所在。長子泰為恭所殺，少子華以不知廞存亡，憂毀布衣蔬食。後從兄謐言其死所，華始發喪，入仕。

　　初，導渡淮，使郭璞筮之，卦成，璞曰：「吉，無不利。淮水絕，王氏滅。」其後子孫繁衍，竟如璞言。

史評
　　史臣曰：飛龍禦天，故資雲雨之勢；帝王興運，必俟股肱之力。軒轅，聖人也，杖師臣而授圖；商湯，哲後也，托負鼎而成業。自斯已降，罔不由之。原夫典午發蹤，本於陵寡，金行撫運，無德在時。九土未宅其心，四夷已承其弊。既而中原蕩覆，江左嗣興，兆著玄石之圖，乖少康之祀夏；時無思晉之士，異文叔之興劉；輔佐中宗，艱哉甚矣！茂弘策名枝屏，葉情交好，負其才智，恃彼江湖，思建克復之功，用成翌宣之道。於是王敦內侮，憑天邑而狼顧；蘇峻連兵，指宸居而隼擊。實賴元宰，固懷匪石之心；潛運忠謨，竟翦吞沙之寇。乃誠貫日，主垂餌以終全；貞志陵霜，國綴旒而不滅。觀其開設學校，存乎沸鼎之中，爰立章程，在乎櫛風之際；雖則世道多故，而規模弘遠矣。比夫蕭曹弼漢，六合為家；奭望匡周，萬方同軌，功未半古，不足為儔。至若夷吾體仁，能相小國；孔明踐義，善翊新邦，撫事論情，抑斯之類也。提挈三世，終始一心，稱為「仲父」，蓋其宜矣。恬珣踵德，副呂虔之贈刀；謐乃聵聲，慚劉毅之征璽。語曰：「深山大澤，有龍有蛇。」實斯之謂也。

　　贊曰：虎嘯猋馳，龍升雲映。武岡矯矯，匡時輯政。懿績克宣，忠規靡競。契葉三主，榮逾九命。貽刀表祥，巫水流慶。赫矣門族，重光斯盛。


Chinese text: This work was published before January 1, 1923, and is in the
public domain worldwide because the author died at least 100 years ago.
