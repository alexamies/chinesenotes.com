張軌〈（子寔 寔弟茂 寔子駿 駿子重華 重華子耀靈 耀靈伯父祚 耀靈弟玄靚 玄靚叔天錫）〉

張軌
　　張軌，字士彥，安定烏氏人，漢常山景王耳十七代孫也。家世孝廉，以儒學顯。父溫，為太官令。軌少明敏好學，有器望，姿儀典則，與同郡皇甫謐善，隱于宜陽女幾山。泰始初，受叔父錫官五品。中書監張華與軌論經義及政事損益，甚器之，謂安定中正為蔽善抑才，乃美為之談，以為二品之精。衛將軍楊珧辟為掾，除太子舍人，累遷散騎常侍、征西軍司。

　　軌以時方多難，陰圖據河西，筮之，遇《泰》之《觀》，乃投策喜曰：「霸者兆也。」於是求為涼州。公卿亦舉軌才堪禦遠。永甯初，出為護羌校尉、涼州刺史。于時鮮卑反叛，寇盜從橫，軌到官，即討破之，斬首萬餘級，遂威著西州，化行河右。以宋配、陰充、氾瑗、陰澹為股肱謀主，征九郡胄子五百人，立學校，始置崇文祭酒，位視別駕，春秋行鄉射之禮。秘書監繆世征、少府摯虞夜觀星象，相與言曰：「天下方亂，避難之國唯涼土耳。張涼州德量不恆，殆其人乎！」及河間、成都二王之難，遣兵三千，東赴京師。初，漢末金城人陽成遠殺太守以叛，郡人馮忠赴屍號哭，嘔血而死。張掖人吳詠為護羌校尉馬賢所辟，後為太尉龐參掾，參、賢相誣，罪應死，各引詠為證，詠計理無兩直，遂自刎而死。參、賢慚悔，自相和釋。軌皆祭其墓而旌其子孫。永興中，鮮卑若羅拔能皆為寇，軌遣司馬宋配擊之，斬拔能，俘十餘萬口，威名大震。惠帝遣加安西將軍，封安樂鄉侯，邑千戶。於是大城姑臧。其城本匈奴所築也，南北七里，東西三里，地有龍形，故名臥龍城。初，漢末博士敦煌侯瑾謂其門人曰：「後城西泉水當竭，有雙闕起其上，與東門相望。中有霸者出焉。」至魏嘉平中，郡官果起學館，築雙闕於泉上，與東門正相望矣。至是，張氏遂霸河西。

　　永嘉初，會東羌校尉韓稚殺秦州刺史張輔，軌少府司馬楊胤言於軌曰：「今稚逆命，擅殺張輔，明公杖鉞一方，宜懲不恪，此亦《春秋》之義。諸侯相滅亡，桓公不能救，則恆公恥之。」軌從焉，遣中督護氾瑗率眾二萬討之。先遺稚書曰：「今天綱紛撓，牧守宜戮力勤王。適得雍州檄，雲卿稱兵內侮，吾董任一方，義在伐叛，武旅三萬，駱驛繼發，伐木之感，心豈可言！古之行師，全國為上，卿若單馬軍門者，當與卿共平世難也。」稚得書而降。遣主簿令狐亞聘南陽王模，模甚悅，遺軌以帝所賜劍，謂軌曰：「自隴以西，征伐斷割悉以相委，如此劍矣。」俄而王彌寇洛陽，軌遣北宮純、張纂、馬魴、陰浚等率州軍擊破之，又敗劉聰於河東，京師歌之曰：「涼州大馬，橫行天下。涼州鴟苕，寇賊消；鴟苕翩翩，怖殺人。」帝嘉其忠，進封西平郡公，不受。張掖臨松山石有「金馬」字，磨滅粗可識，而「張」字分明，又有文曰：「初祚天下，西方安萬年。」姑臧又有玄石，白點成二十八宿。于時天下既亂，所在使命莫有至者，軌遣使貢獻，歲時不替。朝廷嘉之，屢降璽書慰勞。

　　軌後患風，口不能言，使子茂攝州事。酒泉太守張鎮潛引秦州刺史賈龕以代軌，密使詣京師，請尚書侍郎曹祛為西平太守，圖為輔車之勢。軌別駕麹晁欲專威福，又遣使詣長安，告南陽王模，稱軌廢疾，以請賈龕，而龕將受之。其兄讓龕曰：「張涼州一時名士，威著西州，汝何德以代之！」龕乃止。更以侍中爰瑜為涼州刺史。治中楊澹馳詣長安，割耳盤上，訴軌之被誣，模乃表停之。

　　晉昌張越，涼州大族，讖言張氏霸涼，自以才力應之。從隴西內史遷梁州刺史。越志在涼州，遂託病歸河西，陰圖代軌，乃遣兄鎮及曹祛、麹佩移檄廢軌，以軍司杜耽攝州事，使耽表越為刺史。軌令曰：「吾在州八年，不能綏靖區域，又值中州兵亂，秦隴倒懸，加以寢患委篤，實思斂跡避賢。但負荷任重，未便輒遂。不圖諸人橫興此變，是不明吾心也。吾視去貴州如脫屣耳！」欲遣主簿尉髦奉表詣闕，便速脂轄，將歸老宜陽。長史王融、參軍孟暢蹋折鎮檄，排闔諫曰：「晉室多故，人神塗炭，實賴明公撫寧西夏。張鎮兄弟敢肆凶逆，宜聲其罪而戮之，不可成其志也。」軌嘿然。融等出而戒嚴。武威太守張琠遣子坦馳詣京，表曰：「魏尚安邊而獲戾，充國盡忠而被譴，皆前史之所譏，今曰之明鑒也。順陽之思劉陶，守闕者千人。刺史之蒞臣州，若慈母之于赤子，百姓之愛臣軌，若旱苗之得膏雨。伏聞信惑流言，當有遷代，民情嗷嗷，如失父母。今戎夷猾夏，不宜騷動一方。」尋以子寔為中督護，率兵討鎮。遣鎮外甥太府主簿令狐亞前喻鎮曰：「舅何不審安危，明成敗？主公西河著德，兵馬如雲，此猶烈火已焚，待江漢之水，溺於洪流，望越人之助，其何及哉！今數萬之軍已臨近境，今唯全老親，存門戶，輸誠歸官，必保萬全之福。」鎮流涕曰：「人誤我也！」乃委罪功曹魯連而斬之，詣寔歸罪。南討曹祛，走之。張坦至自京師，帝優詔勞軌，依模所表，命誅曹祛。軌大悅，赦州內殊死已下。命寔率尹員、宋配步騎三萬討祛，別遣從事田迥、王豐率騎八百自姑臧西南出石驢，據長寧。怯遣麹晁距戰于黃阪。寔詭道出浩亹，戰於破羌。軌斬祛及牙門田囂。

　　遣治中張閬送義兵五千及郡國秀孝貢計、器甲方物歸於京師。令有司可推詳立州已來清貞德素，嘉遁遺榮：「高才碩學，著述經史；臨危殉義，殺身為君；忠諫而嬰禍，專對而釋患；權智雄勇，為時除難；謅佞誤主，傷陷忠賢；具狀以聞。州中父老莫不相慶。光祿傅祗、太常摯虞遺軌書，告京師饑匱，軌即遣參軍杜勳獻馬五百匹、毯布三萬匹。帝遣使者進拜鎮西將軍、都督隴右諸軍事，封霸城侯，進車騎將軍、開府辟如、儀同三司。策未至，而王彌遂逼洛陽，軌遣將軍張斐、北宮純、郭敷等率精騎五千來衛京都。及京都陷，斐等皆沒於賊。中州避難來者日月相繼，分武威置武興郡以居之。太府主簿馬魴言於軌曰：「四海傾覆，乘輿未反，明公以全州之力徑造平陽，必當萬里風披，有征無戰。未審何憚不為此舉？」軌曰：「是孤心也。」又聞秦王入關，乃馳檄關中曰：「主上遘危，遷幸非所，普天分崩，率土喪氣。秦王天挺聖德，神武應期。世祖之孫，王今為長。凡我晉人，食土之類，龜筮克從，幽明同款。宜簡令奪奉登皇位。今遣前鋒督護宋配步騎二萬，徑至長安，翼衛乘輿，折沖左右。西中郎寔中軍三萬，武威太守張琠胡騎二萬，駱驛繼發，仲秋中旬會于臨晉。

　　俄而秦王為皇太子，遣使拜軌為驃騎大將軍、儀同三司，固辭。秦州刺史裴苞、東羌校尉貫與據險斷使，命宋配討之。西平王叔與曹祛餘黨麹儒等劫前福祿令麹恪為主，執太守趙彝，東應裴苞。寔回師討之，斬儒等，左督護陰預與苞戰陝西，大敗之，苞奔桑凶塢。是歲，北宮純降劉聰。皇太子遣使重申前授，固辭。左司馬竇濤言於軌曰：「曲阜周旦弗辭，營丘齊望承命，所以明國憲，厲殊勳。天下崩亂，皇輿遷幸，州雖僻遠，不忘匡衛，故朝廷傾懷，嘉命屢集。宜從朝旨，以副群心。」軌不從。

　　初，寔平麹懦，徙元惡六百餘家。治中令狐瀏曰：「夫除惡人，猶農夫之去草，令絕其本，勿使能滋。今宜悉徙，以絕後患。」寔不納。儒黨果叛，寔進平之。

　　湣帝即位，進位司空，固讓。太府參軍索輔言於軌曰：「古以金貝皮幣為貨，息穀帛量度之秏。二漢制五銖錢，通易不滯。泰始中，河西荒廢，遂不用錢。裂匹以為段數。縑布既壞，市易又難，徒壞女工，不任衣用，弊之甚也。今中州雖亂，此方主安全，宜復五銖以濟通變之會。」軌納之，立制准布用錢，錢遂大行，人賴其利。是時劉曜寇北地，軌又遣參軍麹陶領三千人衛長安。帝遣大鴻臚辛攀拜軌侍中、太尉、涼州牧、西平公，軌又固辭。

　　在州十三年，寢疾，遺令曰：「吾無德於人，今疾病彌留，殆將命也。文武將佐咸當弘盡忠規，務安百姓，上思報國，下以寧家。素棺薄葬，無藏金玉。善相安遜，以聽朝旨。」表立子寔為世子。卒年六十。諡曰武公。

子寔
　　寔字安遜，學尚明察，敬賢愛士，以秀才為郎中。永嘉初，固辭驍騎將軍，請還涼州，許之，改授議郎。及至姑臧，以討曹祛功，封建武亭侯。尋遷西中郎將，進爵福祿縣侯。建興初，除西中郎將，領護羌校尉。軌卒，州人推寔攝父位。湣帝因下策書曰：「維乃父武公，著勳西夏。頃胡賊狡猾。侵逼近甸，義兵銳卒，萬里相尋，方貢遠珍，府無虛歲。方委專征，蕩清九域，昊天不吊，凋餘籓後，朕用悼厥心。維爾雋劭英毅，宜世表西海。今授持節、都督涼州諸軍事、西中郎將、涼州刺史、領護羌校尉、西平公。往欽哉！其闡弘先緒，俾屏王室。」

　　蘭池長趙奭上軍士張冰得璽，文曰「皇帝璽。」群僚上慶稱德，寔曰：「孤常忿袁本初擬肘，諸君何忽有此言！」因送于京師。下令國中曰：「忝紹前蹤，庶幾刑政不為百姓之患，而比年饑旱，殆由庶事有缺，竊慕箴誦之言，以補不逮。自今有面刺孤罪者，酬以束帛；翰墨陳孤過者，答以筐篚；謗言於市者，報以羊米。」賊曹佐高昌隗瑾進言曰：「聖王將舉大事，必崇三訊之法，朝置諫官以匡大理，疑承輔弼以補闕拾遺。今事無巨細，盡決聖慮，興軍布令，朝中不知，若有謬闕，則下無分謗。竊謂宜偃聰塞智，開納群言，政刑大小，與眾共之。若恆內斷聖心，則群僚畏威而面從矣。善惡專歸於上，雖賞千金，終無言也。」寔納之，增位三等，賜帛四十匹。遣督護王該送諸郡貢計，獻名馬方珍、經史圖籍于京師。

　　會劉曜逼長安，寔遣將軍王該率眾以援京城。帝嘉之，拜都督陝西諸軍事。及帝將降于劉曜，下詔於寔曰：「天步厄運，禍降晉室，京師傾陷，先帝晏駕賊庭。朕流漂宛許，爰暨舊京。群臣以宗廟無主，歸之於朕，遂以沖眇之身托于王公之上。自踐寶位，四載於茲，不能翦除巨寇以救危難，元元兆庶仍遭塗炭，皆朕不明所致。羯賊劉載僭稱大號，禍加先帝，肆殺籓王，深惟仇恥，枕戈待旦。劉曜自去年九月率其蟻眾，乘虛深寇，劫質羌胡，攻沒北地。麹允總戎在外，六軍敗績，侵逼京城，矢流宮闕。胡崧等雖赴國難，殿而無效，圍塹十重，外救不至，糧盡人窮，遂為降虜。仰慚乾靈，俯痛宗廟。君世篤忠亮，勳隆西夏，四海具瞻，朕所憑賴。今進君大都督、涼州牧、侍中、司空，承制行事。琅邪王宗室親賢，遠在江表。今朝廷播越，社稷倒懸，朕以詔王，時攝大位。君其挾贊琅邪，共濟難運。若不忘主，宗廟有賴。明便出降，故夜見公卿，屬以後事，密遣黃門郎史淑、侍御史王沖齎詔假授。臨出寄命，公其勉之！」寔以天子蒙塵，沖讓不拜。

　　建威將軍、西海太守張肅，寔叔父也，以京師危逼，請為先鋒擊劉曜。寔以肅年老，弗許。肅曰：「狐死首丘，心不忘本；鐘儀在晉，楚弁南音。肅受晉龍，剖符列位。羯逆滔天，朝廷傾覆，肅宴安方裔，難至不奮，何以為人臣！」寔曰：「門戶受重恩，自當闔宗效死，忠衛社稷，以申先公之志。但叔父春秋已高，氣力衰竭，軍旅之事非耆耄所堪。」乃止。既而聞京師陷沒，肅悲憤而卒。

　　寔知劉曜逼遷天子，大臨三日。遣太府司馬韓璞、滅寇將軍田齊、撫戎將軍張閬、前鋒督護陰預步騎一萬，東赴國難。命討虜將軍陳安、故太守賈騫、隴西太守吳紹各統郡兵為璞等前驅。戒璞曰：「前遣諸將多違機信，所執不同，致有乖阻。且內不和親，焉能服物！今遣禦督五將兵事，當如一體，不得令乖異之問達孤耳也。」復遺南陽王保書曰：「王室有事，不忘投軀。孤州遠域，首尾多難，是以前遣賈騫，瞻望公舉。中被符命，敕騫還軍。忽聞北地陷沒，寇逼長安，胡崧不進，麹允持金五百請救於崧，是以決遣騫等進軍度嶺。會聞朝廷傾覆，為忠不達於主，遣兵不及於難，痛慨之深，死有餘責。今更遣韓璞等，唯公命是從。」及璞次南安，諸羌斷軍路，相持百餘日，糧竭矢盡。璞殺駕牛饗軍，泣謂眾曰：「汝曹念父母乎？」曰：「念。」「念妻子乎？曰：「念。」「欲生還乎？」曰：「欲。」「從我令乎？」曰：「諾。」乃鼓噪進戰。會張閬率金城軍繼至，夾擊，大敗之，斬級數千。

　　時焦崧、陳安寇隴石，東與劉曜相持，雍秦之人死者十八九。初，永嘉中，長安謠曰：「秦川中，血沒腕，惟有涼州倚柱觀。」至是，謠言驗矣。焦崧、陳安逼上邽，南陽王保遣使告急。以金城太守竇濤為輕車將軍。率威遠將軍宋毅及和苞、張閬、宋輯、辛韜、張選、董廣步騎二萬赴之。軍次新陽，會湣帝崩問至，素服舉哀，大臨三日。

　　時南陽王保謀稱尊號，破羌都尉張詵言於寔曰：「南陽王忘莫大之恥，而欲自尊，天不受其圖籙，德不足以應運，終非濟時救難者也。晉王明德昵籓，先帝憑屬，宜表稱聖德，勸即尊號，傳檄諸籓，副言相府，則欲競之心息，未合之徒散矣。」從之。於是馳檄天下，推崇晉王為天子，遣牙門蔡忠奉表江南，勸即尊位。是歲，元帝即位於建鄴，改年太興，寔猶稱建興六年，不從中興之所改也。

　　保聞湣帝崩，自稱晉王，建元，署置百官，遣使拜寔征西大將軍、儀同三司，增邑三千戶。俄而保為陳安所叛，氐羌皆應之。保窘迫，遂去上邽，遷祁山，寔遣將韓璞步騎五千赴難。陳安退保綿諸，保歸上邽。未幾，保復為安所敗，使詣寔乞師。寔遣宋毅赴之，而安退。會保為劉曜所逼，遷于桑城，將謀奔寔。寔以其宗室之望，若至河右，必動物情，遣其將陰監逆保，聲言翼衛，實禦之也。會保薨，其眾散奔涼州者萬餘人。寔自恃險遠，頗自驕恣。

　　初，寔寢室梁間有人像，無頭，久而乃滅，寔甚惡之。京兆人劉弘者，挾左道，客居天梯第五山，然燈懸鏡於山穴中為光明，以惑百姓，受道者千餘人，寔左右皆事之。帳下閻沙、牙門趙仰皆弘鄉人，弘謂之曰：「天與我神璽，應王涼州。」沙、仰信之，密與寔左右十餘人謀殺寔，奉弘為主。寔潛知其謀，收弘殺之。沙等不之知，以其夜害寔。在位六年。私諡曰昭公，元帝賜諡曰元。子駿，年幼，弟茂攝事。

寔弟茂
　　茂字成遜，虛靖好學，不以世利嬰心。建興初，南陽王保辟從事中郎，又薦為散騎侍郎、中壘將軍，皆不就。二年，徵為侍中，以父老固辭。尋拜平西將軍、秦州刺史。太興三年，寔既遇害，州人推茂為大都督、太尉、涼州牧，茂不從，但受使持節、平西將軍、涼州牧。乃誅閻沙及黨與數百人，赦其境內。復以兄子駿為撫軍將軍、武威太守、西平公。

　　歲餘，茂築靈鈞台，周輪八十餘堵，基高九仞。武陵人閻曾夜叩門呼曰：「武公遣我來，曰：何故勞百姓而築台乎？」姑臧令辛岩以曾妖妄，請殺之。茂曰：「吾信勞人。曾稱先君之令，何謂妖乎！」太府主簿馬魴諫曰：「今世駿未夷，唯當弘尚道素，不宜勞役崇飾台榭。且比年以來，轉覺眾務日奢於往，每所經營，輕違雅度，實非士女所望於明公。」茂曰：「吾過也，吾過也！」命止作役。

　　明年，劉曜遣其將劉咸攻韓璞于冀城，呼延寔攻寧羌護軍陰鑒於桑壁。臨洮人翟楷、石琮等逐令長，以縣應曜，河西大震。參軍馬岌勸茂親征，長史氾禕怒曰：「亡國之人復欲幹亂大事，宜斬岌及安百姓。」岌曰：「氾公書生糟粕，刺舉近才，不惟國家大計。且朝廷旰食有年矣，今大賊自至，不煩遠師，遐爾之情，實系此州，事勢不可以不出。且宜立信勇之驗，以副秦隴之望。」茂曰：「馬生之言得之矣。」乃出次石頭。茂謂參軍陳珍曰：「劉曜以乘勝之聲握三秦之銳，繕兵積年，士卒習戰，若以精騎奄克南安，席捲河外，長驅而至者，計將何出？」珍曰：「曜雖乘威怙眾，恩德未結於下，又其關東離貳，內患未除，精卒寡少，多是氐羌烏合之眾，終不能近舍關東之難，增隴上之戍，曠日持久與我爭衡也。若二旬不退者，珍請為明公率弊卒數千以擒之。」茂大悅，以珍為平虜護軍，率卒騎一千八百救韓璞。曜陰欲引歸，聲言要先取隴西，然後回滅桑壁。珍募發氐羌之眾，擊曜走之，克復南安。茂深嘉之，拜折沖將軍。

　　未幾，茂復大城姑臧，修靈鈞台，別駕吳紹諫曰：「伏惟修城築台，蓋是懲既往之事。愚以為恩德未洽於近侍，雖處層樓，適所以疑諸下，徒見不安之意而失士民系托之本心，示怯弱之形，乖匡霸之勢。遐方異境窺我之齷齱也，必有乘人之規。嘗願止役省勞，與下休息。而更興功動眾，百姓豈所望於明君哉！」茂曰：「亡兄怛然失身於物。王公設險，武夫重閉，亦達人之至戒也。且忠臣義士豈不欲盡節義于亡兄哉？直以危機密發，雖有賁育之勇，無所復施。今事未靖，不可以拘系常言，以太平之理責人於迍邅之世。」紹無以對。

　　茂雅有志節，能斷大事。涼州大姓賈摹，寔之妻弟也，勢傾西土。先是，謠曰：「手莫頭，圖涼州。」茂以為信，誘而殺之，於是豪右屏跡，威行涼域。永昌初，茂使將軍韓璞率眾取隴西南安之地，以置秦州。

　　太寧三年卒，臨終，執駿手泣曰：「昔吾先人以孝友見稱。自漢初以來，世執忠順。今雖華夏大亂，皇輿播遷，汝當謹守人臣之節，無或失墜。吾遭擾攘之運，承先人餘德，假攝此州，以全性命，上欲不負晉室，下欲保完百姓。然官非王命，位由私議，苟以集事，豈榮之哉！氣絕之日，白帢入棺，無以朝服，以彰吾志焉。」年四十八。在位五年。私諡曰成。茂無子，駿嗣位。

茂子駿
　　駿字公庭，幼而奇偉。建興四年，封霸城侯。十歲能屬文，卓越不羈，而淫縱過度，常夜微行於邑裏，國中化之，及統任，年十八。先是，湣帝使人黃門侍郎史淑在姑臧，左長史泛禕、右長史馬謨等諷淑，令拜駿使持節、大都督、大將軍、涼州牧、領護羌校尉西平公。赦其境內，置左右前後四率官，繕南宮。劉曜又使人拜駿涼州牧、涼王。

　　時辛晏兵於枹罕，駿宴群僚於閑豫堂。命竇濤等進討辛晏。從事劉慶諫曰：「霸王不以喜怒興師，不以幹沒取勝，必須天時人事，然後起也。辛晏父子安忍凶狂，其亡可待，奈何以饑年大舉，猛寒攻城！昔周武回戈以須亡殷之期，曹公緩袁氏使自斃，何獨殿下以旋兵為恥乎！」駿納之。

　　遣參軍王騭聘于劉曜，曜謂之曰：「貴州必欲追蹤竇融，款誠和好，卿能保之乎？」騭曰：「不能。」曜侍中徐邈曰：「君來和同，而雲不能，何也？」騭曰：「齊桓貫澤之盟，憂心兢兢，諸侯不召自至。葵丘之會，驕而矜誕，叛者九國。趙國之化，常如今日可也，若政教陵遲，尚未能察邇者之變，況鄙州乎！」曜顧謂左右曰：「此涼州高士，使乎得人。」禮而遣之。

　　太甯元年，駿猶稱建興十二年，駿親耕藉田。尋承元帝崩問，駿大臨三日。會有黃龍見於胥次之嘉泉，右長史氾禕言於駿曰：「案建興之年，是少帝始起之號。帝以凶終，理應改易。朝廷越在江南，音問隔絕，宜因龍改號，以章休征。」不從。初，駿之立也，姑臧謠曰：「鴻從南來雀不驚，誰謂孤雛尾翅生，高舉六翮鳳皇鳴。」至是而復收河南之地。

　　咸和初，駿遣武威太守竇濤、金城太守張閬、武興太守辛岩、揚烈將軍宋輯等率眾東會韓璞，攻討秦州諸郡。曜遣其將劉胤來距，屯于狄道城。韓璞進度沃幹嶺。辛岩曰：「我握眾數萬，藉氐羌之銳，宜速戰以滅之，不可以久，久則變生。」璞曰：「自夏末以來，太白犯月，辰星逆行，白虹貫日，皆變之大者，不可以輕動。輕動而不捷，為禍更深。吾將久而斃之。且曜與石勒相攻，胤亦不能久也。」積七十餘日，軍糧竭，遣辛岩督運于金城。胤聞之，大悅，謂其將士曰：「韓璞之眾十倍於吾，羌胡皆叛，不為之用。吾糧廩將懸，難以持久。今虜分兵運糧，可謂天授吾也。若敗辛岩，璞等自潰。彼眾我寡，宜以死戰。戰而不捷，當無匹馬得還，宜厲爾戈矛，竭汝智力。」眾咸奮。於是率騎三千，襲岩於沃幹嶺，敗之，璞軍遂潰，死者二萬餘人。面縛歸罪，駿曰：「孤之罪也，將軍何辱！」皆赦之。胤乘勝追奔，濟河，攻陷令居，入據振武，河西大震。駿遣皇甫該禦之，赦其境內。

　　會劉曜東討石生，長安空虛。大蒐講武，將襲秦雍，理曹郎中索詢諫曰：「曜雖東征，胤猶守本。險阻路遙，為主人甚易，胤若輕騎憑氐羌以距我省，則奔突難測；輟彼東合而逆戰者，則寇我未已。頃年頻出，戎馬生郊，外有饑羸，內資虛耗，豈是殿下子物之謂邪！」駿曰：「每患忠言不獻，面從背違，吾政教缺然而莫我匡者。卿盡辭規諫，深副孤之望也。」以羊酒禮之。

　　西域諸國獻汗血馬、火浣布、犎牛、孔雀、巨象及諸珍異二百餘品。四域長史李柏請擊叛將趙貞，為貞所敗。議者以柏造謀致敗，請誅之。駿曰：「吾每以漢世宗之殺王恢，不如秦穆之赦孟明。」竟以減死論，群心咸悅。駿觀兵新鄉，狩於北野，因討軻沒虜，破之。下令境中曰：「或鯀殛而禹興，芮誅而缺進，唐帝所以殄洪災，晉侯所以成五霸。法律犯死罪，期親不得在朝。今盡聽之，唯不宜內參宿衛耳。」於是刑清國富，群僚勸駿稱涼王，領秦、涼二州牧，置公卿百官，如魏武、晉文故事。駿曰：「此非人臣所宜言也。敢有言此者，罪在不赦。」然境內皆稱之為王。群僚又請駿立世子，駿不從。中堅將軍宋輯言於駿曰：「禮急儲君者，蓋重宗廟之故。周成、漢昭立於繦褓，誠以國嗣不可曠，儲宮當素定也。昔武王始有國，元王作儲君。建興之初，先王在位，殿下正名統，況今社稷彌崇，聖躬介立，大業遂殷，繼貳闕然哉！臣竊以為國有累卵之危，而殿下以為安逾泰山，非所謂也。」駿納之，遂立子重華為世子。

　　先是，駿遣傅穎假道於蜀，通表京師。李雄弗許。駿又遣治中從事張淳稱籓於蜀，托以假道焉。雄大悅。雄又有憾于南氐楊初，淳因說曰：「南氐無狀，屢為邊害，宜先討百頃，次平上珪。二國並勢，席捲三秦，東清許洛，掃氛燕趙，拯二帝梓宮於平陽，反皇輿於洛邑，此英霸之舉，千載一時。寡君所以遣下臣冒險通誠，不遠萬里者，以陛下義聲遠播，必能湣寡君勤王之志。天下之善一也，惟陛下圖之。」雄怒，偽許之，將覆淳於東峽。蜀人橋贊密以告淳。淳言於雄曰：「寡君使小臣行無跡之地、通百蠻之域、萬里表誠者，誠以陛下義矜戮力之臣，能成人之美節故也。若欲殺臣者，當顯於都市，宣示眾目，雲涼州不忘舊義，通使琅邪，為表忠誠，假途於我，主聖臣明，發覺殺之。當令義聲遠著，天下畏威。今盜殺江中，威刑不顯，何足以揚休烈，示天下也！」雄大驚曰：「安有此邪！當相放還河右耳。」雄司隸校尉景騫言於雄曰：「張淳壯士，宜留任之。」雄曰：「壯士豈為人留，且可以卿意觀之。」騫謂淳曰：「卿體大，暑熱，可且遣下吏，少住須涼。」淳曰：「寡君以皇輿幽辱，梓宮未反，天下之恥未雪，蒼生之命倒懸，故遣淳來，表誠大國。所論事重，非下吏能傳。若下吏所了者，則淳本亦不來，雖有火山湯海，無所辭難，豈寒暑之足避哉！」雄曰：「此人矯矯，不可得用也。」厚禮遣之。謂淳曰：「貴主英名蓋世，土險兵盛，何不稱帝，自娛一方？」淳曰：「寡君以乃祖乃父世濟忠良，未能雪天人之大恥，解眾庶之倒懸，日昃忘食，枕戈待旦。以琅邪中興江東，故萬里翼戴，將成桓文之事，何言自娛邪！」雄有慚色，曰：「我乃祖乃父亦是晉臣，往與六郡避難此都，為同盟所推，遂有今日。琅邪若能中興大晉於中州者，亦當率眾輔之。」淳還至龍鶴，募兵通表，後皆達京師，朝廷嘉之。

　　駿議欲嚴刑峻制，眾咸以為宜。參軍黃斌進曰：「臣未見其可。」駿問其故。斌曰：「夫法制所以經綸邦國，篤俗齊物，既立民行，不可窪隆也。若尊者犯令，則法不行矣。」駿屏機改容曰：「夫法唯上行，制無高下。且微黃君，吾不聞過矣。黃君可謂忠之至也。」于坐擢為敦煌太守。駿有計略，於是厲操改節，勤修庶政，總禦文武，咸得其用，遠近嘉詠，號曰積賢君。自軌據涼州，屬天下之亂，所在征伐，軍無寧歲。至駿，境內漸平。又使其將楊宣率眾越流沙，伐龜茲、鄯善，於是西域並降。鄯善王元孟獻女，號曰美人，立賓遐觀以處之。焉耆前部、于闐王並遣使貢方物。得玉璽于河，其文曰「執萬國，建無極。」

　　時駿盡有隴西之地，士馬強盛，雖稱臣于晉，而不行中興正朔。舞六佾，建豹尾，所置官僚府寺擬于王者，而微異其名。又分州西界三郡置沙州，東界六郡置河州。二府官僚莫不稱臣。又于姑臧城南築城，起謙光殿，畫以五色，飾以金玉，窮盡珍巧。殿之四面各起一殿，東曰宜陽青殿，以春三月居之，章服器物皆依方色；南曰硃陽赤殿，夏三月居之；西曰政刑白殿，秋三月居之；北曰玄武黑殿，冬三月居之。其傍皆有直省內官寺署，一同方色。及末年，任所遊處，不復依四時而居。

　　咸和初，懼為劉曜所逼，使將軍宋輯、魏纂將徙隴西南安人二千餘家于姑臧，使聘于李雄，修鄰好。及曜工攻枹罕，護軍辛晏告急，駿使韓璞、辛岩率步騎二萬擊之，戰於臨洮，大為曜軍所敗，璞等退走，追至令居，駿遂失河南之地。初，戊己校尉趙貞不附於駿，至是，駿擊擒之，以其地為高昌郡。及石勒殺劉曜，駿因長安亂，復收河南地，至於狄道，置武衛、石門、候和、漒川、甘松五屯護軍，與勒分境。勒遣使拜駿官爵，駿不受，留其使。後懼勒強，遣使稱臣於勒，兼貢方物，遣其使歸。

　　駿境內嘗大饑，穀價踴貴，市長譚詳請出倉谷與百姓，秋收三倍征之。從事陰據諫曰：「昔西門豹宰鄴，積之於人；解扁蒞東封之邑，計三倍。文侯以豹有罪而可賞，扁有功而可罰。今詳欲因人之饑，以要三倍，反裘傷皮，未足喻之。」駿納之。

　　初，建興中，敦煌計吏耿訪到長安，既而遇賊，不得反，奔漢中，因東渡江，乙太興二年至京都，屢上書，以本州未知中興，宜遣大使，乞為鄉導。時連有內難，許而未行。至是，始以訪守治書御史，拜駿鎮西大將軍，校尉、刺史、公如故，選西方人隴西賈陵等十二人配之。訪停梁州七年，以驛道不通，召還。訪以詔書付賈陵，托為賈客。到長安，不敢進，以咸和八年始達涼州。駿受詔，遣部曲督王豐等報謝，並遣陵歸，上疏稱臣，而不奉正朔，猶稱建興二十一年。九年，復使訪隨豐等齎印板進駿大將軍。自是每歲使命不絕。後駿遣參軍麹護上疏曰：

　　東西隔塞，逾歷年載，夙承聖德，心系本朝。而江吳寂蔑，餘波莫及，雖肆力修塗，同盟靡恤。奉詔之日，悲喜交並，天恩光被，褒崇輝渥，即以臣為大將軍、都督陝西雍秦涼州諸軍事。休寵振赫，萬里懷戴，嘉命顯至，銜感屏營。伏惟陛下天挺岐嶷，堂構晉室，遭家不造，播幸吳楚，宗廟有《黍離》之哀，園陵有殄廢之痛，普天咨嗟，含氣悲傷。臣專命一方，職在斧鉞，遐域僻陋，勢極秦隴。勒雄既死，人懷反正，謂季龍、李期之命曾不崇朝，而皆篡繼凶逆，鴟目有年。東西遼曠，聲援不接，遂使桃蟲鼓翼，四夷喧嘩，向義之徒更思背誕，鉛刀有幹將之志，螢燭希日月之光。是以臣前章懇切，欲齊力時討。而陛下雍容江表，坐觀禍敗，懷目前之安，替四祖之業，馳檄佈告，徒設空文，臣所以宵吟荒漠，痛心長路者也。且兆庶離主，漸冉經世，先老消落，後生靡識，忠良受梟懸之罰，群凶貪縱橫之利，懷君戀故，日月告流。雖時有尚義之士，畏逼首領，哀歎窮廬。臣聞少康中興，由於一旅，光武嗣漢，眾不盈百，祀夏配天，不失舊物，況以荊揚栗悍，臣州突騎，吞噬遺羯，在於掌握哉！願陛下敷弘臣慮，永念先績，敕司空鑒、征西亮等泛舟江沔，使首尾俱至也。

　　自後駿遣使多為季龍所獲，不達。後駿又遣護羌參軍陳宇、從事徐虓、華馭等至京師，征西大將軍亮上疏言陳宇等冒險遠至，宜蒙銓敘，詔除寓西平相，虓等為縣令。永和元年，以世子重華為五官中郎將、涼州刺史。酒泉太守馬岌上言：「酒泉南山，即昆侖之體也。周穆王見西王母，樂而忘歸，即謂此山。此山有石室玉堂，珠璣鏤飾，煥若神宮。宜立西王母祠，以裨朝廷無疆之福。」駿從之。駿在位二十二年卒，時年四十，私諡曰文公，穆帝追諡曰忠成公。

駿子重華
　　重華字泰臨，駿之第二子也。寬和懿重，沈毅少言。父卒，時年十六。以永和二年自稱持節、大都督、太尉、護羌校尉、涼州牧、西平公、假涼王，赦其境內。尊其母嚴氏為太王太后，居永訓宮；所生母馬氏為王太后，居永壽宮。輕賦斂，除關稅，省園囿，以恤貧窮。

　　遣使奉章于石季龍。季龍使王擢、麻秋、孫伏都等侵寇不輟。金城太守張沖降於秋。於是涼州振動。重華掃境內，使其征南將軍裴恆禦之。恆壁于廣武，欲以持久弊之。牧府相司馬張耽言于重華曰：「臣聞國以兵為強，以將為主。主將者，存亡之機，吉凶所系。故燕任樂毅，克平全齊，及任騎劫，喪七十城之地。是以古之明君靡不慎於將相也。今之所要，在於軍師。然議者舉將多推宿舊，未必妙盡精才也。且韓信之舉，非舊名也；穰宜之信，非舊將也；呂蒙之進，非舊勳也；魏延之用，非舊德也。蓋明王之舉，舉無常人，才之所能，則授以大事。今強寇在郊，諸將不進，人情騷動，危機稍逼。主簿謝艾，兼資文武，明識兵略，若授以斧鉞，委以專征，必能折沖禦侮，殲殄凶類。」重華召艾，問以討寇方略。艾曰：「昔耿弇不欲以賊遺君父，黃權願以萬人當寇。乞假臣兵七千，為殿下吞王擢、麻秋等。」重華大悅，以艾為中堅將軍，配步騎五千擊秋。引師出振武，夜有二梟鳴於牙中，艾曰：「梟，邀也，六博得梟者勝。今梟鳴牙中，克敵之兆。」於是進戰，大破之，斬首五千級。重華封艾為福祿伯，善待之。諸寵貴惡其賢，共毀譖之，乃出為酒泉太守。

　　季龍又令麻秋進陷大夏，大夏護軍梁式執太守宋晏，以城應秋。秋遣晏以書誘宛戍都尉宋矩。宋矩謂秋曰：「辭父事君，當立功義；功義不立，當守名節。矩終不肯主偷生於世。」於是先殺妻子，自刎而死。

　　是月，有司議遣司兵趙長迎秋西郊。謝艾以《春秋》之義，國有大喪，省蒐狩之禮，宜待逾年。別駕從事索遐議曰：「禮，天子崩，諸侯薨，末殯，五祀不行，既殯而行之。魯宣三年，天王崩，不廢郊祀。今聖上統承大位，百揆惟新，宜在璿璣玉衡以齊七政。立秋，萬物將成，殺氣之始，其于王事，杖麾誓眾，釁鼓禮神，所以討逆除暴，成功濟務，寧宗廟社稷，致天下之福，不可廢也。」重華從之。

　　俄而麻秋進攻枹罕，時晉陽太守郎坦以城大難守，宜棄外城。武城太守張悛曰：「棄外城則大事去矣，不可以動眾心。」甯戎校尉張璩從之，固守大城。秋率眾八萬，圍塹數重，雲梯雹車，地突百道，皆通於內。城中亦應之，殺傷秋眾已數萬。季龍復遣其將劉渾等率步騎二萬會之。郎坦恨言之不從，教軍士李嘉潛與秋通，引賊千餘人上城西北隅。璩使宋修、張弘、辛挹、郭普距之，短兵接戰，斬二百餘人，賊乃退。璩戮李嘉以徇，燒其攻具。秋退保大夏，謂諸將曰：「我用兵於五都之間，攻城掠地，往無不捷。及登秦隴，謂有征無戰。豈悟南襲仇池，破軍殺將；築城長最，匹馬不歸；及攻此城，傷兵挫銳。殆天所贊，非人力也。」季龍聞而歎曰：「吾以偏師定九州，今以九州之力困於枹罕，真所謂彼有人焉，未可圖也。」

　　重華以謝艾為使持節、軍師將軍，率步騎三萬，進軍臨河。秋以三萬眾距之。艾乘軺車，冠白，鳴鼓而行。秋望而怒曰：「艾年少書生，冠服如此，輕我也。」命黑槊龍驤三千人馳擊之。艾左右大擾。左戰帥李偉勸艾乘馬，艾不從，乃下車踞胡床，指麾處分。賊以為伏兵發也，懼不敢進。張瑁從左南緣河而截其後，秋軍乃退。艾乘勝奔擊，遂大敗之，斬秋將杜勳、汲魚，俘斬一萬三級，秋匹馬奔大夏。重華論功，以謝艾為太府左長史，進封福祿縣伯，邑五千戶，帛八千匹。

　　麻秋又據枹罕，有眾十二萬，進屯河內，遣王擢略地晉興、廣武，越洪池嶺，至於曲柳，姑臧大震。重華議欲親出距之，謝艾固諫以為不可。別駕從事索遐進曰：「賊眾甚盛，漸逼京畿。君者，國之鎮也，不可以親動。左長史謝艾，文武兼資，國之方邵，宜委以推轂之任。殿下居中作鎮，授以算略，小賊不足平也。」重華納之，於是以艾為使持節、都督征討諸軍事、行衛將軍，遐為軍正將軍，率步騎二萬距之。艾建牙旗，盟將士，有西北風吹旌旗東南指。遐曰：「風為號令，今能令旗指之，天所贊也，破之必矣。」軍次神鳥，王擢與前鋒戰，敗，遁還河南。還討叛虜斯骨真萬餘落，破之，斬首千餘級，俘擒二千八百，獲牛羊十餘萬頭。

　　重華自以連破勍敵，頗怠政事，希接賓客。司直索遐諫曰：「殿下承四聖之基，當升平之會，荷當今之任，憂率土之塗炭。宜躬親萬機，開延英乂，夙夜乾乾，勉於庶政。自頃內外囂然，皆云去賊投誠者應即撫慰，而彌日不接。國老朝賢，當虛己引納，詢訪政事，比多經旬積朔，不留意接之。文奏入內，曆月不省，廢替見務，注情於棋弈之間，繾綣左右小臣之娛，不存將相遠大之謀。至使親臣不言，朝吏杜口，愚臣所以回惶忘寢與食也。今王室如毀，百姓倒懸，正是殿下銜膽茹辛厲心之日。深願垂心朝政，延納直言，周爰五美，以成六德，捐彼近習，弭塞外聲，修政聽朝，使下觀而化。」重華覽之大悅，優文答謝，然不之改也。

　　詔遣侍御史俞歸拜重華護羌校尉、涼州刺史、假節。是時石季龍西中郎將王擢屯結隴上，為苻雄所破，奔重華。重華厚寵之，以為征虜將軍、秦州刺史、假節，使張弘、宗悠率步騎萬五千配擢，伐苻健。健遣苻碩禦之，戰于龍黎。擢等大敗，單騎而還，弘、悠皆沒。重華痛之，素服為戰亡吏士舉哀號慟，各遣吊問其家。復授擢兵，使攻秦州，克之。遣使上疏曰：「季龍自斃，遺燼遊魂，取亂侮亡，睹機則發。臣今遣前都鋒督裴恆步騎七萬，遙出隴上，以俟聖朝赫然之威。山東騷擾不足厝懷，長安膏腴，宜速平蕩。臣守任西荒，山川悠遠，大誓六軍，不及聽受之末；猛將鷹揚，不豫告成之次，瞻雲望日，孤憤義傷，彈劍慷慨，中情蘊結。」於是康獻皇后詔報，遣使進重華為涼州牧。

　　是時御史俞歸至涼州，重華方謀為涼王，不肯受詔，使親信人沈猛謂歸曰：「我家主公奕世忠於晉室，而不如鮮卑矣。台加慕容皝燕王，今甫授州主大將軍，何以加勸有功忠義之臣乎！明台今宜移河右，共勸州主為涼王。大夫出使，苟利社稷，專之可也。」歸對曰：「王者之制，異姓不得稱王；九州之內，重爵不得過公。漢高一時王異姓，尋皆誅滅，蓋權時之宜，非舊體也。故王陵曰：'非劉氏而王，天下共伐之。'至於戎狄，不從此例。春秋時吳楚稱王，而諸侯不以為非者，蓋蠻夷畜之也。假令齊魯稱王，諸侯豈不伐之！故聖上以貴公忠賢，是以爵以上公，位以方伯，鮮卑北狄，豈足為比哉！子失問也。且吾又聞之，有殊勳絕世者亦有不世之賞，若今便以貴公為王者，設貴公以河右之眾南平巴蜀，東掃趙魏，修復舊都，以迎天子，天子復以何爵何位可以加賞？幸三思之。」猛具宣歸言，重華遂止。

　　重華好與群小遊戲，屢出錢帛以賜左右。征事索振諫曰：「先王寢不安席，志平天下，故繕甲兵，積資實。大業未就，懷恨九泉。殿下遭巨寇於諒闇之中，賴重餌以挫勍敵。今遺燼尚廣，倉帑虛竭，金帛之費，所宜慎之。昔世祖即位，躬親萬機，章奉詣闕，報不終日，故能隆中興之業，定萬世之功。今章奉停滯，動經時月，下情不得上達，哀窮困于囹圄，蓋非明主之事，臣竊未安。」重華善之。

　　將受詔，未及而卒，時年二十七。在位十一年。私諡曰昭公，後改曰桓公，穆帝賜諡曰敬烈。子耀靈嗣。

重華子耀靈
　　耀靈字元舒。年十歲嗣事，稱大司馬、校尉、刺史、西平公。伯父長寧侯祚性傾巧，善承內外，初與重華寵臣趙長、尉緝等結異姓兄弟。長等矯稱重華遺令，以祚為持節、督中外諸軍、撫軍將軍，輔政。長待議以耀靈沖幼，時難未夷，宜立長君。祚先烝重華母馬氏，馬氏遂從緝議，命廢耀靈為涼甯侯而立祚。祚尋使楊秋胡害耀靈于東苑，埋之於沙坑，私諡曰哀公。

耀靈伯父祚
　　祚字太伯，博學雄武，有政事之才。既立，自稱大都督、大將軍、涼州牧、涼公。淫暴不道，又通重華妻裴氏，自閣內媵妾及駿、重華未嫁子女，無不暴亂，國人相目，咸賦《牆茨》之詩。

　　永和十年。祚納尉緝、趙長等議，僭稱帝位，立宗廟，舞八佾，置百官，下書曰：「昔金行失馭，戎狄亂華，胡、羯、氐、羌咸懷竊璽。我武公以神武撥亂，保甯西夏，貢款勤王，旬朔不絕。四祖承光，忠誠彌著。往受晉禪，天下所知，謙沖遜讓，四十年於茲矣。今中原喪亂，華裔無主，群後僉以九州之望無所依歸，神祇嶽瀆罔所憑系，逼孤攝行大統，以一四海之心。辭不獲已，勉從群議。待掃穢二京，蕩清周魏，然後迎帝舊都，謝罪天闕，思與兆庶，同茲更始。」改建興四十二年為和平元年，赦殊死，賜鰥寡帛，加文武爵各一級，追崇曾祖軌為武王，祖寔為昭王，從祖茂為成王，父駿為文王，弟重華為明王。立妻辛氏為皇后，弟天錫為長寧王，子泰和為太子，庭堅為建康王，耀靈弟玄靚為涼武侯。其夜，天有光如車蓋，聲若雷霆，震動城邑。明日，大風拔木。災異屢見，而祚凶虐愈甚。其尚書馬岌以切諫免官。郎中丁琪又諫曰：「先公累執忠節，遠宗吳會，持盈守謙，五十作載，蒼生所以鵠企西望，四海所以注心大涼，皇天垂贊，士庶效死者，正以先公道高彭昆，忠逾西伯，萬里通虔，任節不貳故也。能以一州之眾抗崩天之虜，師徒歲起，人不告疲。陛下雖以大聖雄姿纂戎鴻緒，勳德未高於先公，而行革命之事，臣竊未見其可。華夷所以歸系大涼、義兵所以千里響赴者，以陛下為本朝之故。今既自尊，人斯高競，一隅之地何以當中國之師！城峻沖生，負乘致寇，惟陛下圖之。」祚大怒，斬之于闕下。遣其將和昊率眾伐麗靬戎于南山，大敗而還。

　　太尉桓溫入關，王擢時鎮隴西，馳使於祚，言溫善用兵，勢在難測。祚既震懼，又慮擢反噬，即召馬岌復位而與之謀。密遣親人刺擢，事覺，不克。祚益懼，大聚眾，聲言東征，實欲西保敦煌。會溫還而止。更遣其平東將軍秦州刺史牛霸、司兵張芳率三千人擊擢，破之。擢奔於苻健。其國中五月霜降，殺苗稼果實。

　　祚宗人張瓘時鎮枹罕，祚惡其強，遣其將易揣、張玲率步騎萬三千以襲之。時張掖人王鸞頗知神道，言於祚曰：「軍出不復還，涼國將有不利矣。」祚大怒，以鸞妖言沮眾，斬之以徇，三軍乃發。鸞臨刑曰：「我死不二十日，軍必敗。」時有神降於玄武殿，自稱玄冥，與人交語。祚日夜祈之，神言與之福利，祚甚信之。祚又遣張掖太守索孚代瓘鎮枹罕，為瓘所殺。玲等濟河未畢，又為瓘兵所破。仍舊單騎奔走，瓘軍躡之。祚眾震懼。敦煌人宋混與弟澄等聚眾以應瓘。趙長、張璹等懼罪，入閣呼重華母馬氏出殿，拜耀靈庶弟玄靚為主。揣等率眾入殿伐長，殺之。瓘弟琚及子嵩募數百市人，揚聲言：「張祚無道，我兄大軍已到城東，敢有舉手者誅三族。」祚眾披散。琚、嵩率眾入城，祚按劍殿上，大呼，令左右死戰。祚既失眾心，莫有鬥志，於是被殺。梟其首，宣示內外，暴屍道左，國內咸稱萬歲。祚篡立三年而亡。

耀靈弟玄靚
　　玄靚字元安。既立，自號大都督、大將軍、校尉、涼州牧、西平公，赦其國內，廢和平之號，復稱建興四十三年。誅祚二子，以張瓘為衛將軍，領兵萬人，行大將軍事，改易僚屬。

　　有隴西人李儼，誅大姓彭姚，自立於隴右，奉中興年號，百姓悅之。玄靚遣牛霸率眾討之，未達，而西平人衛綝又據郡叛。霸眾潰，單騎而還。瓘先欲征綝、以兄珪在綝中為疑，綝亦以弟在瓘中，故彼我經年不相伐。西平人郭勳解天文，不應州郡之命，綝禮聘之。勳曰：「張氏應衰，衛氏當興，豈得以一弟而滅一門，宜速伐瓘。」綝將從之。瓘遣弟琚領大眾征綝敗之。西平田旋要酒泉太守馬基背瓘應綝，旋謂基曰：「綝擊其東，我等絕其西，不六旬，天下可定，斯閉口捕舌也。」基許之。瓘遣司馬張姚、王國將二千人伐基，敗之，斬基、旋二人之首，傳姑臧。

　　瓘兄弟強盛，負其勳力，有篡立之謀。輔國宋混與弟澄共討瓘，盡夷其屬，玄靚以混為都督中外諸軍事、車騎大將軍、假節，輔政。混卒，又以澄代之。玄靚右司馬張邕惡澄專擅，殺之。遂滅宋氏，玄靚乃以邕為中護軍，叔父天錫為中領軍，共輔政。

　　邕自以功大，驕矜淫縱，又通馬氏，樹黨專權。國人患之。天錫腹心郭增、劉肅二人，並年十八九，因寢，謂天錫曰：「天下事欲未靜。」天錫曰：「何謂也？」二人曰：「今護軍出入，有似長寧。」天錫大驚曰：「我早疑之，未敢出口。計當云何？」肅曰：「政當速除之耳。」天錫曰：「安得其人？」肅曰：「肅即是也。」天錫曰：「汝年少，更求可與謀者。」肅曰：「趙白駒及肅二人足以辦之矣。」於是天錫從兵四百人，與邕俱入朝，肅與白駒剔刀鞘出刃，從天錫入。值邕于門下，肅斫之不中，白駒繼之，又不克，二人與天錫俱入禁中。邕得逸走，因率甲士三百餘人反攻禁門。天錫上屋大呼，謂將士曰：「張邕凶逆，所行無道，諸宋何罪，盡誅滅之？傾覆國家，肆亂社稷。我不惜死，實懼先人廢祀，事不獲已故耳。我家門戶事，而將士豈可以干戈見向！今之所取，邕身而已。天地有靈，吾不食言。」邕眾聞之，悉散走，邕以劍自刎而死。於是悉誅邕黨。

　　玄靚年既幼沖，性又仁弱，天錫既克邕，專掌朝政，改建興四十九年，奉升平之號。興甯元年，駿妻馬氏卒，玄靚以其庶母郭氏為太妃。郭氏以天錫專政，與大臣張欽等謀討之。事泄，欽等伏法。是歲，天錫率眾入禁門，潛害玄靚，宣言暴薨，時年十四。在位九年。私諡曰沖公，孝武帝賜諡曰敬悼公。

玄靚叔天錫
　　天錫字純嘏，駿少子也，小名獨活。初字公純嘏，入朝，人笑其三字，因自改焉。玄靚死，國人立之，自號大將軍、校尉、涼州牧、西平公。遣司馬綸騫奉章請命，並送御史俞歸還京都。太和初，詔以天錫為大將軍、大都督、督隴右關中諸軍事、護羌校尉、涼州刺史、西平公。

　　天錫數宴園池，政事頗廢。蕩難將軍、校書祭酒索商上疏極諫，天錫答曰：「吾非好行，行有得也。觀朝榮，則敬才秀之士；玩芝蘭，則愛德行之臣；睹松竹，則思貞操之賢；臨清流，則貴廉潔之行；覽蔓草，則賤貪穢之吏；逢飆風，則惡凶狡之徒。若引而申之，觸類而長之，庶無遺漏矣。」

　　羌廉岐自稱益州刺史，率略陽四千家背苻堅就李儼。天錫自往討之，以別駕楊遹為監前鋒軍事、前將軍，趣金城。晉興相常據為使持節、征東將軍，向左南，遊擊將軍張統出白土，天錫自率三萬人次倉松，伐儼。儼大敗，入城固守，遣子純求救於苻堅。堅使其將王猛救之。天錫敗績，死者十二三，天錫乃還。立子大懷為世子。

　　自天錫之嗣事也，連年地震山崩，水泉湧出，柳化為松，火生泥中。而天錫荒於聲色，不恤政事。初，安定梁景、敦煌劉肅並以門胄，總角與天錫友昵。張邕之誅，肅、景有勳，天錫深德之賜姓張氏，又改其字，以為己子。天錫諸子皆以大為字，故景曰大奕，肅曰大誠。廢大懷為高昌公，更立嬖子大豫為世子，景、肅等俱參政事。人情怨懼，從弟從事中郎憲切諫，不納。

　　時苻堅強盛，每攻之，兵無寧歲。天賜甚懼，乃立壇刑牲，率典軍將軍張甯、中堅將軍馬芮等，遙與晉三公盟誓，獻書大司馬桓溫，克六年夏誓同大舉。遣從事中郎韓博、奮節將軍康妙奉表，並送盟文。博有口才，溫甚稱之。嘗大會，溫使司馬刁彝嘲之，彝謂博曰：「君是韓盧後邪？」博曰：「卿是韓盧後。」溫笑曰：「刁以君姓韓，故相問焉。他自姓刁，那得韓盧後邪！」博曰：「明公脫未之思，短尾者則為刁也。」一坐推歎焉。

　　太元元年，苻堅遣其將苟萇、毛當、梁熙、姚萇來寇，渡石城津。天錫集議，中錄事席仂曰：「先公既有故事，徐思後變，此孫仲謀屈伸之略也。」眾以仂為老怯，咸曰：「龍驤將軍馬達，精兵萬人距之，必不敢進。」廣武太守辛章保城固守。章與晉興相彭知正、西平相趙疑謀曰：「馬達出於行陣，必不為用，則秦軍深入。吾相與率三郡精卒，斷其糧運，決一朝命矣。」征東常據亦欲先擊姚萇，須天錫命。天錫率萬人頓金昌城。馬達萬人逆萇等，因請降，兵人散走。常據、席仂皆戰死。司兵趙充哲與萇苦戰，又死。中衛將軍史景亦沒於陣。天錫大懼，出城自戰，城內又反。天錫窘逼，降於萇等。初，天錫所居安昌門及平章殿無故而崩，旬日而國亡。即位凡十三年。自軌為涼州，至天錫，凡九世，七十六年矣。苻堅先為天錫起宅，至，以為尚書，封歸義侯。

　　堅大敗于淮肥時，天錫為苻融征南司馬，於陣歸國。詔曰：「昔孟明不替，終顯厥功，豈以一眚而廢才用！其以天錫為散騎常侍、左員外。」又詔曰：「故太尉、西平公張軌著德遐域，世襲前勞。強兵縱害，遂至失守。散騎常侍天錫拔跡登朝，先祀淪替，用增矜慨，可復天錫西平郡公爵。」俄拜金紫光祿大夫。

　　天錫少有文才，流譽遠近。及歸朝，甚被恩遇。朝士以其國破身虜，多共毀之。會稽王道子嘗問其西土所出，天錫應聲曰：「桑葚甜甘，鴟鴞革響，乳酪養性，人無妒心。」後形神昏喪，雖處列位，不復被齒遇。隆安中，會稽世子元顯用事，常延致之，以為戲弄。以其家貧，拜廬江太守，本官如故。桓玄時，欲招懷四遠，乃用天錫為護羌校尉、涼州刺史。尋卒，年六十一。追贈金紫光祿大夫。

史評
　　史臣曰：長河外區，流沙作紀，玉關懸險，金城負固，有苗攸竄，帝舜投而不羈；渠搜是居，大禹即而方敘。世逢多難，嬰五郡以誰何；時遇兵凶，阻三邊而高視。雖非久安之地，足為苟全之所乎！周公保之而立功，士彥擁之布延世。摯虞觀象，記洪災之不流；侯瑾覘泉，知霸者之斯在。匪唯地勢，抑亦有天道歙！茂、駿、重華資忠踵武，崎嶇僻陋，無忘本朝，故能西控諸戎，東攘巨猾，綰累葉之珪組，賦絕域之琛賨，振曜遐荒，良由杖順之效矣。祚以卑孽，陰傾塚嗣，播有茨于彤管，擬宸居於黑山，丁琪以切諫遇誅夷，王鸞以讜言嬰顯戮，境內雲據，仇其竊名，卒致梟懸，自然之理也。純嘏微弱，竟亡其眾。奉身魏闕，齒跡朝流，再襲銀黃，祖德之延慶矣。

　　贊曰：三象構氛，九土瓜分。鼎遷江介，地絕河濆。歸誠晉室，美矣張君。內撫遺黎，外攘逋寇。世既綿遠，國亦完富。杖順為基，蓋天所佑。


Chinese text: This work was published before January 1, 1923, and is in the
public domain worldwide because the author died at least 100 years ago.
