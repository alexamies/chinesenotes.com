李雄 李班 李期 李壽 李勢

　　李雄，字仲俊，特第三子也。母羅氏，夢雙虹自門升天，一虹中斷，既而生蕩。後羅氏因汲水，忽然如寐，又夢大蛇繞其身，遂有孕，十四月而生雄。常言吾二子若有先亡，在者必大貴。蕩竟前死。雄身長八尺三寸，美容貌。少以烈氣聞，每周旋鄉里，識達之士皆器重之。有劉化者，道術士也，每謂人曰：「關、隴之士皆當南移，李氏子中惟仲俊有奇表，終為人主。」

　　特起兵於蜀，承制，以雄為前將軍。流死，雄自稱大都督、大將軍、益州牧，都於郫城。羅尚遣將攻雄，雄擊走之。李驤攻犍為，斷尚運道，尚軍大餒，攻之又急，遂留牙門羅特固守，尚委城夜遁。特開門內雄，遂克成都。于時雄軍饑甚，乃率眾就谷於郪，掘野芋而食之。蜀人流散，東下江陽，南入七郡。雄以西山范長生岩居穴處，求道養志，欲迎立為君而臣之。長生固辭。雄乃深自挹損，不敢稱制，事無巨細，皆決于李國、李離兄弟。國等事雄彌謹。

　　諸將固請雄即尊位，以永興元年僭稱成都王，赦其境內，建元為建興，除晉法，約法七章。以其叔父驤為太傅，兄始為太保，折沖李離為太尉，建威李雲為司徙，翊軍李璜為司空，材官李國為太宰，其餘拜授各有差。追尊其曾祖武曰巴郡桓公，祖慕隴西襄王，父特成都景王，母羅氏曰王太后。范長生自西山乘素輿詣成都，雄迎之於門，執版延坐，拜丞相，尊曰範賢。長生勸雄稱尊號，雄於是僭即帝位，赦其境內，改年曰太武。追尊父特曰景帝，廟號始祖，母羅氏為太后。加范長生為天地太師，封西山侯，復其部曲不豫軍征，租稅一入其家。雄時建國草創，素無法式，諸將恃恩，各爭班位。其尚書令閻式上疏曰：「夫為國制法，勳尚仍舊。漢、晉故事，惟太尉、大司馬執兵，太傅、太保父兄之官，論道之職，司徙、司空掌五教九土之差。秦置丞相，總領萬機。漢武之末，越以大將軍統政。今國業初建，凡百末備，諸公大將班位有差，降而兢請施置，不與典故相應，宜立制度以為楷式。」雄從之。

　　遣李國、李雲等率眾二萬寇漢中，梁州刺史張殷奔于長安。國等陷南鄭，盡徙漢中人於蜀。

　　先是，南土頻歲饑疫，死者十萬計。南夷校尉李毅固守不降，雄誘建寧夷使討之。毅病卒，城陷，殺壯士三千餘人，送婦女千口于成都。

　　時李離據梓潼，其部將羅羕、張金苟等殺離及閻式，以梓潼歸於羅尚。尚遣其將向奮屯安漢之宜福以逼雄，雄率眾攻奮，不克。時李國鎮巴西，其帳下文碩又殺國，以巴西降尚。雄乃引還，遣其將張寶襲梓潼，陷之。會羅尚卒，巴郡亂，李驤攻涪，又陷之，執梓潼太守譙登，遂乘勝進軍討文碩，害之。雄大悅，赦其境內，改元曰玉衡。

　　雄母羅氏死，雄信巫覡者之言，多有忌諱，至欲不葬。其司空趙肅諫，雄乃從之。雄欲申三年之禮，群臣固諫，雄弗許。李驤謂司空上官惇曰：「今方難未弭，吾欲固諫，不聽主上終諒闇，君以為何如？」惇曰：「三年之喪，自天子達于庶人，故孔子曰：'何必高宗，古之人皆然。'但漢、魏以來，天下多難，宗廟至重，不可久曠，故釋衰絰，至哀而已。」驤曰：「任回方至，此人決於行事，且上常難達違言，待其至，當與俱請。」及回至，驤與回俱見雄。驤免冠流涕，固請公除。雄號泣不許。回跪而進曰：「今王業初建，凡百草創，一日無主，天下惶惶。昔武王素甲觀兵，晉襄墨絰從戎，豈所願哉？為天下屈己故也。願陛下割情從權，永隆天保。」遂強扶雄起，釋服親政。

　　是時南得漢嘉、涪陵，遠人繼至，雄於是下寬大之令，降附者皆假復除。虛己愛人，授用皆得其才，益州遂定。偽立其妻任氏為皇后。氐王楊難敵兄弟為劉曜所破，奔葭萌，遣子入質。隴西賊帥陳安又附之。

　　遣李驤征越巂，太守李釗降。驤進軍由小會攻甯州刺史王遜，遜使其將姚嶽悉眾距戰。驤軍不利，又遇霖雨，驤引軍還，爭濟瀘水，士眾多死。釗到成都，雄待遇甚厚，朝遷儀式，喪紀之禮，皆決於釗。

　　楊難敵之奔葭萌也，雄安北李稚厚撫之，縱其兄弟還武都，難敵遂恃險多為不法，稚請討之。雄遣中領軍琀及將軍樂次、費他、李乾等由白水橋攻下辯，征東李壽督琀弟玝攻陰平。難敵遣軍距之，壽不得進，而琀、稚長驅至武街。難敵遣兵斷其歸道，四面攻之，獲琀、稚，死者數千人。琀、稚，雄兄蕩之子也。雄深悼之，不食者數日，言則流涕，深自咎責焉。

　　其後將立蕩子班為太子。雄有子十餘人，群臣咸欲立雄所生。雄曰：「起兵之初，舉手捍頭，本不希帝王之業也。值天下喪亂，晉氏播蕩，群情義舉，志濟塗炭，而諸君遂見推逼，處王公之上。本之基業，功由先帝。吾兄嫡統，丕祚所歸，恢懿明睿，殆天報命，大事垂克，薨于戎戰。班姿性仁孝，好學夙成，必為名器。」李驤與司徒王達諫曰：「先王樹塚嫡者，所以防篡奪之萌，不可不慎。吳子舍其子而立其弟，所以有專諸之禍；宋宣不立與夷而立穆公，卒有宋督之變。猶子之言，豈若子也？深願陛下思之。」雄不從，竟立班，驤退而流涕曰：「亂自此始矣！」

　　張駿遣使遺雄書，勸去尊號，稱籓于晉。雄復書曰：「吾過為士大夫所推，然本無心於帝王也，進思為晉室元功之臣，退思共為守籓之將，掃除氛埃，以康帝宇。而晉室陵遲，德聲不振，引領東望，有年月矣。會獲來貺，情在暗室，有何已已。知欲遠遵楚、漢，尊崇義帝，《春秋》之義，于斯莫大。」駿重其言，使聘相繼。巴郡嘗告急，雲有東軍。雄曰：「吾嘗慮石勒跋扈，侵逼琅邪，以為耿耿。不圖乃能舉兵，使人欣然。」雄之雅譚，多如此類。

　　雄以中原喪亂，乃頻遣使朝貢，與晉穆帝分天下。張駿領秦、梁，先是，遣傅穎假道於蜀，通表京師，雄弗許。駿又遣治中從事張淳稱籓於蜀，托以假道。雄大悅，謂淳曰：「貴主英名蓋世，土險兵強，何不自稱帝一方？」淳曰：「寡君以乃祖世濟忠良，未能雪天下之恥，解眾人之倒懸，日昃忘食，枕戈待旦。以琅邪中興江東，故萬里翼戴，將成桓文之事，何言自取邪！」雄有慚色，曰：「我乃祖乃父亦是晉臣，往與六郡避難此地，為同盟所推，遂有今日。琅邪若能中興大晉於中夏，亦當率眾輔之。」淳還，通表京師，天子嘉之。

　　時李驤死，以其子壽為大將軍、西夷校尉，督征南費黑、征東任巳攻陷巴東，太守楊謙退保建平。壽別遣費黑寇建平，晉巴東監軍毌丘奧退保宜都。雄遣李壽攻硃提，以費黑、仰攀為前鋒，又遣鎮南任回征木落，分寧州之援。甯州刺史尹奉降，遂有南中之地。雄於是赦其境內，使班討平寧州夷，以班為撫軍。

　　咸和八年，雄生瘍於頭，六日死，時年六十一，在位三十年。偽諡武帝，廟曰太宗，墓號安都陵。

　　雄性寬厚，簡刑約法，甚有名稱。氐苻成、隗文既降復叛，手傷雄母，及其來也，咸釋其罪，厚加待納。由是夷夏安之，威震四土。時海內大亂，而蜀獨無事，故歸之者相尋。雄乃興學校，置史官，聽覽之暇，手不釋卷。其賦男丁歲穀三斛，女丁半之，戶調絹不過數丈，綿數兩。事少役稀，百姓富貴，閭門不閉，無相侵盜。然雄意在招致遠方，國用不足，故諸將每進金銀珍寶，多有以得官者。丞相楊褒諫曰：「陛下為天下主，當網羅四海，何有以官買金邪！」雄遜辭謝之。後雄嘗酒醉而推中書令，杖太官令，褒進曰：「天子穆穆，諸侯皇皇，安有天子而為酗也！」雄即舍之。雄無事小出，褒於後持矛馳馬過雄。雄怪問之，對曰：「夫統天下之重，如臣乘惡馬而持矛也，急之則慮自傷，緩之則懼其失，是以馬馳而不制也。」雄寤，即還。雄為國無威儀，官無祿秩，班序不別，君子小人服章不殊；行軍無號令，用兵無部隊，戰勝不相讓，敗不相救，攻城破邑動以虜獲為先。此其所以失也。

　　班字世文。初署平南將軍，後立為太子。班謙虛博納，敬愛儒賢，自何點、李釗，班皆師之，又引名士王嘏及隴西董融、天水文夔等以為賓友。每謂融等曰：「觀周景王太子晉、魏太子丕、吳太子孫登，文章鑒識，超然卓絕，未嘗不有慚色。何古賢之高朗，後人之莫逮也！」為性汎愛，動修軌度。時諸李子弟皆尚奢靡，而班常戒厲之。每朝有大議，雄輒令豫之。班以古者墾田均平，貧富獲所，今貴者廣占荒田，貧者種殖無地，富者以己所餘而賣之，此豈王者大均之義乎！雄納之。及雄寢疾，班晝夜侍側。雄少數攻戰，多被傷夷，至是疾甚，痕皆膿潰，雄子越等惡而遠之。班為吮膿，殊無難色，每嘗藥流涕，不脫衣冠，其孝誠如此。

　　雄死，嗣偽位，以李壽錄尚書事輔政。班居中執喪禮，政事皆委壽及司徒何點、尚書令王瑰等。越時鎮江陽，以班非雄所生，意甚不平。至此，奔喪，與其弟期密計圖之。李玝勸班遣越還江陽，以期為梁州刺史，鎮葭萌。班以未葬，不忍遣，推誠居厚，心無纖芥。時有白氣二道帶天，太史令韓豹奏：「宮中有陰謀兵氣，戒在親戚。」班不悟。咸和九年，班因夜哭，越殺班于殯宮，時年四十七，在位一年，遂立雄之子期嗣位焉。

　　期字世運，雄第四子也。聰慧好學，弱冠能屬文，輕財好施，虛心招納。初為建威將軍，雄令諸子及宗室子弟以恩信合眾，多者不至數百，而期獨致千餘人。其所表薦，雄多納之，故長史列署頗出其門。

　　既殺班，欲立越為主，越以期雄妻任氏所養，又多才藝，乃讓位於期。於是僭即皇帝位，大赦境內，改元玉恆。誅班弟都。使李壽伐都弟玝于涪，玝棄城降晉。封壽漢王，拜梁州刺史、東羌校尉、中護軍、錄尚書事；封兄越建甯王，拜相國、大將軍、錄尚書事。立妻閻氏為皇后。以其衛將軍尹奉為右丞相、驃騎將軍、尚書令，王瑰為司徒。期自以謀大事既果，輕諸舊臣，外則信任尚書令景騫、尚書姚華、田褒。褒無他才藝，雄時勸立期，故寵待甚厚。內則信宦豎許涪等。國之刑政，希復關之卿相，慶賞威刑，皆決數人而已，於是綱維紊矣。乃誣其尚書僕射、武陵公李載謀反，下獄死。

　　先是，晉建威將軍司馬勳屯漢中，期遣李壽攻而陷之，遂置守宰，戍南鄭。

　　雄子霸、保並不病而死，皆云期鴆殺之，於是大臣懷懼，人不自安。天雨大魚于宮中，其色黃。又宮中豕犬交。期多所誅夷，籍沒婦女資財以實後庭，內外凶凶，道路以目，諫者獲罪，人懷苟免。期又鴆殺其安北李攸。攸，壽之養弟也。於是與越及景騫、田褒、姚華謀襲壽等，欲因燒市橋而發兵。期又累遣中常侍許涪至壽所，伺其動靜。及殺攸，壽大懼，又疑許涪往來之數也，乃率步騎一萬，自涪向成都，表稱景騫、田褒亂政，興晉陽之甲，以除君側之惡。以李奕為先登。壽到成都，期、越不虞其至，素不備設，壽遂取其城，屯兵至門。期遣侍中勞壽，壽奏相國、建甯王越，尚書令、河南公景騫，尚書田褒、姚華，中常侍許涪，征西將軍李遐及將軍李西等，皆懷奸亂政，謀傾社稷，大逆不道，罪合夷滅。期從之，於是殺越、騫等。壽矯任氏令，廢期為邛都縣公，幽之別宮。期歎曰：「天下主乃當為小縣公，不如死也！」咸康三年，自縊而死，時年二十五，在位三年。諡曰幽公。及葬，賜鸞輅九旒，余如王禮。雄之子皆為壽所殺。

　　壽字武考，驤之子也。敏而好學，雅量豁然，少尚禮容，異于李氏諸子。雄奇其才，以為足荷重任，拜前將軍、督巴西軍事，遷征東將軍。時年十九，聘處士譙秀以為賓客，盡其讜言，在巴西威惠甚著。驤死，遷大將軍、大都督、侍中，封扶風公，錄尚書事。征寧州，攻圍百餘日，悉平諸郡，雄大悅，封建甯王。雄死，受遺輔政。期立，改封漢王，食梁州五郡，領梁州刺史。

　　壽威名遠振，深為李越、景騫等所憚，壽深憂之。代李玝屯涪，每應期朝覲，常自陳邊疆寇警，不可曠鎮，故得不朝。壽又見期、越兄弟十餘人年方壯大，而並有強兵，懼不自全，乃數聘禮巴西龔壯。壯雖不應聘，數往見壽。時岷山崩，江水竭，壽惡之，每問壯以自安之術。壯以特殺其父及叔，欲假手報仇，未有其由，因說壽曰：「節下若能舍小從大，以危易安，則開國裂土，長為諸侯，名高桓文，勳流百代矣。」壽從之，陰與長史略陽羅恆、巴西解思明共謀據成都，稱籓歸順。乃誓文武，得數千人，襲成都，克之，縱兵虜掠，至乃奸略雄女及李氏諸婦，多所殘害，數日乃定。

　　恆與思明及李奕、王利等勸壽稱鎮西將軍、益州牧、成都王，稱籓于晉，而任調與司馬蔡興、侍中李豔及張烈等勸壽自立。壽命筮之，占者曰：「可數年天子。」調喜曰：「一日尚為足，而況數年乎！」思明曰：「數年天子，孰與百世諸侯！」壽曰：「朝聞道，夕死可矣。任侯之言，策之上也。」遂以咸康四年僭即偽位，赦其境內，改元為漢興。以董皎為相國，羅恆、馬當為股肱，李奕、任調、李閎為爪牙，解思明為謀主。以安車束帛聘龔壯為太師，壯固辭，特聽縞巾素帶，居師友之位。拔擢幽滯，處之顯列。追尊父驤為獻帝，母昝氏為太后，立妻閻氏為皇后，世子勢為太子。

　　有告廣漢太守李乾與大臣通謀，欲廢壽者。壽令其子廣與大臣盟于前殿，徙乾漢嘉太守。大風暴雨，震其端門。壽深自悔責，命群臣極盡忠言，勿拘忌諱。

　　遣其散騎常侍王嘏、中常侍王廣聘于石季龍。先是，季龍遺壽書，欲連橫入寇，約分天下。壽大悅，乃大修船艦，嚴兵繕甲，吏卒皆備候糧。以其尚書令馬當為六軍都督，假節鉞，營東場大閱，軍士七萬餘人，舟師溯江而上。過成都，鼓噪盈江，壽登城觀之。其群臣咸曰：「我國小眾寡，吳、會險遠，圖之未易。」解思明又切諫懇至，壽於是命群臣陳其利害。龔壯諫曰：「陛下與胡通，孰如與晉通？胡，豺狼國也。晉既滅，不得不北面事之。若與之爭天下，則強弱勢異。此虞、虢之成范，已然之明戒，願陛下熟慮之。」群臣以壯之言為然，叩頭泣諫，壽乃止，士眾咸稱萬歲。

　　遣其鎮東大將軍李奕征牂柯，太守謝恕保城距守者積日，不拔。會奕糧盡，引還。

　　壽以其太子勢領大將軍、錄尚書事。

　　壽承雄寬儉，新行篡奪，因循雄政，未逞其志欲。會李閎、王嘏從鄴還，盛稱季龍威強，宮觀美麗，鄴中殷實。壽又聞季龍虐用刑法，王遜亦以殺罰禦下，並能控制邦域，壽心欣慕，人有小過，輒殺以立威。又以郊甸未實，都邑空虛，工匠器械，事未充盈，乃徙旁郡戶三丁已上以實成都，興尚方禦府，發州郡工巧以充之，廣修宮室，引水入城，務於奢侈。又廣太學，起宴殿。百姓疲于使役，呼嗟滿道，思亂者十室而九矣。其左僕射蔡興切諫，壽以為誹謗，誅之。右僕射李嶷數以直言懺旨，壽積忿非一，托以他罪，下獄殺之。

　　壽疾篤，常見李期、蔡興為祟。八年，壽死，時年四十四，在位五年。偽諡昭文帝，廟曰中宗，墓曰安昌陵。

　　壽初為王，好學愛士，庶幾善道，每覽良將賢相建功立事者，未嘗不反覆誦之，故能征伐四克，辟國千里。雄既垂心于上，壽亦盡誠於下，號為賢相。及即偽位之後，改立宗廟，以父驤為漢始祖廟，特、雄為大成廟，又下書言與期、越別族，凡諸制度，皆有改易。公卿以下，率用己之僚佐，雄時舊臣及六郡士人，皆見廢黜。壽初病，思明等復議奉王室，壽不從。李演自越巂上書，勸壽歸正返本，釋帝稱王，壽怒殺之，以威龔壯、思明等。壯作詩七篇，托言應璩以諷壽。壽報曰：「省詩知意，若今人所作，賢哲之話言也。古人所作，死鬼之常辭耳！」動慕漢武、魏明之所為，恥聞父兄時事，上書者不得言先世政化，自以己勝之也。

　　勢字子仁，壽之長子也。初，壽妻閻氏無子，驤殺李鳳，為壽納鳳女，生勢。期愛勢姿貌，拜翊軍將軍、漢王世子。勢身長七尺九寸，腰帶十四圍，善於俯仰，時人異之。壽死，勢嗣偽位，赦其境內，改元曰太和。尊母閻氏為太后，妻李氏為皇后。

　　太史令韓皓奏熒惑守心，以過廟禮廢，勢命群臣議之。其相國董皎、侍中王嘏等以為景武昌業，獻文承基，至親不遠，無宜疏絕。勢更令祭特、雄，同號曰漢王。

　　勢弟大將軍、漢王廣以勢無子，求為太弟，勢弗許。馬當、解思明以勢兄弟不多，若有所廢，則益孤危，固勸許之。勢疑當等與廣有謀，遣其太保李奕襲廣於涪城，命董皎收馬當、思明斬之，夷其三族。貶廣為臨邛侯，廣自殺。思明有計謀，強諫諍，馬當甚得人心。自此之後，無復紀綱及諫諍者。

　　李奕自晉壽舉兵反之，蜀人多有從奕者，眾至數萬。勢登城距戰。奕單騎突門，門者射而殺之，眾乃潰散。勢既誅奕，大赦境內，改年嘉寧。

　　初，蜀土無獠，至此，始從山而出，北至犍為，梓潼，布在山谷，十餘萬落，不可禁制，大為百姓之患。勢既驕吝，而性愛財色，常殺人而取其妻，荒淫不恤國事。夷獠叛亂，軍守離缺，境宇日蹙。加之荒儉，性多忌害，誅殘大臣，刑獄濫加，人懷危懼。斥外父祖臣佐，親任左右小人，群小因行威福。又常居內，少見公卿。史官屢陳災譴，乃加董皎太師，以名位優之，實欲與分災眚。

　　大司馬桓溫率水軍伐勢。溫次青衣，勢大發軍距守，又遣李福與昝堅等數千人從山陽趣合水距溫。謂溫從步道而上，諸將皆欲設伏於江南以待王師，昝堅不從，率諸軍從江北鴛鴦碕渡向犍為，而溫從山陽出江南，昝堅到犍為，方知與溫異道，乃回從沙頭津北渡。及堅至，溫已造成都之十里陌，昝堅眾自潰。溫至城下，縱火燒其大城諸門。勢眾惶懼，無復固志，其中書監王嘏、散騎常侍常璩等勸勢降。勢以問侍中馮孚，孚言：「昔吳漢征蜀，盡誅公孫氏。今晉下書，不赦諸李，雖降，恐無全理。」勢乃夜出東門，與昝堅走至晉壽，然後送降文于溫曰：「偽嘉寧二年三月十七日，略陽李勢叩頭死罪。伏惟大將軍節下，先人播流，恃險因釁，竊自汶、蜀。勢以暗弱，復統未緒，偷安荏苒，未能改圖。猥煩硃軒，踐冒險阻。將士狂愚，干犯天威。仰慚俯愧，精魂飛散，甘受斧鑕，以釁軍鼓。伏惟大晉，天網恢弘，澤及四海，恩過陽日。逼迫倉卒，自投草野。即日到白水城，謹遣私署散騎常侍王幼奉箋以聞，並敕州郡投戈釋杖。窮池之魚，待命漏刻。」勢尋輿櫬面縛軍門，溫解其縛，焚其櫬，遷勢及弟福、從兄權親族十餘人于健康，封勢歸義侯。升平五年，死于建康。在位五年而敗。

　　始，李特以惠帝太安元年起兵，至此六世，凡四十六年，以穆帝永和三年滅。

　　史臣曰：昔周德方隆，古公切逾梁之患；漢祚斯永，宣後興渡湟之師。是知戎狄亂華，釁深自古，況乎巴、濮雜種，厥類實繁，資剽竊以全生，習獷悍而成俗。李特世傳凶狡，早擅梟雄，太息劍門，志吞井絡。屬晉綱之落紐，乘羅侯之無斷，騁馬屬犍，同聲雲集，殲殄蜀、漢，薦食巴、梁，沃野無半菽之資，華陽有析骸之釁。蓋上失其道，覆敗之至於斯！

　　仲俊天挺英姿，見稱奇偉，摧鋒累載，克隆霸業。蹈玄德之前基，掩子陽之故地，薄賦而綏弊俗，約法而悅新邦，擬於其倫，實孫權之亞也。若夫立子以嫡，往哲通訓，繼體承基，前修茂範。而雄暗經國之遠圖，蹈匹夫之小節，傳大統於猶子。托強兵於厥胤。遺骸莫斂，尋戈之釁已深；星紀未周，傾巢之釁便及。雖云天道，抑亦人謀。

　　班以寬愛罹災，期以暴戾速禍，殊塗並失，異術同亡。武考憑藉世資，窮兵竊位，罪百周帶，毒甚楚圍，獲保歸全，何其幸也！子仁承緒，繼傳昏虐，驅率餘燼，敢距大邦。授甲晨征，則理均於困獸；斬關宵遁，則義殊於前禽。宜其懸首國門，以明大戮，遂得禮同劉禪，不亦優乎！

　　贊曰：晉圖馳馭，百六斯鐘。天垂伏鱉，野戰群龍。李特窺釁，盜我巴、庸。世歷五朝，年將四紀。篡殺移國，昏狂繼軌。德之不修，險亦難恃。


Chinese text: This work was published before January 1, 1923, and is in the
public domain worldwide because the author died at least 100 years ago.
