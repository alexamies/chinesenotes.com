劉琨
　　劉琨，字越石，中山魏昌人，漢中山靖王勝之後也。祖邁，有經國之才，為相國參軍、散騎常侍。父蕃，清高沖儉，位至光祿大夫。琨少得俊朗之目，與范陽祖納俱以雄豪著名。年二十六，為司隸從事。時征虜將軍石崇河南金穀澗中有別廬，冠絕時輩，引致賓客，日以賦詩。琨預其間，文詠頗為當時所許。秘書監賈謐參管朝政，京師人士無不傾心。石崇、歐陽建、陸機、陸雲之徒，並以文才降節事謐，琨兄弟亦在其間，號曰「二十四友'。太尉高密王泰辟為掾，頻遷著作郎、太學博士、尚書郎。

　　趙王倫執政，以琨為記室督，轉從事中郎。倫子荂，即琨姊婿也，故琨父子兄弟並為倫所委任。及篡，荂為皇太子，琨為荂詹事。三王之討倫也，以琨為冠軍、假節，與孫秀子會率宿衛兵三萬距成都王穎，戰于黃橋，琨大敗而還，焚河橋以自固。及齊王冏輔政，以其父兄皆有當世之望，故特宥之，拜兄輿為中書郎，琨為尚書左丞，轉司徒左長史。冏敗，范陽王虓鎮許昌，引為司馬。

　　及惠帝幸長安，東海王越謀迎大駕，以琨父蕃為淮北護軍、豫州刺史。劉喬攻范陽王虓於許昌也，琨輿汝南太守杜育等率兵救之，未至而虓敗，琨輿虓俱奔河北，琨之父母遂為劉喬所執。琨乃說冀州刺史溫羨，使讓位於虓。及虓領冀州，遺琨詣幽州，乞師于王浚，得突騎八百人，與虓濟河，共破東平王懋於廩丘，南走劉喬，始得其父母。又斬石超，降呂朗，因統諸軍奉迎大駕于長安。以動封廣武侯，邑二千戶。

　　永嘉元年，為并州刺史，加振威將軍，領匈奴中郎將。琨在路上表曰：「臣以頑蔽，志望有限，因緣際會，遂忝過任。九月末得發，道險山峻，胡寇塞路，輒以少擊眾，冒險而進，頓伏艱危，辛苦備嘗，即日達壺口關。臣自涉州疆，目睹困乏，流移四散，十不存二，攜老扶弱，不絕于路。及其在者，鬻賣妻子，生相捐棄，死亡委危，白骨橫野，哀呼之聲，感傷和氣。群胡數萬，周匝四山，動足遇掠，開目睹寇。唯有壺關，可得告糴。而此二道，九州之陰，數人當路，則百夫不敢進，公私往反，沒喪者多。嬰守窮城，不得薪采，耕牛既盡，又乏田器。以臣愚短，當此至難，憂如迴圈，不遑寢食。臣伏思此州雖去邊朔，實邇皇畿，南通河內，東連司冀，北捍殊俗，西禦強虜，是勁弓良馬勇士精銳之所出也。當須委輸，乃全其命。今上尚書，請此州穀五百萬斛，絹五百萬匹，綿五百萬斤。願陛下時出臣表，速見聽處。」朝廷許之。

　　時東嬴公騰自晉陽鎮鄴，並土饑荒，百姓隨騰南下，餘戶不滿二萬，寇賊繼橫，道路斷塞。琨募得千餘人，轉鬥至晉陽。府寺焚毀，僵屍蔽地，其有存者，饑羸無復人色，荊棘成林，豺狼滿道。琨翦除荊棘，收葬枯骸，造府朝，建市獄。寇盜互來掩襲，恆以城門為戰場，百姓負楯以耕，屬鞬而耨。琨撫循勞徠，甚得物情。劉元海時在離石，相去三百許裏。琨密遣離間其部雜虜，降者萬餘落。元海甚懼，遂城蒲子而居之。在官未期，流人稍復，雞犬之音復相接矣。琨父蕃自洛赴之。人士奔迸者多歸於琨，琨善於懷撫，而短於控禦。一日之中，雖歸者數千，去者亦以相繼。然素奢豪，嗜聲色，雖暫自矯勵，而輒復縱逸。

　　河南徐潤者，以音律自通，游於貴勢，琨甚愛之，署為晉陽令。潤恃寵驕恣，干預琨政。奮威護軍令狐盛性亢直，數以此為諫，並勸琨除潤，琨不納。初，單于猗以救東嬴公騰之功，琨表其弟猗盧為代郡公，與劉希合眾於中山。王浚以琨侵己之地，數來擊琨，琨不能抗，由是聲實稍損。徐潤又譖令狐盛於琨曰：「盛將勸公稱帝矣。」琨不之察，便殺之。琨母曰：「汝不能弘經略，駕豪傑，專欲除勝己以自安，當何以得濟！如是，禍必及我。」不從。盛子泥奔于劉聰，具言虛實。聰大喜，以泥為鄉導。屬上党太守襲醇降於聰，雁門烏丸復反，琨親率精兵出禦之。聰遣子粲及令狐泥乘虛襲晉陽，太原太守高喬以郡降聰，琨父母並遇害。琨引猗盧並力攻粲，大敗之，死者十五六。琨乘勝追之，更不能克。猗盧以為聰未可滅，遺琨牛羊車馬而去，留其將箕澹、段繁等戍晉陽。琨志在復仇，而屈於力弱，泣血屍立，撫慰傷痍，移居陽邑城，以招集亡散。

　　湣帝即位，拜大將軍、都督并州諸軍事，加散騎常侍、假節。琨上疏謝曰：

　　陛下略臣大愆，錄臣小善，猥蒙天恩，光授殊寵，顯以蟬冕之榮，崇以上將之位。伏省詔書，五情飛越。

　　臣聞晉文以郤縠為元帥而定霸功，高祖以韓信為大將而成王業，咸有敦詩閱禮之德，戎昭果毅之威，故能振豐功于荊南，拓洪基於河北。況臣凡陋，擬蹤前哲，俯懼折鼎，慮在覆餗。昔曹沫三北，而收功于柯盟；馮異垂翅，而奮翼于澠池，皆能因敗為成，以功補過。陛下宥過之恩已隆，而臣自新之善不立。臣雖不逮，預聞前訓，恭讓之節，臣猶庶幾。所以冒承寵命者，實欲沒身報國，輒死自效，要以致命寇場，盡其臣節。至於寵榮之施，非言辭所謝。又謁者史蘭、殿中中郎王春等繼至，奉詔，臣俯尋聖旨，伏紙飲淚。

　　臣聞夷險流行，古今代有，靈厭皇德，曾未悔禍。蟻狄續毒於神州，夷裔肆虐于上國，七廟闕禋祀之饗，百官喪彝倫之序，梓宮淪辱，山陵未兆，率土永慕，思同考妣。陛下龍姿日茂，睿質彌光，升區宇於既頹，崇社稷於已替，四海之內，肇有上下，九服之萌，復睹典制。伏惟陛下蒙塵于外，越在秦郊，蒸嘗之敬在心，桑梓之思未克。臣備位歷年，才質駑下，丘山之釁已彰，毫釐之效未著。頃以時宜，權假位號，竟無殪戎之績，而有負乘之累，當肆刑書，以明黜陟。是以臣前表上聞，敢緣愚款，乞奉先朝之班，苟存偏師之職，赦其三敗之愆，必其一功之用，得騁志虜場，快意大逆，雖身膏野草，無恨黃墟。陛下偏恩過隆，曲蒙擢拔，遂授上將，位兼常伯，征討之務，得從事宜。拜命驚惶，五情戰悸，懼於隕越，以為朝羞。昔申胥不徇伯舉，而成公壻之勳；伍員不從城父，而濟入郢之庸。臣雖頑凶，無覬古人，其于被堅執銳，致身寇仇，所謂天地之施，群生莫謝不勝。受恩至深，謹拜表陳聞。

　　及麹允敗，劉曜斬趙冉，琨又表曰：

　　逆胡劉聰，敢率犬羊，馮陵輦轂，人神發憤，遐邇奮怒。伏省詔書，相國、南陽王保，太尉、涼州刺史軌，糾合二州，同恤王室，冠軍將軍允、護軍將軍綝，總齊六軍，戮力國難，王旅大捷，俘馘千計，旌旗首于晉路，金鼓振于河曲，崤函無虔劉之警，汧隴有安業之慶，斯誠宗廟社稷陛下神武之所致。含氣之類，莫不引領，況臣之心，能無踴躍。

　　臣前表當與鮮卑猗盧克今年三月都會平陽，會匈羯石勒以三月三日徑掩薊城，大司馬、博陵公浚受其偽和，為勒所虜，勒勢轉盛，欲來襲臣。城塢駭懼，志在自守。又猗盧國內欲生奸謀，幸盧警慮，尋皆誅滅。遂使南北顧慮，用愆成舉，臣所以泣血宵吟，扼腕長歎者也。勒據襄國，與臣隔山，寇騎朝發，夕及臣城，同惡相求，其徒實繁。自東北八州，勒滅其七，先朝所授，存者唯臣。是以勒朝夕謀慮，以圖臣為計，窺伺間隙，寇抄相尋，戎士不得解甲，百姓不得在野。天網雖張，靈澤未及，唯臣孑然與寇為伍。自守則稽聰之誅，進討則勒襲其後，進退唯穀，首尾狼狽。徒懷憤踴，力不從願，慚怖征營，痛心疾首，形留所在，神馳寇庭。秋穀既登，胡馬已肥，前鋒諸軍並有至者，臣當首啟戎行，身先士卒。臣與二虜，勢不並立，聰、勒不梟，臣無歸志，庶憑陛下威靈，使微意獲展，然後隕首謝國，沒而無恨。

　　三年，帝遣兼大鴻臚趙廉持節拜琨為司空、都督並冀幽三州諸軍事。琨上表讓司空，受都督，克期與猗盧討劉聰。尋猗盧父子相圖，盧及兄子根皆病死，部落四散。琨子遵先質于盧，眾皆附之。及是，遵與箕澹等帥盧眾三萬人，馬牛羊十萬，悉來歸琨，琨由是復振，率數百騎自平城撫納之。屬石勒攻樂平，太守韓據請救於琨，而琨自以士眾新合，欲因其銳以威勒。箕澹諫曰：「此雖晉人，久在荒裔，未習恩信，難以法禦。今內收鮮卑之余穀，外抄殘胡之牛羊，且閉關守險，務農息士，既服化感義，然後用之，則功可立也。」琨不從，悉發其眾，命澹領步騎二萬為前驅，琨自為後繼。勒先據險要，設伏以擊澹，大敗之，一軍皆沒，並土震駭。尋又炎旱，琨窮蹙不能復守。幽州刺史鮮卑段匹磾數遣信要琨，欲與同獎王室。琨由是率眾赴之，從飛狐人薊。匹磾見之，甚相崇重，與琨結婚，約為兄弟。

　　是時西都不守，元帝稱制江左，琨乃令長史溫嶠勸進，於是河朔征鎮夷夏一百八十人連名上表，語在《元紀》。令報曰：「豺狼肆毒，薦覆社稷，億兆顒顒，延首罔系。是以居於王位，以答天下，庶以克復聖主，掃蕩讎恥，豈可猥當隆極，此孤之至誠著於遐邇者也。公受奕世之寵，極人臣之位，忠允義誠，精感天地。實賴遠謀，共濟艱難。南北迥邈，同契一致，萬里之外，心存咫尺。公其撫甯華戎，致罰丑類。動靜以聞。」

　　建武元年，琨與匹磾期討石勒，匹磾推琨為大都督，臿血載書，檄諸方守，俱集襄國。琨、匹磾進屯固安，以俟眾軍。匹磾從弟末波納勒厚賂，獨不進，乃沮其計。琨、匹磾以勢弱而退。是歲，元帝轉琨為侍中、太尉，其餘如故，並贈名刀。琨答曰：「謹當躬自執佩，馘截二虜。」

　　匹磾奔其兄喪，琨遣世子群送之，而末波率眾要擊匹磾而敗走之，群為末波所得。末波厚禮之，許以琨為幽州刺史，共結盟而襲匹磾，密遣使齎群書請琨為內應，而為匹磾邏騎所得。時琨別屯故征北府小城，不之知也。因來見匹磾，匹磾以群書示琨曰：「意亦不疑公，是以白公耳。」琨曰：「與公同盟，志獎王室，仰憑威力，庶雪國家之恥。若兒書密達，亦終不以一子之故負公忘義也。」匹磾雅重琨，初無害琨志，將聽還屯。其中弟叔軍好學有智謀，為匹磾所信，謂匹磾曰：「吾胡夷耳，所以能服晉人者，畏吾眾也。今我骨肉構禍，是其良圖之日，若有奉琨以起，吾族盡矣。」匹磾遂留琨。琨之庶長子遵懼誅，與琨左長史楊橋、并州治中如綏閉門自守。匹磾諭之不得，因縱兵攻之。琨將龍季猛迫於乏食，遂斬橋、綏而降。

　　初，琨之去晉陽也，慮及危亡而大恥不雪，亦知夷狄難以義伏，冀輸寫至誠，僥倖萬一。每見將佐，發言慷慨，悲其道窮，欲率部曲列於賊壘。斯謀未果，竟為匹磾所拘。自知必死，神色怡如也。為五言詩贈其別駕盧諶曰：

　　握中有懸璧，本是荊山球。惟彼太公望，昔是渭濱叟。鄧生何感激，千里來相求。白登幸曲逆，鴻門賴留侯。重耳憑五賢，小白相射鉤。能隆二伯主，安問党與仇！中夜撫枕歎，想與數子遊。吾衰久矣夫，何其不夢周？誰雲聖達節，知命故無憂。宣尼悲獲麟，西狩泣孔丘。功業未及建，夕陽忽西流。時哉不我與，去矣如雲浮。硃實隕勁風，繁英落素秋。狹路頌華蓋，駭駟摧雙輈。何意百煉剛，化為繞指柔。

　　琨詩托意非常，攄暢幽憤，遠想張陳，感鴻門、白登之事，用以激諶。諶素無奇略，以常詞酬和，殊乖琨心，重以詩贈之，乃謂琨曰：「前篇帝王大志，非人臣所言矣。」

　　然琨既忠於晉室，素有重望，被拘經月，遠近憤歎。匹磾所署代郡太守辟閭嵩，與琨所署雁門太守王據、後將軍韓據連謀，密作攻具，欲以襲匹磾。而韓據女為匹磾兒妾，聞其謀而告之匹磾，於是執王據、辟閭嵩及其徒黨悉誅之。會王敦密使匹磾殺琨，匹磾又懼眾反己，遂稱有詔收琨。初，琨聞敦使到，謂其子曰：「處仲使來而不我告，是殺我也。死生有命，但恨仇恥不雪，無以下見二親耳。」因歔欷不能自勝。匹磾遂縊之，時年四十八。子侄四人俱被害。朝廷以匹磾尚強，當為國討石勒，不舉琨哀。

　　三年，琨故從事中郎盧諶、崔悅等上表理琨曰：

　　臣聞經國之體，在於崇明典刑；立政之務，在於固慎關塞。況方嶽之臣，殺生之柄，而可不正其枉直，以杜其奸邪哉！竊見故司空、廣武侯琨，在惠帝擾攘之際，值群後鼎沸之難，戮力皇家，義誠彌厲，躬統華夷，親受矢石，石超授首，呂朗面縛，社稷克寧，鑾輿反駕，奉迎之勳，琨實為隆，此琨效忠之一驗也。其後并州刺史、東贏公騰以晉川荒匱，移鎮臨漳，太原、西河盡徙三魏。琨受任并州，屬承其弊，到官之日，遺戶無幾，當易危之勢，處難濟之土，鳩集傷痍，撫和戎狄，數年之間，公私漸振。會京都失守，群逆縱逸，邊萌頓僕，苟懷宴安，咸以為并州之地四塞為困，且可閉關守險，畜資養徒，抗辭厲聲，忠亮奮發，以為天子沈辱而不隕身死節，情非所安，遂乃跋履山川，東西征討。屠各乘虛，晉陽沮潰，琨父母罹屠戮之殃，門族受殲夷之禍。向使琨從州人之心，為自守之計，則聖朝未必加誅，而族黨可以不喪。及猗盧敗亂，晉人歸奔，琨于平城納其初附。將軍箕澹又以為此雖晉人，久在荒裔，難以法整，不可便用。琨又讓之，義形於色。假從澹議，偷于苟存，則晏然於並土，必不亡身于燕薊也。琨自以備位方嶽，綱維不舉，無緣虛荷大任，坐居三司，是以陛下登阼，使引衍告遜，前後章表，具陳誠款。尋令從事中郎臣續澹以章綬節傳奉還本朝，與匹磾使榮邵期一時俱發。又匹磾以琨王室大臣，懼奪己威重，忌琨之形，漸彰於外。琨知其如此，慮不可久，欲遣妻息大小盡詣京城，以其門室一委陛下。有征舉之會，則身充一卒；若匹磾縱凶慝，則妻息可免。具令臣澹密宣此旨，求詔敕路次，令相迎衛。會王成從平陽逃來，說南陽王保稱號隴右，士眾甚盛，當移關中。匹磾聞此，私懷顧望，留停榮邵，欲遣前兼鴻臚邊邈奉使詣保，懼澹獨南，言其此事，遂不許引路。丹誠赤心，卒不上達。匹磾兄眷喪亡，嗣子幼弱，欲因奔喪奪取其國。又自以欺國陵家，懷邪樂禍，恐父母宗党不容其罪，是以卷甲櫜弓，陰圖作亂，欲害其從叔驎、從弟末波等，以取其國。匹磾親信密告驎、波，驎、波乃遣人距之，匹磾僅以身免。百姓謂匹磾已沒，皆憑向琨。若琨于時有害匹磾之情，則居然可擒，不復營於人力。自此之後，上下並離，匹磾遂欲盡勒胡晉，徙居上穀。琨深不然之，勸移厭次，南憑朝廷。匹磾不能納，反禍害父息四人，從兄二息同時並命。琨未遇害，知匹磾必有禍心，語臣等云：「受國厚恩，不能克報，雖才略不及，亦由遇此厄運。人誰不死，死生命也。唯恨下不能效節于一方，上不得歸誠于陛下。」辭旨慷慨，動於左右。匹磾 既害琨，橫加誣謗，言琨欲窺神器，謀圖不軌。琨免述囂頑凶之思，又無信布懼誅之情，崎嶇亂亡之際，夾肩異類之間，而有如此之心哉！雖臧獲之愚，廝養之智，猶不為之，況在國士之列，忠節先著者乎！

　　匹磾之害琨，稱陛下密詔。琨信有罪，陛下加誅，自當肆諸市朝，與眾棄之，不令殊俗之豎戮台輔之臣，亦已明矣。然則擅詔有罪，雖小必誅；矯制有功，雖大不論，正以興替之根咸在於此，開塞之由不可不閉故也。而匹磾無所顧忌，怙亂專殺，虛假王命，虐害鼎臣，辱諸夏之望，敗王室之法，是可忍也，孰不可忍！若聖朝猶加隱忍，未明大體，則不逞之人襲匹磾之跡，殺生自由，好惡任意，陛下將何以誅之哉！折沖厭難，唯存戰勝之將；除暴討亂，必須知略之臣。故古語云「山有猛獸，藜藿為之不采」，非虛言矣。自河以北，幽並以南，丑類有所顧憚者，唯琨而已。琨受害之後，群凶欣欣，莫不得意，鼓行中州，曾無纖介，此又華夷小大所以長歎者也。

　　伏惟陛下睿聖之隆，中興之緒，方將平章典刑，以經序萬國。而琨受害非所，冤痛已甚，未聞朝廷有以甄論。昔壺關三老訟衛太子之罪，穀永、劉向辨陳湯之功，下足以明功罪之分，上足以悟聖主之懷。臣等祖考以來，世受殊遇，人侍翠幄，出簪彤管，弗克負荷，播越遐荒，與琨周旋，接事終始，是以仰慕三臣在昔之義，謹陳本末，冒以上聞，仰希聖朝曲賜哀察。

　　太子中庶子溫嶠又上疏理之，帝乃下詔曰：「故太尉、廣武侯劉琨忠亮開濟，乃誠王家，不幸遭難，志節不遂，朕甚悼之。往以戎事，未加弔祭。其下幽州，便依舊弔祭。」贈侍中、太尉，諡曰湣。

　　琨少負志氣，有縱橫之才，善交勝己，而頗浮誇。與范陽祖逖為友，聞逖被用，與親故書曰：「吾枕戈待旦，志梟逆虜，常恐祖生先吾著鞭。」其意氣相期如此。在晉陽，常為胡騎所圍數重，城中窘迫無計，琨乃乘月登樓清嘯，賊聞之，皆淒然長歎。中夜奏胡笳，賊又流涕歔欷，有懷土之切。向曉復吹之，賊並棄圍而走。子群嗣。

子群
　　群字公度，少拜廣武侯世子。隨父在晉陽，遭逢寇亂，數領偏軍征討。性清慎，有裁斷，得士類歡心。及琨為匹磾所害，琨從事中郎盧諶等率餘眾奉群依末波。溫嶠前後表稱：「姨弟劉群，內弟崔悅、盧諶等，皆在末波中，翹首南望。愚謂此等並有文思，於人之中少可湣惜。如蒙錄召，繼絕興亡，則陛下更生之恩，望古無二。」咸康二年，成帝詔征群等，為末波兄弟愛其才，托以道險不遣。

　　石季龍滅遼西，群及諶、悅同沒胡中，季龍皆優禮之，以群為中書令。至冉閔敗後，群遇害。時勒及季龍得公卿人士多殺之，其見擢用，終至大官者，唯有河東裴憲，渤海石璞，滎陽鄭系，潁川荀綽，北地傅暢及群、悅、諶等十餘人而已。

琨兄輿
　　輿字慶孫。雋朗有才局，與琨並尚書郭奕之甥，名著當時。京都為之語曰：「洛中奕奕，慶孫，越石。」辟宰府尚書郎。兄弟素侮孫秀，及趙王倫輔政，孫秀執權，並免其官。妹適倫世子荂，荂與秀不協，復以輿為散騎侍郎。齊王冏輔政，以輿為中書侍郎。東海王越、范陽王虓之舉兵也，以輿為潁川太守。及河間王顒檄劉喬討虓於許昌，矯詔曰：「潁川太守劉輿迫協范王虓，距逆詔命，多樹私黨，擅劫郡縣，合聚兵眾。輿兄弟昔因趙王婚親，擅弄權勢，凶狡無道，久應誅夷，以遇赦令，得全首領。小人不忌，為惡日滋，輒用苟晞為兗州，斷截王命。鎮南大將軍弘，平南將軍、彭城王釋，征東大將軍准，各勒所領，徑會許昌，與喬並力。今遣右將這張方為大都督，督建威將軍呂朗、陽平太守刁默，率步騎十萬，同會許昌，以除輿兄弟。敢有舉兵距違王命，誅及五族。能殺輿兄弟送首者，封三千戶縣侯，賜絹五千匹。」虓之敗，輿與之俱奔河北。虓既鎮鄴，以輿為征虜將軍、魏郡太守。

　　虓薨，東海王越將召之，或曰：「輿猶膩也，近則汙人。」及至，越疑而禦之。輿密視天下兵簿及倉庫、牛馬、器械、水陸之形，皆默識之。是時軍國多事，每會議，自潘滔以下，莫知所對。輿既見越，應機辯畫，越傾膝酬接，即以為左長史。越既總錄，以輿為上佐，賓客滿筵，文案盈機，遠近書記日有數千，終日不倦，或以夜繼之，皆人人歡暢，莫不悅附。命議如流，酬對款備，時人服其能，比之陳遵。時稱越府有三才：潘滔大才，劉輿長才，裴邈清才。越誅繆播、王延等，皆輿謀也。延愛妾荊氏有音伎，延尚未殮，輿便娉之。未及迎，又為太傅從事中郎王俊所爭奪。御史中取丞傅宣劾奏，越不問輿，而免俊官。輿乃說越，遣琨鎮并州，為越北面之重。洛陽未敗，病指疽卒，時年四十七。追贈驃騎將軍。先有功封定襄侯，諡曰貞。子演嗣。

輿子演
　　演字始仁。初辟太尉掾，除尚書郎，以父憂去職。服闋，襲爵，太傅、東海王越引為主簿。遷太子中庶子，出為陽平太守。自洛奔琨，琨以為輔國將軍、魏郡太守。琨將討石勒，以演領勇士千人，行北中郎將、兗州刺史，鎮廩丘。演斬王桑，走趙固，得眾七千人。為石勒所攻，演距戰，勒退。元帝拜為都督、後將軍，假節。後為石季龍所圍，求救于邵續、段鴦，鴦騎救之，季龍走，隨鴦屯厭次，被害。

　　弟胤為琨引兵，路逢烏桓賊，戰沒。胤弟挹初為太傅、東海王越掾，與琨俱被害。挹弟啟，啟弟述，與琨子群俱在末波中，後併入石季龍。啟為季龍尚書僕射，後歸國，穆帝拜為前將軍，加給事中。永和九年，隨中軍將軍殷浩北伐，為姚襄所敗，啟戰沒。述為季龍侍中，隨啟歸國，拜驍騎將軍。

祖逖
　　祖逖，字士稚，范陽遒人也。世吏二千石，為北州舊姓。父武，晉王掾、上穀太守。逖少孤，兄弟六人。兄該、納等並開爽有才幹。逖性豁蕩，不修儀檢，年十四五猶未知書，諸兄每憂之。然輕財好俠，慷慨有節尚，每至田舍，輒稱兄意，散穀帛以周貧乏，鄉黨宗族以是重之。後乃博覽書記，該涉古今，往來京師，見者謂逖有贊世才具。僑居陽平。年二十四，陽平辟察孝廉，司隸再辟舉秀才，皆不行。與司空劉琨俱為司州主簿，情好綢繆，共被同寢。中夜聞荒雞鳴，蹴琨覺曰：「此非惡聲也。」因起舞。逖、琨並有英氣，每語世事，或中宵起坐，相謂曰：「若四海鼎沸，豪傑並起，吾與足下當相避于中原耳。」

　　辟齊王冏大司馬掾、長沙王乂驃騎祭酒，轉主簿，累遷太子中舍人、豫章王從事中郎。從惠帝北伐，王師敗績于蕩陰，遂退還洛。大駕西幸長安，關東諸侯范陽王虓、高密王略、平昌公模等競召之，皆不就。東海王越以逖為典兵參軍、濟陰太守，母喪不之官。及京師大亂，逖率親黨數百家避地淮泗，以所乘車馬載同行老疾，躬自徒步，藥物衣糧與眾共之，又多權略，是以少長咸宗之，推逖為行主。達泗口，元帝逆用為徐州刺史，尋征軍諮祭酒，居丹徒之京口。

　　逖以社稷傾覆，常懷振復之志。賓客義徒皆暴傑勇士，逖遇之如子弟。時揚土大饑，此輩多為盜竊，攻剽富室，逖撫慰問之曰：「比復南塘一出不？」或為吏所繩，逖輒擁護救解之。談者以此少逖，然自若也。時帝方拓定江南，未遑北伐，逖進說曰：「晉室之亂，非上無道而下怨叛也。由籓王爭權，自相誅滅，遂使戎狄乘隙，毒流中原。今遺黎既被殘酷，人有奮擊之志。大王誠能發威命將，使若逖等為之統主，則郡國豪傑必因風向赴，沈弱之士欣于來蘇，庶幾國恥可雪，願大王圖之。」帝乃以逖為奮威將軍、豫州刺史，給千人稟，布三千匹，不給鎧仗，使自招募。仍將本流徙部曲百餘家渡江，中流擊楫而誓曰：「祖逖不能清中原而復濟者，有如大江！」辭色壯烈，眾皆慨歎。屯于江陰，起冶鑄兵器，得二千餘人而後進。

　　初，北中郎將劉演距于石勒也，流人塢主張平、樊雅等在譙，演署平為豫州刺史，雅為譙郡太守。又有董瞻、于武、謝浮等十餘部，眾各數百，皆統屬平。逖誘浮使取平，浮譎平與會，遂斬以獻逖。帝嘉逖勳，使運糧給之，而道遠不至，軍中大饑。進據太丘。樊雅遣眾夜襲逖，遂入壘，拔戟大呼，直趣逖幕，軍土大亂。逖命左右距之，督護董昭與賊戰，走之。逖率眾追討，而張平餘眾助雅攻逖。蓬陂塢主陳川，自號甯朔將軍、陳留太守。逖遣使求救於川，川遣將李頭率眾援之，逖遂克譙城。

　　初，樊雅之據譙也，逖以力弱，求助於南中郎將王含，含遣桓宣領兵助逖。逖既克譙，宣等乃去。石季龍聞而引眾圍譙，含又遣宣救逖，季龍聞宣至而退。宣遂留，助逖討諸屯塢未附者。

　　李頭之討樊雅也，力戰有勳。逖時獲雅駿馬，頭甚欲之而不敢言，逖知其意，遂與之。頭感逖恩遇，每歎曰：「若得此人為主，吾死無恨。」川聞而怒，遂殺頭。頭親党馮寵率其屬四百入歸於逖，川益怒，遣將魏碩掠豫州諸郡，大獲子女車馬。逖遣將軍衛策邀擊于谷水，盡獲所掠者，皆令歸本，軍無私焉。川大懼，遂以眾附石勒。逖率眾伐川，石季龍領兵五萬救川，逖設奇以擊之，季龍大敗，收兵掠豫州，徙陳川還襄國，留桃豹等守川故城，住西台。逖遣將韓潛等鎮東台。同一大城，賊從南門出入放牧，逖軍開東門，相守四旬。逖以布囊盛土如米狀，使千餘人運上臺，又令數人擔米，偽為疲極而息於道，賊果逐之，皆棄擔而走。賊既獲米，謂逖士眾豐飽，而胡戍饑久，益懼，無復膽氣。石勒將劉夜堂以驢千頭運糧以饋桃豹，逖遣韓潛、馮鐵等追擊于汴水，盡獲之。豹宵遁，退據東燕城，逖使潛進屯封丘以逼之。馮鐵據二台，逖鎮雍丘，數遣軍要截石勒，勒屯戍漸蹙。候騎常獲濮陽人，逖厚待遣歸。咸感逖恩德，率鄉里五百家降逖。勒又遣精騎萬人距逖，復為逖所破，勒鎮戍歸附者甚多。時趙固、上官巳、李矩、郭默等各以詐力相攻擊，逖遣使和解之，示以禍福，遂受逖節度。逖愛人下士，雖疏交賤隸，皆恩禮遇之，由是黃河以南盡為晉土。河上堡固先有任子在胡者，皆聽兩屬，時遣遊軍偽抄之，明其未附。諸塢主感戴，胡中有異謀，輒密以聞。前後克獲，亦由此也。其有微功，賞不逾日。躬自儉約，勸督農桑，克己務施，不畜資產，子弟耕耘，負擔樵薪，又收葬枯骨，為之祭醊，百姓感悅。嘗置酒大會，耆老中坐流涕曰：「吾等老矣！更得父母，死將何恨！」乃歌曰：「幸哉遺黎免俘虜，三辰既朗遇慈父，玄酒忘勞甘瓠脯，何以詠恩歌且舞。」其得人心如此。故劉琨與親故書，盛讚逖威德。詔進逖為鎮西將軍。

　　石勒不敢窺兵河南，使成皋縣修逖母墓，因與逖書，求通使交市，逖不報書，而聽互市，收利十倍，於是公私豐贍，士馬日滋。方當推鋒越河，掃清冀朔，會朝廷將遣戴若思為都督，逖以若思是吳人，雖有才望，無弘致遠識，且已翦荊棘，收河南地，而若思雍容，一旦來統之，意甚怏怏。且聞王敦與劉隗等構隙，慮有內難，大功不遂。感激發病，乃致妻孥汝南大木山下。時中原士庶咸謂逖當進據武牢，而反置家險厄，或諫之，不納。逖雖內懷憂憤，而圖進取不輟，營繕武牢城，城北臨黃河，西接成皋，四望甚遠。逖恐南無堅壘，必為賊所襲，乃使從子汝南太守濟率汝陽太守張敞、新蔡內史周閎率眾築壘。未成，而逖病甚。先是，華譚、庾闡問術人戴洋，洋曰：「祖豫州九月當死。」初有妖星見於豫州之分，曆陽陳訓又謂人曰：「今年西北大將當死。」逖亦見星，曰：「為我矣！方平河北，而天欲殺我，此乃不祐國也。」俄卒於雍丘，時年五十六。豫州士女若喪考妣，譙梁百姓為之立祠。冊贈車騎將軍。王敦久懷逆亂，畏逖不敢發，至是始得肆意焉。尋以逖弟約代領其眾。約別有傳。逖兄納。

兄納
　　納字士言，最有操行，能清言，文義可觀。性至孝，少孤貧，常自炊釁以養母，平北將軍王敦聞之，遺其二婢，辟為從事中郎。有戲之曰：「奴價倍婢。」納曰：「百里奚何必輕于五羖皮邪！」轉尚書三公郎，累遷太子中庶子。曆官多所駁正，有補于時。

　　齊王冏建義，越王倫收冏弟北海王實及前前黃門郎弘農董祚弟艾，與冏俱起，皆將害之，納上疏救焉，並見宥。後為中護軍、太子詹事，封晉昌公。以洛下將亂，乃避地東南。元帝作相，引為軍諮祭酒。納好奕棋，王隱謂之曰：「禹惜寸陰，不聞數棋。」對曰：「我奕忘憂耳。」隱曰；「蓋聞古人遭逢，則以功達其道，若其不遇，則以言達其道。古必有之，今亦宜然。當晉未有書，而天下大亂，舊事蕩滅，君少長五都，游臣四方，華裔成敗，皆當聞見，何不記述而有裁成？應仲遠作《風俗通》，崔子真作《政論》，蔡伯喈作《勸學篇》，史遊作《急就章》，猶皆行於世，便成沒而不朽。僕雖無才，非志不立，故疾沒世而無聞焉，所以自強不息也。況國史明乎得失之跡，俱取散悉，此可兼濟，何必圍棋然後忘憂也！」納喟然歎曰：「非不悅子之道，力不足耳。」乃言之於帝曰：「自古小國猶有史官，況于大府，安可不置。」因舉隱，稱「清純亮直，學思沈敏，五經、群史多所綜悉，且好學不倦，從善如流。若使修著一代之典，褒貶與奪，誠一時之俊也。」帝以問記室參軍鐘雅，雅曰：「納所舉雖有史才，而今未能立也。」事遂停。然史官之立，自納始也。

　　初，弟約與逖同母，偏相親愛，納與約異母，頗有不平，乃密以啟帝，稱：「約懷陵上之性，抑而使之可也。今顯侍左右，假其權勢，將為亂階」。人謂納與約異母，忌其寵貴，乃露其表以示約，約憎納如仇，朝廷因此棄納。納既閒居，但清談、披閱文史而已。及約為逆，朝野歎納有鑒裁焉。溫嶠以納州里父党，敬而拜之。嶠既為時用，盛言納有名理，除光祿大夫。

　　納嘗問梅陶曰：「君鄉里立月旦評，何如？」陶曰：「善褒惡貶，則佳法也。」納曰：「未益。」時王隱在坐，因曰：「《尚書》稱『三載考績，三考黜陟幽明』，何得一月便行褒貶！」陶曰：「此官法也。月旦，私法也。」隱曰：「《易》稱『積善之家必有餘慶，積不善之家必有餘殃。』稱家者豈不是官？必須積久，善惡乃著，公私何異！古人有言，貞良而亡，先人之殃；酷烈而存，先人之勳。累世乃著，豈但一月！若必月旦，則顏回食埃，不免貪污；盜蹠引少，則為清廉。朝種暮獲，善惡未定矣。」時梅陶及鐘雅數說餘事，納輒困之，因曰：「君汝潁之士，利如錐；我幽冀之士，鈍如槌。持我鈍槌，捶君利錐，皆當摧矣。」陶、雅並稱「有神錐，不可得槌」。納曰：「假有神錐，必有神槌。」雅無以對。卒於家。

　　史臣曰：劉琨弱齡，本無異操，飛纓賈謐之館，借箸馬倫之幕，當於是日，實佻巧之徒歟！祖逖散穀周貧，聞雞暗舞，思中原之燎火，幸天步之多艱，原其素懷，抑為貪亂者矣。及金行中毀，乾維失統，三後流亡，遞縈居彘之禍，六戎橫噬，交肆長蛇之毒，於是素絲改色，跅弛易情，各運奇才，並騰英氣，遇時屯而感激，因世亂以驅馳，陳力危邦，犯疾風而表勁，勵其貞操，契寒松而立節，咸能自致三鉉，成名一時。古人有言曰：「世亂識忠良。」益斯之謂矣。天不祚晉，方啟戎心，越石區區，獨禦鯨鯢之銳，推心異類，竟終幽圄，痛哉！士稚葉跡中興，克復九州之半，而災星告釁，笠轂徒招，惜矣！

　　贊曰：越石才雄，臨危效忠，枕戈長息，投袂徼功，崎嶇汾晉，契闊獯戎。見欺段氏，於嗟道窮！祖生烈烈，夙懷奇節。扣楫中流，誓清凶孽。鄰醜景附，遺萌載悅。天妖是征，國恥奚雪！


Chinese text: This work was published before January 1, 1923, and is in the
public domain worldwide because the author died at least 100 years ago.
