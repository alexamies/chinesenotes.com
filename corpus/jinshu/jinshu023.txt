樂志下

　　永嘉之亂，海內分崩，伶官樂器，皆沒于劉、石。江左初立宗廟，尚書下太常祭祀所用樂名。太常賀循答云：「魏氏增損漢樂，以為一代之禮，未審大晉樂名所以為異。遭離喪亂，舊典不存。然此諸樂皆和之以鐘律，文之以五聲，詠之於歌辭，陳之於舞列。宮懸在庭，琴瑟在堂，八音迭奏，雅樂並作，登歌下管，各有常詠，周人之舊也。自漢氏以來，依仿此禮，自造新詩而已。舊京荒廢，今既散亡，音韻曲折，又無識者，則於今難以意言。」于時以無雅樂器及伶人，省太樂並鼓吹令。是後頗得登歌，食舉之樂，猶有未備。太寧末，明帝又訪阮孚等增益之。咸和中，成帝乃復置太樂官，鳩集遺逸，而尚未有金石也。庾亮為荊州，與謝尚修復雅樂，未具而亮薨。庾翼、桓溫專事軍旅，樂器在庫，遂至朽壞焉。及慕容亻雋平冉閔，兵戈之際，而鄴下樂人亦頗有來者。永和十一年，謝尚鎮壽陽，於是采拾樂人，以備太樂，並制石磬，雅樂始頗具。面王猛平鄴，慕容氏所得樂聲又入關右。太元中，破苻堅，又獲其樂工楊蜀等，閑習舊樂，於是四廂金石始備焉。乃使曹毗、王珣等增造宗廟歌詩，然郊祀遂不設樂。今列其詞於後雲。

　　歌宣帝曹毗

　　于赫高祖，德協靈符。應運撥亂，厘整天衢。勳格宇宙，化動八區。肅以典刑，陶以玄珠。神石吐瑞，靈芝自敷。肇基天命，道均唐虞。

　　歌景帝曹毗

　　景皇承運，纂隆洪緒。皇羅重抗，天暉再舉。蠢矣二寇，擾我揚楚。乃整元戎，以膏齊斧。亹亹神算，赫赫王旅。鯨鯢既平，功冠帝宇。

　　歌文帝曹毗

　　太祖齊聖，王猷誕融。仁教四塞，天基累崇。皇室多難，嚴清紫宮。威厲秋霜，惠過春風。平蜀夷楚，以文以戎。奄有參墟，聲流無窮。

　　歌武帝曹毗

　　于穆武皇，允龔欽明。應期登禪，龍飛紫庭。百揆時序，聽斷以情。殊域既賓，偽吳亦平。晨流甘露，宵映朗星。野有擊壤，路垂頌聲。

　　歌元帝曹毗

　　運屯百六，天羅解貫。元皇勃興，網籠江漢。仰齊七政，俯平禍亂。化若風行，澤猶雨散。淪光更曜，金輝復煥。德冠千載，蔚有餘粲。

　　歌明帝曹毗

　　明明肅祖，闡弘帝祚。英風夙發，清暉載路。奸逆縱忒，罔式皇度。躬振硃旗，遂豁天步。宏猷允塞，高羅雲布。品物咸甯，洪基永固。

　　歌成帝曹毗

　　于休顯宗，道澤玄播。式宣德音，暢物以和。邁德蹈仁，匪禮不過。敷以純風，濯以清波。連理映阜，鳴鳳棲柯。同規放勳，義蓋山河。

　　歌康帝曹毗

　　康皇穆穆，仰嗣洪德。為而不宰，雅音四塞。閑邪以誠，鎮物以默。威靜區宇，道宣邦國。

　　歌穆帝曹毗

　　孝宗夙哲，休音久臧。如彼晨離，耀景扶桑。垂訓華幄，流潤八荒。幽贊玄妙，爰該典章。西平僭蜀，北靜舊疆。高猷遠暢，朝有遺芳。

　　歌哀帝曹毗

　　于穆哀皇，聖心虛遠。雅好玄古，大庭是踐。道尚無為，治存易簡。化若風行，時猶草偃。雖曰登遐，徽音彌闡。愔愔《雲》《韶》，盡美盡善。

　　歌簡文帝王珣

　　皇矣簡文，于昭於天。靈明若神，周淡如川。沖應其來，實與其遷。亹亹心化，日用不言。易而有親，簡而可傳。觀流彌遠，求本逾玄。

　　歌孝武帝王珣

　　天監有晉，欽哉烈宗。同規文考，玄默允恭。威而不猛，約而能通。神鉦一震，九域來同。道積淮海，雅頌自東。氣陶醇露，化協時雍。

　　四時祠祀曹毗

　　肅肅清廟，巍巍聖功。萬國來賓，禮儀有容。鐘鼓振，金石熙。宣兆祚，武開基。神斯樂兮！理管弦，有來斯和。說功德，吐清歌。神斯樂兮！洋洋玄化，潤被九壤。民無不悅，道無不往。禮有儀，樂有式。詠九功，永無極。神斯樂兮！

　　漢時有《短簫鐃歌》之樂，其曲有《硃鷺》、《思悲翁》、《艾如張》、《上之回》、《雍離》、《戰城南》、《巫山高》、《上陵》、《將進酒》、《君馬黃》、《芳樹》、《有所思》、《雉子班》、《聖人出》、《上邪》、《臨高臺》、《遠如期》、《石留》、《務成》、《玄雲》、《黃爵行》《釣竿》等曲，列於鼓吹，多序戰陣之事。

　　及魏受命，改其十二曲，使繆襲為詞，述以功德代漢。改《硃鷺》為《楚之平》，言魏也。改《思悲翁》為《戰滎陽》，言曹公也。改《艾如張》為《獲呂布》，言曹公東圍臨淮，擒呂布也。改《上之回》為《克官渡》，言曹公與袁紹戰，破之於官渡也。改《雍離》為《舊邦》，言曹公勝袁紹於官渡，還譙收藏死亡士卒也。改《戰城南》為《定武功》，言曹公初破鄴，武功之定始乎此也。改《巫山高》為《屠柳城》，言曹公越北塞，曆白檀，破三郡烏桓于柳城也。改《上陵》為《平南荊》，言曹公平荊州也。改《將進酒》為《平關中》，言曹公征馬超，定關中也。改《有所思》為《應帝期》，言文帝以聖德受命，應運期也。改《芳樹》為《邕熙》，言魏氏臨其國，君臣邕穆，庶績咸熙也。改《上邪》為《太和》，言明帝繼體承統，太和改元，德澤流布也。其餘並同舊名。

　　是時吳亦使韋昭制十二曲名，以述功德受命。改《硃鷺》為《炎精缺》，言漢室衰，孫堅奮迅猛志，念在匡救，王跡始乎此也。改《思悲翁》為《漢之季》，言堅悼漢之微，痛董卓之亂，興兵奮擊，功蓋海內也。改《艾如張》為《攄武師》，言權卒父之業而征伐也。改《上之回》為《烏林》，言魏武既破荊州，順流東下，欲來爭鋒，權命將周瑜逆擊之于烏林而破走也。改《雍離》為《秋風》，言權悅以使人，人忘其死也。改《戰城南》為《克皖城》，言魏武志圖並兼，而權親征，破之於皖也。改《巫山高》為《關背德》，言蜀將關羽背棄吳德，權引師浮江而擒之也。改《上陵曲》為通荊州，言權與蜀交好齊盟，中有關羽自失之愆，終復初好也。改《將進酒》為《章洪德》，言權章其大德，而遠方來附也。改《有所思》為《順歷數》，言權順籙圖之符，而建大號也。改《芳樹》為《承天命》，言其時主聖德踐位，道化至盛也。改《上邪曲》為《玄化》，言其時主修文武，則天而行，仁澤流洽，天下喜樂也。其餘亦用舊名不改。

　　及武帝受禪，乃令傅玄制為二十二篇，亦述以功德代魏。改《硃鷺》為《靈之祥》，言宣帝之佐魏，猶虞舜之事堯，既有石瑞之徵，又能用武以誅孟達之逆命也。改《思悲翁》為《宣受命》，言宣帝御諸葛亮，養威重，運神兵，亮震怖而死也。改《艾如張》為《征遼東》，言宣帝陵大海之表，討滅公孫氏而梟其首也。改《上之回》為《宣輔政》，言宣帝聖道深遠，撥亂反正，網羅文武之才，以定二儀之序也。改《雍離》為《時運多難》，言宣帝致討吳方，有征無戰也。改《戰城南》為《景龍飛》，言景帝克明威教，賞順夷逆，隆無疆，崇洪基也。改《巫山高》為《平玉衡》，言景帝一萬國之殊風，齊四海之乖心，禮賢養士，而纂洪業也。改《上陵》為《文皇統百揆》，言文帝始統百揆，用人有序，以敷太平之化也。改《將進酒》為《因時運》，言因時運變，聖謀潛施，解長蛇之交，離群桀之党，以武濟文，以邁其德也。改《有所思》為《惟庸蜀》，言文帝既平萬乘之蜀，封建萬國，復五等之爵也。改《芳樹》為《天序》，言聖皇應曆受禪，弘濟大化，用人各盡其才也。改《上邪》為《大晉承運期》，言聖皇應籙受圖，化象神明也。改《君馬黃》為《金靈運》，言聖皇踐阼，致敬宗廟，而孝道行於天下也。改《雉子班》為《于穆我皇》，言聖皇受禪，德合神明也。改《聖人出》為《仲春振旅》，言大晉申文武之教，畋獵以時也。改《臨高臺》為《夏苗田》，言大晉畋狩順時，為苗除害也。改《遠如期》為《仲秋獮田》，言大晉雖有文德，不廢武事，順時以殺伐也。改《石留》為《順天道》，言仲冬大閱，用武修文，大晉之德配天也。改《務成》為《唐堯》，言聖皇陟帝位，德化光四表也。《玄雲》依舊名，言聖皇用人，各盡其材也。改《黃爵行》為《伯益》，言赤烏銜書，有周以興，今聖皇受命，神雀來也。《釣竿》依舊名，言聖皇德配堯舜，又有呂望之佐，濟大功，致太平也。其辭並列之於後雲。

　　靈之祥

　　靈之祥，石瑞章。旌金德，出西方。天降命，授宣皇。應期運，時龍驤。繼大舜，佐陶唐。贊武文，建帝綱。孟氏叛，據南疆。追有扈，亂五常。吳寇叛，蜀虜強。交誓盟，連遐荒。宣赫怒，奮鷹揚。震乾威，曜電光。陵九天，陷石城。梟逆命，拯有生。萬國安，四海寧。

　　宣受命

　　宣受命，應天機，風雲時動神龍飛。禦葛亮，鎮雍梁。邊境安，夷夏康。務節事，勤定傾。攬英雄，保持盈。深穆穆，赫明明。沖而泰，天之經。養威重，運神兵。亮乃震斃，天下安寧。

　　征遼東

　　征遼東，敵失據，威靈邁日域。公孫既授首，群逆破膽，咸震怖。朔北回應，海表景附。武功赫赫，德雲布。

　　宣輔政

　　宣皇輔政，聖烈深。撥亂反正，順天心。網羅文武才，慎厥所生。所生賢，遺教施。安上治民，化風移。肇創帝基，洪業垂。于鑠明明，時赫戲。功濟萬世，定二儀。定二儀，雲行雨施，海外風馳。

　　時運多難

　　時運多難，道教痡。天地變化，有盈虛。蠢爾吳蠻，武視江湖。我皇赫斯，致天誅。有征無戰，弭其圖。天威橫被，廓東隅。

　　景龍飛

　　景龍飛，禦天威。聰鑒玄察，動與神明協機。從之者顯，逆之者滅夷。文教敷，武功巍。普被四海，萬邦望風，莫不來綏。聖德潛斷，先天弗違。弗違祥，享世永長。猛以致寬，道化光。赫明明，祚隆無疆。帝績惟期，有命既集，崇此洪基。

　　平玉衡

　　平玉衡，糾奸回。萬國殊風，四海乖。禮賢養士，羈禦英雄，思心齊。纂戎洪業，崇皇階。品物咸亨，聖敬日躋。聰鑒盡下情，明明綜天機。

　　文皇統百揆

　　文皇統百揆，繼天理萬方。武將鎮四隅，英佐盈朝堂，謀言協秋蘭，清風發其芳。洪澤所漸潤，礫石為珪璋。大道侔五帝，盛德逾三王。咸光大，上參天與地，至化無內外。無內外，六合並康乂。並康乂，遘茲嘉會。在昔羲與農，大晉德斯邁。鎮征及諸州，為籓衛。功濟四海，洪烈流萬世。

　　因時運

　　因時運，聖策施。長蛇交解，群桀離。勢窮奔吳，獸騎厲。惟武進，審大計。時邁其德，清一世。

　　惟庸蜀

　　惟庸蜀，僭號天一隅。劉備逆帝命，禪亮承其餘。擁眾數十萬，窺隙乘我虛。驛騎進羽檄，天下不遑居。姜維屢寇邊，隴上為荒蕪。文皇湣斯民，曆世受罪辜。外謨籓屏臣，內謨眾士夫。爪牙應指受，腹心獻良圖。良圖協成文，大興百萬軍。雷鼓震地起，猛勢陵浮雲。逋虜畏天誅，面縛造壘門。萬里同風教，逆命稱妾臣。光建五等，紀綱天人。

　　天序

　　天序，應曆受禪，承靈祜。禦群龍，勒螭武。弘濟大化，英雋作輔。明明統萬機，赫赫鎮四方，咎繇稷契之疇，協蘭芳。禮王臣，覆兆民。化之如天與地，誰敢愛其身？

　　大晉承運期

　　大晉承運期，德隆聖皇。時清晏，白日垂光。應籙圖，陟帝位，繼天正玉衡。化行象神明，至哉道隆虞與唐。元首敷洪化，百僚股肱並忠良。時太康，隆隆赫赫，福祚盈無疆。

　　金靈運

　　金靈運，天符發。聖徵見，參日月。惟我皇，體神聖。受魏禪，應天命。皇之興，靈有徵。登大麓，禦萬乘。皇之輔，若闞武。爪牙奮，莫之禦。皇之佐，贊清化。百事理，萬邦賀。神祗應，嘉瑞章。恭享禮，薦先皇。樂時奏，磬管鏘。鼓殷殷，鐘鍠鍠。奠樽俎，實玉觴。神歆饗，咸悅康。宴孫子，祐無疆。大孝蒸蒸，德教被萬方。

　　于穆我皇

　　于穆我皇，盛德聖且明。受禪君世，光濟群生。普天率土，莫不來庭。顒顒六合內，望風仰泰清。萬國雍雍，興頌聲。大化洽，地平而天成。七政齊，玉衡惟平。峨峨佐命，濟濟群英。夙夜乾乾，萬機是經。雖治興，匪荒寧。謙道樂，沖不盈。天地合德，日月同榮。赫赫煌煌，曜幽冥。三光克從，於顯天，垂景星。龍鳳臻，甘露宵零。肅神祗，祗上靈。萬物欣戴，自天效其成。

　　仲春振旅

　　仲春振旅，大致人，武教於時日新。師執提，工執鼓。坐作從，節有序。盛矣允文允武！搜田表祃，申法誓。遂圍禁，獻社祭。允以時，明國制。文武並用，禮之經。列車如戰，大教明，古今誰能去兵？大晉繼天，濟群生。

　　夏苗田

　　夏苗田，運將徂。軍國異容，文武殊。乃命群吏，撰車徒，辯其號名，贊契書。王軍啟八門，行同上帝居。時路建大麾，雲旗翳紫虛。百官象其事，疾則疾，徐則徐。回衡旋軫，罷陣弊車。獻禽享祀，蒸蒸配有虞。惟大晉，德參兩儀，化雲敷。

　　仲秋獮田

　　仲秋獮田，金德常綱。涼風清且厲，凝露結為霜。白藏司辰，金隼時鷹揚。鷹揚猶尚父，順天以殺伐，春秋時序。雷霆震威曜，進退由鉦鼓。致禽祀祊，羽毛之用充軍府。赫赫大晉德，芬烈陵三五。敷化以文，雖安不廢武。光宅四海，永享天之祜。

　　順天道

　　順天道，握神契，三時示，講武事。冬大閱，鳴鐲振鼓鐸，旌旗象虹霓。文制其中，武不窮武。動軍誓眾，禮成而義舉。三驅以崇仁，進止不失其序。兵卒練，將如闞武。惟闞武，氣陵青雲。解圍三面，殺不殄群。偃旌麾，班六軍。獻享蒸，修典文。嘉大晉，德配天。祿報功，爵俟賢。饗燕樂，受茲百祿，壽萬年。

　　唐堯

　　唐堯諮務成，謙謙德其興。積漸終光大，履霜致堅冰。神明道自成，河海猶可凝。舜禹統百揆，元凱以次升。禪讓應大曆，睿聖世相承。我皇陟帝位，平衡正準繩。德化飛四表，祥氣見其徵。興王坐俟旦，亡主恬自矜。致遠由近始，覆簣成山陵。披圖案先籍，有其證靈液。

　　玄雲

　　玄雲起丘山，祥氣萬里會。龍飛何蜿蜿，鳳翔何翽翽。昔在唐虞朝，時見青雲際。今親游萬國，流興溢天外。鶴鳴在後園，清音隨風邁。成湯隆顯命，伊摯來如飛。周文獵渭濱，遂載呂望歸。符合如影響，先天天不違。輟耕綜地綱，解褐衿天維。元功配二王，芬馨世所稀。我皇敘群才，洪烈何巍巍。桓桓征四表，濟濟理萬機。神化感無方，髦才盈帝畿。丕顯惟昧旦，日新孔所諮。茂哉明聖德，日月同光輝。

　　伯益

　　伯益佐舜禹，職掌山與川。德侔十六相，思心入無間。智理周萬物，下知眾鳥言。黃雀應清化，翔習何翩翩。和鳴棲庭樹，徘徊雲日間。夏桀為無道，密網施山河。酷祝振纖網，當柰黃雀何。殷湯崇天德，去其三面羅。逍遙群飛來，鳴聲乃復和。硃雀作南宿，鳳皇統羽群。赤烏銜書至，天命瑞周文。神雀今來遊，為我受命君。嘉祥致天和，膏澤隆青雲。蘭風發芳氣，蓋世同其芬。

　　釣竿

　　釣竿何冉冉，甘餌芳且鮮。臨川運思心，微綸沈九泉。太公寶此術，乃在《靈秘》篇。機變隨物移，精妙貫未然。游魚驚著釣，潛龍飛戾天。戾天安所至？撫翼翔太清。太清一何異，兩儀出渾成。玉衡正三辰，造化賦群形。退願輔聖君，與神合其靈。我君弘遠略，天人不足並。天人初並時，昧昧何芒芒。日月有徵兆，文象興二皇。蚩尤亂生靈，黃帝用兵征萬方。逮夏禹而德衰，三代不及虞與唐。我皇盛德配堯舜，受禪即阼享天祥。率土蒙祐，靡不肅，庶事康。庶事康，穆穆明明。荷百祿，保無極，永太平。

　　鼙舞，未詳所起，然漢代已施于燕享矣。傅毅、張衡所賦，皆其事也。舊曲有五篇，一、《關東有賢女》，二、《章和二年中》，三、《樂久長》，四、《四方皇》，五、《殿前生桂樹》，其辭並亡。曹植《鼙舞詩序》云：「故漢靈帝西園鼓吹有李堅者，能鼙舞，遭世荒亂，堅播越關西，隨將軍段煨。先帝聞其舊伎，下書召堅。堅年逾七十，中間廢而不為，又古曲甚多謬誤，異代之文，未必相襲，故依前曲作新歌五篇。」及泰始中，又制其辭焉。其舞故常二八，桓玄將僭位，尚書殿中郎袁明子啟增滿八佾。泰始中歌辭今列之後雲。

　　鼙舞歌詩五篇

　　洪業篇當魏曲《明明魏皇帝》，古曲《關東有賢女》。

　　宣文創洪業，盛德在泰始。聖皇應靈符，受命君四海。萬國何所樂？上有明天子。唐堯禪帝位，虞舜惟恭己。恭己正南面，道化與時移。大赦蕩萌漸，文教被黃支。象天則地，體無為。聰明配日月，神聖參兩儀。雖有三凶類，靜言無所施。象天則地，體無為。稷契並佐命，伊呂升王臣。蘭芷登朝肆，下無失宿人。聲發響自應，表立景來附。哮闞順羈制，潛龍升天路。備物立成器，變通極其數。百事以時敘，萬機有常度。訓之以克讓，納之以忠恕。群下仰清風，海外同歡慕。象天則地，化雲布。昔日貴雕飾，今尚儉與素。昔日多纖介，今去情與故。象天則地，化雲布。濟濟大朝士，夙夜綜萬機。萬機無廢理，明明降訓諮。臣譬列星景，君配朝日輝。事業並通濟，功烈何巍巍。五帝繼三皇，三皇世所歸。聖德應期運，天天地不能違。仰之彌已高，猶天不可階。將復禦龍氏，鳳皇在庭棲。

　　天命篇當魏曲《太和有聖帝》，古曲《章和二年中》。

　　聖祖受天命，應期輔魏皇。入則綜萬機，出則征四方。朝廷無遺理，方表甯且康。道隆舜臣堯，積德逾太王。孟度阻窮險，造亂天一隅。神兵出不意，奉命致天誅。赦善罰有罪，元惡宗為虛。威風震勁蜀，武烈懾強吳。諸葛不知命，肆逆亂天常。擁徒十餘萬，數來寇邊疆。我皇邁神武，執鉞鎮雍涼。亮乃畏天威，未戰先僕僵。盈虛自然運，時變故多艱。東征陵海表，萬里克朝鮮。受遺齊七政，曹爽又滔天。群凶受誅殛，百祿咸來臻。黃華應福始，王淩為禍先。

　　景皇篇當魏曲《魏曆長》，古曲《樂久長》。

　　景皇帝，聰明命世生，盛德參天地。帝王道大，創基既已難，繼世亦未易。外則夏侯玄，內則張與李，三凶構逆，亂帝紀。順天行誅，窮其奸宄。邊將禦其漸，潛謀不得起。罪人咸伏辜，威風振萬里。平衡綜萬機，萬機無不理。召陵桓不君，內外何紛紛。眾小便成群，蒙昧恣心，治亂不分。睿聖獨斷，濟武常以文。順天惟廢立，掃霓披浮雲。雲霓既已辟，清和未幾間，羽檄首尾至，變起東南籓。儉欽為長蛇，外則憑吳蠻。萬國紛騷擾，戚戚天下懼不安。神武禦六軍，我皇執鉞征。儉欽起壽春，前鋒據項城。出其不意，並縱奇兵。奇兵誠難禦，廟勝實難支。兩軍不期遇，敵退計無施。豹騎惟武進，大戰沙陽陂。欽乃亡魂走，奔虜若雲披。天因赦有罪，東土放鯨鯢。

　　大晉篇當魏曲《天生蒸民》，古曲《四方皇》。

　　赫赫大晉，于穆文王。蕩蕩巍巍，道邁陶唐。世稱三皇五帝，及今重其光。九德克明，文既顯，武又彰。思弘六合，兼濟萬方。內舉元凱，朝政以綱。外簡武臣，時惟鷹揚。靡順不懷，逆命斯亡。仁配春日，威逾秋霜。濟濟多士，同茲蘭芳。唐虞至治，四凶滔天。致討儉欽，罔不肅虔。化感海內，海外來賓。獻其聲樂，並稱妾臣。西蜀猾夏，僭號方域。命將致討，委國稽服。吳人放命，馮海阻江。飛書告喻，回應來同。先王建萬國，九服為籓衛。亡秦壞諸侯，序祚不二世。歷代不能復，忽逾五百歲。我皇邁聖德，應期創典制。分土五等，籓國正封界。莘莘文武佐，千秋遘嘉會。洪澤溢區內，仁風翔海外。

　　明君篇當魏曲《為君既不易》，古曲《殿前生桂樹》。

　　明君禦四海，聽鑒盡物情。顧望有譴罰，謁忠身必榮。蘭芷出荒野，萬里升紫庭。茨草穢堂階，掃截不得生。能否莫相蒙，百官正其名。恭己慎有為，有為無不成。暗君不自信，群下執異端。正直羅浸潤，奸臣奪其權。雖欲盡忠誠，結舌不敢言。結舌亦何憚，盡忠為身患。清流豈不潔，飛塵濁其源。岐路令人迷，未遠勝不還。忠臣立君朝，正色不顧身。邪正不並存，譬若胡與秦。胡秦有合時，邪正各異津。忠臣遇明君，乾乾惟日新。群目統在綱，眾星共北辰。設令遭暗主，斥退為凡人。雖薄供時用，白茅猶為珍。冰霜晝夜結，蘭桂摧為薪。邪臣多端變，用心何委曲。便辟順情指，動隨君所欲。偷安樂目前，不問清與濁。積偽罔時主，養交以持祿。言行恆相違，難饜甚谿穀。昧死射乾沒，覺露則滅族。

　　拂舞，出自江左。舊雲吳舞，檢其歌，非吳辭也。亦陳於殿庭。楊泓序云：「自到江南見《白符舞》，或言《白鳧鳩舞》，雲有此來數十年矣。察其辭旨，乃是吳人患孫皓虐政，思屬晉也。」今列之於後雲。

　　拂舞歌詩五篇

　　白鳩篇

　　翩翩白鳩，再飛再鳴。懷我君德，來集君庭。白雀呈瑞，素羽明鮮。翔庭舞翼，以應仁乾。皎皎鳴鳩，或丹或黃。樂我君惠，振羽來翔。東壁餘光，魚在江湖。惠而不費，敬我微軀。策我良駟，習我驅馳。與君周旋，樂道忘饑。我心虛靜，我志沾濡。彈琴鼓瑟，聊以自娛。陵雲登臺，浮游太清。攀龍附鳳，自望身輕。

　　濟濟篇

　　暢暢飛舞氣流芳，追念三五大綺黃。去失有，時可行，去來時同此未央。時冉冉，近桑榆，但當飲酒為歡娛。衰老逝，有何期，多憂耿耿內懷思，深池曠，魚獨希，願得黃浦眾所依。恩感人，世無比，悲歌且舞無極已。

　　獨祿篇

　　獨獨祿祿，水深泥濁。泥濁尚可，水深殺我。雍雍雙雁，遊戲田畔。我欲射雁，念子孤散。翩翩浮萍，得風搖輕。我心何合，與之同並。空床低幃，誰知無人。夜衣錦繡，誰別偽真。刀鳴鞘中，倚床無施。父冤不報，欲活何為。猛獸班班，遊戲山間。獸欲齧人，不避豪賢。

　　碣石篇

　　東臨碣石，以觀滄海。水何淡淡，山島竦峙。樹木叢生，百草豐茂。秋風蕭瑟，洪波湧起。日月之行，若出其中。星漢燦爛，若出其裏。幸甚至哉，歌以詠志。《觀滄海》

　　孟冬十月，北風徘徊。天氣肅清，繁霜霏霏。鶤雞晨鳴，雁過南飛。鷙鳥潛藏，熊羆窟棲。耨鑮停置，農收積場。逆旅整設，以通賈商。幸甚至哉，歌以詠志。《冬十月》

　　鄉土不同，河朔隆塞。流澌浮漂，舟船行難。錐不之地，豐籟深奧。水竭不流，冰堅可蹈。士隱者貧，勇俠輕非。心常歎怨，戚戚多悲。幸甚至哉，歌以詠志。《土不同》

　　神龜雖壽，猶有竟時。騰蛇乘霧，終為土灰。驥老伏櫪，志在千里。烈士暮年，壯心不已。盈縮之期，不但在天。養怡之福，可得永年。幸甚至哉，歌以詠志。《龜雖壽》

　　淮南王篇

　　淮南王，自言尊，百尺高樓與天連。後園鑿井銀作床，金瓶素綆汲寒漿。汲寒漿，飲少年，少年窈窕何能賢。揚聲悲歌音絕天。我欲渡河河無梁，願作雙黃鵠，還故鄉。還故鄉，入故里，徘徊故鄉，若身不已。繁舞奇歌無不泰，徘徊桑梓遊天外。

　　鼓角橫吹曲。鼓，案《周禮》「以ＧＷ鼓鼓軍事」。角，說者雲，蚩尤氏帥魑魅與黃帝戰于涿鹿，帝乃始命吹角為龍鳴以禦之。其後魏武北征烏丸，越沙漠而軍士思歸，於是減為中鳴，而尤更悲矣。

　　胡角者，本以應胡笳之聲，後漸用之橫吹，有雙角，即胡樂也。張博望入西域，傳其法於西京，惟得《摩訶兜勒》一曲。李延年因胡曲更造新聲二十八解，乘輿以為武樂。後漢以給邊將，和帝時，萬人將軍得用之。魏晉以來，二十八解不復具存，用者有《黃鵠》、《隴頭》、《出關》、《入關》、《出塞》、《入塞》、《折楊柳》、《黃覃子》、《赤之楊》、《望行人》十曲。

　　案魏晉之世，有孫氏善弘舊曲，宋識善擊節唱和，陳左善清歌，列和善吹笛，郝索善彈箏，硃生善琵琶，尤發新聲。故傅玄著書曰：「人若欽所聞而忽所見，不亦惑乎？設此六人生於上世，越今古而無儷，何但夔牙同契哉！」案此說，則自茲以後，皆孫硃等之遺則也。

　　相和，漢舊歌也，絲竹更相和，執節者歌。本一部，魏明帝分為二，更遞夜宿。本十七曲，硃生、宋職、列和等復合之為十三曲。

　　但歌，四曲，出自漢世。無弦節，作伎最先唱，一人唱，三人和。魏武帝尤好之。時有宋容華者，清澈好聲，善唱此曲，當時之特妙。自晉以來不復傳，遂絕。

　　凡樂章古辭，今之存者，並漢世街陌謠謳，《江南可採蓮》、《烏生十五子》、《白頭吟》之屬也。吳歌雜曲並出江南，東晉以來，稍有增廣。

　　《子夜歌》者，女子名子夜，造此聲。孝武太元中，琅邪王軻之家有鬼歌《子夜》，則子夜是此時以前人也。

　　《鳳將雛歌》者，舊曲也。應璩《百一詩》云「言是《鳳將雛》」，然則其來久矣。《前溪歌》者，車騎將軍沈充所制。

　　《阿子》及《歡聞歌》者，穆帝升平初，歌畢輒呼「阿子，汝聞不？」語在《五行志》。後人衍其聲，以為此二曲。

　　《團扇歌》者，中書令王瑉與嫂婢有情，愛好甚篤，嫂捶撻婢過苦，婢素善歌，而瑉好捉白團扇，故制此歌。

　　《懊憹歌》者，隆安初俗聞訛謠之曲，語在《五行志》。

　　《長史變》者，司徒左長史王廞臨敗所制。

　　凡此諸曲，始皆徒歌，即而被之管弦。又有因絲竹金石，造歌以被之，魏世三調歌辭之類是也。

　　《杯柈舞》，案太康中天下為《晉世寧舞》，務手以接杯柈反覆之。此則漢世惟有

　　柈舞，而晉加之以杯，反覆之也。

　　《公莫舞》，今之《巾舞》也。相傳云項莊劍舞，項伯以袖隔之，使不得害漢高祖，且語項莊云「公莫」！古人相呼曰公，言公莫害漢王也。今之用巾蓋像項伯衣袖之遺式。然案《琴操》有《公莫渡河曲》，然則其聲所從來已久，俗雲項伯，非也。

　　《白糸寧舞》，案舞辭有巾袍之言。糸甯本吳地所出，宜是吳舞也。晉《俳歌》又云：「皎皎白緒，節節為雙。」吳音呼緒為糸甯，疑白糸甯即白緒也。

　　《鐸舞歌》一篇，《幡舞歌》一篇，《鼓舞伎》六曲，並陳於元會。

　　後漢正旦，天子臨德陽殿受朝賀，舍利從西方來，戲於殿前，激水化成比目魚，跳躍嗽水，作霧翳日。畢，又化成龍，長八九丈，出水遊戲，炫耀日光。以兩大絲繩系兩柱頭，相去數丈，兩倡女對舞，行於繩上，相逢切肩而不傾。魏晉訖江左，猶有《夏育扛鼎》、《巨象行乳》、《神龜抃舞》、《背負靈嶽》、《桂樹白雪》、《畫地成川》之樂。

　　成帝咸康七年，尚書蔡謨奏：「八年正會儀注，惟作鼓吹鐘鼓，其餘伎樂盡不作。」侍中張澄、給事黃門侍郎陳逵駁，以為「王者觀時設教，至於吉凶殊斷，不易之道也。今四方觀禮，陵有儐吊之位，庭奏宮懸之樂，二禮兼用，哀樂不分，體國經制，莫大於此」。詔曰：「今既以天下體大，禮從權宜，三正之饗，宜盡用吉禮也。至娛耳目之樂，所不忍聞，故闕之耳。事之大者，不過上壽酒，稱萬歲，已許其大，不足復闕鐘鼓鼓吹也。」

　　澄、逵又啟：「今大禮雖降，事吉於朝。然儐吊顯於園陵，則未滅有哀；禮服定于典文，義無盡吉。是以咸寧之會，有撤樂之典，實先朝稽古憲章，垂式萬世者也。」詔曰：「若元日大饗，萬國朝宗，庭廢鐘鼓之奏，遂闕起居之節，朝無磬制之音，賓無蹈履之度，其於事義，不亦闕乎！惟可量輕重，以制事中。」

　　散騎侍郎顧臻表曰：「臣聞聖王制樂，讚揚政道，養以仁義，防其淫佚，上享宗廟，下訓黎元，體五行之正音，協八風以陶物。宮聲正方而好義，角聲堅齊而率禮，弦歌鐘鼓金石之作備矣。故通神至化，有率舞之感，移風易俗，致和樂之極。末世之伎，設禮外之觀，逆行連倒，頭足入筥之屬，皮膚外剝，肝心內摧，敦彼行葦，猶謂勿踐，矧伊生靈，而不側愴。加四海朝覲，言觀帝庭，耳聆《雅》《頌》之聲，目睹威儀之序，足以蹋天，頭以履地，反天地之至順，傷彝倫之大方。今夷狄對岸，外禦為急，兵食七升，忘身赴難，過泰之戲，日廩五斗。方掃神州，經略中甸，若此之事，不可示遠。宜下太常，纂備雅樂，簫《韶》九成，惟新于盛運，功德頌聲，永著于來葉，此乃所以'燕及皇天，克昌厥後'者也。諸伎而傷人者，皆宜除之。流簡儉之德，邁康哉之詠，清風既行，下應如草，此之謂也。愚管之誠，惟垂采察！」於是除《高絙》、《紫鹿》、《跂行》、《鱉食》及《齊王卷衣》、《笮兒》等樂，又減其廩。其後復《高絙》、《紫鹿》焉。


Chinese text: This work was published before January 1, 1923, and is in the
public domain worldwide because the author died at least 100 years ago.
