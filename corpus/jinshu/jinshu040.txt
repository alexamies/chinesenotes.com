賈充〈（郭彰）〉楊駿〈(弟珧 珧弟濟)〉

賈充
　　賈充，字公閭，平陽襄陵人也。父逵，魏豫州刺史、陽里亭侯。逵晚始生充，言後當有充閭之慶，故以為名字焉。充少孤，居喪以孝聞。襲父爵為侯。拜尚書郎，典定科令，兼度支考課。辯章節度，事皆施用。累遷黃門侍郎、汲郡典農中郎將。參大將軍軍事，從景帝討毌丘儉、文欽于樂嘉。帝疾篤，還許昌，留充監諸軍事，以勞增邑三百五十戶。

　　後為文帝大將軍司馬，轉右長史。帝新執朝權，恐方鎮有異議，使充詣諸葛誕，圖欲伐吳，陰察其變。充既論說時事，因謂誕曰：「天下皆願禪代，君以為如何？」誕曆聲曰：「卿非賈豫州子乎，世受魏恩，豈可欲以社稷輸人乎！若洛中有難，吾當死之。」充默然。及還，白帝曰：「誕在再揚州，威名夙著，能得人死力。觀其規略，為反必也。今征之，反速而事小；不征，事遲而禍大。」帝乃征誕為司空，而誕果叛。復從征誕，充進計曰：「楚兵輕而銳，若深溝高壘以逼賊城，可不戰而克也。」帝從之。城陷，帝登壘以勞充。帝先歸洛陽，使充統後事，進爵宣陽鄉侯，增邑千戶。遷廷尉，充雅長法理，有平反之稱。

　　轉中護軍，高貴鄉公之攻相府也，充率眾距戰于南闕。軍將敗，騎督成倅弟太子舍人濟謂充曰：「今日之事如何？」充曰：「公等養汝，正擬今日，復何疑！」濟於是抽戈犯蹕。及常道鄉公即位，進封安陽鄉侯，增邑千二百戶，統城外諸軍，加散騎常侍。

　　鐘會謀反於蜀，帝假充節，以本官都督關中、隴右諸軍事，西據漢中，未至而會死。時軍國多事，朝廷機密，皆與籌之。帝甚信重充，與裴秀、王沈、羊祜、荀勖同受腹心之任。帝又命充定法律。假金章，賜甲第一區。五等初建，封臨沂侯，為晉元勳，深見寵異，祿賜常優於群官。

　　充有刀筆才，能觀察上旨。初，文帝以景帝恢贊王業，方傳位於舞陽侯攸。充稱武帝寬仁，且又居長，有人君之德，宜奉社稷。及文帝寢疾，武帝請問後事。文帝曰：「知汝者賈公閭也。」帝襲王位，拜充晉國衛將軍、儀同三司、給事中，改封臨潁侯。及受禪，充以建明大命，轉車騎將軍、散騎常侍、尚書僕射，更封魯郡公，母柳氏為魯國太夫人。

　　充所定新律既班于天下，百姓便之。詔曰：「漢氏以來，法令嚴峻。故自元成之世，及建安、嘉平之間，咸欲辯章舊典，刪革刑書。述作體大，歷年無成。先帝湣元元之命陷於密網，親發德音，厘正名實。車騎將軍賈充，獎明聖意，諮詢善道。太傅鄭沖，又與司空荀顗、中書監荀勖、中軍將軍羊祜、中護軍王業，及廷尉杜友、守河南尹杜預、散騎侍郎裴楷、潁川太守周雄、齊相郭頎、騎都尉成公綏荀煇、尚書郎柳軌等，典正其事。朕每鑒其用心，常慨然嘉之。今法律既成，始班天下，刑寬禁簡，足以克當先旨。昔蕭何以定律受封，叔孫通以制儀為奉常，賜金五百斤，弟子皆為郎。夫立功立事，古之所重。自太傅、車騎以下，皆加祿賞。其詳依故典。」於是賜充子弟一人關內侯，絹五百匹。固讓，不許。

　　後代裴秀為尚書令，常侍、車騎將軍如故。尋改常侍為侍中，賜絹七百匹。以母憂去職，詔遣黃門侍郎慰問。又以東南有事，遣典軍將軍楊囂宣諭，使六旬還內。

　　充為政，務農節用，並官省職，帝善之，又以文武異容，求罷所領兵。及羊祜等出鎮，充復上表欲立勳邊境，帝並不許。從容任職，褒貶在已，頗好進士，每有所薦達，必終始經緯之，是以士多歸焉。帝舅王恂嘗毀充，而充更進恂。或有背充以要權貴者，充皆陽以素意待之。而充無公方之操，不能正身率下，專以諂媚取容。

　　侍中任愷、中書令庾純等剛直守正，咸共疾之。又以充女為齊王妃，懼後益盛。及氐羌反叛，時帝深以為慮，愷因進說，請充鎮關中。乃下詔曰：「秦涼二境，比年屢敗，胡虜縱暴，百姓荼毒。遂使異類扇動，害及中州。雖復吳蜀之寇，未嘗至此。誠由所任不足以內撫夷夏，外鎮醜逆，輕用其眾而不能盡其力。非得腹心之重，推轂委成，大匡其弊，恐為患未已。每慮斯難，忘寢與食。侍中、守尚書令、車騎將軍賈充，雅量弘高，達見明遠，武有折沖之威，文懷經國之慮，信結人心，名震域外。使權統方任，綏靜西夏，則吾無西顧之念，而遠近獲安矣。其以充為使持節、都督秦涼二州諸軍事，侍中、車騎將軍如故，假羽葆、鼓吹，給第一駙馬。」朝之賢良欲進忠規獻替者，皆幸充此舉，望隆惟新之化。

　　充既外出，自以為失職，深銜任愷，計無所從。將之鎮，百僚餞於夕陽亭，荀勖私焉。充以憂告，勖曰：「公，國之宰輔，而為一夫所制，不亦鄙乎！然是行也，辭之實難，獨有結婚太子，不頓駕而自留矣。」充曰：「然。孰可寄懷？」對曰：「勖請行之。」俄而侍宴，論太子婚姻事，勖因言充女才質令淑，宜配儲宮。而楊皇后及荀顗亦並稱之。帝納其言。會京師大雪，平地二尺，軍不得發。既而皇儲當婚，遂不西行。詔充居本職。先是羊祜密啟留充，及是，帝以語充。充謝祜曰：「始知君長者。」

　　時吳將孫秀降，拜為驃騎大將軍。帝以充舊臣。欲改班，使車騎居驃騎之右。充固讓，見聽。尋遷司空，侍中、尚書令、領兵如故。

　　會帝寢疾，充及齊王攸、荀勖參醫藥。及疾愈，賜絹各五百匹。初，帝疾篤，朝廷屬意於攸。河南尹夏侯和謂充曰：「卿二女婿，親疏等耳，立人當立德。」充不答。及是，帝聞之，徙和光祿勳，乃奪充兵權，而位遇無替。尋轉太尉、行太子太保、錄尚書事。咸寧三年，日蝕於三朝，充請遜位，不許。更以沛國之公丘益其封，寵倖愈甚，朝臣咸側目焉。

　　河南尹王恂上言：「弘訓太后入廟，合食于景皇帝，齊王攸不得行其子禮。」充議以為：「禮，諸侯不得祖天子，公子不得禰先君，皆謂奉統承祀，非謂不得復其父祖也。攸身宜服三年喪事，自如臣制。」有司奏：「若如充議，服子服，行臣制，未有前比。宜如恂表，攸喪服從諸侯之例。」帝從充議。

　　伐吳之役，詔充為使持節、假黃鉞、大都督，總統六師，給羽葆、鼓吹、緹幢、兵萬人、騎二千，置左右長史、司馬、從事中郎，增參軍、騎司馬各十人，帳下司馬二十人，大車、官騎各三十人。充慮大功不捷，表陳「西有昆夷之患，北有幽並之戍，天下勞擾，年穀不登，興軍致討，懼非其時。又臣老邁，非所克堪。」詔曰：「君不行，吾便自出。」充不得已，乃受節鉞，將中軍，為諸軍節度，以冠軍將軍楊濟為副，南屯襄陽。吳江陵諸守皆降，充乃徙屯項。

　　王浚之克武昌也，充遣使表曰：「吳未可悉定，方夏，江淮下濕，疾疫必起，宜召諸軍，以為後圖。雖腰斬張華，不足以謝天下。」華豫平吳之策，故充以為言。中書監荀勖奏，宜如充表。帝不從。杜預聞充有奏，馳表固爭，言平在旦夕。使及至轘轅，而孫皓已降。吳平，軍罷。帝遣侍中程咸犒勞，賜充帛八千匹，增邑八千戶；分封從孫暢新城亭侯，蓋安陽亭侯；弟陽裏亭侯混、從孫關內侯眾增戶邑。充本無南伐之謀，固諫不見用。及師出而吳平，大慚懼，議欲請罪。帝聞充當詣闕，豫幸東堂以待之。罷節鉞、僚佐，仍假鼓吹、麾幢。充與群臣上告成之禮，請有司具其事。帝謙讓不許。

　　及疾篤，上印綬遜位。帝遣侍臣諭旨問疾，殿中太醫致湯藥，賜床帳錢帛，自皇太子宗室躬省起居。太康三年四月薨，時年六十六。帝為之慟，使使持節、太常奉策追贈太宰，加袞冕之服、綠綟綬、禦劍，賜東園秘器、朝服一具、衣一襲，大鴻臚護喪事，假節鉞、前後部羽葆、鼓吹、緹麾，大路、鑾路、轀輬車、帳下司馬大車，椎斧文衣武賁、輕車介士。葬禮依霍光及安平獻王故事，給塋田一頃。與石苞等為王功配饗廟庭，諡曰武。追贈充子黎民為魯殤公。

郭槐
　　充婦廣城君郭槐，性妒忌。初，黎民年三歲，乳母抱之當閣。黎民見充入，喜笑，充就而拊之。槐望見，謂充私乳母，即鞭殺之。黎民戀念，發病而死。後又生男，過期，復為乳母所抱，充以手摩其頭。郭疑乳母，又殺之，兒亦思慕而死。充遂無胤嗣。及薨，槐輒以外孫韓謐為黎民子，奉充後。郎中令韓咸、中尉曹軫諫槐曰：「禮，大宗無後，以小宗支子後之，無異姓為後之文。無令先公懷腆后土，良史書過，豈不痛心。」槐不從。咸等上書求改立嗣，事寢不報。槐遂表陳是充遺意。帝乃詔曰：「太宰、魯公充，崇德立勳，勤勞佐命，背世殂隕，每用悼心。又胤子早終，世嗣未立。古者列國無嗣，取始封支庶，以紹其統，而近代更除其國。至於周之公旦，漢之蕭何，或豫建元子，或封爵元妃，蓋尊顯勳庸，不同常例。太宰素取外孫韓謐為世子黎民後。吾退而斷之，外孫骨肉至近，推恩計情，合于人心。其以謐為魯公世孫，以嗣其國。自非功如太宰，始封無後如太宰，所取必以己自出不如太宰，皆不得以為比。」及下禮官議充諡，博士秦秀議諡曰荒，帝不納。博士段暢希旨，建議諡曰武，帝乃從之。自充薨至葬，賻賜二千萬。惠帝即位，賈后擅權，加充廟備六佾之樂，母郭為宜城君。及郭氏亡，諡曰宣，特加殊禮。時人譏之，而莫敢言者。

　　初，充前妻李氏淑美有才行，生二女褒、裕，褒一名荃，裕一名浚。父豐誅，李氏坐流徙。後娶城陽太守郭配女，即廣城君也。武帝踐阼，李以大赦得還，帝特詔充置左右夫人，充母亦敕充迎李氏。郭槐怒，攘袂數充曰：「刊定律令，為佐命之功，我有其分。李那得與我並！」充乃答詔，托以謙沖，不敢當兩夫人盛禮，實畏槐也。而荃為齊王攸妃，欲令充遣郭而還其母。時沛國劉含母，及帝舅羽林監王虔前妻，皆毌丘儉孫女。此例既多，質之禮官，俱不能決。雖不遣後妻，多異居私通。充自以宰相為海內準則，乃為李築室於永年裏而不往來。荃、浚每號泣請充，充竟不往。會充當鎮關右，公卿供帳祖道，荃、浚懼充遂去，乃排幔出於坐中，叩頭流血，向充及群僚陳母應還之意。眾以荃王妃，皆驚起而散。充甚愧愕，遣黃門將宮人扶去。既而郭槐女為皇太子妃，帝乃下詔斷如李比皆不得還，後荃恚憤而薨。初，槐欲省李氏，充曰：「彼有才氣，卿往不如不往。」及女為妃，槐乃盛威儀而去。既入戶，李氏出迎，槐不覺腳屈，因遂再拜。自是充每出行，槐輒使人尋之，恐其過李也。初，充母柳見古今重節義，竟不知充與成濟事，以濟不忠，數追罵之。侍者聞之，無不竊笑。及將亡，充問所欲言，柳曰：「我教汝迎李新婦尚不肯，安問他事！」遂無言。及充薨後，李氏二女乃欲令其母祔葬，賈后弗之許也。及後廢，李氏乃得合葬。李氏作《女訓》行於世。

賈謐
　　謐字長深。母賈午，充少女也。父韓壽，字德真，南陽堵陽人，魏司徒暨曾孫。美姿貌，善容止，賈充辟為司空掾。充每宴賓僚，其女輒於青钅巢中窺之，見壽而悅焉。問其左右識此人不，有一婢說壽姓字，雲是故主人。女大感想，發於寤寐。婢後往壽家，具說女意，並言其女光麗豔逸，端美絕倫。壽聞而心動，便令為通殷勤。婢以白女，女遂潛修音好，厚相贈結，呼壽夕入。壽勁捷過人，逾垣而至，家中莫知，惟充覺其女悅暢異于常日。時西域有貢奇香，一著人則經月不歇，帝甚貴之，惟以賜充及大司馬陳騫。其女密盜以遺壽，充僚屬與壽燕處，聞其芬馥，稱之於充。自是充意知女與壽通，而其門閣嚴峻，不知所由得入。乃夜中陽驚，托言有盜，因使循牆以觀其變。左右白曰：「無餘異，惟東北角如狐狸行處。」充乃考問女之左右，具以狀對。充秘之，遂以女妻壽。壽官至散騎常侍、河南尹。元康初卒，贈驃騎將軍。

　　謐好學，有才思。既為充嗣，繼佐命之後，又賈后專恣，謐權過人主，至乃鎖系黃門侍郎，其為威福如此。負其驕寵，奢侈逾度，室宇崇僭，器服珍麗，歌僮舞女，選極一時。開閣延賓。海內輻湊，貴游豪戚及浮競之徙，莫不盡禮事之。或著文章稱美謐，以方賈誼。渤海石崇歐陽建、滎陽潘岳、吳國陸機陸雲、蘭陵繆征、京兆杜斌摯虞、琅邪諸葛詮、弘農王粹、襄城杜育、南陽鄒捷、齊國左思、清河崔基、沛國劉瑰、汝南和郁周恢、安平牽秀、潁川陳眕、太原郭彰、高陽許猛、彭城劉訥、中山劉輿劉琨皆傅會於謐，號曰二十四友，其餘不得預焉。

　　歷位散騎常侍、後軍將軍。廣城君薨，去職。喪未終。起為秘書監，掌國史。先是，朝廷議立晉書限斷，中書監荀勖謂宜以魏正始起年，著作郎王瓚欲引嘉平已下朝臣盡入晉史，于時依違未有所決。惠帝立，更使議之。謐上議，請從泰始為斷。於是事下三府，司徒王戎、司空張華、領軍將軍王衍、侍中樂廣、黃門侍郎嵇紹、國子博士謝衡皆從謐議。騎都尉濟北侯荀畯、侍中荀籓、黃門侍郎華混以為宜用正始開元。博士荀熙、刁協謂宜嘉平起年。謐重執奏戎、華之議，事遂施行。

　　尋轉侍中。領秘書監如故。謐時從帝幸宣武觀校獵，諷尚書于會中召謐受拜，誡左右勿使人知，於是眾疑其有異志矣。謐既親貴，數入二宮，共湣懷太子游處，無屈降心。常與太子弈棋爭道，成都王穎在坐，正色曰：「皇太子國之儲君，賈謐何得無禮！」謐懼，言之於後，遂出穎為平北將軍，鎮鄴。

　　及為常侍，侍講東宮，太子意有不悅，謐患之。而其家數有妖異，飄風吹其朝服飛上數百丈，墜於中丞台，又蛇出其被中，夜暴雷震其室，柱陷入地，壓毀床帳，謐益恐。及遷侍中，專掌禁內，遂與後成謀，誣陷太子。及趙王倫廢後，以詔召謐於殿前，將戮之。走入西鐘下，呼曰：「阿後救我！」乃就斬之。韓壽少弟蔚有器望，及壽兄鞏令保、弟散騎侍郎預、吳王友鑒、謐母賈午皆伏誅。

　　初，充伐吳時，嘗屯項城，軍中忽失充所在。充帳下都督周勤時晝寢，夢見百餘人錄充，引入一逕。勤驚覺，聞失充，乃出尋索，忽睹所夢之道。遂往求之。果見充行至一府舍，侍衛甚盛。府公南南坐，聲色甚曆，謂充曰：「將亂吾家事，必爾與荀勖，既惑吾子，又亂吾孫。間使任愷黜汝而不去，又使庾純詈汝而不改。今吳寇當平，汝方表斬張華。汝之暗戇，皆此類也。若不悛慎，當旦夕加罪。」充因叩頭流血，公曰：「汝所以延日月而名器如此者，是衛府之勳耳。終當使系嗣死于鐘虡之間，大子斃于金酒之中，小子困於枯木之下。荀勖亦宜同，然其先德小濃。故在汝後，數世之外，國嗣亦替。」言畢，命去。充忽然得還營，顏色憔悴，性理昏喪，經日乃復。及是，謐死于鐘下，賈后服金酒而死，賈午考竟用大杖。終皆如所言。

　　趙王倫之敗，朝廷追述充勳，議立其後。欲以充從孫散騎侍郎眾為嗣，眾陽狂自免。以子禿後充，封魯公，又病死。永興中，立充從曾孫湛為魯公，奉充後，遭亂死，國除。泰始中，人為充等謠曰：「賈、裴、王，亂紀綱。王、裴、賈，濟天下。」言亡魏而成晉也。

　　充弟混，字宮奇，篤厚自守，無殊才能。太康中，為宗正卿。曆鎮軍將軍，領城門校尉，加侍中，封永平侯。卒，贈中軍大將軍、儀同三司。

　　充從子彝、遵並有鑒裁，俱為黃門郎。遵弟模最知名。

　　模字思範，少有志尚。頗覽載籍，而沈深有智算，確然難奪。深為充所信愛，每事籌之焉。充年衰疾劇，恆憂己諡傳，模曰：「是非久自見，不可掩也。」起家為邵陵令，遂曆事二宮尚書吏部郎，以公事免，起為車騎司馬。豫誅楊駿，封平陽鄉侯，邑千戶。及楚王瑋矯詔害汝南王亮、太保衛瓘，詔使模將中騶二百人救之。

　　是時賈后既豫朝政，欲委信親黨，拜模散騎常侍，二日擢為侍中。模乃盡心匡弼，推張華、裴顗同心輔政。數年之中，朝野寧靜，模之力也。乃加授光祿大夫。然模潛執權勢，外形欲遠之，每有啟奏賈后事，入輒取急，或托疾以避之。至於素有嫌忿，多所中陷，朝廷甚憚之。加貪冒聚斂，富擬王公。但賈后性甚強暴，模每盡言為陳禍福，後不能從，反謂模毀己。於是委任之情日衰，而讒間之徒遂進。模不得志，憂憤成疾。卒，追贈車騎將軍、開府儀同三司，諡曰成。子遊字彥將嗣，曆官太子侍講、員外散騎侍郎。

郭彰
　　郭彰，字叔武，太原人，賈后從舅也。與賈充素相親遇，充妻待彰若同生。曆散騎常侍、尚書、衛將軍，封冠軍縣侯。及賈后專朝，彰豫參權勢，物情歸附，賓客盈門。世人稱為「賈郭」，謂謐及彰也。卒，諡曰烈。

楊駿
　　楊駿，字文長，弘農華陰人也。少以王官為高陸令，驍騎、鎮軍二府司馬。後以後父超居重位，自鎮軍將軍遷車騎將軍，封臨晉侯。識者議之曰：「夫封建諸侯，所以籓屏王室也。后妃，所以供粢盛，弘內教也。後父始封而以臨晉為侯，兆於亂矣。」尚書褚䂮、郭奕並表駿小器，不可以任社稷之重。武帝不從。帝自太康以後，天下無事，不復留心萬機，惟耽酒色，始寵後黨，請謁公行。而駿及珧、濟勢傾天下，時人有「三楊」之號。

　　及帝疾篤，未有顧命，佐命功臣，皆已沒矣，朝臣惶惑，計無所從。而駿盡斥群公，親侍左右。因輒改易公卿，樹其心腹。會帝小間，見所用者非，乃正色謂駿曰：「何得便爾！」乃詔中書，以汝南王亮與駿夾輔王室。駿恐失權寵，從中書借詔觀之，得便藏匿。中書監華廙恐懼，自往索之，終不肯與。信宿之間，上疾遂篤，後乃奏帝以駿輔政，帝頷之。便召中書監華暠、令何劭，口宣帝旨使作遺詔，曰：「昔伊望作佐，勳垂不朽；周霍拜命，名冠往代。侍中、車騎將軍、行太子太保，領前將軍楊駿，經德履吉，鑒識明遠，毗翼二宮，忠肅茂著，宜正位上臺，擬跡阿衡。其以駿為太尉、太子太傅、假節、都督中外諸軍事，侍中、錄尚書、領前將軍如故。置參軍六人、步兵三千人、騎千人，移止前衛將軍珧故府。若止宿殿中宜有翼衛，其差左右衛三部司馬各二十人、殿中都尉司馬十人給駿，令得持兵仗出入。」詔成，後對暠、劭以呈帝，帝親視而無言。自是二日而崩，駿遂當寄託之重，居太極殿。梓宮將殯，六宮出辭，而駿不下殿，以武賁百人自衛。不恭之跡，自此而始。

　　惠帝即位，進駿為太傅、大都督、假黃鉞，錄朝政，百官總己。慮左右間己，乃以其甥段廣、張劭為近侍之職。凡有詔命，帝省訖，入呈太后，然後乃出。駿知賈后情性難制，甚畏憚之。又多樹親黨，皆領禁兵。於是公室怨望，天下憤然矣。駿弟珧、濟並有俊才，數相諫止，駿不能用，因廢於家。駿暗于古義，動違舊典。武帝崩未逾年而改元，議者咸以為違《春秋》逾年書即位之義。朝廷惜於前失，令史官沒之，故明年正月復改年焉。

　　駿自知素無美望，懼不能輯和遠近，乃依魏明帝即位故事，遂大開封賞，欲以悅眾，為政嚴碎，愎諫自用，不允眾心。馮翊太守孫楚素與駿厚，說之曰：「公以外戚，居伊霍之重，握大權，輔弱主。當仰思古人至公至誠謙順之道。于周則周召為宰，在漢則硃虛、東牟，未有庶姓專朝，而克終慶祚者也。今宗室親重，籓王方壯，而公不與共參萬機，內懷猜忌，外樹私昵，禍至無日矣。」駿不能從。弘訓少府蒯欽，駿之姑子。少而相昵，直亮不回，屢以正言犯駿，珧、濟為之寒心。欽曰：「楊文長雖暗，猶知人之無罪不可妄殺，必當疏我。我得疏外，可以不與俱死。不然，傾宗覆族，其能久乎！」

　　殿中中郎孟觀、李肇，素不為駿所禮，陰構駿將圖社稷。賈后欲預政事，而憚駿未得逞其所欲，又不肯以婦道事皇太后。黃門董猛，始自帝之為太子即為寺人監，在東宮給事于賈后。後密通消息於猛，謀廢太后。猛乃與肇、觀潛相結托。賈后又令肇報大司馬、汝南王亮，使連兵討駿。亮曰：「駿之凶暴，死亡無日，不足憂也。」肇報楚王瑋，瑋然之。於是求入朝，駿素憚瑋，先欲召入，防其為變，因遂聽之。及瑋至，觀、肇乃啟帝，夜作詔，中外戒嚴，遣使奉詔廢駿，以侯就第。東安公繇率殿中四百人隨其後以討駿。段廣跪而言於帝曰：「楊駿受恩先帝，竭心輔政。且孤公無子，豈有反理？願陛下審之。」帝不答。

　　時駿居曹爽故府，在武庫南，聞內有變，召眾官議之。太傅主簿硃振說駿曰：「今內有變，其趣可知，必是閹豎為賈后設謀，不利於公。宜燒雲龍門以示威，索造事都首，開萬春門，引東宮及外營兵，公自擁翼皇太子，入宮取奸人。殿內震懼，必斬送之，可以免難。」駿素怯懦，不決，乃曰：「魏明帝造此大功，奈何燒之！」侍中傅祗夜白駿，請與武茂俱入雲龍門觀察事勢。祗因謂群僚「宮中不宜空」，便起揖，於是皆走。

　　尋而殿中兵出，燒駿府，又令弩士於閣上臨駿府而射之，駿兵皆不得出。駿逃於馬廄，以戟殺之。觀等受賈后密旨，誅駿親黨，皆夷三族，死者數千人。又令李肇焚駿家私書，賈后不欲令武帝顧命手詔聞于四海也。駿既誅，莫敢收者，惟太傅舍人巴西閻纂殯斂之。

　　初，駿征高士孫登，遺以布被。登截被於門，大呼曰：「斫斫刺刺！」旬日托疾詐死，及是，其言果驗。永熙中，溫縣有人如狂，造書曰：「光光文長，大戟為牆。毒藥雖行，戟還自傷。」及駿居內府，以戟為衛焉。

　　永甯初，詔曰：「舅氏失道，宗族隕墜，渭陽之思，孔懷感傷。其以{艸務}亭侯楊超為奉朝請、騎都尉，以慰《蓼莪》之思焉。」

弟珧
　　珧字文琚，歷位尚書令、衛將軍。素有名稱，得幸于武帝，時望在駿前。以兄貴盛，知權寵不可居，自乞遜位，前後懇至，終不獲許。初，聘後，珧表曰：「曆觀古今，一族二後，未嘗以全，而受覆宗之禍。乞以表事藏之宗廟，若如臣之言，得以免禍。」從之。右軍督趙休上書陳：「王莽五公，兄弟相代。今楊氏三公，並在大位，而天變屢見，臣竊為陛下憂之。」由此珧益懼。固求遜位，聽之，賜錢百萬、絹五千匹。

　　珧初以退讓稱，晚乃合朋黨，構出齊王攸。中護軍羊琇與北軍中侯成粲謀欲因見珧而手刃之。珧知而辭疾不出。諷有司奏琇，轉為太僕。自是舉朝莫敢枝梧，而素論盡矣。珧臨刑稱冤，云：「事在石函，可問張華。」當時皆謂宜為申理，合依鐘毓事例。而賈氏族党待諸楊如仇，促行刑者遂斬之。時人莫不嗟歎焉。

珧弟濟
　　濟字文通，歷位鎮南、征北將軍，遷太子太傅。濟有才藝，嘗從武帝校獵北芒下，與侍中王濟俱著布袴褶，騎馬執角弓在輦前。猛獸突出，帝命王濟射之，應弦而倒。須臾復一出，濟受詔又射殺之，六軍大叫稱快。帝重兵官，多授貴戚清望，濟以武藝號為稱職。與兄珧深慮盛滿，乃與諸甥李斌等共切諫。駿斥出王佑為河東太守，建立皇儲，皆濟謀也。

　　初，駿忌大司馬汝南王亮，催使之籓。濟與斌數諫止之，駿遂疏濟。濟謂傅咸曰：「若家兄征大司馬入，退身避之，門戶可得免耳。不爾，行當赤族。」咸曰：「但征還，共崇至公，便立太平，無為避也。夫人臣不可有專，豈獨外戚！今宗室疏，因外戚之親以得安，外戚危，倚宗室之重以為援，所謂脣齒相依，計之善者。」濟益懼而問石崇曰：「人心云何？」崇曰：「賢兄執政，疏外宗室，宜與四海共之。」濟曰：「見兄，可及此。」崇見駿，及焉，駿不納。後與諸兄俱見害。難發之夕，東宮召濟。濟謂裴楷曰：「吾將何之？」楷曰：「子為保傅，當至東宮。」濟好施，久典兵馬，所從四百餘人皆秦中壯士，射則命中，皆欲救濟。濟已入宮，莫不歎恨。

史評
　　史臣曰：賈充以諂諛陋質，刀筆常材，幸屬昌辰，濫叨非據。抽戈犯順，曾無猜憚之心；杖鉞推亡，遽有知難之請，非惟魏朝之悖逆，抑亦晉室之罪人者歟！然猶身極寵光，任兼文武，存荷台衡之寄，沒有從享之榮，可謂無德而祿，殃將及矣。逮乎貽厥，乃乞丐之徒，嗣惡稔之餘基，縱奸邪之凶德。煽茲哲婦，索彼惟家，雖及誅夷，曷雲塞責。昔當塗闕翦，公閭實肆其勞，典午分崩，南風亦盡其力，可謂「君以此始，必以此終」，信乎其然矣。楊駿階緣寵倖，遂荷棟樑之任，敬之猶恐弗逮，驕奢淫泆，庸可免乎？括母以明智全身，會昆以先言獲宥，文琚識同曩烈，而罰異昔人，裴夫！

　　贊曰：公閭便佞，心乖雅正。邀遇時來，遂階榮命。乞丐承緒，凶家亂政。瑣瑣文長，遂居棟樑。據非其位，乃底滅亡。珧雖先覺，亦罹禍殃。


Chinese text: This work was published before January 1, 1923, and is in the
public domain worldwide because the author died at least 100 years ago.
