　　大矣哉，孝之為德也！分渾元而立體，道貫三靈；資品匯以順名，功苞萬象。用之于國，動天地而降休征；行之於家，感鬼神而昭景福。若乃博施備物，尊仁安義，柔色承顏，怡怡盡樂，擊鮮就養，亹癖忘劬，集包思藝黍之勤，循陔有采蘭之詠，事親之道也。屬屬如在，哀哀罔極，聚薪流慟，銜索興嗟，曬風樹以隤心，頫寒泉而沫泣，追遠之情也。審德筮仕，正務移官，居高匪危，在醜無爭，協修升以匡化，懷履冰而砥節，立身之行也。是以閔曾翼翼，遵六教而緝貞規；蔡董烝烝，弘七體而垂令跡。亦有至誠上感，明祗下贊，郭巨致錫金之慶。陽雍標蒔玉之祉；烏馴丹羽，巢叔和之室，鹿呈白毳，擾功文之廬。然則因彼孝慈而生友悌，理在兼綜，義歸一揆。夫天倫之重，共氣分形，心睽則葉悴荊權，性合則華承棣萼。乃有推代瘦，徇急難之情；讓果同衾，盡歡愉之致：緬窺緗素，載流塵躅者歟！ 　　晉氏始自中朝，逮于江左，雖百六之災遄及，而君子之道未消，孝悌名流，猶為繼踵。王偉元之行己，許季義之立節，夏方、盛彥體至性以馳芬，庾袞、顏含篤友于而宣范，自餘群士，咸標懿德。采其遺絢，足厲澆風，故著《孝友篇》以續前史云耳。
目录
1	李密
2	盛彥
3	夏方
4	王裒
5	許孜
6	庾袞
7	孫晷
8	顏含
9	劉殷
10	王延
11	王談
12	桑虞
13	何琦
14	吳逵
15	史評
李密
　　李密，字令伯，犍為武陽人也，一名虔。父早亡，母何氏醮。密時年數歲，感戀彌至，烝烝之性，遂以成疾。祖母劉氏，躬自撫養，密奉事以孝謹聞。劉氏有疾，則涕泣側息，未嘗解衣，飲膳湯藥必先嘗後進。有暇則講學忘疲，而師事譙周，周門人方之游夏。

　　少仕蜀，為郎。數使吳，有才辯，吳人稱之。蜀平，泰始初，詔徵為太子洗馬。密以祖母年高，無人奉養，遂不應命。乃上疏曰：

　　臣以險釁，夙遭閔凶，生孩六月，慈父見背，行年四歲，舅奪母志。祖母劉湣臣孤弱，躬親撫養。臣少多疾病，九歲不行，零丁辛苦，至於成立。既無伯叔，終鮮兄弟，門衰祚薄，晚有兒息。外無期功強近之親，內無應門五尺之童，煢煢孑立，形影相弔。而劉早嬰疾病，常在床蓐。臣侍湯藥，未嘗廢離。

　　自奉聖朝，沐浴清化，前太守臣逵，察臣孝廉，後刺史臣榮，舉臣秀才。臣以供養無主，辭不赴命。明詔特下，拜臣郎中，尋蒙國恩，除臣洗馬。猥以微賤，當侍東宮，非臣隕首所能上報。臣具以表聞，辭不就職。詔書切峻，責臣逋慢，郡縣逼迫，催臣上道，州司臨門，急於星火。臣欲奉詔賓士，則劉病日篤；苟徇私情，則告訴不許。臣之進退，實為狼狽。

　　伏惟聖朝以孝治天下，凡在故老，猶蒙矜恤，況臣孤苦尪羸之極。且臣少仕偽朝，曆職郎署，本圖宦達，不矜名節。今臣亡國賤俘，至微至陋，猥蒙拔擢，寵命殊私，豈敢盤桓，有所希冀！但以劉日薄西山，氣息奄奄，人命危淺，朝不慮夕。臣無祖母，無以至今日；祖母無臣，無以終餘年。母孫二人，更相為命，是以私情區區不敢棄遠。臣密今年四十有四，祖母劉今年九十有六，是臣盡節于陛下之日長，而報養劉之日短也。烏鳥私情，願乞終養。

　　臣之辛苦，非但蜀之人士及二州牧伯之所明知，皇天后土，實所鑒見。伏願陛下矜湣愚誠，聽臣微志，庶劉僥倖，保卒餘年。臣生當隕身，死當結草。

　　帝覽之曰：「士之有名，不虛然哉！」乃停召。後劉終，服闋，復以洗馬徵至洛。司空張華問之曰：「安樂公何如？」密曰：「可次齊桓。」華問其故，對曰：「齊桓得管仲而霸，用豎刁而蟲流。安樂公得諸葛亮而抗魏，任黃皓而喪國，是知成敗一也。」次問：「孔明言教何碎？」密曰：「昔舜、禹、皋陶相與語，故得簡雅；《大誥》與凡人言，宜碎。孔明與言者無己敵，言教是以碎耳。」華善之。

　　出為溫令，而憎疾從事，嘗與人書曰：「慶父不死，魯難未已。」從事白其書司隸，司隸以密在縣清慎，弗之劾也。密有才能，常望內轉，而朝廷無援，乃遷漢中太守，自以失分懷怨。及賜餞東堂，詔密令賦詩，末章曰：「人亦有言，有因有緣。官無中人，不如歸田。明明在上，斯語豈然！」武帝忿之，於是都官從事奏免密官。後卒於家。二子：賜、興。

　　賜字宗石，少能屬文，嘗為《玄鳥賦》，詞甚美。州辟別駕，舉秀才，未行而終。興字雋石，亦有文才，刺史羅尚辟別駕。尚為李雄所攻，使興詣鎮南將軍劉弘求救，興因願留，為弘參軍而不還。尚白弘，弘即奪其手版而遣之。興之在弘府，弘立諸葛孔明、羊叔子碣，使興俱為之文，甚有辭理。

盛彥
　　盛彥，字翁子，廣陵人也。少有異才。年八歲，詣吳太尉戴昌，昌贈詩以觀之，彥於坐答之。辭甚康慨。母王氏因疾失明，彥每言及，未嘗不流涕。於是不應辟召，躬自侍養，母食必自哺之。母既疾久，至於婢使數見捶撻。婢忿恨，伺彥暫行，取蠐螬灸飴之。母食以為美，然疑是異物，密藏以示彥。彥見之，抱母慟哭，絕而復蘇。母目豁然即開，從此遂愈。彥仕吳，至中書侍郎，吳平，陸雲薦之于刺史周浚，本邑大中正劉頌又舉彥為小中正。太康中卒。

夏方
　　夏方，字文正，會稽永興人也。家遭疫癘，父母伯叔群從死者十三人。方年十四，夜則號哭，晝則負土，十有七載，葬送得畢，因廬於墓側，種植松柏，烏鳥猛獸馴擾其旁。吳時拜仁義都尉，累遷五官中郎將。朝會未嘗乘車，行必讓路。吳平，除高山令。百姓有罪應加捶撻者，方向之涕泣而不加罪，大小莫敢犯焉。在官三年，州舉秀才，還家，卒，年八十七。

王裒
　　王裒，字偉元，城陽營陵人也。祖修，有名魏世。父儀，高亮雅直，為文帝司馬。東關之役，帝問於眾曰：「近日之事，誰任其咎？」儀對曰：「責在元帥。」帝怒曰：「司馬欲委罪於孤邪！」遂引出斬之。

　　裒少立操尚，行己以禮，身長八尺四寸，容貌絕異，音聲清亮，辭氣雅正，博學多能，痛父非命，未嘗西向而坐。示不臣朝廷也。於是隱居教授，三征七辟皆不就。廬于墓側，旦夕常至墓所拜跪，攀柏悲號，涕淚著樹，樹為之枯。母性畏雷，母沒，每雷，輒到墓曰：「裒在此。」及讀《詩》至「哀哀父母，生我劬勞」，未嘗不三復流涕，門人受業者並廢《蓼莪》之篇。

　　家貧，躬耕，計口而田，度身而蠶。或有助之者，不聽。諸生密為刈麥，裒遂棄之。知舊有致遺者，皆不受。門人為本縣所役，告裒求屬令，良曰：「卿學不足以庇身，吾德薄不足以廕卿，屬之何益！且吾不執筆已四十年矣。」乃步擔乾飯，兒負鹽豉草屐，送所役生到縣，門徒隨從者千餘人。安丘令以為詣己，整衣出迎之。裒乃下道至土牛旁，磬折而立，云：「門生為縣所役，故來送別。」因執手涕泣而去。令即放之，一縣以為恥。

　　鄉人管彥少有才而未知名，裒獨以為必當自達，拔而友之，男女各始生，便共許為婚。彥後為西夷校尉，卒而葬於洛陽，裒後更嫁其女。彥弟馥問裒，裒曰：「吾薄志畢願山藪，昔嫁姊妹皆遠，吉凶斷絕，每以此自誓。今賢兄子葬父子洛陽。此則京邑之人也，由吾結好之本意哉！」馥曰：「嫂，齊人也，當還臨淄。」裒曰：「安有葬父河南而隨母還齊！用意如此，何婚之有！」

　　北海邴春少立志操，寒苦自居，負笈遊學，鄉邑僉以為邴原復出。裒以春性險狹慕名，終必不成。其後春果無行，學業不終，有識以此歸之。裒常以為人之所行期於當歸善道，何必以所能而責人所不能。

　　及洛京傾覆，寇資蜂起，親族悉欲移渡江東，裒戀墳壟不去。賊大盛，方行，猶思慕不能進，遂為賊所害。

許孜
　　許孜，字季義，東陽吳寧人也。孝友恭讓，敏而好學。年二十，師事豫章太守會稽孔沖，受《詩》、《書》、《禮》、《易》及《孝經》、《論語》。學竟，還鄉里。沖在郡喪亡，孜聞問盡哀，負擔奔赴，送喪還會稽，蔬食執役，制服三年。俄而二親沒，柴毀骨立，杖而能起，建墓於縣之東山，躬自負土，不受鄉人之助。或湣孜羸憊，苦求來助，孜晝助不逆，夜便除之。每一悲號，鳥獸翔集。孜以方營大功，乃棄其妻，鎮宿墓所，列植松柏亙五六里。時有鹿犯其松栽，改悲歎曰：「鹿獨不念我乎！」明日，忽見鹿為猛獸所殺，置於所犯栽下。孜悵惋不已，乃為作塚，埋於隧側。猛獸即於孜前自撲而死，孜益歎息，又取埋之。自後樹木滋茂，而無犯者。積二十餘年孜乃更娶妻，立宅墓次，烝烝朝夕，奉亡如存，鷹雉棲其梁，簷鹿與猛獸擾其庭圃，交頸同遊，不相搏噬。元康中，郡察孝廉，不起，巾褐終身。年八十餘，卒於家。邑人號其居為孝順裏。

　　咸康中，太守張虞上疏曰：「臣聞聖賢明訓存乎舉善，褒貶所興，不遠千載。謹案所領吳甯縣物故人許孜，至性孝友，立節清峻，與物恭讓，言行不貳。當其奉師，則在三之義盡；及其喪親，實古今之所難。咸稱殊類致感，猛獸弭害。雖臣不及見，然備聞斯語，竊謂蔡順、董黯無以過之。孜沒積年，其子尚在，性行純愨，今亦家於墓側。臣以為孜之履操，世所希逮，宜標其令跡，甄其後嗣，以酬既往，以獎方來。《陽秋傳》曰：'善善及其子孫'。臣不達大體，請台量議。」疏奏，詔旌表門閭。蠲復子孫。其子生亦有孝行。圖孜像於堂，朝夕拜焉。

庾袞
　　庾袞，字叔褒，明穆皇后伯父也。少履勤儉，篤學好問，事親以孝稱。咸寧中，大疫，二兄俱亡，次兄毗復殆，癘氣方熾，父母諸弟皆出次於外，袞獨留不去。諸父兄強之，乃曰：「袞性不畏病。」遂親自扶持，晝夜不眠，其間復撫柩哀臨不輟。如此十有餘旬，疫勢既歇，家人乃反，毗病得差，袞亦無恙。父老咸曰：「異哉此子！守人所不能守，行人所不能行，歲寒然後知松柏之後凋，始疑疫癘之不相染也。」

　　初，袞諸父並貴盛，惟父獨守貧約。袞躬親稼穡，以給供養，而執事勤恪，與弟子樹籬，跪以授條。或曰：「今在隱屏，先生何恭之過？」袞曰：「幽顯易操，非君子之志也。」父亡，作筥賣以養母。母見其勤，曰：「我無所食。」對曰：「母食不甘，袞將何居！」母感而安之。袞前妻荀氏，繼妻樂氏，皆官族富室，及適袞，俱棄華麗，散資財，與袞共安貧苦，相敬如賓。母終，服喪居於墓側。

　　歲大饑，藜羹不糝，門人欲進其飯者，而袞每曰已食，莫敢為設。及麥熟，獲者已畢，而采捃尚多，袞乃引其群子以退，曰「待其間。」及其捃也，不曲行，不旁掇，跪而把之，則亦大獲，又與邑人入山拾橡，分夷險，序長幼，推易居難，禮無違者。或有斬其墓柏，莫知其誰，乃召鄰人集於墓而自責焉，因叩頭泣涕，謝祖禰曰：「德之不修，不能庇先人之樹，袞之罪也。」父老咸亦為之垂泣，自後人莫之犯。撫諸孤以慈，奉諸寡以仁，事加於厚而教之義方，使長者體其行，幼者忘其孤。孤甥郭秀，比諸子侄，衣食而每先之。孤兄女曰芳，將嫁，美服既具，袞乃刈荊苕為箕帚，召諸子集之於堂，男女以班，命芳曰：「芳乎！汝少孤，汝逸汝豫，不汝疵瑕。今汝適人，將事舅姑，灑掃庭內，婦之道也，故賜汝此。匪器之為美，欲溫恭朝夕，雖休勿休也。」而以舊宅與其長兄子賡、翕。及翕卒，袞哀其早孤，痛其成人而未娶，乃撫柩長號，哀感行路，聞者莫不垂涕。

　　初，袞父誡袞以酒，每醉，輒自責曰：「余廢先父之誡，其何以訓人！」乃于父墓前自杖三十。鄰人褚德逸者，善事其親，老而不倦，袞每拜之。嘗與諸兄過邑人陳准兄弟，諸兄友之，皆拜其母，袞獨不拜。准弟徽曰：「子不拜吾親何？」袞曰：「未知所以拜也。夫拜人之親者，將自同於人之子也，其義至重，袞敢輕之乎？」遂不拜。准、徽歎曰：「古有亮直之士，君近之矣。君若當朝，則社稷之臣歟！君若握兵，臨大節，孰能奪之！方今徵聘，君實宜之。」於是鄉黨薦之，州郡交命，察孝廉，舉秀才、清白異行，皆不降志，世遂號之為異行。

　　元康末，潁川太守召為功曹，袞服造役之衣，杖鍤荷斧，不俟駕而行，曰：「請受下夫之役。」太守飾車而迎，袞逡巡辭退，請徒行入郡，將命者遂逼扶升車，納于功曹舍。既而袞自取己車而寢處焉，形雖恭而神有不可動之色。太守知其不屈，乃歎曰：「非常士也，吾何以降之！」厚為之禮而遣焉。

　　齊王冏之唱義也，張泓等肆掠于陽翟，袞乃率其同族及庶姓保于禹山。是時百姓安寧，未知戰守之事，袞曰：「孔子云：'不教而戰，是謂棄之。'」乃集諸如士而謀曰：「二三君子相與處於險，將以安保親尊，全妻孥也。古人有言：'千人聚而不以一人為主，不散則亂矣。'將若之何！」眾曰：「善。今日之主，非君而誰！」袞默然有間，乃言曰：「古人急病讓夷，不敢逃難，然人之立主，貴從其命也。」乃誓之曰：「無恃險，無怙亂，無暴鄰，無抽屋，無樵采人所植，無謀非德，無犯非義，戮力一心，同恤危難。」眾咸從之。於是峻險厄，杜蹊徑，修壁塢，樹蕃障，考功庸，計丈尺，均勞逸，通有無，繕完器備，量力任能，物應其宜，使邑推其長，裏推其賢，而身率之。分數既明，號令不二，上下有禮，少長有儀，將順其美，匡救其惡。及賊至，袞乃勒部曲，整行伍，皆持滿而勿發。賊挑戰，晏然不動，且辭焉。賊服其慎而畏其整，是以皆退，如是者三。時人語曰：「所謂臨事而懼、好謀而成者，其庾異行乎！」

　　及冏歸於京師，逾年不朝，袞曰：「晉室卑矣，寇難方興！」乃攜其妻適林慮山，事其新鄉如其故鄉，言忠信，行篤敬。經及期年，而林慮之人歸之，咸曰庾賢。及石勒攻林慮，父老謀曰：「此有大頭山，九州之絕險也。上有古人遺跡，可共保之。」惠帝遷于長安，袞乃相與登於大頭山而田於其下。年穀未熟，食木實，餌石蕊，同保安之，有終焉之志。及將收穫，命子怞與之下山，中途目眩瞀，墜崖而卒。同保赴哭曰：「天乎！獨不可舍我賢乎！」時人傷之曰：「庾賢絕塵避地，超然遠跡，固窮安陋，木食山棲，不與世同榮，不與人爭利，不免遭命，悲夫！」

　　袞學通《詩》《書》，非法不言，非道不行，尊事耆老，惠訓蒙幼，臨人之喪必盡哀，會人之葬必躬築，勞則先之，逸則後之，言必行之，行必安之。是以宗族鄉黨莫不崇仰，門人感慕，為人樹碑焉。

　　有四子：怞、蔑、澤、捃。在澤生，故名澤，因捃生，故曰捃。蔑後南渡江，中興初，為侍中。蔑生願，安成太守。

孫晷
　　孫晷，字文度，吳國富春人，吳伏波將軍秀之曾孫也。晷為兒童，未嘗被呵怒。顧榮見而稱之，謂其外祖薛兼曰：「此兒神明清審，志氣貞立，非常童也。」及長，恭孝清約，學識有理義，每獨處幽暗之中，容止瞻望未嘗傾邪。雖侯家豐厚，而晷常布衣蔬食，躬親壟畝，誦詠不廢，欣然獨得。父母湣其如此，欲加優饒，而夙興夜寐，無暫懈也。父母起居嘗饌，雖諸兄親饋，而晷不離左右。富春車道既少，動經江川，父難於風波，每行乘籃輿，晷躬自扶侍，所詣之處，則於門外樹下籓屏之間隱息，初不令主人知之。兄嘗篤疾經年，晷躬自扶侍，藥石甘苦，必經心目，跋涉山水，祈求懇至。而聞人之善，欣若有得；聞人之惡，慘若有失。見人饑寒，並周贍之，鄉里贈遺，一無所受。親故有窮老者數人，恆往來告索，人多厭慢之，而晷見之。欣敬逾甚，寒則與同衾，食則與同器，或解衣推被以恤之。時年饑穀貴，人有生刈其稻者，晷見而避之，須去而出，既而自刈送與之。鄉鄰感愧，莫敢侵犯。

　　會稽虞喜隱居海嵎，有高世之風。晷欽其德，聘喜弟預女為妻。喜戒女棄華尚素，與晷同志。時人號為梁鴻夫婦。濟陽江淳少有高操，聞晷學行過人，自東陽往候之，始面，便終日譚宴，結歡而別。

　　司空何充為揚州，檄晷為主簿，司徒蔡謨辟為掾屬，並不就。尚書經國明，州土之望，表薦晷，公車徑征。會卒，時年三十八，朝野嗟痛之。晷未及大斂，有一老父縕袍草屨，不通姓名，徑入撫柩而哭，哀聲慷慨，感於左右。哭止便出，容貌甚清，眼瞳又方，門者告之喪主，怪而追焉。直去不顧。同郡顧和等百餘人歎其神貌有異，而莫之測也。

顏含
　　顏含，字弘都，琅邪莘人也。祖欽，給事中。父默，汝陰太守。含少有操行，以孝聞。兄畿，咸寧中得疾，就醫自療，遂死於醫家。家人迎喪，旐每繞樹而不可解，引喪者顛仆，稱畿言曰：「我壽命未死，但服藥太多，傷我五藏耳。今當復活，慎無葬也。」其父祝之曰：「若爾有命復生，豈非骨肉所願！今但欲還家，不爾葬也。」旐乃解。及還，其婦夢之曰：「吾當復生，可急開棺。」婦頗說之。其夕，母及家人又夢之，即欲開棺，而父不聽。含時尚少，乃慨然曰：「非常之事，古則有之，今靈異至此，開棺之痛，孰與不開相負？」父母從之，乃共發棺果有生驗，以手刮棺，指爪盡傷，然氣息甚微，存亡不分矣。飲哺將護，累月猶不能語，飲食所須，托之以夢。闔家營視，頓廢生業，雖在母妻，不能無倦矣。含乃絕棄人事，躬親侍養，足不出戶者十有三年。石崇重含淳行，贈以甘旨，含謝而不受。或問其故，答曰：「病者綿昧，生理未全，既不能進敢，又未識人惠，若當謬留，豈施者之意也！」畿竟不起。

　　含二親既終，兩兄繼沒，次嫂樊氏因疾失明，含課勵家人，盡心奉養，每日自嘗省藥饌，察問息耗，必簪屨束帶。醫人疏方，應須髯蛇膽，而尋求備至，無由得之，含憂歎累時。嘗晝獨坐，忽有一青衣童子年可十三四，持一青囊授含，含開視，乃蛇膽也。童子逡巡出戶，化成青鳥飛去。得膽，藥成，嫂病即愈。由是著名。

　　本州辟，不就。東海王趙以為太傅參軍，出補闓陽令。元帝初鎮下邳，復命為參軍。過江，以含為上虞令。轉王國郎中、丞相東閣祭酒，出為東陽太守。東宮初建，含以儒素篤行補太子中庶子，遷黃門侍郎、本州大中正，曆散騎常侍、大司農。豫討蘇峻功，封西平縣侯，拜侍中，除吳郡太守。王導問含曰：「卿今蒞名郡，政將何先？」答曰：「王師歲動，編戶虛耗，南北權豪競招游食，國弊家豐，執事之憂。且當征之勢門，使反田桑，數年之間，欲令戶給人足，如其禮樂，俟之明宰。」含所曆簡而有恩，明而能斷，然以威禦下。導歎曰：「顏公在事，吳人斂手矣。」未之官，復為侍中。尋除國子祭酒，加散騎常侍，遷光祿勳，以年老遜位。成帝美其素行，就加右光祿大夫，門施行馬，賜床帳被褥，敕太官四時致膳，固辭不受。

　　于時論者以王導帝之師傅，名位隆重，百僚宜為降禮。太常馮懷以問於含，含曰：「王公雖重，理無偏敬，降禮之言，或是諸君事宜。鄙人老矣，不識時務。」既而告人曰：「吾聞伐國不問仁人。向馮祖思問佞於我，我有邪德乎？」人嘗論少正卯、盜蹠其惡孰深。或曰：「正卯雖奸，不至剖人棄膳，盜蹠為甚。」含曰：「為惡彰露，人思加戮；隱伏之奸，非聖不誅。由此言之，少正為甚。」眾咸服焉。郭璞嘗遇含，欲為之筮。含曰：「年在天，位在人，修己而天不與者，命也；守道而人不知者，性也。自有性命，無勞蓍龜。」桓溫求婚於含，含以其盛滿，不許。惟與鄧攸深交。或問江左群士優劣，答曰：「周伯仁之正，鄧伯道之清，卞望之之節，餘則吾不知也。」其雅重行實，抑絕浮偽如此。

　　致仕二十餘年，年九十三卒。遺命素棺薄斂。諡曰靖。喪在殯而鄰家失火，移棺紼斷，火將至而滅，僉以為淳誠所感也。

　　三子：髦、謙、約。髦曆黃門郎、侍中、光祿勳，謙至安成太守，約零陵太守，並有聲譽。

劉殷
　　劉殷，字長盛，新興人也。高祖陵，漢光祿大夫。殷七歲喪父，哀毀過禮，服喪三年，未曾見齒。曾祖母王氏，盛冬思堇而不言，食不飽者一旬矣。殷怪而問之，王言其故。殷時年九歲，乃於澤中慟哭，曰：「殷罪釁深重，幼丁艱罰，王母在堂，無旬月之養。殷為人子，而所思無獲，皇天后土，願垂哀湣。」聲不絕者半日，於是忽若有人云：「止，止聲。」殷收淚視地，便有堇生焉，因得斛餘而歸，食而不減，至時，堇生乃盡。又嘗夜夢人謂之曰：「西籬下有粟。」寤而掘之，得粟十五鐘，銘曰「七年粟百石，以賜孝子劉殷。」自是食之，七載方盡。時人嘉其至性通感，競以穀帛遺之。殷受而不謝，直雲待後貴當相酬耳。

　　弱冠，博通經史，綜核群言，文章詩賦靡不該覽，性倜儻，有濟世之志，儉而不陋，清而不介，望之頹然而不可侵也。鄉黨親族莫不稱之。郡命主簿，州辟從事，皆以供養無主，辭不赴命。司空、齊王攸辟為掾，征南將軍羊祜召參軍事，皆以疾辭。同郡張宣子，識達之士也，勸殷就征。殷曰：「當今二公，有晉之棟楹也。吾方希達如榱椽耳，不憑之，豈能立乎！吾今王母在堂，既應他命，無容不竭盡臣禮，使不得就養。子輿所以辭齊大夫，良以色養無主故耳。」宣子曰：「如子所言，豈庸人所識哉！而今而後，吾子當為吾師矣。」遂以女妻之。宣子者，并州豪族也，家富於財，其妻怒曰：「我女年始十四。姿識如此，何慮不得為公侯妃，而遽以妻劉殷乎！」宣子曰：「非爾所及也。」誡其女曰：「劉殷至孝冥感，兼才識超世，此人終當遠達，為世名公，汝其謹事之。」張氏性亦婉順，事王母以孝聞，奉殷如君父焉。及王氏卒，殷夫婦毀瘠，幾至滅性，時柩在殯而西鄰失火，風勢甚盛，殷夫婦叩殯號哭，火遂越燒東家。後有二白鳩巢其庭樹，自是名譽彌顯。

　　太傅楊駿輔政，備禮聘殷，殷以母老固辭。駿於是表之，優詔遂其高志，聽終色養，敕所在供其衣食，蠲其徭賦，賜帛二百匹，穀五百斛。趙王倫纂位，孫秀重殷名，以散騎常侍征之，殷逃奔雁門。及齊王冏輔政，辟為大司馬軍諮祭酒。既至，謂殷曰；「先王虛心召君，君不至。今孤辟君，君何能屈也？」殷曰：「世祖以大聖應期，先王以至德輔世，既堯舜為君，稷契為佐，故殷希以一夫而距千乘，為不可回之圖，幸邀唐虞之世，是以不懼斧鉞之戮耳。今殿下以神武睿姿，除殘反政，然聖跡稍粗，嚴威滋肅，殷若復爾，恐招華士之誅，故不敢不至也。」冏奇之，轉拜新興太守，明刑旌善，甚有政能。

　　屬永嘉之亂，沒于劉聰。聰奇其才而擢任之，累至侍中、太保、錄尚書事。殷恆戒子孫曰：「事君之法，當務幾諫，凡人尚不可面斥其過，而況萬乘乎！夫犯顏之禍，將彰君過，宜上思召公咨商之義，下念鮑勳觸鱗之誅也。」在聰之朝，與公卿恂恂然，常有後己之色。士不修操行者，無得入其門，然滯理不申，藉殷而濟者，亦已百數。

　　有七子，五子各授一經。一子授《太史公》，一子授《漢書》，一門之內，七業俱興，北州之學，殷門為盛。竟以壽終。

王延
　　王延，字延元。西河人也。九歲喪母，泣血三年，幾至滅性。每至忌日，則悲啼至旬。繼母卜氏遇之無道，恆以薄穰及敗麻頭與延貯衣。其姑聞而問之，延知而不言，事母彌謹。卜氏嘗盛冬思生魚，敕延求而不獲，杖之流血。延尋汾叩淩而哭，忽有一魚長五尺，踴出水上，延取以進母。卜氏食之，積日不盡，於是心悟，撫延如己生。延事親色養，夏則扇枕席，冬則以身溫被，隆立盛寒，體無全衣，而親極滋味。晝則傭賃，夜則誦書，遂究覽經史，皆通大義。州郡禮辟，貪供養不起。父母終後，廬於墓側，非其蠶不衣，非其耕不食。屬天下喪亂，隨劉元海遷于平陽，農蠶之暇，訓誘宗族，侃侃不倦。家牛一生犢，他人認之，延牽而授與，初無吝色。其人後自知妄認，送犢還延，叩頭謝罪，延仍以與之，不復取也。年六十，方仕于劉聰，稍遷尚書左丞，至金紫光祿大夫。聰死後，靳準將作亂，謀之於延，延不從。准既誅劉氏，自號漢天王，以延為左光祿大夫，延又大罵不受，准遂殺之。

王談
　　王談，吳興烏程人也。年十歲，父為鄰人竇度所殺。談陰有復仇志，而懼為度所疑，寸刃不畜，日夜伺度，未得。至年十八，乃密市利鍤，陽若耕鋤者。度常乘船出入，經一橋下，談伺度行還，伏草中，度既過，談於橋上以鍤斬之，應手而死。既而歸罪有司，太守孔岩義其孝勇，列上宥之。岩諸子為孫恩所害，無嗣，談乃移居會稽，修理岩父子墳墓，盡其心力。後太守孔廞究其義行，元興三年，舉談為孝廉，時稱其得人。談不應召，終於家。

桑虞
　　桑虞，字子深，魏郡黎陽人也。父沖，有深識遠量，惠帝時為黃門郎。河間王顒執權，引為司馬。沖知顒必敗，就職一旬，便稱疾求退。虞仁孝自天至，年十四喪父，毀瘠過禮，日以米百粒用糝藜藿，其姊諭之曰：「汝毀瘠如此，必至滅性，滅性不孝，宜自抑割。」虞曰：「藜藿雜米，足以勝哀。」虞有園在宅北數里，瓜果初熟，有人逾垣盜之。虞以園援多棘刺，恐偷見人驚走而致傷損，乃使奴為之開道。及偷負瓜將出，見道通利，知虞使除之，乃送所盜瓜，叩頭請罪。虞乃歡然，盡以瓜與之。嘗行，寄宿逆旅，同宿客失脯，疑虞為盜。虞默然無言，便解衣償之。主人曰：「此舍數失魚肉雞鴨，多是狐狸偷去，君何以疑人？」乃將脯主至山塚間尋求，果得之。客求還衣，虞投之不顧。

　　虞諸兄仕于石勒之世，咸登顯位，惟虞恥臣非類，陰欲避地海東，會丁母憂，遂止。哀毀骨立，廬於墓側。五年後，石勒以為武城令。虞以密邇黃河，去海微近，將申前志，欣然就職。石季龍太守劉徵甚器重之，徵遷青州刺史，請虞長史，帶祝阿郡。徵遇疾還鄴，令虞監行州府屬。季龍死，國中大亂，朝廷以虞名父之子，必能立功海岱，潛遣東莞人華挺授虞甯朔將軍、青州刺史。虞曰：「功名非吾志也。」乃附使者啟，讓刺史，靖居海右，不交境外。雖曆偽朝，而不豫亂，世以此高之。卒於官。

何琦
　　何琦，字萬倫，司空充之從兄也。祖父龕，後將軍。父阜，淮南內史。琦年十四喪父，哀毀過禮。性沈敏有識度，好古博學，居於宣城陽穀縣，事母孜，朝夕色養。常患甘鮮不贍，乃為郡主簿，察孝廉，除郎中，以選補宣城涇縣令。司徒王導引為參軍，不就。及丁母憂，居喪泣血，杖而後起，停柩在殯，為鄰火所逼，煙焰已交，家乏僮使，計無從出，乃匍匐撫棺號哭。俄而風止火息，堂屋一間免燒，其精誠所感如此。服闋，乃慨然歎曰：「所以出身仕者，非謂有尺寸之能以效智力，實利微祿，私展供養。一旦煢然，無復恃怙，豈可復以朽鈍之質塵默清朝哉！」於是養志衡門，不交人事，耽玩典籍，以琴書自娛。不營產業，節儉寡欲，豐約與鄉鄰共之。鄉里遭亂，姊沒人家，琦惟有一婢，便為購贖。然不為小謙，凡有贈遺，亦不苟讓，但于己有餘，輒復隨而散之。任心而行，率意而動，不占卜，無所事。司空陸玩、太尉桓溫並辟命，皆不就。詔征博士，又不起。簡文帝時為撫軍，欽其名行，召為參軍，固辭以疾。公車再征通直散騎侍郎、散騎常侍，不行。由是君子仰德，莫能屈也。桓溫嘗登琦縣界山，喟然歎曰：「此山南有人焉，何公真止足者也！」琦善養性，老而不衰，布褐蔬食，恆以述作為事，著《三國評論》，凡所撰錄百許篇，皆行於世。年八十二卒。

吳逵
　　吳逵，吳興人也。經荒饑疾病，合門死者十有三人，逵時亦病篤，其喪皆鄰里以葦席裹而埋之。逵夫妻既存，家極貧窘，冬無衣被，晝則傭賃，夜燒磚甓，晝夜在山，未嘗休止，遇毒蟲猛獸，輒為之下道。期年，成七墓、十三棺。時有賻贈，一無所受。太守張崇義之，以羔雁之禮禮焉。卒於家。

史評
　　史臣曰：尊親之道，禮經之明訓；孝友之義，詩人之美談，是知人倫之本，罔茲攸尚。盛翁子立行淳至，素蓄異才，流慟致其感通，含哺申其就養，戴昌賞其清韻，陸雲嘉其茂德。王裒隱居不從其辟，行己莫逾其禮，枯柏以應其誠，驚雷以危其慮。永言董蔡，異時均美。許孜少而敏學，禮備在三，馴雉棲其梁棟，猛獸擾其庭圃，居喪之禮，實古今之所難焉。庾叔褒不匱表於執勤，則裕存乎敬業，幽顯不易其操，疫癘不駭其心，急病讓夷之規，有古人之風烈矣。孫晷之匪懈，王談之復仇，神人惜其亡，良守宥其罪。劉殷幼丁艱酷，柴毀逾制，發三冬之堇，賜七年之粟，至誠之契，義形於茲。王延叩冰而召鱗，扇席而清暑，雖黃香、孟宗，抑為倫輩。其餘群子，並孝養可崇，清風素范，高山景行，會其宗流，同斯志也。

　　贊曰：德之所屆，有感和征。孝哉王許，永慕烝烝。揮泗凋柏，對榥巢鷹。密、彥、夏、庾，夙標至性。文度、弘都，勤修懿行。敦彼孝友，載光謠詠。鳩馴長盛，魚薦延元。談桑義闡，琦吳道存。專洞之德，咸摛左言。


Chinese text: This work was published before January 1, 1923, and is in the
public domain worldwide because the author died at least 100 years ago.
