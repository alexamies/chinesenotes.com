石勒（下）

　　太興二年，勒偽稱趙王，赦殊死已下，均百姓田租之半，賜孝悌力田死義之孤帛各有差，孤老鰥寡谷人三石，大酺七日。依春秋列國、漢初侯王每世稱元，改稱趙王元年。始建社稷，立宗廟，營東西宮。署從事中郎裴憲、參軍傅暢、杜嘏並領經學祭酒，參軍續咸、庾景為律學祭酒，任播、崔濬為史學祭酒。中壘支雄、遊擊王陽並領門臣祭酒，專明胡人辭訟，以張離、張良、劉群、劉謨等為門生主書，司典胡人出內，重其禁法，不得侮易衣冠華族。號胡為國人。遣使循行州郡，勸課農桑。加張賓大執法，專總朝政，位冠僚首。署石季龍為單于元輔、都督禁衛諸軍事，署前將軍李寒領司兵勳，教國子擊刺戰射之法。命記室佐明楷、程機撰《上党國記》，中大夫傅彪、賈蒲、江軌撰《大將軍起居注》，參軍石泰、石同、石謙、孔隆撰《大單于志》。自是朝會常以天子禮樂饗其群下，威儀冠冕從容可觀矣。群臣議請論功，勒曰：「自孤起軍，十六年於茲矣。文武將士從孤征伐者，莫不蒙犯矢石，備嘗艱阻，其在葛陂之役，厥功尤著，宜為賞之先也。若身見存，爵封輕重隨功位為差，死事之孤，賞加一等，庶足以尉答存亡，申孤之心也。」又下書禁國人不聽報嫂及在喪婚娶，其燒葬令如本俗。

　　孔萇攻邵續別營十一，皆下之。續尋為石季龍所獲，送于襄國。劉曜將尹安、宋始據洛陽，降於勒。

　　晉徐州刺史蔡豹敗徐龕于檀丘，龕遣使詣勒，陳討豹之計。勒遣將王步都為龕前鋒，使張敬率騎繼之。敬達東平，龕疑敬之襲已也，斬步都等三百餘人，復降于晉。勒大怒，命張敬據其襟要以守之。

　　大雨霖，中山、常山尤甚，滹沲汛溢，沖陷山谷，巨松僵拔，浮於滹沲，東至渤海，原隰間皆如山積。

　　孔萇攻陷文鴦十餘營，萇不設備，鴦夜擊之，大敗而歸。

　　勒始制軒懸之樂，八佾之舞，為金根大輅，黃屋左纛，天子車旗，禮樂備矣。

　　使石季龍率步騎四萬討徐龕，龕遣長史劉霄詣勒乞降，送妻子為質，納之。時蔡豹屯於譙城，季龍攻豹，豹夜遁，季龍引軍城封丘而旋。

　　徙朝臣掾屬已上士族者三百戶于襄國崇仁裏，置公族大夫以領之。勒宮殿及諸門始就，制法令甚嚴，諱胡尤峻。有醉胡乘馬突入止車門，勒大怒，謂宮門小執法馮翥曰：「夫人君為令，尚望威行天下，況宮闕之間乎！向馳馬入門為是何人，而不彈白邪？」翥惶懼忘諱，對曰：「向有醉胡乘馬馳入，甚呵禦之，而不可與語。」勒笑曰：「胡人正自難與言。」恕而不罪。

　　使石季龍擊托候部掘咄哪於岍北，大破之，俘獲牛馬二十餘萬。

　　勒清定五品，以張賓領選。復續定九品。署張班為左執法郎，孟卓為右執法郎，典定士族，副選舉之任。今群僚及州郡歲各舉秀才、至孝、廉清、賢良、直言、武勇之士各一人。置署都部從事各一部一州，秩二千石，職准丞相司直。

　　勒下令曰：「去年水出巨材，所在山積，將皇天欲孤繕修宮宇也！其擬洛陽之太極起建德殿。」遣從事中郎任汪帥使工匠五千采木以供之。黎陽人陳武妻一產三男一女，武攜其妻子詣襄國上書自陳。勒下書以為二儀諧暢，和氣所致，賜其乳婢一口，谷一百石，雜彩四十匹。

　　石季龍攻段匹磾於厭次。孔萇討匹磾部內諸城，陷之。匹磾勢窮，乃率其臣下輿櫬出降。季龍送之襄國，勒署匹磾為冠軍將軍，以其其弟文鴦、亞將衛麟為左右中郎將，皆金章紫綬。散諸流人三萬餘戶，復其本業，置守宰以撫之，於是冀、並、幽州、遼西巴西諸屯結皆陷於勒。

　　時晉征北將軍祖逖據譙，將平中原。逖善於撫納，自河以南多背勒歸順。勒憚之，不敢為寇，乃下書曰：「祖逖屢為邊患。逖，北州士望也，儻有首丘之思。其下幽州，修祖氏墳墓，為置守塚二家。冀逖如趙他感恩，輟其寇暴。」逖聞之甚悅，遣參軍王愉使於勒，贈以方物，修結和好。勒厚賓其使，遣左常侍董樹報聘，以馬百匹、金五十斤答之。自是兗豫乂安，人得休息矣。

　　從事中郎劉奧坐營建德殿井木斜縮，斬於殿中。勒悔之，贈太常。

　　建德校尉王和掘得員石，銘曰：「律權石，重四鈞，同律度量衡，有新氏造。」議者未詳，或以為瑞。參軍續咸曰：「王莽時物也。」其時兵亂之後，典度堙滅，遂命下禮官為准程定式。又得一鼎，容四升，中有大錢三十文，曰：「百當千，千當萬。」鼎銘十三字，篆書不可曉，藏之於永豐倉。因此令公私行錢，而人情不樂，乃出公絹市錢，限中絹匹一千二百，下絹八百。然百姓私買中絹四千，下絹二千，巧利者賤買私錢，貴賣於官，坐死者十數人，而錢終不行。勒徙洛陽銅馬、翁仲二于襄國，列之永豐門。

　　祖逖牙門童建害新蔡內史周密，遣使降於勒。勒斬之，送首于祖逖，曰：「天下之惡一也。叛臣逃吏，吾之深仇，將軍之惡，猶吾惡也。」逖遣使報謝。自是兗豫間壘壁叛者，逖皆不納，二州之人率多兩屬矣。

　　勒令武鄉耆舊赴襄國。既至，勒親與鄉老齒坐歡飲，語及平生。初，勒與李陽鄰居，歲常爭麻池，迭相驅擊。至是，謂父老曰：「李陽，壯士也，何以不來？漚麻是布衣之恨，孤方崇信于天下，寧讎匹夫乎！」乃使召陽。既至，勒與酣謔，引陽臂笑曰：「孤往日厭卿老拳，卿亦飽孤毒手。」因賜甲第一區，拜參軍都尉。令曰：「武鄉，吾之豐沛，萬歲之後，魂靈當歸之，其復之三世。」勒以百姓始復業，資儲未豐，於是重制禁釀，郊祀宗廟皆以醴酒，行之數年，無復釀者。

　　尋署石季龍為車騎將軍，率騎三萬討鮮卑郁粥于離石，俘獲及牛馬十餘萬，郁粥奔烏丸，悉降其眾城。

　　先是，勒世子興死，至是，立子弘為世子，領中領軍。

　　遣季龍統中外精卒四萬討徐龕，龕堅守不戰，於是築室返耕，列長圍以守之。晉鎮北將軍劉隗降於勒，拜鎮南將軍，封列侯。石季龍攻陷徐龕，送之襄國，勒囊盛于百尺樓自上Ξ殺之，令步都等妻子刳而食之，坑龕降卒三千。晉兗州刺史劉遐懼，自鄒山退屯於下邳。琅邪內史孫默以琅邪叛降於勒。徐兗間壘壁多送任請降，皆就拜守宰。

　　清河張披為程遐長史，遐甚委昵之，張賓舉為別駕，引參政事。遐疾披去己，又惡賓之權盛。勒世子弘，即遐之甥也，自以有援，欲收威重於朝，乃使弘之母譖之曰：「張披與張賓為遊俠，門客日百餘乘，物望皆歸之，非社稷之利也，宜除披以便國家。」勒然之。至是，披取急召不時至，因此遂殺之。賓知遐之間己，遂弗敢請。無幾，以遐為右長史，總執朝政，自是朝臣莫不震懼，赴于程氏矣。

　　時祖逖卒，勒始侵寇邊戍。勒征虜石他敗王師於酂西，執將軍衛榮而歸。征北將軍祖約懼，退如壽春。勒境內大疫，死者十二三，乃罷徽文殿作。遣其將王陽屯於豫州，有窺窬之志，於是兵難日尋，梁鄭之間騷然矣。

　　又遣季龍統中外步騎四萬討曹嶷。先是，嶷議欲徙海中，保根餘山，會疾疫甚，計未及就。季龍進兵圍廣固，東萊太守劉巴、長廣太守呂披皆以郡降。以石他為征東將軍，擊羌胡於河西。左軍石挺濟師於廣固，曹嶷降，送于襄國。勒害之，坑其眾三萬。季龍將盡殺嶷眾，其青州刺史劉征曰：「今留征，使牧人也；無人焉牧，征將歸矣。」季龍乃留男女七百口配征，鎮廣固。青州諸郡縣壘壁盡陷。

　　勒司州刺史石生攻晉揚武將軍郭誦于陽翟，不克，進寇襄城，俘獲千餘而還。

　　勒以參軍樊垣清貧，擢授章武內史。既而入辭，勒見坦衣冠弊壞，大驚曰：「樊參軍何貧之甚也！」坦性誠樸，率然而對曰：「頃遭羯賊無道，資財蕩盡。」勒笑曰：「羯賊乃爾暴掠邪！今當相償耳。」坦大懼，叩頭泣謝。勒曰：「孤律自防俗士，不關卿輩老書生也。」賜車馬衣服裝錢三百萬，以勵貪俗。

　　勒將兵都尉石瞻寇下邳，敗晉將軍劉長，遂寇蘭陵，又敗彭城內史劉續。東莞太守竺珍、東海太守蕭誕以郡叛降於勒。

　　勒親臨大小學，考諸學生經義，尤高者賞帛有差。勒雅好文學，雖在軍旅，常令儒生讀史書而聽之，每以其意論古帝王善惡，朝賢儒士聽者莫不歸美焉。嘗使人讀《漢書》，聞酈食其勸立六國後，大驚曰：「此法當失，何得遂成天下！」至留侯諫，乃曰：「賴有此耳。」其天資英達如此。

　　勒征徐、揚州兵，會石瞻於下邳，劉遐懼，又自下邳奔於泗汭。

　　石生攻劉曜河內太守尹平于新安，斬之，克壘壁十餘，降掠五千餘戶而歸。自是劉、石禍結，兵戈日交，河東、弘農間百姓無聊矣。

　　以右常侍霍皓為勸課大夫，與典農使者硃表、典勸都尉陸充等循行州郡，核定戶籍，勸課農桑。農桑最修者賜五大夫。

　　使石生自延壽關出寇許潁，俘獲萬餘，降者二萬，生遂攻陷康城。晉將軍郭誦追生，生大敗，死者千餘。生收散卒，屯于康城。勒汲郡內史石聰聞生敗，馳救之，進攻郭默，俘獲男女二千餘人。石聰攻敗晉將李矩、郭默等。

　　勒將狩於近郊，主簿程琅諫曰：「劉、馬刺客，離布如林，變起倉卒，帝王亦一夫之敵耳。孫策之禍可不慮乎！且枯木朽株盡能為害，馳騁之弊，今古戒之。」勒勃然曰：「吾幹力自可，足能裁量。但知卿文書事，不須白此輩也。」是日逐獸，馬觸木而死，勒亦幾殆，乃曰：「不用忠臣言，吾之過也。」乃賜琅朝服錦絹，爵關內侯。於是朝臣謁見，忠言競進矣。

　　晉都尉魯潛叛，以許昌降於勒。石瞻攻陷晉兗州刺史檀斌于鄒山，斌死之。勒西夷中郎將王勝襲殺并州刺史崔琨、上黨內史王昚，以并州叛於勒。先是，石季龍攻劉曜將劉岳於石梁，至是，石梁潰，執岳送襄國。季龍又攻王勝於并州，殺之。李矩以劉嶽之敗也，懼，自滎陽遁歸。矩長史崔宣率矩眾二千降於勒。於是盡有司之地，徐豫濱淮諸郡縣皆降之。

　　勒命徙洛陽晷影于襄國，列之單于庭。銘佐命功臣三十九人于石函，置於建德前殿。立桑梓苑于襄國。

　　勒嘗夜微行，檢察營衛，齎繒帛金銀以賂門者求出。永昌門門候王假欲收捕之，從者至，乃止。旦召假以為振忠都尉，爵關內侯。勒如苑鄉，召記室參軍徐光，光醉不至。以光物情所湊，常不平之，因此發怒，退為牙門。勒自苑鄉如鄴，徐光侍直，慍然攘袂振紛，仰視不顧。勒因而惡之，讓光曰：「何負卿而敢怏怏邪！」於是幽光並其妻子于獄。

　　勒既將營鄴宮，又欲以其世子弘為鎮，密與程遐謀之。石季龍自以勳效之重，仗鄴為基，雅無去意。及修構三台，遷其家室，季龍深恨遐，遣左右數十人夜入遐宅，奸其妻女，掠衣物而去。勒以弘鎮鄴，配禁兵萬人，車騎所統五十四營悉配之，以驍騎領門臣祭酒王陽專統六夷以輔之。

　　石聰攻壽春，不克，遂寇逡遒、阜陵，殺掠五千餘人，京師大震。

　　濟岷太守劉闓、將軍張闔等叛，害下邳內史夏侯嘉，以下邳降于石生。

　　石瞻攻河南太守王羨于邾，陷之。

　　龍驤將軍王國叛，以南郡降於勒。晉彭城內史劉續復據蘭陵、石城，石瞻攻陷之。

　　勒令州郡，有墳發掘不掩覆者推劾之，骸骨暴露者縣為備棺衾之具。以牙門將王波為記室參軍，典定九流，始立秀、孝試經之制。

　　茌平令師歡獲黑兔，獻之于勒，程遐等以為勒「龍飛革命之祥，于晉以水承金，兔陰精之獸，玄為水色，此示殿下宜速副天人之望也。」於是大赦，以咸和三年改年曰太和。

　　石堪攻晉豫州刺史祖約于壽春，屯師淮上。晉龍驤將軍王國以南郡叛降於堪。南陽都尉董幼叛，率襄陽之眾又降於堪。祖約諸將佐皆陰遣使附於勒。石聰與堪濟淮，陷壽春，祖約奔曆陽，壽春百姓陷於聰者二萬餘戶。

　　劉曜敗季龍于高候，遂圍洛陽。勒滎陽太守尹矩、野王太守張進等皆降之，襄國大震。勒將親救洛陽，左右長史、司馬郭敖、程遐等固諫曰：「劉曜乘勝雄盛，難與爭鋒，金墉糧豐，攻之未可卒拔。曜懸軍千里，勢不支久。不可親動，動無萬全，大業去矣。」勒大怒，按劍叱遐等出。於是赦徐光，召而謂之曰：「劉曜乘高候之勢，圍守洛陽，庸人之情皆謂其鋒不可當也。然曜帶甲十萬，攻一城而百日不克，師老卒殆，以我初銳擊之，可一戰而擒。若洛陽不守，曜必送死冀州，自河已北，席捲南向，吾事去矣。程遐等不欲吾親行，卿以為何如？」光對曰：「劉曜乘高候之勢而不能進臨襄國，更守金墉，此其無能為也。懸軍三時，亡攻戰之利，若鸞旗親駕，必望旌奔敗。定天下之計，在今一舉。今此機會，所謂天授，授而弗應，禍之攸集。」勒笑曰：「光之言是也。」佛圖澄亦謂勒曰：「大軍若出，必擒劉曜。」勒尤悅，使內外戒嚴，有諫者斬。命石堪、石聰及豫州刺史桃豹等各統見眾會滎陽，使石季龍進據石門，以左衛石邃都督中軍事，勒統步騎四萬赴金墉，濟自大堨。先是，流澌風猛，軍至，冰泮清和，濟畢，流澌大至，勒以為神靈之助也，命曰靈昌津。勒顧謂徐光曰：「曜盛兵成皋關，上計也；阻洛水，其次也；坐守洛陽者成擒也。」諸軍集于成皋，步卒六萬，騎二萬七千。勒見曜無守軍，大悅，舉手指天，又自指額曰：「天也！」乃卷甲銜枚而詭道兼路，出於鞏、訾之間。知曜陳其軍十餘萬於城西，彌悅，謂左右曰：「可以賀我矣！」勒統步騎四萬人自宣陽門，升故太極前殿。季龍步卒三萬，自城北而西，攻其中軍，石堪、石聰等各以精騎八千，城西而北，擊其前鋒，大戰于西陽門。勒躬貫甲胄，出自閶闔，夾擊之。曜軍大潰，石堪執曜，送之以徇於軍，斬首五萬餘級，枕屍于金穀。勒下令曰：「所欲擒者一人耳，今已獲之，其敕將士抑鋒止銳，縱其歸命之路。」乃旋師。使征東石邃等帥騎衛曜而北。

　　及是，祖約舉兵敗，降於勒，勒使王波讓之曰：「卿逆極勢窮，方來歸命，吾朝豈逋逃之藪邪？而卿敢有靦面目也。」示之以前後檄書，乃赦之。

　　劉曜子熙等去長安，奔於上邽，遣季龍討之。

　　勒巡行州諸郡，引見高年、孝悌、力田、文學之士，班賜穀帛有差。令遠近牧守宣告屬城，諸所欲言，靡有隱諱，使知區區之朝虛渴讜言也。

　　季龍克上邽，遣主簿趙封送傳國玉璽、金璽、太子玉璽各一於勒。季龍進攻集木且羌於河西，克之，俘獲數萬，秦、隴悉平。涼州牧張駿大懼，遣使稱籓，貢方物於勒，徙氐羌十五萬落于司、冀州。

　　勒群臣議以勒功業既隆，祥符並萃，宜時革徽號以答乾坤之望，於是石季龍等奉皇帝璽綬，上尊號於勒，勒弗許。群臣固請，勒乃以咸和五年僭號趙天王，行皇帝事。尊其祖邪曰宣王，父周曰元王。立其妻劉氏為王后，世子弘為太子。署其子宏持節、散騎常侍、都督中外諸軍事、驃騎大將軍、大單于，封秦王；左衛將軍斌太原王；小子恢為輔國將軍、南陽王；中山公季龍為太尉、守尚書令、中山王；石生河東王；石堪彭城王；以季龍子邃為冀州刺史，封齊王，加散騎常侍、武衛將軍；宣左將軍；挺侍中、梁王。署左長史郭敖為尚書左僕射，右長史程遐為右僕射、領吏部尚書，左司馬夔安、右司馬郭殷、從事中郎李鳳、前郎中令裴憲為尚書，署參軍事徐光為中書令、領秘書監。論功封爵，開國郡公文武二十一人，侯二十四人，縣公二十六人，侯二十二人，其餘文武各有差。侍中任播等參議，以趙承金為水德，旗幟尚玄，牲牡尚白，子社醜臘，勒從之。勒下書曰：「自今有疑難大事，八坐及委丞郎齎詣東堂，詮詳平決。其有軍國要務須啟，有令僕尚書隨局入陳，勿避寒暑昏夜也。」

　　勒以祖約不忠於本朝，誅之，及其諸子至親屬百餘人。

　　群臣固請勒宜即尊號，勒乃僭即皇帝位，大赦境內，改元曰建平，自襄國都臨漳。追尊其高祖曰順皇，曾祖曰威皇，祖曰宣皇，父曰世宗元皇帝，妣曰元昭皇太后，文武封進各有差。立其妻劉氏為皇后，又定昭儀、夫人位視上公，貴嬪、貴人視列侯，員各一人；三英、九華視伯，淑媛、淑儀視子，容華、美人視男，務簡賢淑，不限員數。

　　勒荊州監軍郭敬、南蠻校尉董幼寇襄陽。勒驛敕敬退屯樊城，戒之使偃藏旗幟，寂若無人，彼若使人觀察，則告之曰：「自愛堅守，後七八日大騎將至，相策不復得走矣。」敬使人浴馬於津，周而復始，晝夜不絕。偵諜還告南中郎將周撫，撫以為勒軍大至，懼而奔武昌。敬入襄陽，軍無私掠，百姓安之。晉平北將軍魏該弟遐等率該部眾自石城降於敬。敬毀襄陽，遷其百姓于沔北，城樊城以戍之。

　　秦州休屠王羌叛于勒，刺史臨深遣司馬管光帥州軍討之，為羌所敗，隴右大擾，氐羌悉叛。勒遣石生進據隴城。王羌兄子擢與羌有仇，生乃賂擢，與掎擊之。羌敗，奔涼州。徙秦州夷豪五千餘戶於雍州。

　　勒下書曰：「自今諸有處法，悉依科令。吾所忿戮、怒發中旨者，若德位已高，不宜訓罰，或服勤死事之孤，邂逅罹譴，門下皆各列奏之，吾當思擇而行也。」堂陽人陳豬妻一產三男，賜其衣帛廩食，乳婢一口，復三歲勿事。時高句麗、肅慎致其楛矢，宇文屋孤並獻名馬於勒。涼州牧張駿遣長史馬詵奉圖送高昌、于闐、鄯善、大宛使，獻其方物。晉荊州牧陶侃遣兼長史王敷聘於勒，致江南之珍寶奇獸。秦州送白獸、白鹿，荊州送白雉、白兔，濟陰木連理，甘露降苑鄉。勒以休瑞並臻，遐方慕義，赦三歲刑已下，均百姓去年逋調；特赦涼州殊死，涼州計吏皆拜郎中，賜絹十匹，綿十斤。勒南郊，有白氣自壇屬天，勒大悅，還宮，赦四歲刑。遣使封張駿武威郡公，食涼州諸郡。勒親耕藉田，還宮，赦五歲刑，賜其公卿已下金帛有差。勒以日蝕，避正殿三日，令群公卿士各上封事。禁州郡諸祠堂非正典者皆除之，其能興雲致雨，有益於百姓者，郡縣更為立祠堂，殖嘉樹，准嶽瀆已下為差等。

　　勒將營鄴宮，廷尉續咸上書切諫。勒大怒，曰：「不斬此老臣。朕宮不得成也！」敕御史收之。中書令徐光進曰：「陛下天資聰睿，超邁唐虞，而更不欲聞忠臣之言，豈夏癸、商辛之君邪？其言可用用之，不可用故當容之，奈何一旦以直言而斬列卿乎！」勒歎曰：「為人君不得自專如是！豈不識此言之忠乎？向戲之爾。人家有百匹資，尚欲市別宅，況有天下之富，萬乘之尊乎！終當繕之耳。且敕停作，成吾直臣之氣也。」因賜咸絹百匹，稻百斛。又下書令公卿百僚歲薦賢良、方正、直言、秀異、至孝、廉清各一人，答策上第者拜議郎，中第中郎，下第郎中。其舉人得遞相薦引，廣招賢之路。起明堂、辟雍、靈台于襄國城西。時大雨霖，中山西北暴水，流漂巨木百餘萬根，集于堂陽。勒大悅，謂公卿曰：「諸卿知不？此非為災也，天意欲吾營鄴都耳。」於是令少府任汪、都水使者張漸等監營鄴宮，勒親授規模。

　　蜀梓潼、建平、漢固三郡蠻巴降於勒。

　　勒以成周土中，漢晉舊京，復欲有移都之意，乃命洛陽為南都，置行台治書侍御史于洛陽。

　　勒因饗高句麗、宇文屋孤使，酒酣，謂徐光曰：「朕方自古開基何等主也？」對曰：「陛下神武籌略邁于高皇，雄藝卓犖超絕魏祖，自三王已來無可比也，其軒轅之亞乎！」勒笑曰：「人豈不自知，卿言亦乙太過。朕若逢高皇，當北面而事之，與韓彭競鞭而爭先耳。脫遇光武，當並驅于中原，未知鹿死誰手。大丈夫行事當礌礌落落，如日月皎然，終不能如曹孟德、司馬仲達父子，欺他孤兒寡婦，狐媚以取天下也。朕當在二劉之間耳，軒轅豈所擬乎！」其群臣皆頓首稱萬歲。

　　晉將軍趙胤攻克馬頭，石堪遣將軍韓雍救之，至則無及，遂寇南沙、海虞，俘獲五千餘人。初，郭敬之退據樊城也，王師復戍襄陽。至是，敬又攻陷之，留戍而歸。

　　暴風大雨，震電建德殿端門、襄國市西門，殺五人。雹起西河介山，大如雞子，平地三尺，洿下丈餘，行人禽獸死者萬數，曆太原、樂平、武鄉、趙郡、廣平、钜鹿千餘里，樹木摧折，禾稼蕩然。勒正服於東堂，以問徐光曰：「歷代已來有斯災幾也？」光對曰：「周、漢、魏、晉皆有之，雖天地之常事，然明主未始不為變，所以敬天之怒也。去年禁寒食，介推，帝鄉之神也，歷代所尊，或者以為未宜替也。一人籲嗟，王道尚為之虧，況群神怨憾而不怒動上帝乎！縱不能令天下同爾，介山左右，晉文之所封也，宜任百姓奉之。」勒下書曰：「寒食既并州之舊風，朕生其俗，不能異也。前者外議以子推諸侯之臣，王者不應為忌，故從其議，倘或由之而致斯災乎！子推雖朕鄉之神，非法食者亦不得亂也，尚書其促檢舊典定議以聞。」有司奏以子推歷代攸尊，請普復寒食，更為植嘉樹，立祠堂，給戶奉祀。勒黃門郎韋謏駁曰：「案《春秋》，藏冰失道，陰氣發洩為雹。自子推已前，雹者復何所致？此自陰陽乖錯所為耳。且子推賢者，曷為暴害如此！求之冥趣，必不然矣。今雖為冰室，懼所藏之冰不在固陰沍寒之地，多皆山川之側，氣泄為雹也。以子推忠賢，令綿、介之間奉之為允，於天下則不通矣。」勒從之。於是遷冰室于重陰凝寒之所，并州復寒食如初。

　　勒令其太子省可尚書奏事，使中常侍嚴震參綜可否，征伐刑斷大事乃呈之。自是震威權之盛過於主相矣。季龍之門可設雀羅，季龍愈怏怏不悅。

　　郭敬南掠江西，晉南中郎將桓宣承其虛攻樊城，取城中之眾而去。敬旋師救樊，追戰于涅水。敬前軍大敗，宣亦死傷太半，盡取所掠而止。宣遂南取襄陽，留軍戍之。

　　勒如鄴，臨石季龍第，謂之曰：「功力不可並興，待宮殿成後，當為王起第，勿以卑小悒悒也。」季龍免冠拜謝，勒曰：「與王共有天下，何所謝也！」有流星大如象，尾足蛇形，自北極西南流五十餘丈，光明燭地，墜於河，聲聞九百餘里。黑龍見鄴井中，勒觀龍有喜色。朝其群臣於鄴。

　　命郡國立學官，每郡置博士祭酒二人，弟子百五十人，三考修成，顯升台府。於是擢拜太學生五人為佐著作郎，錄述時事。時大旱，勒親臨廷尉錄囚徒，五歲刑已下皆輕決遣之，重者賜酒食，聽沐浴，一須秋論。還未及宮，澍雨大降。

　　勒如其灃水宮，因疾甚而還。召石季龍與其太子弘、中常侍嚴震等待疾禁中。季龍矯命絕弘、震及內外群臣親戚，勒疾之增損莫有知者。詐召石宏、石堪還襄國。勒疾小瘳，見宏，驚曰：「秦王何故來邪？使王籓鎮，正備今日。有呼者邪？自來也？有呼者誅之！」季龍大懼曰：「秦王思慕暫還耳，今謹遣之。」數日復問之，季龍曰：「奉詔即遣，今已半路矣。」更諭宏在外，遂不遣之。

　　廣阿蝗。季龍密遣其子邃率騎三千游於蝗所。熒惑人昴。星隕于鄴東北六十里，初赤黑黃雲如幕，長數十匹，交錯，聲如雷震，墜地氣熱如火，塵起連天。時有耕者往視之，土猶燃沸，見有一石方尺餘，青色而輕，擊之間聲如磬。

　　勒疾甚，遺令：「三日而葬，內外百僚既葬除服，無禁婚娶、祭祀、飲酒、食肉，征鎮牧守不得輒離所司以奔喪，斂以時服，載以常車，無藏金寶，無內器玩。大雅沖幼，恐非能構荷朕志。中山已下其各司所典，無違朕命。大雅與斌宜善相維持，司馬氏汝等之殷鑒，其務于敦穆也。中山王深可三思周霍，勿為將來口實。」以咸和七年死，時年六十，在位十五年。夜瘞山谷，莫知其所，備文物虛葬，號高平陵。偽諡明皇帝，廟號高祖。

　　弘字大雅，勒之第二子也。幼有孝行，以恭謙自守，受經于杜嘏，誦律于續咸。勒曰：「今世非承平，不可專以文業教也。」於是使劉征、任播授以兵書，王陽教之擊刺。立為世子，領中領軍，尋暑衛將軍，使領開府辟召，後鎮鄴。

　　勒僭位，立為太子。虛襟愛士，好為文詠，其所親昵，莫非儒素。勒謂徐光曰：「大雅愔愔，殊不似將家子。」光曰：「漢祖以馬上取天下，孝文以玄默守之，聖人之後，必世勝殘，天之道也。」勒大悅。光因曰：「皇太子仁孝溫恭，中山王雄暴多詐，陛下一旦不諱，臣恐社稷必危，宜漸奪中山威權，使太子早參朝政。」勒納之。程遐又言於勒曰：「中山王勇武權智，群臣莫有及者。觀其志也，自陛下之外，視之蔑如。兼荷專征歲久，威振外內，性又不仁，殘忍無賴。其諸子並長，皆預兵權。陛下在，自當無他，恐其怏怏不可輔少主也。宜早除之，以便大計。」勒曰：「今天下未平，兵難未已，大雅沖幼，宜任強輔。中山佐命功臣，親同魯衛，方委以伊霍之任，何至如卿言也。卿當恐輔幼主之日，不得獨擅帝舅之權故耳。吾亦當參卿于顧命，勿為過懼也。」遐泣曰：「臣所言者至公，陛下以私賜距，豈明主開襟納說，忠臣必盡之義乎！中山雖為皇太后所養，非陛下天屬，不可以親義期也。杖陛下神規，微建鷹犬之效，陛下酬其父子以恩榮，亦以足矣。魏任司馬懿父子，終於鼎祚淪移，以此而觀，中山豈將來有益者乎！臣因緣多幸，托瓜葛於東宮，臣而不竭言于陛下，而誰言之！陛下若不除中山，臣已見社稷不復血食矣。」勒不聽。遐退告徐光曰：「主上向言如此，太子必危，將若之何？」光曰：「中山常切齒於吾二人，恐非但國危，亦為家禍，當為安國甯家之計，不可坐而受禍也。」光復承間言於勒曰：「陛下廓平八州，帝有海內，而神色不悅者何也？」勒曰：「吳、蜀未平，書軌不一，司馬家猶不絕於丹陽，恐後之人將以吾為不應符錄，每一思之，不覺見於神色。」光曰：「臣以陛下為憂腹心之患，而何暇更憂四支手！何則？魏承漢運，為正朔帝王，劉備雖紹興巴、蜀，亦不可謂漢不滅也。吳雖跨江東，豈有虧魏美？陛下既苞括二都，為中國帝王，彼司馬家兒復何異玄德，李氏亦猶孫權。符籙不在陛下，竟欲安歸？此四支之輕患耳。中山王藉陛下指授神略，天下皆言其英武亞于陛下，兼其殘暴多奸，見利忘義，無伊、霍之忠。父子爵位之重，勢傾王室。觀其耿耿，常有不滿之心。近于東宮曲宴，有輕皇太子之色。陛下隱忍容之，臣恐陛下萬年之後，宗廟必生荊刺，此心腹之重疾也，惟陛下圖之。」勒默然，而竟不從。

　　及勒死，季龍執弘使臨軒，命收程遐、徐光下廷尉，召其子邃率兵入宿衛，文武靡不奔散。弘大懼，讓位于季龍。季龍曰：「君薨而世子立，臣安敢亂之！」弘泣而固讓，季龍怒曰：「若其不堪，天下自當有大議，何足預論！」遂以咸和七年逼立之，改年曰延熙，文武百僚進位一等。誅程遐、徐光。弘策拜季龍為丞相、魏王、大單于，加九錫，以魏郡等十三郡為邑，總攝百揆。季龍偽固讓，久而受命，赦其境內殊死已下，立季龍妻鄭氏為魏王后，子邃為魏太子，加使持節、侍中、大都督中外諸軍事、大將軍、錄尚書事；宣為使持節、車騎大將軍、冀州刺史，封河間王；韜為前鋒將軍、司隸校尉，封樂安王；遵齊王，鑒代王，苞樂平王；徙太原王斌為章武王。勒文武舊臣皆補左右丞相閑任，季龍府僚舊昵悉署台省禁要。命太子宮曰崇訓宮，勒妻劉氏已下皆居之。簡其美淑及勒車馬、珍寶、服御之上者，皆入於己署。鎮軍夔安領左僕射，尚書郭殷為右僕射。

　　劉氏謂石堪曰：「皇祚之滅不復久矣，王將何以圖之？」堪曰：「先帝舊臣皆已斥外，眾旅不復由人，宮殿之內無所措籌，臣請出奔袞州，據廩丘，挾南陽王為盟主，宣太后詔于諸牧守征鎮，令各率義兵同討桀逆，蔑不濟也。」劉氏曰：「事急矣，便可速發，恐事淹變生。」堪許諾，微服輕騎襲袞州，失期，不克，遂南奔譙城。季龍遣其將郭太等追擊之，獲堪于城父，送襄國，炙而殺之。征石恢還于襄國。劉氏謀泄，季龍殺之。尊弘母程氏為皇太后。

　　時石生鎮關中，石朗鎮洛陽，皆起兵於二鎮。季龍留子邃守襄國，統步騎七萬攻郎于金墉。金墉潰，獲朗，刖而斬之。進師攻長安，以石挺為前鋒大都督。生遣將軍郭權率鮮卑涉璝部眾二萬為前鋒距之，生統大軍繼發，次於蒲阪。前鋒及挺大戰潼關，敗績，挺及丞相左長史劉隗皆戰死，季龍退奔澠池，枕屍三百餘里。鮮卑密通于季龍，背生而擊之。生時停蒲阪，不知挺之死也，懼，單馬奔長安。郭權乃復收眾三千，與越騎校尉石廣相持於渭汭。生遂去長安，潛於雞頭山。將軍蔣英固守長安。季龍聞生之奔也，進師入關，進攻長安，旬餘拔之，斬蔣英等。分遣諸將屯於汧。徙雍、秦州華戎十餘萬戶於關東。生部下斬生於雞頭山。季龍還襄國，大赦，諷弘命己建魏台，一如魏輔漢故事。

　　郭權以生敗，據上邽以歸順，詔以權為鎮西將軍、秦州刺史，於是京兆、新平、扶風、馮翊、北地皆應之。弘鎮西石廣與權戰，敗績。季龍遣郭敖及其子斌等率步騎四萬討之，次於華陰。上邽豪族害權以降。徙秦州三萬餘戶於青、並二州諸郡。南氐、楊難敵等送任通和。長安陳良夫奔于黑羌，招誘北羌四角王薄句大等擾北地、馮翊，與石斌相持。石韜等率騎掎句大之後，與斌夾擊，敗之，句大奔於馬蘭山。郭敖等懸軍追北，為羌所敗，死者十七八。斌等收軍還於三城。季龍聞而大怒，遣使殺郭敖。石宏有怒言，季龍幽之。

　　弘齎璽綬親詣季龍，諭禪位意。季龍曰：「天下人自當有議，何為自論此也！」弘還宮，對其母流涕曰：「先帝真無復遺矣！」俄而季龍遣丞相郭殷持節入，廢弘為海陽王。弘安步就車，容色自若，謂群臣曰：「不堪纂承大統，顧慚群後，此亦天命去矣，又何言！」百官莫不流涕，宮人慟哭。咸康元年，幽弘及程氏並宏、恢于崇訓宮，尋殺之，在位二年，時年二十二。

　　張賓，字孟孫，趙郡中丘人也。父瑤，中山太守。賓少好學，博涉經史，不為章句，闊達有大節，常謂昆弟曰：「吾自言智算鑒識不後子房，但不遇高祖耳。」為中丘王帳下都督，非其好也，病免。及永嘉大亂，石勒為劉元海輔漢將軍，與諸將下山東，賓謂所親曰：「吾曆觀諸將多矣，獨胡將軍可與共成大事。」乃提劍軍門，大呼請見，勒亦未之奇也。後漸進規謨，乃異之，引為謀主。機不虛發，算無遺策，成勒之基業，皆賓之勳也。及為右長史、大執法，封濮陽侯，任遇優顯，寵冠當時，而謙虛敬慎，開襟下士，士無賢愚，造之者莫不得盡其情焉。肅清百僚，屏絕私昵，入則格言，出則歸美。勒甚重之，每朝，常為之正容貌，簡辭令，呼曰「右侯」而不名之，勒朝莫與為比也。

　　及卒，勒親臨哭之，哀慟左右，贈散騎常侍、右光祿大夫、儀同三司，諡曰景。將葬，送于正陽門，望之流涕，顧左右曰：「天欲不成吾事邪，何奪吾右侯之早也！」程遐代為右長史，勒每與遐議，有所不合，輒歎曰：「右侯舍我去，令我與此輩共事，豈非酷乎！」因流涕彌日。


Chinese text: This work was published before January 1, 1923, and is in the
public domain worldwide because the author died at least 100 years ago.
