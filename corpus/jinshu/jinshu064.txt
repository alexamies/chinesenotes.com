武十三王
　　武帝二十六男：楊元後生毗陵悼王軌、惠帝、秦獻王柬。審美人生城陽懷王景、楚隱王瑋、長沙厲王乂。徐才人生城陽殤王憲。匱才人生東海沖王祗。趙才人生始平哀王裕。趙美人生代哀王演。李夫人生淮南忠壯王允、吳孝王晏。莊保林生新都懷王該。陳美人生清河康王遐。諸姬生汝陰哀王謨。程才人生成都王穎。王才人生孝懷帝。楊悼後生渤海殤王恢。餘八子不顯母氏，並早夭，又無封國及追諡，今並略之。其瑋、乂、穎自有傳。

毗陵悼王軌
　　毗陵悼王軌，字正則，初拜騎都尉，年二歲而夭。太康十年，追加封諡，以楚王瑋子義嗣。

秦獻王柬
　　秦獻王柬，字弘度，沈敏有識量。泰始六年，封汝南王。咸甯初，徙封南陽王，拜左將軍、領右軍將軍、散騎常侍。武帝嘗幸宣武場，以三十六軍兵簿令不料校之，東一省便擿脫謬，帝異之，于諸子中尤見寵愛。以左將軍居齊獻王故府，甚貴寵，為天下所屬目。性仁訥，無機辯之譽。太康十年，徙封于秦，邑八萬戶。于時諸王封中土者皆五萬戶，以柬與太子同產，故特加之。轉鎮西將軍、西戎校尉、假節，與楚、淮南王俱之國。

　　及惠帝即位，來朝，拜驃騎將軍、開府儀同三司，加侍中、錄尚書事，進位大將軍。時楊駿伏誅，柬既痛舅氏覆滅，甚有憂危之慮，屢述武帝旨，請還籓，而汝南王亮留柬輔政。及亮與楚王瑋被誅，時人謂柬有先識。

　　元康元年薨，時年三十，朝野痛惜之。葬禮如齊獻文王攸故事，廟設軒懸之樂。無子，以淮南王允子鬱為嗣，與允俱被害。永寧二年，追諡曰悼。又以吳王晏子鄴嗣。懷帝崩，鄴入纂帝位，國絕。

三王
　　城陽懷王景，字景度，出繼叔父城陽哀王兆後。泰始五年受封，六年薨。

　　東海沖王祗，字敬度，泰始九年五月受封。殤王薨，復以祗繼兆，其年薨，時年三歲。

　　始平哀王裕，字濬度，咸寧三年受封，其年薨，年七歲。無子，以淮南王允子迪為嗣。太康十年，改封漢王，為趙王倫所害。

淮南忠壯王允
　　淮南忠壯王允，字欽度，咸寧三年，封濮陽王，拜越騎校尉。太康十年，徙封淮南，仍之國，都督揚江二州諸軍事、鎮東大將軍、假節。元康九年入朝。

　　初，湣懷之廢，議者將立允為太弟。會趙王倫廢賈后，詔遂以允為驃騎將軍、開府儀同三司、侍中，都督如故，領中護軍。允性沈毅，宿衛將士皆敬服之。

　　倫既有篡逆志，允陰知之，稱疾不朝，密養死士，潛謀誅倫。倫甚憚之，轉為太尉，外示優祟，實奪其兵也。允稱疾不拜。倫遣御史逼允，收官屬以下，劾乙太逆。允恚，視詔，乃孫秀手書也。大怒，便收御史，將斬之，御史走而獲免，斬其令史二人。厲色謂左右曰：「趙王欲破我家！」遂率國兵及帳下七百人直出，大呼曰：「趙王反，我將攻之，佐淮南王者左袒。」於是歸之者甚眾。允將赴宮，尚書左丞輿閉東掖門，允不得人，遂圍相府。允所將兵，皆淮南奇才劍客也。與戰，頻敗之，倫兵死者千餘人。太子左率陳徽勒東宮兵鼓噪于內以應，允結陳于承華門前，弓弩齊發，射倫，飛矢雨下。主書司馬畦秘以身蔽倫，箭中其背而死。倫官屬皆隱樹而立，每樹輒中數百箭，自辰至未。徽兄淮時為中書令，遣麾騶虞以解鬥。倫子虔為侍中，在門下省，密要壯士，約以富貴。於是遣司馬督護伏胤領騎四百從宮中出，舉空版，詐言有詔助淮南王允。允不之覺，開陳納之，下車受詔，為胤所害，時年二十九。初，倫兵敗，皆相傳：「已擒倫矣。」百姓大悅。既而聞允死，莫不歎息。允三子皆被害，坐允夷滅者數千人。

　　及倫誅，齊王冏上表理允曰：「故淮南王允忠孝篤誠，憂國忘身，討亂奮發，幾於克捷。遭天凶運，奄至隕沒，逆黨進惡，並害三子，冤魂酷毒，莫不悲酸。洎興義兵，淮南國人自相率領，眾過萬人，人懷慷愾，湣國統滅絕，發言流涕。臣輒以息超繼允後，以尉存亡。」有詔改葬，賜以殊禮，追贈司徒。冏敗，超被幽金墉城。後更以吳王晏子祥為嗣，拜散騎常侍洛京傾覆，為劉聰所害。

二王
　　代哀王演，字宏度，太康十年受封。少有廢疾，不之國，演常止于宮中。薨，無子，以成都王穎子廓為嗣，改封中都王，後與穎俱死。

　　新都王該，字玄度，咸寧三年受封，太康四年薨，時年十二。無子，國除。

清河康王遐
　　清河康王遐，字深度，美容儀，有精彩，武帝愛之。既受封，出繼叔父城陽哀王兆。太康十年，封渤海郡，曆右將軍、散騎常侍、前將軍。元康初，進撫軍將軍，加侍中，遐長而懦弱，無所是非。性好內，不能接士大夫。及楚王瑋之舉兵也，使遐收衛瓘，而瓘故吏榮晦遂盡殺瓘子孫，遐不能禁，為世所尤。永康元年薨，時年二十八。四子：覃、籥、銓、端。覃嗣立。

　　及沖太孫薨，齊王冏表曰：「東宮曠然，塚嗣莫繼。天下大業，帝王神器，必建儲副，以固洪基。今者後宮未有孕育，不可庶幸將來而虛天緒，非祖宗之遺志，社稷之長計也。禮，兄弟之子猶子，故漢成無嗣，繼由定陶；孝和之絕，安以紹興。此先王之令典，往代之成式也。清河王覃神姿岐嶷，慧智早成，康王正妃周氏所生，先帝眾孫之中，於今為嫡。昔薄姬賢明，文則承位。覃外祖恢世載名德，覃宜奉宗廟之重，統無窮之祚，以甯四海顒顒之望。覃兄弟雖並出紹，可簡令淑還為國胤，不替其嗣。輒諮大將軍穎及群公卿士，咸同大願。請具禮儀，擇日迎拜。」遂立覃為皇太子。既而河間王顒協遷大駕，表成都王穎為皇太弟，廢覃復為清河王。初，覃為清河世子，所佩金鈴欻生隱起如麻粟，祖母陳太妃以為不祥，毀而賣之。占者以金是晉行大興之祥，覃為皇胤，是其瑞也。毀而賣之，象覃見廢不終之驗也。永嘉初，前北軍中候任城呂雍、度支校尉陳顏等謀立覃為太子，事覺，幽于金墉城。未幾，被害，時年十四，葬以庶人禮。

　　籥初封新蔡王，覃薨，還封清河王。

　　銓初封上庸王，懷帝即位，更封豫章王。二年，立為皇太子。洛京傾覆，沒于劉聰。

　　端初封廣川王，銓之為皇太子也，轉封豫章，禮秩如皇子，拜散騎常侍、平南將軍、都督江州諸軍事、假節。當之國，會洛陽陷沒，端東奔苟晞于蒙。晞立為皇太子，七十日，為石勒所沒。

汝陰哀王謨
　　汝陰哀王謨，字令度，太康七年薨，時年十一。無後，國除。

吳敬王晏
　　吳敬王晏，字平度，太康十年受封，食丹陽、吳興並吳三郡，曆射聲校尉、後軍將軍。與兄淮南王允共攻趙王倫，允敗，收晏付廷尉，欲殺之。傅祗於朝堂正色而爭，於是群官並諫，倫乃貶為賓徒縣王。後徙封代王。倫誅，詔復晏本封，拜上軍大將軍、開府，加侍中。長沙王乂、成都王穎之相攻也，乂以晏為前鋒都督，數交戰。永嘉中，為太尉、太將軍。晏為人恭願，才不及中人，于武帝諸子中最劣。又少有風疾，視瞻不端，後轉增劇，不堪朝覲。及洛京傾覆，晏亦遇害，時年三十一。湣帝即位，追贈太保。五子，長子不顯名，與晏同沒。餘四子：祥、鄴、固、衍。祥嗣淮南王允。鄴即湣帝。固初封漢王，改封濟南。衍初封新都王，改封濟陰，為散騎常侍。皆沒於賊。

渤海殤王恢
　　渤海殤王恢，字思度，太康五年薨，時年二歲，追加封諡。

元四王
　　元帝六男：宮人荀氏生明帝及琅邪孝王裒。石婕妤生東海哀王沖。王才人生武陵威王晞。鄭夫人生琅邪悼王煥及簡文帝。

琅邪孝王裒
　　琅邪孝王裒，字道成，母荀氏，以微賤入宮，元帝命虞妃養之。裒初繼叔父長樂亭侯渾，後徙封宣城郡公，拜後將軍。及帝為晉王，有司奏立太子，帝以裒有成人之量，過於明帝，從容謂王導曰：「立子以德不以年。」導曰：「世子、宣城俱有朗雋之目，固當以年。」於是太子位遂定。更封裒琅邪，嗣恭王后，改食會稽、宣城邑五萬二千戶，拜散騎常侍、使持節、都督青徐兗三州諸軍事、車騎將軍，征還京師。建武元年薨，年十八，贈車騎大將軍，加侍中。及妃山氏薨，祔葬，穆帝更贈裒太保。子哀王安國立，未逾年薨。

東海哀王沖
　　東海哀王沖，字道讓。元帝以東海王越世子毗沒于石勒，不知存亡，乃以沖繼毗後，稱東海世子，以毗陵郡增本封邑萬戶，又改食下邳、蘭陵，以越妃裴氏為太妃，拜長水校尉。高選僚佐，以沛國劉耽為司馬，潁川庾懌為功曹，吳郡顧和為主簿。永昌初，遷中軍將軍，加散騎常侍。及東海太妃薨，因發毗喪。沖即王位，以滎陽益東海國，轉車騎將軍，徙驃騎將軍。咸康七年薨，年三十一，贈侍中、驃騎大將軍、儀同三司，無子。

　　成帝臨崩，詔曰：「哀王無嗣，國統將絕，朕所哀怛。其以小晚生奕繼哀王為東海王。」以道遠，罷滎陽，更以臨川郡益東海。及哀帝以琅邪王即尊位，徙奕為琅邪王，東海國闕，無嗣。奕後入纂大業，桓溫廢之，復為東海王，既而貶為海西公，東海國又闕嗣。隆安三年，安帝詔以會稽忠王次子彥璋為東海王，繼哀王為曾孫，改食吳興郡。為桓玄所害，國除。

武陵威王晞
　　武陵威王晞，字道叔，出繼武陵王喆後，太興元年受封。咸和初，拜散騎常侍。後以湘東增武陵國，除左將軍，遷鎮軍將軍，加散騎常侍。康帝即位，加侍中、特進。建元初，領秘書監。穆帝即位，轉鎮軍大將軍，遷太宰。太和初，加羽葆鼓吹，入朝不趨，贊拜不名，劍履上殿。固讓。

　　晞無學術而有武幹，為桓溫所忌。及簡文帝即位，溫乃表晞曰：「晞體自皇極，故寵靈光世，不能率由王度，修己慎行，而聚納輕剽，苞藏亡命。又息綜矜忍，虐加於人。袁真叛逆，事相連染。頃自猜懼，將成亂階。請免晞官，以王歸籓，免其世子綜官，解子逢散騎常侍。」逢以梁王隨晞，晞既見黜，送馬八十五匹、三百人杖以歸溫。溫又逼新蔡王晁使自誣與晞、綜及著作郎殷涓、太宰長史庾倩、掾曹秀、舍人劉彊等謀逆，遂收付廷尉，請誅之。簡文帝不許，溫於是奏徙新安郡，家屬悉從之，而族誅殷涓等，廢晃徙沖陽郡。

　　太元六年，晞卒于新安，時年六十六。孝武帝三日臨於西堂，詔曰：「感惟摧慟，便奉迎靈柩，並改移妃應氏及故世子梁王諸喪，家屬悉還。」復下詔曰：「故前武陵王體自皇極，克己思愆。仰惟先朝仁宥之旨，豈可情禮靡寄！其追封新甯郡王，邑千戶。」晞三子：綜、逢、遵。以遵嗣。追贈綜給事中，逢散騎郎。十二年，追復晞武陵國，綜、逢各復先官，逢還繼梁國。

　　梁王逢，字賢明，出繼梁王翹，官至永安太僕，與父晞俱廢。薨，子和嗣。太元中復國。薨，子珍之嗣。桓玄篡位，國人孔樸奉珍之奔于壽陽。桓玄敗，珍之歸朝廷。太將軍武陵王令曰：「梁王珍之理悟貞立，蒙險違難，撫義懷順，載奔闕庭。值壽陽擾亂，在危克固，且可通直散騎郎。」累遷遊擊將軍、左衛、太常。劉裕伐姚泓，請為諮議參軍。裕將弱王室，誣其罪害之。

　　忠敬王遵，字茂遠。初襲封新甯，時年十二，受拜流涕，哀感左右。右將軍桓伊嘗詣遵，遵曰：「門何為通桓氏？」左右曰：「伊與桓溫疏宗，相見無嫌。」遵曰：「我聞人姓木邊，便欲殺之，況諸桓乎！」由是少稱聰慧。及晞追復封武陵王，以遵嗣，歷位散騎常侍、秘書監、太常、中領軍。桓玄用事，拜金紫光祿大夫。玄篡，貶為彭澤侯，遣之國。行次石頭，夜濤水入淮，船破，未得發。會義旗興，復還國第。朝廷稱受密詔，使遵總攝萬機，加侍中、大將軍，移入東宮，內外畢敬。遷轉百官，稱制書；又教稱令書。安帝反正，更拜太保，加班劍二十人。義熙四年薨，時年三十五，詔賜東園溫明神器，朝服一具，衣一襲，錢百萬，布千匹，策贈太傳，葬加殊禮。子定王季度立，拜散騎侍郎。薨，子球之立。宋興，國除。

琅邪悼王煥
　　琅邪悼王煥，字耀祖。母有寵，元帝特所鍾愛。初繼帝弟長樂亭侯渾，後封顯義亭侯。尚書令刁協奏：「昔魏臨淄侯以邢顒為家丞，劉楨為庶子。今侯幼弱，宜選明德。」帝令曰：「臨淄萬戶封，又植少有美才，能同游田蘇者。今晚生蒙弱，何論於此！間封此兒，不以寵稚子也。亡弟當應繼嗣，不獲已耳。家丞、庶子，足以攝祠祭而已，豈宜屈賢才以受無用乎！」及煥疾篤，帝為之撤膳，乃下詔封為琅邪王，嗣恭王后，俄而薨，年二歲。

　　帝悼念無已，將葬，以煥既封列國，加以成人之禮，詔立凶門柏曆，備吉凶儀服，營起陵園，功役甚眾。琅邪國右常侍會稽孫霄上疏諫曰：

　　臣聞法度典制，先王所重，吉凶之禮，事貴不過。是以世豐不使奢放，凶荒必務約殺。朝聘嘉會，足以展庠序之儀；殯葬送終，務以稱哀榮之情。上無奢泰之謬，下無匱竭之困。故華元厚葬，君子謂之不臣；嬴博至儉，仲尼稱其合。禮明傷財害時，古人之所譏；節省簡約，聖賢之所嘉也。語曰，上之化下，如風靡草。京邑翼翼，四方所則，明教化法制，不可不慎也。陛下龍飛踐阼，興微濟弊，聖懷勞謙，務從簡儉，憲章舊制，猶欲節省，禮典所無，而反尚飾，此臣愚情竊所不安也。棺槨輿服旒之屬，禮典舊制，不可廢闕。凶門柏曆，禮典所無，天晴可不用，遇雨則無益，此至宜節省者也。若琅邪一國一時所用，不為大費，臣在機近，義所不言。今天台所居，王公百僚聚在都輦，凡有喪事，皆當供給材木百數、竹薄千計，凶門兩表，衣以細竹及材，價直既貴，又非表凶哀之宜，如此過飾，宜從粗簡。

　　又案《禮記》，國君之葬，棺槨之間容柷，大夫容壼，士容甒。以壼甒為差，則柷財大於壼明矣，槨周於棺，槨不甚大也。語曰，葬者藏也，藏欲其深而固也。槨大則難為堅固，無益於送終，而有損於財力。凶荒殺禮，經國常典，既減殺而猶過舊，此為國之所厚惜也。又禮，將葬，遷柩于廟祖而行，及墓即窆，葬之日即反哭而虞。如此，則柩不宿於墓上也。聖人非不哀親之在土而無情於丘墓，蓋以墓非安神之所，故修虞于殯宮。始則營草宮于山陵，遷神柩於墓側，又非典也。非禮之事，不可以訓萬國。

　　臣至愚至賤，忽求革前之非，可謂狂瞽不知忌諱。然今天下至弊，自古所希，宗廟社稷，遠托江表半州之地，凋殘以甚。加之荒旱，百姓困瘁，非但不足，死亡是懼。此乃陛下至仁之所矜湣，可憂之至重也。正是匡矯末俗，改張易調之時，而猶當竭已罷之人，營無益之事，殫已困之財，修無用之費，此固臣之所不敢安也。今琅邪之于天下，國之最大，若割損非禮之事，務遵古典，上以彰聖朝簡易之至化，下以表萬世無窮之規則，此芻蕘之言有補萬一，塵露之微有增山海。

　　表寢不報。

　　永昌元年，立煥母弟昱為琅邪王，即簡文帝也。咸和二年，徙封會稽，以康帝為琅邪王。康帝即位，哀帝為琅邪王。哀帝即位，廢帝為琅邪王。廢帝即位，又以簡文帝攝行琅邪王國祀。簡文登阼，國遂無嗣。帝臨崩，封少子道子為琅邪王。太元十七年，道子為會稽王，更以恭帝為琅邪王。恭帝即位，於是琅邪國除。

簡文三子
　　簡文帝七子：王皇后生會稽思世子道生、皇子俞生。胡淑儀生臨川獻王郁、皇子硃生。王淑儀生皇子天流。李夫人生孝武帝、會稽文孝王道子。俞生、硃生、天流並早夭，今並略之。

會稽思世子道生
　　會稽思世子道生，字延長。帝為會稽王，立道生為世子，拜散騎侍郎、給事中。性疏躁，不修行業，多失禮度，竟以幽廢而卒，時年二十四，無後。及孝武帝即位，嘗晝日見道生及臨川獻王郁，鬱曰：「大郎饑乏辛苦。」言竟不見。帝傷感，因以西陽王錄玄孫珣之為後。珣之曆吳興太守。劉裕之伐關中，以為諮議參軍。時帝道方謝，珣之為宗室之美，與梁王珍之俱被害。

臨川獻王鬱
　　臨川獻王鬱，字深仁，幼而敏慧。道生初以無禮失旨，鬱數勸以敬慎之道。道生不納，鬱為之流涕，簡文帝深器異之。年十七而薨。久之，追諡獻世子。甯康初，贈左將軍，加散騎常侍，追封郡王，以武陵威王曾孫寶為嗣，追尊其母胡淑儀為臨川太妃。

　　寶字弘文，曆秘書監、太常、左將軍、散騎常侍、護軍將軍。宋興，以為金紫光祿大夫，降為西豐侯，食邑千戶。

會稽文孝王道子
　　會稽文孝王道子，字道子。出後琅邪孝王，少以清澹為謝安所稱。年十歲，封琅邪王，食邑一萬七千六百五十一戶，攝會稽國五萬九千一百四十戶。太元初，拜散騎常侍、中軍將軍，進驃騎將軍。後公卿奏：「道子親賢莫二，宜正位司徒。」固讓不拜。使隸尚書六條事，尋加開府，領司徒。及謝安薨，詔曰：「新喪哲輔，華戎未一，自非明賢懋德，莫能綏禦內外。司徒、琅邪王道子體道自然，神識穎遠，實當旦奭之重，宜總二南之任，可領揚州刺史、錄尚書、假節、都督中外諸軍事。衛府文武，一以配驃騎府。」讓不受。數年，領徐州刺史、太子太傅。公卿又奏：「宜進位丞相、揚州牧、假黃鉞，羽葆鼓吹。」並讓不受。

　　于時孝武帝不親萬機，但與道子酣歌為務，姏姆尼僧，尤為親暱，並竊弄其權。凡所幸接，皆出自小豎。郡守長吏，多為道子所樹立。既為揚州總錄，勢傾天下，由是朝野奔湊。中書令王國寶性卑佞，特為道子所寵昵。官以賄遷，政刑謬亂。又崇信浮屠之學，用度奢侈，下不堪命。太元以後，為長夜之宴，蓬首昏目，政事多闕。桓玄嘗候道子，正遇其醉，賓客滿坐，道子張目謂人曰：「桓溫晚途欲作賊，云何？」玄伏地流汗不得起。長史謝重舉板答曰：「故宣武公黜昏登聖，功超伊霍，紛紜之議，宜裁之聽覽。」道子頷曰：「儂知儂知。」因舉酒屬玄，玄乃得起。由是玄益不自安，切齒于道子。

　　于時朝政既紊，左衛領營將軍會稽許榮上疏曰：「今台府局吏、直衛武官及僕隸婢兒取母之姓者，本臧獲之徒，無鄉邑品第，皆得命議，用為郡守縣令，並帶職在內，委事於小吏手中；僧尼乳母，競進親黨，又受貨賂，輒臨官領眾。無衛霍之才，而比方古人，為患一也。臣聞佛者清遠玄虛之神，以五誡為教，絕酒不淫。而今之奉者，穢慢阿尼，酒色是耽，其違二矣。夫致人於死，未必手刃害之。若政教不均，暴濫無罪，必夭天命，其違三矣。盜者未必躬竊人財，江乙母失布，罪由令尹。今禁令不明，劫盜公行，其違四矣。在上化下，必信為本。昔年下書，敕使盡規，而眾議兼集，無所採用，其違五矣。尼僧成群，依傍法服。誡粗法，尚不能遵，況精妙乎！而流惑之徒，競加敬事，又侵漁百姓，取財為惠，亦未合佈施之道也。」又陳「太子宜出臨東宮，克獎德業」。疏奏，並不省。中書郎范甯亦深陳得失，帝由是漸不平于道子，然外每優崇之。國寶即寧之甥，以諂事道子，寧奏請黜之。國寶懼，使陳郡袁悅之因尼妙音致書與太子母陳淑媛，說國寶忠謹，宜見親信。帝因發怒，斬悅之。國寶甚懼，復潛甯於帝。帝不獲已，流涕出甯為豫章太守。道子由是專恣。

　　嬖人趙牙出自優倡，茹千秋本錢塘捕賊吏，因賂諂進，道子以牙為魏郡太守，千秋驃騎諮議參軍。牙為道子開東第，築山穿池，列樹竹木，功用钜萬。道子使宮人為酒肆，沽賣于水側，與親昵乘船就之飲宴，以為笑樂。帝嘗幸其宅，謂道子曰：「府內有山，因得遊矚，甚善也。然修飾太過，非示天下以儉。」道子無以對，唯唯而已，左右侍臣莫敢有言。帝還宮，道子謂牙曰：「上若知山是板築所作，爾必死矣。」牙曰：「公在，牙何敢死！」營造彌甚。千秋賣官販爵，聚資貨累億。

　　又道子既為皇太妃所愛，親遇同家人之禮，遂恃寵乘酒，時失禮敬。帝益不能平，然乙太妃之故，加崇禮秩。博平令吳興聞人奭上疏曰：「驃騎諮議參軍茹千秋協輔宰相，起自微賤，竊弄威權，衒賣天官。其子壽齡為樂安令，贓私狼藉，畏法奔逃，竟無罪罰，傲然還縣。又尼姏屬類，傾動亂時。穀賤人饑，流殣不絕，由百姓單貧，役調深刻。又振武將軍庾恆鳴角京邑，主簿戴良夫苦諫被囚，殆至沒命。而恆以醉酒見怒，良夫以執忠廢棄。又權寵之臣，各開小府，施置吏佐，無益於官，有損于國。」疏奏，帝益不平，而逼於太妃，無所廢黜，乃出王恭為兗州，殷仲堪為荊州，王珣為僕射，王雅為太子少傳，以張王室，而潛制道子也。道子復委任王緒，由是朋黨競扇，友愛道盡。太妃每和解之，而道子不能改。

　　中書郎徐邈以國之至親，唯道子而已，宜在敦穆，從容言於帝曰：「昔漢文明主，猶悔淮南；世祖聰達，負愧齊王。兄弟之際，實宜深慎。」帝納之，復委任道子如初。

　　時有人為《雲中詩》以指斥朝廷曰：「相王沈醉，輕出教命。捕賊千秋，幹豫朝政。王愷守常，國寶馳競。荊州大度，散誕難名；盛德之流，法護、王寧；仲堪、仙民，特有言詠，東山安道，執操高抗，何不征之，以為朝匠？」荊州，謂王忱也；法護，即王殉；甯，即王恭；仙民，即徐邈字；安道，戴逵字也。

　　及恭帝為琅邪王，道子受封會稽國，並宣城為五萬九千戶。安帝踐阼，有司奏：「道子宜進位太傅、揚州牧、中書監，假黃鉞，備殊禮。」固辭不拜，又解徐州。詔內外眾事，動靜諮之。帝既冠，道子稽首歸政，王國寶始總國權，勢傾朝廷。王恭乃舉兵討之。道子懼，收國實付廷尉，並其徒弟琅邪內史緒悉斬之，以謝於恭，恭即罷兵。道子乞解中外都督、錄尚書以謝方嶽，詔不許。

　　道子世子元顯，時年十六，為侍中，心惡恭，請道子討之。乃拜元顯為征虜將軍，其先衛府及徐州文武悉配之。屬道子妃薨，帝下詔曰：「會稽王妃尊賢莫二，朕義同所親。今葬加殊禮，一依琅邪穆太妃故事。元顯夙令光懋，乃心所寄，誠孝性蒸蒸，至痛難奪。然不以家事辭王事，《陽秋》之明義；不以私限違公制，中代之變禮。故閔子腰絰，山王逼屈。良以至戚由中，軌容著外，有禮無時，賢哲斯順。須妃葬畢，可居職如故。」

　　于時王恭威振內外，道子甚懼，復引譙王尚之以為腹心。尚之說道子曰：「籓伯強盛，宰相權輕，宜密樹置，以自籓衛。」道子深以為然，乃以其司馬王愉為江州刺史以備恭，與尚之等日夜謀議，以伺四方之隙。王恭知之，復舉兵，以討尚之為名。荊州刺史殷仲堪、豫州刺史庾楷、廣州刺史桓玄並應之。道子使人說楷曰：「本情相與，可謂斷金。往年帳中之飲，結帶之言，寧可忘邪！卿今棄舊交，結新援，忘王恭疇昔陵侮之恥乎，若乃欲委體而臣之。若恭得志，以卿為反覆之人，必不相信，何富貴可保，禍敗亦旋及矣！」楷怒曰：「王恭昔赴山陵，相王憂懼無計，我知事急，即勒兵而至。去年之事，亦俟命而奮。我事相王，無相負者。既不能距恭，反殺國寶。自爾已來，誰復敢攘袂於君之事乎！庾楷實不能以百口助人屠滅，當與天下同舉，誅鉏奸臣，何憂府不開，爵不至乎！」時楷已應恭檄，正征士馬。信反，朝廷憂懼，於是內外戒嚴。元顯攘袂慷慨謂道子曰：「去年不討王恭，致有今役。今若復從其欲，則太宰之禍至矣。」道子日飲醇酒，而委事於元顯。元顯雖年少，而聰明多涉，志氣果銳，以安危為己任。尚之為之羽翼。時相傅會者，皆謂元顯有明帝神武之風。於是以為征討都督、假節，統前將軍王珣、左將軍謝琰及將軍桓之才、毛泰、高素等伐恭，滅之。

　　既而楊佺期、桓玄、殷仲堪等復至石頭，元顯於竹裏馳還京師，遣丹陽尹王愷、鄱陽太守桓放之、新蔡內史何嗣、潁川太守溫詳、新安太守孫泰等，發京邑士庶數萬人，據石頭以距之。道子將出頓中堂，忽有驚馬蹂藉軍中，因而擾亂，赴江而死者甚眾。仲堪既知王恭敗死，狼狽西走，與桓玄屯于尋陽。朝廷嚴兵相距，內外騷然。詔元顯甲杖百人入殿，尋加散騎常侍、中書令，又領中領軍，持節、都督如故。

　　會道子有疾，加以昏醉，元顯知朝望去之，謀奪其權，諷天子解道子揚州、司徒，而道子不之覺元顯自以少年頓居權重，慮有譏議，於是以琅邪王領司徒，元顯自為揚州刺史。既而道子酒醒，方知去職，於是大怒，而無如之何。廬江太守會稽張法順以刀筆之才，為元顯謀主，交結朋援，多樹親黨，自桓謙以下，諸貴遊皆斂衽請交。元顯性苛刻，生殺自己，法順屢諫，不納。又發東土諸郡免奴為客者，號曰「樂屬」，移置京師，以充兵役，東土囂然，人不堪命，天下苦之矣。既而孫恩乘釁作亂，加道子黃鉞，元顯為中軍以討之。又加元顯錄尚書事。然道子更為長夜之飲，政無大小，一委元顯。時謂道子為東錄，元顯為西錄。西府車騎填湊，東第門下可設雀羅矣。元顯無良師友，正言弗聞，諂譽日至，或以為一時英傑，或謂為風流名士，由是自謂無敵天下，故驕侈日增。帝又以元顯有翼亮之功，加其所生母劉氏為會稽王夫人，金章紫綬。會洛陽覆沒，道子以山陵幽辱，上疏送章綬，請歸籓，不許。及太皇太后崩，詔道子乘輿入殿。元顯因諷禮官下議，稱己德隆望重，既錄百揆，內外群僚皆應盡敬。於是公卿皆拜。于時軍旅薦興，國用虛竭，自司徒已下，日廩七升，而元顯聚斂不已，富過帝室。及謝琰為孫恩所害，元顯求領徐州刺史，加侍中、後將軍、開府儀同三司、都督十六州諸軍事，封其子彥璋為東海王。尋以星變，元顯解錄，復加尚書令。

　　會孫恩至京口，元顯柵斷石頭，率兵距戰，頻不利。道子無他謀略，唯日禱蔣侯廟為厭勝之術。既而孫恩遁于北海，桓玄復據上流，致箋于道子曰：「賊造近郊，以風不得進，以雨不致火，食盡故去耳，非力屈也。昔國寶卒後，王恭不乘此威入統朝政，足見其心非侮於明公也，而謂之非忠。今之貴要腹心，有時流清望者誰乎？豈可雲無佳勝，直是不能信之耳。用理之人，然後可以信義相期；求利之徒，豈有所惜而更委信邪？爾來一朝一夕，遂成今日之禍矣。阿衡之重，言何容易，求福則立至，幹忤或致禍。在朝君子，豈不有懷，但懼害及身耳。玄忝任在遠，是以披寫事實。」元顯覽而大懼。張法順謂之曰：「桓玄承籍門資，素有豪氣，既並殷、楊，專有荊楚。然桓氏世在西籓，人或為用，而第下之所控引，止三吳耳。孫恩為亂，東土塗地，編戶饑饉，公私不贍，玄必乘此縱其奸凶，竊用憂之。」元顯曰：「為之奈何？」法順曰：「玄始據荊州，人情未輯，方就綏撫，未遑他計。及其如此，發兵誅之，使劉牢之為前鋒，而第下以大軍繼進，桓玄之首必懸於麾下矣。」元顯以為然，遣法順至京口，謀於牢之，而牢之有疑色。法順還，說元顯曰：「觀牢之顏色，必貳於我，未若召入殺之。不爾，敗人大事。」元顯不從。

　　道子尋拜侍中、太傅，置左右長史、司馬、從事中郎四人，崇異之儀，備盡盛典。其驃騎將軍僚佐文武，即配太傅府。加元顯侍中、驃騎大將軍、開府、征討大都督、十八州諸軍事、儀同三司，加黃鉞，班劍二十人，以伐桓玄，竟以牢之為前鋒。法順又言於元顯曰：「自舉大事，未有威斷，桓謙兄弟每為上流耳目，斬之，以孤荊楚之望。且事之濟不，繼在前軍，而牢之反覆，萬一有變，則禍敗立至。可令牢之殺謙兄弟，以示不貳。若不受命，當逆為其所。」元顯曰：「非牢之無以當桓玄。且始事而誅大將，人情必動，二三不可。」于時揚土饑虛，運漕不繼，玄斷江路，商旅遂絕。於是公私匱乏，士卒唯給粰橡。

　　大軍將發，玄從兄驃騎長史石生馳使告玄。玄進次尋陽，傳檄京師，罪狀元顯。俄而玄至西陽，帝戎服餞元顯于西池，始登舟而玄至新亭。元顯棄船退屯國子學堂。明日，列陣于宣陽門外，元顯佐吏多散走。或言玄已至大桁，劉牢之遂降于玄。元顯回入宣陽門，牢之參軍張暢之率眾遂之，眾潰。元顯奔入相府，唯張法順隨之。問計于道子，道子對之泣。玄遣太傅從事中郎毛泰收元顯送於新亭，縛於舫前而數之。元顯答曰：「為王誕、張法順所誤。」於是送付廷尉，並其六子皆害之。玄又奏：「道子酣縱不孝，當棄市。」詔徒安成郡，使御史杜竹林防衛，竟承玄旨ＣＧ殺之，時年三十九。帝三日哭於西堂。

　　及玄敗，大將軍、武陵王遵承旨下令曰：「故太傅公阿衡二世，契闊皇家，親賢之重，地無與二。驃騎大將軍內總朝維，外宣威略，志蕩世難，以甯國祚。天未靜亂，禍酷備鐘，悲動區宇，痛貫人鬼，感惟永往，心情崩隕。今皇祚反正，幽顯式敘，宜崇明國體，以述舊典。便可追崇太傅為丞相，加殊禮，一依安平獻王故事。追贈驃騎為太尉，加羽葆鼓吹。丞相填塋翳然，飄薄非所，須南道清通，便奉迎神柩。太尉宜便遷改。可下太史祥吉日，定宅兆。」於是遣通直常侍司馬珣之迎道子柩于安成。時寇賊未平，喪不時達。義熙元年，合葬于王妃陵。追諡元顯曰忠。以臨川王寶子修之為道子嗣，尊妃王氏為太妃。義熙中，有稱元顯子秀熙避難蠻中而至者，太妃請以為嗣，於是修之歸於別第。劉裕意其詐而案驗之，果散騎郎滕羨奴勺藥也，竟坐棄市。太妃不悟，哭之甚慟。修之復為嗣。薨，諡悼王，無子，國除。

史評
　　史臣曰：泰始之受終也，乃憲章往昔，稽古前王，廣誓山河，大開籓屏，文昭武穆，方駕于魯、衛、應、韓；磐石犬牙，連衡于吳、楚、齊、代。然而作法於亂，付託非才，何曾歎經國之無謀，郭欽識危亡之有兆。及宮車晏駕，填土未幹，國難薦臻，朝章馳廢。重以八王繼亂，九服沸騰，戎羯交馳，乘輿幽逼，瑤枝瓊萼，鋒鏑而消亡；硃芾綠車，與波塵而殄瘁。遂使茫茫禹跡，咸窟穴於豺狼；惵惵周余，竟沈淪於塗炭。嗚呼！運極數窮，一至於此！詳觀載籍，未或前聞。道子地則親賢，任惟元輔，耽荒曲蘖，信惑讒諛。遂使尼媼竊朝權，奸邪制國命，始則彝倫攸斁，終則宗社淪亡。元顯以童丱之年，受棟樑之寄，專制朝廷，陵蔑君親，奮庸瑣之常材，抗奸凶之臣寇，喪師殄國。不亦宜乎！斯則元顯為安帝之孫強，道子實晉朝之宰嚭者也。列代之崇建維城，用籓王室；有晉之分封子弟，實樹亂階。《詩》云：「懷德惟甯，宗子維成。無俾城壞，無獨期畏。」城既壞矣，畏也宜哉！典午之喪亂弘多，實此之由矣。

　　贊曰：帝子分封，嬰此鞠凶。劄瘥繼及，禍難仍鐘。秦獻聰悟，清河內顧。淮南忠勇，宣城識度。道子昏凶，遂傾國祚。


Chinese text: This work was published before January 1, 1923, and is in the
public domain worldwide because the author died at least 100 years ago.
