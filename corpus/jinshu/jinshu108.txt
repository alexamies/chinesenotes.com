慕容廆
　　慕容廆，字弈洛瑰，昌黎棘城鮮卑人也。其先有熊氏之苗裔，世居北夷，邑于紫蒙之野，號曰東胡。其後與匈奴並盛，控弦之士二十餘萬，風俗官號與匈奴略同。秦漢之際為匈奴所敗，分保鮮卑山，因以為號。曾祖莫護跋，魏初率其諸部入居遼西，從宣帝伐公孫氏有功，拜率義王，始建國於棘城之北。時燕代多冠步搖冠，莫護跋見而好之，乃斂發襲冠，諸部因呼之為步搖，其後音訛，遂為慕容焉。或云慕二儀之德，繼三光之容，遂以慕容為氏。祖木延，左賢王。父涉歸，以全柳城之功，進拜鮮卑單于，遷邑於遼東北，於是漸慕諸夏之風矣。

　　廆幼而魁岸，美姿貌，身長八尺，雄傑有大度。安北將軍張華雅有知人之鑒，廆童丱時往謁之，華甚歎異，謂曰：「君至長必為命世之器，匡難濟時者也。」因以所服簪幘遺廆，結殷勤而別。涉歸死，其弟耐篡位，將謀殺廆，廆亡潛以避禍。後國人殺耐，迎廆立之。

　　初，涉歸有憾于宇文鮮卑，廆將修先君之怨，表請討之。武帝弗許。廆怒，入寇遼西，殺略甚眾。帝遣幽州諸軍討廆，戰於肥如，廆眾大敗。自後復掠昌黎，每歲不絕。又率眾東伐扶余，扶余王依慮自殺，廆夷其國城，驅萬餘人而歸。東夷校尉何龕遣督護賈沈將迎立依慮之子為王，廆遣其將孫丁率騎邀之。沈力戰斬丁，遂復扶余之國。廆謀於其眾曰：「吾先公以來世奉中國，且華裔理殊，強弱固別，豈能與晉競乎？何為不和以害吾百姓邪！」乃遣使來降。帝嘉之，拜為鮮卑都督。廆致敬於東夷府，巾衣詣門，抗士大夫之禮。何龕嚴兵引見，廆乃改服戎衣而入。人問其故，廆曰：「主人不以禮，賓復何為哉！」龕聞而慚之，彌加敬憚。時東胡宇文鮮卑段部以廆威德日廣，懼有吞併之計，因為寇掠，往來不絕。廆卑辭厚幣以撫之。

　　太康十年，廆又遷於徒河之青山。廆以大棘城即帝顓頊之墟也，元康四年乃移居之。教以農桑，法制同于上國。永甯中，燕垂大水，廆開倉振給，幽方獲濟。天子聞而嘉之，褒賜命服。

　　太安初，宇文莫圭遣弟屈雲寇邊城，雲別帥大素延攻掠諸部，廆親擊敗之。素延怒，率眾十萬圍棘城，眾咸懼，人無距志。廆曰：「素延雖犬羊蟻聚，然軍無法制，已在吾計中矣。諸君但為力戰，無所憂也。」乃躬貫甲胄，馳出擊之，素延大敗，追奔百里，俘斬萬餘人。

　　永嘉初，廆自稱鮮卑大單于。遼東太守龐本以私憾殺東夷校尉李臻，附塞鮮卑素連、木津等托為臻報仇，實欲因而為亂，遂攻陷諸縣，殺掠士庶。太守袁謙頻戰失利，校尉封釋懼而請和。連歲寇掠，百姓失業，流亡歸附者日月相繼。廆子翰言於廆曰：「求諸侯莫如勤王，自古有為之君靡不杖此以成事業者也。今連、津跋扈，王師覆敗，蒼生屠膾，豈甚此乎！豎子外以龐本為名，內實幸而為寇。封使君以誅本請和，而毒害滋深。遼東傾沒，垂已二周，中原兵亂，州師屢敗，勤王杖義，今其時也。單于宜明九伐之威，救倒懸之命，數連、津之罪，合義兵以誅之。上則興復遼邦，下則併吞二部，忠義彰於本朝，私利歸於我國，此則吾鴻漸之始也，終可以得志于諸侯。」廆從之。是日，率騎討連、津，大敗斬之，二部悉降，徙之棘城，立遼東郡而歸。

　　懷帝蒙塵于平陽，王浚承制以廆為散騎常侍、冠軍將軍、前鋒大都督、大單于，廆不受。建興中，湣帝遣使拜廆鎮軍將軍、昌黎、遼東二國公。建武初，元帝承制拜廆假節、散騎常侍、都督遼左雜夷流人諸軍事、龍驤將軍、大單于、昌黎公，廆讓而不受。征虜將軍魯昌說廆曰：「今兩京傾沒，天子蒙塵，琅邪承制江東，實人命所系。明公雄據海朔，跨總一方，而諸部猶怙眾稱兵，未遵道化者，蓋以官非王命，又自以為強。今宜通使琅邪，勸承大統，然後敷宣帝命，以伐有罪，誰敢不從！」廆善之，乃遣其長史王濟浮海勸進。及帝即尊位，遣謁者陶遼重申前命，授廆將軍、單于，廆固辭公封。

　　時二京傾覆，幽、冀淪陷，廆刑政修明，虛懷引納，流亡士庶多繈負歸之。廆乃立郡以統流人，冀州人為冀陽郡，豫州人為成周郡，青州人為營丘郡，并州人為唐國郡。於是推舉賢才，委以庶政，以河東裴嶷、代郡魯昌、北平陽耽為謀主，北海逢羨、廣平遊邃、北平西方虔、渤海封抽、西河宋奭、河東裴開為股肱，渤海封弈、平原宋該、安定皇甫岌、蘭陵繆愷以文章才俊任居樞要，會稽硃左車、太山胡毋翼、魯國孔纂以舊德清重引為賓友，平原劉贊儒學該通，引為東庠祭酒，其世子皝率國胄束修受業焉。廆覽政之暇，親臨聽之，於是路有頌聲，禮讓興矣。

　　時平州刺史、東夷校尉崔毖自以為南州士望，意存懷集，而流亡者莫有赴之。毖意廆拘留，乃陰結高句麗及宇文、段國等，謀滅廆以分其地。太興初，三國伐廆，廆曰：「彼信崔毖虛說，邀一時之利，烏合而來耳。既無統一，莫相歸伏，吾今破之必矣。然彼軍初合，其鋒甚銳，幸我速戰。若逆擊之，落其計矣。靖以待之，必懷疑貳，迭相猜防。一則疑吾與毖譎而覆之，二則自疑三國之中與吾有韓魏之謀者，待其人情沮惑，然後取之必矣。」於是三國攻棘城，廆閉門不戰，遣使送牛酒以犒宇文，大言於眾曰：「崔毖昨有使至。」於是二國果疑宇文同於廆也，引兵而歸。宇文悉獨官曰：「二國雖歸，吾當獨兼其國，何用人為！」盡眾逼城，連營三十里。廆簡銳士配皝，推鋒於前；翰領精騎為奇兵，從旁出，直沖其營；廆方陣而進。悉獨官自恃其眾，不設備，見廆軍之至，方率兵距之。前鋒始交，翰已入其營，縱火焚之，其眾皆震擾，不知所為，遂大敗，悉獨官僅以身免，盡俘其眾。於是營候獲皇帝玉璽三紐，遣長史裴嶷送於建鄴。崔毖懼廆之仇己也，使兄子燾偽賀廆。會三國使亦至請和，曰：「非我本意也，崔平州教我耳。」廆將燾示以攻圍之處，臨之以兵，曰：「汝叔父教三國滅我，何以詐來賀我乎？」廆懼，首服。廆乃遣燾歸說毖曰：「降者上策，走者下策也。」以兵隨之。毖與數十騎棄家室奔於高句麗，廆悉降其眾，徙燾及高瞻等於棘城，待以賓禮。明年，高句麗寇遼東，廆遣眾擊敗之。

　　裴嶷至自建鄴，帝遣使者拜廆監平州諸軍事、安北將軍、平州刺史，增邑二千戶。尋加使持節、都督幽州東夷諸軍事、車騎將軍、平州牧，進封遼東郡公，邑一萬戶，常侍、單于並如故；丹書鐵券，承制海東，命備官司，置平州守宰。

　　段末波初統其國，而不修備，廆遣皝襲之，入令支，收其名馬寶物而還。

　　石勒遣使通和，廆距之。送其使於建鄴。勒怒，遣宇文乞得龜擊廆，廆遣皝距之。以裴嶷為右部都督，率索頭為右翼，命其少子仁自平郭趣柏林為左翼，攻乞得龜，克之，悉虜其眾。乘勝拔其國城，收其資用億計，徙其人數萬戶以歸。

　　成帝即位，加廆侍中，位特進。咸和五年，又加開府儀同三司，固辭不受。

　　廆嘗從容言曰：「獄者，人命之所懸也，不可以不慎。賢人君子，國家之基也，不可以不敬。稼穡者，國之本也，不可以不急。酒色便佞，亂德之甚也，不可以不戒。」乃著《家令》數千言以申其旨。

　　遣使與太尉陶侃箋曰：

　　明公使君轂下：振德曜威，撫甯方夏，勞心文武，士馬無恙，欽高仰止，注情彌久。王途險遠，隔以燕越，每瞻江湄，延首遐外。

　　天降艱難，禍害屢臻，舊都不守，奄為虜庭，使皇輿遷幸，假勢吳、楚。大晉啟基、祚流萬節，天命未改，玄象著明，是以義烈之士深懷憤踴。猥以功薄，受國殊寵，上不能掃除群羯，下不能身赴國難，仍縱賊臣，屢逼京輦。王敦唱禍于前，蘇峻肆毒於後，凶暴過於董卓，惡逆甚於傕、汜，普天率土，誰不同忿！深怪文武之士，過荷朝榮，不能滅中原之寇，刷天下之恥。

　　君侯植根江陽，發曜荊、衡，杖葉公之權，有包胥之志，而令白公、伍員殆得極其暴，竊為丘明恥之。區區楚國子重之徒，猶恥君弱、群臣不及先大夫，厲己戒眾，以服陳、鄭；越之種蠡尚能弼佐句踐，取威黃池；況今吳土英賢比肩，而不輔翼聖主，陵江北伐。以義聲之直，討逆暴之羯，檄命舊邦之士，招懷存本之人，豈不若因風振落，頓阪走輪哉！且孫氏之初，以長沙之眾摧破董卓，志匡漢室。雖中遇寇害，雅志不遂，原其心誠，乃忽身命。及權據揚、越，外杖周、張，內馮顧、陸，距魏亦壁，克取襄陽。自茲以降，世主相襲，咸能侵逼徐、豫，令魏朝旰食。不知今之江表為賢俊匿智，藏其勇略邪？將呂蒙、淩統高蹤曠世哉？況今凶羯虐暴，中州人士逼迫勢促，其顛沛之危，甚於累卵。假號之強，眾心所去，敵有釁矣，易可震盪。王郎、袁術雖自詐偽，皆基淺根微，禍不旋踵，此皆君侯之所聞見者矣。

　　王司徒清虛寡欲，善於全己，昔曹參亦綜此道，著畫一之稱也。庾公居元舅之尊，處申伯之任，超然高蹈，明智之權。廆於寇難之際，受大晉累世之恩，自恨絕域，無益聖朝，徒系心萬里，望風懷憤。今海內之望，足為楚、漢輕重者，惟在君侯。若戮力盡心，悉五州之眾，據兗、豫之郊，使向義之士倒戈釋甲，則羯寇必滅，國恥必除。廆在一方，敢不竭命。孤軍輕進，不足使勒畏首畏尾，則懷舊之士欲為內應，無由自發故也。故遠陳寫，言不宣盡。

　　廆使者遭風沒海。其後廆更寫前箋，並齎其東夷校尉封抽、行遼東相韓矯等三十餘人疏上侃府曰：

　　自古有國有家，鮮不極盛而衰。自大晉龍興，克平㟭、會，神武之略，邁蹤前史。惠皇之末，後黨構難，禍結京畿，釁成公族，遂使羯寇乘虛，傾覆諸夏，舊都淪滅，山陵毀掘，人神悲悼，幽明發憤。昔獫狁之強，匈奴之盛，未有如今日羯寇之暴，跨躡華裔，盜稱尊號者也。

　　天祚有晉，挺授英傑。車騎將軍慕容廆自弱冠蒞國，忠於王室，明允恭肅，志在立勳。屬海內分崩，皇輿遷幸，元皇中興，初唱大業，肅祖繼統，蕩平江外。廆雖限以山海，隔以羯寇，翹首引領，系心京師，常假寤寐，欲憂國忘身。貢篚相尋，連舟載路，戎不稅駕，動成義舉。今羯寇滔天，怙其丑類，樹基趙、魏，跨略燕、齊。廆雖率義眾，誅討大逆，然管仲相齊，猶曰寵不足以禦下，況廆輔翼王室，有匡霸之功，而位卑爵輕，九命未加，非所以寵異籓翰，敦獎殊勳者也。

　　方今詔命隔絕，王路險遠，貢使往來，動彌年載。今燕之舊壤，北周沙漠，東盡樂浪，西暨代山，南極冀方，而悉為虜庭，非復國家之域。將佐等以為宜遠遵周室，近准漢初，進封廆為燕王，行大將軍事，上以總統諸部，下以割損賊境。使冀州之人望風向化。廆得祗承詔命，率合諸國，奉辭夷逆，以成桓文之功，苟利社稷，專之可也。而廆固執謙光，守節彌高，每詔所加，讓動積年，非將佐等所能敦逼。今區區所陳，不欲苟相崇重，而愚情至心，實為國計。

　　侃報抽等書，其略曰：「車騎將軍憂國忘身，貢篚載路，羯賊求和，執使送之，西討段國，北伐塞外，遠綏索頭，荒服以獻。惟北部未賓，屢遣征伐。又知東方官號，高下齊班，進無統攝之權，退無等差之降，欲進車騎為燕王，一二具之。夫功成進爵，古之成制也。車騎雖未能為官摧勒，然忠義竭誠。今騰箋上聽，可不遲速，當任天臺也。」朝議未定。八年，廆卒，乃止。時年六十五，在位四十九年。帝遣使者策贈大將軍、開府儀同三司，諡曰襄。及俊僭號，偽諡武宣皇帝。

　　裴嶷，字文冀，河東聞喜人也。父昶，司隸校尉。嶷清方有幹略，累遷至中書侍郎，轉給事黃門郎、滎陽太守。屬天下亂，嶷兄武先為玄菟太守，嶷遂求為昌黎太守。至郡，久之，武卒，嶷被征，乃將武子開送喪俱南。既達遼西，道路梗塞，乃與開投廆。時諸流寓之士見廆草創，並懷去就。嶷首定名分，為群士啟行。廆甚悅，以嶷為長史，委以軍國之謀。

　　及悉獨官寇逼城下，外內騷動，廆問策於嶷，嶷曰：「悉獨官雖擁大眾，軍無號令，眾無部陣，若簡精兵，乘其無備，則成擒耳。」廆從之，遂陷寇營。廆威德於此甚振，將遣使獻捷於建鄴，妙簡行人，令嶷將命。

　　初，朝廷以廆僻在荒遠，猶以邊裔之豪處之。嶷既使至，盛言廆威略，又知四海英賢並為其用，舉朝改觀焉。嶷將還，帝試留嶷以觀之，嶷辭曰：「臣世荷朝恩，濯纓華省，因事遠寄，投跡荒遐。今遭開泰，得睹朝廷，復賜恩詔，即留京輦，於臣之私，誠為厚幸。顧以皇居播遷，山陵幽辱，慕容龍驤將軍越在遐表，乃心王室，慷慨之誠，義感天地，方掃平中壤，奉迎皇輿，故遣使臣，萬里表誠。今若留臣，必謂國家遺其僻陋，孤其丹心，使懷義懈怠。是以微臣區區忘身為國，貪還反命耳。」帝曰：「卿言是也。」乃遣嶷還。廆後謂群僚曰：「裴長史名重中朝，而降屈於此，豈非天以授孤也。」出為遼東相，轉樂浪太守。

　　高瞻，字子前，渤海蓚人也。少而英爽有俊才，身長八尺二寸。光熙中，調補尚書郎。屬永嘉之亂，還鄉里，乃與父老議曰：「今皇綱不振，兵革雲擾，此郡沃壤，憑固河海，若兵荒歲儉，必為寇庭，非謂圖安之所。王彭祖先在幽、薊，據燕、代之資，兵強國富，可以托也。諸君以為何如？」眾咸善之。乃與叔父隱率數千家北徙幽州。既而以王浚政令無恆，乃依崔毖，隨毖如遼東。

　　毖之與三國謀伐廆也，瞻固諫以為不可，毖不從。及毖奔敗，瞻隨眾降於廆。廆署為將軍，瞻稱疾不起。廆敬其姿器，數臨候之，撫其心曰：「君之疾在此，不在餘也。今天子播越，四海分崩，蒼生紛擾，莫知所系，孤思與諸君匡復帝室，翦鯨豕於二京，迎天子于吳、會，廓清八表，侔勳古烈，此孤之心也，孤之願也。君中州大族，冠冕之餘，宜痛心疾首，枕戈待旦，柰何以華夷之異，有懷介然。且大禹出於西羌，文王生於東夷，但問志略何如耳，豈以殊俗不可降心乎！」瞻仍辭疾篤，廆深不平之。瞻又與宋該有隙，該陰勸廆除之。瞻聞其言，彌不自安，遂以憂死。


Chinese text: This work was published before January 1, 1923, and is in the
public domain worldwide because the author died at least 100 years ago.
