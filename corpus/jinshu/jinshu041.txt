魏舒
　　魏舒，字陽元，任城樊人也。少孤，為外家寧氏所養。寧氏起宅，相宅者云：「當出貴甥。」外祖母以魏氏甥小而慧，意謂應之。舒曰：「當為外氏成此宅相。」久乃別居。身長八尺二寸，姿望秀偉，飲酒石餘，而遲鈍質樸，不為鄉親所重。從叔父吏部郎衡，有名當世，亦不之知，使守水碓，每歎曰：「舒堪數百戶長，我願畢矣！」舒亦不以介意。不修常人之節，不為皎曆之事，每欲容才長物，終不顯人之短。性好騎射，著韋衣。入山澤，以漁獵為事。唯太原王乂謂舒曰：「卿終當為台輔，然今未能令妻子免饑寒，吾當助卿營之。」常振其匱乏，舒受而不辭。舒嘗詣野王，主人妻夜產，俄而聞車馬之聲，相問曰：「男也，女也？」曰：「男，書之，十五以兵死。」復問：「寢者為誰？」曰：「魏公舒。」後十五載，詣主人，問所生兒何在，曰：「因條桑為斧傷而死。」舒自知當為公矣。

　　年四十餘，郡上計掾察孝廉。宗党以舒無學業，勸令不就，可以為高耳。舒曰：「若試而不中，其負在我，安可虛竊不就之高以為己榮乎！」於是自課。百日習一經，因而對策升第。除澠池長，遷浚儀令，入為尚書郎。時欲沙汰郎官。非其才者罷之。舒曰：「吾即其人也。」襆被而出。同僚素無清論者咸有愧色，談者稱之。

　　累遷後將軍鐘毓長史，毓每與參佐射，舒常為畫籌而已。後遇朋人不足，以舒滿數。毓初不知其善射。舒容范閒雅，發無不中，舉坐愕然。莫有敵者。毓歎而謝曰：「吾之不足以盡卿才，有如此射矣，豈一事哉！」轉相國參軍，封劇陽子。府朝碎務，未嘗見是非；至於廢興大事，眾人莫能斷者，舒徐為籌之，多出眾議之表。文帝深器重之，每朝會坐罷，目送之曰：「魏舒堂堂，人之領袖也。」遷宜陽、滎陽二郡太守，甚有聲稱。徵拜散騎常侍。出為冀州刺史，在州三年，以簡惠稱。入為侍中。武帝以舒清素，特賜絹百匹。遷尚書，以公事當免官，詔以贖論。舒三娶妻皆亡，是歲自表乞假還本郡葬妻，詔賜葬地一頃，錢五十萬。

　　太康初，拜右僕射。舒與衛瓘、山濤、張華等以六合混一，宜用古典封禪東嶽，前後累陳其事，帝謙讓不許。以舒為左僕射，領吏部。舒上言：「今選六宮，聘以玉帛，而舊使禦府丞奉聘，宣成嘉禮，贄重使輕。以為拜三夫人宜使卿，九嬪使五官中郎將，美人、良人使謁者，於典制為弘。」有詔詳之，眾議異同，遂寢。加右光祿大夫、儀同三司。

　　及山濤薨，以舒領司徒，有頃即真。舒有威重德望，祿賜散之九族，家無餘財。陳留周震累為諸府所辟，辟書既下，公輒喪亡，僉號震為殺公掾，莫有辟者。舒乃命之，而竟無患，識者以此稱其達命。以年老，每稱疾遜位。中復暫起，署兗州中正，尋又稱疾。尚書左丞郤詵與舒書曰：「公久疾小差，視事是也，唯上所念。何竟起訖還臥，曲身回法，甚失具瞻之望。公少立巍巍，一旦棄之，可不惜哉！」舒稱疾如初。後以災異遜位，帝不聽。後因正旦朝罷還第，表送章綬。帝手詔敦勉。而舒執意彌固，乃下詔曰：「司徒、劇陽子舒，體道弘粹，思量經遠，忠肅居正，在公盡規。入管銓衡，官人允敘；出贊袞職，敷弘五教。惠訓播流，德聲茂著，可謂朝之俊乂者也。而屢執沖讓，辭旨懇誠，申覽反覆，省用憮然。蓋成人之美，先典所與，難違至情。今聽其所執，以劇陽子就第，位同三司，祿賜如前。几杖不朝，賜錢百萬，床帳簟褥自副。以舍人四人為劇陽子舍人，置官騎十人。使光祿勳奉策，主者詳案典禮，令皆如舊制。」於是賜安車駟馬，門施行馬。舒為事必先行而後言，遜位之際，莫有知者。時論以為晉興以來，三公能辭榮善終者，未之有也。司空衛瓘與舒書曰：「每與足下共論此事，日日未果，可謂瞻之在前，忽焉在後矣。」太熙元年薨，時年八十二。帝甚傷悼，賵賻優厚，諡曰康。

子混
　　子混，字延廣，清惠有才行，為太子舍人。年二十七，先舒卒，朝野咸為舒悲惜。舒每哀慟，退而歎曰：「吾不及莊生遠矣，豈以無益自損乎！」於是終服不復哭。詔曰：「舒惟一子，薄命短折。舒告老之年，處窮獨之苦，每念怛然，為之嗟悼。思所以散愁養氣，可更增滋味品物。仍給賜陽燧四望繐窗戶皁輪車牛一乘，庶出入觀望，或足散憂也。」以庶孫融嗣。又早卒，從孫晃嗣。

李憙
　　李憙，字季和，上黨銅鞮人也。父牷，漢大鴻臚。憙少有高行，博學研精，與北海管甯以賢良征，不行。累辟三府，不就。宣帝復辟憙為太傅屬，固辭疾，郡縣扶輿上道，時憙母疾篤，乃竊逾泫氏城而徒還，遂遭母喪，論者嘉其志節。後為并州別駕，時驍騎將軍秦朗過并州，州將畢軌敬焉。令乘車至閣。憙固諫以為不可，軌不得已從之。

　　景帝輔政，命憙為大將軍從事中郎，憙到，引見，謂憙曰：「昔先公辟君而君不應，今孤命君而君至，何也？」對曰：「先君以禮見待，憙得以禮進退。明公以法見繩，憙畏法而至。」帝甚重之。轉司馬，尋拜右長史。從討毌丘儉還，遷御史中丞。當官正色，不憚強禦，百僚震肅焉。薦樂安孫璞，亦以道德顯，時人稱為知人。尋遷大司馬，以公事免。

　　司馬伷為甯北將軍，鎮鄴，以憙為軍司。頃之，除涼州刺史，加揚威將軍、假節，領護羌校尉，綏禦華夷，甚有聲績。羌虜犯塞，憙因其隙會，不及啟聞，輒以便宜出軍深入，遂大克獲，以功重免譴，時人比之漢朝馮、甘焉。於是請還，許之。居家月餘，拜冀州刺史，累遷司隸校尉。及魏帝告禪于晉，憙以本官行司徒事，副太尉鄭沖奉策。泰始初，封祁侯。

　　憙上言：「故立進令劉友、前尚書山濤、中山王睦、故尚書僕射武陔各占官三更稻田，請免濤、睦等官。陔已亡，請貶諡。」詔曰：「法者，天下取正，不避親貴，然後行耳，吾豈將枉縱其間哉！然案此事皆是友所作，侵剝百姓，以繆惑朝士。奸吏乃敢作此，其考竟友以懲邪佞。濤等不貳其過者，皆勿有所問。《易》稱'王臣蹇蹇，匪躬之故'。今憙亢志在公，當官而行，可謂'邦之司直'者矣。光武有云：'貴戚且斂手以避二鮑'。豈其然乎！其申敕群僚，各慎所司，寬宥之恩，不可數遇也。」憙為二代司隸，朝野稱之。以公事免。

　　其年，皇太子立，以憙為太子太傅。自魏明帝以後，久曠東宮，制度廢闕，官司不具，詹事、左右率、庶子、中舍人諸官並未置，唯置衛率令典兵，二傅並攝眾事。憙在位累年，訓道盡規。遷尚書僕射，拜特進、光祿大夫，以年老遜位。詔曰：「光祿大夫、特進李憙，杖德居義，當升台司。毗亮朕躬，而以年尊致仕。雖優遊無為，可以頤神，而虛心之望，能不憮然！其因光祿之號，改假金紫，置官騎十人，賜錢五十萬，祿賜班禮，一如三司，門施行馬。」

　　初，憙為僕射時，涼州虜寇邊，憙唱義遣軍討之。朝士謂出兵不易，虜未足為患，竟不從之。後虜果大縱逸，涼州覆沒，朝廷深悔焉。以憙清素貧儉，賜絹百匹。及齊王攸出鎮，憙上疏諫爭，辭甚懇切。憙自曆仕，雖清非異眾，而家無儲積，親舊故人乃至分衣共食，未嘗私以王官。及卒，追贈太保，諡曰成。子贊嗣。

　　少子儉，字仲約，曆左積弩將軍、屯騎校尉。儉子弘，字世彥，少有清節，永嘉末，曆給事黃門侍郎、散騎常侍。

劉寔
　　劉寔，字子真，平原高唐人也。漢濟北惠王壽之後也，父廣，斥丘令。寔少貧苦，賣牛衣以自給。然好學，手約繩，口誦書，博通古今。清身潔己，行無瑕玷。郡察孝廉，州舉秀才，皆不行。以計吏入洛，調為河南尹丞，遷尚書郎、廷尉正。後曆吏部郎，參文帝相國軍事，封循陽子。

　　鐘會、鄧艾之伐蜀也，有客問寔曰：「二將其平蜀乎？」寔曰：「破蜀必矣，而皆不還。」客問其故，笑而不答，竟如其言。寔之先見，皆此類也。

　　以世多進趣，廉遜道闕，乃著《崇讓論》以矯之。其辭曰：

　　古之聖王之化天下，所以貴讓者，欲以出賢才，息爭競也。夫人情莫不欲已之賢也，故勸令讓賢以自明賢也，豈假讓不賢哉！故讓道興，賢能之人不求而自出矣，至公之舉自立矣，百官之副亦豫具矣。一官缺，擇眾官所讓最多者而用之，審之道也。在朝之士相讓於上，草廬之人咸皆化之，推賢讓能之風從此生矣。為一國所讓，則一國士也；天下所共推，則天下士也。推讓之風行，則賢與不肖灼然殊矣。此道之行，在上者無所用其心，因成清議，隨之而已。故曰，蕩蕩乎堯之為君，莫之能名。言天下自安矣，不見堯所以化之，故不能名也。又曰，舜禹之有天下而不與焉，無為而化者其舜也歟。賢人相讓于朝，大才之人恆在大官，小人不爭於野，天下無事矣。以賢才化無事，至道興矣。已仰其成，復何與焉！故可以歌《南風》之詩，彈五弦之琴也。成此功者非有他，崇讓之所致耳。孔子曰，能以禮讓為國，則不難也。

　　在朝之人不務相讓久矣，天下化之。自魏代以來，登進辟命之士，及在職之吏，臨見受敘，雖自辭不能，終莫肯讓有勝己者。夫推讓之風息，爭競之心生。孔子曰，上興讓則下不爭，明讓不興下必爭也。推讓之道興，則賢能之人日見推舉；爭競之心生，則賢能之人日見謗毀。夫爭者之欲自先，甚惡能者之先，不能無毀也。故孔墨不能免世之謗己，況不及孔墨者乎！議者僉然言，世少高名之才，朝廷不有大才之人可以為大官者。山澤人小官吏亦復雲，朝廷之士雖有大官名德，皆不及往時人也。餘以為此二言皆失之矣。非時獨乏賢也，時不貴讓。一人有先眾之譽，毀必隨之，名不得成使之然也。雖令稷契復存，亦不復能全其名矣。能否混雜，優劣不分，士無素定之價，官職有缺，主選之吏不知所用，但案官次而舉之。同才之人先用者，非勢家之子，則必為有勢者之所念也。非能獨賢，因其先用之資，而復遷之無已。遷之無已，不勝其任之病發矣。觀在官之人，政績無聞，自非勢家之子，率多因資次而進也。

　　向令天下貴讓，士必由於見讓而後名成，名成而官乃得用之。諸名行不立之人，在官無政績之稱，讓之者必矣，官無因得而用之也。所以見用不息者，由讓道廢，因資用人之有失久矣。故自漢魏以來，時開大舉，令眾官各舉所知，唯才所任，不限階次，如此者甚數矣。其所舉必有當者，不聞時有擢用，不知何誰最賢故也。所舉必有不當，而罪不加，不知何誰最不肖也。所以不可得知，由當時之人莫肯相推，賢愚之名不別，令其如此。舉者知在上者察不能審，故敢漫舉而進之。或舉所賢，因及所念，一頓而至，人數猥多，各言所舉者賢，加之高狀，相似如一，難得而分矣。參錯相亂，真偽同貫，更復由此而甚。雖舉者不能盡忠之罪，亦由上開聽察之路濫，令其爾也。昔齊王好聽竽聲，必令三百人合吹而後聽之，廩以數人之俸。南郭先生不知吹竽者也，以三百人合吹可以容其不知，因請為王吹竽，虛食數人之俸。嗣王覺而改之，難彰先王之過。乃下令曰：「吾之好聞竽聲有甚于先王，欲一一列而聽之。」先生于此逃矣。推賢之風不立，濫舉之法不改，則南郭先生之徒盈於朝矣。才高守道之士日退，馳走有勢之門日多矣。雖國有典刑，弗能禁矣。

　　夫讓道不興之弊，非徒賢人在下位，不得時進也，國之良臣荷重任者，亦將以漸受罪退矣。何以知其然也？孔子以為顏氏之子不貳過耳，明非聖人皆有過。寵貴之地欲之者多矣，惡賢能者塞其路，其過而毀之者亦多矣。夫謗毀之生，非徒空設，必因人之微過而甚之者也。譭謗之言數聞，在上者雖欲弗納，不能不杖所聞，因事之來而微察之也，無以，其驗至矣。得其驗，安得不理其罪。若知而縱之，王之威日衰，令之不行自此始矣。知而皆理之，受罪退者稍多，大臣有不自固之心。夫賢才不進，貴臣日疏，此有國者之深憂也。《詩》曰：「受祿不讓，至於已斯亡。」不讓之人憂亡不暇，而望其益國朝，不亦難乎！

　　竊以為改此俗甚易耳。何以知之？夫一時在官之人，雖雜有凡猥之才，其中賢明者亦多矣，豈可謂皆不知讓賢為貴邪！直以其時皆不讓，習以成俗，故遂不為耳。人臣初除，皆通表上聞，名之謝章，所由來尚矣。原謝章之本意，欲進賢能以謝國恩也。昔舜以禹為司空，禹拜稽首，讓於稷契及咎繇。使益為虞官，讓於硃虎、熊、羆。使伯夷典三禮，讓于夔龍。唐虞之時，眾官初除，莫不皆讓也。謝章之義，蓋取於此。《書》記之者，欲以永世作則。季世所用，不賢不能讓賢，虛謝見用之恩而已。相承不變，習俗之失也。

　　夫敘用之官得通章表者，其讓賢推能乃通，其不能有所讓徒費簡紙者，皆絕不通。人臣初除，各思推賢能而讓之矣，讓之文付主者掌之。三司有缺，擇三司所讓最多者而用之。此為一公缺，三公已豫選之矣。且主選之吏，不必任公而選三公，不如令三公自共選一公為詳也。四征缺，擇四征所讓最多而用之，此為一征缺，四征已豫選之矣，必詳於停缺而令主者選四征也。尚書缺，擇尚書所讓最多者而用之，此為八尚書共選一尚書，詳于臨缺令主者選八尚書也。郡守缺，擇眾郡所讓最多者而用之，詳于任主者令選百郡守也。

　　夫以眾官百郡之讓，與主者共相比，不可同歲而論也。雖復令三府參舉官，本不委以舉選之任，各不能以根其心也。其所用心者裁之不二三，但令主者案官次而舉之，不用精也。賢愚皆讓，百姓耳目盡為國耳目。夫人情爭則欲毀己所不知，讓則競推於勝己。故世爭則毀譽交錯，優劣不分，難得而讓也。時讓則賢智顯出，能否之美歷歷相次，不可得而亂也。當此時也，能退身修已者，讓之者多矣。雖欲守貧賤，不可得也。馳騖進趣而欲人見讓，猶卻行而求前也。夫如此，愚智咸知進身求通，非修之於己則無由矣。游外求者，於此相隨而歸矣。浮聲虛論，不禁而自息矣。人人無所用其心，任眾人之議，而天下自化矣。不言之化行，巍巍之美於此著矣。讓可以致此，豈可不務之哉！

　　《春秋傳》曰：「范宣子之讓，其下皆讓。欒黶雖汰，弗敢違也。晉國以平，數世賴之。」上世之化也，君子尚能而讓其下，小人力農以事其上，上下有禮，讒慝遠黜，由不爭也。及其亂也，國家之弊，恆必由之。篤論了了如此。在朝君子典選大官，能不以人廢言，舉而行之，各以讓賢舉能為先務，則群才猥出，能否殊別，蓋世之功，莫大於此。

　　泰始初，進爵為伯，累遷少府。咸甯中為太常。轉尚書。杜預之伐吳也，寔以本官行鎮南軍司。

　　初，寔妻盧氏生子躋而卒，華氏將以女妻之。寔弟智諫曰：「華家類貪，必破門戶。」辭之不得，竟婚華氏而生子夏。寔竟坐夏受賂，免官。頃之為大司農，又以夏罪免。

　　寔每還州裏，鄉人載酒肉以候之。寔難逆其意，輒共啖而返其餘。或謂寔曰：「君行高一世，而諸子不能遵。何不旦夕切磋，使知過而自改邪！」寔曰：「吾之所行，是所聞見，不相祖習，豈復教誨之所得乎！」世以寔言為當。

　　後起為國子祭酒、散騎常侍。湣懷太子初封廣陵王，高選師友，以寔為師。元康初，進爵為侯，累遷太子太保，加侍中、特進、右光祿大夫、開府儀同三司，領冀州都督。九年，策拜司空，遷太保，轉太傅。太安初，寔以老病遜位，賜安車駟馬、錢百萬，以侯就第。及長沙成都之相攻也，寔為軍人所掠，潛歸鄉里。

　　惠帝崩，寔赴山陵。懷帝即位，復授太尉。寔自陳年老，固辭，不許。左丞劉坦上言曰：「夫堂高級遠，主尊相貴。是以古之哲王莫不師其元臣，崇養老之教，訓示四海，使少長有禮。七十致仕，亦所以優異舊德，厲廉高之風。太尉寔體清素之操，執不渝之潔，懸車告老，二十餘年，浩然之志，老而彌篤。可謂國之碩老，邦之宗模。臣聞老者不以筋力為禮，寔年逾九十，命在日制，遂自扶輿，冒險而至，展哀山陵，致敬闕庭，大臣之節備矣。聖詔殷勤，必使寔正位上臺，光飪鼎實，斷章敦喻，經涉二年。而寔頻上露板，辭旨懇誠。臣以為古之養老，以不事為優，不以吏之為重，謂宜聽寔所守。」

　　三年，詔曰：「昔虞任五臣，致垂拱之化，漢相蕭何，興寧一之譽，故能光隆於當時，垂裕於百代。朕紹天明命，臨御萬邦，所以崇顯政道者，亦賴之於元臣庶尹，畢力股肱，以副至望。而君年耆告老，確然難違。今聽君以侯就第，位居三司之上，秩祿准舊，賜几杖不朝及宅一區。國之大政，將就諮於君，副朕意焉。」歲余薨，時年九十一，諡曰元。

　　寔少貧窶，杖策徒行，每所憩止，不累主人，薪水之事，皆自營給。及位望通顯，每崇儉素，不尚華麗。嘗詣石崇家，如廁，見有絳紋帳，裀褥甚麗，兩婢持香囊。寔便退，笑謂崇曰：「誤入卿內。」崇曰：「是廁耳。」寔曰：「貧士未嘗得此。」乃更如他廁。雖處榮寵，居無第宅，所得俸祿，贍恤親故。雖禮教陵遲，而行己以正。喪妻為廬杖之制，終喪不禦內。輕薄者笑之，寔不以介意。自少及老，篤學不倦，雖居職務，卷弗離手。尤精《三傳》，辨正《公羊》，以為衛輒不應辭以王父命，祭仲失為臣之節，舉此二端以明臣子之體，遂行於世。又撰《春秋條例》二十卷。

　　有二子，躋、夏。躋字景雲，官至散騎常侍。夏以貪污棄放於世。

弟智
　　弟智，字子房，貞素有兄風。少貧窶，每負薪自給，讀誦不輟，竟以儒行稱。曆中書黃門吏部郎，出為潁川太守。平原管輅嘗謂人曰：「吾與劉潁川兄弟語，使人神思清發，昏不假寐。自此之外，殆白日欲寢矣。」入為秘書監，領南陽王師，加散騎常侍，遷侍中、尚書、太常。著《喪服釋疑論》，多所辨明。太康末卒，諡曰成。

高光
　　高光，字宣茂，陳留圉城人，魏太尉柔之子也。光少習家業，明練刑理。初以太子舍人累遷尚書郎，出為幽州刺史、潁州太守。是時武帝置黃沙獄，以典詔囚。以光曆世明法，用為黃沙御史，秩與中丞同，遷廷尉。元康中，拜尚書，典三公曹。時趙王倫篡逆，光於其際，守道全貞。及倫賜死，齊王冏輔政，復以光為廷尉，遷尚書，加奉車都尉。後從駕討成都王穎有勳，封延陵縣公，邑千八百戶。于時朝廷咸推光明于用法，故頻典理官。惠帝為張方所逼，幸長安，朝臣奔散，莫有從者，光獨侍帝而西。遷尚書左僕射，加散騎常侍。光兄誕為上官巳等所用，曆徐、雍二州刺史。誕性任放無倫次，而決烈過人，與光異操。常謂光小節，恆輕侮之，光事誕愈謹。帝既還洛陽，時太弟新立，重選傅訓，以光為少傅，加光祿大夫，常侍如故。及懷帝即位，加光祿大夫金章紫綬，與傅祗並見推崇。尋為尚書令，本官如故。以疾卒，贈司空、侍中。屬京洛傾覆，竟未加諡。

子韜
　　子韜字子遠，放佚無檢。光為廷尉時，韜受貨賕，有司奏案之，而光不知。時人雖非光不能防閑其子，以其用心有素，不以為累。初，光詣長安留台，以韜兼右衛將軍。韜與殿省小人交通，及光卒，仍於喪中往來不絕。時東海王越輔政，不朝觀。韜知人心有望，密與太傅參軍薑賾、京兆杜概等謀討越，事泄伏誅。

史評
　　史臣曰：下士競而文，中庸靜而質，不若進不足而退有餘也。魏舒、劉寔發慮精華，結綬登槐，覽止成務。季和切問近對，當官正色。詩云「貪人敗類」，豈劉夏之謂歟！

　　贊曰：舒言不矜，憙對千乘。子真、宣茂，雅志難陵。進忠能舉，退讓攸興。皎皎瑚器，來光玉繩。


Chinese text: This work was published before January 1, 1923, and is in the
public domain worldwide because the author died at least 100 years ago.
