劉聰

　　劉聰，字玄明，一名載，元海第四子也。母曰張夫人。初，聰之在孕也，張氏夢日入懷，寤而以告，元海曰：「此吉征也，慎勿言。」十五月而生聰焉，夜有白光之異。形體非常，左耳有一白毫，長二尺餘，甚光澤。幼而聰悟好學，博士硃紀大奇之。年十四，究通經史，兼綜百家之言，《孫吳兵法》靡不誦之。工草隸，善屬文，著述懷詩百餘篇、賦頌五十餘篇。十五習擊刺，猿臂善射，彎弓三百斤，膂力驍捷，冠絕一時。太原王渾見而悅之，謂元海曰：「此兒吾所不能測也。」

　　弱冠游于京師，名士莫不交結，樂廣、張華尤異之也。新興太守郭頤辟為主簿，舉良將，入為驍騎別部司馬，累遷右部都尉，善於撫接，五部豪右無不歸之。河間王顒表為赤沙中郎將。聰以元海在鄴，懼為成都王穎所害，乃亡奔成都王，拜右積弩將軍，參前鋒戰事。元海為北單于，立為右賢王，隨還右部。及即大單于位，更拜鹿蠡王。既殺其兄和，群臣勸即尊位。聰初讓其弟北海王乂，乂與公卿泣涕固請，聰久而許之，曰：「乂及群公正以四海未定，禍難尚殷，貪孤年長故耳。此國家之事，孤敢不祗從。今便欲遠遵魯隱，待乂年長，復子明辟。」於是以永嘉四年僭即皇帝位，大赦境內，改元光興。尊元海妻單氏曰皇太后，其母張氏為帝太后，乂為皇太弟，領大單于、大司徒，立其妻呼延氏為皇后，封其子粲為河內王，署使持節、撫軍大將軍、都督中外諸軍事，易河間王，翼彭城王，悝高平王。遣粲及其征東王彌、龍驤劉曜等率眾四萬，長驅入洛川，遂出轘轅，周旋梁、陳、汝、潁之間，陷壘壁百餘。以其司空劉景為大司馬，左光祿劉殷為大司徒，右光祿王育為大司空。偽太后單氏姿色絕麗，聰蒸焉。單即乂之母也，乂屢以為言，單氏慚恚而死，聰悲悼無已。後知其故，乂之寵因此漸衰，然猶追念單氏，未便黜廢。又尊母為皇太后。

　　署其衛尉呼延晏為使持節、前鋒大都督、前軍大將軍。配禁兵二萬七千，自宜陽入洛川，命王彌、劉曜及鎮軍石勒進師會之。晏比及河南，王師前後十二敗，死者三萬餘人。彌等未至，晏留輜重于張方故壘，遂寇洛陽，攻陷平昌門，焚東陽、宣陽諸門及諸府寺。懷帝遣河南尹劉默距之，王師敗於社門。晏以外繼不至，出自東陽門，掠王公已下子女二百餘人而去。時帝將濟河東遁，具船于洛水，晏盡焚之，還于張方故壘。王彌、劉曜至，復與晏會圍洛陽。時城內饑甚，人皆相食，百官分散，莫有固志。宣陽門陷，彌、晏入於南宮，升太極前殿，縱兵大掠，悉收宮人、珍寶。曜於是害諸王公及百官已下三萬餘人，于洛水北築為京觀。遷帝及惠帝羊後、傳國六璽於平陽。聰大赦，改年嘉平，以帝為特進、左光祿大夫、平阿公。

　　遣其平西趙染、安西劉雅率騎二萬攻南陽王模于長安，粲、曜率大眾繼之。染敗王師于潼關，將軍呂毅死之。軍至於下邽，模乃降染。染送模於粲，粲害模及其子范陽王黎，送衛將軍梁芬、模長史魯繇、兼散騎常侍杜驁、辛謐及北宮純等於平陽。聰以粲之害模也，大怒。粲曰：「臣殺模本不以其晚識天命之故，但以其晉氏肺腑，洛陽之難不能死節，天下之惡一也，故誅之。」聰曰：「雖然，吾恐汝不免誅降之殃也。夫天道至神，理無不報。」

　　署劉曜為車騎大將軍、開府儀同三司、雍州牧，改封中山王，鎮長安，王彌為大將軍，封齊公。尋而石勒等殺彌於己吾而並其眾，表彌叛狀。聰大怒，遣使讓勒專害公輔，有無上之心，又恐勒之有二志也，以彌部眾配之。劉曜既據長安，安定太守賈疋及諸氐羌皆送質任，唯雍州刺史麹特、新平太守竺恢固守不降。護軍麹允、頻陽令梁肅自京兆南山將奔安定，遇疋任子于陰密，擁還臨涇，推疋為平南將軍，率眾五萬，攻曜于長安，扶風太守梁綜及麹特、竺恢等亦率眾十萬會之。曜遣劉雅、趙染來距，敗績而還。曜又盡長安銳卒與諸軍戰于黃丘，曜眾大敗，中流矢，退保甘渠。杜人王禿、紀特等攻劉粲于新豐，粲還平陽。曜攻陷池陽，掠萬餘人歸於長安。時閻鼎等奉秦王為皇太子，入于雍城，關中戎晉莫不回應。

　　聰後呼延氏死，將納其太保劉殷女，其弟乂固諫。聰更訪之于太宰劉延年、大傅劉景，景等皆曰：「臣常聞太保自云周劉康公之後，與聖氏本源既殊，納之為允。」聰大悅，使其兼大鴻臚李弘拜殷二女為左右貴嬪，位在昭儀上。又納殷女孫四人為貴人，位次貴嬪。謂弘曰：「此女輩皆姿色超世，女德冠時，且太保於朕實自不同，卿意安乎？」弘曰：「太保胤自有周，與聖源實別，陛下正以姓同為恨耳。且魏司空東萊王基當世大儒，豈不達禮乎！為子納司空太原王沈女，以其姓同而源異故也。」聰大悅，賜弘黃金六十斤，曰：「卿當以此意諭吾子弟輩。」於是六劉之寵傾于後宮，聰稀復出外，事皆中黃門納奏，左貴嬪決之。

　　聰假懷帝儀同三司，封會稽郡公，庾瑉等以次加秩。聰引帝入宴，謂帝曰：「卿為豫章王時，朕嘗與王武子相造，武子示朕於卿，卿言聞其名久矣。以卿所制樂府歌示朕，謂朕曰：'聞君善為辭賦，試為看之。'朕時與武子俱為《盛德頌》，卿稱善者久之。又引朕射於皇堂，朕得十二籌，卿與武子俱得九籌，卿贈朕柘弓、銀研，卿頗憶否？」帝曰：「臣安敢忘之，但恨爾日不早識龍顏。」聰曰：「卿家骨肉相殘，何其甚也？」帝曰：「此殆非人事，皇天之意也。大漢將應乾受曆，故為陛下自相驅除。且臣家若能奉武皇之業，九族敦睦，陛下何由得之！」至日夕乃出，以小劉貴人賜帝，謂帝曰：「此名公之孫，今特以相妻，卿宜善遇之。」拜劉為會稽國夫人。

　　遣其鎮北靳沖寇太原，平北卜珝率眾繼之。沖攻太原不克，而歸罪於珝，輒斬之。聰聞之，大怒曰：「此人朕所不得加刑，沖何人哉！」遣其御史中丞浩衍持節斬沖。左都水使者襄陵王攄坐魚蟹不供，將作大匠望都公靳陵坐溫明、徽光二殿不成，皆斬於東市。聰游獵無度，常晨出暮歸，觀漁于汾水，以燭繼晝。中軍王彰諫曰：「今大難未夷，余晉假息，陛下不懼白龍魚服之禍，而昏夜忘歸。陛下當思先帝創業之艱難，嗣承之不易，鴻業已爾，四海屬情，何可墜之于垂成，隳之於將就！比竊觀陛下所為，臣實痛心疾首有日矣。且愚人系漢之心未專，而思晉之懷猶盛，劉琨去此咫尺之間，狂狷刺客息頃而至。帝王輕出，一夫敵耳。願陛下改往修來，則憶兆幸甚。」聰大怒，命斬之。上夫人王氏叩頭乞哀，乃囚之詔獄。聰母以聰刑怒過差，三日不食，弟乂、子粲並與切諫。聰怒曰：「吾豈桀、紂、幽、厲乎，而汝等生來哭人！」其太宰劉延年及諸公卿列侯百有餘人，皆免冠涕泣固諫曰：「光文皇帝以聖武膺期，創建鴻祚，而六合未一，夙世升遐。陛下睿德自天，龍飛紹統，東平洛邑，南定長安，真可謂功高周成，德超夏啟。往也唐虞，今則陛下，曆觀書記，未有此比。而頃頻以小務不供而斬王公，直言忤旨，便囚大將，游獵無度，機管不修，臣等竊所未解，臣等所以破肝糜胃忘寢與食者也。」聰乃赦彰。

　　麹特等圍長安，劉曜連戰敗績，乃驅掠士女八萬餘口退還平陽，因攻司徒傅祗於三渚，使其右將軍劉參攻郭默於懷城。祗病卒，城陷，遷祗孫純、粹並二萬餘戶於平陽縣。聰贈祗太保，純、粹皆給事中，謂祗子暢曰：「尊公雖不達天命，然各忠其主，吾亦有以亮之。但晉主已降，天命非人所支，而虔劉南鄙，沮亂邊萌，此其罪也。以元惡之種而贈同勳舊，逆臣之孫荷榮禁闥，卿知皇漢之德弘曠以不？」暢曰：「陛下每嘉先臣，不以小臣之故而虧其忠節，及是恩也，自是明主伐國吊人之義，臣輒同萬物，未敢謝生於自然。」

　　聰遣劉粲、劉曜等攻劉琨于晉陽，琨使張喬距之，戰于武灌，喬敗績，死之，晉陽危懼。太原太守高喬、琨別駕郝聿以晉陽降粲。琨與左右數十騎，攜其妻子奔于趙郡之亭頭，遂如常山。粲、曜入于晉陽。先是，琨與代王猗盧結為兄弟，乃告敗于猗盧，且乞師。猗盧遣子日利孫、賓六須及將軍衛雄、姬澹等率眾數萬攻晉陽，琨收散卒千餘為之鄉導，猗盧率眾六萬至於狼猛。曜及賓六須戰於汾東，曜墜馬，中流矢，身被七創。討虜傅武以馬授曜，曜曰：「當今危亡之極，人各思免。吾創已重，自分死此矣。」武泣曰：「武小人，蒙大王識拔，以至於是，常思效命，今其時矣。且皇室始基，大難未弭，天下何可一日無大王也。」於是扶曜乘馬，驅令渡汾，回而戰死。曜入晉陽，夜與劉粲等掠百姓，逾蒙山遁歸。猗盧率騎追之，戰于藍穀，粲敗績，斬其征虜邢延，獲其鎮北劉豐。琨收合離散，保于陽曲，猗盧戍之而還。

　　正旦，聰宴於光極前殿，逼帝行酒，光祿大夫庾瑉、王俊等起而大哭，聰惡之。會有告瑉等謀以平陽應劉琨者，聰遂鴆帝而誅瑉、俊，復以賜帝劉夫人為貴人，大赦境內殊死已下。立左貴嬪劉氏為皇后。聰將為劉氏起皇儀殿於後庭，廷尉陳元達諫曰：「臣聞古之聖王愛國如家，故皇天亦祐之如子。夫天生蒸民而樹之君者，使為之父母以刑賞之，不欲使殿屎黎元而蕩逸一人。晉氏暗虐，視百姓如草芥，故上天剿絕其祚。乃眷皇漢，蒼生引領息肩，懷更蘇之望有日矣。我高祖光文皇帝靖言惟茲，痛心疾首，故身衣大布，居不重茵；先皇后嬪服無綺彩。重逆群臣之請，故建南北宮焉。今光極之前足以朝群後饗萬國矣，昭德、溫明已後足可以容六宮，列十二等矣。陛下龍興已來，外殄二京不世之寇，內興殿觀四十餘所，重之以饑饉疾疫，死亡相屬，兵疲於外，人怨於內，為之父母固若是乎！伏聞詔旨，將營皇儀，中宮新立，誠臣等樂為子來者也。竊以大難未夷，宮宇粗給，今之所營，尤實非宜。臣聞太宗承高祖之業，惠呂息役之後，以四海之富，天下之殷，尚以百金之費而輟露臺，歷代垂美，為不朽之跡。故能斷獄四百，擬于成康。陛下之所有，不過太宗二郡地耳，戰守之備者，豈僅匈奴、南越而已哉！孝文之廣，思費如彼；陛下之狹，欲損如此。愚臣所以敢昧死犯顏色，冒不測之禍者也。」聰大怒曰：「吾為萬機主，將營一殿，豈問汝鼠子乎！不殺此奴，沮亂朕心，朕殿何當得成邪！將出斬之，並其妻子同梟東市，使群鼠共穴。」時在逍遙園李中堂，元達抱堂下樹叫曰：「臣所言者，社稷之計也，而陛下殺臣。若死者有知，臣要當上訴陛下于天，下訴陛下于先帝。硃雲有云：'臣得與龍逢、比干游於地下足矣。'未審陛下何如主耳！」元達先鎖腰而入，及至，即以鎖繞樹，左右曳之不能動。聰怒甚。劉氏時在後堂，聞之，密遣中常侍私敕左右停刑，於是手疏切諫，聰乃解，引元達而謝之，易逍遙園為納賢園，李中堂為愧賢堂。

　　時湣帝即位于長安，聰遣劉曜及司隸喬智明、武牙李景年等寇長安，命趙染率眾赴之。時大都督麹允據黃白城，累為曜、染所敗。染謂曜曰：「麹允率大眾在外，長安可襲而取之。得長安，黃白城自服。願大王以重眾守此，染請輕騎襲之。」曜乃承制加染前鋒大都督、安南大將軍，以精騎五千配之而進。王師敗于渭陽，將軍王廣死之。染夜入長安外城，帝奔射雁樓，染焚燒龍尾及諸軍營，殺掠千餘人，旦退屯逍遙園。麹允率眾襲曜，連戰敗之。曜入粟邑，遂歸平陽。

　　時流星起於牽牛，入紫微，龍形委蛇，其光照地，落於平陽北十里。視之，則有肉長三十步，廣二十七步，臭聞於平陽，肉旁常有哭聲，晝夜不止。聰甚惡之，延公卿已下問曰：「朕之不德，致有斯異，其各極言，勿有所諱。」陳元達及博士張師等進對曰：「星變之異，其禍行及，臣恐後庭有三後之事，亡國喪家，靡不由此，願陛下慎之。」聰曰：「此陰陽之理，何關人事！」既而劉氏產一蛇一猛獸，各害人而走，尋之不得，頃之，見在隕肉之旁。俄而劉氏死，乃失此肉，哭聲亦止。自是後宮亂寵，進禦無序矣。

　　聰以劉易為太尉。初置相國，官上公，有殊勳德者死乃贈之。於是大定百官，置太師、丞相，自大司馬以上七公，位皆上公，綠綟綬，遠遊冠。置輔漢，都護，中軍，上軍，輔軍，鎮、衛京，前、後、左、右、上、下軍，輔國，冠軍，龍驤，武牙大將軍，營各配兵二千，皆以諸子為之。置左右司隸，各領戶二十餘萬，萬戶置一內史，凡內史四十三。單于左右輔，各主六夷十萬落，萬落置一都尉。省吏部，置左右選曹尚書。自司隸以下六官，皆位次僕射。置御史大夫及州牧，位皆亞公。以其子粲為丞相、領大將軍、錄尚書事，進封晉王，食五都。劉延年錄尚書六條事，劉景為太師，王育為太傅，任顗為太保，馬景為大司徒，硃紀為大司空，劉曜為大司馬。

　　曜復次渭汭，趙染次新豐。索綝自長安東討染，染狃於累捷，有輕綝之色。長史魯徽曰：「今司馬鄴君臣自以逼僭王畿，雄劣不同，必致死距我，將軍宜整陣案兵以擊之，弗可輕也。困獸猶鬥，況于國乎！」染曰：「以司馬模之強，吾取之如拉朽。索綝小豎，豈能汙吾馬蹄刀刃邪！要擒之而後食。」晨率精騎數百，馳出逆之，戰於城西，敗績而歸，悔曰：「吾不用魯徽之言，以至於此，何面見之！」於是斬徽。徽臨刑謂染曰：「將軍愎諫違謀，戇而取敗，而復忌前害勝，誅戮忠良，以逞愚忿，亦何顏面瞬息世間哉！袁紹為之于前，將軍踵之于後，覆亡敗喪，亦當相尋，所恨不得一見大司馬而死。死者無知則已；若其有知，下見田豐為徒，要當訴將軍于黃泉，使將軍不得服床枕而死。」叱刑者曰：「令吾面東向。」大司馬曜聞之曰：「蹄涔不容尺鯉，染之謂也。」

　　曜還師攻郭默於懷城，收其米粟八十萬斛，列三屯以守之。聰遣使謂曜曰：「今長安假息，劉琨遊魂，此國家所尤宜先除也。郭默小丑，何足以勞公神略，可留征虜將軍貝丘王翼光守之，公其還也。」於是曜歸薄阪。俄而征曜輔政。

　　趙染寇北地，夢魯徽大怒，引弓射之，染驚悸而寤。旦將攻城，中弩而死。

　　聰以粲為相國，總百揆，省丞相以並相國。平陽地震，烈風拔樹髮屋。光義人羊充妻產子二頭，其兄竊而食之，三日而死。聰以其太廟新成，大赦境內，改年建元。雨血於其東宮延明殿，徹瓦在地者深五寸。劉乂惡之，以訪其太師盧志、太傅崔瑋、太保許遐。志等曰：「主上往以殿下為太弟者，蓋以安眾望也，志在晉王久矣，王公已下莫不希旨歸之。相國之位，自魏武已來，非復人臣之官，主上本發明詔，置之為贈官，今忽以晉王居之，羽儀威尊逾于東宮，萬機之事無不由之，置太宰、大將軍及諸王之營以為羽翼，此事勢去矣，殿下不得立明也。然非止不得立而已，不測之危厄在於旦夕，宜早為之所。四衛精兵不減五千，余營諸王皆年齒尚幼，可奪而取之。相國輕佻，正可煩一刺客耳。大將軍無日不出，其營可襲而得也。殿下但當有意，二萬精兵立便可得，鼓行向雲龍門，宿衛之士孰不倒戈奉迎，大司馬不慮為異也。」乂弗從，乃止。

　　聰如中護軍靳准第，納其二女為左右貴嬪，大曰月光，小曰月華，皆國色也。數月，立月光為皇后。

　　東宮舍人荀裕告盧志等勸乂謀反，乂不從之狀。聰於是收志、瑋、遐於詔獄，假以他事殺之。使冠威卜抽監守東宮，禁乂朝賀。乂憂懼不知所為，乃上表自陳，乞為黔首，並免諸子之封，褒美晉王粲宜登儲副，抽又抑而弗通。

　　其青州刺史曹嶷攻汶陽關、公丘，陷之，害齊郡太守徐浮，執建威劉宣，齊魯之間郡縣壘壁降者四十餘所。嶷遂略地，西下祝阿、平陰，眾十餘萬，臨河置戍，而歸於臨淄。嶷於是遂雄據全齊之志。石勒以嶷之懷二也，請討之。聰又憚勒之並齊，乃寢而弗許。

　　劉曜濟自盟津，將攻河南，將軍魏該奔於一泉塢。曜進攻李矩于滎陽，矩遣將軍李平師于成皋，曜覆而滅之。矩恐，送質請降。

　　時聰以其皇后靳氏為上皇后，立貴妃劉氏為左皇后，右貴嬪靳氏為右皇后。左司隸陳元達以三後之立也，極諫，聰不納，乃以元達為右光祿大夫，外示優賢，內實奪其權也。於是太尉范隆、大司馬劉丹、大司空呼延晏、尚書令王鑒等皆抗表遜位，以讓元達。聰乃以元達為御史大夫、儀同三司。

　　劉曜寇長安，頻為王師所敗。曜曰：「彼猶強盛，弗可圖矣。」引師而歸。

　　聰宮中鬼夜哭，三日而聲向右司隸寺，乃止。其上皇后靳氏有淫穢之行，陳元達奏之。聰廢靳，靳慚恚自殺。靳有殊寵，聰迫于元達之勢，故廢之。既而追念其姿色，深仇元達。

　　劉曜進師上黨，將攻陽曲，聰遣使謂曜曰：「長安擅命，國家之深恥也。公宜以長安為先，陽曲一委驃騎。天時人事，其應至矣，公其亟還。」曜回滅郭邁，朝於聰，遂如蒲阪。

　　平陽地震，雨血於東宮，廣袤頃餘。

　　劉曜又進軍，屯於粟邑。麹允饑甚，去黃白而軍于靈武。曜進攻上郡，太守張禹與馮翊太守梁肅奔於允吾。於是關右翕然，所在應曜。曜進據黃阜。

　　聰武庫陷入地一丈五尺。時聰中常侍王沈、宣懷、俞容，中宮僕射郭猗，中黃門陵修等皆寵倖用事。聰游宴後宮，或百日不出，群臣皆因沈等言事，多不呈聰，率以其意愛憎而決之，故或有勳舊功臣而弗見敘錄，奸佞小人數日而便至二千石者。軍旅無歲不興，而將士無錢帛之賞，後宮之家賜齎及於僮僕，動至數千萬。沈等車服宅宇皆逾于諸王，子弟、中表布衣為內史令長者三十餘人，皆奢僭貪殘，賊害良善。靳准合宗內外諂以事之。

　　郭猗有憾于劉乂，謂劉粲曰：「太弟于主上之世猶懷不逞之志，此則殿下父子之深仇，四海蒼生之重怨也。而主上過垂寬仁，猶不替二尊之位，一旦有風塵之變，臣竊為殿下寒心。且殿下高祖之世孫，主上之嫡統，凡在含齒，孰不系仰。萬機事大，何可與人！臣昨聞太弟與大將軍相見，極有言矣，若事成，許以主上為在太上皇，大將軍為皇太子。乂又許衛軍為大單于，二王已許之矣。二王居不疑之地，並握重兵，以此舉事，事何不成！臣謂二王茲舉，禽獸之不若也。背父親人，人豈親之！今又苟貪其一切之力耳，事成之後，主上豈有全理！殿下兄弟故在忘言，東宮、相國、單于在武陵兄弟，何肯與人！許以三月上巳因宴作難，事淹變生，宜早為之所。《春秋傳》曰：'蔓草猶不可除，況君之寵弟乎！'臣屢啟主上，主上性敦友于，謂臣言不實。刑臣刀鋸之余，而蒙主上、殿下成造之恩，故不慮逆鱗之誅，每所聞必言，冀垂採納。臣當入言之。願殿下不泄，密表其狀也。若不信臣言，可呼大將軍從事中郎王皮、衛軍司馬劉惇，假之恩顧，通其歸善之路以問之，必可知也。」粲深然之。猗密謂皮、惇曰：「二王逆狀，主、相已具知之矣，卿同之乎？」二人驚曰？：「無之。」猗曰：「此事必無疑，吾憐卿親舊並見族耳。」於是歔欷流涕。皮、惇大懼，叩頭求哀。猗曰：「吾為卿作計，卿能用不？」二人皆曰：「謹奉大人之教。」猗曰：「相國必問卿，卿但云有之。若責卿何不先啟，卿即答云：'臣誠負死罪，然仰惟主上聖性寬慈，殿下篤于骨肉，恐言成詿偽故也。'」皮、惇許諾。粲俄而召問二人，至不同時，而辭若畫一，粲以為信然。

　　初，靳准從妹為乂孺子，淫于侍人，乂怒殺之，而屢以嘲准。准深慚恚，說粲曰：「東宮萬機之副，殿下宜自居之，以領相國，使天下知早有所系望也。」至是，准又說粲曰：「昔孝成距子政之言，使王氏卒成篡逆，可乎？」粲曰：「何可之有！」准曰：「然，誠如聖旨。下官亟欲有所言矣，但以德非更生，親非皇宗，恐忠言暫出，霜威已及，故不敢耳。」粲曰：「君但言之。」准曰：「聞風塵之言，謂大將軍、衛將軍及左右輔皆謀奉太弟，克季春構變，殿下宜為之備。不然，恐有商臣之禍。」粲曰：「為之奈何？」准曰：「主上愛信于太弟，恐卒聞未必信也。如下官愚意，宜緩東宮之禁固，勿絕太弟賓客，使輕薄之徒得與交遊。太弟既素好待士，必不思防此嫌，輕薄小人不能無逆意以勸太弟之心。小人有始無終，不能如貫高之流也。然後下官為殿下露表其罪，殿下與太宰拘太弟所與交通者考問之，窮其事原，主上必以無將之罪罪之。不然，今朝望多歸太弟，主上一旦晏駕，恐殿下不得立矣。」於是粲命卜抽引兵去東宮。

　　聰自去冬至是，遂不復受朝賀，軍國之事一決於粲，唯發中旨殺生除授，王沈、郭猗等意所欲皆從之。又立市於後庭，與宮人宴戲，或三日不醒。聰臨上秋閣，誅其特進綦毋達，太中大夫公師彧，尚書王琰、田歆，少府陳休，左衛卜崇，大司農硃誕等，皆群閹所忌也。侍中卜幹泣諫聰曰：「陛下方隆武宣之化，欲使幽谷無考槃，奈何一旦先誅忠良，將何以垂之於後！昔秦愛三良而殺之，君子知其不霸。以晉厲之無道，屍三卿之後，猶有不忍之心，陛下如何忽信左右愛憎之言，欲一日屍七卿！詔尚在臣間，猶未宣露，乞垂昊天之澤，回雷霆之威。且陛下直欲誅之耳，不露其罪名，何以示四海！此豈是帝王三訊之法邪！」因叩頭流血。王沈叱幹曰：「卜侍中欲距詔乎？」聰拂衣而入，免幹為庶人。

　　太宰劉易及大將軍劉敷、御史大夫陳元達、金紫光祿大夫王延等詣闕諫曰：「臣聞善人者，乾坤之紀，政教之本也。邪佞者，宇宙之螟螣，王化之蟊賊也。故文王以多士基周，桓靈以群閹亡漢，國之興亡，未有不由此也。自古明王之世，未嘗有宦者與政，武、元、安、順豈足為故事乎！今王沈等乃處常伯之位，握生死與奪於中，勢傾海內，愛憎任之，矯弄詔旨，欺誣日月，內諂陛下，外佞相國，威權之重，侔於人主矣。王公見之駭目，卿宰望塵下車，銓衡迫之，選舉不復以實，士以屬舉，政以賄成，多樹奸徒，殘毒忠善。知王琰等忠臣，必盡節于陛下，懼其奸萌發露，陷之極刑。陛下不垂三察，猥加誅戮，怨感穹蒼，痛入九泉，四海悲惋，賢愚傷懼。沈等皆刀鋸之餘，背恩忘義之類，豈能如士人君子感恩展效，以答乾澤也。陛下何故親近之？何故貴任之？昔齊桓公任易牙而亂，孝懷委黃皓而滅，此皆覆車於前，殷鑒不遠。比年地震日蝕，雨血火災，皆沈等之由。願陛下割翦凶醜與政之流，引尚書、御史朝省萬機，相國與公卿五日一入，會議政事，使大臣得極其言，忠臣得逞其意，則眾災自弭，和氣呈祥。今遺晉未殄，巴蜀未賓，石勒潛有跨趙魏之志，曹嶷密有王全齊之心，而復以沈等助亂大政，陛下心腹四支何處無患！復誅巫咸，戮扁鵲，臣恐遂成桓侯膏肓之疾，後雖欲療之，其如病何！請免沈等官，付有司定罪。」聰以表示沈等，笑曰：「是兒等為元達所引，遂成癡也。」寢之。沈等頓首泣曰：「臣等小人，過蒙陛下識拔，幸得備灑掃宮閣，而王公朝士疾臣等如仇讎，又深恨陛下。願收大造之恩，以臣等膏之鼎鑊，皇朝上下自然雍穆矣。」聰曰：「此等狂言恆然，卿復何足恨乎！」更以訪粲，粲盛稱沈等忠清，乃心王室。聰大悅，封沈為列侯。太宰劉易詣闕，又上疏固諫。聰大怒，手壞其表，易遂忿恚而死，元達哭之悲慟，曰：「人之云亡，邦國殄悴。吾既不復能言，安用此默默生乎！」歸而自殺。

　　北地饑甚，人相食啖，羌酋大軍須運糧以給麹昌，劉雅擊敗之。麹允與劉曜戰于磻石谷，王師敗績，允奔靈武。平陽大饑，流叛死亡十有五六。石勒遣石越率騎二萬，屯於并州，以懷撫叛者。聰使黃門侍郎喬詩讓勒，勒不奉命，潛結曹嶷，規為鼎峙之勢。

　　聰立上皇后樊氏，即張氏之侍婢也。時四後之外，佩皇后璽綬者七人，朝廷內外無復綱紀，阿諛日進，貨賄公行，軍旅在外，饑疫相仍，後宮賞賜動至千萬。劉敷屢泣言之，聰不納，怒曰：「爾欲得使汝公死乎？朝朝夕夕生來哭人！」敷憂忿發病而死。

　　河東大蝗，唯不食黍豆。靳准率部人收而埋之，哭聲聞于十餘里，後乃鑽土飛出，復食黍豆。平陽饑甚，司隸部人奔于冀州二十萬戶，石越招之故也。犬與豕交于相國府門，又交于宮門，又交司隸、御史門。有豕著進賢冠，升聰坐。犬冠武冠，帶綬，與豕並升。俄而鬥死殿上。宿衛莫有見其入者。而聰昏虐愈甚，無誡懼之心。宴群臣於光極前殿，引見其太弟乂，容貌毀悴，鬢髮蒼然，涕泣陳謝。聰亦對之悲慟，縱酒極歡，待之如初。

　　劉曜陷長安外城，湣帝使侍中宋敞送箋於曜，帝肉袒牽羊，輿櫬銜璧出降。及至平陽，聰以帝為光祿大夫、懷安侯，使粲告於太廟，大赦境內，改年麟嘉。麹允自殺。

　　聰東宮四門無故自壞，後內史女人化為丈夫。時聰子約死，一指猶暖，遂不殯殮。及蘇，言見元海於不周山，經五日，遂復從至昆侖山，三日而復返於不周，見諸王公卿將相死者悉在，宮室甚壯麗，號曰蒙珠離國。元海謂約曰：「東北有遮須夷國，無主久，待汝父為之。汝父後三年當來，來後國中大亂相殺害，吾家死亡略盡，但可永明輩十數人在耳。汝且還，後年當來，見汝不久。」約拜辭而歸，道遇一國曰猗尼渠余國，引約入宮，與約皮囊一枚，曰：「為吾遺漢皇帝。」約辭而歸，謂約曰：「劉郎後年來必見過，當以小女相妻。」約歸，置皮囊於機上。俄而蘇，使左右機上取皮囊開之，有一方白玉，題文曰：「猗尼渠余國天王敬信遮須夷國天王，歲在攝提，當相見也。」馳使呈聰，聰曰：「若審如此，吾不懼死也。」及聰死，與此玉並葬焉。

　　時東宮鬼哭；赤虹經天，南有一歧；三日並照，各有兩珥，五色甚鮮；客星曆紫宮入於天獄而滅。太史令康相言於聰曰：「蛇虹見彌天，一歧南徹；三日並照；客星入紫宮。此皆大異，其征不遠也。今虹達東西者，許洛以南不可圖也。一歧南徹者，李氏當仍跨巴蜀，司馬睿終據全吳之象，天下其三分乎！月為胡王，皇漢雖苞括二京，龍騰九五，然世雄燕代，肇基北朔，太陰之變其在漢域乎！漢既據中原，曆命所屬，紫宮之異，亦不在他，此之深重，胡可盡言。石勒鴟視趙魏，曹嶷狼顧東齊，鮮卑之眾星布燕代，齊、代、燕、趙皆有將大之氣。願陛下以東夏為慮，勿顧西南。吳蜀之不能北侵，猶大漢之不能南向也。今京師寡弱，勒眾精盛，若盡趙魏之銳，燕之突騎自上黨而來，曹嶷率三齊之眾以繼之，陛下將何以抗之？紫宮之變何必不在此乎！願陛下早為之所，無使兆人生心。陛下誠能發詔，外以遠追秦皇、漢武循海之事，內為高帝圖楚之計，無不克矣。」聰覽之不悅。

　　劉粲使王平謂劉乂曰：「適奉中詔，云京師將有變，敕裹甲以備之。」乂以為信然，令命宮臣裹甲以居。粲馳遣告靳准、王沈等曰：「向也王平告云東宮陰備非常，將若之何？」准白之，聰大驚曰：「豈有此乎！」王沈等同聲曰：「臣等久聞，但恐言之陛下弗信。」於是使粲圍東宮。粲遣沈、准收氐羌酋長十餘人，窮問之，皆懸首高格，燒鐵灼目，乃自誣與乂同造逆謀。聰謂沈等言曰：「而今而後，吾知卿等忠於朕也。當念為知無不言，勿恨往日言不用也。」於是誅乂素所親厚大臣及東宮官屬數十人，皆靳准及閹豎所怨也。廢乂為北部王，粲使准賊殺之。坑士眾萬五千餘人，平陽街巷為之空。氏羌叛者十餘萬落，以靳准行車騎大將軍以討之。時聰境內大蝗，平陽、冀、雍尤甚。靳准討之，震其二子而死。河汾大溢，漂沒千餘家。東宮災異，門閣宮殿蕩然。立粲為皇太子，大赦殊死已下。以粲領相國、大單于，總攝朝政如前。

　　聰校獵上林，以帝行車騎將軍，戎服執戟前導，行三驅之禮。粲言於聰曰：「今司馬氏跨據江東，趙固、李矩同逆相濟，興兵聚眾者皆以子鄴為名，不如除之，以絕其望。」聰然之。

　　趙固郭默攻其河東，至於絳邑，右司隸部人盜牧馬負妻子奔之者三萬餘騎。騎兵將軍劉勳追討之，殺萬餘人，固、默引歸。劉頡遮邀擊之，為固所敗。使粲及劉雅等伐趙固，次於小平津，固揚言曰：「要當生縛劉粲以贖天子。」聰聞而惡之。

　　李矩使郭默、郭誦救趙固，屯於洛汭，遣耿稚、張皮潛濟，襲粲。貝丘王翼光自厘城覘之，以告粲。粲曰：「征北南渡，趙固望聲逃竄，彼方憂自固，何暇來邪！且聞上身在此，自當不敢北視，況敢濟乎！不須驚動將士也。」是夜，稚等襲敗粲軍，粲奔據陽鄉，稚館穀粲壘。雅聞而馳還，柵於壘外，與稚相持。聰聞粲敗，使太尉范隆率騎赴之，稚等懼，率眾五千，突圍趨北山而南。劉勳追之，戰于河陽，稚師大敗，死者三千五百人，投河死者千餘人。

　　聰所居螽斯則百堂災，焚其子會稽王衷已下二十有一人。聰聞之，自投於床，哀塞氣絕，良久乃蘇。平陽西明門牡自亡，霍山崩。

　　署其驃騎大將軍、濟南王劉驥為大將軍、都督中外諸軍事、錄尚書，衛大將軍、齊王劉勱為大司徒。

　　中常侍王沈養女年十四，有妙色，聰立為左皇后。尚書令王鑒、中書監崔懿之、中書令曹恂等諫曰：「臣聞王者之立後也，將以上配乾坤之性，象二儀敷育之義，生承宗廟，母臨天下，亡配后土，執饋皇姑，必擇世德名宗，幽閒淑令，副四海之望，稱神祇之心。是故周文造舟，姒氏以興，《關雎》之化饗，則百世之祚永。孝成任心縱欲，以婢為後，使皇統亡絕，社稷淪傾。有周之隆既如彼矣，大漢之禍又如此矣。從麟嘉以來，亂淫於色，縱沈之弟女，刑余小丑猶不可塵瓊寢，汙清廟，況其家婢邪！六宮妃嬪皆公子公孫，奈何一旦以婢主之，何異象榱玉簀而對腐木朽楹哉！臣恐無福於國家也。」聰覽之大怒，使宣懷謂粲曰：「鑒等小子，慢侮國家，狂言自口，無復君臣上下之禮，其速考竟。」於是收鑒等送市。金紫光祿大夫王延馳將入諫，門者弗通。鑒等臨刑，王沈以杖叩之曰：「庸奴，復能為惡乎？乃公何與汝事！」鑒瞋目叱之曰：「豎子！使皇漢滅者，坐汝鼠輩與靳准耳，要當訴汝於先帝，取汝等於地下。」懿之曰：「靳准梟聲鏡形，必為國患。汝既食人，人亦當食汝。」皆斬之。聰又立其中常侍宣懷養女為中皇后。

　　鬼哭於光極殿，又哭於建始殿。雨血平陽，廣袤十里。時聰子約已死，至是晝見。聰甚惡之，謂粲曰：「吾寢疾惙頓，怪異特甚。往以約之言為妖，比累日見之，此兒必來迎吾也。何圖人死定有神靈，如是，吾不悲死也。今世難未夷，非諒暗之日，朝終夕殮，旬日而葬。」征劉曜為丞相、錄尚書，輔政，固辭乃止。仍以劉景為太宰，劉驥為大司馬，劉顗為太師，硃紀為太傅，呼延晏為太保，並錄尚書事；范隆守尚書令、儀同三司，靳准為大司空、領司隸校尉，皆迭決尚書奏事。

　　太興元年，聰死，在位九年，偽諡曰昭武皇帝，廟號烈宗。

　　粲字士光。少而俊傑，才兼文武。自為宰相，威福任情，疏遠忠賢，昵近奸佞，任性嚴刻無恩惠，距諫飾非。好興造宮室，相國之府仿像紫宮，在位無幾，作兼晝夜，饑困窮叛，死亡相繼，粲弗之恤也。既嗣偽位，尊聰後靳氏為皇太后，樊氏號弘道皇后，宣氏號弘德皇后，王氏號弘孝皇后。靳等年皆未滿二十，並國色也，粲晨夜蒸淫於內，志不在哀。立其妻靳氏為皇后，子元公為太子，大赦境內，改元漢昌。雨血於平陽。

　　靳準將有異謀，私於粲曰：「如聞諸公將欲行伊尹、霍光之事，謀先誅太保及臣，以大司馬統萬機。陛下若不先之，臣恐禍之來也不晨則夕。」粲弗納。准懼其言之不從，謂聰二靳氏曰：「今諸公侯欲廢帝，立濟南王，恐吾家無復種矣。盍言之於帝。」二靳承間言之。粲誅其太宰、上洛王劉景，太師、昌國公劉顗，大司馬、濟南王劉驥，大司徒、齊王劉勱等。太傅硃紀、太尉范隆出奔長安。又誅其車騎大將軍、吳王劉逞，驥母弟也。粲大閱上林，謀討石勒。以靳准為大將軍、錄尚書事。粲荒耽酒色，遊宴後庭，軍國之事一決於准。准矯粲命，以從弟明為車騎將軍，康為衛將軍。

　　準將作亂，以金紫光祿大夫王延耆德時望，謀之於延。延弗從，馳將告之，遇靳康，劫延以歸。准勒兵入宮，升其光極前殿，下使甲士執粲，數而殺之。劉氏男女無少長皆斬於東市。發掘元海、聰墓，焚燒其宗廟。鬼大哭，聲聞百里。

　　准自號大將軍、漢天王，置百官，遣使稱籓于晉。左光祿劉雅出奔西平。尚書北宮純、胡崧等招集晉人，保于東宮，靳康攻滅之。準將以王延為左光祿，延罵曰：「屠各逆奴，何不速殺我，以吾左目置西陽門，觀相國之入也，右目置建春門，觀大將軍之入也。」准怒，殺之。

　　陳元達，字長宏，後部人也。本姓高，以生月妨父，故改云陳。少面孤貧，常躬耕兼誦書，樂道行詠，忻忻如也。至年四十，不與人交通。元海之為左賢王，聞而招之，元達不答。及元海僭號，人謂元達曰：「往劉公相屈，君蔑而不顧，今稱號龍飛，君其懼乎？」元達笑曰：「是何言邪？彼人姿度卓犖，有籠羅宇宙之志，吾固知之久矣。然往日所以不往者，以期運未至，不能無事喧喧，彼自有以亮吾矣。卿但識之，吾恐不過二三日，驛書必至。」其暮，元海果征元達為黃門郎。人曰：「君殆聖乎！」既至，引見，元海曰：「卿若早來，豈為郎官而已。」元達曰：「臣惟性之有分，盈分者顛。臣若早叩天門者，恐大王賜處於九卿、納言之間，此則非臣之分，臣將何以堪之！是以抑情盤桓，待分而至，大王無過授之謗，小臣免招寇之禍，不亦可乎！」元海大悅。在位忠謇，屢進讜言，退而削草，雖子弟莫得而知也。聰每謂元達曰：「卿當畏朕，反使朕畏卿乎？」元達叩頭謝曰：「臣聞師臣者王，友臣者霸。臣誠愚暗無可采也，幸邀陛下垂齊桓納九九之義，故使微臣得盡愚忠。昔世宗遙可汲黯之奏，故能恢隆漢道；桀紂誅諫，幽厲弭謗，是以三代之亡也忽焉。陛下以大聖應期，挺不世之量，能遠捐商周覆國之弊，近模孝武光漢之美，則天下幸甚，群臣知免。」及其死也，人盡冤之。


Chinese text: This work was published before January 1, 1923, and is in the
public domain worldwide because the author died at least 100 years ago.
