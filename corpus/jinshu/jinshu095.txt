　　藝術之興，由來尚矣。先王以是決猶豫，定吉凶，審存亡，省禍福。曰神與智，藏往知來；幽贊冥符，弼成人事；既興利而除害，亦威眾以立權，所謂神道設教，率由於此。然而詭托近於妖妄，迂誕難可根源，法術紛以多端，變態諒非一緒，真雖存矣，偽亦憑焉。聖人不語怪力亂神，良有以也。逮丘明首唱，敘妖夢以垂文，子長繼作，援龜策以立傳，自茲厥後，史不絕書。漢武雅好神仙，世祖尤耽讖術，遂使文成、五利，逞詭詐而取寵榮，尹敏、桓譚，由忤時而嬰罪戾，斯固通人之所蔽，千慮之一失者乎！詳觀眾術，抑惟小道，棄之如或可惜，存之又恐不經。載籍既務在博聞，筆削則理宜詳備，晉謂之《乘》，義在於斯。今錄其推步尤精、伎能可紀者，以為《藝術傳》，式備前史雲。
目录
1	陳訓
2	戴洋
3	韓友
4	淳于智
5	步熊
6	杜不愆
7	嚴卿
8	隗炤
9	卜珝
10	鮑靚
11	吳猛
12	幸靈
13	佛圖澄
14	麻襦
15	單道開
16	黃泓
17	索紞
18	孟欽
19	王嘉
20	僧涉
21	郭黁
22	鳩摩羅什
23	僧曇霍
24	台產
25	史評
陳訓
　　陳訓，字道元，曆陽人。少好秘學，天文、算曆、陰陽、占候無不畢綜，尤善風角。孫晧以為奉禁都尉，使其占侯。晧政嚴酷，訓知其必敗而不敢言。時錢唐湖開，或言天下當太平，青蓋入洛陽。晧以問訓，訓曰：「臣止能望氣，不能達湖之開塞。」退而告其友曰：「青蓋入洛，將有輿櫬銜璧之事，非吉祥也。」尋而吳亡。訓隨例內徙，拜諫義大夫。俄而去職還鄉。

　　及陳敏作亂，遣弟宏為曆陽太守，訓謂邑人曰：「陳家無王氣，不久當滅。」宏聞，將斬之。訓鄉人秦琚為宏參軍，乃說訓曰：「訓善風角，可試之。如不中，徐斬未晚也。」乃赦之。時宏攻征東參軍衡彥于曆陽，乃問訓曰：「城中有幾千人？攻之可拔不？」訓登牛渚山望氣，曰：「不過五百人。然不可攻，攻之必敗。」宏復大怒曰：「何有五千人攻五百人而有不得理？」命將士攻之，果為彥所敗，方信訓有道術，乃優遇之。

　　都水參軍淮南周亢嘗問訓以官位，訓曰：「君至卯年當剖符近郡，酉年當有曲蓋。」亢曰：「脫如來言，當相薦拔。」訓曰：「性不好官，惟欲得米耳。」後亢果為義興太守、金紫將軍。時劉聰、王彌寇洛陽，曆陽太守武瑕問訓曰：「國家人事如何？」訓曰：「胡賊三逼，國家當敗，天子野死。今尚未也。」其後懷湣二帝果有平陽之酷焉。或問其以明年吉凶者，訓曰：「揚州刺史當死，武昌大火，上方節將亦當死。」至時，劉陶、周訪皆卒，武昌大火，燒數千家。時甘卓為曆陽太守，訓私謂所親曰：「甘侯頭低而視仰，相法名為眄刀，又目有赤脈，自外而入，不出十年，必以兵死，不領兵則可以免。」卓果為王敦所害。丞相王導多病，每自憂慮，以問訓。訓曰：「公耳豎垂肩，必壽，亦大貴，子孫當興于江東。」咸如其言。訓年八十餘卒。

戴洋
　　戴洋，字國流，吳興長城人也。年十二，遇病死，五日而蘇。說死時天使其為酒藏吏，授符錄，給吏從幡麾，將上蓬萊、昆侖、積石、太室、恆、廬、衡等諸山。既而遣歸，逢一老父，謂之曰：「汝後當得道，為貴人所識。」及長，遂善風角。

　　為人短陋，無風望，然好道術，妙解占侯卜數。吳末為台吏，知吳將亡，託病不仕。及吳平，還鄉里。後行至瀨鄉，經老子祠，皆是洋昔死時所見使處，但不復見昔物耳。因問守藏應鳳曰：「去二十餘年，嘗有人乘馬東行，過老君而不下馬，未達橋，墜馬死者不？」鳳言有之。所問之事，多與洋同。

　　揚州刺史嘗問吉凶於洋，答曰：「熒惑入南斗，八月有暴水，九月當有客軍西南來。」如期果大水，而石冰作亂。冰既據揚州，洋謂人曰：「視賊雲氣，四月當破。」果如其言。時陳敏為右將軍，堂邑令孫混見而羨之。洋曰：「敏當作賊族滅，何足願也！」未幾，敏果反而誅焉。初，混欲迎其家累，洋曰：「此地當敗，得臘不得正，豈可移家於賊中乎！」混便止。歲末，敏弟昶攻堂邑，混遂以單身走免。其後都水馬武舉洋為都水令史，洋請急還鄉。將赴洛，夢神人謂之曰：「洛中當敗，人盡南渡，後五年揚州必有天子。」洋信之，遂不去。既而皆如其夢。

　　廬江太守華譚問洋曰：「天下誰當復作賊者？」洋曰：「王機。」尋而機反。陳問洋曰：「人言江南當有貴人，顧彥先、周宣珮當是不？」洋曰：「顧不及臘，周不見來年八月。」榮果以十二月十七日卒，十九日臘，以明年七月晦亡。王導遇病，召洋問之。洋曰：「君侯本命在申，金為土使之主，而于申上石頭立冶，火光照天，此為金火相爍，水火相煎，以故受害耳。」導即移居東府，病遂差。

　　鎮東從事中郎張闓舉洋為丞相令史。時司馬颺為烏程令，將赴職，洋曰：「君宜深慎下吏。」揚後果坐吏免官。洋又謂曰：「卿雖免官，十一月當作郡，加將軍。」至期，為太山太守、鎮武將軍。颺賣宅將行，洋止之曰：「君不得至，當還，不可無宅。」颺果為徐龕所逼，不得之郡。元帝增颺眾二千，使助祖逖。洋勸颺不行，颺乃稱疾。收付廷尉，俄而因赦得出。

　　元帝將登阼，使洋擇日，洋以為宜用三月二十四日丙午。太史令陳卓奏用二十二日，言：「昔越王用甲辰三月反國，范蠡稱在陽之前，當主盡出，上下盡空，德將出遊，刑入中宮，今與此同。」洋曰：「越王為吳所囚，雖當時遜媚，實懷怨憤，蠡故用甲辰，乘德而歸，留刑吳宮。今大王內無含咎，外無怨憤，當承天洪命，納祚無窮，何為追越王去國留殃故事邪！」乃從之。

　　及祖約代兄鎮譙，請洋為中典軍，遷督護。永昌元年四月庚辰，禺中時有大風，起自東南，折木。洋謂約曰：「十月必有賊到譙城東，至曆陽，南方有反者。」主簿王振以洋為妖，白約收洋，付刺奸而絕其食五十日，言語如故。約知其有神術，乃赦之而讓振。振後有罪被收，洋救之。約曰：「振往日相系，今何以救之？」洋曰：「振不識風角，非有宿嫌。振往時垂餓死，洋養活之，振猶尚遺忘。夫處富貴而不棄貧賤甚難。」約義之，即原振，賜洋米三十石。至十月三日，石勒騎果到譙城東。洋言於約曰：「賊必向城父，可遣騎水南追之，步軍于水北斷要路，賊必敗。」約竟不追，賊乃掠城父婦女輜重而去。約將魯延求追賊，洋曰：「不可。」約不從，使兄子智與延追之。賊偽棄婦女輜重走，智與延等爭物，賊還掩之，智、延僅以身免，士卒皆死。約表洋為下邑長。時梁國人反，逐太守袁晏。梁城峻險，約欲討之而未決，洋曰：「賊以八月辛酉日反，日辰俱王，辛德在南方，酉受自刑，梁在譙北，乘德伐刑，賊必破亡。又甲子日東風而雷西行，譙在東南，雷在軍前，為軍驅除。昔吳伐關羽，天雷在前，周瑜拜賀。今與往同，故知必克。」約從之，果平梁城。

　　太寧三年正月，有大流星東南行，洋曰：「至秋，府當移壽陽。」及王敦作逆，約問其勝敗，洋曰：「太白在東方，辰星不出。兵法先起為主，應者為客。辰星若出，太白為主，辰星為客。辰星不出，太白為客，先起兵者敗。今有客無主，有前無後，宜傳檄所部，應詔伐之。」約乃率眾向合肥。俄而敦死眾敗，遂住壽陽。洋又曰：「江淮之間當有軍事，譙城虛曠，宜還固守。不者，雍丘、沛皆非官有也。」約不從，豫土遂陷於賊。

　　咸和元年春，約南行佃，遇大雷雨西南來，洋曰：「甲子西南天雷，其夏必失大將。」至夏，汝南人反，執約兄子濟，送于石勒。約府內地忽赤如丹，洋曰：「案《河圖征》云：'地赤如丹血丸丸，當有下反上者。'恐十月二十七日胡馬當來飲淮水。」至時，石勒騎大至，攻城大戰。其日西風，兵火俱發，約大懼。會風回，賊退。時傳言勒遣騎向壽陽，約欲送其家還江東，洋曰：「必無此事。」尋而傳言果妄。

　　咸和初，月暈左角，有赤白珥。約問洋，洋曰：「角為天門，開布陽道，官門當有大戰。」俄而蘇峻遣使招約俱反，洋謂約曰：「蘇峻必敗，然其初起，兵鋒不可當，可外和內嚴，以待其變。」約不從，遂與峻反。至三年五月，大風雷雨西北來，城內晦螟，洋謂約曰：「雷鳴人上，明使君當遠佞近直，愛下振貧。昔秦有此變，卒致亂亡。」約大怒，收洋系之。遣部將李概將兵到盧江，其眾盡散。約召洋出，問之曰：「吾還東何如留壽陽？若留壽陽，何如入胡？」洋曰：「東入失半，入胡滅門，留壽陽尚可。」約欲東向曆陽，其眾不樂東下，皆叛約，劫約姊及嫂奔于石勒。約到曆陽，祖煥問洋曰：「君昔言平西在壽陽可得五年，果如君言。今在曆陽，可得幾時？」洋曰：「得六月耳。」約問洋：「台下及此氣侯何如？」洋曰：「此當復有反者。台下來年三月當太平，江州當大喪。後南方復有軍事，去此千里。」尋而牽騰叛約，約率所親將家屬奔于石勒。二月而天子反正，四月而溫嶠卒，郭默據湓口以叛。後勒誅約及親屬並盡，皆如洋言。

　　約既敗，洋往尋陽。時劉胤鎮尋陽，胤問洋曰：「我病當差不？」洋曰：「不憂使君不差，憂使君今年有大厄。使君年四十七，行年入庚寅。《太公陰謀》曰：'六庚為白獸，在上為客星，在下為害氣。'年與命並，必凶當忌。十二月二十二日庚寅勿見客。」胤曰：「我當解職，將君還野中治病。」洋曰：「使君當作江州，不得解職。」胤曰：「溫公不復還邪？」洋曰：「溫公雖還，使君故作江州。」俄如其言。九月甲寅申時，回風從東來，入胤兒船中，西過，狀如匹練，長五六丈。洋曰：「風從咸池下來，攝提下去，咸池為刀兵，大殺為死喪。到甲子日申時，府內大聚骨理之。胤問在何處，洋曰：「不出州府門也。」胤架府東門。洋又曰：「東為天牢，牢下開門，憂天獄至。」十二月十七日，洋又曰：「臘近可閉門，以五十人備守，並以百人備東北寅上，以卻害氣。」胤不從。二十四日壬辰，胤遂為郭默所害。

　　南中郎將桓宣以洋為參軍，將隨宣往襄陽，太尉陶侃留之住武昌。時侃謀北伐，洋曰：「前年十一月熒惑守胃昴，至今年四月，積五百餘日。昴，趙之分野，石勒遂死。熒惑以七月退，從畢右順行入黃道，未及天關，以八月二十二日復逆行還鉤，繞畢向昴。昴畢為邊兵，主胡夷，故置天弓以射之。熒惑逆行，司無德之國，石勒死是也。勒之餘燼，以自殘害。今年官與太歲、太陰三合癸巳，癸為北方，北方當受災。歲鎮二星共合翼軫，從子及巳，徘徊六年。荊楚之分，歲鎮所守，其下國昌，豈非功德之征也！今年六月，鎮星前角亢。角亢，鄭之分。歲星移入房，太白在心。心房，宋分。順之者昌，逆之者亡。石季龍若興兵東南，此其死會也。官若應天伐刑，徑據宋鄭，則無敵矣。若天與不取，反受其咎。」侃志在中原，聞而大喜。會病篤，不果行。

　　侃薨，征西將軍庾亮代鎮武昌，復引洋問氣侯。洋曰：「天有白氣，喪必東行，不過數年必應。」尋有大鹿向西城門，洋曰：「野獸向城，主人將去。」城東家夜半望見城內有數炬火，從城上出，如大車狀，白布幔覆，與火俱出城東北行，至江乃滅。洋聞而歎曰：「此與前白氣同。」時亮欲西鎮石城，或問洋：「此西足當欲東不？」洋曰：「不當也。」咸康三年，洋言於亮曰：「武昌土地有山無林，政可圖始，不可居終。山作八字，數不及九。昔吳用壬寅來上；創立宮城，至己酉，還下秣陵。陶公亦涉八年。土地盛衰有數，人心去就有期，不可移也。公宜更擇吉處，武昌不可久住。」五年，亮令毛寶屯邾城。九月，洋言於亮曰：「毛豫州今年受死問。昨朝大霧晏風，當有怨賊報仇，攻圍諸侯，誠宜遠偵邏。」寶問當在何時，答曰：「五十日內。」其夕，又曰：「九月建戌，硃雀飛驚，征軍還歸，乘戴火光，天示有信，災發東房，葉落歸本，慮有後患。」明日，又曰：「昨夜火殃，非國福，今年架屋，致使君病，可因燒屋，移家南渡，無嫌也。」寶即遣兒婦還武昌。尋傳賊當來攻城，洋曰：「十月丁亥夜半時得賊問，幹為君，支為臣，丁為征西府，亥為邾城，功曹為賊神，加子時十月水王木相，王相氣合，賊必來。寅數七，子數九，賊高可九千人，下可七千人。從魁為貴人加丁，下克上，有空亡之事，不敢進武昌也。」賊果陷邾城而去。亮問洋曰：「故當不失石城否？」洋曰：「賊從安陸向石城，逆太白，當伐身，無所慮。」亮曰：「天何以利胡而病我？」洋曰：「天符有吉凶，土地有盛衰，今年害氣三合己亥，己為天下，亥為戎胡，季龍亦當受死。今乃不憂賊，但憂公病耳。」亮曰：「何方救我疾？」洋曰：「荊州受兵，江州受災，公可去此二州。」亮曰：「如此，當有解不」？」洋曰：「恨晚，猶差不也。」亮竟不能解二州，遂至大困。洋曰：「昔蘇峻時，公于白石祠中祈福，許賽其牛，至今未解，故為此鬼所考。」亮曰：「有之，君是神人也。」或問洋曰：「庾公可得幾時？」洋曰：「見明年。」時亮已不識人，咸以為妄，果至正月一日而薨。

　　庾翼代亮，洋復為占侯。少時卒，年八十餘。所占驗者不可勝紀。

韓友
　　韓友，字景先，廬江舒人也。為書生，受《易》于會稽伍振，善占卜，能圖宅相塚，亦行京費厭勝之術。龍舒長鄧林婦病積年，垂死，醫巫皆息意。友為筮之，使畫作野豬著臥處屏風上，一宿覺佳，於是遂差。舒縣廷掾王睦病死，已復魄。友為筮之，令以丹畫版作日月置床頭，又以豹皮馬鄣泥臥上，立愈。劉世則女病魅積年，巫為攻禱，伐空塚故城間，得狸鼉數十，病猶不差。友筮之，命作布囊，依女發時，張囊著窗牖間，友閉戶作氣，若有所驅。斯須之間，見囊大脹如吹，因決敗之，女仍大發。友乃更作皮囊二枚，遝張之，施張如前，囊復脹滿。因急縛囊口，懸著樹二十許日，漸消，開視有二斤狐毛，女遂差。

　　宣城邊洪以四月中就友卜家中安否，友曰：「卿家有兵殃，其禍甚重。可伐七十束柴，積於庚地，至七月丁酉放火燒之，咎可消也。不爾，其凶難言。」洪即聚柴。至日，大風，不敢發火。洪後為廣陽領校，遭母喪歸家，友來投之，時日已暮，出告從者，速裝束，吾當夜去。從者曰：「今日已暝，數十里草行，何急復去？」友曰：「非汝所知也。此間血覆地，寧可復住！」苦留之，不待食而去。其夜洪欻發狂，絞殺兩子，並殺婦，又斫父妾二人，皆被創，因出亡走。明日，其宗族往收殯亡者，尋索洪，數日，于宅前林中得之，已自經死。

　　宣城太守殷祐有病，友筮之，曰：「七月晦日，將有大瞿鳥來集事上，宜勤伺取，若獲者為善，不獲將成禍。」祐乃謹為其備。至日，果有大瞿垂尾九尺，來集事上，掩捕得之，祐乃遷石頭督護，後為吳郡太守。

　　友卜占神效甚多，而消殃轉禍，無不皆驗。于寶問其故，友曰：「筮封用五行相生殺，如案方投藥治病，以冷熱相救。其差與不差，不可必也。」友以元康六年舉賢良，元帝渡江，以為廣武將軍，永嘉末卒。

淳于智
　　淳于智，字叔平，濟北盧人也。有思義，能《易》筮，善厭勝之術。高平劉柔夜臥，鼠齧其左手中指，以問智。智曰：「是欲殺君而不能，當為君使其反死。」乃以硃書手腕橫文後三寸作田字，辟方一寸二分，使露手以臥。明旦，有大鼠伏死手前。譙人夏侯藻母病困，詣智卜，忽有一狐當門向之嗥。藻怖愕，馳見智。智曰：「其禍甚急，君速歸，在狐嗥處拊心啼哭，令家人驚怪，大小必出，一人不出，哭勿止，然後其禍可救也。」藻還，如其言，母亦扶病而出。家人既集，堂屋五間拉然而崩。護軍張劭母病篤，智筮之，使西出市沐猴，系母臂，令傍人捶拍，恆使作聲，三日放去。劭從之。其猴出門即為犬所咋死，母病遂差。上党鮑瑗家多喪病貧苦，或謂之曰：「淳于叔平神人也，君何不試就卜，知禍所在？」瑗性質直，不信卜筮，曰：「人生有命，豈卜筮所移！」會智來，應詹謂曰：「此君寒士，每多屯虞，君有通靈之思，可為一卦。」智乃為卦，卦成，謂瑗曰：「君安宅失宜，故令君困。君舍東北有大桑樹，君徑至市，入門數十步，當有一人持荊馬鞭者，便就買以懸此樹，三年當暴得財。」瑗承言詣市，果得馬鞭，懸之三年，浚井，得錢數十萬，銅鐵器復二十餘萬，於是致贍，疾者亦愈。其消災轉禍，不可勝紀，而卜筮所占，千百皆中。應詹少亦多病，智乃為符使詹佩之，誦其文，既而皆驗，莫能學也。

　　性深沈，常自言短命，曰：「辛亥歲天下有事，當有巫醫挾道術者死。吾守《易》義以行之，猶當不應此乎！」太康末，為司馬督，有寵于楊駿，故見殺。

步熊
　　步熊，字叔羆，陽平發幹人也。少好卜筮數術，門徒甚盛。熊學舍側有一人燒死，吏持熊諸生，謂為失火。熊曰：「已為卿卜得其人矣。使從道南行，當有一人來問得火主未者，便縛之。」吏如熊言，果是耕人，自言草惡難耕，故燒之，忽風起延燒遠近，實不知草中有人。又鄰人兒遠行，或告已死，其父母號哭制服，熊為之卜，克日當還，如期果至。趙王倫聞其名，召之。熊謂諸生曰：「倫死不久，不足應也。」倫怒，遣兵圍之數重。熊乃使諸生著其裘南走，倫兵悉赴捉之，熊密從北出，得脫。後為成都王穎所辟，穎使熊射覆，物無所失。後穎奔關中，平昌公模鎮鄴，以熊穎黨，誅之。

杜不愆
　　杜不愆，廬江人也。少就外祖郭璞學《易》卜。屢有驗。高平郗超年二十餘，得重疾，試令筮之。不愆曰：「案卦言之，卿所苦尋除。然宜於東北三十里上宮姓家索其所養雄雉，籠盛置東簷下，卻後九日丙午日午時，必當有雌雉飛來與交，既而雙去。若如此，不出二十日病都除，又是休應，年將八十，位極人臣。若但雌逝雄留者，病一周方差，年半八十，名位亦失。」超時正羸篤，慮命在旦夕，笑而答曰：「若保八十之半，便有餘矣。一周病差，何足為淹！」然未之信。或勸依其言，索雉果得。至丙午日，超臥南軒之下觀之，至日晏，果有雌雉飛入籠，與雄雉交而去，雄雉不動。超歎曰：「雖管郭之奇，何以尚此！」超病彌年乃起，至四十，卒于中書郎。不愆後占筮轉疏，無復此類。後為桓嗣建威參軍。

嚴卿
　　嚴卿，會稽人也。善卜筮。鄉人魏序欲暫東行，荒年多抄盜，令卿筮之。卿筮曰：「君慎不可東行，必遭暴害之氣，而非劫也。」序不之信。卿曰：「既必不停，宜以禳之，可索西郭外獨母家白雄狗系著船前。」求索止得駁狗，無白者。卿曰：「駁者亦足，然猶恨其色不純，當餘小毒，正及六畜輩耳，無所復憂。」序行半路，狗忽然作聲甚急，有如人打之者。比視，已死，吐黑血鬥餘。其夕，序墅上白鵝數頭無故自死，而序家無恙。

隗炤
　　隗炤，汝陰人也。善於《易》。臨終，書版授其妻曰：「吾亡後當大荒窮，雖爾慎莫賣宅也。卻後五年春，當有詔使來頓此亭，姓龔，此人負吾金，即以此版往責之，勿違言也。」炤亡後，其家大困乏，欲賣宅，憶夫言輒止。期日，有龔使者止亭中，妻遂齎版往責之。使者執版惘然，不知所以。妻曰：「夫臨亡，手書版見命如此，不敢妄也。」使者沈吟良久而悟，謂曰：「賢夫何善？」妻曰：「夫善於《易》，而未會為人卜也。」使者曰：「噫，可知矣！」乃命取蓍筮之，卦成，撫掌而歎曰：「妙哉隗生！含明隱跡，可謂鏡窮達而洞吉凶者也。」於是告炤妻曰：「吾不相負金也，賢夫自有金耳，知亡後當暫窮，故藏金以待太平，所以不告兒婦者，恐金盡而困無已也。知吾善《易》，故書版以寄意耳。金有五百斤，盛以青甕，覆以銅柈，埋在堂屋東頭，去壁一丈，入地九尺。」妻還掘之，皆如卜焉。

卜珝
　　卜珝，字子玉，匈奴後部人也。少好讀《易》，郭璞見而歎曰：「吾所弗如也，柰何不免兵厄！」珝曰：「然。吾大厄在四十一，位為卿將，當受禍耳。不爾者，亦為猛獸所害。吾亦未見子之令終也。」璞曰：「吾禍在江南，甚營之，未見免兆。雖然，在南猶可延期，住此不過時月。」珝曰：「子勿為公吏，可以免諸。」璞曰：「吾不能免公吏，猶子之不能免卿將也。」珝曰：「吾此雖當有帝王子，終不復奉二京矣。琅邪可奉，卿謹奉之，主晉記者必雌也。」珝遂隱于龍門山。劉元海僭號，徵為大司農、侍中，固以疾辭。元海曰：「人各有心，卜珝不欲在吾朝，何異高祖四公哉！可遂其高志。」後復徵為光祿大夫，珝謂使者曰：「非吾死所也。」及劉聰嗣偽位，徵為太常。時劉琨據并州，聰問何時可平，珝答曰：「并州陛下之分，今茲克之必矣。」聰戲曰：「朕欲勞先生一行可乎？」珝曰：「臣所以來不及裝者，正為是行也。」聰大悅，署珝使持節、平北將軍。將行，謂其妹曰：「此行也，死自吾分，後慎勿紛紜。」及攻晉陽，為琨所敗，珝卒先奔，為其元帥所殺。

鮑靚
　　鮑靚，字太玄，東海人也。年五歲，語父母云：「本是曲陽李家兒，九歲墜井死。」其父母尋訪得李氏，推問皆符驗。靚學兼內外，明天文河洛書，稍遷南陽中部都尉，為南海太守。嘗行部入海，遇風，饑甚，取白石煮食之以自濟。王機時為廣州刺史，入廁，忽見二人著烏衣，與機相捍，良久擒之，得二物似烏鴨。靚曰：「此物不祥。」機焚之，徑飛上天，機尋誅死。靚嘗見仙人陰君，授道訣，百餘歲卒。

吳猛
　　吳猛，豫章人也。少有孝行，夏日常手不驅蚊，懼其去己而噬親也。年四十，邑人丁義始授其神方。因還豫章，江波甚急，猛不假舟楫，以白羽扇畫水而渡，觀者異之。庾亮為江州刺史，嘗遇疾，聞猛神異，乃迎之，問己疾何如。猛辭以算盡，請具棺服。旬日而死，形狀如生。未及大斂，遂失其屍。識者以為亮不祥之征。亮疾果不起。

幸靈
　　幸靈者，豫章建昌人也。性少言，與小人群居，見侵辱而無慍色，邑裏號之癡，雖其父母兄弟亦以為癡也。嘗使守稻，群牛食之，靈見而不驅，待牛去乃往理其殘亂者。其父母見而怒之，靈曰：「夫萬物生天地之間，各欲得食。牛方食，柰何驅之！」其父愈怒曰：「即如汝言，復用理壞者何為？」靈曰：「此稻又欲得終其性，牛自犯之，靈可以不收乎！」

　　時順陽樊長賓為建昌令，發百姓作官船於建城山中，吏令人各作箸一雙。靈作而未輸，或竊之焉。俄而竊者心痛欲死，靈謂之曰：「爾得無竊我箸乎？」竊者不應。有頃，愈急，靈曰：「若爾不以情告我者，今真死矣。」竊者急遽，乃首出之。靈於是飲之以水，病即立愈。行人由此敬畏之。船成，當下，吏以二百人引一艘，不能動，方請益人。靈曰：「此以過足，但部分未至耳。靈請自牽之。」乃手執箸，惟用百人，而船去如流。眾大驚怪，咸稱其神，於是知名。

　　有龔仲儒女病積年，氣息財屬，靈使以水含之，已而強起，應時大愈。又呂猗母皇氏得痿痹病，十有餘年，靈療之，去皇氏數尺而坐，冥目寂然，有頃，顧謂猗曰：「扶夫人令起。」猗曰：「老人得病累年，奈何可倉卒起邪？」靈曰：「但試扶起。」於是兩人夾扶以立。少選，靈又令去扶，即能自行，由此遂愈。於是百姓奔趣，水陸輻輳，從之如雲。皇氏自以病久，懼有發動，靈乃留水一器令食之，每取水，輒以新水補處，二十餘年水清如新，塵垢不能加焉。

　　時高悝家有鬼怪，言語訶叱，投擲內外，不見人形，或器物自行，再三發火，巫祝厭劾而不能絕。適值靈，乃要之。靈於陌頭望其屋，謂悝曰：「此君之家邪？」悝曰：「是也。」靈曰：「知之足矣。」悝固請之，靈不得已，至門，見符索甚多，謂悝曰：「當以正止邪，而以邪救邪，惡得已乎！」並使焚之，惟據軒小坐而去，其夕鬼怪即絕。

　　靈所救愈多此類，然不取報謝。行不騎乘，長不娶妻，性至恭，見人即先拜，言輒自名。凡草木之夭傷于山林者，必起理之，器物之傾覆于途路者，必舉正之。周旋江州間，謂其士人曰：「天地之於人物，一也，咸欲不失其情性，奈何制服人以為奴婢乎！諸君若欲享多福以保性命，可悉免遣之。」十餘年間，賴其術以濟者極多。後乃娶妻，畜車以奴婢，受貨賂致遺，於是其術稍衰，所療得失相半焉。

佛圖澄
　　佛圖澄，天竺人也。本姓帛氏。少學道，妙通玄術。永嘉四年，來適洛陽，自雲百有餘歲，常服氣自養，能積日不食。善誦神咒，能役使鬼神。腹旁有一孔，常以絮塞之，每夜讀書，則拔絮，孔中出光，照於一室。又嘗齋時，平旦至流水側，從腹旁孔中引出五藏六府洗之，訖，還內腹中。又能聽鈴音以言吉凶，莫不懸驗。

　　及洛中寇亂，乃潛草野以觀變。石勒屯兵葛陂，專行殺戮，沙門遇害者其眾。澄投勒大將軍郭黑略家，黑略每從勒征伐，輒豫克勝負，勒疑而問曰：「孤不覺卿有出眾智謀，而每知軍行吉凶何也？」黑略曰：「將軍天挺神武，幽靈所助，有一沙門智術非常，雲將軍當略有區夏，己應為師。臣前後所白，皆其言也。」勒召澄，試以道術。澄即取缽盛水，燒香咒之，須臾缽中生青蓮花，光色曜日，勒由此信之。

　　勒自葛陂還河北，過枋頭，枋頭人夜欲斫營，澄謂黑略曰：「須臾賊至，可令公知。」果如其言，有備，故不敗。勒欲試澄，夜冠胄衣甲，執刀而坐，遣人告澄云：「夜來不知大將軍何所在。」使人始至，未及有言，澄逆問曰：「平居無寇，何故夜嚴？」勒益信之。勒後因忿，欲害諸道士，並欲苦澄。澄乃潛避至黑略舍，語弟子曰：「若將軍信至，問吾所在者，報雲不知所之。」既而勒使至，覓澄不得。使還報勒，勒驚曰：「吾有惡意向澄，澄舍我去矣。」通夜不寢，思欲見澄。澄知勒意悔，明旦造勒。勒曰：「昨夜何行？」澄曰：「公有怒心，昨故權避公。今改意，是以敢來。勒大笑曰：「道人謬矣。」

　　襄國城塹水源在城西北五里，其水源暴竭，勒問澄何以致水。澄曰：「今當敕龍取水。」乃與弟子法首等數人至故泉源上，坐繩床，燒安息香，咒願數百言。如此三日，水泫然微流，有一小龍長五六寸許，隨水而來，諸道士競往觀之。有頃，水大至，隍塹皆滿。

　　鮮卑段末波攻勒，眾甚盛。勒懼，問澄。澄曰：「昨日寺鈴鳴雲，明旦食時，當擒段末波。」勒登城望末波軍，不見前後，失色曰：「末波如此，豈可獲乎！」更遣夔安問澄。澄曰：「已獲末波矣。」時城北伏兵出，遇末波，執之。澄勸勒宥末波，遣還本國，勒從之，卒獲其用。

　　劉曜遣從弟岳攻勒，勒遣石季龍距之。嶽敗，退保石梁塢，季龍堅柵守之。澄在襄國，忽歎曰：「劉嶽可憫！」弟子法祚問其故，澄曰「昨日亥時，嶽已敗被執。」果如所言。

　　及曜自攻洛陽，勒將救之，其群下咸諫以為不可。勒以訪澄，澄曰：「相輪鈴音云：'秀支替戾岡，僕穀劬禿當。」此羯語也，秀支，軍也。替戾岡，出也。僕谷，劉曜胡位也。劬禿當，捉也。此言軍出捉得曜也。」又令一童子潔齋七日，取麻油合胭脂，躬自研於掌中，舉手示童子，粲然有輝。童子驚曰：「有軍馬甚眾，見一人長大白晳，以硃絲縛其肘。」澄曰：「此即曜也。」勒其悅，遂赴洛距曜，生擒之。

　　勒僭稱趙天王，行皇帝事，敬澄彌篤。時石蔥將叛，澄誡勒曰：「今年蔥中有蟲，食必害人，可令百姓無食蔥也。」勒班告境內，慎無食蔥。俄而石蔥果走。勒益重之，事必諮而後行，號曰大和尚。

　　勒愛子斌暴病死，將殯，勒歎曰：「朕聞虢太子死，扁鵲能生之，今可得效乎？」乃令告澄。澄取楊枝沾水，灑而咒之。就執斌手曰：「可起矣！」因此遂蘇，有頃，平復。自是勒諸子多在澄寺中養之。勒死之年，天靜無風，而塔上一鈴獨鳴，澄謂眾曰：「鈴音雲，國有大喪，不出今年矣。」既而勒果死。

　　及季龍僭位，遷都於鄴，傾心事澄，有重於勒。下書衣澄以綾錦，乘以雕輦，朝會之日，引之升殿，常侍以下悉助舉輿，太子諸公扶翼而上，主者唱大和尚，眾坐皆起，以彰其尊。又使司空李農旦夕親問，其太子諸公五日一朝，尊敬莫與為比。支道林在京師，聞澄與諸石遊，乃曰：「澄公其以季龍為海鷗鳥也。百姓因澄故多奉佛，皆營造寺廟，相競出家，真偽混淆，多生愆過。季龍下書料簡，其著作郎王度奏曰：「佛，外國之神，非諸華所應祠奉。漢代初傳其道，惟聽西域人得立寺都邑，以奉其神，漢人皆不出家。魏承漢制，亦循前軌。今可斷趙人悉不聽詣寺燒香禮拜，以遵典禮，其百辟卿士下逮眾隸，例皆禁之，其有犯者，與淫祀同罪。其趙人為沙門者，還服百姓。」朝士多同度所奏。季龍以澄故，下書曰：「朕出自邊戎，忝君諸夏，至於饗祀，應從本俗。佛是戎神，所應兼奉，其夷趙百姓有樂事佛者，特聽之。」

　　澄時止鄴城寺中，弟子遍于郡國。嘗遣弟子法常北至襄國，弟子法佐從襄國還，相遇于梁基城下，對車夜談，言及和尚，比旦各去。佐始入，澄逆笑曰：「昨夜爾與法常交車共說汝師邪？」佐愕然愧懺。於是國人每相語：「莫起噁心，和尚知汝。」及澄之所在，無敢向其方面涕唾者。

　　季龍太子邃有二字，在襄國，澄語邃曰：「小阿彌比當得疾，可往看之。」邃即馳信往視，果已得疾。太醫殷騰及外國道士自言能療之。澄告弟子法牙曰：「正使聖人復出，不愈此疾，況此等乎！」後三日果死。邃將圖為逆，謂內豎曰：「和尚神通，儻發吾謀。明日來者，當先除之。」澄月望將入覲季龍，謂弟子僧慧曰：「昨夜天神呼我曰：'明日若入，還勿過人。」我儻有所過，汝當止我。」澄常入，必過邃。邃知澄入，要侯甚苦。澄將上南台，僧慧引衣，澄曰：「事不得止。」坐未安便起，邃固留不住，所謀遂差。還寺，歎曰：「太子作亂，其形將成，欲言難言，欲忍難忍。」乃因事從容箴季龍，季龍終不能解。俄而事發，方悟澄言。

　　後郭黑略將兵征長安北山羌，墮羌伏中。時澄在堂上坐，慘然改容曰：「郭公今有厄。」乃唱云：「眾僧祝願。」澄又自祝願。須臾，更曰：若東南出者活，余向者則困。」復更祝願。有頃，曰：「脫矣。」後月餘，黑略還，自說墜羌圍中，東南走，馬乏，正遇帳下人，推馬與之曰：「公乘此馬，小人乘公馬，濟與不濟，命也。」略得其馬，故獲免。推檢時日，正是澄祝願時也。

　　時天旱，季龍遣其太子詣臨漳西滏口祈雨，久而不降，乃令澄自行，即有白龍二頭降於祠所，其日大雨方數千里。澄嘗遣弟子向西域市香，既行，澄告余弟子曰：「掌中見買香弟子在某處被劫垂死。」因燒香祝願，遙救護之。弟子後還，雲某月某日某處為賊所劫，垂當見殺，忽聞香氣，賊無故自驚曰：「救兵已至。」棄之而走。黃河中舊不生黿，時有得者，以獻季龍。澄見而之曰：「桓溫入河，其不久乎！」溫字元子，後果如其言也。季龍嘗晝寢，夢見群羊負魚從東北來，寤以訪澄。澄曰：「不祥也，鮮卑其有中原乎！」後亦皆驗。澄嘗與季龍升中台，澄忽驚曰：「變，變，幽州當火災。」乃取酒噀之，久而笑曰：「救已得矣。」季龍遣驗幽州，雲爾日火從四門起，西南有黑雲來，驟雨滅之，雨亦頗有酒氣。

　　石宣將殺石韜，宣先到寺與澄同坐，浮屠一鈴獨鳴，澄謂曰：「解鈴音乎？鈴雲鬍子洛度。」宣變色曰：「是何言歟？」澄謬曰：「老胡為道，不能山居無言，重茵美服，豈非洛度乎！」石韜後至，澄孰視良久。韜懼而問澄，澄曰：「怪公血臭，故相視耳。」季龍夢龍飛西南，自天而落，旦而問澄，澄曰：「禍將作矣，宜父子慈和，深以慎之。」季龍引澄入東閣，與其後杜氏問訊之。澄曰：「脅下有賊，不出十日，自浮圖以西，此殿以東，當有血流，慎勿東也。」杜後曰：「和尚耄邪！何處有賊？」澄即易語云：「六情所受，皆悉是賊。老自應耄，但使少者不昏即好耳。」遂便寓言，不復彰的。後二日，宣果遣人害韜於佛寺中，欲因季龍臨喪殺之。季龍以澄先誡，故獲免。及宣被收，澄諫季龍曰：「皆陛下之子也，何為重禍邪！陛下若含怒加慈者，尚有六十餘歲。如必誅之，宣當為彗星下掃鄴宮。」季龍不從。後月餘，有一妖馬，髦尾皆有燒狀，入中陽門，出顯陽門，東首東宮，皆不得入，走向東北，俄爾不見。澄聞而歎曰：「災其及矣！」季龍大享群臣于太武前殿，澄吟曰：「殿乎，殿乎！棘子成林，將壞人衣。」季龍令發殿石下視之，有棘生焉。冉閔小字棘奴。

　　季龍造太武殿初成，圖畫自古賢聖、忠臣、孝子、烈士、貞女，皆變為胡狀，旬餘，頭悉縮入肩中，惟冠{髟介}仿佛微出，季龍大惡之，秘而不言也。澄對之流涕，乃自啟塋墓於鄴西紫陌，還寺，獨語曰：「得三年乎？」自答：「不得。」又曰：「得二年、一年、百日、一月乎？」自答：「不得。」遂無復言。謂弟子法祚曰：「戊申歲禍亂漸萌，己酉石氏當滅。吾及其未亂，先從化矣。」卒于鄴宮寺。後有沙門從雍州來，稱見澄西入關，季龍掘而視之，惟有一石無屍。季龍惡之曰：「石者，朕也，葬我而去，吾將死矣。」因而遇疾。明年，季龍死，遂大亂。

麻襦
　　麻襦者，不知何許人也，莫得其姓名。石季龍時，在魏縣市中乞丐，恆著麻襦布裳，故時人謂之麻襦。言語卓越，狀如狂者，乞得米穀不食，輒散置大路，雲飴天馬。趙興太守籍狀收送詣季龍。

　　先是，佛圖澄謂季龍曰：「國東二百里某月日當送一非常人，勿殺之也。」如期果至。季龍與共語，了無異言，惟道：「陛下當終一柱殿下。」季龍不解，送以詣澄。麻襦謂澄曰：「昔在光和中會，奄至今日。酉戎受玄命，絕曆終有期。金離消于壞，邊荒不能遵，驅除靈期跡，莫已已之懿。裔苗葉繁，其來方積。休期於何期，永以歎之。」澄曰：「天回運極，否將不支，九木水為難，無可以術寧。玄哲雖存世，莫能基必莫能基必頹。久游閻浮利，擾擾多此患。行登陵雲宇，會于虛遊間。」其所言人莫能曉。季龍遣驛馬送還本縣，既出城，請步，云：「我當有所過，君至合口橋見待。」使人如言而馳，至橋，麻襦已先至。

　　後慕容俊投季龍屍于漳水，倚橋柱不流，時人以為「一柱殿下」即謂此也。及元帝嗣位江左，亦以為「天馬」之應雲。

單道開
　　單道開，敦煌人也。常衣粗褐，或贈以繒服，皆不著，不畏寒暑，晝夜不臥。恆服細石子，一吞數枚，日一服，或多或少。好山居，而山樹諸神見異形試之，初無懼色。石季龍時，從西平來，一日行七百里，其一沙彌年十四，行亦及之。至秦州，表送到鄴，季龍令佛圖澄與語，不能屈也。初止鄴城西沙門法綝祠中，後徙臨漳昭德寺。于房內造重閣，高八九尺，于上編管為禪室，常坐其中。季龍資給甚厚，道開皆以施人。人或來諮問者，道開都不答。日服鎮守藥數丸，大如梧子，藥有松蜜姜桂伏苓之氣，時復飲荼蘇一二升而已。自雲能療目疾，就療者頗驗。視其行動，狀若有神。佛圖澄曰：「此道士觀國興衰，若去者，當有大亂。」及季龍末，道開南渡許昌，尋而鄴中大亂。

　　升平三年至京師，後至南海，入羅浮山，獨處茅茨，蕭然物外。年百餘歲，卒於山舍，敕弟子以屍置石穴中，弟子乃移入石室。陳郡袁宏為南海太守，與弟穎叔及沙門支法防共登羅浮山，至石室口，見道開形骸如生，香火瓦器猶存。宏曰：「法師業行殊群，正當如蟬蛻耳。」乃為之贊雲。

黃泓
　　黃泓，字始長，魏郡斥丘人也。父沈，善天文秘術。泓從父受業，精妙逾深，兼博覽經史，尤明《禮》《易》。性忠勤，非禮不動。永嘉之亂，與渤海高瞻避地幽州，說瞻曰：「王浚昏暴，終必無成，宜思去就以圖久安。慕容廆法政修明，虛懷引納，且讖言真人出東北，儻或是乎？宜相與歸之，同建事業。」瞻不從。泓乃率宗族歸廆，廆待以客禮，引為參軍，軍國之務動輒訪之。泓指說成敗，事皆如言。廆常曰：「黃參軍，孤之仲翔也。」及皝嗣位，遷左常侍，領史官，甚重之。石季龍攻皝，皝將走遼東，泓曰：「賊有敗氣，無可憂也，不過二日，必當奔潰。宜嚴勒士馬，為追擊之備。」皝曰：「今寇盛如此，卿言必走，孤未敢信。」泓曰：「殿下言盛者，人事耳，臣言必走者，天時也，胡足為疑！」及期，季龍果退，皝益奇之。

　　及慕容俊即王位，遷從事中郎，亻雋聞冉閔亂，將圖中原，訪之於泓，泓勸行，亻雋從之。及僭號，署為進謀將軍、太史令、關內侯，尋加奉車都尉、西海太守、領太史令、開陽亭侯，又封平舒縣五等伯，常從左右，諮決大事，靈台令許敦害其寵，諂事慕容評，設異議以毀之，及以泓為太史靈台諸署統，加給事中。泓待敦彌厚，不以毀己易心。慕容暐敗，以老歸家，歎曰：「燕必中興，其在吳王，恨吾年過不見耳。」年九十七卒。卒後三年，偽吳王慕容垂興焉。

索紞
　　索紞，字叔徹，敦煌人也。少游京師，受業太學，博綜經籍，遂為通儒。明陰陽天文，善術數占侯。司徒辟，除郎中，知中國將亂，避世而歸。鄉人從紞占問吉凶，門中如市，紞曰：「攻乎異端，戒在害己；無為多事，多事多患。」遂詭言虛說，無驗乃止。惟以占夢為無悔吝，乃不逆問者。

　　孝廉令狐策夢立冰上，與冰下人語。紞曰：「冰上為陽，冰下為陰，陰陽事也。士如歸妻，迨冰未泮，婚姻事也。君在冰上與冰下人語，為陽語陰，媒介事也。君當為人作媒，冰泮而婚成。」策曰：「老夫耄矣，不為媒也。」會太守田豹因策為子求鄉人張公征女，仲春而成婚焉。郡主簿張宅夢走馬上山，還繞舍三周，但見松柏，不知門處。紞曰：「馬屬離，離為火。火，禍也。人上山，為凶字。但見松伯，墓門象也。不知門處，為無門也。三周，三期也。後三年必有大禍。」宅果以謀反伏誅。索充初夢天上有二棺落充前，紞曰：「棺者，職也，當有京師貴人舉君。二官者，頻再遷。」俄而司徒王戎書屬太守使舉充，太守先署充功曹而舉孝廉。充後夢見一虜，脫上衣來詣充。紞曰：「虜去上中，下半男字，夷狄陰類，君婦當生男。」終如其言。宋桷夢內中有一人著赤衣，桷手把兩杖，極打之。紞曰：「內中有人，肉字也。肉色，赤也。兩杖，箸象也。極打之，飽肉食也。」俄而亦驗焉。黃平問紞曰：「我昨夜夢舍中馬舞，數十人向馬拍手，此何祥也？」紞曰：「馬者，火也，舞為火起。向馬拍手，救火人也。」平未歸而火作。索綏夢東有二角書詣綏，大角朽敗，小角有題韋囊角佩，一在前，一在後。紞曰：「大角朽敗，腐棺木。小角有題，題所詣。一在前，前紞凶也。一在後，後背也。當有凶背之問。」時綏父在東，居三日而凶問至。郡功曹張邈嘗奉使詣州，夜夢狼啖一腳。紞曰：「腳肉被啖，為卻字。」會東虜反，遂不行。凡所占莫不驗。

　　太守陰澹從求占書，紞曰：「昔入太學，因一父老為主人，其人無所不知，又匿姓名，有似隱者，紞因從父老問占夢之術，希申鄙藝，審測而說，實無書也。」澹命為西閣祭酒，紞辭曰：「少無山林之操，遊學京師，交結時賢，會中國不靖，欲養志終年。老亦至矣，不求聞達。又少不習勤，老無吏幹，濛汜之年，弗敢聞命。」澹以束帛禮之，月致羊酒。年七十五，卒於家。

孟欽
　　孟欽，洛陽人也。有左慈、劉根之術，百姓惑而赴之。苻堅召詣長安，惡其惑眾，命苻融誅之。俄而欽至，融留之，遂大宴郡僚，酒酣，目左右收欽。欽化為旋風，飛出第外。頃之，有告在城東者，融遣騎追之，垂及，忽然已遠，或有兵眾距戰，或前有溪澗，騎不得過，遂不知所在。堅未，復見於青州。苻朗尋之，入於海島。

王嘉
　　王嘉，字子年，隴西安陽人也。輕舉止，醜形貌，外若不足，而聰睿內明。滑稽好語笑，不食五穀，不衣美麗，清虛服氣，不與世人交遊。隱于東陽穀，鑿崖穴居，弟子受業者數百人，亦皆穴處。石季龍之末，棄其徒眾，至長安，潛隱於終南山，結庵廬而止。門人聞而復隨之，乃遷於倒獸山。苻堅累征不起，公侯已下咸躬往參詣，好尚之士無不師宗之。問其當世事者，皆隨問而對。好為譬喻，狀如戲調；言未然之事，辭如讖記，當時鮮能曉之，事過皆驗。

　　堅將南征，遣使者問之。嘉曰：「金剛火強。」乃乘使者馬，正衣冠，徐徐東行數百步，而策馬馳反，脫衣服，棄冠履而歸，下馬踞床，一無所言。使者還告，堅不語，復遣問之，曰：「吾世祚云何？」嘉曰：「未央。」咸以為吉。明年癸未，敗於淮南，所謂未年而有殃也。人侯之者，至心則見之，不至心則隱形不見。衣服在架，履杖猶存，或欲取其衣者，終不及，企而取之，衣架逾高，而屋亦不大，覆杖諸物亦如之。

　　姚萇之入長安，禮嘉如苻堅故事，逼以自隨，每事諮之。萇既與苻登相持，問嘉曰：「吾得殺苻登定天下不？」嘉曰：「略得之。」萇怒曰：「得當云得，何略之有！」遂斬之。先此，釋道安謂嘉曰：「世故方殷，可以行矣。」嘉答曰：「卿其先行，吾負債未果去。」俄而道安亡，至是而嘉戮死，所謂「負債」者也。苻登聞嘉死，設壇哭之，贈太師，諡曰文。及萇死，萇子興字子略方殺登，「略得」之謂也。嘉之死日，人有隴上見之。其所造《牽三歌讖》，事過皆驗，累世猶傳之。又著《拾遺錄》十卷，其記事多詭怪，今行於世。

僧涉
　　僧涉者，西域人也，不知何姓。少為沙門，苻堅時入長安。虛靜服氣，不食五穀，日能行五百里，言未然之事，驗若指掌。能以秘祝下神龍，每旱，堅常使之咒龍請雨。俄而龍下缽中，天輒大雨，堅及群臣親就缽觀之。卒于長安。後大旱移時，苻堅歎曰：「涉公若在，豈憂此乎！」

郭黁
　　郭黁，西平人也。少明《老》《易》，仕郡主簿。張天錫末年，苻氏每有西伐之問，太守趙凝使黁筮之，黁曰：「若郡內二月十五日失囚者，東軍當至，涼祚必終。」凝乃申約屬縣。至十五日，鮮卑折掘送馬於凝，凝怒其非駿，幽之內廄，鮮卑懼而夜遁。凝以告黁，黁曰：「是也。國家將亡，不可復振。」

　　苻堅末，當陽門震，刺史梁熙問黁曰：「其祥安在？」黁曰：「為四夷之事也。當有外國二王來朝主上，一當反國，一死此城。」歲餘而鄯善及前部王朝於苻堅，西歸，鄯善王死于姑臧。

　　呂光之王河西也，西海太守王楨叛，黁勸光襲之。光之左丞呂寶曰：「千里襲人，自昔所難，況王者之師天下所聞，何可僥倖以邀成功！黁不可從，誤人大事。」黁曰：「若其不捷，黁自伏鈇鉞之誅。如其克也，左丞為無謀矣。」光從而克之。光比之京管，常參帷屋密謀。

　　光將伐乞伏乾歸，黁諫曰：「今太白未出，不宜行師，往必無功，終當覆敗。」太史令賈曜以為必有秦隴之地。及克金城，光使曜詰黁，黁密謂光曰：「昨有流星東墮，當有伏屍死將，雖得此城，憂在不守。正月上旬，河冰將解，若不早渡，恐有大變。」後二日而敗問至，光引軍渡河訖，冰泮。時人服其神驗。光以黁為散騎常侍、太常。

　　黁後以光年老，知其將敗，遂與光僕射王祥起兵作亂。百姓聞黁起兵，咸以聖人起事，事無不成，故相率從之如不及。黁以為代呂者王，乃推王乞基為主。後呂隆降姚興，興以王尚為涼州刺史，終如黁言。黁之與光相持也，逃人稱呂統病死，黁曰：「未也，光、統之命盡在一時。」黁後統死三日而光死。黁嘗曰：「涼州謙光殿后當有索頭鮮卑居之。」終於禿髮傉檀、沮渠蒙遜迭據姑臧。黁性褊酷，不為士庶所附。戰敗，奔乞伏乾歸。乾歸敗，入姚興。黁以滅姚者晉，遂將妻子南奔，為追兵所殺也。

鳩摩羅什
　　鳩摩羅什，天竺人也。世為國相。父鳩摩羅炎，聰懿有大節，將嗣相位，乃辭避出家，東渡蔥嶺。龜茲王聞其名，郊迎之，請為國師。王有妹，年二十，才悟明敏，諸國交娉，並不許，及見炎，心欲當之，王乃逼以妻焉。既而羅什在胎，其母慧解倍常。及年七歲，母遂與俱出家。

　　羅什從師受經，日誦千偈，偈有三十二字，凡三萬二千言，義亦自通。年十二，其母攜到沙勒，國王甚重之，遂停沙勒一年。博覽五明諸論及陰陽星算，莫不必盡，妙達吉凶，言若符契。為性率達，不拘小檢，修行者頗共疑之。然羅什自得於心，未嘗介意，專以大乘為化，諸學者皆共師焉。年二十，龜茲王迎之還國，廣說諸經，四遠學徒莫之能抗。

　　有頃，羅什母辭龜茲王往天竺，留羅什住，謂之曰：「方等深教，不可思議，傳之東土，惟爾之力。但於汝無利，其可如何？」什曰：「必使大化流傳，雖苦而無恨。」母至天竺，道成，進登第三果。西域諸國咸伏羅什神俊，每至講說，諸王皆長跪坐側，令羅什踐而登焉。苻堅聞之，密有迎羅什之意。會太史奏云：「有星見外國分野，當有大智入輔中國。」堅曰：「朕聞西域有鳩摩羅什，將非此邪？」乃遣驍騎將軍呂光等率兵七萬，西伐龜茲，謂光曰：「若獲羅什，即馳驛送之。」光軍未至，羅什謂龜茲王白純曰：「國運衰矣，當有勍敵從日下來，宜恭承之，勿抗其鋒。」純不從，出兵距戰，光遂破之，乃獲羅什。光見其年齒尚少，以凡人戲之，強妻以龜茲王女，羅什距而不受，辭甚苦至。光曰：「道士之操不逾先父，何所固辭？」乃飲以醇酒，同閉密室。羅什被逼，遂妻之。光還，中路置軍於山下，將士已休，羅什曰：「在此必狼狽，宜徙軍隴上。」光不納。至夜，果大雨，洪潦暴起，水深數丈，死者數千人，光密異之。光欲留王西國，羅什謂光曰：「此凶亡之地，不宜淹留，中路自有福地可居。」光還至涼州，聞苻堅已為姚萇所害，於是竊號河右。屬姑臧大風，羅什曰：「不祥之風當有奸叛，然不勞自定也。」俄而有叛者，尋皆殄滅。

　　沮渠蒙遜先推建康太守段業為主，光遣其子纂率眾討之。時論謂業等烏合，纂有威聲，勢必全克。光以訪羅什，答曰：「此行未見其利。」既而纂敗于合黎，俄又郭黁起兵，纂棄大軍輕還，復為黁所敗，僅以身免。

　　中書監張資病，光博營救療。有外國道人羅叉，雲能差資病。光喜，給賜甚重。羅什知叉誑詐，告資曰：「叉不能為益，徒煩費耳。冥運雖隱，可以事試也。」乃以五色絲作繩結之，燒為灰末，投水中，灰若出水還成繩者，病不可愈。須臾，灰聚浮出，復為繩，叉療果無效，少日資亡。

　　頃之，光死，纂立。有豬生子，一身三頭。龍出東箱井中，於殿前蟠臥，比旦失之。纂以為美瑞，號其殿為龍翔殿。俄而有黑龍升于當陽九宮門，纂改九宮門為龍興門。羅什曰：「比日潛龍出遊，豕妖表異，龍者陰類，出入有時，而今屢見，則為災眚，必有下人謀上之變。宜克己修德，以答天戒。」纂不納，後果為呂超所殺。

　　羅什之在涼州積年，呂光父子既不弘道，故蘊其深解，無所宣化。姚興遣姚碩德西伐，破呂隆，乃迎羅什，待以國師之禮，仍使入西明閣及逍遙園，譯出眾經。羅什多所暗誦，無不究其義旨，既覽舊經多有紕繆，於是興使沙門僧睿、僧肇等八百餘人傳受其旨，更出經論，凡三百餘卷。沙門慧睿才識高明，常隨羅什傳寫，羅什每為慧睿論西方辭體，商略同異，云：「天竺國俗甚重文制，其宮商體韻，經入管弦為善。凡覲國王，必有贊德，經中偈頌，皆其式也。」羅什雅好大乘，志在敷演，常歎曰：「吾若著筆作大乘阿毗曇，非迦旃子比也。今深識者既寡，將何所論！」惟為姚興著《實相論》二卷，興奉之若神。

　　嘗講經於草堂寺，興及朝臣、大德沙門千有餘人肅容觀聽，羅什忽下高坐，謂興曰：「有二小兒登吾肩，欲鄣須婦人。」興乃召宮女進之，一交而生二子焉。興嘗謂羅什曰：「大師聽明超悟，天下莫二，何可使法種少嗣。」遂以伎女十人，逼令受之。爾後不住僧坊，別立解舍。諸僧多效之。什乃聚針盈缽，引諸僧謂之曰：「若能見效食此者，乃可畜室耳。」因舉匕進針，與常食不別，諸僧愧服乃止。

　　杯渡比丘在彭城，聞羅什在長安，乃歎曰：「吾與此子戲，別三百餘年，相見杳然未期，遲有遇于來生耳。」羅什未終少日，覺四大不愈，乃口出三番神咒，令外國弟子誦之以自救，未及致力，轉覺危殆，於是力疾與眾僧告別曰：「因法相遇，殊未盡心，方復後世，惻愴可言。」死于長安。姚興於逍遙園依外國法以火焚屍，薪滅形碎，惟舌不爛。

僧曇霍
　　沙門曇霍者，不知何許人也。禿髮傉檀時從河南來，持一錫杖，令人跪曰：「此是般若眼，奉之可以得道。」時人咸異之。或遺以衣服，受而投之於河，後日以還其本主，衣無所汙。行步如風雲，言人死生貴賤無毫釐之差。人或藏其錫杖，曇霍大哭數聲，閉目須臾，起而取之，咸奇其神異，莫能測也。每謂傉檀曰：「若能安坐無為，則天下可定，祚胤克昌，如其窮兵好殺，禍將及己。」傉檀不能從。傉檀女病甚，請救療，曇霍曰：「人之生死自有定期，聖人亦不能轉禍為福，曇霍安能延命邪！正可知早晚耳。」傉檀固請之。時後宮門閉，曇霍曰：急開後門，及開門則生，不及則死。」傉檀命開之，不及而死。後兵亂，不知所在也。

台產
　　台產，字國俊，上洛人，漢侍中崇之後也。少專京氏《易》，善圖讖、秘緯、天文、洛書、風角、星算、六日七分之學，尤善望氣、占候、推步之術。隱居商洛南山，兼善經學，泛情教授，不交當世。劉曜時，災異特甚，命公卿各舉博識直言之士一人。其大司空劉均舉產。曜親臨東堂，遣中黃門策問之，產極言其故。曜覽而嘉之，引見，訪以政事。產流涕歔欷，具陳災變之禍，政化之闕，辭甚懇至。曜改容禮之，署為博士祭酒、諫議大夫，領太史令。至明年而其言皆驗，曜彌重之，轉太中大夫，歲中三遷。歷位尚書、光祿大夫、太子少師，位特進，金章紫綬，爵關中侯。

史評
　　史臣曰：陳戴等諸子並該洽墳典，研精數術，究推步之幽微，窮陰陽之秘奧，雖前代京管，何以加之！郭黁知有晉之亡姚，去姚以歸晉，追兵奄及，致斃中途，斯則遠見秋毫，不能近知目睫。澄什爰自遐裔，來游諸夏。什既兆見星象，澄乃驅役鬼神，並通幽洞冥，垂文闡教，諒見珍於道藝，非取貴於他山，姚石奉之若神，良有以也。鮑、吳、王、幸等或假靈道訣，或受教神方，遂能厭勝禳災，隱文彰義，雖獲譏於妖妄，頗有益於世用者焉。然而碩學通人，未宜枉轡。

　　贊曰：《傳》敘災祥，《書》稱龜筮。應如影響，葉若符契。怪力亂神，詭時惑世。崇尚弗已，必致流弊。


Chinese text: This work was published before January 1, 1923, and is in the
public domain worldwide because the author died at least 100 years ago.
