乞伏國仁 乞伏乾歸 乞伏熾磐 馮跋〈（馮素弗）〉

　　乞伏國仁，隴西鮮卑人也。在昔有如弗斯、出連、叱盧三部，自漠北南出大陰山，遇一巨蟲于路，狀若神龜，大如陵阜，乃殺馬而祭之，祝曰：「若善神也，便開路；惡神也，遂塞不通。」俄而不見，乃有一小兒在焉。時又有乞伏部有老父無子者，請養為子，眾咸許之。老父欣然自以有所依憑，字之曰紇幹。紇幹者，夏言依倚也。年十歲，驍勇善騎射，彎弓五百斤。四部服其雄武，推為統主，號之曰乞伏可汗托鐸莫何。托鐸者，言非神非人之稱也。其後有祐鄰者，即國仁五世祖也。泰始初，率戶五千遷于夏緣，部眾稍盛。鮮卑鹿結七萬餘落，屯于高平川，與祐鄰迭相攻擊。鹿結敗，南奔略陽，祐鄰盡並其眾，固居高平川。祐鄰死，子結權立，徙於牽屯。結權死，子利那立，擊鮮卑吐賴于烏樹山，討尉遲渴權于大非川，收眾三萬餘落。利那死，弟祁埿立。祁埿死，利那子述延立。討鮮卑莫侯于苑川，大破之，降其眾二萬餘落，固居苑川。以叔父軻埿為師傅，委以國政，斯引烏埿為左輔將軍，鎮蔡園川，出連高胡為右輔將軍，鎮至便川，叱盧那胡為率義將軍，鎮牽屯山。述延死，子傉大寒立。會石勒滅劉曜，懼而遷于麥田無孤山。大寒死，子司繁立，始遷於度堅山。尋為苻堅將王統所襲，部眾叛降於統。司繁歎謂左右曰：「智不距敵，德不撫眾，劍騎未交而本根已敗，見眾分散，勢亦難全。若奔諸部，必不我容，吾將為呼韓邪之計矣。」乃詣統降於堅。堅大悅，署為南單于，留之長安。以司繁叔父吐雷為勇士護軍，撫其部眾。俄而鮮卑勃寒侵斥隴右，堅以司繁為使持節、都督討西胡諸軍事、鎮西將軍以討之。勃寒懼而請降，司繁遂鎮勇士川，甚有威惠。

　　司繁卒，國仁代鎮，及堅興壽春之役，徵為前將軍，領先鋒騎。會國仁叔父步頹叛於隴西，堅遣國仁還討之。步頹聞而大悅，迎國仁于路。國仁置酒高會，攘袂大言曰：「苻氏往因趙石之亂，遂妄竊名號，窮兵極武，跨僭八州。疆宇既寧，宜綏以德，方虛廣威聲，勤心遠略，騷動蒼生，疲弊中國，違天怒人，將何以濟！且物極則虧、禍盈而覆者，天之道也。以吾量之，是役也，難以免矣。當與諸君成一方之業。」及堅敗歸，乃招集諸部，有不附者，討而並之，眾至十餘萬。及堅為姚萇所殺，國仁謂其豪帥曰：「苻氏以高世之姿而困於烏合之眾，可謂天也。夫守常迷運，先達恥之；見機而作，英豪之舉。吾雖薄德，藉累世之資，豈可睹時來之運而不作乎！」以孝武太元十年自稱大都督、大將軍、大單于、領秦、河二州牧，建元曰建義。以其將乙旃音埿為左相，屋引出支為右相，獨孤匹蹄為左輔，武群勇士為右輔，弟乾歸為上將軍，自余拜授各有差。置武城、武陽、安固、武始、漢陽、天水、略陽、漒川、甘松、匡朋、白馬、苑川十二郡，築勇士城以居之。

　　鮮卑匹蘭率眾五千降。明年，南安秘宜及諸羌虜來擊國仁，四面而至。國仁謂諸將曰：「先人有奪人之心，不可坐待其至。宜抑威餌敵，羸師以張之，軍法所謂怒我而怠寇也。」於是勒眾五千，襲其不意，大敗之。秘宜奔還南安，尋與其弟莫侯悌率眾三萬餘戶降于國仁，各拜將軍、刺史。

　　苻登遣使者署國仁使持節、大都督、都督雜夷諸軍事、大將軍、大單于、苑川王。國仁率騎三萬襲鮮卑大人密貴、裕苟、提倫等三部於六泉。高平鮮卑沒奕于、東胡金熙連兵來襲，相遇於渴渾川，大戰敗之，斬級三千，獲馬五千匹。沒奕於及熙奔還，三部震懼，率眾迎降。署密貴建義將軍、六泉侯，裕苟建忠將軍、蘭泉侯，提倫建節將軍、鳴泉侯。

　　國仁建威將軍叱盧烏孤跋擁眾叛，保牽屯山。國仁率騎七千討之，斬其部將叱羅侯，降者千餘戶。跋大懼，遂降，復其官位。因討鮮卑越質叱黎于平襄，大破之，獲其子詰歸、弟子復半及部落五千餘人而還。

　　太元十三年，國仁死，在位四年，偽諡宣烈王，廟號烈祖。

　　乾歸，國仁弟也。雄武英傑，沈雅有度量。國仁之死也，其群臣咸以國仁子公府沖幼，宜立長君，乃推乾歸為大都督、大將軍、大單于、河南王，赦其境內，改元曰太初。立其妻邊氏為王后，以出連乞都為丞相，鎮南將軍、南梁州刺史悌眷為御史大夫，自余封拜各有差。遂遷于金城。

　　太元十四年，苻登遣使署乾歸大將軍、大單于、金城王。南羌獨如率眾七千降之。休官阿敦、侯年二部各擁五千餘落，據牽屯山，為其邊害。乾歸討破之，悉降其眾，於是聲振邊服。吐谷渾大人視連遣使貢方物。鮮卑豆留奇、叱豆渾及南丘鹿結並休官曷呼奴、盧水尉地跋並率眾降於乾歸，皆署其官爵。隴西太守越質詰歸以平襄叛，自稱建國將軍、右賢王。幹歸擊敗之，詰歸東奔隴山。既而擁眾來降，乾歸妻以宗女，署立義將軍。

　　苻登將沒奕於遣使結好，以二子為質，請討鮮卑大兜國。乾歸乃與沒奕於攻大兜於安陽城，大兜退固鳴蟬堡，乾歸攻陷之，遂還金城。為呂光弟寶所攻，敗於鳴雀峽，退屯青岸。寶進追乾歸，乾歸使其將彭奚念斷其歸路，躬貫甲胄，連戰敗之，寶及將士投河死者萬餘人。

　　苻登遣使署乾歸假黃鉞、大都督隴右河西諸軍事、左丞相、大將軍、河南王，領秦、梁、益、涼、沙五州牧，加九錫之禮。時登為姚興所逼，遣使請兵，進封乾歸梁王，命置官司，納其妹東平長公主為梁王后。乾歸遣其前將軍乞伏益州、冠軍翟瑥率騎二萬救之。會登為興所殺，乃還師。

　　氐王楊定率步騎四萬伐之。乾歸謂諸將曰：「楊定以勇虐聚眾，窮兵逞欲。兵猶火也，不戢，將自焚。定之此役，殆天以之資我也。」於是遣其涼州牧乞伏軻殫、秦州牧乞伏益州、立義將軍詰歸距之。定敗益州于平川，軻殫、詰歸引眾而退。翟瑥奮劍諫曰：「吾王以神武之姿，開基隴右，東征西討，靡不席捲，威震秦、梁，聲光巴、漢。將軍以維城之重，受閫外之寄，宜宣力致命，輔甯家國。秦州雖敗，二軍猶全，奈何不思直救，便逆奔敗，何面目以見王乎！昔項羽斬慶子以甯楚，胡建戮監軍以成功，將軍之所聞也。瑥誠才非古人，敢忘項氏之義乎！」軻殫曰：「向所以未赴秦州者，未知眾心何如耳。敗不相救，軍罰所先，敢自寧乎！」乃率騎赴之。益州、詰歸亦勒眾而進，大敗定，斬定及首虜萬七千級。於是盡有隴西、巴西之地。

　　太元十七年，赦其境內殊死以下，署其長子熾磐領尚書令，左長史邊芮為尚書左僕射，右長史秘宜為右僕射，翟瑥為吏部尚書，翟勍為主客尚書，杜宣為兵部尚書，王松壽為民部尚書，樊謙為三公尚書，方弘、麹景為侍中，自余拜授一如魏武、晉文故事。猶稱大單于、大將軍。

　　楊定之死也，天水薑乳襲據上邽。至是，遣乞伏益州討之。邊芮、王松壽言於乾歸曰：「益州以懿弟之親，屢有戰功，狃於累勝，常有驕色。若其遇寇，必將易之。且未宜專任，示有所先。」乾歸曰：「益州驍勇，善禦眾，諸將莫有及之者，但恐其專擅耳。若以重佐輔之，當無慮也。」於是以平北韋虔為長史、散騎常侍務和為司馬。至大寒嶺，益州恃勝自矜，不為部陣，命將士解甲遊畋縱飲，令曰：「敢言軍事者斬！」虔等諫曰：「王以將軍親重，故委以專征之任，庶能摧彼凶醜，以副具瞻。賊已垂逼，奈何解甲自寬，宴安耽毒，竊為將軍危之。」益州曰：「乳以烏合之眾，聞吾至，理應遠竄。今乃與吾決戰者，斯成擒也。吾自揣之有方，卿等不足慮也。」乳率眾距戰，益州果敗。乾歸曰：「孤違蹇叔，以至於此。將士何為，孤之罪也。」皆赦之。

　　索虜禿髮如苟，率戶二萬降之，乾歸妻以宗女。

　　呂光率眾十萬將伐乾歸，左輔密貴周、左衛莫者羖羝言於乾歸曰：「光旦夕將至。陛下以命世雄姿，開業洮罕，克翦群光，威振遐邇，將鼓淳風于東夏，建八百之鴻慶。不忍小下屈，與奸豎兢于一時，若機事不捷，非國家利也。宜遣愛子以退之。」乾歸乃稱籓於光，遣子敕勃為質。既而悔之，遂誅周等。

　　乞伏軻殫與乞伏益州不平，奔于呂光。光又伐之，咸勸其東奔成紀，乾歸不從，謂諸將曰：「昔曹孟德敗袁本初於官渡，陸伯言摧劉玄德于白帝，皆以權略取之，豈在眾乎！光雖舉全州之軍，而無經遠之算，不足憚也。且其精卒盡在呂延，延雖勇而愚，易以奇策制之。延軍若敗，光亦遁還，乘勝追奔，可以得志。」眾咸曰：「非所及也。」隆安元年，光遣其子纂伐乾歸，使呂延為前鋒。乾歸泣謂眾曰：「今事勢窮踧，逃命無所，死中求生，正在今日。涼軍雖四面而至，然相去遼遠，山河既阻，力不周接，敗其一軍而眾軍自退。」乃縱反間，稱秦王乾歸眾潰，東奔成紀。延信之，引師輕進，果為乾歸所敗，遂斬之。

　　禿髮烏孤遣使來結和親。使乞伏益州攻克支陽、鸇武、允吾三城，俘獲萬餘人而還。又遣益州與武衛慕容允、冠軍翟瑥率騎二萬伐吐谷渾視羆，至於度周川，大破之。視羆遁保白蘭山，遣使謝罪，貢其方物，以子宕豈為質。鮮卑疊掘河內率屍五千，自魏降乾歸。

　　乾歸所居南景門崩，惡之，遂遷于苑川。姚興將姚碩德率眾五萬伐之，入自南安峽。乾歸次於隴西以距碩德。興潛師繼發。乾歸聞興將到，謂諸將曰：「吾自開建以來，屢摧勍敵，乘機籍算，舉無遺策。今姚興盡中國之師，軍勢甚盛。山川阻狹，無從騎之地，宜引師平川，伺其怠而擊之。存亡之機，在斯一舉，卿等戮力勉之。若梟翦姚興，關中之地盡吾有也。」於是遣其衛軍慕容允率中軍二萬遷于柏陽，鎮軍羅敦將外軍四萬遷于侯辰穀，乾歸自率輕騎數千候興軍勢。俄而大風昏霧，遂與中軍相失，為興追騎所逼，入於外軍。旦而交戰，為興所敗。乾歸遁還苑川，遂走金城，謂諸豪帥曰：「吾才非命世，謬為諸君所推，心存撥亂，而德非時雄，叨竊名器，年逾一紀，負乘致寇，傾喪若斯！今人眾已散，勢不得安，吾欲西保允吾，以避其鋒。若方軌西邁，理難俱濟，卿等宜安土降秦，保全妻子。」群下咸曰：「昔古公杖策，豳人歸懷；玄德南奔，荊、楚繈負。分岐之感，古人所悲，況臣等義深父子，而有心離背！請死生與陛下俱。」乾歸曰：「自古無不亡之國，廢興命也。苟天未亡我，冀興復有期。德之不建，何為俱死！公等自愛，吾將寄食以終餘年。」於是大哭而別，乃率騎數百馳至允吾，禿髮利鹿孤遣弟傉檀迎乾歸，處之于晉興。

　　南羌梁戈等遣使招之。乾歸將叛，謀泄，利鹿孤遣弟吐雷屯於捫天嶺。乾歸懼為利鹿孤所害，謂其子熾磐曰：「吾不能負荷大業，致茲顛覆。以利鹿孤義兼姻好，冀存脣齒之援，方乃忘義背親，謀人父子，忌吾威名，勢不全立。姚興方盛，吾將歸之。若其俱去，必為追騎所及。今送汝兄弟及汝母為質，彼必不疑。吾既在秦，終不害汝。」於是送熾磐兄弟于西平，乾歸遂奔長安。姚興見而大悅，署乾歸持節、都督河南諸軍事、鎮遠將軍、河州刺史、歸義侯，遣乾歸還鎮苑川，盡以部眾配之。乾歸既至苑川，以邊芮為長史，王松壽為司馬，公卿大將已下悉降號為偏裨。

　　元興元年，熾磐自西平奔長安，姚興以為振忠將軍、興晉太守。尋遣使者加乾歸散騎常侍、左賢王。遣隨興將齊難迎呂隆於河西，討叛羌党龍頭於滋川，攻楊盛將苻帛于皮氏堡，並克之。又破吐谷渾將大孩，俘獲萬餘人而還。尋復率眾攻楊盛將楊玉于西陽堡，克之。既而苑川地震裂生毛，狐雉入於寢內，乾歸甚惡之。姚興慮乾歸終為西州之患，因其朝也，興留為主客尚書，以熾磐為建武將軍、行西夷校尉，監撫其眾。

　　熾磐以長安兵亂將始，乃招結諸部二萬七千，築城於嵻良山以據之。熾磐攻克枹罕，遣使告之，乾歸奔還苑川。鮮卑悅大堅有眾五千，自龍馬苑降乾歸。乾歸遂如枹罕，留熾磐鎮之。乾歸收眾三萬，遷於度堅山。群下勸乾歸稱王，乾歸以寡弱弗許。固請曰：「夫道應符曆，雖廢必興；圖籙所棄，雖成必敗。本初之眾，非不多也，魏武運籌，四州瓦解。尋、邑之兵，非不盛也，世祖龍申，亡新鳥散。固天命不可虛邀，符籙不可妄冀。姚數將終，否極斯泰，乘機撫運，實系聖人。今見眾三萬，足可以疆理秦、隴，清蕩洮河。陛下應運再興，四海鵠望，豈宜固守謙沖，不以社稷為本！願時即大位，允副群心。」乾歸從之。義熙三年，僭稱秦王，赦其境內，改元更始，置百官，公卿已下皆復本位。

　　遣熾磐討諭薄地延，師次煩於，地延率眾出降，署為尚書，徙其部落于苑川。又遣隴西羌昌何攻克姚興金城郡，以其驍騎乞伏務和為東金城太守。乾歸復都苑川，又攻克興略陽、南安、隴西諸郡，徙二萬五千戶于苑川、枹罕。姚興力未能西討，恐更為邊害，遣使署乾歸使持節、散騎常侍、都督隴西嶺北匈奴雜胡諸軍事、征西大將軍、河州牧、大單于、河南王。乾歸方圖河右，權宜受之，遂稱籓於興。

　　遣熾磐與其次子中軍審虔率步騎一萬伐禿髮傉檀，師濟河，敗傉檀太子武台于嶺南，獲牛馬十餘萬而還。又攻克興別將姚龍于伯陽堡，王憬於永洛城，徙四千餘戶于苑川，三千餘戶于譚郊。乾歸率步騎三萬征西羌彭利發於枹罕，師次於奴葵穀，利發棄其部眾南奔。乾歸遣其將公府追及于清水，斬之。乾歸入枹罕，收羌戶一萬三千。因率騎二萬討吐谷渾支統阿若干於赤水，大破降之。

　　乾歸畋於五溪，有梟集於其手，甚惡之。六年，為兄子公府所弑，並其諸子十餘人。公府奔固大夏，熾磐與乾歸弟廣武智達、揚武木奕於討之。公府走，達等追擒於嵻良南山，並其四子，轘之于譚郊。葬乾歸於枹罕，偽諡武元王，在位二十四年。

　　熾磐，乾歸長子也。性勇果英毅，臨機能斷，權略過人。初，乾歸為姚興所敗，熾磐質於禿髮利鹿孤。後自西平逃而降興，興以為振忠將軍、興晉太守，又拜建武將軍、行西夷校尉，留其眾鎮苑川。及乾歸返政，復立熾磐為太子，領冠軍大將軍、都督中外諸軍、錄尚書事。後乾歸稱籓于姚興，興遣使署熾磐假節、鎮西將軍、左賢王、平昌公，尋進號撫軍大將軍。

　　乾歸死，義熙六年，熾磐襲偽位，大赦，改元曰永康。署翟勍為相國，麹景為御史大夫，段暉為中尉，弟延祚為禁中錄事，樊謙為司直。罷尚書令、僕射、尚書、六卿、侍中、散騎常侍、黃門郎官，置中左右常侍、侍郎各三人。

　　義熙九年，遣其龍驤乞伏智達、平東王松壽討吐谷渾樹洛幹於澆河，大破之，獲其將呼那烏提，虜三千餘戶而還。又遣其鎮東曇達與松壽率騎一萬，東討破休官權小郎、呂破胡于白石川，虜其男女萬餘口，進據白石城，休官降者萬餘人。後顯親休官權小成、呂奴迦等叛保白坑，曇達謂將士曰：「昔伯珪憑險，卒有滅宗之禍；韓約肆暴，終受覆族之誅。今小成等逆命白坑，宜在除滅。王者之師，有征無戰，粵爾輿人，戮力勉之！」眾咸拔劍大呼，於是進攻白坑，斬小成、奴迦及首級四千七百，隴右休官悉降。遣安北烏地延、冠軍翟紹討吐谷渾別統句旁於泣勤川，大破之，俘獲甚眾。熾磐率諸將討吐谷渾別統支旁于長柳川，掘達於渴渾川，皆破之，前後俘獲男女二萬八千。

　　僭立十年，有雲五色，起于南山，熾磐以為己瑞，大悅，謂群臣曰：「吾今年應有所定，王業成矣！」於是繕甲整兵，以待四方之隙。聞禿髮辱檀西征乙弗，投劍而起曰：「可以行矣！」率步騎二萬襲樂都。禿髮武台憑城距守，熾磐攻之，一旬而克。遂入樂都，論功行賞各有差。遣平遠犍虔率騎五千追傉檀，徙武台與其文武及百姓萬餘戶於枹罕。傉檀遂降，署為驃騎大將軍、左南公。隨傉檀文武，依才銓擢之。熾磐既兼傉檀，兵強地廣，置百官，立其妻禿髮氏為王后。

　　十一年，熾磐攻克沮渠蒙遜河湟太守沮渠漢平，以其左衛匹逵為河湟太守，因討降乙弗窟乾而還。遣其將曇達、王松壽等討南羌彌姐康薄于赤水，降之。

　　熾磐攻漒川，師次遝中，沮渠蒙遜率眾攻石泉以救之。熾磐聞而引還，遣曇達與其將出連虔率騎五千赴之。蒙遜聞曇達至，引歸，遣使聘於熾磐，遂結和親。又遣曇達、王松壽等率騎一萬伐姚艾於上邽。曇達進據蒲水，艾距戰，大敗之，艾奔上邽。曇達進屯大利，破黃石、大羌二戍，徙五千餘戶於枹罕。

　　令其安東木奕於率騎七千討吐谷渾樹洛幹於塞上，破其弟阿柴于堯扞川，俘獲五千餘口而還，洛幹奔保白蘭山而死。熾磐聞而喜曰：「此虜矯矯，所謂有豕白蹢。往歲曇達東征，姚艾敗走；今木奕於西討，黠虜遠逃。境宇稍清，奸凶方殄，股肱惟良，吾無患矣。」於是以曇達為左丞相，其子元基為右丞相，麹景為尚書令，翟紹為左僕射。遣曇達、元基東討姚艾，降之。

　　至是，乙弗鮮卑烏地延率戶二萬降於熾磐，署為建義將軍。地延尋死，弟他子立，以子軻蘭質于西平。他子從弟提孤等率戶五千以西遷，叛於熾磐。涼州刺史出連虔遣使喻之，提孤等歸降。熾磐以提孤奸猾，終為邊患，稅其部中戎馬六萬匹。後二歲而提孤等扇動部落，西奔出塞。他子率戶五千入居西平。

　　先是，姚艾叛降蒙遜，蒙遜率眾迎之。艾叔父俊言于眾曰：「秦王寬仁有雅度，自可安土事之，何為從涼主西遷？」眾咸以為然，相率逐艾，推俊為主，遣使請降。熾磐大悅，征俊為侍中、中書監、征南將軍，封隴西公，邑一千戶。

　　使征西孔子討吐谷渾覓地于弱水南，大破之。覓地率眾六千降於熾磐，署為弱水護軍。遣其左衛匹逵，建威梯君等討彭利和於漒川，大破之，利和單騎奔仇池，獲其妻子。徙羌豪三千戶於枹罕，漒川羌三萬餘戶皆安堵如故。

　　元熙元年，立其第二子慕末為太子，領撫軍大將軍、都督中外諸軍事，大赦境內，改元曰建弘，其臣佐等多所封授。熾磐在位七年而宋氏受禪，以宋元嘉四年死。子慕末嗣偽位，在位四年，為赫連定所殺。

　　始國仁以孝武太元十年僭位，至慕末四世，凡四十有六載而滅。

　　史臣曰：夫天地閉，大昆生；雲雷屯，群凶作。自晉室遘孽，胡兵肆禍，封域無紀，干戈是務。國仁陰山遺噍，難以義服，伺我阽危，長其陵暴。向使偶欽明之運，遭雄略之主，已當褫魂沙漠，請命槁街，豈暇竊據近郊，經綸王業者也。

　　乾歸智不及遠而以力詐自矜。陷呂延之師，奸謀潛斷；俘視羆之眾，威策遐舉。便欲誓湃、隴之餘卒，窺崤、函之奧區，秣疲馬而宵征，翦勍敵而朝食。既而控弦嗚鏑，厥志未逞，沮岸崩山，其功已喪。履重氛於外難，幸以計全；貽巨釁于蕭牆，終成凶禍，宜哉！

　　熾磐叱吒風雲，見機而動，牢籠俊傑，決勝多奇，故能命將掩澆河之酋，臨戎襲樂都之地，不盈數載，遂隆偽業。覽其遺跡，盜亦有道乎！

　　馮跋，字文起，長樂信都人也，小字乞直伐，其先畢萬之後也。萬之子孫有食采馮鄉者，因以氏焉。永嘉之亂，跋祖父和避地上黨。父安，雄武有器量，慕容永時為將軍。永滅，跋東徙和龍，家于長穀。幼而懿重少言，寬仁有大度，飲酒一石不亂。三弟皆任俠，不修行業，惟跋恭慎，勤于家產，父母器之。所居上每有雲氣若樓閣，時咸異之。嘗夜見天門開，神光赫然燭於庭內。及慕容寶僭號，署中衛將軍。

　　初，跋弟素弗與從兄萬泥及諸少年游于水濱，有一金龍浮水而下，素弗謂萬泥曰：「頗有見否？」萬泥等皆曰：「無所見也。」乃取龍而示之，咸以為非常之瑞。慕容熙聞而求焉，素弗秘之，熙怒。及即偽位，密欲誅跋兄弟。其後跋又犯熙禁，懼禍，乃與其諸弟逃于山澤。每夜獨行，猛獸常為避路。時賦役繁數，人不堪命，跋兄弟謀曰：「熙今昏虐，兼忌吾兄弟，既還首無路，不可坐受誅滅。當及時而起，立公侯之業。事若不成，死其晚乎！」遂與萬泥等二十二人結謀。跋與二弟乘車，使婦人禦，潛入龍城，匿于北部司馬孫護之室。遂殺熙，立高雲為主。雲署跋為使持節、侍中、都督中外諸軍事、征北大將軍、開府儀同三司、錄尚書事、武邑公。

　　跋宴群僚，忽有血流其左臂，跋惡之。從事中郎王垂因說符命之應，跋戒其勿言。雲為其幸臣離班、桃仁所殺，跋升洪光門以觀變。帳下督張泰、李桑謂跋曰：「此豎勢何所至！請為公斬之。」於是奮劍而下，桑斬班於西門，泰殺仁於庭中。眾推跋為主，跋曰：「范陽公素弗才略不恆，志於靖亂，掃清凶桀，皆公勳也。」素弗辭曰：「臣聞父兄之有天下，傳之於子弟，未聞子弟籍父兄之業而先之。今鴻基未建，危甚綴旒，天工無曠，業系大兄。願上順皇天之命，下副元元之心。」群臣固請，乃許之，於是乙太元二十年乃僭稱天王于昌黎，而不徙舊號，即國曰燕，赦其境內，建元曰太平。分遣使者巡行郡國，觀察風俗。追尊祖和為元皇帝，父安為宣皇帝，尊母張氏為太后，立妻孫氏為王后，子永為太子。署弟素弗為侍中、車騎大將軍、錄尚書事，弘為侍中、征東大將軍、尚書右僕射、汲郡公，從兄萬泥為驃騎大將軍、幽平二州牧，務銀提為上大將軍、遼東太守，孫護為侍中、尚書令、陽平公，張興為衛將軍、尚書左僕射、永甯公，郭生為鎮東大將軍、領右衛將軍、陳留公，從兄子乳陳為征西大將軍、並青二州牧、上谷公，姚昭為鎮南大將軍、司隸校尉、上党公，馬弗勤為吏部尚書、廣宗公，王難為侍中、撫軍將軍、潁川公，自餘拜授，文武進位各有差。尋而萬泥抗表請代，跋曰：「猥以不德，謬為群賢所推，思與兄弟同茲休戚。今方難未寧，維城任重，非明德懿親，孰克居也！且折沖禦侮，為國籓屏，雖有他人，不如我弟兄，豈得如所陳也。」於是加開府儀同三司。

　　義熙六年，跋下書曰：「昔高祖為義帝舉哀，天下歸其仁。吾與高雲義則君臣，恩逾兄弟。其以禮葬雲及其妻子，立雲廟於韭町，置園邑二十家，四時供薦。」

　　初，跋之立也，萬泥、乳陳自以親而有大功，謂當入為公輔，跋以二籓任重，因而弗征，並有憾焉。乳陳性粗獷，勇氣過人，密遣告萬泥曰：「乳陳有至謀，顧與叔父圍之。」萬泥遂奔白狼，阻兵以叛。跋遣馮弘與將軍張興將步騎二萬討之。弘遣使喻之曰：「昔者兄弟乘風雲之運，撫翼而起。群公以天命所鍾，人望攸系，推逼主上光踐寶位。裂土疏爵，當與兄弟共之，奈何欲尋干戈于蕭牆，棄友于而為閼伯！過貴能改，善莫大焉。宜舍茲嫌，同獎王室。」萬泥欲降，乳陳按劍怒曰：「大丈夫死生有命，決之於今，何謂降也。」遂克期出戰。興謂弘曰：「賊明日出戰，今夜必來驚我營，宜命三軍以備不虞。」弘乃密嚴人課草十束，畜火伏兵以待之。是夜，乳陳果遣壯士千餘人來斫營。眾火俱起，伏兵邀擊，俘斬無遺。乳陳等懼而出降，弘皆斬之。

　　署素弗為大司馬，改封遼西公，馮弘為驃騎大將軍，改封中山公。

　　跋下書曰：「自頃多故，事難相尋，賦役系苦，百姓困窮。宜加寬宥，務從簡易，前朝苛政，皆悉除之。守宰當垂仁惠，無得侵害百姓，蘭台都官明加澄察。」初，慕容熙之敗也，工人李訓竊寶而逃，貲至巨萬，行貨于馬弗勤，弗勤以訓為方略令。既而失志之士書之于闕下碑，馮素弗言之於跋，請免弗勤官，仍推罪之。跋曰：「大臣無忠清之節，貨財公行於朝，雖由吾不明所致，弗勤宜肆諸市朝，以正刑憲。但大業草創，彝倫未敘，弗勤拔自寒微，未有君子之志，其特原之。李訓小人，污辱朝士，可東市考竟。」於是上下肅然，請賕路絕。

　　蝚蠕勇斛律遣使求跋女偽樂浪公主，獻馬三千匹，跋命其群下議之。素弗等議曰：「前代舊事，皆以宗女妻六夷，宜許以妃嬪之女，樂浪公主不宜下降非類。」跋曰：「女生從夫，千里豈遠！朕方崇信殊俗，奈何欺之！」乃許焉。遣其遊擊秦都率騎二千，送其女婦於蝚蠕。庫莫奚虞出庫真率三千餘落請交市，獻馬千匹，許之，處之于營丘。

　　分遣使者巡行郡國，孤老久疾不能自存者，振穀帛有差，孝悌力田閨門和順者，皆褒顯之。昌黎郝越、營丘張買成、周刁、溫建德、何纂以賢良皆擢敘之。遣其太常丞劉軒徙北部人五百戶于長谷，為祖父園邑。以其太子永領大單于，置四輔。跋勵意農桑，勤心政事，乃下書省徭薄賦，墮農者戮之，力田者褒賞，命尚書紀達為之條制。每遣守宰，必親見東堂，問為政事之要，令極言無隱，以觀其志，於是朝野競勸焉。

　　先是，河間人褚匡言於跋曰：「陛下至德應期，龍飛東夏，舊邦宗族，傾首朝陽，以日為歲。若聽臣往迎，致之不遠。」跋曰：「隔絕殊域，阻回數千，將何可致也？」匡曰：「章武郡臨海，船路甚通，出於遼西臨渝，不為難也。」跋許之，署匡遊擊將軍、中書侍郎，厚加資遣。匡尋與跋從兄買、從弟睹自長樂率五千餘戶來奔，署買為衛尉，封城陽伯，睹為太常、高城伯。

　　契丹庫莫奚降，署其大人為歸善王。

　　跋又下書曰：「今疆宇無虞，百姓甯業，而田畝荒穢，有司不隨時督察，欲今家給人足，不亦難乎！桑柘之益，有生之本。此土少桑，人未見其利，可令百姓人殖桑一百根，柘二十根。」又下書曰：「聖人制禮，送終有度。重其衣衾，厚其棺槨，將何用乎？人之亡也，精魂上歸於天，骨肉下歸於地，朝終夕壞，無寒暖之期，衣以錦繡，服以羅紈，寧有知哉！厚於送終，貴而改葬，皆無益亡者，有損於生。是以祖考因舊立廟，皆不改營陵寢。申下境內，自今皆令奉之。」

　　魏使耿貳至其國，跋遣其黃門郎常陋迎之於道。跋為不稱臣，怒而不見。及至，跋又遣陋勞之。貳忿而不謝。跋散騎常侍申秀言於跋曰：「陛下接貳以禮，而敢驕蹇若斯，不可容也。，」中給事馮懿以傾佞有幸，又盛稱貳之陵慠以激跋。跋曰：「亦各其志也。匹夫尚不可屈，況一方之主乎！」請幽而降之，跋乃留貳不遣。

　　是時井竭三日而復。其尚書令孫護裏有犬與豕交，護見而惡之，召太史令閔尚筮之。尚曰：「犬豕異類而交，違性失本，其于《洪範》為犬禍，將勃亂失眾，以至敗亡。明公位極塚宰，遐邇具瞻，諸弟並封列侯，貴傾王室，妖見裏庭，不為他也。願公戒滿盈之失，修尚恭儉，則妖怪可消，永享元吉。」護默然不悅。

　　昌黎尹孫伯仁、護弟叱支、叱支弟乙拔等俱有才力，以驍勇聞。跋之立也，並冀開府，而跋未之許，由是有怨言。每于朝饗之際，常拔劍擊柱曰：「興建大業，有功力焉，而滯於散將，豈是漢祖河山之義乎！」跋怒，誅之。進護左光祿大夫、開府儀同三司、錄尚書事以慰之。護自三弟誅後，常怏怏有不悅之色，跋怒，ＣＧ之。尋而遼東太守務銀提自以功在孫護、張興之右，而出為邊郡，抗表有恨言，密謀外叛。跋怒，殺之。

　　跋下書曰：「武以平亂，文以經務，甯國濟俗，實所憑焉。自頃喪難，禮崩樂壞，閭閻絕諷誦之音，後行無庠序之教，子衿之歎復興於今，豈所以穆章風化，崇闡斯文！可營建太學，以長樂劉軒、營丘張熾、成周翟崇為博士郎中，簡二千石已下子弟年十五已上教之。」

　　跋弟丕，先是因亂投於高句麗，跋迎致之，至龍城，以為左僕射、常山公。

　　蝚蠕斛律為其弟大但所逐，盡室奔跋，乃館之於遼東郡，待之以客禮。跋納其女為昭儀。時三月不雨，至於夏五月。斛律上書請還塞北，跋曰：「棄國萬里，又無內應。若以強兵相送，糧運難繼；少也，勢不能固。且千里襲國，古人為難，況數千里乎！」斛律固請曰：「不煩大眾，願給騎三百足矣。得達敕勒國，人必欣而來迎。」乃許之，遣單于前輔萬陵率騎三百送之。陵憚遠役，至黑山，殺斛律而還。

　　晉青州刺史申永遣使浮海來聘，跋乃使其中書郎李扶報之。蝚蠕大但遣使獻馬三千匹，羊萬口。

　　有赤氣四塞，太史令張穆言於跋曰：「兵氣也。今大魏威制六合，而聘使斷絕。自古未有鄰接境，不通和好。違義怒鄰，取亡之道。宜還前使，修和結盟。」跋曰：「吾當思之。」尋而魏軍大至，遣單于右輔古泥率騎候之。去城十五里，遇軍奔還。又遣其將姚昭、皇甫軌等距戰，軌中流矢死。魏以有備，引還。

　　跋境地震山崩，洪光門鸛雀折。又地震，右寢壞。跋問閔尚曰：「比年屢有地動之變，卿可明言其故。」尚曰：「地，陰也，主百姓。震有左右，此震皆向右，臣懼百姓將西移。」跋曰：「吾亦甚慮之。」分遣使者巡行郡國，問所疾苦，孤老不能自存者，賜以穀帛有差。

　　跋立十一年，至是，元熙元年也，此後事入于宋。至元嘉七年死。弟弘殺跋子翼自立，後為魏所伐，東奔高句麗。居二年，高句麗殺之。

　　始，跋以孝武太元二十年僭號，至弘二世，凡二十有八載。

　　馮素弗，跋之長弟也。慷慨有大志，姿貌魁偉，雄傑不群，任俠放蕩，不修小節，故時人未之奇，惟王齊異焉，曰：「撥亂才也。」惟交結時豪為務，不以產業經懷。弱冠，自詣慕容熙尚書左丞韓業請婚，業怒而距之。復求尚書郎高邵女，邵亦弗許。南宮令成藻，豪俊有高名，素弗造焉，藻命門者勿納。素弗逕入，與藻對坐，旁若無人。談飲連日。藻始奇之，曰：「吾遠求騏驥，不知近在東鄰，何識子之晚也！」當世俠士莫不歸之。及熙僭號，為侍御郎、小帳下督。

　　跋之偽業，素弗所建也。及為宰輔，謙虛恭慎，非禮不動，雖廝養之賤，皆與之抗禮。車服屋宇，務於儉約，修己率下，百僚憚之。初為京尹。及鎮營丘，百姓歌之。嘗謂韓業曰：「君前既不顧，今將自取，何如？」業拜而陳謝。素弗曰：「既往之事，豈復與君計之！」然待業彌厚。好存亡繼絕，申拔舊門，問侍中陽哲曰：「秦、趙勳臣子弟今何在乎？」哲曰：「皆在中州，惟桃豹孫鮮在焉。」素弗召為左常侍，論者歸其有宰衡之度。

　　跋之七年死，跋哭之哀慟。比葬，七臨之。

　　史臣曰：自五胡縱慝，九域淪胥，帝裏神州，遂混之於荒裔，鴻名寶位，咸假之於雜種。嘗謂戎狄凶囂，未窺道德，欺天擅命，抑乃其常。而馮跋出自中州，有殊丑類，因鮮卑之昏虐，亦盜名於海隅。然其遷徙之餘，少非雄傑，幸以寬厚為眾所推。初雖砥礪，終罕成德，舊史稱其信惑妖祀，斥黜諫臣，無開馭之才，異經決之士，信矣。速禍致寇，良謂在茲。猶能撫育黎萌，保守疆宇，發號施令，二十餘年，豈天意乎，非人事也！

　　贊曰：國仁驍武，乾歸勇悍。矯矯熾磐，臨機能斷。孰謂獯虜，亦懷沈算。文起常才，憑時叛換。咸竊大寶，為我多難。


Chinese text: This work was published before January 1, 1923, and is in the
public domain worldwide because the author died at least 100 years ago.
