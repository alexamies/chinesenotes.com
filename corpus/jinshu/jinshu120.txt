李特
　　李特，字玄休，巴西宕渠人，其先廩君之苗裔也。昔武落鐘離山崩，有石穴二所，其一赤如丹，一黑如漆。有人出於赤穴者，名曰務相，姓巴氏。有出於黑穴者，凡四姓：曰皥氏、樊氏、柏氏、鄭氏。五姓俱出，皆爭為神，於是相與以劍刺穴屋，能著者以為廩君。四姓莫著，而務相之劍懸焉。又以土為船，雕畫之而浮水中，曰：「若其船浮存者，以為廩君。」務相船又獨浮。於是遂稱廩君，乘其土船，將其徒卒，當夷水而下，至於鹽陽。鹽陽水神女子止廩君曰：「此魚鹽所有，地又廣大，與君俱生，可止無行。」廩君曰：「我當為君求廩地，不能止也。」鹽神夜從廩君宿，旦輒去為飛蟲，諸神皆從其飛，蔽日晝昏。廩君欲殺之不可，別又不知天地東西。如此者十日，廩君乃以青縷遺鹽神曰：「嬰此，即宜之，與汝俱生。弗宜，將去汝。」鹽神受而嬰之。廩君立碭石之上，望膺有青縷者，跪而射之，中鹽神。鹽神死，群神與俱飛者皆去，天乃開朗。廩君復乘土船，下及夷城。夷城石岸曲，泉水亦曲。廩君望如穴狀，歎曰：「我新從穴中出，今又入此，奈何！」岸即為崩，廣三丈餘，而階陛相乘，廩君登之。岸上有平石方一丈，長五尺，廩君休其上，投策計算，皆著石焉，因立城其旁而居之。其後種類遂繁。秦並天下，以為黔中郡，薄賦斂之，口歲出錢四十。巴人呼賦為賨，因謂之賨人焉。及漢高祖為漢王，募賨人平定三秦。既而求還鄉里，高祖以其功，復同豐、沛，不供賦稅，更名其地為巴郡。土有鹽鐵丹漆之饒，俗性剽勇，又善歌舞。高祖愛其舞，詔樂府習之，今《巴渝舞》是也。漢末，張魯居漢中，以鬼道教百姓，賨人敬信巫覡，多往奉之。值天下大亂，自巴西之宕渠遷于漢中楊車阪，抄掠行旅，百姓患之，號為楊車巴。魏武帝克漢中，特祖將五百餘家歸之，魏武帝拜為將軍，遷于略陽，北土復號之為巴氐。特父慕，為東羌獵將。

　　特少仕州郡，見異當時，身長八尺，雄武善騎射，沈毅有大度。元康中，氐齊萬年反，關西擾亂，頻歲大饑，百姓乃流移就穀，相與入漢川者數萬家。特隨流人將入於蜀，至劍閣，箕踞太息，顧眄險阻曰：「劉禪有如此之地而面縛於人，豈非庸才邪！」同移者閻式、趙肅、李遠、任回等咸歎異之。

　　初，流人既至漢中，上書求寄食巴、蜀，朝議不許，遣侍御史李苾持節慰勞，且監察之，不令入劍閣。苾至漢中，受流人貨賂，反為表曰：「流人十萬餘口，非漢中一郡所能振贍，東下荊州，水湍迅險，又無舟船。蜀有倉儲，人復豐稔，宜令就食。」朝廷從之，由是散在益、梁，不可禁止。

　　永康元年，詔征益州刺史趙廞為大長秋，以成都內史耿滕代廞。廞遂謀叛，潛有劉氏割據之志，乃傾倉廩，振施流人，以收眾心。特之党類皆巴西人，與廞同郡，率多勇壯，廞厚遇之，以為爪牙，故特等聚眾，專為寇盜，蜀人患之。滕密上表，以為流人剛剽而蜀人懦弱，客主不能相制，必為亂階，宜使移還其本。若致之險地，將恐秦雍之禍萃于梁益，必貽聖朝西顧之憂。廞聞而惡之。時益州文武千餘人已往迎滕，滕率眾入州，廞遣眾逆滕，戰于西門，滕敗，死之。

　　廞自稱大都督、大將軍、益州牧。特弟庠與兄弟及妹夫李含、任回、上官惇、扶風李攀、始平費佗、氐苻成、隗伯等以四千騎歸廞。廞以庠為威寇將軍，使斷北道。庠素東羌良將，曉軍法，不用麾幟，舉矛為行伍，斬部下不用命者三人，部陣肅然。廞惡其齊整，欲殺之而未言。長史杜淑、司馬張粲言於廞曰：「傳云五大不在邊，將軍起兵始爾，便遣李庠握強兵於外，愚竊惑焉。且非我族類，其心必異，倒戈授人，竊以為不可，願將軍圖之。」廞斂容曰：「卿言正當吾意，可謂起予者商，此天使卿等成吾事也。」會庠在門，請見廞，廞大悅，引庠見之。庠欲觀廞意旨，再拜進曰：「今中國大亂，無復綱維，晉室當不可復興也。明公道格天地，德被區宇，湯、武之事，實在於今。宜應天時，順人心，拯百姓于塗炭，使物情知所歸，則天下可定，非但庸、蜀而已。，」廞怒曰：「此豈人臣所宜言！」令淑等議之。於是淑等上庠大逆不道，廞乃殺之，及其子侄宗族三十餘人。廞慮特等為難，遣人喻之曰：「庠非所宜言，罪應至死，不及兄弟。」以庠屍還特，復以特兄弟為督將，以安其眾。牙門將許弇求為巴東監軍，杜淑、張粲固執不許。弇怒，于廞閣下手刃殺淑、粲，淑、粲左右又殺弇，皆廞腹心也。

　　特兄弟既以怨廞，引兵歸綿竹。廞恐朝廷討己，遣長史費遠、犍為太守李苾、督護常俊督萬餘人斷北道，次綿竹之石亭。特密收合得七千餘人，夜襲遠軍，遠大潰，因放火燒之，死者十八九。進攻成都。廞聞兵至，驚懼不知所為。李苾、張征等夜斬關走出，文武盡散。廞獨與妻子乘小船走至廣都，為下人硃竺所殺。特至成都，縱兵大掠，害西夷護軍薑發，殺廞長史袁治及廞所置守長，遣其牙門王角、李基詣洛陽陳廞之罪狀。

　　先是，惠帝以梁州刺史羅尚為平西將軍、領護西夷校尉、益州刺史，督牙門將王敦、上庸都尉義歆、蜀郡太守徐儉、廣漢太守辛冉等凡七千餘人入蜀。特等聞尚來，甚懼，使其弟驤于道奉迎，並貢寶物。尚甚悅，以驤為騎督。特及弟流復以牛酒勞尚於綿竹。王敦、辛冉並說尚曰：「特等流人，專為盜賊，急宜梟除，可因會斬之。」尚不納。冉先與特有舊，因謂特曰：「故人相逢，不吉當凶矣。」特深自猜懼。

　　尋有符下秦、雍州，凡流人入漢川者，皆下所在召還。特兄輔素留鄉里，托言迎家，既至蜀，謂特曰：「中國方亂，不足復還，」特以為然，乃有雄據巴、蜀之意。朝廷以討趙廞功，拜特宣威將軍，封長樂鄉侯，流為奮威將軍、武陽侯。璽書下益州，條列六郡流人與特協同討廞者，將加封賞。會辛冉以非次見征，不顧應召，又欲以滅廞為己功，乃寢朝命，不以實上。眾咸怨之。羅尚遣從事催遣流人，限七月上道，辛冉性貪暴，欲殺流人首領，取其資貨，乃移檄發遣。又令梓潼太守張演于諸要施關，搜索寶貨。特等固請，求至秋收。流人布在梁、益，為人傭力，及聞州郡逼遣，人人愁怨，不知所為。又知特兄弟頻請求停，皆感而恃之。且水雨將降，年穀未登，流人無以為行資，遂相與詣特。特乃結大營於綿竹，以處流人，移冉求自寬。冉大怒，遣人分榜通逵，購募特兄弟，許以重賞。特見，大懼，悉取以歸，與驤改其購云：「能送六郡之豪李、任、閻、趙、楊、上官及氐、叟侯王一首，賞百匹。」流人既不樂移，咸往歸特，騁馬屬鞬，同聲雲集，旬月間眾過二萬。流亦聚眾數千。物乃分為二營，特居北營，流居東營。

　　特遣閻式詣羅尚，求申期。式既至，見冉營柵沖要，謀掩流人，歎曰：「無寇而城，仇必保焉。今而速之，亂將作矣！」又知冉及李苾意不可回，乃辭尚還綿竹。尚謂式曰：「子且以吾意告諸流人，今聽寬矣。」式曰：「明公惑於奸說，恐無寬理。弱而不可輕者百姓也，今促之不以理，眾怒難犯，恐為禍不淺。」尚曰：「然。吾不欺子，子其行矣。」式至綿竹，言於特曰：「尚雖云爾，然未可必信也。何者？尚威刑不立，冉等各擁強兵，一旦為變，亦非尚所能制，深宜為備。」特納之。冉、苾相與謀曰：「羅侯貪而無斷，日復一日，流人得展奸計。李特兄弟並有雄才，吾屬將為豎子虜矣。宜為決計，不足復問之。乃遣廣漢都尉曾元、牙門張顯、劉並等潛率步騎三萬襲特營。羅尚聞之，亦遣督護田佐助元。特素知之，乃繕甲厲兵，戒嚴以待之。元等至，特安臥不動，待其眾半入，發伏擊之，殺傷者甚眾，害田佐、曾元、張顯，傳首以示尚、冉。尚謂將佐曰：「此虜成去矣，而廣漢不用吾言，以張賊勢，今將若之何！」

　　於是六郡流人推特為主。特命六郡人部曲督李含、上邽令任臧、始昌令閻式、諫議大夫李攀、陳倉令李武、陰平令李遠、將兵都尉楊褒等上書，請依梁統奉竇融故事，推特行鎮北大將軍，承制封拜，其弟流行鎮東將軍，以相鎮統。於是進兵攻冉於廣漢。冉眾出戰，特每破之。尚遣李苾及費遠率眾救冉，憚特不敢進。冉智力既窘，出奔江陽。特入據廣漢，以李超為太守，進兵攻尚于成都。閻式遺尚書，責其信用讒構，欲討流人，又陳特兄弟立功王室，以寧益土。尚覽書，知特等將有大志，嬰城固守，求救于梁、寧二州。於是特自稱使持節、大都督、鎮北大將軍，承制封拜一依竇融在河西故事。兄輔為驃騎將軍，弟驤為驍騎將軍，長子始為武威將軍，次子蕩為鎮軍將軍，少子雄為前將軍，李含為西夷校尉，含子國離、任回、李恭、上官晶、李攀、費佗等為將帥，任臧、上官惇、楊褒、楊珪、王達、麹歆等為爪牙，李遠、李博、夕斌、嚴檉、上官琦、李濤、王懷等為僚屬，閻式為謀主，何世、趙肅為腹心。時羅尚貪殘，為百姓患，而特與蜀人約法三章，施捨振貸，禮賢拔滯，軍政肅然。百姓為之謠曰：「李特尚可，羅尚殺我。」尚頻為特所敗，乃阻長圍，緣水作營，自都安至犍為七百里，與特相距。

　　河間王顒遣督護衙博、廣漢太守張征討特，南夷校尉李毅又遣兵五千助尚，尚遣督護張龜軍繁城，三道攻特。特命蕩、雄襲博。特躬擊張龜，龜眾大敗。蕩又與博接戰連日，博亦敗績，死者太半。蕩追博至漢德，博走葭萌。蕩進寇巴西，巴西郡丞毛植、五官襄珍以郡降蕩。蕩撫恤初附，百姓安之。蕩進攻葭萌，博又遠遁，其眾盡降於蕩。

　　太安元年，特自稱益州牧、都督梁、益二州諸軍事、大將軍、大都督，改年建初，赦其境內。於是進攻張征。征依高據險，與特相持連日。時特與蕩分為二營，徵候特營空虛，遣步兵循山攻之，特逆戰不利，山險窘逼，眾不知所為。羅准、任道皆勸引退，特量蕩必來，故不許。征眾至稍多，山道至狹，唯可一二人行，蕩軍不得前，謂其司馬王辛曰：「父在深寇之中，是我死日也。」乃衣重鎧，持長矛，大呼直前，推鋒必死，殺十餘人。征眾來相救，蕩軍皆殊死戰，征軍遂潰。特議欲釋征還涪，蕩與王辛進曰：「征軍連戰，士卒傷殘，智勇俱竭，宜因其弊遂擒之。若舍而寬之，征養病收亡，餘眾更合，圖之未易也。」特從之，復進攻征，征潰圍走。蕩水陸追之，遂害征，生擒征子存，以征喪還之。

　　以騫碩為德陽太守，碩略地至巴郡之墊江。

　　特之攻張征也，使李驤與李攀、任回、李恭屯軍毗橋，以備羅尚。尚遣軍挑戰，驤等破之。尚又遣數千人出戰，驤又陷破之，大獲器甲，攻燒其門。流進次成都之北。尚遣將張興偽降於驤，以觀虛實。時驤軍不過二千人，興夜歸白尚，尚遣精勇萬人銜枚隨興夜襲驤營。李攀逆戰死，驤及將士奔於流柵，與流並力回攻尚軍。尚軍亂，敗還者十一二。晉梁州刺史許雄遣軍攻特，特陷破之，進擊，破尚水上軍，遂寇成都。蜀郡太守徐儉以小城降，特以李瑾為蜀郡太守以撫之。羅尚據大城自守。流進屯江西，尚懼，遣使求和。

　　是時蜀人危懼，並結村堡，請命於特，特遣人安撫之。益州從事任明說尚曰：「特既凶逆，侵暴百姓，又分人散眾，在諸村堡，驕怠無備，是天亡之也。可告諸村，密克期日，內外擊之，破之必矣。」尚從之。明先偽降特，特問城中虛實，明曰：「米穀已欲盡，但有貨帛耳。」因求省家，特許之。明潛說諸村，諸村悉聽命。還報尚，尚許如期出軍，諸村亦許一時赴會。

　　二年，惠帝遣荊州刺史宋岱、建平太守孫阜救尚。阜已次德陽，特遣蕩督李璜助任臧距阜。尚遣大眾奄襲特營，連戰二日，眾少不敵，特軍大敗，收合餘卒，引趣新繁。尚軍引還，特復追之，轉戰三十餘里，尚出大軍逆戰，特軍敗績，斬特及李輔、李遠，皆焚屍，傳首洛陽。在位二年。其子雄僭稱王，追諡特景王，及僭號，追尊曰景皇帝，廟號始祖。

李流
　　李流，字玄通，特第四弟也。少好學，便弓馬，東羌校尉何攀稱流有賁育之勇，舉為東羌督。及避地益州，刺史趙廞器異之。廞之使庠合部眾也，流亦招鄉里子弟得數千人。庠為廞所殺，流從特安慰流人，破常俊於綿竹，平趙廞于成都。朝廷論功，拜奮威將軍，封武陽侯。

　　特之承制也，以流為鎮東將軍，居東營，號為東督護。特常使流督銳眾，與羅尚相持。特之陷成都小城，使六郡流人分口入城，壯勇督領村堡。流言於特曰：「殿下神武，已克小城，然山藪未集，糧仗不多，宜錄州郡大姓子弟以為質任，送付廣漢，縶之二營，收集猛銳，嚴為防衛。」又書與特司馬上官惇，深陳納降若待敵之義。特不納。

　　特既死，蜀人多叛，流人大懼。流與兄子蕩、雄收遺眾，還赤祖，流保東營，蕩、雄保北營。流自稱大將軍、大都督、益州牧。

　　時宋岱水軍三萬，次於墊江，前鋒孫阜破德陽，獲特所置守將騫碩，太守任臧等退屯涪陵縣。羅尚遣督護常深軍毗橋，牙門左氾、黃訇、何沖三道攻北營。流身率蕩、雄攻深柵，克之，深士眾星散。追至成都，尚閉門自守，蕩馳馬追擊，觸倚矛被傷死。流以特、蕩並死，而岱、阜又至，甚懼。太守李含又勸流降，流將從之。雄與李驤迭諫，不納，流遣子世及含子胡質於阜軍。胡兄含子離聞父欲降，自梓潼馳還，欲諫不及，退與雄謀襲阜軍，曰：「若功成事濟，約與君三年迭為主。」雄曰：「今計可定，二翁不從，將若之何？」離曰：「今當制之，若不可制，便行大事。翁雖是君叔，勢不得已，老父在君，夫復何言！」雄大喜，乃攻尚軍。尚保大城。雄渡江害汶山太守陳圖，遂入郫城，流移營據之。三蜀百姓並保險結塢，城邑皆空，流野無所略，士眾饑困。涪陵人范長生率千餘家依青城山，尚參軍涪陵徐轝求為汶山太守，欲要結長生等，與尚掎角討流。尚不許，轝怨之，求使江西，遂降於流，說長生等使資給流軍糧。長生從之，故流軍復振。

　　流素重雄有長者之德，每云：「興吾家者，必此人也。」敕諸子尊奉之。流疾篤，謂諸將曰：「驍騎高明仁愛，識斷多奇，固足以濟大事，然前軍英武，殆天所相，可共受事於前軍，以為成都王。」遂死，時年五十六。諸將共立雄為主。雄僭號，追諡流秦文王。

　　李庠，字玄序，特第三弟也。少以烈氣聞。仕郡督郵、主簿，皆有當官之稱。元康四年，察孝廉，不就。後以善騎射，舉良將，亦不就。州以庠才兼文武，舉秀異，固以疾辭。州郡不聽，以其名上聞，中護軍切征，不得已而應之，拜中軍騎督。弓馬便捷，膂力過人，時論方之文鴦。以洛陽方亂，稱疾去官。性在任俠，好濟人之難，州黨爭附之。與六郡流人避難梁、益，道路有饑病者，庠常營護隱恤，振施窮乏，大收眾心。至蜀，趙廞深器之，與論兵法，無不稱善，每謂所親曰：「李玄序蓋亦一時之關、張也。」及將有異志，委以心膂之任，乃表庠為部曲督，使招合六郡壯勇，至萬餘人。以討叛羌功，表庠為威寇將軍，假赤幢曲蓋，封陽泉亭侯，賜錢百萬，馬五十匹。被誅之日，六郡士庶莫不流涕，時年五十五。


Chinese text: This work was published before January 1, 1923, and is in the
public domain worldwide because the author died at least 100 years ago.
