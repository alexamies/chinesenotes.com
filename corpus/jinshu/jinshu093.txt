　　詳觀往誥，逖聽前聞，階緣外戚以致顯榮者，其所由來尚矣。而多至禍敗，鮮克令終者，何哉？豈不由祿以恩升，位非德舉；識慚明悊。材謝經通；假椒房之寵靈，總軍國之樞要。或威權震主，或勢力傾朝；居安而不慮危，務進而不知退；驕奢既至，釁隙隨之者乎！是以呂霍之家，誅夷于西漢，梁鄧之族，剿絕於東都，其餘干紀亂常、害時蠹政者，不可勝載。至若樊靡卿之父子，竇廣國之弟兄，陰興之守約戒奢，史丹之掩惡揚善，斯並后族之所美者也。由此觀之，干時縱溢者必以凶終，守道謙沖者永保貞吉，古人所謂禍福無門，惟人所召，此非其效歟！ 　　逮于晉難，始自宮掖。楊駿藉武帝之寵私，叨竊非據，賈謐乘惠皇之蒙昧，成此厲階，遂使悼后遇雲林之災，湣懷濫湖城之酷。天人道盡，喪亂弘多，宗廟以之顛覆，黎庶於焉殄瘁。《詩》云：「赫赫宗周，褒姒滅之。」其此之謂也。爰及江左，未改覆車。庾亮世族羽儀，王恭高門領袖，既而職兼出納，任切股肱。孝伯竟以亡身，元規幾于敗國，豈不哀哉！若褚季野之畏避朝權，王叔仁之固求出鎮，用能全身遠害，有可稱焉。賈充、楊駿、庾亮、王獻之、王恭等已入列傳，其餘既敘其成敗，以為《外戚篇》云。
目录
1	羊琇
2	王恂
3	楊文宗
4	羊玄之
5	虞豫
6	庾琛
7	杜乂
8	褚裒
9	何准
10	王濛
11	王遐
12	王蘊
13	褚爽
14	史評
羊琇
　　羊琇，字稚舒，景獻皇后之從父弟也。父耽，官至太常。兄瑾，尚書右僕射。琇少舉郡計，參鎮西鐘會軍事，從平蜀。及會謀反，琇正言苦諫，還，賜爵關內侯。琇涉學有智算，少與武帝通門，甚相親狎，每接筵同席，嘗謂帝曰：「若富貴見用，任領護各十年。」帝戲而許之。初，帝未立為太子，而聲論不及弟攸，文帝素意重攸，恆有代宗之議。琇密為武帝畫策，甚有匡救。又觀察文帝為政損益，揆度應所顧問之事，皆令武帝默而識之。其後文帝與武帝論當世之務及人間可否，武帝答無不允，由是儲位遂定。及帝為撫軍，命琇參軍事。帝即王位後，擢琇為左衛將軍，封甘露亭侯。帝踐阼，累遷中護軍，加散騎常侍。琇在職十三年，典禁兵，豫機密，寵遇甚厚。

　　初，杜預拜鎮南將軍，朝士畢賀，皆連榻而坐。琇與裴楷後至，曰：「杜元凱乃復以連榻而坐客邪？」遂不坐而去。

　　琇性豪侈，費用無復齊限，而屑炭和作獸形以溫酒，洛下豪貴咸競效之。又喜游燕，以夜續晝，中外五親無男女之別，時人譏之。然黨慕勝己，其所推舉，便盡心無二。窮窘之徒，特能振恤。選用多以得意者居先，不盡銓次之理。將士有冒官位者，為其致節，不惜軀命。然放恣犯法，每為有司所貸。其後司隸校尉劉毅劾之，應至重刑，武帝以舊恩，直免官而已。尋以侯白衣領護軍。頃之，復職。及齊王攸出鎮也，琇以切諫忤旨，左遷太僕。既失寵憤怨，遂發病，以疾篤求退。拜特進，加散騎常侍，還第，卒。帝手詔曰：「琇與朕有先後之親，少小之恩，歷位外內，忠允茂著。不幸早薨，朕甚悼之。其追贈輔國大將軍、開府儀同三司，賜東園秘器，朝服一襲，錢三十萬，布百匹。」諡曰威。

王恂
　　王恂，字良夫，文明皇后之弟也。父肅，魏蘭陵侯。恂文義通博，在朝忠正，累遷河南尹，建立二學，崇明《五經》。鬲令袁毅嘗饋以駿馬，恂不受。及毅敗，受貨者皆被廢黜焉。魏氏給公卿已下租牛客戶數各有差，自後小人憚役，多樂為之，貴勢之門動有百數。又太原諸部亦以匈奴胡人為田客，多者數千。武帝踐位，詔禁募客，恂明峻其防，所部莫敢犯者。咸寧四年卒，贈車騎將軍。恂弟虔、愷。

　　虔字恭祖。以功幹見稱，累遷衛尉，封安壽亭侯，拜平東將軍、假節、監青州諸軍事。徵為光祿勳，轉尚書，卒。子士文嗣，歷右衛將軍、南中郎將，鎮許昌，為劉聰所害。

　　愷字君夫。少有才力，歷位清顯，雖無細行，有在公之稱。以討楊駿勳，封山都縣公，邑千八百戶。遷龍驤將軍，領驍騎將軍，加散騎常侍，尋坐事免官。起為射聲校尉，久之，轉後將軍。愷既世族國戚，性復豪侈，用赤石脂泥壁。石崇與愷將為鴆毒之事，司隸校尉傅祗劾之，有司皆論正重罪，詔特原之。由是眾人僉畏愷，故敢肆其意，所欲之事無所顧憚焉。及卒，諡曰醜。

楊文宗
　　楊文宗，武元皇后父也。其先事漢，四世為三公。文宗為魏通事郎，襲封蓩亭侯。早卒，以后父，追贈車騎將軍，諡曰穆。

羊玄之
　　羊玄之，惠皇后父，尚書右僕射瑾之子也。玄之初為尚書郎，以后父，拜光祿大夫、特進、散騎常侍，更封興晉侯。遷尚書右僕射，加侍中，進爵為公。成都王穎之攻長沙王乂也，以討玄之為名，遂憂懼而卒。追贈車騎將軍、開府儀同三司。

虞豫
　　虞豫，元敬皇后父也。少有美稱，州郡禮辟，並不就。拜南陽王文學。早卒。明帝即位，追贈散騎常侍、驃騎大將軍、開府儀同三司、平山縣侯。子胤嗣。

　　胤，敬后弟也。初拜散騎常侍，遷步兵校尉。太寧末，追贈豫官，以胤襲侯爵，轉右衛將軍。與南頓王宗俱為明帝所昵，並典禁兵。及帝不豫，宗以陰謀發覺，事連胤，帝隱忍不問，徙胤為宗正卿，加散騎常侍。咸和二年，宗伏誅，左遷胤為桂陽太守，秩中二千石。頻徙琅邪、盧陵太守。咸康元年卒，追贈衛將軍，加散騎常侍。子洪襲爵。

庾琛
　　庾琛，字子美，明穆皇后父也。兄袞，在《孝友傳》。琛永嘉初為建威將軍，過江，為會稽太守，徵為丞相軍諮祭酒。卒官，以后父追贈左將軍，妻毌丘氏追封鄉君，子亮陳先志不受。咸和中，成帝又下詔追贈琛驃騎將軍、儀同三司，亮又辭焉。亮在列傳。

杜乂
　　杜乂，字弘理，成恭皇后父，鎮南將軍預孫，尚書左丞錫之子也。性純和，美姿容，有盛名于江左。王羲之見而目之曰：「膚若凝脂，眼如點漆，此神仙人也。」桓彝亦曰：「衛玠神清，杜乂形清。」襲封當陽侯，辟公府掾，為丹陽丞。早卒，無男，生后而乂終，妻裴氏嫠居養后，以禮自防，甚有德音。咸康初，追贈金紫光祿大夫，諡曰穆。封裴氏為高安鄉君，邑五百戶。至孝武帝時，崇進為廣德縣君。裴氏壽考，百姓號曰杜姥。初，司徒蔡謨甚器重乂，嘗言於朝曰：「恨諸君不見杜乂也。」其為名流所重如此。

褚裒
　　褚裒，字季野，康獻皇后父也。祖䂮，有局量，以幹用稱。嘗為縣吏，事有不合，令欲鞭之，䂮曰：「物各有所施，榱椽之材不合以為籓落也，願明府垂察。」乃舍之。家貧，辭吏。年垂五十，鎮南將軍羊祜與䂮有舊，言于武帝，始被升用，官至安東將軍。父洽，武昌太守。

　　裒少有簡貴之風，與京兆杜乂俱有盛名，冠于中興。譙國桓彝見而目之曰：「季野有皮裏春秋。」言其外無臧否，而內有所褒貶也。謝安亦雅重之，恆云：「裒雖不言，而四時之氣亦備矣。」初辟西陽王掾、吳王文學。蘇峻之構逆也，車騎將軍郗鑒以裒為參軍。峻平，以功封都鄉亭侯，稍遷司徒從事中郎，除給事黃門侍郎。康帝為琅邪王時，將納妃，妙選素望，詔娉裒女為妃，於是出為豫章太守。及康帝即位，徵拜侍中，遷尚書。以后父，苦求外出，除建威將軍、江州刺史，鎮半洲。在官清約，雖居方伯，恆使私童樵採。頃之，徵為衛將軍，領中書令。裒以中書銓管詔命，不宜以姻戚居之，固讓，詔以為左將卦、兗州刺史、都督兗州徐州之琅邪諸軍事、假節，鎮金城，又領琅邪內史。

　　初，裒總角詣庾亮，亮使郭璞筮之。卦成，璞駭然，亮曰：「有不祥乎？」璞曰：「此非人臣卦，不知此年少何以乃表斯祥？二十年外，吾言方驗。」及此二十九年而康獻皇太后臨朝，有司以裒皇太后父，議加不臣之禮，拜侍中、衛將軍、錄尚書事，持節、都督、刺史如故。裒以近戚，懼獲譏嫌，上疏固請居籓，曰：「臣以虛鄙，才不周用，過蒙國恩，累忝非據。無勞受寵，負愧實深，豈可復加殊特之命，顯號重疊！臣有何勳可以克堪？何顏可以冒進？委身聖世，豈復遺力，實懼顛墜，所誤者大。今王略未振，萬機至殷，陛下宜委誠宰輔，一遵先帝任賢之道，虛己受成，坦平心於天下，無宜內示私親之舉，朝野失望，所損豈少！」於是改授都督徐兗青揚州之晉陵吳國諸軍事、衛將軍、徐兗二州刺史、假節、鎮京口。

　　永和初，復徵裒，將以為揚州、錄尚書事。吏部尚書劉遐說裒曰：「會稽王令德，國之周公也，足下宜以大政付之。」裒長史王胡之亦勸焉，於是固辭歸籓，朝野咸嘆服之。進號征北大將軍、開府儀同三司，固辭開府。裒又以政道在於得才，宜委賢任能，升敬舊齒，乃薦前光祿大夫顧和、侍中殷浩。疏奏，即以和為尚書令，浩為揚州刺史。

　　及石季龍死，裒上表請伐之，即日戒嚴，直指泗口。朝議以裒事任貴重，不宜深入，可先遣偏師。裒重陳前所遣前鋒督護王頤之等徑造彭城，示以威信，後遣督護麋嶷進軍下邳，賊即奔潰，嶷率所領據其城池，今宜速發，以成聲勢，於是除征討大都督青、揚、徐、兗、豫五州諸軍事。裒率眾三萬徑進彭城，河朔士庶歸降者日以千計，裒撫納之，甚得其歡心。先遣督護徐龕伐沛，獲偽相支重，郡中二千餘人歸降。魯郡山有五百餘家，亦建義請援，裒遣龕領銳卒三千迎之。龕違裒節度，軍次代陂，為石遵將李菟所敗，死傷太半，龕執節不撓，為賊所害。裒以《春秋》責帥，授任失所，威略虧損，上疏自貶，以征北將軍行事，求留鎮廣陵。詔以偏帥之責，不應引咎，逋寇未殄，方鎮任重，不宜貶降，使還鎮京口，解征討都督。

　　時石季龍新死，其國大亂，遺戶二十萬口渡河，將歸順，乞師救援。會裒已旋，威勢不接，莫能自拔，皆為慕容皝及苻健之眾所掠，死亡咸盡。裒以遠圖不就，憂慨發病。及至京口，聞哭聲甚眾，裒問：「何哭之多？」左右曰：「代陂之役也。」裒益慚恨。永和五年卒，年四十七，遠近嗟悼，吏士哀慕之。贈侍中、太傅，本官如故，諡曰元穆。子歆，字幼安，以學行知名，歷散騎常侍、秘書監。

何准
　　何准，字幼道，穆章皇后父也。高尚寡欲，弱冠知名，州府交辟，並不就。兄充為驃騎將軍，勸其令仕，准曰：「第五之名何滅驃騎？」准兄弟中第五，故有此言。充居宰輔之重，權傾一時，而准散帶衡門，不及人事，唯誦佛經，修營塔廟而已。徵拜散騎郎，不起。年四十七卒。升平元年，追贈金紫光祿大夫，封晉興縣侯。子惔以父素行高潔，表讓不受。三子：放、惔、澄。放繼充。

　　惔官至南康太守，早卒。惔子元度，西陽太守；次叔度，太常卿、尚書。

　　澄字季玄，起家秘書郎，轉丞，清正有器望，累遷秘書監、太常、中護軍。孝武帝深愛之，以為冠軍將軍、吳國內史。太元末，琅邪王出居外第，妙選師傅，徵拜尚書，領琅邪王師。安帝即位，遷尚書左僕射，典選、王師如故。時澄腳疾，固讓，特聽不朝，坐家視事。又領本州大中正。及桓玄執政，以疾奏免，卒於家。安帝反正，追贈金紫光祿大夫。長子籍，早卒。次子融，元熙中，為大司農。

王濛
　　王濛，字仲祖，哀靖皇后父也。曾祖黯，歷位尚書。祖佑，北軍中候。父訥，新淦令。濛少時放縱不羈，不為鄉曲所齒，晚節始克己勵行，有風流美譽，虛己應物，恕而後行，莫不敬愛焉。事諸母甚謹，奉祿資產常推厚居薄，喜慍不形於色，不修小潔，而以清約見稱。善隸書。美姿容，嘗覽鏡自照，稱其父字曰：「王文開生如此兒邪！」居貧，帽敗，自入市買之，嫗悅其貌，遺以新帽，時人以為達。與沛國劉惔齊名友善，惔常稱濛性至通，而自然有節，濛每云：「劉君知我，勝我自知。」時人以惔方荀奉倩，濛比袁曜卿，凡稱風流者，舉濛、惔為宗焉。

　　司徒王導辟為掾。導復引匡術弟孝，濛致箋於導曰：「開國承家，小人勿用。杖德義以尹天下，方將澄清彝倫，崇重名器。夫軍國殊用，文武異容，豈可令涇渭混流，虧清穆之風，以允答具瞻，儀形海內！」導不答。後出補長山令，復為司徒左西屬。濛以此職有譴則應受杖，固辭。詔為停罰，猶不就。徙中書郎。

　　簡文帝之為會稽王也，嘗與孫綽商略諸風流人，綽言曰：「劉惔清蔚簡令，王濛溫潤恬和，桓溫高爽邁出。謝尚清易令達，而濛性和暢，能言理，辭簡而有會。」及簡文帝輔政，益貴幸之，與劉惔號為入室之賓。轉司徒左長史。晚求為東陽，不許。及濛病，乃恨不用之。濛聞之曰：「人言會稽王癡，竟癡也！」疾漸篤，於燈下轉麈尾視之，歎曰：「如此人曾不得四十也！」年三十九卒。臨殯，劉惔以犀杷麈尾置棺中，因慟絕久之。謝安亦常稱濛云：「王長史語甚不多，可謂有令音。」有二子：修、蘊。

　　修字敬仁，小字苟子。明秀有美稱，善隸書，號曰流奕清舉。年十二，作《賢全論》。濛以示劉惔曰：「敬仁此論，便足以參微言。」起家著作郎、琅邪王文學，轉中軍司馬，未拜而卒，年二十四。臨終，歎曰：「無愧古人，年與之齊矣。」

王遐
　　王遐，字桓子，簡順皇后父，驃騎將軍述之從叔也。少以華族，仕至光祿勳。甯康初，追贈特進、光祿大夫，加散騎常侍，諡曰靖。

　　長子恪，領軍將軍。恪子欣之，豫章太守，秩中二千石。欣之弟歡之，廣州刺史。遐少子臻，崇德衛尉。

王蘊
　　王蘊，字叔仁，孝武定皇后父，司徒左長史濛之子也。起家佐著作郎，累遷尚書吏部郎。性平和，不抑寒素，每一官缺，求者十輩，蘊無所是非。時簡文帝為會稽王，輔政，蘊輒連狀白之，曰：「某人有地，某人有才。」務存進達，各隨其方，故不得者無怨焉。補吳興太守，甚有德政。屬郡荒人饑，輒開倉贍恤。主簿執諫，請先列表上待報，蘊曰：「今百姓嗷然，路有饑饉，若表上須報，何以救將死之命乎！專輒之愆，罪在太守，且行仁義而敗，無所恨也。」於是大振貸之，賴蘊全者十七八焉。朝廷以違科免蘊官，士庶詣闕訟之，詔特左降晉陵太守。復有惠化，百姓歌之。

　　定后立，以后父，遷光祿大夫，領五兵尚書、本州大中正，封建昌縣侯。蘊以恩澤賜爵，非三代令典，固辭不受。朝廷敦勸，終不肯拜，乃授都督京口諸軍事、左將軍、徐州刺史、假節，復固讓。謝安謂蘊曰：「卿居后父之重，不應妄自菲薄，以虧時遇，宜依褚公故事，但令在貴權於事不事耳。可暫臨此任，以紓國姻之重。」於是乃受命，鎮於京口。頃之，徵拜尚書左僕射，將軍如故，遷丹陽尹，即本軍號加散騎常侍。蘊以姻戚，不欲在內，苦求外出，復以為都督浙江東五郡、鎮軍將軍、會稽內史，常侍如故。

　　蘊素嗜酒，末年尤甚。及在會稽，略少醒日，然猶以和簡為百姓所悅。時王悅來拜墓，蘊子恭往省之，素相善，遂留十餘日方還。蘊問其故，恭曰：「與阿太語，蟬連不得歸。」蘊曰：「恐阿太非爾之友。」阿太，悅小字也。後竟乖初好，時以為知人。太元九年卒，年五十五，追贈左光祿大夫、開府儀同三司。

　　長子華，早卒。次恭，在列傳。恭弟爽，字季明，強正有志力，歷給事黃門侍郎、侍中。孝武帝崩，王國寶夜欲開門入為遺詔，爽距之，曰：「大行晏駕，皇太子未至，敢入者斬！」乃止。爽嘗與會稽王道子飲，道子醉呼爽為小子，爽曰：「亡祖長史與簡文皇帝為布衣之交。亡姑、亡姊伉儷二宮，何小子之有！」及國寶執權，免爽官。后兄恭再起事，並以爽為甯朔將軍，參預軍事。恭敗，被誅。

褚爽
　　褚爽，字弘茂，小字斯生，恭思皇后父也。祖裒，父歆。爽少有令稱，謝安甚重之，嘗曰：「若期生不佳，我不復論士矣。」為義興太守，早卒，以后父，追贈金紫光祿大夫。爽子秀之、炎之、喻之，義熙中，並歷大官。

史評
　　史臣曰：羊琇托肺腑之親，處多聞之益，遭逢潛躍之際，預參經始之謀，故得繾綣恩私，便蕃任遇。憑寵靈而逞欲，恃勢位而驕陵，屢犯憲章，頻干國紀，幸逢寬政，得免刑書。王愷地即渭陽，家承世祿，曾弗聞於恭儉，但崇縱於奢淫，競爽于季倫，爭先于武子，既塵清論，有斁王猷，雖復議行易名，未足懲惡勸善。弘理儀形外朗，季野神鑒內融，仲祖溫潤風流，幼道清虛寡欲，皆擅名江表，見重當時，豈惟后族之英華，抑亦搢紳之令望者也。

　　贊曰：托屬丹掖，承輝紫宸。地既權寵，任惟執鈞。約乃寡失，驕則陵人。覆車遺戒，諒足書紳。


Chinese text: This work was published before January 1, 1923, and is in the
public domain worldwide because the author died at least 100 years ago.
