安帝
　　安皇帝諱德宗，字德宗，孝武帝長子也。太元十二年八月辛巳，立爲皇太子。二十一年九月庚申，孝武帝崩。辛酉，太子卽皇帝位，大赦。癸亥，以司徒、會稽王道子爲太傅，攝政。冬十月甲申。葬孝武皇帝于隆平陵。大雪。


　　隆安元年春正月己亥朔，帝加元服，改元，增文武位一等。太傅、會稽王道子稽首歸政。以尚書右僕射王珣爲尚書令，領軍將軍王國寶爲尚書左僕射。

　　二月，呂光將禿髮烏孤自稱大都督、大單于，國號南涼。擊光將竇苟于金昌，大破之。甲寅，尊皇太后李氏爲皇太后。戊午，立皇后王氏。

　　三月，呂光子纂爲乞伏乾歸所敗。光建康太守段業自號涼州牧。慕容寶敗魏師于薊。

　　夏四月甲戌，兗州刺史王恭，豫州刺史庾楷舉兵，以討尚書左僕射王國寶、建威將軍王緒爲名。甲申，殺國寶及緒以悅于恭，恭乃罷兵。戊子，大赦。

　　五月，前司徒長史王廞以吳郡反，王恭討平之。慕容寶將慕容詳僭卽皇帝位于中山，寶奔黃龍。

　　秋八月，呂光爲其僕射楊軌、散騎常侍郭黁所攻，光子纂擊走之。

　　九月，慕容寶將慕容麟斬慕容祥于中山，因僭卽皇帝位。

　　冬十月，慕容麟爲魏師所敗。


　　二年春三月，龍舟二災。

　　夏五月，蘭汗弑慕容寶而自稱大將軍、昌黎王。

　　秋七月，慕容寶子盛斬蘭汗，僭稱長樂王，攝天子位。兗州刺史王恭、豫州刺史庾楷、荊州刺史殷仲堪、廣州刺史桓玄、南蠻校尉楊佺期等舉兵反。

　　八月，江州刺史王愉奔于臨川。丙子，寧朔將軍鄧啓方及慕容德將慕容法戰于管城，王師敗績。丙戌，慕容盛僭卽皇帝位于黃龍。桓玄大敗王師于白石。

　　九月辛卯，加太傅、會稽王道子黃鉞。遣征虜將軍會稽王世子元顯、前將軍王珣、右將軍謝琰討桓玄等。己亥，破庾楷于牛渚。丙午，會稽王道子屯中堂，元顯守石頭。己酉，前將軍王珣守北郊，右將軍謝琰備宣陽門。輔國將軍劉牢之次新亭，使子敬宣擊敗恭，恭奔曲阿長塘湖，湖尉收送京師，斬之。於是遣太常殷茂喻仲堪及玄，玄等走于尋陽。

　　冬十月，新野言騶虞見。丙子，大赦。壬午，仲堪等盟于尋陽，推桓玄爲盟主。

　　十一月，以琅邪王德文爲衛將軍、開府儀同三司，領軍將軍王雅爲尚書左僕射。

　　十二月己丑，魏王珪卽尊位，年號天興。京兆人韋禮帥襄陽流人叛，降于姚興。己酉，前新安太守杜炯反于京口，會稽王世子元顯討斬之。禿髮烏孤自稱武威王。


　　三年春正月辛酉，封宗室蘊爲淮陵王。

　　二月甲辰，河間王國鎮薨。林邑范胡達陷日南、九真，遂寇交阯，太守杜瑗討破之。段業自稱涼王。仇池公楊盛遣使稱籓，獻方物。

　　三月己卯，追尊所生陳夫人爲德皇太后。

　　夏四月乙未，加尚書令王珣衛將軍，以會稽王世子元顯爲揚州刺史。

　　六月戊子，以琅邪王德文爲司徒。慕容德陷青州，害龍驤將軍辟閭渾，遂僭卽皇帝位于廣固。

　　秋八月，禿髮烏孤死，其弟利鹿孤嗣偽位。

　　冬十月，姚興陷洛陽，執河南太守辛恭靖。

　　十一月甲寅，妖賊孫恩陷會稽，內史王凝之死之，吳國內史桓謙、臨海太守新蔡王崇、義興太守魏隱並委官而遁，吳興太守謝邈、永嘉太守司馬逸皆遇害。遣衛將軍謝琰、輔國將軍劉牢之逆擊，走之。

　　十二月，桓玄襲江陵，荊州刺史殷仲堪、南蠻校尉楊佺期並遇害。呂光立其太子紹爲天王，自號太上皇。是日，光死，呂纂弑紹而自立。

　　是歲，荊州大水，平地三丈。


　　四年春正月乙亥，大赦。

　　二月己丑，有星孛于奎婁，進至紫微。

　　三月，彗星見于太微。

　　夏四月，地震。孫恩寇浹口。

　　五月丙寅，散騎常侍、衛將軍、東亭侯王珣卒。己卯，會稽內史謝琰爲孫恩所敗，死之。恩轉寇臨海。

　　六月庚辰朔，日有蝕之。旱。輔國司馬劉裕破恩於南山。恩將盧循陷廣陵，死者三千餘人。以琅邪王師何澄爲尚書左僕射。

　　秋七月壬子，太皇太后李氏崩。丁卯，大赦。是月，姚興伐乞伏乾歸，降之。

　　八月丁亥，尚書右僕射王雅卒。壬寅，葬文太后于脩平陵。

　　九月癸丑，地震。

　　冬十一月，寧朔將軍高雅之及孫恩戰於餘姚，王師敗績。以揚州刺史元顯爲後將軍、開府儀同三司、都督揚豫徐兗青幽冀幷荊江司雍梁益交廣十六州諸軍事，前將軍劉牢之爲鎮北將軍，封元顯子彥璋爲東海王。

　　十二月戊寅，有星孛于天市。

　　是歲，河右諸郡奉涼武昭王李玄盛爲秦涼二州牧、涼公，年號庚子。


　　五年春二月丙子，孫恩復寇浹口。呂超殺呂纂，以其兄隆僭卽偽位。

　　三月甲寅，衆星西流，歷太微。

　　夏五月，孫恩寇𣺣瀆，吳國內史袁山松死之。沮渠蒙遜殺段業，自號大都督、北涼州牧。

　　六月甲戌，孫恩至丹徒。乙亥，內外戒嚴，百官入居于省。冠軍將軍高素、右衛將軍張崇之守石頭，輔國將軍劉襲柵斷淮口，丹陽尹司馬恢之戍南岸，冠軍將軍桓謙、輔國將軍司馬允之、遊擊將軍毛邃備白石，左衛將軍王嘏、領軍將軍孔安國屯中皇堂。徵豫州刺史、譙王尚之衛京師。寧朔將軍高雅之擊孫恩于廣陵之郁洲，爲賊所執。

　　秋七月，段璣殺慕容盛，盛叔父熙盡誅段氏，因僭稱尊號。

　　九月，呂隆降于姚興。

　　冬十月，姚興帥師侵魏，大敗而旋。

　　是歲，饑，禁酒。


　　元興元年春正月庚午朔，大赦，改元。以後將軍元顯爲驃騎大將軍、征討大都督，鎮北將軍劉牢之爲元顯前鋒，前將軍、譙王尚之爲後部，以討桓玄。

　　二月丙午，帝戎服餞元顯于西池。丁巳，遣兼侍中、齊王柔之以騶虞幡宣告荊、江二州。丁卯，桓玄敗王師于姑孰，譙王尚之、齊王柔之並死之。以右將軍吳隱之爲都督交廣二州諸軍事、廣州刺史。

　　三月己巳，劉牢之叛降于桓玄。辛未，王師敗績于新亭，驃騎大將軍、會稽王世子元顯，東海王彥璋，冠軍將軍毛泰，遊擊將軍毛邃並遇害。壬申，桓玄自爲侍中、丞相、錄尚書事，以桓謙爲尚書僕射，遷太傅、會稽王道子于安城。玄俄又自稱太尉、揚州牧，總百揆，以琅邪王德文爲太宰。

　　臨海太守辛景擊孫恩，斬之。是月，禿髮利鹿孤死，弟辱檀嗣偽位。

　　秋七月乙亥，新蔡王崇爲其奴所害。

　　八月庚子，尚書下舍災。

　　冬十月，冀州刺史劉軌叛奔于慕容德。

　　十二月庚申，會稽王道子爲桓玄所害。曲赦廣陵、彭城大逆以下。


　　二年春二月辛丑，建威將軍劉裕破徐道覆于東陽。乙卯，桓玄自稱大將軍。丁巳，冀州刺史孫無終爲桓玄所害。

　　夏四月癸巳朔，日有蝕之。

　　秋八月，玄又自號相國、楚王。

　　九月，南陽太守庾仄起義兵，爲玄所敗。

　　冬十一月壬午，玄遷帝于永安宮。癸未，移太廟神主于琅邪國。

　　十二月壬辰，玄篡位，以帝爲平固王。辛亥，帝蒙塵于尋陽。


　　三年春二月，帝在尋陽。庚寅夜，濤水入石頭，漂殺人戶。乙卯，建武將軍劉裕帥沛國劉毅、東海何無忌等舉義兵。丙辰，斬桓玄所署徐州刺史桓修于京口，青州刺史桓弘于廣陵。丁巳，義師濟江。

　　三月戊午，劉裕斬玄將吳甫之于江乘，斬皇甫敷於羅落。己未，玄衆潰而逃。庚申，劉裕置留臺，具百官。壬戌，桓玄司徒王謐推劉裕行鎮軍將軍、徐州刺史、都督揚徐兗豫青冀幽幷八州諸軍事、假節。劉裕以謐領揚州刺史、錄尚書事。辛酉，劉裕誅尚書左僕射王愉、愉子荊州刺史綏、司州刺史溫詳。辛未，桓玄逼帝西上。丙戌，密詔以幽逼於玄，萬機虛曠，令武陵王遵依舊典，承制總百官行事，加侍中，餘如故。幷大赦謀反大逆己下，惟桓玄一祖之後不宥。

　　夏四月己丑，大將軍、武陵王遵稱制，總萬機。庚寅，帝至江陵。庚戌，輔國將軍何無忌、振武將軍劉道規及桓玄將庾稚、何澹之戰于湓口，大破之。玄復逼帝東下。

　　五月癸酉，冠軍將軍劉毅及桓玄戰于崢嶸洲，又破之。己卯，帝復幸江陵。辛巳，荊州別駕王康產、南郡太守王騰之奉帝居于南郡。壬午，督護馮遷斬桓玄於貊盤洲。乘輿反正于江陵。甲申，詔曰：「姦凶篡逆，自古有之。朕不能式遏杜漸，以致播越。賴鎮軍將軍裕英略奮發，忠勇絕世，冠軍將軍毅等誠心宿著，協助同嘉謀。義聲旣振，士庶效節，社稷載安，四海齊慶。其大赦，凡諸畏逼事屈逆命者，一無所問。」戊寅，奉神主人于太廟。

　　閏月己丑，桓玄故將揚武將軍桓振陷江陵，劉毅、何無忌退守尋陽，帝復蒙塵于賊營。

　　六月，益州刺史毛璩討偽梁州刺史桓希，斬之。

　　秋七月戊申，永安皇后何氏崩。

　　八月癸酉，祔葬穆帝章皇后于永平陵。

　　九月，前給事中刁騁、秘書丞王邁之謀反，伏誅。

　　冬十月，盧循寇廣州，刺史吳隱之爲循所敗。執始興相阮腆之而還。

　　慕容德死，兄子超嗣偽位。


　　義熙元年春正月，帝在江陵。南陽太守魯宗之起義兵，襲破襄陽。己丑，劉毅次于馬頭。桓振以帝屯于江津。辛卯，宗之破振將溫楷于柞溪，進次紀南，爲振所敗。振武將軍劉道規擊桓謙，走之。乘輿反正，帝與琅邪王幸道規舟。戊戌，詔曰：「朕以寡德，夙纂洪緒。不能緝熙遐邇，式遏姦宄。逆臣桓玄乘釁肆亂，乃誣罔天人，篡據極位。朕躬播越，淪胥荒裔，宣皇之基，眇焉以墜。賴鎮軍將軍裕忠武英斷，誠冠終古。運謀機始，貞賢協其契；抆淚誓衆，義士感其心。故霜戈一揮。巨猾奔迸，三率棱威，大憝授首。而孽振倡狂，嗣凶荊郢。幸天祚社稷，義旗載捷，狡徒沮潰，朕獲反正。斯實宗廟之靈，勤王之勳。豈朕一人，獨享伊祜，思與億兆，幸茲更始。其大赦，改元，唯玄振一祖及同黨不在原例。賜百官爵二級，鰥寡孤獨穀人五斛，大酺五日。」

　　二月丁巳，留臺備乘輿法駕，迎帝于江陵。弘農太守戴寧之、建威主簿徐惠子等謀反，伏誅。平西參軍譙縱害平西將軍、益州刺史毛璩，以蜀叛。

　　三月，桓振復襲江陵，荊州刺史司馬休之奔于襄陽。建威將軍劉懷肅討振，斬之。帝至自江陵。乙未，百官詣闕請罪。詔曰：「此非諸卿之過，其還率職。」戊戌，舉章皇后哀三日，臨于西堂。劉裕及何無忌等抗表遜位，不許。庚子，以琅邪王德文爲大司馬，武陵王遵爲太保，加鎮軍將軍劉裕爲侍中、車騎將軍、都督中外諸軍事。甲辰，詔曰：「自頃國難之後，人物凋殘，常所供奉，猶不改舊，豈所以視人如傷，禹湯歸過之誡哉！可籌量減省。」

　　夏四月，劉裕旋鎮京口。戊辰，餞于東堂。

　　五月癸未，禁絹扇及摴蒲。遊擊將軍、章武王秀，益州刺史司馬軌之謀反，伏誅。桓玄故將桓亮、苻宏、刁預寇湘州，守將擊走之。

　　秋八月甲子，封臨川王子脩之爲會稽王。

　　冬十一月，乞付乾歸伐仇池，仇池公楊盛大破之。

　　是歲，涼武昭王玄盛遣使奉表稱籓。


　　二年春正月，益州刺史司馬榮期擊譙縱將譙子明于白帝，破之。

　　夏五月，封高密王子法蓮爲高陽王。

　　秋七月，梁州刺史楊孜敬有罪，伏誅。

　　冬十月，論匡復之功，封車騎將軍劉裕爲豫章郡公，撫軍將軍劉毅南平郡公，右將軍何無忌安成郡公，自餘封賞各有差。乙亥，以左將軍孔安國爲尚書左僕射。

　　十二月，盜殺零陵太守阮野。


　　三年春二月己酉，車騎將軍劉裕來朝。誅東陽太守殷仲文、南蠻校尉殷叔文、晉陵太守殷道叔、永嘉太守駱球。己丑，大赦，除酒禁。

　　夏五月，大水。

　　六月，姚興將赫連勃勃僭稱天王于朔方，國號夏。

　　秋七月戊戌朔，日有蝕之。汝南王遵之有罪，伏誅。

　　八月，遣冠軍將軍劉敬宣持節監征蜀諸軍事。

　　冬十一月，赫連勃勃大敗禿髮傉檀，傉檀奔于南山。

　　是歲，高雲、馮跋殺慕容熙，雲僭卽帝位。


　　四年春正月甲辰，以琅邪王德文領司徒，車騎將軍劉裕爲揚州刺史、錄尚書事。庚申，侍中、太保、武陵王遵薨。

　　夏四月，散騎常侍、尚書左僕射孔安國卒。甲午，加吏部尚書孟昶尚書左僕射。

　　冬十一月辛卯，雷。梁州刺史楊思平有罪，棄市。癸丑，大風拔樹。是月，禿髮傉檀僭卽涼王位。

　　十二月，陳留王曹靈誕薨。


　　五年春正月辛卯，大赦。庚戌，以撫軍將軍劉毅爲衛將軍、開府儀同三司，加輔國將軍何無忌鎮南將軍。庚戌，尋陽地震。

　　二月，慕容超將慕容興宗寇宿豫，陽平太守劉千載、南陽太守趙元並爲賊所執。

　　三月己亥，大雪，平地數尺。車騎將軍劉裕帥師伐慕容超。夏六月丙寅，震于太廟。劉裕大破慕容超于臨朐。

　　秋七月，姚興將乞伏乾歸僭稱西秦王于苑川。

　　九月戊辰，離班弑高雲，雲將馮跋攻班，殺之。跋僭卽王位，仍號燕。

　　冬十月，魏清河王紹弑其主珪。


　　六年春正月丁亥，劉裕攻慕容超，克之，齊地悉平。是月，廣州刺史盧循反，寇江州。

　　三月，禿髮傉檀及沮渠蒙遜戰于窮泉，傉檀敗績。壬申，鎮南將軍、江州刺史何無忌及循戰于豫章，王師敗績，無忌死之。

　　夏四月，青州刺史諸葛長民、兗州刺史劉籓、幷州刺史劉道憐乃入衛京師。

　　五月丙子，大風，拔木。戊子，衛將軍劉毅及盧循戰于桑落洲，王師敗績。尚書左僕射孟昶懼，自殺。己未，大赦。乙丑，循至淮口，內外戒嚴。大司馬、琅邪王德文都督宮城諸軍事，次中皇堂，太尉劉裕次石頭，梁王珍之屯南掖門，冠軍將軍劉敬宣屯北郊，輔國將軍孟懷玉屯南岸，建武將軍王仲德屯越城，廣武將軍劉懷默屯建陽門，淮口築柤浦、藥園、廷尉三壘以距之。丙寅，震太廟鴟尾。

　　秋七月庚申，盧循遁走。甲子，使輔國將軍王仲德、廣川太守劉鐘、河間內史蒯恩等帥衆追之。是月，盧循寇荊州，刺史劉道規、雍州刺史魯宗之等敗之。又破徐道覆于華容，賊復走尋陽。

　　八月，姚興將桓謙寇江陵，劉道規敗之。

　　冬十一月，蜀賊譙縱陷巴東，守將溫祚、時延祖死之。

　　十二月壬辰，劉裕破盧循于豫章。


　　七年春二月壬午，右將軍劉籓斬徐道覆于始興，傳首京師。

　　夏四月，盧循走交州，刺史杜慧度斬之。

　　秋七月丁卯，以荊州刺史劉道規爲征西大將軍、開府儀同三司。

　　冬十月，沮渠蒙遜伐涼，涼武昭王玄盛與戰，敗之。


　　八年春二月丙子，以吳興太守孔靖爲尚書右僕射。

　　三月甲寅，山陰地陷四尺，有聲如雷。

　　夏五月，乞伏公府弑乞伏乾歸，乾歸子熾盤誅公府，僭卽偽位。

　　六月，以平北將軍魯宗之爲鎮北將軍。

　　秋七月甲午，武陵王季度薨。庚子，征西大將軍劉道規卒。

　　八月，皇后王氏崩。辛亥，高密王純之薨。

　　九月癸酉，葬僖皇后于休平陵。己卯，太尉劉裕害右將軍兗州刺史劉籓、尚書左僕射謝混。庚辰，裕矯詔曰：「劉毅苞藏禍心，構逆南夏，籓、混助亂，志肆姦宄。賴寧輔玄鑒，撫機挫銳，凶黨卽戮，社稷乂安。夫好生之德，所因者本，肆眚覃仁，實資玄澤。況事興大憝，禍自元凶。其大赦天下，唯劉毅不在其例。普增文武位一等。孝順忠義，隱滯遺逸，必令聞達。」己丑，劉裕帥師討毅。裕參軍王鎮惡陷江陵城，毅自殺。

　　冬十一月，沮渠蒙遜僭號河西王。

　　十二月，以西陵太守朱齡石爲建威將軍、益州刺史，帥師伐蜀。分荊州十郡置湘州。

　　是歲，廬陵、南康地四震。


　　九年春三月丙寅，劉裕害前將軍諸葛長民及其弟輔國大將軍黎民、從弟寧朔將軍秀之。戊寅，加劉裕鎮西將軍、豫州刺史。林邑范胡達寇九真，交州刺史杜慧度斬之。

　　夏四月壬戌，罷臨沂、湖熟皇后脂澤田四十頃，以賜貧人，弛湖池之禁。封鎮北將軍魯宗之爲南陽郡公。

　　秋七月，朱齡石克成都，斬譙縱，益州平。

　　九月，封劉裕次子義真爲桂陽公。

　　冬十二月，安平王球之薨。

　　是歲，高句麗、倭國及西南夷銅頭大師並獻方物。


　　十年春三月戊寅，地震。

　　夏六月，乞伏熾盤帥師伐禿髮傉檀，滅之。

　　秋七月，淮北大風，壞廬舍。

　　九月丁巳朔，日有蝕之。林邑遣使來獻方物。

　　是歲，城東府。


　　十一年春正月，荊州刺史司馬休之、雍州刺史魯宗之並舉兵貳於劉裕，裕帥師討之。庚午，大赦。丁丑，以吏部尚書謝裕爲尚書左僕射。

　　二月丁未，姚興死，子泓嗣偽位。

　　三月辛巳，淮陵王蘊薨。壬午，劉裕及休之戰于江津，休之敗，奔襄陽。

　　夏四月乙卯，青、冀二州刺史劉敬宣爲其參軍司馬道賜所害。

　　五月甲申，彗星二見。甲午，休之、宗之出奔于姚泓。論平蜀功，封劉裕子義隆彭城公，朱齡石豐城公。己酉，霍山崩，出銅鐘六枚。秋七月丙戌，京師大水，壞太廟。辛亥晦，日有蝕之。

　　八月丁未，尚書左僕射謝裕卒，以尚書右僕射劉穆之爲尚書左僕射。

　　九月己亥，大赦。


　　十二年春正月，姚泓使其將魯軌寇襄陽，雍州刺史趙倫之擊走之。

　　二月，加劉裕中外大都督。

　　夏六月，赫連勃勃攻姚泓秦州，陷之。己酉，新除尚書令、都鄉亭侯劉柳卒。

　　秋八月，劉裕及琅邪王德文帥衆伐姚泓。丙午，大赦。

　　冬十月丙寅，姚泓將姚光以洛陽降。己丑，遣兼司空、高密王恢之修謁五陵。


　　十三年春正月甲戌朔，日有蝕之。

　　二月，涼武昭王李玄盛薨，世子士業嗣位爲涼州牧、涼公。

　　三月，龍驤將軍王鎮惡大破姚泓將姚紹于潼關。

　　夏，劉裕敗魏將鵝青于河曲，斬青裨將阿薄干。是月，涼公李士業大敗沮渠蒙遜于鮮支澗。

　　五月，劉裕克潼關。丁亥，會稽王脩之薨。六月癸亥，林邑獻馴象、白鸚鵡。

　　秋七月，劉裕克長安，執姚泓，收其彝器，歸諸京師。南海賊徐道期陷廣州，始興相劉謙之討平之。

　　冬十一月辛未，左僕射、前將軍劉穆之卒。


　　十四年春正月辛巳，大赦。青州刺史沈田子害龍驤將軍王鎮惡于長安。

　　夏六月，劉裕爲相國，進封宋公。

　　冬十月，以涼公士業爲鎮西將軍，封酒泉公。

　　十一月，赫連勃勃大敗王師于青泥北。雍州刺史朱齡石焚長安宮殿，奔于潼關。尋又大潰，齡石死之。

　　十二月戊寅，帝崩于東堂，時年三十七。葬休平陵。

　　帝不惠，自少及長，口不能言，雖寒暑之變，無以辯也。凡所動止，皆非己出。故桓玄之纂，因此獲全。初讖云「昌明之後有二帝」，劉裕將爲禪代，故密使王韶之縊帝而立恭帝，以應二帝云。


恭帝
　　恭帝諱德文，字德文，安帝母弟也。初封琅邪王，歷中軍將軍、散騎常侍、衛將軍、開府儀同三司，加侍中，領司徒、錄尚書六條事。元興初，遷車騎大將軍。桓玄執政，進位太宰，加兗冕之服，綠綟綬。玄篡位，以帝爲石陽縣公，與安帝俱居尋陽。及玄敗，隨至江陵。玄死，桓振奄至，躍馬奮戈，直至階下，瞋目謂安帝曰：「臣門戶何負國家，而屠滅若是？」帝乃下床謂振曰：「此豈我兄弟意邪！」振乃下馬致拜。振平，復爲琅邪王，又領徐州刺史，尋拜大司馬，領司徒，加殊禮。

　　義熙五年，置左右長史、司馬、從事中郎四人，加羽葆鼓吹。

　　十二年，詔曰：「大司馬明德懋親，大尉道勳光大，並徽序彝倫，燮和二氣，髦俊引領，思佐鼎飪。而雅尚沖挹，四門弗辟，誠合大雅謙虛之道，實違急賢贊世之務。昔蒲輪載徵，異人並出，東平開府，奇士向臻，濟濟之盛，朕有欽焉。可敕二府，依舊辟召，必將明敭俊乂，嗣軌前賢矣。」於是始辟召掾屬。時太尉裕都督中外諸軍，詔曰：「大司馬地隆任重，親賢莫貳。雖府受節度，可身無致敬。」

　　劉裕之北征也，帝上疏，請帥所莅，啓行戎路，修敬山陵。朝廷從之，乃與裕俱發。及有司以卽戎不得奉辭陵廟，帝復上疏曰：「臣推轂閫外，將革寒暑，不獲展情埏璲私心罔極。伏願天慈，特垂聽許，使臣微誠粗申，卽路無恨。」許之。及姚泓滅，歸于京都。

　　十四年十二月戊寅，安帝崩。劉裕矯稱遺詔曰：「唯我有晉，誕膺明命，業隆九有，光宅四海。朕以不德，屬當多難，幸賴宰輔，拯厥顛覆。仍恃保祐，克黜禍亂，遂冕旒辰極，混一六合。方憑阿衡，惟新洪業，而遘疾大漸，將遂弗興。仰惟祖宗靈命。親賢是荷。咨爾大司馬、琅邪王，體自先皇，明德光懋，屬惟儲貳，衆望攸集。其君臨晉邦，奉係宗祀，允執其中，燮和天下。闡揚末誥，無廢我高祖之景命。」是日，卽帝位，大赦。


　　元熙元年春正月壬辰朔，改元。以山陵未厝，不朝會。立皇后褚氏。甲午，徵劉裕還朝。戊戌，有星孛于太微西籓。庚申，葬安皇帝于休平陵。帝受朝，懸而不樂。以驃騎將軍劉道憐爲司空。

　　秋八月，劉裕移鎮壽陽。以劉懷慎爲前將軍、北徐州刺史，鎮彭城。

　　九月，劉裕自解揚州。

　　冬十月乙酉，裕以其子桂陽公義真爲揚州刺史。

　　十一月丁亥朔，日有蝕之。

　　十二月辛卯，裕加殊禮。己卯，太史奏，黑龍四見于東方。


　　二年夏六月壬戌，劉裕至于京師。傅亮承裕密旨，諷帝禪位，草詔，請帝書之。帝欣然謂左右曰：「晉氏久已失之，今復何恨。」乃書赤紙爲詔。甲子，遂遜于琅邪第。劉裕以帝爲零陵王，居于秣陵，行晉正朔，車旗服色一如其舊，有其文而不備其禮。帝自是之後，深慮禍機，褚後常在帝側，飲食所資，皆出褚后，故宋人莫得伺其隟，宋永初二年九月丁丑，裕使後兄叔度請后；有間，兵人逾垣而入，弑帝于內房。時年三十六。諡恭皇帝，葬沖平陵。

　　帝幼時性頗忍急，及在籓國，曾令善射者射馬爲戲。旣而有人云：「馬者國姓，而自殺之，不祥之甚。」帝亦悟，甚悔之。其後復深信浮屠道，鑄貨千萬，造丈六金像，親于瓦官寺迎之，步從十許里。安帝旣不惠，帝每侍左右，消息溫涼寢食之節，以恭謹聞，時人稱焉。

　　始，元帝以丁丑歲稱晉王，置宗廟，使郭璞筮之，云「享二百年。」自丁丑至禪代之歲，年在庚申，爲一百四歲。然丁丑始係西晉，庚申終入宋年，所餘惟一百有二歲耳。璞蓋以百二之期促，故婉而倒之爲二百也。


　　史臣曰：安帝卽位之辰，鐘無妄之日，道子、元顯並傾朝政，主昏臣亂，未有如斯不亡者也。雖有手握戎麾，心存舊國，迴首無良，忽焉蕭散。於是桓玄乘釁，勢逾飆指，六師咸泯，隻馬徂遷。是以宋高非典午之臣，孫恩豈金行之寇。若乃世遇顛覆，則恭皇斯甚。於越之民，詎熏丹穴，會稽之侶，寧歎入臣。去皇屋而歸來，灑丹書而不恨。夫五運攸革，三微數盡，猶高秋彫候，理之自然。觀其搖落，人有爲之流漣者也。

　　贊曰：安承流湎，大盜斯張。恭乃寓命，他人是綱。猶存周赧，始立懷王。虛尊假號，異術同亡。


Chinese text: This work was published before January 1, 1923, and is in the
public domain worldwide because the author died at least 100 years ago.
