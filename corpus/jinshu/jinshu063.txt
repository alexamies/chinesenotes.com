邵續
　　邵續，字嗣祖，魏郡安陽人也。父乘，散騎侍郎。續樸素有志烈，博覽經史，善談理義，妙解天文。初為成都王穎參軍，穎將討長沙王乂，續諫曰：「續聞兄弟如左右手，今明公當天下之敵，而欲去一手乎？續竊惑之。」穎不納。後為苟晞參軍，除沁水令。

　　時天下漸亂，續去縣還家，糾合亡命，得數百人。王浚假續綏集將軍、樂陵太守，屯厭次，以續子乂為督護。續綏懷流散，多歸附之。石勒既破浚，遣乂還招續，續以孤危無援，權附於勒，勒亦以乂為督護。既而段匹磾在薊，遺書要續俱歸元帝，續從之。其下諫曰：「今棄勒歸匹磾，任子危矣。」續垂泣曰：「我出身為國，豈得顧子而為叛臣哉！」遂絕於勒，勒乃害乂。續懼勒攻，先求救於匹磾，匹磾遣弟文鴦救續。文鴦未至，勒已率八千騎圍續。勒素畏鮮卑，又聞文鴦至，乃棄攻具東走。續與文鴦追勒至安陵，不及，虜勒所署官，並驅三千餘家，又遣騎入抄勒北邊，掠常山，亦二千家而還。

　　匹磾既殺劉琨，夷晉多怨叛，遂率其徒依續。勒南和令趙領等率廣川、渤海千餘家背勒歸續。而帝以續為平原樂安太守、右將軍、冀州刺史，進平北將軍、假節，封祝阿子。續遣兄子武邑內史存與文鴦率匹磾眾就食平原，為石季龍所破。續先與曹嶷互相侵掠，嶷因存等敗，乃破續屯田，又抄其戶口，續首尾相救，疲於奔命。太興初，續遣存及文鴦屯濟南黃巾固，因以逼嶷，嶷懼，求和。俄而匹磾率眾攻段末杯，石勒知續孤危，遣季龍乘虛圍續。季龍騎至城下，掠其居人，續率眾出救，季龍伏騎斷其後，遂為季龍所得，使續降其城。續呼其兄子竺等曰：「吾志雪國難，以報所受，不幸至此。汝等努力自勉，便奉匹磾為主，勿有二心。」

　　時帝既聞續沒，下詔曰：「邵續忠烈在公，義誠慷慨，綏集荒余，憂國亡身。功勳未遂，不幸陷沒，朕用悼恨於懷。所統任重，宜時有代。其部曲文武，已共推其息緝為營主。續之忠誠，著於公私，今立其子，足以安眾，一以續本位即授緝，使總率所統，效節國難，雪其家仇。」

　　季龍遣使送續於勒，勒使使徐光讓之曰：「國家應符撥亂，八表宅心，遺晉怖威，遠竄揚越。而續蟻封海阿，跋扈王命，以夷狄不足為君邪？何無上之甚也！國有常刑，于分甘乎？」續對曰：「晉末饑亂，奔控無所，保合鄉宗，庶全老幼。屬大王龍飛之始，委命納質，精誠無感，不蒙慈恕。言歸遺晉，仍荷寵授，誓盡忠節，實無二心。且受彼厚榮，而復二三其趣者，恐亦不容于明朝矣。周文生於東夷，大禹出於西羌，帝王之興，蓋惟天命所屬，德之所招，當何常邪！伏惟大王聖武自天，道隆虞夏，凡在含生，孰不延首神化，恥隔皇風，而況囚乎！使囚去真即偽，不得早叩天門者，大王負囚，囚不負大王也。釁鼓之刑，囚之恆分，但恨天實為之，謂之何哉！」勒曰：「其言慨至，孤愧之多矣。夫忠於其君者，乃吾所求也。」命張寶延之於館，厚撫之，尋以為從事中郎。今自後諸克敵擒俊，皆送之，不得輒害，冀獲如續之流。

　　初，季龍之攻續也，朝廷有王敦之逼，不遑救恤。續既為勒所執，身灌園鬻菜，以供衣食。勒屢遣察之，歎曰；「此真高人矣。不如是，安足貴乎！」嘉其清苦，數賜穀帛。每臨朝嗟歎，以勵群官。

　　續被獲之後，存及竺、緝等與匹磾嬰城距寇，而帝又假存揚武將軍、武邑太守。勒屢遣季龍攻之，戰守疲苦，不能自立。久之，匹磾及其弟文鴦與竺、緝等悉見獲，惟存得潰圍南奔，在道為賊所殺。續竟亦遇害。

李矩
　　李矩，字世回，平陽人也。童齔時，與群兒聚戲，便為其率，計畫指授，有成人之量。及長，為吏，送故縣令于長安，征西將軍梁王肜以為牙門。伐氐齊萬年有殊功，封東明亭侯。還為本郡督護。太守宋胄欲以所親吳畿代之，矩謝病去。畿恐矩復還，陰使人刺矩，會有人救之，故得免。屬劉元海攻平陽，百姓奔走，矩素為鄉人所愛，乃推為塢主，東屯滎陽，後移新鄭。

　　矩勇毅多權略，志在立功，東海王越以為汝陰太守。永嘉初，使矩與汝南太守袁孚率眾修洛陽千金堨，以利運漕。及洛陽不守，太尉荀籓奔陽城，衛將軍華薈奔成皋。時大饑，賊帥侯都等每略人而食之，籓、薈部曲多為所啖。矩討都等滅之，乃營護籓、薈，各為立屋宇，輸穀以給之。及籓承制，建行台，假矩滎陽太守。矩招懷離散，遠近多附之。

　　石勒親率大眾襲矩，矩遣老弱入山，令所在散牛馬，因設伏以待之。賊爭取牛馬。伏發，齊呼，聲動山谷，遂大破之，斬獲甚眾，勒乃退。籓表元帝，加矩冠軍將軍，軺車幢蓋，進封陽武縣侯，領河東、平陽太守。時饑饉相仍，又多疫癘，矩垂心撫恤，百姓賴焉。會長安群盜東下，所在多虜掠，矩遣部將擊破之，盡得賊所略婦女千餘人。諸將以非矩所部。欲遂留之。矩曰：「俱是國家臣妾，焉有此彼此！」乃一時遣之。

　　時劉琨所假河內太守郭默為劉元海所逼，乞歸於矩，矩將使其甥郭誦迎致之，而不敢進。會劉琨遣參軍張肇，率鮮卑範勝等五百餘騎往長安，屬默被圍，道路不通，將還依邵續，行至矩營，矩謂肇曰：「默是劉公所授，公家之事，知無不為。」屠各舊畏鮮卑，遂邀肇為聲援，肇許之。賊望見鮮卑，不戰而走。誦潛遣輕舟濟河，使勇士夜襲懷城，掩賊留營，又大破之。默遂率其屬歸於矩。後劉聰遣從弟暢步騎三萬討矩，屯于韓王故壘，相去七里，遣使招矩。時暢卒至，矩未暇為備，遣使奉牛酒詐降於暢，潛匿精勇，見其老弱。暢不以為虞，大饗渠帥，人皆醉飽。矩謀夜襲之，兵士以賊眾，皆有懼色。矩令郭誦禱鄭子產祠曰：「君昔相鄭，惡鳥不鳴。凶胡臭羯，何得過庭！」使巫揚言：「東裏有教，當遣神兵相助。」將士聞之，皆踴躍爭進。乃使誦及督選楊璋等選勇敢千人，夜掩暢營，獲鎧馬甚多，斬首數千級，暢僅以身免。

　　先是，郭默聞矩被攻，遣弟芝率眾援之。既而聞破暢，芝復馳來赴矩。矩乃與芝馬五百匹，分軍為三道，夜追賊，復大獲而旋。

　　先是，聰使其將趙固鎮洛陽，長史周振與固不協，密陳固罪。矩之破暢也，帳中得聰書，敕暢平矩訖，過洛陽，收固斬之，便以振代固。矩送以示固，固即斬振父子，遂率騎一千來降，矩還令守洛。後數月，聰遣其太子粲率劉雅生等步騎十萬屯孟津北岸，分遣雅生攻趙固於洛。固奔陽城山，遣弟告急，矩遣郭誦屯洛口以救之。誦使將張皮簡精卒千人夜渡河。粲候者告有兵至，粲恃其眾，不以為虞。既而誦等奄至，十道俱攻，粲眾驚擾，一時奔潰，殺傷太半，因據其營，獲其器械軍資不可勝數。及旦，粲見皮等人少，更與雅生悉餘眾攻之，苦戰二十餘日不能下。矩進救之，使壯士三千泛舟迎皮。賊臨河列陣，作長鉤以鉤船，連戰數日不得渡。矩夜遣部將格增潛濟入皮壘，與皮選精騎千餘，而殺所獲牛馬，焚燒器械，夜穴圍而出，奔武牢。聰追之，不及而退。聰因憤恚，發病而死。帝嘉其功，除矩都督河南三郡軍事、安西將軍、滎陽太守，封修武縣侯。

　　及劉粲嗣位，昏虐日甚，其將靳准乃起兵殺粲，並其宗族，發聰塚，斬其屍，遣使歸矩，稱「劉元海屠各小丑，因大晉事故之際，作亂幽並，矯稱天命，至令二帝幽沒虜庭。輒率眾扶侍梓宮，因請上聞」。矩馳表於帝，帝遣太常韓胤等奉迎梓宮，未至而准已為石勒、劉曜所沒。矩以眾少不足立功，每慷慨憤歎。及帝踐阼，以為都督司州諸軍事、司州刺史，改封平陽縣侯，將軍如故。時弘農太守尹安、振威將軍宋始等四軍並屯洛陽，各相疑阻，莫有固志。矩、默各遣千騎至洛以鎮之。安等乃同謀告石勒，勒遣石生率騎五千至洛陽，矩、默軍皆退還。俄而四將復背勒，遣使乞迎，默又遣步卒五百人入洛。石生以四將相謀，不能自安，乃虜宋始一軍，渡河而南。百姓相率歸矩，於是洛中遂空。矩乃表郭誦為揚武將軍、陽翟令，阻水築壘，且耕且守，為滅賊之計。屬趙固死，石生遣騎襲誦，誦多計略，賊至，輒設伏破之，虜掠無所得。生怒，又自率四千餘騎暴掠諸縣，因攻誦壘，接戰須臾，退軍堮阪。誦率勁勇五百追及生於磐脂故亭，又大破之。矩以誦功多，表加赤幢曲蓋，封吉陽亭侯。

　　郭默欲侵祖約，矩禁之不可，遂為約所破。石勒遣其養子匆襲默，默懼後患未已，將降于劉曜，遣參軍鄭雄詣矩謀之，矩距而不許。後勒遣其將石良率精兵五千襲矩，矩逆擊不利。郭誦弟元復為賊所執，賊遣元以書說矩曰：「去年東平曹嶷，西賓猗盧，矩如牛角，何不歸命？」矩以示誦，誦曰：「昔王陵母在賊，猶不改意，弟當何論！」勒復遺誦麈尾馬鞭，以示殷勤，誦不答。勒將石生屯洛陽，大掠河南，矩、默大饑，默因復說矩降曜。矩既為石良所破遂，從默計，遣使於曜。曜遣從弟岳軍于河陰，欲與矩謀攻石生。勒遣將圍岳，嶽閉門不敢出。默後為石匆所敗，自密南奔建康。矩聞之大怒，遣其將郭誦等齎書與默，又敕誦曰：「汝識脣亡之談不？迎接郭默，皆由於卿，臨難逃走，其必留之。」誦追及襄城，默自知負矩，棄妻子而遁。誦擁其餘眾而歸，矩待其妻子如初。劉嶽以外援不至，降于石季龍。

　　矩所統將士有陰欲歸勒者，矩知之而不能討，乃率眾南走，將歸朝廷，眾皆道亡，惟郭誦及參軍郭方，功曹張景，主簿苟遠，將軍騫韜、江霸、梁志、司馬尚、季弘、李瑰、段秀等百餘人棄家送矩。至於魯陽縣，矩墜馬卒，葬襄陽之峴山。

段匹磾
　　段匹磾，東部鮮卑人也。種類勁健，世為大人。父務勿塵，遣軍助東海王越征討有功，王浚表為親晉王，封遼西公，嫁女與務勿塵，以結鄰援。懷帝即位，以務勿塵為大單于，匹磾為左賢王，率眾助國征討，假撫軍大將軍。務勿塵死，弟涉復辰以務勿塵子疾陸眷襲號。

　　劉曜逼洛陽，王浚遣督護王昌等率疾陸眷及弟文鴦、從弟末杯攻石勒于襄國。勒敗還壘，末杯追入壘門，為勒所獲。勒質末杯，遣使求和于疾陸眷，疾陸眷將許之，文鴦諫曰：「受命討勒，寧以末杯一人，故縱成擒之冠？既失浚意，且有後憂，必不可許。」疾陸眷不聽，以鎧馬二百五十匹、金銀各一簏贈末杯。勒歸之，又厚以金寶采絹報疾陸眷。疾陸眷令文鴦與石季龍同盟，約為兄弟，遂引騎還。昌等不能獨守，亦還。

　　建武初，匹磾推劉琨為大都督，結盟討勒，並檄涉復辰、疾陸眷、末杯等三面俱集襄國，琨、匹磾進屯固安，以候眾軍。勒懼，遣間使厚賂末杯。然末杯既思報其舊恩，且因匹磾在外，欲襲奪其國，乃間匹磾於涉復辰、疾陸眷曰：「以父兄而從子弟邪？雖一旦有功，匹磾獨收之矣。」涉復辰等以為然，引軍而還。匹磾亦止。會疾陸眷病死，匹磾自薊奔喪，至於右北平。末杯宣言匹磾將篡，出軍擊敗之。末杯遂害涉復辰及其子弟黨與二百餘人，自立為單于。

　　及王浚敗，匹磾領幽州刺史，劉琨自并州依之，復與匹磾結盟，俱討石勒。匹磾復為末杯所敗，士眾離散，懼琨圖己，遂害之，於是晉人離散矣。匹磾不能自固，北依邵續，末杯又攻敗之。匹磾被瘡，謂續曰：「吾夷狄慕義，以至破家，君若不忘舊要，與吾進討，君之惠也。」續曰：「賴公威德，續得效節。今公有難，豈敢不俱！遂並力追末杯，斬獲略盡。又令文鴦北討末杯弟于薊城，及還，去城八十里，聞續已沒，眾懼而散，復為石季龍所遮，文鴦以其親兵數百人力戰破之，始得入城。季龍復抄城下，文鴦登城臨見，欲出擊之，匹磾不許。文鴦曰：「我以勇聞，故百姓杖我。見人被略而不救，非丈夫也。令眾失望，誰復為我致死乎！」遂將壯士數十騎出戰，殺胡甚多。遇馬乏，伏不能起。季龍呼曰：「大兄與我俱是戎狄，久望共同。天不違願，今日相見，何故復戰？請釋杖。」文鴦罵曰：「汝為寇虐，久應合死，吾兄不用吾計，故令汝得至此，吾寧死，不為汝擒。」遂下馬苦戰，槊折，執刀力戰不已。季龍軍四面解馬羅披自鄣，前捉文鴦。文鴦戰自辰至申，力極而後被執。城內大懼。

　　匹磾欲單騎歸朝，續弟樂安內史洎協兵，不許，洎復欲執台使王英送于季龍，匹磾正色責之曰：「卿不能遵兄之志，逼吾不得歸朝，亦以甚矣，復欲執天子使者，我雖胡素，所未聞也。」因謂英曰：「匹磾世受重恩，不忘忠孝。今日事逼，欲歸罪朝廷，而見逼迫，忠款不遂。若得假息，未死之日，心不忘本。」遂渡黃河南。匹磾著朝服，持節，賓從出見季龍曰：「我受國恩，志在滅汝。不幸吾國自亂，以至於此。既不能死，又不能為汝敬也。」勒及季龍素與匹磾結為兄弟，季龍起而拜之。匹磾到襄國，又不為勒禮，常著朝服，持晉節。經年，國中謀推匹磾為主，事露，被害。文鴦亦遇鴆而死，惟末波存焉。及死，弟牙立。牙死，其後從祖就陸眷之孫遼立。

　　自務勿塵已後，值晉喪亂，自稱位號，據有遼西之地，而臣禦晉人。其地西盡幽州，東界遼水。然所統胡晉可三萬餘家，控弦可四五萬騎，而與石季龍遞相侵掠，連兵不息，竟為季龍所破，徙其遺黎數萬家于司雍之地。其子蘭復聚兵，與季龍為患久之。及石氏之亡，末波之子勤鳩集胡羯得萬餘人，保枉人山，自稱趙王，附于慕容俊。俄為冉閔所敗，徙於繹幕，僭即尊號。俊遣慕容恪擊之，勤懼而降。

魏浚
　　魏浚，東郡東阿人也，寓居關中。初為雍州小吏，河間王顒敗亂之際，以為武威將軍。後為度支校尉，有幹用。永嘉末，與流人數百家東保河陰之硤石。時京邑荒儉，浚劫掠得穀麥，獻之懷帝，帝以為揚威將軍、平陽太守，度支如故。以亂不之官。及洛陽陷，屯於洛北石梁塢，撫養遺眾，漸修軍器。其附賊者，皆先解喻，說大晉運數靈長，行已建立，歸之者甚眾。其有恃遠不從命者，遣將討之，服從而已，不加侵暴。於是遠近感悅，繈負至者漸眾。劉琨承制，假浚河南尹。時太尉荀籓建行台在密縣，浚詣籓諮謀軍事，籓甚悅，要李矩同會。矩將夜赴之，矩官屬以浚不可信，不宜夜往。矩曰：「忠臣同心，將何疑乎！」及會，客主盡歎，浚因與矩相結而去。劉曜忌浚得眾，率眾軍圍之。劉演、郭默遣軍來救，曜分兵逆于河北，乃伏兵深隱處，以邀演、默軍，大破之，盡虜演等騎。浚夜遁走，為曜所得，遂死之。追贈平西將軍。族子該領其眾。

族子該
　　該一名亥，本僑居京兆陰磐。河間王顒之伐趙王倫，以該為將兵都尉。及劉曜攻洛陽，隨浚赴難，先領兵守金墉城，故得無他。曜引去，餘眾依之。

　　時杜預子尹為弘農太守，屯宜陽界一泉塢，數為諸賊所抄掠。尹要該共距之，該遣其將馬瞻將三百人赴尹。瞻知其無備，夜襲尹殺之，迎該據塢。塢人震懼，並服從之。乃與李炬、郭默相結以距賊。荀籓即以該為武威將軍，統城西雍涼人，使討劉曜。元帝承制，加冠軍將軍、河東太守。督護河東、河南、平陽三郡。

　　曜嘗攻李矩，該破之。及矩將迎郭默，該遣軍助之，又與河南尹任愔相連結。後漸饑弊，曜寇日至，欲率眾南徙，眾不從，該遂單騎走至南陽。帝又以為前鋒都督、平北將軍、雍州刺史。馬瞻率該餘眾降曜。曜徵發既苦，瞻又驕虐，部曲遣使呼該，該密往赴之，其眾殺瞻而納該。該遷於新野，率眾助周訪討平杜曾，詔以該為順陽太守。

　　王敦之反也，梁州刺史甘卓不從，欲觀該去就，試以敦旨動之。該曰：「我本去賊，惟忠於國。今王公舉兵向天子，非吾所宜與也。」遂距而不應。及蘇峻反，率眾救台，軍次石頭，受陶侃節度。峻未平，該病篤還屯，卒於道，葬于武陵。從子雄統其眾。

郭默
　　郭默，河內懷人。少微賤，以壯勇事太守裴整，為督將。永嘉之亂，默率遺眾自為塢主，以漁舟抄東歸行旅，積年遂致巨富，流人依附者漸眾。撫循將士，甚得其歡心。默婦兄同郡陸嘉取官米數石餉妹，默以為違制，將殺嘉，嘉懼，奔石勒。默乃自射殺婦，以明無私。遣使謁劉琨，琨加默河內太守。劉元海遣從子曜討默，曜列三屯圍之，欲使餓死。默送妻子為質，並請糴焉，糴畢，設守。曜怒，沈默妻子于河而攻之。默遣弟芝求救于劉琨，琨知默狡猾，留之而緩其救。默更遣人告急。會芝出城浴馬，使強與俱歸。默乃遣芝質于石勒，勒以默多詐，封默書與劉曜。默使人伺得勒書，便突圍投李矩。後與矩並力距劉、石，事見矩傳。

　　太興初，除潁川太守。默與石匆戰敗，矩轉蹙弱，默深憂懼，解印授其參軍殷嶠，謂之曰：「李使君遇吾甚厚，今遂棄去，無顏謝之，三日可白吾去也。」乃奔陽翟。矩聞之，大怒，遣其將郭誦追默，至襄城，及之。默棄家人，單馬馳去。默至京都，明帝授征虜將軍。劉遐卒，以默為北中郎將、監淮北軍事、假節。遐故部曲李龍等謀反，詔默與右衛將軍趙胤討平之。

　　朝廷將征蘇峻，懼其為亂，召默拜後將軍，領屯騎校尉。初戰有功，及六軍敗績，南奔。郗鑒議于曲阿北大業裏作壘，以分賊勢，使默守之。峻遣韓晁等攻默甚急，壘中頗乏水，默懼，分人馬出外，乃潛從南門蕩出，留人堅守。會峻死，圍解，徵為右軍將軍。

　　默樂為邊將，不願宿衛，及赴召，謂平南將軍劉胤曰：「我能禦胡而不見用。右軍主禁兵，若疆場有虞，被使出征，方始配給，將卒無素，恩信不著，以此臨敵，少有不敗矣。時當為官擇才，若人臣自擇官，安得不亂乎」胤曰：「所論事雖然，非小人所及也。」當發，求資於胤。時胤被詔免官，不即歸罪，方自申理，而驕侈更甚，遠近怪之。

　　初，默之被征距蘇峻也，下次尋陽，見胤，胤參佐張滿等輕默，倮露視之，默常切齒。至是，胤臘日餉默酒一器，肫一頭，默對信投之水中，忿憤益甚。又僑人蓋肫先略取祖煥所殺孔煒女為妻，煒家求之，張滿等使還其家，肫不與，因與胤、滿有隙。至是，肫謂默曰：「劉江州不受免，密有異圖，與長史司馬張滿、荀楷等日夜計謀，反逆已形，惟忌郭侯一人，雲當先除郭侯而後起事。禍將至矣，宜深備之。」默既懷恨，便率其徒候旦門開襲胤。胤將吏欲距默，默句之曰：「我被詔有所討，動者誅及三族。」遂入至內寢。胤尚與妾臥，默牽下斬之。出取胤僚佐張滿、荀楷等，誣以大逆。傳胤首于京師，詐作詔書，宜視內外。掠胤女及諸妾，並金寶還船。初雲下都，俄而還，停胤故府，招桓宣、王愆期。愆期懼逼，勸默為平南、江州，默從之。愆期因逃廬山，桓宣固守不應。

　　司徒王導懼不可制，乃大赦天下，梟胤首於大航，以默為西中郎將、豫州刺史。武昌太守鄧岳馳白太尉陶侃，侃聞之，投袂起曰：「此必詐也。」即日率眾討默，上疏陳默罪惡。導聞之，乃收胤首，詔庾亮助侃討默。默欲南據豫章，而侃已至城下築土山以臨之。諸軍大集，圍之數重。侃惜默驍勇，欲活之，遣郭誦見默，默許降，而默將張醜、宋侯等恐為侃所殺，故致進退，不時得出。攻之轉急，宋侯遂縛默求降，即斬於軍門，同黨死者四十人，傳首京師。

　　史臣曰：邵、李、魏、郭等諸將，契闊喪亂之辰，驅馳戎馬之際，威懷足以容眾，勇略足以制人，乃保據危城，折沖千里，招集義勇，抗禦仇讎，雖艱阻備嘗，皆乃心王室。而矩能以少擊眾，戰勝獲多，遂使玄明憤恚，世龍挫衄。惜其寡弱，功虧一簣。方之數子，其最優乎！默既拔跡危亡，參陪朝伍，忿因眥睚，禍及誅夷，非夫狂悖，豈宜至此！段匹磾本自遐方，而系心朝廷，始則盡忠國難，終乃抗節虜廷，自蘇子卿以來，一人而已。越石之見誅段氏，實以威名；匹磾之取戮世龍，亦由眾望：禍福之應，何其速哉！《詩》云：「無言不酬，無德不報」，此之謂也。

　　贊曰：邵李諸將，實惟忠壯。蒙犯艱危，驅馳亭鄣。力小任重，功虧身喪。匹磾勁烈，隕身全節。默實凶殘，自貽罪戾。


Chinese text: This work was published before January 1, 1923, and is in the
public domain worldwide because the author died at least 100 years ago.
