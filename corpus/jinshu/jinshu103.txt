劉曜

　　劉曜，字永明，元海之族子也。少孤，見養於元海。幼而聰彗，有奇度。年八歲，從元海獵於西山，遇雨，止樹下，迅雷震樹，旁人莫不顛仆，曜神色自若。元海異之曰：「此吾家千里駒也，從兄為不亡矣！」身長九尺三寸，垂手過膝，生而眉白，目有赤光，須髯不過百餘根，而皆長五尺。性拓落高亮，與眾不群。讀書志於廣覽，不精思章句，善屬文，工草隸。雄武過人，鐵厚一寸，射而洞之，于時號為神射。尤好兵書，略皆暗誦。常輕侮吳、鄧，而自比樂毅、蕭、曹，時人莫之許也，惟聰每曰：「永明，世祖、魏武之流，何數公足道哉！」

　　弱冠游於洛陽，坐事當誅，亡匿朝鮮，遇赦而歸。自以形質異眾，恐不容於世，隱跡管涔山，以琴書為事。嘗夜閒居，有二童子入跪曰：「管涔王使小臣奉謁趙皇帝，獻劍一口。」置前再拜而去。以燭視之，劍長二尺，光澤非常，赤玉為室，背上有銘曰：「神劍禦，除眾毒。」曜遂服之。劍隨四時而變為五色。

　　元海世頻曆顯職，後拜相國，都督中外諸軍事，鎮長安。靳准之難，自長安赴之。至於赤壁，太保呼延晏等自平陽奔之，與太傅硃紀、太尉范隆等上尊號。曜乙太興元年僭即皇帝位，大赦境內，惟准一門不在赦例，改元光初。以硃紀領司徒，呼延晏領司空，範隆以下悉復本位。使征北劉雅、鎮北劉策次於汾陰，與石勒為掎角之勢。

　　靳准遣侍中卜泰降於勒，勒囚泰，送之曜。謂泰曰：「先帝末年，實亂大倫，群閹撓政，誅滅忠良，誠是義士匡討之秋。司空執心忠烈，行伊霍之權，拯濟塗炭，使朕及此，勳高古人，德格天地。朕方寧濟大艱，終不以非命及君子賢人。司空若執忠誠，早迎大駕者，政由靳氏，祭則寡人，以朕此意布之司空，宣之朝士。」泰還平陽，具宣曜旨。准自以殺曜母兄，沈吟未從。尋而喬泰、王騰、靳康、馬忠等殺准，推尚書令靳明為盟主，遣卜泰奉傳國六璽降於曜。曜大悅，謂泰曰：「使朕獲此神璽而成帝王者，子也。」石勒聞之，怒甚，增兵攻之。明戰累敗，遣使求救於曜，曜使劉雅、劉策等迎之。明率平陽士女萬五千歸於曜，曜命誅明，靳氏男女無少長皆殺之。使劉雅迎母胡氏喪於平陽，還葬粟邑，墓號陽陵，偽諡宣明皇太后。僭尊高祖父亮為景皇帝，曾祖父廣為獻皇帝，祖防懿皇帝，考曰宣成皇帝。徙都長安，起光世殿於前，紫光殿於後。立其妻羊氏為皇后，子熙為皇太子，封子襲為長樂王，闡太原王，沖淮南王，敞齊王，高魯王，徽楚王，征諸宗室皆進封郡王。繕宗廟、社稷、南北郊。以水承晉金行，國號曰趙。牲牡尚黑，旗幟尚玄，冒頓配天，元海配上帝，大赦境內殊死已下。

　　黃石屠各路松多起兵于新平、扶風，聚眾數千，附于南陽王保。保以其將楊曼為雍州刺史，王連為扶風太守，據陳倉；張顗為新平太守，周庸為安定太守，據陰密。松多下草壁，秦隴氐羌多歸之。曜遣其軍騎劉雅、平西劉厚攻楊曼于陳倉，二旬不克。曜率中外精銳以赴之，行次雍城，太史令弁廣明言於曜曰：「昨夜妖星犯月，師不宜行。」乃止。敕劉雅等攝圍固壘，以待大軍。

　　地震，長安尤甚。時曜妻羊氏有殊寵，頗與政事，陰有餘之征也。

　　三年，曜發雍，攻陳倉，曼、連謀曰：「諜者適還，雲其五牛旗建，多言胡主自來，其鋒恐不可當也。吾糧廩既少，無以支久，若頓軍城下，圍人百日，不待兵刃而吾自滅，不如率見眾以一戰。如其勝也，關中不待檄而至；如其敗也，一等死，早晚無在。」遂盡眾背城而陣，為曜所敗，王連死之，楊曼奔于南氐。曜進攻草壁，又陷之，松多奔隴城，進陷安定。保懼，遷于桑城。氐羌悉從之。曜振旅歸於長安，署劉雅為大司徒。

　　晉將李矩襲金墉，克之。曜左中郎將宋始、振威宋恕降于石勒。署其大將軍、廣平王嶽為征東大將軍，鎮洛陽。會三軍疫甚，嶽遂屯澠池。石勒遣石生馳應宋始等，軍勢甚盛。曜將尹安、趙慎等以洛陽降生，嶽乃班師，鎮於陝城。

　　西明門內大樹風吹折，經一宿，樹撥變為人形，發長一尺，鬚眉長三寸，皆黃白色，有斂手之狀，亦有兩腳著裙之形，惟無目鼻，每夜有聲，十日而生柯條，遂成大樹，枝葉甚茂。

　　長水校尉尹車謀反，潛結巴酋徐庫彭，曜乃誅車，囚庫彭等五十餘人于阿房，將殺之。光祿大夫遊子遠固諫，曜不從。子遠叩頭流血，曜大怒，幽子遠而盡殺庫彭等，屍諸街巷之中十日，乃投之于水。於是巴氐盡叛，推巴歸善王句渠知為主，四山羌、氐、巴、羯應之者三十餘萬，關中大亂，城門晝閉。子遠又從獄表諫，曜怒甚，毀其表曰：「大荔奴不憂命在須臾，猶敢如此，嫌死晚邪？」叱左右速殺之。劉雅、硃紀、呼延晏等諫曰：「子遠幽而尚諫者，所謂忠於社稷，不知死之將至。陛下縱弗能用，奈何殺之！若子遠朝誅，臣等亦暮死，以彰陛下過差之咎。天下之人皆當去陛下蹈西海而死耳，陛下復與誰居乎！」曜意解，乃赦之。於是敕內外戒嚴，將親討渠知。子遠進曰：「陛下誠能納愚臣之計者，不勞大駕親動，一月之中可使清定。」曜曰：「卿試言之。」子遠曰：「彼匪有大志，希竊非望也，但逼于陛下峻綱耳。今死者不可追，莫若赦諸逆人之家老弱沒奚官者，使迭相撫育，聽其復業，大赦與之更始。彼生路既開，不降何待！若渠知自以罪重不即下者，願假臣弱兵五千，以為陛下梟之，不敢勞陛下之將帥也。不爾者，今賊黨既眾，彌川被穀，雖以天威臨之，恐非年歲可除。」曜大悅，以子遠為車騎大將軍、開府儀同三司、都督雍秦征討諸軍事。大赦境內。子遠次於雍城，降者十餘萬，進軍安定，氐羌悉下，惟句氏宗党五千餘家保存于陰密，進攻平之，遂振旅循隴右，陳安郊迎。

　　先是，上郡氐羌十餘萬落保險不降，酋大虛除權渠自號秦王。子遠進師至其壁下，權渠率眾來距，五戰敗之。權渠恐，將降，其子伊余大言於眾曰：「往劉曜自來，猶無若我何，況此偏師而欲降之！」率勁卒五萬，晨壓壘門。左右勸戰，子遠曰：「吾聞伊餘之勇，當今無敵，士馬之強，復非其匹；又其父新敗，怒氣甚盛；且西戎剽勁，鋒銳不可擬也。不如緩之，使氣竭而擊之。」乃堅壁不戰。伊餘有驕色。子遠候其無備，夜，誓眾蓐食，晨，大風霧，子遠曰：「天贊我也！」躬先士卒，掃壁而出，遲明覆之，生擒伊餘，悉俘其眾。權渠大懼，被髮割面而降。子遠啟曜以權渠為征西將軍、西戎公，分徙伊余兄弟及其部落二十餘萬口于長安。西戎之中，權渠部最強，皆稟其命而為寇暴，權渠既降，莫不歸附。

　　曜大悅，宴群臣於東堂，語及平生，泫然流涕，遂下書曰：「蓋褒德惟舊，聖後之所先；念惠錄孤，明王之恆典。是以世祖草創河北，而致封于嚴尤之孫；魏武勒兵梁宋，追慟於橋公之墓。前新贈大司徒、烈湣公崔岳，中書令曹恂，晉陽太守王忠，太子洗馬劉綏等，或識朕于童齔之中，或濟朕於艱窘之極，言念君子，實傷我心。《詩》不雲乎：'中心藏之，何日忘之！'岳，漢昌之初雖有褒贈，屬否運之際，禮章莫備，今可贈嶽使持節、侍中、大司徒、遼東公，恂大司空、南郡公，綏左光祿大夫、平昌公，忠鎮軍將軍、安平侯，並加散騎常侍。但皆丘墓夷滅，申哀莫由，有司其速班訪嶽等子孫，授以茅土，稱朕意焉。」初，曜之亡，與曹恂奔于劉綏，綏匿之於舊匱，載送於忠，忠送之朝鮮。歲餘，饑窘，變姓名，客為縣卒。嶽為朝鮮令，見而異之，推問所由。曜叩頭自首，流涕求哀。嶽曰：「卿謂崔元嵩不如孫賓碩乎，何懼之甚也！今詔捕卿甚峻，百姓間不可保也。此縣幽僻，勢能相濟，縱有大急，不過解印綬與卿俱去耳。吾既門衰，無兄弟之累，身又薄祜，未有兒子，卿猶吾子弟也，勿為過憂。大丈夫處身立世，鳥獸投人，要欲濟之，而況君子乎！」給以衣服，資供書傳。曜遂從嶽，質通疑滯，恩顧甚厚。岳從容謂曜曰：「劉生姿宇神調，命世之才也！四海脫有微風搖之者，英雄之魁，卿其人矣。」曹恂雖於屯厄之中，事曜有君臣之禮，故皆德之。

　　曜立太學于長樂宮東，小學于未央宮西，簡百姓年二十五已下十三已上，神志可教者千五百人，選朝賢宿儒明經篤學以教之。以中書監劉均領國子祭酒。置崇文祭酒，秩次國子。散騎侍郎董景道以明經擢為崇文祭酒。以遊子遠為大司徒。

　　曜命起酆明觀，立西宮，建陵霄台于滈池，又將於霸陵西南營壽陵。侍中喬豫、和苞上疏諫曰：「臣聞人主之興作也，必仰准乾象，俯順人時，是以衛文承亂亡之後，宗廟社稷流漂無所，而猶上候營室以構楚宮。彼其急也猶尚若茲，故能興康叔、武公之跡，以延九百之慶也。奉詔書將營酆明觀，市道芻蕘咸以非之，曰一觀之功可以平涼州矣。又奉敕旨復欲擬阿房而建西宮，模瓊台而起陵霄，此則費萬酆明，功億前役也。以此功費，亦可以吞吳蜀，翦齊魏矣。陛下何為于中興之日而蹤亡國之事！自古聖王，人誰無過！陛下此役，實為過舉。過貴在能改，終之實難。又伏聞敕旨將營建壽陵，周回四里，下深二十五丈，以銅為棺郭，黃金飾之，恐此功費非國內所能辦也。且臣聞堯葬谷林，市不改肆；顓頊葬廣陽，下不及泉。聖王之於終也如是。秦皇下錮三泉，周輪七里，身亡之後，毀不旋踵，暗主之於終也如此。向魋石槨，孔子以為不如速朽；王孫倮葬，識者嘉其矯世。自古無有不亡之國，不掘之墓，故聖王知厚葬之招害也，故不為之。臣子之于君父，陵墓豈不欲高廣如山嶽哉！但以保全始終，安固萬世為優耳。興亡奢儉，冏然於前，惟陛下覽之。」曜大悅，下書曰：「二侍中懇懇有古人之風烈矣，可謂社稷之臣也。非二君，朕安聞此言乎！以孝明於承平之世，四海無虞之日，尚納鐘離一言而罷北宮之役，況朕之暗眇，當今極弊，而可不敬從明誨乎！今敕悉停壽陵制度，一遵霸陵之法。《詩》不雲乎：'無言不酬，無德不報。'其封豫安昌子，苞平輿子，並領諫議大夫。可敷告天下，使知區區之朝思聞過也。自今政法有不便於時，不利社稷者，其詣闕極言，勿有所諱。」省酆水囿以與貧戶。

　　終南山崩，長安人劉終於崩所得白玉方一尺，有文字曰：「皇亡，皇亡，敗趙昌。井水竭，構五梁，咢酉小衰困囂喪。嗚呼！嗚呼！赤牛奮靷其盡乎！」時群臣咸賀，以為勒滅之征。曜大悅，齋七日而後受之於太廟，大赦境內，以終為奉瑞大夫。中書監劉均進曰：「臣聞國主山川，故山崩川竭，君為之不舉。終南，京師之鎮，國之所瞻，無故而崩，其凶焉可極言！昔三代之季，其災也如是。今朝臣皆言祥瑞，臣獨言非，誠上忤聖旨，下違眾議，然臣不達大理，竊所未同。何則？玉之于山石也，猶君之於臣下。山崩石壞，象國傾人亂。'皇亡，皇亡，敗趙昌者'，此言皇室將為趙所敗，趙因之而昌。今大趙都于秦雍，而勒跨全趙之地，趙昌之應，當在石勒，不在我也。'井水竭，構五梁'者，井謂東井，秦之分也，'五謂五車'，梁謂大梁，五車、大梁，趙之分也，此言秦將竭滅，以構成趙也。'咢'者，歲之次名作咢也，言歲馭作咢酉之年，當有敗軍殺將之事。'困'謂困敦，歲在子之年名，玄囂亦在天之次，言歲馭于子，國當喪亡。'赤牛奮靷'謂赤奮若，在醜之歲名也。'牛'謂牽牛，東北維之宿，醜之分也，言歲在醜當滅亡，盡無復遺也。此其誡悟蒸蒸，欲陛下勤修德化以禳之。縱為嘉祥，尚願陛下夕惕以答之。《書》曰：'雖休勿休。'願陛下追蹤周旦盟津之美，捐鄙虢公夢廟之凶，謹歸沐浴以待妖言之誅。」曜憮然改容。御史劾均狂言瞽說，誣罔祥瑞，請依大不敬論。曜曰：「此之災瑞，誠不可知，深戒朕之不德，朕收其忠惠多矣，何罪之有乎！」

　　曜親征氐羌，仇池楊難敵率眾來距，前鋒擊敗之，難敵退保仇池，仇池諸氐羌多降於曜。曜後復西討楊韜于南安，韜懼，與隴西太守梁勳等降於曜，皆封列侯。使侍中喬豫率甲士五千，遷韜等及隴右萬餘戶于長安。曜又進攻仇池。時曜寢疾，兼癘疫甚，議欲班師，恐難敵躡其後，乃以其尚書郎王獷為光國中郎將，使于仇池，以說難敵，難敵於是遣使稱籓。曜大悅，署難敵為使持節、侍中、假黃鉞、都督益甯南秦涼梁巴六州隴上西域諸軍事、上大將軍、益甯南秦三州牧、領護南氐校尉、甯羌中郎將、武都王，子弟為公侯列將二千石者十五人。

　　陳安請朝，曜以疾篤不許。安怒，且以曜為死也，遂大掠而歸。曜疾甚篤，馬輿而還，使其將呼延實監輜重於後。陳安率精騎耍之於道。實奔戰無路，與長史魯憑俱沒于安。安囚實而謂之曰：「劉曜已死，子誰輔哉？孤當輿足下終定大業。」實叱安曰：「狗輩！汝荷人榮寵，處不疑之地，前背司馬保，今復如此。汝自視何如主上？憂汝不久梟首上邽通衢，何謂大業！可速殺我，懸我首於上邽東門，觀大軍之入城也。」安怒，遂殺之。以魯憑為參軍，又遣其弟集及將軍張明等率騎二萬追曜，曜衛軍呼延瑜逆戰，擊斬之，悉俘其眾。安懼，馳還上邽。曜至自南安。陳安使其將劉烈、趙罕襲汧城，拔之，西州氐羌悉從安。安士馬雄盛，眾十餘萬，自稱使持節、大都督、假黃鉞、大將軍、雍涼秦梁四州牧、涼王，以趙募為相國，領左長史。魯憑對安大哭曰：「吾不忍見陳安之死也。」安怒，命斬之。憑曰：「死自吾分，懸吾頭于秦州通衢，觀趙之斬陳安也。」遂殺之。曜聞憑死，悲慟曰：「賢人者，天下之望也。害賢人，是塞天下之情，夫承平之君猶不敢乖臣妾之心，況于四海乎！陳安今於招賢采哲之秋，而害君子，絕當時之望，吾知其無能為也。」

　　休屠王石武以桑城降，曜大悅，署武為使持節、都督秦州隴上雜夷諸軍事、平西大將軍、秦州刺史，封酒泉王。

　　曜後羊氏死，偽諡獻文皇后。羊氏內有特寵，外參朝政，生曜三子熙、襲、闡。

　　曜始禁無官者不聽乘馬，祿八百石已上婦女乃得衣錦繡，自季秋農功畢，乃聽飲酒，非宗廟社稷之祭不得殺牛，犯者皆死。曜臨太學，引試學生之上第者拜郎中。

　　武功男子蘇撫、陝男子伍長平並化為女子。石言於陝，若言勿東者。

　　曜將葬其父及妻，親如粟邑以規度之。負土為墳，其下周回二里，作者繼以脂燭，怨呼之聲盈于道路。遊子遠諫曰：「臣聞聖主明王、忠臣孝子之于終葬也，棺足周身，槨足周棺，藏足周槨而已，不封不樹，為無窮這計。伏惟陛下聖慈幽被，神鑒洞遠，每以清儉恤下為先。社稷資儲為本。今二陵之費至以億計，計六萬夫百日作，所用六百萬功。二陵皆下錮三泉，上崇百尺，積石為山，增土為阜，發掘古塚以千百數，役夫呼嗟，氣塞天地，暴骸原野，哭聲盈衢，臣竊謂無益於先皇先後，而徒喪國之儲力。陛下脫仰尋堯舜之軌者，則功不盈百萬，費亦不過千計，下無怨骨，上無怨人，先帝先後有太山之安，陛下饗舜、禹、周公之美，惟陛下察焉。」曜不納，乃使其將劉岳等帥騎一萬，迎父及弟暉喪于太原。疫氣大行，死者十三四。上洛男子張盧死二十七日，有盜發其塚者，盧得蘇。曜葬其父，墓號永垣陵，葬妻羊氏，墓號顯平陵。大赦境內殊死巳下，賜人爵二級，孤老貧病不能自存者帛各有差。

　　太甯元年，陳安攻曜征西劉貢于南安，休屠王石武自桑城將攻上邽，以解南安之圍。安聞之懼，馳歸上邽，遇于瓜田。武以眾寡不敵，奔保張春故壘。安引軍追武曰：「叛逆胡奴！要當生縛此奴，然後斬劉貢。」武閉壘距之。貢敗安後軍，俘斬萬餘。安馳還赴救，貢逆擊敗之。俄而武騎大至，安眾大潰，收騎八千，奔於隴城。貢乃留武督後眾，躬先士卒，戰輒敗之，遂圍安於隴城。

　　大雨霖，震曜父墓門屋，大風飄發其父寢堂于垣外五十餘步。曜避正殿，素服哭於東堂五日，使其鎮軍劉襲、太常梁胥等繕復之。松柏眾木植已成林，至是悉枯。署其大司馬劉雅為太宰，加劍履上殿，入朝不趨，贊拜不名，給千兵百騎，甲仗百人入殿，增班劍六十人，前後鼓吹各二部。

　　曜親征陳安，圍安於隴城。安頻出挑戰，累擊敗之，斬獲八千餘級。右軍劉幹攻平襄，克之，隴上諸縣悉降。曲赦隴右殊死已下，惟陳安、趙募不在其例。安留楊伯支、姜沖兒等守隴城，帥騎數百突圍而出，欲引上邽、平襄之眾還解隴城之圍。安既出，知上邽被圍，平襄已敗，乃南走陝中。曜使其將軍平先、丘中伯率勁騎追安，頻戰敗之，俘斬四百餘級。安與壯士十餘騎於陝中格戰，安左手奮七尺大刀，右手執丈八蛇矛，近交則刀矛俱發，輒害五六；遠則雙帶鞬服，左右馳射而走。平先亦壯健絕人，勇捷如飛，與安搏戰，三交，奪其蛇矛而退。會日暮，雨甚，安棄馬，與左右五六人步逾山嶺，匿於溪澗。翌日尋之，遂不知所在。會連雨始霽，輔威呼延清尋其徑跡，斬安于澗曲。曜大悅。

　　安善於撫接，吉凶夷險與眾同之，及其死，隴上歌之曰：「隴上壯士有陳安，驅幹雖小腹中寬，愛養將士同心肝。聶驄父馬鐵瑕鞍，七尺大刀奮如湍，丈八蛇矛左右盤，十蕩十決無當前。戰始三交失蛇矛，棄我聶驄竄嚴幽，為我外援而懸頭。西流之水東流河，一去不還奈子何！」曜聞而嘉傷，命樂府歌之。

　　楊伯支斬姜沖兒，以隴城降。宋亭斬趙募，以上邽降。徙秦州大姓楊、姜諸族二千餘戶于長安。氐羌悉下，並送質任。

　　時劉岳與涼州刺史張茂相持於河上，曜自隴長驅至西河，戎卒二十八萬五千，臨河列營，百餘里中，鐘鼓之聲沸河動地，自古軍旅之盛未有斯比。茂臨河諸戍皆望風奔退。揚聲欲百道俱渡，直至姑臧，涼州大怖，人無固志。諸將咸欲速濟，曜曰：「吾軍旅雖盛，不逾魏武之東也。畏威而來者，三有二焉。中軍宿衛已皆疲老，不可用也。張氏以吾新平陳安，師徒殷盛，以形聲言之，非彼五郡之眾所能抗也，必怖而歸命，受制稱籓，吾復何求！卿等試之，不出中旬，張茂之表不至者，吾為負卿矣。」茂懼，果遣使稱籓，獻馬一千五百匹，牛三千頭，羊十萬口，黃金三百八十斤，銀七百斤，女妓二十人，及諸珍寶珠玉、方域美貨不可勝紀。曜大悅，使其大鴻臚田崧署茂使持節、假黃鉞、侍中、都督涼南北秦梁益巴漢隴右西域雜夷匈奴諸軍事、太師、領大司馬、涼州牧、領西域大都護、護氐羌校尉、涼王。曜至自河西，遣胡元增其父及妻墓高九十尺。

　　楊難敵以陳安既平，內懷危懼，奔於漢中。鎮西劉厚追擊之，獲其輜重千餘兩，士女六千餘人，還之仇池。曜以大鴻臚田崧為鎮南大將軍、益州刺史，鎮仇池，以劉嶽為侍中、都督中外諸軍事，進封中山王。

　　初，靳准之亂，曜世子胤沒于黑匿郁鞠部，至是，胤自言，郁鞠大驚，資給衣馬，遣子送之。曜對胤悲慟，嘉郁鞠忠款，署使持節、散騎常侍、忠義大將軍、左賢王。胤字義孫，美姿貌，善機對，年十歲，身長七尺五寸，眉鬢如畫。聰奇之，謂曜曰：「此兒神氣豈同義真乎！固當應為卿之塚嫡，卿可思文王廢伯邑考立武王之意也。」曜曰：「臣之籓國，僅能守祭祀便足矣，不可以亂長幼之倫也。」聰曰：「卿勳格天地，國兼百城，當世祚太師，受專征之任，五侯九伯得專征之者，卿之子孫，柰何言同諸籓國也！義真既不能遠追太伯高讓之風，吾不過為卿封之以一國。」義真，曜子儉之字也。於是封儉為臨海王，立胤為世子。胤雖少離屯難，流躓殊荒，而風骨俊茂，爽朗卓然；身長八尺三寸，發與身齊，多力善射，驍捷如風雲，，曜因以重之，其朝臣亦屬意焉。曜於是顧謂群下曰：「義孫可謂歲寒而不凋，涅而不淄者矣。義光雖先已樹立，然沖幼儒謹，恐難乎為今世之儲貳也，懼非所以上固社稷，下愛義光。義孫年長明德，又先世子也，朕欲遠追周文，近蹤光武，使宗廟有太山之安，義光饗無疆之福，于諸卿意如何？」其太傅呼延晏等咸曰：「陛下遠擬周漢，為國家無窮之計，豈惟臣等賴之，實亦宗廟四海之慶。」左光祿卜泰、太子太保韓廣等進曰：「陛下若以廢立為是也，則不應降日月之明，垂訪群下。若以為疑也，固思聞臣等異同之言，竊以誠廢太子非也。何則？昔周文以未建之前，擇聖表而超樹之可也。光武緣母色而廢立，豈足為聖朝之模範！光武誠以東海篡統，何必不如明帝！皇子胤文武才略，神度弘遠，信獨絕一時，足以擬蹤周發；然太子孝友仁慈，志尚沖雅，亦足以堂負聖基，為承平之賢主。何況儲宮者，六合人神所系望也，不可輕以廢易。陛下誠實爾者，臣等有死而已，未敢奉詔。」曜默然。胤前泣曰：「慈父之于子也，當務存《屍鳩》之仁，何可替熙而立臣也！陛下謬恩乃爾者，臣請死於此，以明赤心。且陛下若愛忘其醜，以臣微堪指授，亦當能輔導義光，仰遵聖軌。」因歔欷流涕，悲感朝臣。曜亦以太子羊氏所生，羊有寵，哀之不忍廢，乃止。追諡前妻卜氏為元悼皇后，胤之母也。卜泰，胤之舅，曜嘉之，拜上光祿大夫、儀同三司、領太子太傅。封胤為永安王，署侍中、衛大將軍、都督二宮禁衛諸軍事、開府儀同三司、錄尚書事，領太子太傅，號曰皇子。命熙于胤盡家人之禮。

　　時有鳳皇將五子翔於故未央殿五日，悲鳴不食皆死。曜立後劉氏。

　　石勒將石他自雁門出上郡，襲安國將軍、北羌王盆句除，俘三千餘落，獲牛馬羊百餘萬而歸。曜大怒，投袂而起。是日次於渭城，遣劉嶽追之，曜次於富平，為嶽聲援。岳及石他戰於河濱，敗之，斬他及其甲士一千五百級，赴河死者五千餘人，悉收所虜，振旅而歸。

　　楊難敵自漢中還襲仇池，克之，執田崧，立之於前。難敵左右叱崧令拜，崧瞋目叱之曰：「氐狗！安有天子牧伯而向賊拜乎！」難敵曰：「子岱，吾當與子終定大事。子謂劉氏可為盡忠，吾獨不可乎！」崧厲色大言曰：「若賊氐奴才，安敢欲希覬非分！吾寧為國家鬼，豈可為汝臣，何不速殺我！」顧排一人，取其劍，前刺難敵，不中，為難敵所殺。

　　曜遣劉岳攻石生於洛陽，配以近郡甲士五千，宿衛精卒一萬，濟自盟津。鎮東呼延謨率荊司之眾自崤澠而東。岳攻石勒盟津、石梁二戍，克之，斬獲五千餘級，進圍石生於金墉。石季龍率步騎四萬入自成皋關，岳陳兵以待之。戰于洛西，岳師敗績，岳中流矢，退保石梁。季龍遂塹柵列圍，遏絕內外。岳眾饑甚，殺馬食之。季龍又敗呼延謨，斬之。曜親率軍援岳，季龍率騎三萬來距。曜前軍劉黑大敗季龍將石聰於八特阪。曜次於金穀，夜無故大驚，軍中潰散，乃退如澠池。夜中又驚，士卒奔潰，遂歸長安。季龍執劉岳及其將王騰等八十餘人，並氐羌三千餘人，送于襄國，坑士卒一萬六千。曜至自澠池，素服郊哭，七日乃入城。

　　武功豕生犬，上邽馬生牛，及諸妖變不可勝記。曜命其公卿各舉博識直言之士一人，司空劉均舉參軍台產，曜親臨東堂，遣中黃門策問之。產極言其故，曜覽而嘉之，引見東堂，訪以政事。產流涕歔欷，具陳災變之禍，政化之闕，辭旨諒直，曜改容禮之，即拜博士祭酒、諫議大夫，領太史令。其後所言皆驗，曜彌重之，歲中三遷，歷位尚書、光祿大夫、太子少師，位特進。

　　曜署劉胤為大司馬，進封南陽王，以漢陽諸郡十三為國；置單于台于渭城，拜大單于，置左右賢王已下，皆以胡、羯、鮮卑、氐、羌豪桀為之。

　　曜自還長安，憤恚發病，至是疾瘳，曲赦長安殊死已下。署其汝南王劉咸為太尉、錄尚書事，光祿大夫劉綏為大司徒，卜泰為大司空。

　　曜妻劉氏疾甚，曜親省臨之，問其所欲言。劉泣曰：「妾叔父昶無子，妾少養于叔，恩撫甚隆，無以報德，願陛下貴之。妾叔皚女芳有德色，願備後宮。」曜許之。言終而死，偽諡獻烈皇后。以劉昶為使持節、侍中、大司徒、錄尚書事，進封河南郡公，封昶妻張氏為慈鄉君，立劉皚女芳為皇后，追念劉氏之言也。俄署驃騎劉述為大司徒，劉昶為太保。召公卿已下子弟有勇幹者為親禦郎，被甲乘鎧馬，動止自隨，以充折沖之任。尚書郝述、都水使者支當等固諫，曜大怒，鴆而殺之。

　　咸和三年，夜夢三人金面丹脣，東向逡巡，不言而退，曜拜而履其跡。旦召公卿已下議之，朝臣咸賀以為吉祥，惟太史令任義進曰：「三者，曆運統之極也。東為震位，王者之始次也。金為兌位，物衰落也。脣丹不言，事之畢也。逡巡揖讓，退舍之道也。為之拜者，屈伏於人也。履跡而行，慎不出疆也。東井，秦分也。五車，趙分也。秦兵必暴起，亡主喪師，留敗趙地。遠至三年，近七百日，其應不遠。願陛下思而防之。」曜大懼，於是躬親二郊，飾繕神祠，望秩山川，靡不周及。大赦殊死已下，復百姓租稅之半。長安自春不雨，至於五月。

　　曜遣其武衛劉朗率騎三萬襲楊難敵于仇池，弗克，掠三千餘戶而歸。張駿聞曜軍為石氐所敗，乃去曜官號，復稱晉大將軍、涼州牧，遣金城太守張閬及枹罕護軍辛晏、將軍韓璞等率眾數萬人，自大夏攻掠秦州諸郡。曜遣劉胤率步騎四萬擊之，夾洮相持七十餘日。冠軍呼延那雞率親禦郎二千騎，絕其運路。胤濟師逼之，璞軍大潰，奔還涼州。胤追之，及于令居，斬級二萬。張閬、辛晏率眾數萬降於曜，皆拜將軍，封列侯。

　　石勒遣石季龍率眾四萬，自軹關西入伐曜，河東應之者五十餘縣，進攻蒲阪。曜將東救蒲阪，懼張駿、楊難敵承虛襲長安，遣其河間王述發氐羌之眾屯于秦州。曜盡中外精銳水陸赴之，自衛關北濟。季龍懼，引師而退。追之，及于高候，大戰，敗之，斬其將軍石瞻，枕屍二百餘里，收其資仗億計。季龍奔於朝歌。曜遂濟自大陽，攻石生於金墉，決千金堨以灌之。曜不撫士眾，專與嬖臣飲博，左右或諫，曜怒，以為妖言，斬之。大風拔樹，昏霧四塞。聞季龍進據石門，續知勒自率大眾已濟，始議增滎陽戍，杜黃馬關。俄而洛水候者與勒前鋒交戰，擒羯，送之。曜問曰：「大胡自來邪？其眾大小復如何？」羯曰：「大胡自來，軍盛不可當也。」曜色變，使攝金墉之圍，陳於洛西，南北十餘里。曜少而淫酒，末年尤甚。勒至，曜將戰，飲酒數斗，常乘赤馬無故局頓，乃乘小馬。比出，復飲酒鬥餘。至於西陽門，捴陣就平，勒將石堪因而乘之，師遂大潰。曜昏醉奔退，馬陷石渠，墜於冰上，被瘡十餘，通中者三，為堪所執，送於勒所。曜曰：「石王！憶重門之盟不？」勒使徐光謂曜曰：「今日之事，天使其然，復云何邪！」幽曜于河南丞廨，使金瘡醫李永療之，歸於襄國。

　　曜瘡甚，勒載以馬輿，使李永與同載。北苑市三老孫機上禮求見曜，勒許之。機進酒於曜曰：「僕谷王，關右稱帝皇。當持重，保土疆。輕用兵，敗洛陽。祚運窮，天所亡。開大分，持一觴。」曜曰：「何以健邪！當為翁飲。」勒聞之，淒然改容曰：「亡國之人，足令老叟數之。」舍曜于襄國永豐小城，給其妓妾，嚴兵圍守。遣劉岳、劉震等乘馬，從男女，衣以見曜，曜曰：「久謂卿等為灰土，石王仁厚，全宥至今，而我殺石他，負盟之甚。今日之禍，自其分耳。」留宴終日而去。勒諭曜與其太子熙書，令速降之，曜但敕熙：「與諸大臣匡維社稷，勿以吾易意也。」勒覽而惡之，後為勒所殺。

　　熙及劉胤、劉咸等議西保秦州，尚書胡勳曰：「今雖喪主，國尚全完，將士情一，未有離叛，可共並力距險，走未晚也。」胤不從，怒其沮眾，斬之，遂率百官奔於上邽，劉厚、劉策皆捐鎮奔之。關中擾亂，將軍蔣英、辛恕擁眾數十萬，據長安，遣使招勒，勒遣石生率洛陽之眾以赴之。胤及劉遵率眾數萬，自上邽將攻石生於長安，隴東、武都、安定、新平、北地、扶風、始平諸郡戎夏皆起兵應胤。胤次於仲橋，石生固守長安。勒使石季龍率騎二萬距胤，戰于義渠，為季龍所敗，死者五千餘人。胤奔上邽，季龍乘勝追戰，枕屍千里，上邽潰。季龍執其偽太子熙、南陽王劉胤並將相諸王等及其諸卿校公侯已下三千餘人，皆殺之。徙其台省文武、關東流人、秦雍大族九千餘人于襄國，又坑其王公等及五郡屠各五千餘人於洛陽。曜在位十年而敗。始，元海以懷帝永嘉四年僭位，至曜三世，凡二十有七載，以成帝咸和四年滅。

　　史臣曰：彼戎狄者，人面獸心，見利則棄君親，臨財則忘仁義者也。投之遐遠，猶懼外侵，而處以封畿，窺我中釁。昔者幽後不綱，胡塵暗于戲水；襄王失禦，戎馬生於關洛。至於算強弱，妙兵權，體興衰，知利害，于我中華未可量也。況元海人傑，必致青雲之上；許以殊才，不居庸劣之下。是以策馬鴻騫，乘機豹變，五部高嘯，一旦推雄，皇枝相害，未有與之爭衡者矣。伊秩啟興王之略，骨都論克定之秋，單于無北顧之懷，獫狁有南郊之祭，大哉天地，茲為不仁矣！若乃習以華風，溫乎雅度；兼其舊俗，則罕規模。雖復石勒稱籓，王彌效款，終為夷狄之邦，未辯君臣之位。至於不遠儒風，虛襟正直，則昔賢所謂並仁義而盜之者焉。

　　偽主斯亡，玄明篡嗣，樹恩戎旅，既總威權，關河開曩日之疆，士馬倍前人之氣。然則信不由中，自乖弘遠，貌之為美，處事難終。縱武窮兵，殘忠害謇，佞人方轡，並後載馳，閹豎類於回天，凝科逾於砲烙。遣豺狼之將，逐鷹犬之師，懸旌俯渭，分麾陷洛，鐵馬陵山，胡笳遵渚，粉忠貞於戎手，聚搢紳於京觀。先王井賦，乃眷維桑；舊都宮室，咸成茂草。墜露沾衣，行人灑淚。若乃上古敦龐，不親其子，功成高讓，歸諸有德。爰及三伐，乃用干戈，將以拯厥版蕩，恭膺天命。懿彼武王，殷之列辟，載旆乘時，興兵誓野，投焚既隕，可以絕言。而輕呂旁揮，彤弧三發，豈若響清蹕于常道之門，馳金車于山陽之館！故知黔首來蘇，居今愛古；白旗陳肆，古不如今。胡寇不仁，有同豺豕，役天子以行觴，驅乘輿以執蓋，庾瑉之淚既盡，辛賓加之以血。若乃有生之貴，處死為難，弘在三之義，忘七尺之重，主憂之恨，畢命同歸，自古篡奪，於斯為甚。是以災氣呈形，賊臣苞亂，政荒民散，可以危亡。劉聰竟得壽終，非不幸也。

　　曜則天資虓勇，運偶時艱，用兵則王翦之倫，好殺亦董公之亞。而承基丑類，或有可稱。子遠納忠，高旌暫偃；和苞獻直，酆明罷觀。而師之所處，荊棘生焉，自絕強籓，禍成勁敵。天之所厭，人事以之，駭戰士而宵奔，酌戎杯而不醒，有若假手，同乎拾芥。豈石氏之興歟，何不支之甚也！

　　贊曰：惟皇不範，邇甸居穹。丹硃罕嗣，冒頓爭雄。胡旌揚月，朔馬騰風。埃塵淮浦，虓呼河宮。未央朝寂，謻門旦空。郭欽之慮，辛有知戎。


Chinese text: This work was published before January 1, 1923, and is in the
public domain worldwide because the author died at least 100 years ago.
