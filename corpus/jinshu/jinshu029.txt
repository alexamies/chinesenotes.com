五行志下

　　《傳》曰：「聽之不聰，是謂不謀，厥咎急，厥罰恆寒，厥極貧。時則有鼓妖，時則有魚孽，時則有豕禍，時則有耳痾，時則有黑眚黑祥。惟火沴水。」聽之不聰，是謂不謀，言上偏聽不聰，下情隔塞，則謀慮利害，失在嚴急，故其咎急也。盛冬日短，寒以殺物，政促迫，故其罰常寒也。寒則不生百穀，上下俱貧，故其極貧也。君嚴猛而閉下，臣戰慄而塞耳，則妄聞之氣發於音聲，故有鼓妖。寒氣動，故有魚孽。而龜能為孽，龜能陸處，非極陰也，魚去水而死，極陰之薛也。于《易》，《坎》為水，為豕，豕大耳而不聰察，聽氣毀，故有豕禍也。一曰，寒歲豕多死及為怪，亦是也。及人，則多病耳者，故有耳痾。水色黑，故有黑眚黑祥。凡聽傷者，病水敢；水氣病，則火沴之。其極貧者，順之，其福曰富。劉歆《聽傳》曰有介蟲之孽也。

　　庶征之恆寒，劉歆以為大雨雪，及未當雨雪而雨雪，及大雨雹，隕霜殺菽草，皆恆寒之罰也。京房《易傳》曰：「有德遭險茲謂逆命，厥異寒。誅罰過深，當燠而寒，盡六日，亦為雹。害正不誅茲謂養賊，寒七十二日，殺飛禽。道人始去茲謂傷，其寒，物無霜而死，湧水而出。戰不量敵幫茲謂辱命，其寒，雖雨物不茂。聞善不予，厥咎聾。」

　　吳孫權嘉禾三年九月朔，隕霜傷穀。案劉向說，誅罰不由君出，在臣下之象也」。是時，校事呂壹專作威福，與漢元帝時石顯用事隕霜同應。班固書九月二日，陳壽言朔，皆明未可以傷穀也。壹後亦伏誅。京房《易傳》曰：「興兵妄誅茲謂亡法，厥災霜，夏殺五穀，冬殺麥。誅不原情茲謂不仁，其霜，夏先大雷風，冬先雨，乃隕霜，有芒角。賢聖遭害，其霜附木不下地。佞人依刑茲謂私賊，其霜在草根土隟間。不教而誅茲謂虐，其霜反在草下。

　　四年七月，雨雹，又隕霜。案劉向說，「雹者，陰協陽也」。是時，呂壹作威用事，詆毀重臣，排陷無辜。自太子登以下咸患毒之，而壹反獲封侯寵異，與春秋時公子遂專任雨雹同應也。漢安帝信讒，多殺無辜，亦雨雹。董仲舒曰：「凡雹皆為有脅，行專一之政故也。」

　　赤烏四年正月，大雪，平地深三尺，鳥獸死者太半。是年夏，全琮等四將軍攻略淮南、襄陽，戰死者千餘人。其後，權以讒邪數責讓陸議，議憤恚致卒，與漢景武大雪同事。

　　十一年四月，雨雹。是時權聽讒，將危太子。其後，硃據、屈晃以迕意黜辱，陳正、陳象以忠諫族誅，而太子終廢。此有德遭險，誅罰過深之應也。

　　武帝泰始六年冬，大雪。七年十二月，又大雪。明年，有步闡、楊肇之敗，死傷甚眾，不聰之罰也。

　　九年四月辛未，隕霜。是時，賈充親党比周用事，與魯定公、漢元帝時隕霜同應也。

　　咸寧三年八月，平原、安平、上党、泰山四郡霜，害三豆。是月，河間暴風寒冰，郡國五隕霜傷穀。是後大舉征吳，馬隆又帥精勇討涼州。

　　五年五月丁亥，钜鹿、魏郡雨雹，傷禾麥。辛卯，雁門雨雹，傷秋稼。六月庚戌，汲郡、廣平、陳留、滎陽雨雹。丙辰，又雨雹，隕霜，傷秋麥千三百餘頃，壞屋百二十餘間。癸亥，安定雨雹。七月丙申，魏郡又雨雹。閏月壬子，新興又雨雹。八月庚子，河南、河東、弘農又雨雹，兼傷秋稼三豆。

　　太康元年三月，河東、高平霜雹，傷桑麥。四月，河南、河內、河東、魏郡、弘農雨雹，傷麥豆。是月庚午，畿內縣二及東平、范陽雨雹。癸酉，畿內縣五又雨雹。五月，東平、平陽、上黨、雁門、濟南雨雹，傷禾麥三豆。是時王浚有大功，而權戚互加陷抑，帝從容不斷，陰脅陽之應也。

　　二年二月辛酉，隕霜於濟南、琅邪，傷麥。壬申，琅邪雨雹，傷麥。三月甲午，河東隕霜，害桑。五月丙戌，城陽、章武、琅邪傷麥。庚寅，河東、樂安、東平、濟陰、弘農、濮陽、齊國、頓丘、魏郡、河內、汲郡、上黨雨雹，傷禾稼。六月，郡國十七雨雹。七月，上黨雨雹。三年十二月，大雪。

　　五年七月乙卯，中山、東平雨雹，傷秋稼。甲辰，中山雨雹。九月，南安大雪，折木。

　　六年二月，東海隕霜，傷桑麥。三月戊辰，齊郡臨淄、長廣不其等四縣，樂安梁鄒等八縣，琅邪臨沂等八縣，河間易城等六縣，高陽北新城等四縣隕霜，傷桑麥。六月，榮陽、汲郡、雁門雨雹。

　　八年四月，齊國、天水二郡隕霜。十二月，大雪。九年正月，京都大風雨雹，髮屋拔木。四月，隴西隕霜。十年四月，郡國八隕霜。

　　惠帝元康二年八月，沛及蕩陰雨雹。三年四月，滎陽雨雹。六月，弘農湖、華陰又雨雹，深三尺。是時，賈后凶淫專恣，與春秋魯桓夫人同事，陰氣盛也。

　　五年六月，東海雨雹，深五寸。十二月，丹陽建鄴雨雹。是月，丹陽建鄴大雪。六年三月，東海隕雪，殺桑麥。七年五月，魯國雨雹。七月，秦、雍二州隕霜，殺稼也。

　　九年三月旬有八日，河南、滎陽、潁川隕霜，傷禾。五月、雨雹。是時，賈后凶躁滋甚，及冬，遂廢湣懷。

　　永甯元年七月，襄城、河南雨雹。十月，襄城、河南、高平、平陽又風雹，折木傷稼。

　　光熙元年閏八月甲申朔，霰雪。劉向曰：「盛陽雨水，傷熱，陰氣脅之，則轉而為雹。盛陰雨雪，凝滯，陽氣薄之，則散而為霰。今雪非其時，此聽不聰之應。」是年，帝崩。

　　孝懷帝永嘉元年十二月冬，雪，平地三尺。七年十月庚午，大雪。

　　元帝太興二年三月丁未，成都風雹，殺人。三年三月，海鹽雨雹。是時，王敦陵上。

　　永昌二年十二月，幽、冀、並三州大雨。

　　明帝太甯元年十二月，幽、冀、並三州大雪。二年四月庚子，京都雨雹，燕雀死。三年三月丁丑，雨雪。癸巳，隕霜。四月，大雨雹。是年，帝崩，尋有蘇峻之亂。

　　成帝咸和六年三月癸未，雨雹。是時，帝幼弱，政在大臣。九年八月，成都大雪。是歲，李雄死。

　　咸康二年正月丁巳，皇后見於太廟，其夕雨雹。

　　康帝建元元年八月，大雪。是時，政在將相，陰氣盛也。劉向曰：「凡雨陰也，雪又雨之陰也。出非其時，迫近象也。」

　　穆帝永和二年八月，冀方大雪，人馬多凍死。五年六月，臨漳暴風震電，雨雹，大如升。

　　十年五月，涼州雪。明年八月，張祚枹罕護軍張瓘率宋混等攻滅祚，更立張耀靈弟玄靚。京房《易傳》曰：「夏雪，戒臣為亂。」此其亂之應也。

　　十一年四月壬申朔，霜。十二月戊午，雷。己未，雪。是時帝幼，母后稱制，政在大臣，陰盛故也。

　　升平二年正月，大雪。

　　海西太和三年四月，雨雹，折木。

　　孝武太元二年四月己酉，雨雹。十二月，大雪。是時帝幼，政在將相，陰之盛也。

　　十二年四月己丑，雨雹。二十年五月癸卯，上虞雨雹。

　　二十一年四月丁亥，雨雹。是時，張夫人專寵，及帝暴崩，兆庶尤之。十二月，雨雪二十三日。是時嗣主幼沖，塚宰專政。

　　安帝隆安二年三月乙卯，雨雹。是秋，王恭、殷仲堪稱兵內侮，終皆誅之也。

　　元興二年十二月，酷寒過甚。是時，桓玄篡位，政事煩苛。識者以為朝政失在舒緩，玄則反之以酷。案劉向曰：「周衰無寒歲，秦滅無燠年。」此之謂也。

　　三年正月甲申，霰雪又雷。雷霰同時，皆失節之應也。四月丙午，江陵雨雹。是時，安帝蒙塵。

　　義熙元年四月壬申，雨雹。是時，四方未一，鉦鼓日戒。

　　五年三月己亥，雪，深數尺。五月癸巳，溧陽雨雹。九月己丑，廣陵雨雹。明年，盧循至蔡洲。

　　六年正月丙寅，雪又雷。五月壬申，雨雹。八年四月辛未朔，雨雹。六月癸亥，雨雹，大風髮屋。是秋，誅劉蕃等。

　　十年四月辛卯，雨雹。

　　雷震

　　魏明帝景初中，洛陽城東橋、城西洛水浮橋桓楹同日三處俱時震。尋又震西城上候風木飛鳥。時勞役大起，帝尋晏駕。

　　吳孫權赤烏八年夏，震宮門柱，又擊南津大橋桓楹。

　　孫亮建興元年十二月朔，大風震電。是月，又雷雨。義同前說，亮終廢。

　　武帝太康六年十二月甲申朔，淮南郡震電。七年十二月己亥，毗陵雷電，南沙司鹽都尉戴亮以聞。十年十二月癸卯，廬江、建安雷電大雨。

　　惠帝永康元年六月癸卯，震崇陽陵標，西南五百步標破為七十片。是時，賈后陷害鼎輔，寵樹私戚，與漢桓帝時震憲陵寢同事也。後終誅滅。

　　永興二年十月丁丑，雷震。

　　懷帝永嘉四年十月，震電。

　　湣帝建興元年十一月戊午，會稽大雨震電。己巳夜，赤氣曜於西北。是夕，大雨震電。庚午，大雪。案劉同說，「雷以二月出，八月入。」今此月震電者，陽不閉藏也。既發洩而明日便大雪，皆失節之異也。是時，劉聰僭號平陽，李雄稱制於蜀，九州幅裂，西京孤微，為君失時之象也。赤氣，赤祥也。

　　元帝太興元年十一月乙卯，暴雨雷電。

　　永昌二年七月庚子朔，雷震太極殿柱。十二月，會稽、吳郡雷震電。

　　成帝咸和元年十月己巳，會稽郡大雨震電。三年六月辛卯，臨海大雷，破郡府內小屋柱十枚，殺人。九月二日壬午立冬，會稽雷電。四年十一月，吳郡、會稽大震電。

　　穆帝永和七年十月壬午，雷雨震電。升平元年十一月庚戌，雷。乙丑，又雷。

　　五年十月庚午，雷發東南方。

　　孝武帝太元五年六月甲寅，雷震含章殿四柱，並殺內侍二人。十年十二月，雷聲在南方。十四年七月甲寅，雷震，燒宣陽門西柱。

　　安帝隆安二年九月壬辰，雷雨。

　　元興三年，永安皇后至自巴陵，將設儀導入宮，天雷震，人馬各一俱殪焉。

　　義熙四年十一月辛卯朔，西北方疾風發。癸丑，雷。五年六月丙寅，雷震太廟，破東鴟尾，徹柱，又震太子西池合堂。是時，帝不親蒸嘗，故天震之，明簡宗廟也。西池是明帝為太子時所造次，故號太子池。及安帝多病，患無嗣，故天震之，明無後也。

　　六年正月丙寅，雷，又雪。十二月壬辰，大雷。九年十一月甲戌，雷。乙亥，又雷。

　　鼓妖

　　惠帝元康九年三月，有聲若牛，出許昌城。十二月，廢湣懷太子，幽于許宮。明年，賈后遣黃門孫慮殺太子，擊以藥杵，聲聞於外，是其應也。

　　蘇峻在曆陽外營，將軍鼓自鳴，如人弄鼓者。峻手自破之，曰：「我鄉土時有此，則城空矣。」俄而作亂夷滅，此聽不聰之罰也。

　　石季龍末，洛陽城西北九里，石牛在青石趺上，忽鳴，聲聞四十里。季龍遣人打落兩耳及尾，鐵釘釘四腳。尋而季龍死。

　　孝武太元十五年三月己酉朔，東北方有聲如雷。案劉向說，以為「雷當托於雲，猶君托於臣。無雲而雷，此君不恤於下，下人將叛之象也。」及帝崩而天下漸亂，孫恩、桓玄交陵京邑。

　　吳興長城夏架山有石鼓，長丈餘，面逕三尺許，下有磐石為足，鳴則聲如金鼓，三吳有兵。至安帝隆安中大鳴，後有孫恩之亂。

　　魚孽

　　魏齊王嘉平四年五月，有二魚集於武庫屋上，此魚孽也。王肅曰：「魚生於水，而亢於屋，介鱗之物，失其所也。邊將其殆有棄甲之變乎！」後果有東關之敗。干寶又以為高貴鄉公兵禍之應。二說皆與班固旨同。

　　武帝太康中，有鯉魚二見武庫屋上。干寶以為：「武庫兵府，魚有鱗甲，亦兵類也。魚既極陰，屋上太陽，魚見屋上，象至陰以兵革之禍幹太陽也。至惠帝初，誅楊駿，廢太后，矢交館閣。元康末，賈后謗殺太子，尋亦誅廢。十年之間，母后之難再興，是其應也，自是禍亂構矣。」京房《易傳》曰：「魚去水，飛入道路，兵且作。」

　　蝗蟲

　　《春秋》，螽。劉歆從介蟲之孽，與魚同占。

　　魏文帝黃初三年七月，冀州大蝗，人饑。案蔡邕說，「蝗者，在上貪苛之所致也」。是時，孫權歸順，帝因其有西陵之役，舉大眾襲之，權遂背叛也。

　　武帝泰始十年六月，蝗。是時，荀、賈任政，疾害公直。

　　惠帝永甯元年，郡國六蝗。

　　懷帝永嘉四年五月，大蝗，自幽、并、司、冀至於秦雍，草木牛馬毛鬣皆盡。是時，天下兵亂，漁獵黔黎，存亡所繼，惟司馬越、苟晞而已。競為暴刻，經略無章，故有此孽。

　　湣帝建興四年六月，大蝗。去歲劉曜頻攻北地、馮翊，麹允等悉眾禦之，卒為劉曜所破，西京遂潰。五年，帝在平陽，司、冀、青、雍螽。

　　元帝太興元年六月，蘭陵合鄉蝗，害禾稼。乙未，東莞蝗蟲縱廣三百里，害苗稼。七月，東海、彭城、下邳、臨淮四郡蝗蟲害禾豆。八月，冀、青、徐三州蝗，食生草盡，至於二年。是時，中州淪喪，暴亂滋甚也。

　　二年五月，淮陵、臨淮、淮南、安豐、廬江等五郡蝗蟲食秋麥。是月癸丑，徐州及揚州江西諸郡蝗，吳郡百姓多餓死。是年，王敦並領荊州，苛暴之釁自此興矣。

　　孝武帝太元十五年八月，兗州蝗。是時，慕容氏逼河南，征戍不已，故有斯孽。十六年五月，飛蝗從南來，集堂邑縣界，害苗稼。是年春，發江州兵營甲士二千人，家口六七千，配護軍及東宮，後尋散亡殆盡。又邊將連有征役，故有斯孽。

　　豕禍

　　吳孫皓寶鼎元年，野豕入右大司馬丁奉營，此豕禍也。後奉見遣攻穀陽，無功而反。皓怒，斬其導軍。及舉大眾北出，奉及萬彧等相謂曰：「若至華里，不得不各自還也。」此謀泄，奉時雖已死，皓追討穀陽事，殺其子溫，家屬皆遠徙，豕禍之應也。龔遂曰，「山野之獸，來入宮室，宮室將空」，又其象也。

　　懷帝永嘉中，壽春城內有豕生兩頭而不活。周馥取而觀之，時識者云：「豕，北方畜，胡狄象。兩頭者，無上也。生而死，不遂也。天戒若曰，勿生專利之謀，將自致傾覆也。」周馥不寤，遂欲迎天子令諸侯，俄為元帝所敗，是其應也。石勒亦尋渡淮，百姓死者十有其九。

　　元帝建武元年，有豕生八足，此聽不聰之罰，又所任邪也。是後有劉隗之變。

　　成帝咸和六年六月，錢唐人家豭豕產兩子，而皆人面，如胡人狀，其身猶豕。京房《易妖》曰：「豕生人頭豕身者，危且亂。今此豭豕而產，異之甚者也。」

　　孝武帝太元十年四月，京都有豚一頭二脊八足。十三年，京都人家豕產子，一頭二身八足，並與建武同妖也。是後，宰相沈酗，不恤朝政，近慣用事，漸亂國綱，至於大壞也。

　　黑眚黑祥

　　孝懷帝永嘉五年十二月，黑氣四塞，近黑祥也。帝尋淪陷，王室丘墟，是其應也。

　　湣帝建興二年正月己已朔，黑霧著人如墨，連夜，五日乃止，此近黑祥也。其四年，帝降劉曜。

　　元帝永昌元年十月，京師大霧，黑氣蔽天，日月無光。十一月，帝崩。

　　火沴水

　　武帝太康五年六月，任城、魯國池水皆赤如血。案劉向說，近水沴水，聽之不聰之罰也。京房《易傳》曰：「君淫于色，賢人潛，國家危，厥異水流赤。」

　　穆帝升平三年二月，涼州城東池中有火。四年四月，姑臧澤水中又有火。此火沴水之妖也。明年，張天錫殺中護軍張邕。邕，執政之人也。

　　安帝元興二年十月，錢唐臨平湖水赤，桓玄諷吳郡使言開除以為己瑞，俄而桓玄敗。

　　《傳》曰：「思心之不容，是謂不聖，厥咎{雨瞀}，厥罰恆風，厥極凶短折。時則有脂夜之妖，時則有華孽，時則有牛禍，時則有心腹之痾，時則有黃眚黃祥，時則有金木水火沴土。」思心不容，是謂不聖。思心者，心思慮也。容，寬也。孔子曰：「居上不寬，吾何以觀之哉！」言上不寬大包容，臣下則不能居聖位。貌言視聽，以心為主，四進皆失，則區{雨瞀}無識，故其咎{雨瞀}也。雨旱寒燠，亦以風為本，四氣皆亂，故其罰恆風也。恆風傷物，故其極凶短折也。傷人曰凶，禽獸曰短，草木曰折。一曰，凶，夭也；兄喪弟曰短，父喪子曰折。在人，腹中肥而包裹心者，脂也。心區{雨瞀}則冥晦，故有脂夜之妖。一曰，有脂物而夜為妖，若脂夜汙人衣，淫之象也。一曰，夜妖者，雲風並起而杳冥，故與常風同象也。溫而風則生螟螣，有裸蟲之孽。劉向以為：「于《易》，《巽》為風，為木。卦在三月四月，繼陽而治，主木之華實。風氣盛至，秋冬木復華，故有華孽。」一曰，地氣盛同秋冬復華。一曰，華者色也，土為內事，謂女孽也。于《易》，《坤》為土，為牛。牛大心而不能思慮，心氣毀，故有牛禍。一曰，牛多死及為怪，亦是也。及人，則多病心腹者，故有心腹之痾。土色黃，故有黃眚黃祥。凡思心傷者，病土氣；土氣病，則金木水火沴之，故曰時則有金木水火沴土。不言「惟」而獨曰「時則有」者，非一沖氣所沴，明其異大也。其極凶短折者，順之，其福曰考終命。劉歆《思心傳》曰：「時有臝蟲之孽，謂螟螣之屬也。」

　　庶征恆風

　　魏齊王正始九年十一月，大風數十日，髮屋折樹。十二月戊午晦尤甚，動太極東閣。

　　嘉平元年正月壬辰朔，西北大風，髮屋折樹木，昏塵蔽天。案管輅說，此為時刑大臣，執政之憂也。是時，曹爽區{雨瞀}自專，驕僭過度，天戒數見，終不改革，此思心不睿，恆風之罰也。後逾旬而爽等誅滅。京房《易傳》曰：「眾逆同志，至德乃潛，厥異風。其風也，行不解，物不長，雨小而傷。政悖德隱茲謂亂，厥風先風不雨，大風暴起，髮屋折木。守義不進茲謂眊，厥風與雲俱起，折五穀莖。臣易上政茲謂不順，厥風大飆髮屋。賦斂不理茲謂禍，厥風絕經紀，止即溫，溫即蟲。侯專封茲謂不統，厥風疾而樹不搖，穀不成。辟不思道里茲謂無澤，厥風不搖木，旱無雲，傷禾。公常於里茲謂亂，厥風微而溫，生蟲蝗，害五穀。棄政作淫茲謂惑，厥風溫，螟蟲起，害有益人之物。諸侯不朝茲謂畔，厥風無恆，地變赤，雨殺人。」

　　吳孫權太元元年八月朔，大風，江海湧溢，平地水深八尺，拔高陵樹二千株，石碑蹉動，吳城兩門飛落。案華核對，役繁賦重，區{雨瞀}不容之罰也。明年，權薨。

　　孫亮建興元年十二月丙申，大風震電。是歲，魏遣大眾三道來攻，諸葛恪破其東興軍，二軍亦退。明年，恪又攻新城，喪眾太半，還，伏誅。

　　孫休永安元年十一月甲午，風四轉五復，蒙霧連日。是時，孫綝一門五侯，權傾吳主，風霧之災，與漢五侯、丁、傅同應也。十二月丁卯夜，有大風，發木揚沙。明日，綝誅。

　　武帝泰始五年五月辛卯朔，廣平大風，折木。

　　咸甯元年五月，下邳、廣陵大風，壞千餘家，折樹木。其月甲申，廣陵、司吾、下邳大風，折木。三年八月，河間大風，折木。

　　太康二年五月，濟南暴風，折木，傷麥。六月，高平大風，折木，發壞邸閣四十餘區。七月，上黨又大風，傷秋稼。八年六月，郡國八大風。九年正月，京都風雹，髮屋拔樹。後二年，宮車晏駕。

　　惠帝元康四年六月，大風雨，拔木。五年四月庚寅夜，暴風，城東渠波浪殺人。七月，下邳大風，壞廬舍。九月，雁門、新興、太原、上黨災風傷稼。明年，氐羌反叛，大兵西討。

　　九年六月，飆風吹賈謐朝服飛數百丈。明年，謐誅。十一月甲子朔，京都連大風，髮屋折木。十二月，湣懷太子廢，幽於許昌。

　　永康元年二月，大風拔木。三月，湣懷被害。己卯，喪柩發許昌還洛。是日，又大風雷電，幃蓋飛裂。四月，張華第舍飆風起，折木飛繒，折軸六七。是月，華遇害。十一月戊午朔，大風從西北來，折木飛沙石，六日止。明年正月，趙王倫篡位。

　　永甯元年八月，郡國三大風。

　　永興元年正月乙丑，西北大風。趙王倫建始元年正月癸酉，趙土倫祠太廟，災風暴起，塵四合。其年四月，倫伏辜。

　　元帝永昌元年七月丙寅，大風拔木，屋瓦皆飛。八月，暴風壞屋，拔御道柳樹百餘株。其風縱橫無常，若風自八方來者。是時，王敦專權，害尚書令刁協、僕射周顗等，故風縱橫若非一處也。此臣易上政，諸侯不朝之罰也。十一月，宮車晏駕。

　　成帝咸康四年三月壬辰，成都大風，髮屋折木。四月，李壽襲殺李期，自立。

　　穆帝升平元年八月丁未，策立皇后何氏。是日，疾風。後桓玄篡位，乃降後為零陵縣君，不睿之罰也。五年正月戊戌朔，疾風。

　　海西公太和六年二月，大風迅急，是年被廢。

　　孝武帝甯康元年三月，京都大風，火大起。是時，桓溫入朝，志在陵上，帝又幼少，人懷憂恐，斯不睿之征也。三年三月戊申朔，暴風迅起，從醜上來，須臾逆轉，從子上來，飛沙揚礫。

　　太元二年二月乙丑朔，暴風折木。閏三月甲子朔，暴風疾雨俱至，髮屋折木。三年六月，長安大風，拔苻堅宮中樹。其後，堅再南伐，遂有淝水之敗，身戮國亡。四年八月乙未，暴風揚沙石。

　　十二年正月壬子夜，暴風。七月甲辰，大風折木。十三年十二月乙未，大風，晝晦。其後帝崩而諸侯違命，權奪於元顯，禍成于桓玄，是其應也。十七年六月乙卯，大風折木。

　　安帝元興二年二月甲辰夜，大風雨，大航門屋瓦飛落。明年，桓玄篡位，由此門入。

　　三年正月，桓玄出遊大航南，飄風飛其卑輗蓋，經三月而玄敗歸江陵。五月，江陵又大風折木。是月，桓玄敗于崢嶸洲，身亦屠裂。十一月丁酉，大風，江陵多死者。

　　義熙四年十一月辛卯朔，西北疾風起。五年閏十月丁亥，大風髮屋。明年，盧循至蔡洲。六年五月壬申，大風拔北郊樹，樹幾百年也。並吹琅邪、揚州二射堂倒壞。是日，盧循大艦漂沒。甲戌，又風，髮屋折木。是冬，王師南討。九年正月，大風，白馬寺浮圖刹柱折壞。十年四月己丑朔，大風拔木。六月辛亥，大風拔木。七月，淮北大風，壞廬舍。明年，西討司馬休之應。

　　夜妖

　　魏高貴鄉公正元二年正月戊戌，景帝討毌丘儉，大風晦暝，行者皆頓伏，近夜妖也。劉向曰：「正晝而暝，陰為陽，臣制君也。」

　　元帝景元三年十月，京都大震，晝晦，此夜妖也。班固曰：「夜妖者，雲風並起而杳冥，故與常風同象也。」劉向《春秋說》云：「天戒若曰，勿使大夫世官，將令專事。暝晦，公室卑矣。」魏見此妖，晉有天下之應也。

　　懷帝永嘉四年十月辛卯，晝昏，至於庚子，此夜妖也。後年，劉曜寇洛川，王師頻為賊所敗，帝蒙塵於平陽。

　　孝武帝太元十三年十二月乙未，大風晦暝。其後帝崩，而諸侯違命，干戈內侮，權奪於元顯，禍成于桓玄。

　　臝蟲之孽

　　京房《易傳》曰：「臣安祿位茲謂貪，厥災蟲食根。德無常茲謂煩，蟲食葉。不絀無德，蟲食本。與東作爭茲謂不時，蟲食莖。蔽惡生孽，蟲食心。」

　　武帝咸甯元年七月，郡國螟。九月。青州又螟。是月，郡國有青蟲食其禾稼。四年，司、冀、兗、豫、荊、揚郡國二十螟。

　　太康四年，會稽彭蜞及蟹皆化為鼠，甚眾，復大食稻為災。九年八月，郡國二十四螟。九月，蟲又傷秋稼。是時，帝聽讒諛，寵任賈充、楊駿，故有蟲蝗之災，不絀無德之罰。

　　惠帝元康三年九月，帶方等六縣螟，食禾葉盡。

　　永甯元年七月，梁、益、涼三州螟。是時，齊王冏執政，貪苛之應也。十月，南安、巴西、江陽、太原、新興、北海青蟲食禾葉，甚者十傷五六。十二月，郡國六螟。

　　牛禍

　　武帝太康九年，幽州塞北有死牛頭語，近牛禍也。是時，帝多疾病，深以後事為念，而託付不以至公，思瞀亂之應也。案師曠曰：「怨讟動於人。則有非言之物而言。」又其義也。京房《易傳》曰：「殺無罪，牛生妖。」

　　惠帝太安中，江夏張騁所乘牛言曰：「天下亂，乘我何之！」騁懼而還，犬又言曰：「歸何早也？」尋後牛又人立而行。騁使善卜者卦之，謂曰：「天下將有兵亂，為禍非止一家。」其年，張昌反，先略江夏，騁為將帥，於是五州殘亂，騁亦族滅。京房「易傳」曰：「牛能言，如其言占吉凶。」《易萌氣樞》曰：「人君不好士，走馬被文繡，犬狼食人食，則有六畜談言。」時天子諸侯不以惠下為務，又其應也。

　　元帝建武元年七月，晉陵陳門才牛生犢，一體兩頭。案京房《易傳》言：「牛生子二首一身，天下將分之象也。」是時，湣帝蒙塵於平陽，尋為逆胡所殺。元帝即位江東，天下分為二，是其應也。

　　太興元年，武昌太守王諒牛生子，兩頭八足，兩尾共一腹，三年後死。又有牛一足三尾，皆生而死。案司馬彪說，「兩頭者，政在私門，上下無別之象也。」京房《易傳》曰：「足多者，所任邪也；足少者，不勝任也。」其後王敦等亂政，此其祥也。

　　四年十二月，郊牛死。案劉向說《春秋》效牛死曰：「宣公區{雨瞀}昏亂，故天不饗其祀。」今元帝中興之業，實王導之謀也。劉隗探會上意，以得親幸，導見疏外，此區{雨瞀}不睿之禍。

　　成帝咸和二年五月，護軍牛生犢，兩頭六足。是冬，蘇峻作亂。七年，九德人袁榮家牛產犢，兩頭八足，二尾共身。

　　桓玄之國，在荊州詣刺史殷仲堪，行至鶴穴，逢一老公驅青牛，形色瑰異，桓玄即以所乘牛易取。乘至零陵涇溪，駿駛非常，息駕飲牛，牛逕入江水不出。玄遣人覘守，經日無所見。于後玄敗被誅。

　　黃眚黃祥

　　蜀劉備章武二年，東伐。二月，自秭歸進屯夷道。六月，秭歸有黃氣見，長十餘里，廣數十丈。後逾旬，備為陸議所破，近黃祥也。

　　魏齊王正始中，中山王周南為襄邑長。有鼠從穴出，語曰：「王周南，爾以某日死。」周南不應，鼠還穴。後至期，更冠幘皁衣出，語曰：「周南，汝日中當死。」又不應，鼠復入穴。斯須更出，語如向。日適欲中，鼠入須臾復出，出復入，轉更數，語如前。日適中，鼠曰：「周南，汝不應，我復何道！」言絕，顛蹶而死，即失衣冠。取視，俱如常鼠。案班固說，此黃祥也。是時，曹爽專政，競為比周，故鼠作變也。

　　惠帝元康四年十二月，大霧。帝時昏眊，政非已出，故有區{雨瞀}之妖。

　　元帝太興四年八月，黃霧四寒，埃氛蔽天。

　　永昌元年十月，京師大霧，黑氣貫天，日無光。

　　明帝太守元年正月癸巳，黃霧四塞。二月，又黃霧四塞。是時王敦擅權，謀逆愈甚。

　　穆帝永和七年三月，涼州大風拔木，黃霧下塵。是時，張重華納譖，出謝艾為酒泉太守，而所任非其人，至九年死，嗣子見殺，是其應也。京房《易傳》曰：「聞善不予茲謂不知，厥異黃，厥咎聾，厥災不嗣。黃者，有黃濁氣四塞天下。蔽賢絕道，災至絕世也。」

　　孝武太元八年二月癸未，黃霧四塞。是時，道子專政，親近佞人，朝綱方替。

　　安帝元興元年十月丙申朔，黃霧昏濁不雨。是時桓玄謀逆之應。

　　義熙五年十一月，大霧。十年十一月，又大霧。是時，帝室衰微，臣下權盛，兵及土地，略非君有，此其應也。

　　地震

　　劉向曰：「地震，金木水火沴土者也。伯陽甫曰：「天地之氣，不過其序；若過其序，人之亂也。陽伏而不能出，陰迫而不能升，於是有地震。」

　　吳孫權黃武四年，江東地連震。是時，權受魏爵命為大將軍、吳王，改元專制，不修臣跡。京房《易傳》曰：「臣事雖正，專必震。其震，于水則波，於木則搖，於屋則瓦落。大經在辟而易臣茲謂陰動，厥震搖政宮。大經搖政茲謂不陰，厥震搖山，出湧水。嗣子無德專祿茲謂不順，厥震動丘陵，湧水出。」劉向並云：「臣下強盛，將動而為害之應也。」

　　魏明帝青龍二年十一月，京都地震，從東來，隱隱有聲，搖屋瓦。

　　景初元年六月戊申，京都地震。是秋，吳將硃然圍江夏，荊州刺史胡質擊退之。又，公孫文懿叛，自立為燕王，改年，置百官。明年，討平之。

　　吳孫權嘉禾六年五月，江東地震。

　　赤烏二年正月，地再震。是時，呂壹專事，步騭上疏曰：「伏聞校事吹毛求瑕，趣欲陷人，成其威福，無罪無辜，橫受重刑，雖有大臣，不見信任，如此，天地焉得無變！故地連震動，臣下專政之應也。冀所以警悟人主，可不深思其意哉！」壹後卒敗。

　　魏齊王正始二年十一月，南安郡地震。三年七月甲申，南安郡地震。十二月，魏郡地震。六年二月丁卯，南安郡地震。是時，曹爽專政，遷太后于永甯宮，太后與帝相泣而別。連年地震，是其應也。

　　吳孫權赤烏十一年二月，江東地仍震。是時，權聽讒，尋黜硃據，廢太子。

　　蜀劉禪炎興元年，蜀地震。是時宦人黃皓專權。案司馬彪說，「閹官無陽施，猶婦人也」。皓見任之應，與漢和帝時同事也。是冬，蜀亡。

　　武帝泰始五年四月辛酉，地震。是年冬，新平氐羌叛。明年，孫皓遣大眾入渦口。七年六月丙申，地震。

　　咸寧二年八月庚辰，河南、河東、平陽地震。四年六月丁未，陰平廣武地震，甲子又震。

　　太康二年二月庚申，淮南、丹陽地震。五年正月朔壬辰，京師地震。六年七月己丑，地震。七年七月，南安、犍為地震。八月，京兆地震。八年五月壬子，建安地震。七月，陰平地震。八月，丹陽地震。九年正月，會稽、丹陽、吳興地震。四月辛酉，長沙、南海等郡國八地震。七月至於八月，地又四震，其三有聲如雷。九月，臨賀地震，十二月又震。十年十二月己亥，丹楊地震。

　　太熙元年正月，地又震，武帝世，始于賈充，終於楊駿，阿黨昧利，苟竊朝權。至於末年，所任轉弊，故頻年地震，過其序也，終喪天下。

　　惠帝元康元年十二月辛酉，京都地震。此夏，賈后使楚王瑋殺汝南王亮及太保衛瓘，此陰道盛、陽道微故也。

　　四年二月，上穀、上庸、遼東地震。五月，蜀郡山移；淮南壽春洪水出，山崩地陷，壞城府。八月，上谷地震，水出，殺百餘人。十月，京都地震。十一月，滎陽、襄城、汝陰、梁國、南陽地皆震。十二月，京都又震。是時，賈后亂朝，終至禍敗之應也。漢鄧太后攝政時，郡國地震。李固以為：「地，陰也，法當安靜。今乃越陰之職，專陽之政，故應以震。」此同事也。京房《易傳》曰：「小人剝廬，厥妖山崩，茲謂陰乘陽，弱勝強。」又曰：「陰背陽則地裂，父子分離，夷羌叛去。」

　　五年五月丁丑，地震。六月，金城地震。六年正月丁丑，地震。八年正月丙辰，地震。

　　太安元年十月，地震。時齊王冏專政之應。二年十二月丙辰，地震。是時，長沙王乂專政之應也。

　　孝杯帝永嘉三年十月，荊、湘二州地震。時司馬越專政。四年四月，兗州地震。五月，石勒寇汲郡，執太守胡寵，遂南濟河，是其應也。

　　湣帝建興二年四月甲辰，地震。三年六月丁卯，長安又地震。是時主幼，權傾于下，四方雲擾，兵亂不息之應也。

　　元帝太興元年四月，西平地震，湧水出。十二月，廬陵、豫章、武昌、西陵地震，湧水出，山崩。干寶以為王敦陵上之應也。

　　二年五月己丑，祁山地震，山崩，殺人。是時，相國南陽王保在祁山，稱晉王不終之象也。三年五月庚寅，丹陽、吳郡、晉陵又地震。

　　成帝咸和二年二月，江陵地震。三月，益州地震。四月己未，豫章地震。是年，蘇峻作亂。九年三月丁酉，會稽地震。

　　穆帝永和元年六月癸亥，地震。是時，嗣主幼沖，母后稱制，政在臣下，所以連年地震。二年十月，地震。三年正月丙辰，地震。九月，地又震。四年十月己未，地震。

　　五年正月庚寅，地震。是時，石季龍僭即皇帝位，亦過其序也。

　　九年八月丁酉，京都地震，有聲如雷。十年正月丁卯，地震，聲如雷，雞雉皆鳴句。十一年四月乙酉，地震。五月丁未，地震。

　　升平二年十一月辛酉，地震。五年八月，涼州地震。

　　哀帝隆和元年四月甲戌，地震。是時，政在將相，人主南面而已。

　　興甯元年四月甲戌，揚州地震，湖瀆溢。二年二月庚寅，江陵地震。是時，桓溫專政。

　　海西公太和元年二月，涼州地震，水湧。是海西將廢之應也。

　　簡文帝咸安二年十月辛未，安成地震。是年帝崩。

　　孝武帝甯康元年十月辛未，地震。二年二月丁巳，地震。七月甲午，涼州地又震，山崩。是時，嗣主幼沖，權在將相，陰盛之應也。

　　太元二年閏三月壬午，地震。五月丁丑，地震。十一年六月己卯，地震。是後緣河諸將連歲兵役，人勞之應也。十五年二月己酉朔夜，地震。八月，京都地震。十二月己未，地震。十七年六月癸卯，地震。十二月己未，地又震。是時，群小弄權，天下側目。十八年正月癸亥朔，地震。二月乙未夜，地震。

　　安帝隆安四年四月乙未，地震。九月癸丑，地震。是時，幼主沖昧，政在臣下。

　　義熙四年正月壬子夜，地震有聲。十月癸亥，地震。五年正月戊戌夜，尋陽地震，有聲如雷。明年，盧循下。八年，自正月至四月，南康、廬陵地四震。明年，王旅西討荊益。十年三月戊寅，地震。

　　山崩地陷裂

　　吳孫權赤烏十三年八月，丹陽、句容及故鄣、甯國諸山崩，鴻水溢。案劉向說，「山，陽，君也。水，陰，百姓也。天戒若曰，君道崩壞，百姓將失其所與」！春秋梁山崩，漢齊、楚眾山發水，同事也。夫三代命祀，祭不越望，吉凶禍福，不是過也。吳雖稱帝，其實列國，災發丹陽，其天意矣。劉歆以為：「國主山川，山崩川竭，亡之征也。」後二年而權薨，又二十六年而吳亡。

　　魏元帝咸熙二年二月，太行山崩，此魏亡之征也。其冬，晉有天下。

　　武帝泰始三年三月戊午，大石山崩。四年七月，泰山崩墜三里。京房《易傳》曰：「自上下者為崩，厥應泰山之石顛而下，聖王受命人君虜。」及帝晏駕，而祿去王室，惠皇懦弱，懷湣二帝俱辱虜庭，淪胥於北，元帝中興于南，此其應也。

　　太康五年五月丙午，宣帝廟地陷。六年十月，南安新興山崩，湧水出。七年二月，硃提之大瀘山崩，震壞郡舍，陰平之仇池崖隕。八年七月，大雨，殿前地陷，方五尺，深數丈，中有破船。

　　惠帝元康四年，蜀郡山崩，殺人。五月壬子，壽春山崩，洪水出，城壞，地陷方三十丈，殺人。六月，壽春大雷，山崩地坼，人家陷死，上庸亦如之。八月，居庸地裂，廣三十六丈，長八十四丈，水出，大饑。上庸四處山崩，地墜廣三十丈，長百三十丈，水出殺人。皆賈后亂朝之應也。

　　太安元年四月，西墉崩。

　　懷帝永嘉元年三月，洛陽東北步廣裏地陷。二年八月乙亥，鄄城城無故自壞七十餘丈，司馬越惡之，遷于濮陽，此見沴之異也。越卒以陵上受禍。三年七月戊辰，當陽地裂三所，廣三丈，長三百餘步。京房《易傳》曰：「地坼裂者，臣下分離，不肯相從也。」其後司馬越苟晞交惡，四方牧伯莫不離散，王室遂亡。三年十月，宜都夷道山崩。四年四月，湘東需阝黑石山崩。

　　元帝太興元年二月，廬陵、豫章、武昌，西陽地震山崩。二年五月，祁山地震，山崩，殺人。三年，南平郡山崩，出雄黃數千斤。時王敦陵傲，帝優容之，示含養禍萌也。四年八月，常山崩，水出，滹沲盈溢，大木傾拔。

　　成帝咸和四年十月，柴桑廬山西北崖崩。十二月，劉胤為郭默所殺。

　　穆帝永和七年九月，峻平、崇陽二陵崩。十二年十一月，遣散騎常侍車灌修峻平陵，開埏道，崩壓，殺數十人。

　　升平五年二月，南掖門馬足陷地，得鐘一，有文四字。

　　哀帝隆和元年四月丁丑，浩亹山崩，張天錫亡征也。

　　安帝義熙八年三月壬寅，山陰地陷，方四丈，有聲如雷。十年五月戊寅，西明門地穿，湧水出，毀門扇及限，此水沴土也。十一年五月，霍山崩，出銅鐘六枚。十三年七月，漢中成固縣水涯有聲若雷，既而岸崩，出銅鐘十有二枚。

　　惠帝元康九年六月夜，暴雷雨，賈謐齋屋柱陷入地，壓謐床帳，此木沴土，土失其性，不能載也。明年，謐誅焉。

　　光熙元年五月，范陽國地燃，可以爨，此火沴土也。是時，禮樂征伐自諸候出。

　　《傳》曰：「皇之不極，是謂不建，厥咎眊，厥罰恆陰，厥極弱。時則有射妖，時則有龍蛇之孽，時則有馬禍，時則有下人伐上之痾，時則有日月亂行，星辰逆行。」皇之不極，是謂不建。皇，君；極，中；建，立也。人君貌言視聽思心五事皆失，不得其中，不能立萬事，失在眊悖，故其咎眊也。王者自下承天理物。雲起於山，而彌於天；天氣亂，故其罰恆陰，一曰：「上失中，則下強盛而蔽君明也。」《易》曰：「亢龍有悔，貴而亡位，高而亡民，賢人在下位而亡輔。」如此，則君有南面之尊，而亡一人之助，故其極弱也。盛陽動進輕疾。禮，春而大射，以順陽氣。上微弱則下奮驚動，故有射妖。《易》曰：「雲從龍。」又曰：「龍蛇之蟄，以存身也。」陰氣動，故有龍蛇之孽。于《易》，《乾》為君，為馬。任用而強力，君氣毀，故有馬禍。一曰，馬多死及為怪，亦是也。君亂且弱，人之所叛，天之所去，不有明王之誅，則有篡殺之禍，故有下人伐上之痾。凡君道傷者，病天氣。不言五行沴天，而曰「日月亂行，星辰逆行」者，為若下不敢沴天，猶《春秋》曰「王師敗績於貿戎」，不言敗之者，以自敗為文，尊尊之意也。劉歆《皇極傳》曰有下體生於上之痾。說以為下人伐上，天誅已成，不得復為痾云。

　　恆陰

　　吳孫亮太平三年，自八月沈陰不雨，四十餘日。是時，將誅孫綝，謀泄。九月戊午，綝以兵圍宮，廢亮為會稽王，此恆陰之罰也。

　　吳孫皓寶鼎元年十二月，太史奏久陰不雨，將有陰謀。孫皓驚懼。時陸凱等謀因其謁廟廢之。及出，留平領兵前驅，凱先語平，平不許，是以不果。皓既肆虐，群下多懷異圖，終至降亡

　　射妖

　　蜀車騎將軍鄧芝征涪陵，見玄猨緣山，手射中之。猨拔其箭，卷木葉塞其創。芝曰：「嘻！吾違物之性，其將死矣！」俄而卒，此射妖也。一曰，猨母抱子，芝射中之，子為拔箭，取木葉塞創。芝歎息，投弩水中，自知當死。

　　恭帝為琅邪王，好奇戲，嘗閑一馬於門內，令人射之，欲觀幾箭死，左右有諫者曰：「馬，國姓也。今射之，不祥。」於是乃止，而馬已被十許箭矣。此蓋射妖也。俄而禪位於宋焉。

　　龍蛇之孽

　　魏明帝青龍元年正月甲申，青龍見郟之摩陂井中。凡瑞興非時，則為妖孽，況困于井，非嘉祥矣。魏以改年，非也。干寶曰：「自明帝，終魏世，青龍、黃龍見者，皆其主興廢之應也。魏土運，青木色，而不勝於金。黃得位，青失位之象也。青能多見者，君德國運內相克伐也。故高貴鄉公卒敗於兵。」案劉向說，龍貴象而困井中，諸侯將有幽執之禍也。魏世，龍莫不在井，此居上者逼制之應。高貴鄉公著《潛龍詩》，即此旨也。

　　高貴鄉公正元元年十月戊戌，黃龍見於鄴井中。

　　甘露元年正月辛丑，青龍見軹縣井中。六月乙丑，青龍見元城縣界井中。二年二月，青龍見溫縣井中。三年，黃龍、青龍俱見頓丘、冠軍、陽夏縣界井中。四年正月，黃龍二見寧陵縣界井中。

　　元帝景元元年十二月甲申，黃龍見華陰縣井中。三年二月，龍見軹縣井中。

　　吳孫皓天冊中，龍乳于長沙人家，啖雞雛。京房《易妖》曰：「龍乳人家，王者為庶人。」其後皓降晉。

　　武帝咸寧二年六月丙午，白龍二見於九原井中。

　　太康五年正月癸卯，二龍見武庫井中。帝觀之，有喜色。百僚將賀，劉毅獨表曰：「昔龍漦夏庭，禍發周室。龍見鄭門，子產不賀。」帝答曰：「朕德政未修，未有以應受嘉祥。」遂不賀也。孫盛曰：「龍，水物也，何與於人！子產言之當矣。但非其所處，實為妖災。夫龍以飛翔顯見為瑞，今則潛伏幽處，非休祥也。」漢惠帝二年，兩龍見蘭陵井中，本志以為其後趙王幽死之象。武庫者，帝王威禦之器所寶藏也，屋宇邃密，非龍所處。是後七年，籓王相害，二十八年，果有二胡僭竊神器，二逆皆字曰龍，此之表異，為有證矣。

　　湣帝建興二年十一月，枹罕羌妓產一龍子，色似錦，文常就母乳，遙見神光，少得就視。此亦皇之不建，於是帝竟淪沒。

　　呂纂末，龍出東廂井中，到其殿前蟠臥，比旦失之。俄又有黑龍升其宮門。纂咸以為美瑞。或曰：「龍者陰類，出入有時，今而屢見，必有下人謀上之變。」後纂果為呂超所殺。

　　武帝咸甯中，司徒府有二大蛇，長十許丈，居聽事平上而人不知，但數年怪府中數失小兒及豬犬之屬。後有一蛇夜出，被刃傷不能去，乃覺之，發徒攻擊，移時乃死。夫司徒，五教之府；此皇極不建，故蛇孽見之。漢靈帝時，蛇見御座，楊賜云為帝溺于色之應也。魏代宮人猥多，晉又過之，燕遊是湎，此其孽也。《詩》云「惟虺惟蛇，女子之祥」也。

　　惠帝元康五年三月癸巳，臨淄有大蛇，長十餘丈，負二小蛇入城北門，逕從市入漢城陽景王祠中，不見。天戒若曰，昔漢景王有定傾之功，而不厲節忠慎，以至失職奪功之辱。今齊王冏不寤，雖建興復之功，而驕陵取禍，此其征也。

　　明帝太甯初，武昌有大蛇，常居故神祠空樹中，每出頭從人受食。京房《易妖》曰：「蛇見於邑，不出三年有大兵，國有大憂。」尋有王敦之逆。

　　馬禍

　　武帝太熙元年，遼東有馬生角，在兩耳下，長三寸。案劉向說曰，「此兵象也」。及帝晏駕之後，王室毒於兵禍，是其應也。京房《易傳》曰：「臣易上，政不順，厥妖馬生角，茲謂賢士不足。」又曰：「天子親伐，馬生角。」《呂氏春秋》曰：「人君失道，馬有生角。」及惠帝踐阼，昏愚失道，又親征伐成都，是其應也。

　　惠帝元康八年十二月，皇太子將釋奠，太傅趙王倫驂乘，至南城門，馬止，力士推之不能動。倫入軺車，乃進。此馬禍也。天戒若曰，倫不知義方，終為亂逆，非傅導行禮之人也。

　　九年十一月戊寅，忽有牡騮馬驚奔至廷尉訊堂，悲鳴而死。天戒若曰，湣懷冤死之象也。見廷尉訊堂，其天意乎！

　　懷帝永嘉六年二月，神馬鳴南城門。

　　湣帝建興二年九月，蒲子縣馬生人。京房《易傳》曰：「上亡天子，諸侯相伐，厥妖馬生人。」是時，帝室衰微，不絕如線，胡狄交侵，兵戈日逼，尋而帝亦淪陷，故此妖見也。

　　元帝太興二年，丹陽郡吏濮陽演馬生駒，兩頭，自項前別，生而死。司馬彪說曰：「此政在私門，二頭之象也。」其後王敦陵上。

　　成帝咸康八年五月甲戌，有馬色赤如血，自宣陽門直走入於殿前，盤旋走出，尋逐，莫知所在。己卯，帝不豫。六月，崩。此馬禍，又赤祥也。是年，張重華在涼州，將誅其西河相張祚，廄馬數十匹，同時悉無後尾也。

　　安帝隆安四年十月，梁州有馬生角，刺史郭銓送示桓玄。案劉向說曰，馬不當生角，猶玄不當舉兵向上也。玄不寤，以至夷滅。

　　石季龍在鄴，有一馬尾有燒狀，入其中陽門，出顯陽門，東宮皆不得入，走向東北，俄爾不見。術者佛圖澄歎曰：「災其及矣！」逾年季龍死，其國遂滅。

　　人痾

　　魏文帝黃初初，清河宋士宗母化為鱉，入水。

　　明帝太和三年，曹休部曲丘奚農女死復生。時又有開周世塚，得殉葬女子，數日而有氣，數月而不能言，郭太后愛養之。又，太原人發塚破棺，棺中有一生婦人，問其本事，不知也，視其墓木，可三十歲。案京房《易傳》曰：「至陰為陽，下人為上。」宣帝起之象也。漢平帝、獻帝並有此異，占以為王莽、曹操之征。

　　孫休永安四年，安吳民陳焦死七日復生，穿塚出。干寶曰：「此與漢宣帝同事，烏程侯皓承廢故之家，得位之祥也。」

　　孫皓寶鼎元年，丹陽宣騫母年八十，因浴化為黿，兄弟閉戶衛之。掘堂上作大坎，實水其中，黿入坎遊戲，一二日恆延頸外望。伺戶小開，便輪轉自躍，入於遠潭，遂不復還。與漢靈帝時黃氏母同事，吳亡之象也。

　　魏元帝咸熙二年八月，襄武縣言有大人見，長三丈餘，跡長三尺二寸，髮白，著黃巾黃單衣，柱杖呼王始語曰：「今當太平。」晉尋代魏。

　　武帝泰始五年，元城人年七十生角。殆趙王倫篡亂之象也。

　　咸寧二年十二月，琅邪人顏畿病死，棺斂已久，家人咸夢畿謂己曰；「我當復生，可急開棺。」遂出之，漸能飲食屈伸視瞻，不能行語，二年復死。京房《易傳》曰：「至陰為陽，下人為上，厥妖人死復生。」其後劉元海、石勒僭逆，遂亡晉室，下為上之應也。

　　惠帝元康中，安豐有女子周世寧，年八歲，漸化為男，至十七八而氣性成。京房《易傳》曰：「女子化為丈夫，茲謂陰昌，賤人為王。」此亦劉元海、石勒蕩覆天下之妖也。

　　永甯初，齊王冏唱義兵，誅除亂逆，乘輿反正。忽有婦人詣大司馬門求寄產，門者詰之，婦曰；「我截臍便去耳。」是時，齊王冏匡復王室，天下歸功，識者為其惡之，後果斬戮。

　　永甯元年十二月甲子，有白頭公入齊王冏大司馬府，大呼曰：「有大兵起，不出甲子旬。」冏殺之。明年十二月戊辰，冏敗，即甲子旬也。

　　太安元年四月癸酉，有人自雲龍門入殿前，北面再拜曰：「我當作中書監。」即收斬之。干寶以為「禁庭尊秘之處，今賤人徑入而門衛不覺者，宮室將虛而下人逾上之妖也」。是後帝北遷鄴，又遷長安，宮闕遂空焉。

　　元康中，梁國女子許嫁，已受禮娉，尋而其夫戍長安，經年不歸，女家更以適人。女不樂行，其父母逼強，不得已而去，尋得病亡。後其夫還，問其女所在，其傢俱說之。其夫逕至女墓，不勝哀情，便發塚開棺，女遂活，因與俱歸。後婿聞知，詣官爭之，所在不能決。秘書郎王導議曰：「此是非常事，不得以常理斷之，宜還前夫。」朝廷從其議。

　　惠帝世，杜錫家葬而婢誤不得出，後十年開塚祔葬而婢尚生。始如瞑，有頃漸覺，問之，自謂再宿耳。初，婢之埋年十五六，及開塚更生，猶十五六也，嫁之有子。

　　光熙元年，會稽謝真生子，頭大而有髮，兩蹠反向上，有男女兩體，生便作丈夫聲，經一日死。此皇之不極，下人伐上之痾，於是諸王有僭亂之象也。

　　惠帝之世，京洛有人兼男女體，亦能兩用人道，而性尤淫，此亂氣所生。自咸甯、太康之後，男寵大興，甚于女色，士大夫莫不尚之，天下相仿效，或至夫婦離絕，多生怨曠，故男女之氣亂而妖形作也。

　　懷帝永嘉元年，吳郡吳縣萬詳婢生子，鳥頭，兩足馬蹄，一手，無毛，尾黃色，大如枕。此亦人妖，亂之象也。

　　五年五月，枹罕令嚴根妓產一龍，一女，一鵝。京房《易傳》曰：「人生他物，非人所見者，皆為天下大兵。」是時，帝承惠皇之後，四海沸騰，尋而陷於平陽，為逆胡所害，此其征也。

　　湣帝建興四年，新蔡縣吏任僑妻產二女，腹與心相合，自胸以上、臍以下各分，此蓋天下未一之妖也。時內史呂會上言：「案《瑞應圖》，異根同體謂之連理，異畝同穎謂之嘉禾。草木之異猶以為瑞，今二人同心，《易》稱'二人同心，其利斷金'，蓋四海同心之瑞也。」時皆哂之。俄而四海分崩，帝亦淪沒。

　　元帝太興初，有女子其陰在腹，當臍下，自中國來至江東，其性淫而不產。又有女子陰在首，渡在揚州，性亦淫。京房《易妖》曰；「人生子，陰在首，天下大亂；在腹，天下有事；在背，天下無後。」于時王敦據上流，將欲為亂，是其征。

　　三年十二月，尚書騶謝平妻生女，墮地濞濞有聲，須臾便死。鼻目皆在頂上，面處如項，口有齒，都連為一，胸如鱉，手足爪如鳥爪，皆下勾。此亦人生他物，非人所見者。後二年，有石頭之敗。

　　明帝太寧二年七月，丹陽江甯侯紀妻死，經三日復生。

　　成帝咸康五年四月，下邳民王和僑居暨陽，息女可年二十，自云上天來還，得征瑞印綬，當母天下。晉陵太守以為妖，收付獄。至十一月，有人持柘杖絳衣詣止車門，口列為聖人使求見天子。門侯受辭，辭稱姓呂名賜，其言王和女可右足下有七星，星皆有毛，長七寸，天今命可為天下母。奏聞，即伏誅，並下晉陵誅可。

　　康帝建元二年十月，衛將軍營督過望所領兵陳瀆女台有文在其足，曰「天下之母」，灸之愈明。京都喧嘩，有司收系以聞。俄自建康縣獄亡去。明年，帝崩，獻後臨朝，此其祥也。

　　孝武帝甯康初，南郡州陵女唐氏漸化為丈夫。

　　安帝義熙七年，無錫人趙未年八歲，一旦暴長八尺，髭須蔚然，三日而死。

　　義熙中，東陽人莫氏生女不養，埋之數日，於土中啼，取養遂活。

　　義熙末，吳豫章人有二陽道，重累生。

　　恭帝元熙元年，建安人陽道無頭，正平，本下作女人形體。


Chinese text: This work was published before January 1, 1923, and is in the
public domain worldwide because the author died at least 100 years ago.
