王恭
　　王恭，字孝伯，光祿大夫蘊子，定皇后之兄也。少有美譽，清操過人，自負才地高華，恆有宰輔之望。與王忱齊名友善，慕劉惔之為人。謝安常曰：「王恭人地可以為將來伯舅。」嘗從其父自會稽至都，忱訪之，見恭所坐六尺簟，忱謂其有餘，因求之。恭輒以送焉，遂坐薦上。忱聞而大驚，恭曰：「吾平生無長物。」其簡率如此。

　　起家為佐著作郎，歎曰：「仕宦不為宰相，才志何足以騁！」因以疾辭。俄為秘書丞，轉中書郎，未拜，遭父憂。服闋，除吏部郎，曆建威將軍。太元中，代沈嘉為丹陽尹，遷中書令，領太子詹事。

　　孝武帝以恭後兄，深相欽重。時陳郡袁悅之以傾巧事會稽王道子，恭言之於帝，遂誅之。道子嘗集朝士，置酒於東府，尚書令謝石因醉為委巷之歌，恭正色曰：「居端右之重，集籓王之第，而肆淫聲，欲令群下何所取則！」石深銜之。淮陵內史虞珧子妻裴氏有服食之術，常衣黃衣，狀如天師，道子甚悅之，令與賓客談論，時人皆為降節。恭抗言曰：「未聞宰相之坐有失行婦人。」坐賓莫不反側，道子甚愧之。其後帝將擢時望以為籓屏，乃以恭為都督兗青冀幽並徐州晉陵諸軍事、平北將軍、兗青二州刺史、假節，鎮京口。初，都督以「北」為號者，累有不祥，故桓沖、王坦之、刁彝之徒不受鎮北之號。恭表讓軍號，以超受為辭，而實惡其名，於是改號前將軍。慕容垂入青州，恭遣偏師禦之，失利，降號輔國將軍。

　　及帝崩，會稽王道子執政，寵昵王國寶，委以機權。恭每正色直言，道子深憚而忿之。及赴山陵，罷朝，歎曰：「榱棟雖新，便有《黍離》之歎矣。」時國寶從弟緒說國寶，因恭入覲相王，伏兵殺之，國寶不許。而道子亦欲輯和內外，深布腹心于恭，冀除舊惡。恭多不順，每言及時政，輒厲聲色。道子知恭不可和協，王緒之說遂行，於是國難始結。或勸恭因人朝以兵誅國寶，而庾楷党于國寶，士馬甚盛，恭憚之，不敢發，遂還鎮。臨別，謂道子曰：「主上諒闇，塚宰之任，伊周所難，願大王親萬機，納直言，遠鄭聲，放佞人。」辭色甚厲，故國寶等愈懼。以恭為安北將軍，不拜。乃謀誅國寶，遣使與殷仲堪、桓玄相結，仲堪偽許之。恭得書，大喜，乃抗表京師曰：「後將軍國寶得以姻戚頻登顯列，不能感恩效力，以報時施，而專寵肆威，將危社稷。先帝登遐，夜乃犯闔叩扉，欲矯遺詔。賴皇太后聰明，相王神武，故逆謀不果。又割東宮見兵以為己府，讒疾二昆甚於仇敵。與其從弟緒同黨凶狡，共相扇動。此不忠不義之明白也。以臣忠誠，必亡身殉國，是以譖臣非一。賴先帝明鑒，浸潤不行。昔趙鞅興甲，誅君側之惡，臣雖駑劣，敢忘斯義！」表至，內外戒嚴。國寶及緒惶懼不知所為，用王珣計，請解職。道子收國寶，賜死，斬緒於市，深謝愆失，恭乃還京口。

　　恭之初抗表也，慮事不捷，乃版前司徒左長史王廞為吳國內史，令起兵於東。會國寶死，令廞解軍去職。廞怒，以兵伐恭。恭遣劉牢之擊滅之，上疏自貶，詔不許。譙王尚之復說道子以籓伯強盛，宰相權弱，宜多樹置以自衛。道子然之，乃以其司馬王愉為江州刺史，割庾楷豫州四郡使愉督之。由是楷怒，遣子鴻說恭曰：「尚之兄弟專弄相權，欲假朝威貶削方鎮，懲警前事，勢轉難測。及其議未成，宜早圖之。」恭以為然，復以謀告殷仲堪、桓玄。玄等從之，推恭為盟主，克期同赴京師。

　　時內外疑阻，津邏嚴急，仲堪之信因庾楷達之，以斜絹為書，內箭稈中，合鏑漆之，楷送於恭。恭發書，絹文角戾，不復可識，謂楷為詐。又料仲堪去年已不赴盟，今無動理，乃先期舉兵。司馬劉牢之諫曰：「將軍今動以伯舅之重，執忠貞之節，相王以姬旦之尊，時望所系，昔年已戮寶、緒，送王廞書，是深伏將軍也。頃所授用，雖非皆允，未為大失。割庾楷四郡以配王愉，于將軍何損！晉陽之師，其可再乎！」恭不從，乃上表以封王愉、司馬尚之兄弟為辭。朝廷使元顯及王珣、謝琰等距之。

　　恭夢牢之坐其處，旦謂牢之曰：「事克，即以卿為北府。」遣牢之率帳下督顏延先據竹裏。元顯使說牢之，啖以重利，牢之乃斬顏延以降。是日，牢之遣其婿高雅之、子敬宣，因恭曜軍。輕騎擊恭。恭敗，將還，雅之已閉城門，恭遂與弟履單騎奔曲阿。恭久不騎乘，髀生瘡，不復能去。曲阿人殷確，恭故參軍也，以船載之，藏於葦席之下，將奔桓玄。至長塘湖，遇商人錢強。強宿憾於確，以告湖浦尉。尉收之，以送京師。道子聞其將至，欲出與語，面折之，而未之殺也。時桓玄等已至石頭，懼其有變，即于建康之倪塘斬之。恭五男及弟爽、爽兄子秘書郎和及其党孟璞、張恪等皆殺之。

　　恭性抗直。深存節義，讀《左傳》至「奉王命討不庭」，每輟卷而歎。為性不弘，以暗于機會，自在北府，雖以簡惠為政，然自矜貴，與下殊隔。不閑用兵，尤信佛道，調役百姓，修營佛寺，務在壯麗，士庶怨嗟。臨刑，猶誦佛經，自理須鬢，神無懼容，謂監刑者曰：「我暗於信人，所以致此，原其本心，豈不忠於社稷！但令百代之下知有王恭耳。」家無財帛，唯書籍而已，為識者所傷。

　　恭美姿儀，人多愛悅，或目之云「濯濯如春月柳」。嘗被鶴氅裘，涉雪而行，孟昶窺見之，歎曰：「此真神仙中人也！」初見執，遇故吏戴耆之為湖孰令，恭私告之曰：「我有庶兒未舉，在乳母家，卿為我送寄桓南郡。」耆之遂送之于夏口。桓玄撫養之，為立喪庭弔祭焉。及玄執政，上表理恭，詔贈侍中、太保，諡曰忠簡。爽贈太常，和及子簡並通直散騎郎，殷確散騎侍郎。腰斬湖浦尉及錢強等。恭庶子曇亨，義熙中為給事中。

庾楷
　　庾楷，征西將軍亮之孫，會稽內史羲小子也。初拜侍中，代兄准為西中郎將、豫州刺史、假節，鎮曆陽。隆安初，進號左將軍。時會稽王道子憚王恭、殷仲堪等擅兵，故出王愉為江州，督豫州四郡，以為形援。楷上疏以江州非險塞之地，而西府北帶寇戎，不應使愉分督，詔不許。時楷懷恨，使子鴻說王恭，以譙王尚之兄弟復握機權，勢過國寶。恭亦素忌尚之。遂連謀舉兵。事在恭傳。詔使尚之討楷。楷遣汝南太守段方逆尚之，戰於慈湖，方大敗，被殺，楷奔于桓玄。及玄等盟于柴桑，連名上疏自理，詔赦玄等而不赦恭、楷，楷遂依玄，玄用為武昌太守。楷後懼玄必敗，密遣使結會稽世子元顯：「若朝廷討玄，當為內應。」及玄得志，楷以謀泄，為玄所誅。

劉牢之
　　劉牢之，字道堅，彭城人也。曾祖羲，以善射事武帝，曆北地、雁門太守。父建，有武幹，為征虜將軍。世以壯勇稱。牢之面紫赤色，須目驚人，而沈毅多計畫。太元初，謝玄北鎮廣陵，時苻堅方盛，玄多募勁勇，牢之與東海何謙、琅邪諸葛侃、樂安高衡、東平劉軌、西河田洛及晉陵孫無終等以驍猛應選。玄以牢之為參軍，領精銳為前鋒，百戰百勝，號為「北府兵」，敵人畏之。及堅將句難南侵，玄率何謙等距之。牢之破難輜重於盱眙，獲其運船，遷鷹揚將軍、廣陵相。

　　時車騎將軍桓衝擊襄陽，宣城內史胡彬率眾向壽陽，以為沖聲援。牢之領卒二千，為彬後繼。淮肥之役，苻堅遣其弟融及驍將張蠔攻陷壽陽，謝玄使彬與牢之距之。師次硤石，不敢進。堅將梁成又以二萬人屯洛澗，玄遣牢之以精卒五千距之。去賊十里，成阻澗列陣。牢之率參軍劉襲、諸葛求等直進渡水，臨陣斬成及其弟雲，又分兵斷其歸津。賊步騎崩潰，爭赴淮水，殺獲萬餘人，盡收其器械。堅尋亦大敗，歸長安，餘黨所在屯結。牢之進平譙城，使安豐太守戴寶戍之。遷龍驤將軍、彭城內史，以功賜爵武岡縣男，食邑五百戶。牢之進屯鄄城，討諸未服，河南城堡承風歸順者甚眾。

　　時苻堅子丕據鄴，為慕容垂所逼，請降，牢之引兵救之。垂聞軍至，出新城北走。牢之與沛郡太守田次之追之，行二百里，至五橋澤中，爭趣輜重，稍亂，為垂所擊，牢之敗績，士卒殲焉。牢之策馬跳五丈澗，得脫。會丕救至，因入臨漳，集亡散，兵復少振。牢之以軍敗征還。頃之，復為龍驤將軍，守淮陰。後進戍彭城，復領太守。祅賊劉黎僭尊號於皇丘，牢之討滅之。苻堅將張遇遣兵擊破金鄉。圍太山太守羊邁，牢之遣參軍向欽之擊走之。會慕容垂叛將翟釗救遇，牢之引還。釗還，牢之進平太山，追釗於鄄城，釗走河北，因獲張遇以歸之彭城。襖賊司馬徽聚黨馬頭山，牢之遣參軍竺朗之討滅之。時慕容氏掠廩丘，高平太守徐含遠告急，牢之不能救，坐畏懦免。

　　及王恭將討王國寶，引牢之為府司馬，領南彭城內史，加輔國將軍。恭使牢之討破王廞，以牢之領晉陵太守。恭本以才地陵物，及檄至京師，朝廷戮國寶、王緒，自謂威德已著，雖杖牢之為爪牙，但以行陣武將相遇，禮之甚薄。牢之負其才能，深懷恥恨。及恭之後舉，元顯遣廬江太守高素說牢之使叛恭，事成，當即其位號，牢之許焉。恭參軍何澹之以其謀告恭。牢之與澹之有隙，故恭疑而不納。乃置酒請牢之於眾中，拜牢之為兄，精兵利器悉以配之，使為前鋒。行至竹裏，牢之背恭歸朝廷。恭既死，遂代恭為都督兗、青、冀、幽、并、徐、揚州、晉陵軍事。牢之本自小將，一朝據恭位，眾情不悅，乃樹用腹心徐謙之等以自強。時楊佺期、桓玄將兵上表理王恭，求誅牢之。牢之率北府之眾馳赴京師，次於新亭。玄等受詔退兵，牢之還鎮京口。

　　及孫恩攻陷會稽，牢之遣將桓寶率師救三吳，復遣子敬宣為寶後繼。比至曲阿，吳郡內史桓謙已棄郡走，牢之乃率眾東討，拜表輒行。至吳，與衛將軍謝琰擊賊，屢勝，殺傷甚眾，徑臨浙江。進拜前將軍、都督吳郡諸軍事。時謝琰屯烏程，遣司馬高素助牢之。牢之率眾軍濟浙江，恩懼，逃於海。牢之還鎮，恩復入會稽，害謝琰。牢之進號鎮北將軍、都督會稽五郡，率眾東征，屯上虞，分軍戍諸縣。恩復攻破吳國，殺內史袁山松。牢之使參軍劉裕討之，恩復入海。頃之。恩浮海奄至京口，戰士十萬，樓船千餘。牢之在山陰，使劉裕自海鹽赴難，牢之率大眾而還。裕兵不滿千人，與賊戰，破之。恩聞牢之已還京口，乃走鬱洲，又為敬宣、劉裕等所破。及恩死，牢之威名轉振。

　　元興初，朝廷將討桓玄，以牢之為前鋒都督、征西將軍，領江州事。元顯遣使以討玄事諮牢之。牢之以玄少有雄名，杖全楚之眾，懼不能制，又慮平玄之後功蓋天下，必不為元顯所容，深懷疑貳，不得已率北府文武屯洌洲。桓玄遣何穆說牢之曰：「自古亂世君臣相信者有燕昭樂毅、玄德孔明，然皆勳業未卒而二主早世，設使功成事遂，未保二臣之禍也。鄙語有之：'高鳥盡，良弓藏；狡兔殫，獵犬烹。'故文種誅於句踐，韓白戮于秦漢。彼皆英雄霸王之主，猶不敢信其功臣，況凶愚凡庸之流乎！自開闢以來，戴震主之威，挾不賞之功，以見容於暗世者而誰？至如管仲相齊，雍齒侯漢，則往往有之，況君見與無射鉤屢逼之仇邪！今君戰敗則傾宗，戰勝亦覆族，欲以安歸乎？孰若翻然改圖，保其富貴，則身與金石等固，名與天壤無窮，孰與頭足異處，身名俱滅，為天下笑哉！惟君圖之。」牢之自謂握強兵，才能算略足以經綸江表，時譙王尚之已敗，人情轉沮，乃頗納穆說，遣使與玄交通。其甥何無忌與劉裕固諫之，並不從。俄令敬宣降玄。玄大喜，與敬宣置酒宴集，陰謀誅之，陳法書畫圖與敬宣共觀，以安悅其志。敬宣不之覺，玄佐吏莫不相視而笑。

　　元顯既敗，玄以牢之為征東將軍、會稽太守，牢之乃歎曰：「始爾，便奪我兵，禍將至矣！」時玄屯相府，敬宣勸牢之襲玄，猶豫不決，移屯班瀆，將北奔廣陵相高雅之，欲據江北以距玄，集眾大議。參軍劉襲曰：「事不可者莫大於反，而將軍往年反王兗州，近日反司馬郎君，今復欲反桓公。一人而三反，豈得立也。」語畢，趨出，佐吏多散走。而敬宣先還京口拔其家，失期不到。牢之謂其為劉襲所殺，乃自縊而死。俄而敬宣至，不遑哭，奔于高雅之。將吏共殯斂牢之，喪歸丹徒。桓玄令斫棺斬首，暴屍於市，及劉裕建義，追理牢之，乃復本官。

　　敬宣，牢之長子也。智略不及父，而技藝過之。孫恩之亂，隨父征討，所向有功。為元顯從事中郎，又為桓玄諮議參軍。牢之敗，與廣陵相高雅之俱奔慕容超，夢丸土而服之，既覺，喜曰：「丸者桓也，丸既吞矣，我當復土也。」旬日而玄敗，遂與司馬休之還京師。拜輔國將軍、晉陵太守。與諸葛長民破桓歆於芍陂，遷建威將軍、江州刺史，鎮尋陽。又擊桓亮、苻宏於湘中，所在有功。安帝反政，徵拜冠軍將軍、宣城內史，領襄城太守。譙縱反，以敬宣督征蜀軍事、假節，與甯朔將軍臧喜西伐。敬宣人自白帝，所攻皆克。軍次黃獸，與偽將譙道福相持六十餘日，遇癘疫，又以食盡，班師，為有司所劾，免官。頃之，為中軍諮議，加冠軍將軍，尋遷鎮蠻護軍、安豐太守、梁國內史。會盧循反，以冠軍將軍從大軍南討。循平，遷左衛將軍、散騎常侍，又遷征虜將軍、青州刺史。尋改鎮冀州，為其參軍司馬道賜所害。

殷仲堪
　　殷仲堪，陳郡人也。祖融，太常、吏部尚書。父師，驃騎諮議參軍、晉陵太守、沙陽男。仲堪能清言，善屬文，每雲三日不讀《道德論》，便覺舌本間強。其談理與韓康伯齊名，士咸愛慕之。調補佐著作郎。冠軍謝玄鎮京口，請為參軍。除尚書郎，不拜。玄以為長史，厚任遇之。仲堪致書于玄曰：

　　胡亡之後，中原子女鬻于江東者不可勝數，骨肉星離，荼毒終年，怨苦之氣，感傷和理，誠喪亂之常，足以懲戒，復非王澤廣潤，愛育蒼生之意也。當世大人既慨然經略，將以救其塗炭，而使理至於此，良可歎息！願節下弘之以道德，運之以神明，隱心以及物，垂理以禁暴，使足踐晉境者必無懷戚之心，枯槁之類莫不同漸天潤，仁義與干戈並運，德心與功業俱隆，實所期於明德也。

　　頃聞抄掠所得，多皆采梠饑人，壯者欲以救子，少者志在存親，行者傾筐以顧念，居者籲嗟以待延。而一旦幽縶，生離死絕，求之於情，可傷之甚。昔孟孫獵而得麑，使秦西以之歸，其母隨而悲鳴，不忍而放之，孟孫赦其罪以傅其子。禽獸猶不可離，況於人乎！夫飛鴞，惡鳥也，食桑葚，猶懷好音。雖曰戎狄，其無情乎！苟感之有物，非難化也。必使邊界無貪小利，強弱不得相陵，德音一發，必聲振沙漠，二寇之黨，將靡然向風，何憂黃河之不濟，函谷之不開哉！

　　玄深然之。

　　領晉陵太守，居郡禁產子不舉，久喪不葬，錄父母以質亡叛者，所下條教甚有義理。父病積年，仲堪衣不解帶，躬學醫術，究其精妙，執藥揮淚，遂眇一目。居喪哀毀，以孝聞。服闋，孝武帝召為太子中庶子，甚相親愛。仲堪父嘗患耳聰，聞床下蟻動，謂之牛鬥。帝素聞之而不知其人。至是，從容問仲堪曰：「患此者為誰？」仲堪流涕而起曰：「臣進退惟穀。」帝有愧焉。復領黃門郎，寵任轉隆。帝嘗示仲堪侍，乃曰：「勿以己才而笑不才。」帝以會稽王非社稷之臣，擢所親幸以為籓捍，乃授伸堪都督荊益甯三州軍事、振威將軍、荊州刺史、假節，鎮江陵。將之任，又詔曰：「卿去有日，使人酸然。常謂永為廊廟之寶，而忽為荊楚之珍，良以慨恨！」其恩狎如此。

　　仲堪雖有英譽，議者未以分陝許之。既受腹心之任，居上流之重，朝野屬想，謂有異政。及在州，綱目不舉，而好行小惠，夷夏頗安附之。先是，仲堪游于江濱，見流棺，接而葬焉。旬日間，門前之溝忽起為岸。其夕，有人通仲堪，自稱徐伯玄，云：「感君之惠，無以報也。」仲堪因問：「門前之岸是何祥乎？」對曰：「水中有岸，其名為洲，君將為州。」言終而沒。至是，果臨荊州。桂陽人黃欽生父沒已久，詐服衰麻，言迎父喪。府曹先依律詐取父母卒棄市，仲堪乃曰：「律詐取父母甯依驅詈法棄市。原此之旨，當以二親生存而橫言死沒，情事悖逆，忍所不當，故同之驅詈之科，正以大辟之刑。今欽生父實終沒，墓在舊邦，積年久遠，方詐服迎喪，以此為大妄耳。比之于父存言亡，相殊遠矣。」遂活之。又以異姓相養，禮律所不許，子孫繼親族無後者，唯令主其蒸嘗，不聽別籍以避役也。佐史咸服之。

　　時朝廷征益州刺史郭銓，犍為太守卞苞于坐勸銓以蜀反，仲堪斬之以聞。朝廷以仲堪事不預察，降號鷹揚將軍。尚書下以益州所統梁州三郡人丁一千番戍漢中，益州未肯承遣。仲堪乃奏之曰：

　　夫制險分國，各有攸宜，劍閣之隘，實蜀之關鍵。巴西、梓潼、宕渠三郡去漢中遼遠，在劍閣之內，成敗與蜀為一，而統屬梁州，蓋定鼎中華，慮在後伏，所以分鬥絕之勢，開荷戟之路。自皇居南遷，守在岷邛，衿帶之形，事異曩昔。是以李勢初平，割此三郡配隸益州，將欲重復上流為習坎之防。事經英略，歷年數紀。梁州以統接曠遠，求還得三郡，忘王侯設險之義，背地勢內外之實，盛陳事力之寡弱，飾哀矜之苦言。今華陽乂清，隴順軌，關中餘燼，自相魚肉，梁州以論求三郡，益州以本統有定，更相牽制，莫知所從。致令巴、宕二郡為群獠所覆，城邑空虛，士庶流亡，要害膏腴皆為獠有。今遠慮長規，宜保全險塞。又蠻獠熾盛，兵力寡弱，如遂經理乖謬，號令不一，則劍閣非我保，丑類轉難制。此乃籓捍之大機，上流之至要。

　　昔三郡全實，正差文武三百，以助梁州。今俘沒蠻獠，十不遺二，加逐食鳥散，資生未立，苟順符指以副梁州，恐公私困弊，無以堪命，則劍閣之守無擊柝之儲，號令選用不專於益州，虛有監統之名，而無制禦之用，懼非分位之本旨，經國之遠術。謂今正可更加梁州文武五百，合前為一千五百，自此之外，一仍舊貫。設梁州有急，蜀當傾力救之。

　　書奏，朝廷許焉。

　　桓玄在南郡，論四皓來儀漢庭，孝惠以立，而惠帝柔弱，呂後凶忌，此數公者，觸彼埃塵，欲以救弊。二家之中，各有其黨，奪彼與此，其仇必興。不知匹夫之志，四公何以逃其患？素履終吉，隱以保生者，其若是乎！以其文贈仲堪。仲堪乃答之曰：

　　隱顯默語，非賢達之心，蓋所遇之時不同，故所乘之途必異。道無所屈而天下以之獲寧，仁者之心未能無感。若夫四公者，養志岩阿，道高天下，秦網雖虐，游之而莫懼，漢祖雖雄，請之而弗顧，徒以一理有感，泛然而應，事同賓客之禮，言無是非之對，孝惠以之獲安，莫由報其德，如意以之定籓，無所容其怨。且爭奪滋生，主非一姓，則百姓生心，祚無常人，則人皆自賢，況夫漢以劍起，人未知義，式遏奸邪，特宜以正順為寶。天下，大器也，苟亂亡見懼，則滄海橫流。原夫若人之振策，豈為一人之廢興哉！苟可以暢其仁義，與夫伏節委質可榮可辱者，道跡懸殊，理勢不同，君何疑之哉！

　　又謂諸呂強盛，幾危劉氏，如意若立，必無此患。夫禍福同門，倚伏萬端，又未可斷也。于時天下新定，權由上制，高祖分王子弟，有磐石之固，社稷深謀之臣，森然比肩，豈瑣瑣之祿產所能傾奪之哉！此或四公所預，於今亦無以辯之，但求古賢之心，宜存之遠大耳。端本正源者，雖不能無危，其危易持。苟啟競津，雖未必不安，而其安難保。此最有國之要道。古今賢哲所同惜也。

　　玄屈之。

　　仲堪自在荊州，連年水旱，百姓饑饉，仲堪食常五碗，盤無餘肴，飯粒落席間，輒拾以啖之，雖欲率物，亦緣其性真素也。每語子弟云：「人物見我受任方州，謂我豁平昔時意，今吾處之不易。貧者士之常，焉得登枝而捐其本？爾其存之！」其後蜀水大出，漂浮江陵數千家。以堤防不嚴，復降為甯遠將軍。安帝即位，進號冠軍將軍，固讓不受。

　　初，桓玄將應王恭，乃說仲堪，推恭為盟主，共興晉陽之舉，立桓文之功，仲堪然之。仲堪以王恭在京口，去都不盈二百，自荊州道遠連兵，勢不相及，乃偽許恭，而實不欲下。聞恭已誅王國寶等，始抗表興師，遣龍驤將軍楊佺期次巴陵。會稽王道子遣書止之，仲堪乃還。

　　初，桓玄棄官歸國，仲堪憚其才地，深相交結。玄亦欲假其兵勢，誘而悅之。國寶之役，仲堪既納玄之誘，乃外結雍州刺史郗恢，內要從兄南蠻校尉顗、南郡相江績等。恢、顗、績並不同之，乃以楊佺期代績，顗自遜位。

　　會王恭復與豫州刺史庾楷舉兵討江州刺史王愉及譙王尚之等，仲堪因集議，以為朝廷去年自戮國寶，王恭威名已震，今其重舉，勢無不克。而我去年緩師，已失信於彼，今可整棹晨征，參其霸功。於是使佺期舟師五千為前鋒，桓玄次之。仲堪率兵二萬，相繼而下。佺期、玄至湓口，王愉奔於臨川，玄遣偏軍追獲之。佺期等進至橫江，庾楷敗奔于玄，譙王尚之等退走，尚之弟恢之所領水軍皆沒。玄等至石頭，仲堪至蕪湖，忽聞王恭已死，劉牢之反恭，領北府兵在新亭，玄等三軍失色，無復固志，乃回師屯于蔡洲。

　　時朝廷新平恭、楷，且不測西方人心，仲堪等擁眾數萬，充斥郊畿，內外憂逼。玄從兄修告會稽王道子曰：「西軍可說而解也。修知其情矣。若許佺期以重利，無不倒戈于仲堪者。」道子納之，乃以玄為江州，佺期為雍州，黜仲堪為廣州，以桓修為荊州，遣仲堪叔父太常茂宣詔回軍。仲堪恚被貶退，以王恭雖敗，己眾亦足以立事，令玄等急進軍。玄等喜於寵授，並欲順朝命，猶豫未決。會仲堪弟遹為佺期司馬，夜奔仲堪，說佺期受朝命，納桓修。仲堪遑遽，即於蕪湖南歸，使徇于玄等軍曰：「若不各散而歸，大軍至江陵，當悉戮餘口。」仲堪將劉系先領二千人隸於佺期，輒率眾而歸。玄等大懼，狼狽追仲堪，至尋陽，及之。於是仲堪失職，倚玄為援，玄等又資仲堪之兵，雖互相疑阻，亦不得異。仲堪與佺期以子弟交質，遂于尋陽結盟，玄為盟主，臨壇歃血，並不受詔，申理王恭，求誅劉牢之、譙王尚之等。朝廷深憚之。於是詔仲堪曰：「間以以將軍憑寄失所，朝野懷憂。然既往之事，宜其兩忘，用乃班師回旆，祗順朝旨，所以改授方任，蓋隨時之宜。將軍大義，誠感朕心，今還復本位，即撫所鎮，釋甲休兵，則內外寧一，故遣太常茂具宣乃懷。」仲堪等並奉詔，各旋所鎮。

　　頃之。桓玄將討佺期，先告仲堪云：「今當人沔討除佺期，已頓兵江口。若見與無貳，可殺楊廣；若其不然，便當率軍入江。」仲堪乃執玄兄偉，遣從弟遹等水軍七千至江西口。玄使郭銓、苻宏擊之，遹等敗走。玄頓巴陵，而館其穀。玄又破楊廣于夏口。仲堪既失巴陵之積，又諸將皆敗，江陵震駭。城內大饑，以胡麻為廩。仲堪急召佺期。佺期率眾赴之，直濟江擊玄，為玄所敗，走還襄陽。仲堪出奔酂城，為玄追兵所獲，逼令自殺，死於柞溪，弟子道獲、參軍羅企生等並被殺。仲堪少奉天師道，又精心事神，不吝財賄，而怠行仁義，嗇于周急，及玄來攻，猶勤請禱。然善取人情，病者自為診脈分藥，而用計倚伏煩密，少於鑒略，以至於敗。

　　子簡之，載喪下都，葬於丹徒，遂居墓側。義旗建，率私僮客隨義軍躡桓玄。玄死，簡之食其肉。桓振之役，義軍失利，簡之沒陣。弟曠之，有父風，仕至剡令。

楊佺期
　　楊佺期，弘農華陰人，漢太尉震之後也。曾祖准，太常。自震至准，七世有名德。祖林，少有才望，值亂沒胡。父亮，少仕偽朝，後歸國，終於梁州刺史，以貞幹知名。佺期沈勇果勁，而兄廣及弟思平等皆強獷粗暴。自雲門戶承籍，江表莫比，有以其門地比王珣者，猶恚恨，而時人以其晚過江，婚宦失類，每排抑之，恆慷慨切齒，欲因事際以逞其志。

　　佺期少仕軍府。咸康中，領眾屯成固。苻堅將潘猛距守康回壘，佺期擊走之，其眾悉降，拜廣威將軍、河南太守，戍洛陽。苻堅將竇沖率眾攻平陽太守張元熙於皇天塢，佺期擊走之。佺期自湖城入潼關，累戰皆捷，斬獲千計，降九百餘家，歸於洛陽，進號龍驤將軍。以病，改為新野太守，領建威司馬。遷唐邑太守，督石頭軍事，以疾去職。荊州刺史殷仲堪引為司馬，代江績為南郡相。

　　仲堪與恆玄舉眾應王恭、庾楷，仲堪素無戎略，軍旅之事一委佺期兄弟，以兵五千人為前鋒，與桓玄相次而下。至石頭，恭死，楷敗，朝廷未測玄軍，乃以佺期代郗恢為都督梁雍秦三州諸軍事、雍州刺史。仲堪、玄皆有遷換，於是俱還尋陽，結盟不奉詔。俄而朝廷復仲堪本職，乃各還鎮。

　　初，玄未奉詔，欲自為雍州，以郗恢為廣州。恢懼玄之來，問於眾，咸曰：「佺期來者，誰不戮力！若桓玄來，恐難與為敵。」既知佺期代己，乃謀于南陽太守閭丘羨，稱兵距守。佺期慮事不濟，乃聲言玄來入沔，而佺期為前驅。恢眾信之，無復固志。恢軍散請降，佺期入府斬閭丘羨，放恢還都，撫將士，恤百姓，繕修城池，簡練甲卒，甚得人情。

　　佺期、仲堪與桓玄素不穆，佺期屢欲相攻，仲堪每抑止之。玄以是告執政，求廣其所統。朝廷亦欲成其釁隙，故以桓偉為南蠻校尉。佺期內懷忿懼，勒兵建牙，聲雲援洛，欲與仲堪襲玄。仲堪雖外結佺期，內疑其心，苦止之，又遣從弟遹屯北塞以駐之。佺期勢不獨舉，乃解兵。

　　隆安三年，桓玄遂舉兵討佺期，先攻仲堪。初，仲堪得玄書，急召佺期。佺期曰：「江陵無食，當何以待敵？可來見就，共守襄陽。」仲堪自以保境全軍，無緣棄城逆走，憂佺期不赴，乃紿之曰：「比來收集，已有儲矣。」佺期信之，乃率眾赴焉。步騎八千，精甲耀日。既至，仲堪唯以飯餉其軍。佺期大怒曰：「今茲敗矣！」乃不見仲堪。時玄在零口，佺期與兄廣擊玄。玄畏佺期之銳，乃渡軍馬頭。明日，佺期率殷道護等精銳萬人乘艦出戰，玄距之，不得進。佺期乃率其麾下數十艦，直濟江，徑向玄船。俄而回擊郭銓，殆獲銓，會玄諸軍至，佺期退走，餘眾盡沒，單馬奔襄陽。玄追軍至，佺期與兄廣俱死之，傳首京都，梟於硃雀門。弟思平，從弟尚保、孜敬，俱逃於蠻。劉裕起義，始歸國，歷位州郡。

　　孜敬為人剽銳，果於行事。昔與佺期勸殷仲堪殺殷顗，仲堪不從，孜敬拔刃而起，欲自己出取之，仲堪苦禁乃止。及為梁州刺史，常怏怏不滿其志。經襄陽，見魯宗之侍衛皆佺期之舊也，孜敬愈憤，見於辭色。宗之參軍劉千期於座面折之，因大發怒，抽劍刺千期立死。宗之表而斬之。思平、尚保後亦以罪誅，楊氏遂滅。

史評
　　史臣曰：生靈道斷，忠貞路絕，棄彼弊冠，崇茲新履。牢之事非其主，抑亦不臣，功多見疑，勢陵難信，而投兵散地，二三之甚。若夫司牧居愆，方隅作戾，口順勤王，心乖抗節。王恭鯁言時政，有昔賢之風。國寶就誅，而晉陽猶起。是以仲堪僥倖，佺期無狀，雅志多隙，佳兵不和，足以亡身，不足以靜亂也。

　　贊曰：孝伯懷功，牢之總戎。王因起釁，劉亦慚忠。殷楊乃武，抽旆爭雄。庾君含怨，交鬥其中。猗歟群采，道睽心異。是曰亂階，非關臣事。


Chinese text: This work was published before January 1, 1923, and is in the
public domain worldwide because the author died at least 100 years ago.
