皇甫謐〈（子方回）〉摯虞 束皙 王接

皇甫謐
　　皇甫謐，字士安，幼名靜，安定朝那人，漢太尉嵩之曾孫也。出後叔父，徙居新安。年二十，不好學，遊蕩無度，或以為癡。嘗得瓜果，輒進所後叔母任氏。任氏曰：「《孝經》云：『三牲之養，猶為不孝。』汝今年餘二十，目不存教，心不入道，無以慰我。」因歎曰：「昔孟母三徙以成仁，曾父烹豕以存教，豈我居不卜鄰，教有所闕，何爾魯鈍之甚也！修身篤學，自汝得之，于我何有！」因對之流涕。謐乃感激，就鄉人席坦受書，勤力不怠。居貧，躬自稼穡，帶經而農，遂博綜典籍百家之言。沈靜寡欲，始有高尚之志，以著述為務，自號玄晏先生。著《禮樂》、《聖真》之論。後得風痹疾，猶手不輟卷。

　　或勸謐修名廣交，謐以為「非聖人孰能兼存出處，居田里之中亦可以樂堯、舜之道，何必崇接世利，事官鞅掌，然後為名乎」。作《玄守論》以答之，曰：

　　或謂謐曰：「富貴人之所欲，貧賤人之所惡，何故委形待於窮而不變乎？且道之所貴者，理世也；人之所美者，及時也。先生年邁齒變，饑寒不贍，轉死溝壑，其誰知乎？」

　　謐曰：「人之所至惜者，命也；道之所必全者，形也；性形所不可犯者，疾病也。若擾全道以損性命，安得去貧賤存所欲哉？吾聞食人之祿者懷人之憂，形強猶不堪，況吾之弱疾乎！且貧者士之常，賤者道之實，處常得實，沒齒不憂，孰與富貴擾神耗精者乎！又生為人所不知，死為人所不惜，至矣！喑聾之徒，天下之有道者也。夫一人死而天下號者，以為損也；一人生而四海笑者，以為益也。然則號笑非益死損生也。是以至道不損，至德不益。何哉？體足也。如回天下之念以追損生之禍，運四海之心以廣非益之病，豈道德之至乎！夫唯無損，則至堅矣；夫唯無益，則至厚矣。堅故終不損，厚故終不薄。苟能體堅厚之實，居不薄之真，立乎損益之外，遊乎形骸之表，則我道全矣。」

　　遂不仕。耽玩典籍，忘寢與食，時人謂之「書淫」。或有箴其過篤，將損耗精神。謐曰：「朝聞道，夕死可矣，況命之修短分定懸天乎！」

　　叔父有子既冠，謐年四十喪所生後母，遂還本宗。

　　城陽太守梁柳，謐從姑子也，當之官，人勸謐餞之。謐曰：「柳為布衣時過吾，吾送迎不出門，食不過鹽菜，貧者不以酒肉為禮。今作郡而送之，是貴城陽太守而賤梁柳，豈中古人之道，是非吾心所安也。」

　　時魏郡召上計掾，舉孝廉；景元初，相國辟，皆不行。其後鄉親勸令應命，謐為《釋勸論》以通志焉。其辭曰：

　　相國晉王辟餘等三十七人，及泰始登禪，同命之士莫不畢至，皆拜騎都尉，或賜爵關內侯，進奉朝請，禮如侍臣。唯余疾困，不及國寵。宗人父兄及我僚類，咸以為天下大慶，萬姓賴之，雖未成禮，不宜安寢，縱其疾篤，猶當致身。余唯古今明王之制，事無巨細，斷之以情，實力不堪，豈慢也哉！乃伏枕而歎曰：「夫進者，身之榮也；退者，命之實也。設余不疾，執高箕山，尚當容之，況餘實篤！故堯、舜之世，士或收跡林澤，或過門不敢入。咎繇之徒兩遂其願者，遇時也。故朝貴致功之臣，野美全志之士。彼獨何人哉！今聖帝龍興，配名前哲，仁道不遠，斯亦然乎！客或以常言見逼，或以逆世為慮。餘謂上有寬明之主，下必有聽意之人，天網恢恢，至否一也，何尤於出處哉！」遂究賓主之論，以解難者，名曰《釋勸》。

　　客曰：「蓋聞天以懸象致明，地以含通吐靈。故黃鐘次序，律呂分形。是以春華髮萼，夏繁其實，秋風逐暑，冬冰乃結。人道以之，應機乃發。三材連利，明若符契。故士或同升於唐朝，或先覺於有莘，或通夢以感主，或釋釣於渭濱，或叩角以幹齊，或解褐以相秦，或冒謗以安鄭，或乘駟以救屯，或班荊以求友，或借術于黃神。故能電飛景拔，超次邁倫，騰高聲以奮遠，抗宇宙之清音。由此觀之，進德貴乎及時，何故屈此而不伸？今子以英茂之才，游精於六藝之府，散意於眾妙之門者有年矣。既遭皇禪之朝，又投祿利之際，委聖明之主，偶知己之會，時清道真，可以沖邁，此真吾生濯發雲漢、鴻漸之秋也。韜光逐藪，含章未曜，龍潛九泉，堅焉執高，棄通道之遠由，守介人之局操，無乃乖於道之趣乎？

　　且吾聞招搖昏回則天位正，五教班敘則人理定。如今王命切至，委慮有司，上招迕主之累，下致駭眾之疑。達者貴同，何必獨異？群賢可從，何必守意？方今同命並臻，饑不待餐，振藻皇塗，咸秩天官。子獨棲遲衡門，放形世表，遜遁丘園，不睨華好，惠不加人，行不合道，身嬰大疢，性命難保。若其羲和促轡，大火西穨，臨川恨晚，將復何階！夫貴陰賤璧，聖所約也；顛倒衣裳，明所箴也。子其鑒先哲之洪范，副聖朝之虛心，沖靈翼于雲路，浴天池以濯鱗，排閶闔，步玉岑，登紫闥，侍北辰，翻然景曜，雜遝英塵。輔唐、虞之主，化堯舜、之人，宣刑錯之政，配殷、周之臣，銘功景鐘，參敘彝倫，存則鼎食，亡為貴臣，不亦茂哉！而忽金白之輝曜，忘青紫之班瞵，辭容服之光粲，抱弊褐之終年，無乃勤乎！」

　　主人笑而應之曰：「籲！若賓可謂習外觀之暉暉，未睹幽人之仿佛也；見俗人之不容，未喻聖皇之兼愛也；循方圓於規矩，未知大形之無外也。故曰，天玄而清，地靜而甯，含羅萬類，旁薄群生，寄身聖世，托道之靈。若夫春以陽散，冬以陰凝，泰液含光，元氣混蒸，眾品仰化，誕制殊征。故進者享天祿，處者安丘陵。是以寒暑相推，四宿代中，陰陽不治，運化無窮，自然分定，兩克厥中。二物俱靈，是謂大同；彼此無怨，是謂至通。

　　若乃衰周之末，貴詐賤誠，牽於權力，以利要榮。故蘇子出而六主合，張儀入而橫勢成，廉頗存而趙重，樂毅去而燕輕，公叔沒而魏敗，孫臏刖而齊寧，蠡種親而越霸，屈子疏而楚傾。是以君無常籍，臣無定名，損義放誠，一虛一盈。故馮以彈劍感主，女有反賜之說，項奮拔山之力，蒯陳鼎足之勢，東郭劫于田榮，顏闔恥於見逼。斯皆棄禮喪真，苟榮朝夕之急者也，豈道化之本與！

　　若乃聖帝之創化也，參德乎三皇，齊風乎虞、夏，欲溫溫而和暢，不欲察察而明切也；欲混混若玄流，不欲蕩蕩而名發也；欲索索而條解，不欲契契而繩結也；欲芒芒而無垠際，不欲區區而分別也；欲暗然而內章，不欲示白若冰雪也；欲醇醇而任德，不欲瑣瑣而執法也。是以見機者以動成，好遁者無所迫。故曰，一明一昧，得道之概；一弛一張，合禮之方；一浮一沈，兼得其真。故上有勞謙之愛，下有不名之臣；朝有聘賢之禮，野有遁竄之人。是以支伯以幽疾距唐，李老寄跡於西鄰，顏氏安陋以成名，原思娛道於至貧，榮期以三樂感尼父，黔婁定諡於布衾，幹木偃息以存魏，荊、萊志邁于江岑，君平因蓍以道著，四皓潛德於洛濱，鄭真躬耕以致譽，幼安發令乎今人。皆持難奪之節，執不回之意，遭拔俗之主，全彼人之志。故有獨定之計者，不借謀於眾人；守不動之安者，不假慮於群賓。故能棄外親之華，通內道之真，去顯顯之明路，入昧昧之埃塵，宛轉萬情之形表，排托虛寂以寄身，居無事之宅，交釋利之人。輕若鴻毛，重若泥沈，損之不得，測之愈深。真吾徒之師表，餘迫疾而不能及者也。子議吾失宿而駭眾，吾亦怪子較論而不折中也。

　　夫才不周用，眾所斥也；寢疾彌年，朝所棄也。是以胥克之廢，丘明列焉；伯牛有疾，孔子斯歎。若黃帝創制於九經，岐伯剖腹以蠲腸，扁鵲造虢而屍起，文摯徇命于齊王，醫和顯術于秦、晉，倉公發秘於漢皇，華佗存精於獨識，仲景垂妙于定方。徒恨生不逢乎若人，故乞命訴乎明王。求絕編於天錄，亮我躬之辛苦，冀微誠之降霜，故俟罪而窮處。

　　其後武帝頻下詔敦逼不已，謐上疏自稱草莽臣曰：「臣以尪弊，迷於道趣，因疾抽簪，散發林阜，人綱不閑，鳥獸為群。陛下披榛采蘭，並收蒿艾。是以皋陶振褐，不仁者遠。臣惟頑蒙，備食晉粟，猶識唐人擊壤之樂，宜赴京城，稱壽闕外。而小人無良，致災速禍，久嬰篤疾，軀半不仁，右腳偏小，十有九載。又服寒食藥，違錯節度，辛苦荼毒，於今七年。隆冬裸袒食冰，當暑煩悶，加以咳逆，或若溫虐，或類傷寒，浮氣流腫，四肢酸重。於今困劣，救命呼噏，父兄見出，妻息長訣。仰迫天威，扶輿就道，所苦加焉，不任進路，委身待罪，伏枕歎息。臣聞《韶》《衛》不並奏，《雅》《鄭》不兼禦，故郤子入周，禍延王叔；虞丘稱賢，樊姬掩口。君子小人，禮不同器，況臣糠<麥黃>，糅之彫胡？庸夫錦衣，不稱其服也。竊聞同命之士，咸以畢到，唯臣疾疢，抱釁床蓐，雖貪明時，懼斃命路隅。設臣不疾，已遭堯、舜之世，執志箕山，猶當容之。臣聞上有明聖之主，下有輸實之臣；上有在寬之政，下有委情之人。唯陛下留神垂恕，更旌瑰俊，索隱于傅岩，收釣於渭濱，無令泥滓久濁清流。」謐辭切言至，遂見聽許。

　　歲餘，又舉賢良方正，並不起。自表就帝借書，帝送一車書與之。謐雖羸疾，而披閱不怠。初服寒食散，而性與之忤，每委頓不倫，嘗悲恚，叩刃欲自殺，叔母諫之而止。

　　濟陰太守蜀人文立，表以命士有贄為煩，請絕其禮幣，詔從之。謐聞而歎曰：「亡國之大夫不可與圖存，而以革歷代之制，其可乎！夫『束帛戔戔』，《易》之明義，玄纁之贄，自古之舊也。故孔子稱夙夜強學以待問，席上之珍以待聘。士於是乎三揖乃進，明致之難也；一讓而退，明去之易也。若殷湯之于伊尹，文王之于太公，或身即莘野，或就載以歸，唯恐禮之不重，豈吝其煩費哉！且一禮不備，貞女恥之，況命士乎！孔子曰：『賜也，爾愛其羊，我愛其禮。』棄之如何？政之失賢，於此乎在矣。」

　　咸甯初，又詔曰：「男子皇甫謐沈靜履素，守學好古，與流俗異趣，其以謐為太子中庶子。」謐固辭篤疾。帝初雖不奪其志，尋復發詔徵為議郎，又召補著作郎。司隸校尉劉毅請為功曹，並不應。著論為葬送之制，名曰《篤終》，曰：

　　玄晏先生以為存亡天地之定制，人理之必至也。故禮六十而制壽，至於九十，各有等差，防終以素，豈流俗之多忌者哉！吾年雖未制壽，然嬰疢彌紀，仍遭喪難，神氣損劣，困頓數矣。常懼夭隕不期，慮終無素，是以略陳至懷。

　　夫人之所貪者，生也；所惡者，死也。雖貪，不得越期；雖惡，不可逃遁。人之死也，精歇形散，魂無不之，故氣屬於天；寄命終盡，窮體反真，故屍藏於地。是以神不存體，則與氣升降；屍不久寄，與地合形。形神不隔，天地之性也；屍與土並，反真之理也。今生不能保七尺之軀，死何故隔一棺之土？然則衣衾所以穢屍，棺槨所以隔真，故桓司馬石槨不如速朽；季孫璵璠比之暴骸；文公厚葬，《春秋》以為華元不臣；楊王孫親土，《漢書》以為賢于秦始皇。如今魂必有知，則人鬼異制，黃泉之親，死多於生，必將備其器物，用待亡者。今若以存況終，非即靈之意也。如其無知，則空奪生用，損之無益，而啟奸心，是招露形之禍，增亡者之毒也。

　　夫葬者，藏也，藏也者，欲人之不得見也。而大為棺槨，備贈存物，無異于埋金路隅而書表於上也。雖甚愚之人，必將笑之。豐財厚葬以啟奸心，或剖破棺槨，或牽曳形骸，或剝臂捋金環，或捫腸求珠玉。焚如之形，不痛於是？自古及今，未有不死之人，又無不發之墓也。故張釋之曰：「使其中有欲，雖固南山猶有隙；使其中無欲，雖無石槨，又何戚焉！」斯言達矣，吾之師也。夫贈終加厚，非厚死也，生者自為也。遂生意于無益，棄死者之所屬，知者所不行也。《易》稱「古之葬者，衣之以薪，葬之中野，不封不樹」。是以死得歸真，亡不損生。

　　故吾欲朝死夕葬，夕死朝葬，不設棺槨，不加纏斂，不修沐浴，不造新服，殯含之物，一皆絕之。吾本欲露形入坑，以身親土，或恐人情染俗來久，頓革理難，今故觕為之制，奢不石槨，儉不露形。氣絕之後，便即時服，幅巾故衣，以遽除裹屍，麻約二頭，置屍床上。擇不毛之地，穿坑深十尺，長一丈五尺，廣六尺，坑訖，舉床就坑，去床下屍。平生之物，皆無自隨，唯齎《孝經》一卷，示不忘孝道。遽除之外，便以親土。土與地平，還其故草，使生其上，無種樹木、削除，使生跡無處，自求不知。不見可欲，則奸不生心，終始無怵惕，千載不慮患。形骸與后土同體，魂爽與元氣合靈，真篤愛之至也。若亡有前後，不得移祔。祔葬自周公來，非古制也。舜葬蒼梧，二妃不從，以為一定，何必周禮。無問師工，無信卜筮，無拘俗言，無張神坐，無十五日朝夕上食。禮不墓祭，但月朔于家設席以祭，百日而止。臨必昏明，不得以夜。制服常居，不得墓次。夫古不崇墓，智也。今之封樹，愚也。若不從此，是戮屍地下，死而重傷。魂而有靈，則冤悲沒世，長為恨鬼。王孫之子，可以為誡。死誓難違，幸無改焉！

　　而竟不仕。太康三年卒，時年六十八。子童靈、方回等遵其遺命。

　　謐所著詩賦誄頌論難甚多，又撰《帝王世紀》、《年曆》、《高士》、《逸士》、《列女》等傳、《玄晏春秋》，並重於世。門人摯虞、張軌、牛綜、席純，皆為晉名臣。

子方回
　　方回少遵父操，兼有文才。永嘉初，博士征，不起。避亂荊州，閉戶閒居，未嘗入城府。蠶而後衣，耕而後食，先人後己，尊賢愛物，南土人士咸崇敬之。刺史陶侃禮之甚厚。侃每造之，著素士服，望門輒下而進。王敦遣從弟暠代侃，遷侃為廣州。侃將詣敦，方回諫曰：「吾聞敵國滅，功臣亡。足下新破杜弢，功莫與二，欲無危，其可得乎！」侃不從而行。敦果欲殺侃，賴周訪獲免。暠既至荊州，大失物情，百姓叛暠迎杜弢。暠大行誅戮以立威，以方回為侃所敬，責其不來詣己，乃收而斬之。荊土華夷，莫不流涕。

摯虞
　　摯虞，字仲洽，京兆長安人也。父模，魏太僕卿。虞少事皇甫謐，才學通博，著述不倦。郡檄主簿。虞嘗以死生有命，富貴在天。天之所祐者義也，人之所助者信也。履信思順，所以延福，違此而行，所以速禍。然道長世短，禍福舛錯，怵迫之徒，不知所守，蕩而積憤，或迷或放。故借之以身，假之以事，先陳處世不遇之難，遂棄彝倫，輕舉遠遊，以極常人罔惑之情，而後引之以正，反之以義，推神明之應於視聽之表，崇否泰之運于智力之外，以明天任命之不可違，故作《思遊賦》。其辭曰：

　　有軒轅之遐胄兮，氏仲任之洪裔。敷華穎於末葉兮，晞靈根於上世。准乾坤以斡度兮，儀陰陽以定制。匪時運其焉行兮，乘太虛而搖曳。戴朗月之高冠兮，綴太白之明璜。制文霓以為衣兮，襲采雲以為裳。要華電之煜龠兮，珮玉衡之琳琅。明景日以鑒形兮，信煥曜而重光。

　　至美詭好於凡觀兮，修稀合而靡呈。燕石緹襲以華國兮，和璞遙棄于南荊。夏像韜塵於市北兮，瓶罍抗方於兩楹。鸞皇耿介而偏棲兮，蘭桂背時而獨榮。關寒暑以練真兮，豈改容而爽情。

　　感昆吾之易越兮，懷暉光之速暮。羨一稔而三春兮，尚含英以容豫。悼曜靈之靡暇兮，限天晷之有度。聆鳴蜩之號節兮，恐隕葉於凝露。希前軌而增騖兮，眷後塵而旋顧。往者倏忽而不逮兮，來者冥昧而未著。二儀泊焉其無央兮，四節環轉而靡窮。星鳥逝而時反兮，夕景潛而且融。景三後之在天兮，歎聖哲之永終。諒道修而命微兮，孰舍盈而戢沖。握隋珠與蕙若兮，時莫悅而未遑。彼未遑其何恤兮，懼獨美之有傷。蹇委深而投奧兮，庶芬藻之不彰。芳處幽而彌馨兮，寶在夜而愈光。逼區內之迫脅兮，思攄翼乎八荒。望雲階之崇壯兮，願輕舉而高翔。

　　造庖犧以問象兮，辨吉繇于姬文。將遠遊于太初兮，鑒形魄之未分。四靈儼而為衛兮，六氣紛以成群。驂白獸于商風兮，禦蒼龍于景雲。簡廝徒於靈圉兮，從馮夷而問津。召陵陽于遊溪兮，旌王子于柏人。前祝融以掌燧兮，殿玄冥以掩塵。形飄飄而遂遐兮，氣亹癖而愈新。挹玉膏於萊嵎兮，掇紫英於瀛濱。揖太昊以假憩兮，聽賦政於三春。洪范翕而復張兮，百卉隕而更震。睇玉女之紛彯兮，執懿筐於扶木。覽玄象之韡曄兮，仍騰躍乎陽穀。吸朝霞以療饑兮，降廩泉而濯足。將縱轡以逍遙兮，恨東極之路促。詔纖阿而右回兮，覿硃明之赫戲。蒞群神于夏庭兮，回蒼梧而結知。纚焦明以承旂兮，駔天馬而高馳。讒羲和於丹丘兮，誚倒景之亂儀。尋凱風而南暨兮，謝太陽於炎離。戚溽暑之陶郁兮，余安能乎留斯！聞碧雞之長晨兮，吾將往乎西遊。奧浮鷁于弱水兮，泊舳艫兮中流。苟精粹之攸存兮，誠沈羽以泛舟。軼望舒以陵厲兮，羌神漂而氣浮。訊碩老于金室兮，采舊聞于前修。譏淪陰于危山兮，問王母於椒丘。觀玄烏之參趾兮，會根壹之神籌。擾毚兔於月窟兮，詰姮娥於蓐收。爰攬轡而旋驅兮，訪北叟之倚伏。乘增冰而遂濟兮，淩固陰之所滀。探龜蛇於幽穴兮，敢罔養之潛育。哂倏忽之躁狂兮，喪中黃於耳目，偭燭龍而遊衍兮，窮大明于北陸。

　　攀招搖而上躋兮，忽蹈廓而淩虛。登閶闔而遺眷兮，頫玄黃於地輿。召黔雷以先導兮，覲天帝於清都。觀渾儀以寓目兮，拊造化之大爐。爰辨惑於上皇兮，稽吉凶之元符。唐則天而民咨兮，癸亂常而感虞。孔揮涕於西狩兮，臧考祥于婁句。蹠肆暴而保乂兮，顏履仁而夙徂。何否泰之靡所兮，眩榮辱之不圖？運可期兮不可思，道可知兮不可為。求之者勞兮欲之者惑，信天任命兮理乃自得。

　　且也四位為匠，乾巛為均。散而為物，結而為人。陽降陰升，一替一興。流而為川，滯而為陵。禍不可攘，福不可征。其否兮有豫，其泰兮有數。成形兮未察，靈像兮巳固。承明訓以發蒙兮，審性命之靡求。將澄神而守一兮，奚飄飄而遐遊！

　　斐陳辭以告退兮，主悖惘而永歎。惟升降之不仍兮，詠別易而會難。願大饗以致好兮，盍息駕於一飧。會司儀于有始兮，延嘉賓于九乾。陳鈞天之廣樂兮，展萬舞之至歡。枉矢鑠其在手兮，狼弧翾其斯彎。睨翟犬於帝側兮，殪熊羆於靈軒。

　　爾乃清道夙蹕，載輪修祖。班命授號，轙輈整旅。兆司郁以郕路兮，萬靈森而陳庭。豐隆軒其警眾兮，鉤陳帥以屬兵。堪輿竦而進時兮，文昌肅以司行。抗蚩尤之修旃兮，建雄虹之采旌。乘雲車電鞭之扶輿委移兮，駕應龍青虯之容裔陸離。俯游光逸景倏爍徽霍兮，仰流旌垂旄焱攸扡纚。前湛湛而攝進兮，後亻禁僸而方馳。且啟行于重陽兮，奄稅駕乎少儀。跨列缺兮規乾巛，揮玉關兮出天門。涉漢津兮望昆侖，經赤霄兮臨玄根。觀品物兮終復魂，形已消兮氣猶存。眺懸舟之離離兮，懷舊都之藹藹。仍繁榮而督引兮，將遄降而速邁。華雲依霏而翼衡兮，日月炫晃而映蓋。蹈煙煴兮辭天衢，心闣兮識故居。路遂遒兮情欣欣，奄忽歸兮反常閭。修中和兮崇彝倫，大道繇兮味琴書。樂自然兮識窮達，澹無思兮心恆娛。

　　舉賢良，與夏侯湛等十七人策為下第，拜中郎。武帝詔曰：「省諸賢良答策，雖所言殊塗，皆明于王義，有益政道。欲詳覽其對，究觀賢士大夫用心。」因詔諸賢良方正直言，會東堂策問，曰：「頃日食正陽，水旱為災，將何所修，以變大眚？及法令有不宜於今，為公私所患苦者，皆何事？凡平世在於得才，得才者亦借耳目以聽察。若有文武器能有益於時務而未見申敘者，各舉其人。及有負俗謗議，宜先洗濯者，亦各言之。」虞對曰：「臣聞古之聖明，原始以要終，體本以正末。故憂法度之不當，而不憂人物之失所；憂人物之失所，而不憂災害之流行。誠以法得於此，則物理於彼；人和於下，則災消於上。其有日月之眚，水旱之災，則反聽內視，求其所由，遠觀諸物，近驗諸身。耳目聽察，豈或有蔽其聰明者乎？動心出令，豈或有傾其常正者乎？大官大職，豈或有授非其人者乎？賞罰黜陟，豈或有不得其所者乎？河濱山岩，豈或有懷道釣築而未感於夢兆者乎？方外遐裔，豈或有命世傑出而未蒙膏澤者乎？推此類也，以求其故，詢事考言，以盡其實，則天人之情可得而見，咎征之至可得而救也。若推之於物則無忤，求之於身則無尤，萬物理順，內外咸宜，祝史正辭，言不負誠，而日月錯行，夭癘不戒，此則陰陽之事，非吉凶所在也。期運度數，自然之分，固非人事所能供禦，其亦振廩散滯，貶食省用而已矣。是故誠遇期運，則雖陶唐、殷湯有所不變；苟非期運，則宋、衛之君，諸侯之相，猶能有感。唯陛下審其所由，以盡其理，則天下幸甚。臣生長蓽門，不逮異物，雖有賢才，所未接識，不敢瞽言妄舉，無以疇答聖問。」擢為太子舍人，除聞喜令。

　　時天子留心政道，又吳寇新平，天下乂安，上《太康頌》以美晉德。其辭曰：

　　於休上古，人之資始。四隩咸宅，萬國同軌。有漢不競，喪亂靡紀。畿服外叛，侯衛內圮。天難既降，時惟鞠凶。龍戰獸爭，分裂遐邦。備僭岷蜀，度逆海東。權乃緣間，割據三江。明明上帝，臨下有赫。乃宣皇威，致天之辟。奮武遼隧，罪人斯獲。撫定朝鮮，奄征韓、貊。文既應期，席捲梁、益。元憝委命，九夷重譯。邛、冉、哀牢，是焉底績。我皇之登，二國既平。靡適不懷，以育群生。吳乃負固，放命南冥。聲教未暨，弗及王靈。皇震其威，赫如雷霆。截彼江、沔，荊、舒以清。邈矣聖皇，參乾兩離。陶化以正，取亂以奇。耀武六旬，輿徒不疲。飲至數實，幹旄無虧。洋洋四海，率禮和樂。穆穆宮廟，歌雍詠鑠。光天之下，莫匪帝略。窮發反景，承正受朔。龍馬騤騤，風于華陽。弓矢橐服，干戈戢藏。嚴嚴南金，業業餘皇。雄劍班朝，造舟為梁。聖明有造，實代天工。天地不違，黎元時邕。三務斯協，用底厥庸。既遠其跡，將明其蹤。喬山惟嶽，望帝之封。猗歟聖帝，胡不封哉！

　　以母憂解職。久之，召補尚書郎。

　　將作大匠陳勰掘地得古尺，尚書奏：「今尺長於古尺，宜以古為正。」潘嶽以為慣用已久，不宜復改。虞駁曰：「昔聖人有以見天下之賾而擬其形容，象物制器，以存時用。故參天兩地，以正算數之紀；依律計分，以定長短之度。其作之也有則，故用之也有征。考步兩儀，則天地無所隱其情；准正三辰，則懸象無所容其謬；施之金石，則音韻和諧；措之規矩，則器用合宜。一本不差而萬物皆正，及其差也，事皆反是。今尺長於古尺幾於半寸，樂府用之，律呂不合；史官用之，曆象失占；醫署用之，孔穴乖錯。此三者，度量之所由生，得失之所取征，皆絓閡而不得通，故宜改今而從古也。唐、虞之制，同律度量衡，仲尼之訓，謹權審度。今兩尺並用，不可謂之同；知失而行，不可謂之謹。不同不謹，是謂謬法，非所以軌物垂則，示人之極。凡物有多而易改，亦有少而難變，亦有改而致煩，有變而之簡。度量是人所常用，而長短非人所戀惜，是多而易改者也。正失於得，反邪于正，一時之變，永世無二，是變而之簡者也。憲章成式，不失舊物，季末苟合之制，異端雜亂之用，當以時厘改，貞夫一者也。臣以為宜如所奏。」又表論封禪，見《禮志》。

　　虞以漢末喪亂，譜傳多亡失，雖其子孫不能言其先祖，撰《族姓昭穆》十卷，上疏進之，以為足以備物致用，廣多聞之益。以定品違法，為司徒所劾，詔原之。

　　時太廟初建，詔普增位一等。後以主者承詔失旨，改除之。虞上表曰：「臣聞昔之聖明，不愛千乘之國而惜桐葉之信，所以重至尊之命而達于萬國之誠也。前《乙巳赦書》，遠稱先帝遺惠餘澤，普增位一等，以酬四海欣戴之心。驛書班下，被於遠近，莫不鳥騰魚躍，喜蒙德澤。今一旦更以主者思文不審，收既往之詔，奪已澍之施，臣之愚心竊以為不可。」詔從之。

　　元康中，遷吳王友。時荀顗撰《新禮》，使虞討論得失而後施行。元皇后崩，杜預奏：「諒暗之制，乃自上古，是以高宗無服喪之文，而唯文稱不言。漢文限三十六日。魏氏以降，既虞為節。皇太子與國為體，理宜釋服，卒哭便除。」虞答預書曰：「唐稱遏密，殷雲諒暗，各舉事以為名，非既葬有殊降。周室以來，謂之喪服。喪服者，以服表喪。今帝者一日萬機，太子監撫之重，以宜奪禮，葬訖除服，變制通理，垂典將來，何必附之于古，使老儒致爭哉！」皇太孫尚薨，有司奏「御服齊衰期」。詔令博士議。虞曰：「太子生，舉以成人之禮，則殤理除矣。太孫亦體君傳重，由位成而服全，非以年也。」從之。虞又議玉輅、兩社事，見《輿服志》。

　　後曆秘書監、衛尉卿，從惠帝幸長安。及東軍來迎，百官奔散，遂流離鄠、杜之間，轉入南山中，糧絕饑甚，拾橡實而食之。後得還洛，曆光祿勳、太常卿。時懷帝親郊。自元康以來，不親郊祀，禮儀弛廢。虞考正舊典，法物粲然。及洛京荒亂，盜竊縱橫，人饑相食。虞素清貧，遂以餒卒。

　　虞撰《文章志》四卷，注解《三輔決錄》，又撰古文章，類聚區分為三十卷，名曰《流別集》，各為之論，辭理愜當，為世所重。

　　虞善觀玄象，嘗謂友人曰：「今天下方亂，避難之國，其唯涼土乎！」性愛士人，有表薦者，恆為其辭。東平太叔廣樞機清辯，廣談，虞不能對；虞筆，廣不能答；更相嗤笑，紛然於世雲。

束皙
　　束皙，字廣微，陽平元城人，漢太子太傅疏廣之後也。王莽末，廣曾孫孟達避難，自東海徙居沙鹿山南，因去疏之足，遂改姓焉。祖混，隴西太守。父龕，馮翊太守，並有名譽。皙博學多聞，與兄璆俱知名。少游國學，或問博士曹志曰：「當今好學者誰乎？」志曰：「陽平束廣微好學不倦，人莫及也。」還鄉里，察孝廉，舉茂才，皆不就。璆娶石鑒從女，棄之，鑒以為憾，諷州郡公府不得辟，故皙等久不得調。

　　太康中，郡界大旱，皙為邑人請雨，三日而雨注，眾謂皙誠感，為作歌曰：「束先生，通神明，請天三日甘雨零。我黍以育，我稷以生。何以疇之？報束長生。」皙與衛恆厚善，聞恆遇禍，自本郡赴喪。

　　嘗為《勸農》及《餅》諸賦，文頗鄙俗，時人薄之。而性沈退，不慕榮利，作《玄居釋》以擬《客難》，其辭曰：

　　束皙閒居，門人並侍。方下帷深譚，隱幾而咍，含毫散藻，考撰同異，在側者進而問之曰：「蓋聞道尚變通，達者無窮。世亂則救其紛，時泰則扶其隆。振天維以贊百務，熙帝載而鼓皇風。生則率土樂其存，死則宇內哀其終。是以君子屈己伸道，不恥幹時。上國有不索何獲之言，《周易》著躍以求進之辭。莘老負金鉉以陳烹割之說，齊客當康衢而詠《白水》之詩。今先生耽道修藝，嶷然山峙，潛朗通微，洽覽深識，夜兼忘寐之勤，晝騁鑽玄之思，曠年累稔，不墮其志。鱗翼成而愈伏，術業優而不試。乃欲闔櫝辭價，泥蟠深處，永戢琳琅之耀，匿首窮魚之渚，當唐年而慕長沮，邦有道而反甯武。識彼迷此，愚竊不取。

　　若乃士以援登，進必待求，附勢之黨橫擢，則林藪之彥不抽，丹墀步紈誇之童，東野遺白顛之叟。盍亦因數都而事博陸，憑鷁首以涉洪流，蹈翠雲以駭逸龍，振光耀以驚沈。徒屈蟠于陷井，眄天路而不遊，學既積而身困，夫何為乎秘丘。

　　且歲不我與，時若奔駟，有來無反，難得易失。先生不知盱豫之讖悔遲，而忘夫朋盍之義務疾，亦豈能登海湄而抑東流之水，臨虞泉而招西歸之日？徒以曲畏為梏，儒學自桎，囚大道於環堵，苦形骸於蓬室。豈若托身權戚，憑勢假力，擇棲芳林，飛不待翼，夕宿七娥之房，朝享五鼎之食，匡三正則太階平，贊五教而玉繩直。孰若茹藿餐蔬，終身自匿哉！」

　　束子曰：「居！吾將導爾以君子之道，諭爾以出處之事。爾其明受餘訊，謹聽餘志。

　　昔元一既啟，兩儀肇立，離光夜隱，望舒晝戢，羽族翔林，蟩蛁赴濕，物從性之所安，士樂志之所執，或背豐榮以岩棲，或排蘭闥而求入，在野者龍逸，在朝者鳳集。雖其軌跡不同，而道無貴賤，必安其業，交不相羨，稷、契奮庸以宣道，巢、由洗耳以避禪，同垂不朽之稱，俱入賢者之流。參名比譽，誰劣誰優？何必貪與二八為群，而恥為七人之疇乎！且道睽而通，士不同趣，吾竊綴處者之末行，未敢聞子之高喻，將忽蒲輪而不眄，夫何權戚之雲附哉！

　　昔周、漢中衰，時難自托，福兆既開，患端亦作，朝游巍峨之宮，夕墜崢嶸之壑，晝笑夜歎，晨華暮落，忠不足以衛己，禍不可以預度，是士諱登朝而競赴林薄。或毀名自汙，或不食其祿，比從政於匣笥之龜，譬官者於郊廟之犢，公孫泣涕而辭相，楊雄抗論於赤族。

　　今大晉熙隆，六合寧靜。蜂蠆止毒，熊羆輟猛，五刑勿用，八紘備整，主無驕肆之怒，臣無犛纓之請，上下相安，率禮從道。朝養觸邪之獸，庭有指佞之草，禍戮可以忠逃，寵祿可以順保。

　　且夫進無險懼，而惟寂之務者，率其性也。兩可俱是，而舍彼趣此者，從其志也。蓋無為可以解天下之紛，澹泊可以救國家之急，當位者事有所窮，陳策者言有不入，翟璜不能回西鄰之寇，平、勃不能正如意之立，幹木臥而秦師退，四皓起而戚姬泣。夫如是何舍何執，何去何就？謂山岑之林為芳，穀底之莽為臭。守分任性，唯天所授，鳥不假甲於龜，魚不借足於獸，何必笑孤竹之貧而羨齊景之富！恥布衣以肆志，甯文裘而拖繡。且能約其躬，則儋石之畜以豐；苟肆其欲，則海陵之積不足；存道德者，則匹夫之身可榮；忘大倫者，則萬乘之主猶辱。將研六籍以訓世，守寂泊以鎮俗，偶鄭老於海隅，匹嚴叟於僻蜀。且世乙太虛為輿，玄爐為肆，神游莫競之林，心存無營之室，榮利不擾其覺，殷憂不幹其寐，捐誇者之所貪，收躁務之所棄，雉聖籍之荒蕪，總群言之一至。全素履於丘園，背纓緌而長逸，請子課吾業於千載，無聽吾言於今日也。」

　　張華見而奇之。石鑒卒，王戎乃辟璆。華召皙為掾，又為司空、下邳王晃所辟。華為司空，復以為賊曹屬。

　　時欲廣農，皙上議曰：

　　伏見詔書，以倉廩不實，關右饑窮，欲大興田農，以蕃嘉穀，此誠有虞戒大禹盡力之謂。然農穰可致，所由者三：一曰天時不諐，二曰地利無失，三曰人力咸用。若必春無{雨脈}霂之潤，秋繁滂沱之患，水旱失中，雩禳有請。雖使羲和平秩，後稷親農，理疆甽于原隰，勤藨蓘于中田，猶不足以致倉庾盈億之積也。然地利可以計生，人力可以課致，詔書之旨，亦將欲盡此理乎？

　　今天下千城，人多遊食，廢業占空，無田課之實。較計九州，數過萬計。可申嚴此防，令鑒司精察，一人失課，負及郡縣，此人力之可致也。

　　又州司十郡，土狹人繁，三魏尤甚，而豬羊馬牧，布其境內，宜悉破廢，以供無業。業少之人，雖頗割徙，在者猶多，田諸菀牧，不樂曠野，貪在人間。故謂北土不宜畜牧，此誠不然。案古今之語，以為馬之所生，實在冀北，大賈牂羊，取之清渤，放豕之歌，起于钜鹿，是其效也。可悉徙諸牧，以充其地，使馬牛豬羊齕草于空虛之田，遊食之人受業於賦給之賜，此地利之可致者也。昔騅駓在坰，史克所以頌魯僖；卻馬務田，老氏所以稱有道，豈利之所以會哉？又如汲郡之吳澤，良田數千頃，濘水停洿，人不墾植。聞其國人，皆謂通泄之功不足為難，舄鹵成原，其利甚重。而豪強大族，惜其魚捕之饒，構說官長，終於不破。此亦穀口之謠，載在史篇。謂宜復下郡縣，以詳當今之計。荊、揚、兗、豫，污泥之土，渠塢之宜，必多此類，最是不待天時而豐年可獲者也。以其雲雨生於畚臿，多稌生於決泄，不必望朝隮而黃潦臻，禜山川而霖雨息。是故兩周爭東西之流，史起惜漳渠之浸，明地利之重也。宜詔四州刺史，使謹按以聞。

　　又昔魏氏徙三郡人在陽平頓丘界，今者繁盛，合五六千家。二郡田地逼狹，謂可徙還西州，以充邊土，賜其十年之復，以慰重遷之情。一舉兩得，外實內寬，增廣窮人之業，以辟西郊之田，此又農事之大益也。

　　轉佐著作郎，撰《晉書·帝紀》、十《志》，遷轉博士，著作如故。

　　初，太康二年，汲郡人不准盜發魏襄王墓，或言安釐王塚，得竹書數十車。其《紀年》十三篇，記夏以來至周幽王為犬戎所滅，以事接之，三家分，仍述魏事至安釐王之二十年。蓋魏國之史書，大略與《春秋》皆多相應。其中經傳大異，則雲夏年多殷；益幹啟位，啟殺之；太甲殺伊尹；文丁殺季曆；自周受命，至穆王百年，非穆王壽百歲也；幽王既亡，有共伯和者攝行天子事，非二相共和也。其《易經》二篇，與《周易》上下經同。《易繇陰陽卦》二篇，與《周易》略同，《繇辭》則異。《卦下易經》一篇，似《說卦》而異。《公孫段》二篇，公孫段與邵陟論《易》。《國語》三篇，言楚、晉事。《名》三篇，似《禮記》，又似《爾雅》、《論語》。《師春》一篇，書《左傳》諸卜筮，「師春」似是造書者姓名也。《瑣語》十一篇，諸國卜夢妖怪相書也。《梁丘藏》一篇，先敘魏之世數，次言丘藏金玉事。《繳書》二篇，論弋射法。《生封》一篇，帝王所封。《大曆》二篇，鄒子談天類也。《穆天子傳》五篇，言周穆王遊行四海，見帝台、西王母。《圖詩》一篇，畫贊之屬也。又雜書十九篇：《周食田法》，《周書》，《論楚事》，《周穆王美人盛姬死事》。大凡七十五篇，七篇簡書折壞，不識名題。塚中又得銅劍一枚，長二尺五寸。漆書皆科斗字。初發塚者燒策照取寶物，及官收之，多燼簡斷劄，文既殘缺，不復詮次。武帝以其書付秘書校綴次第，尋考指歸，而以今文寫之。皙在著作，得觀竹書，隨疑分釋，皆有義證。遷尚書郎。

　　武帝嘗問摯虞三日曲水之義，虞對曰：「漢章帝時，平原徐肇以三月初生三女，至三日俱亡，村人以為怪，乃招攜之水濱洗祓，遂因水以泛觴，其義起此。」帝曰：「必如所談，便非好事。」皙進曰：「虞小生，不足以知，臣請言之。昔周公成洛邑，因流水以泛酒，故逸詩云『羽觴隨波』。又秦昭王以三日置酒河曲，見金人奉水心之劍，曰：『令君制有西夏。』乃霸諸侯，因此立為曲水。二漢相緣，皆為盛集。」帝大悅，賜皙金五十斤。

　　時有人于嵩高山下得竹簡一枚，上兩行科斗書，傳以相示，莫有知者。司空張華以問皙，皙曰：「此漢明帝顯節陵中策文也。」檢驗果然，時人伏其博識。

　　趙王倫為相國，請為記室。皙辭疾罷歸，教授門徒。年四十卒，元城市裏為之廢業，門生故人立碑墓側。

　　皙才學博通，所著《三魏人士傳》，《七代通記》、《晉書·紀》、《志》，遇亂亡失。其《五經通論》、《發蒙記》、《補亡詩》、文集數十篇，行於世雲。

王接
　　王接，字祖遊，河東猗氏人，漢京兆尹尊十世孫也。父蔚，世修儒史之學。魏中領軍曹羲作《至公論》，蔚善之，而著《至機論》，辭義甚美。官至夏陽侯相。接幼喪父，哀毀過禮，鄉親皆歎曰：「王氏有子哉！」渤海劉原為河東太守，好奇，以旌才為務。同郡馮收試經為郎，七十餘，薦接于原曰：「夫驊騮不總轡，則非造父之肆；明月不流光，則非隋侯之掌。伏惟明府苞黃中之德，耀重離之明，求賢與能，小無遺錯，是以鄙老思獻所知。竊見處士王接，岐嶷俊異，十三而孤，居喪盡禮，學過目而知，義觸類而長，斯玉鉉之妙味，經世之徽猷也。不患玄黎之不啟，竊樂春英之及時。」原即禮命，接不受。原乃呼見曰：「君欲慕肥遁之高邪？」對曰：「接薄祜，少孤而無兄弟，母老疾篤，故無心為吏。」及母終，柴毀骨立，居墓次積年，備覽眾書，多出異義。性簡率，不修俗操，鄉里大族多不能善之，唯裴頠雅知焉。平陽太守柳澹、散騎侍郎裴遐、尚書僕射鄧攸皆與接友善。後為郡主簿，迎太守溫宇，宇奇之，轉功曹史。州辟部平陽從事。時泰山羊亮為平陽太守，薦之于司隸校尉王堪，出補都官從事。

　　永甯初，舉秀才。友人滎陽潘滔遺接書曰：「摯虞、卞玄仁並謂足下應和鼎味，可無以應秀才行。」接報書曰：「今世道交喪，將遂剝亂，而識智之士鉗口韜筆，禍敗日深，如火之燎原，其可救乎？非榮斯行，欲極陳所見，冀有覺悟耳。」是歲，三王義舉，惠帝復阼，以國有大慶，天下秀孝一皆不試，接以為恨。除中郎，補征虜將軍司馬。

　　蕩陰之役，侍中嵇紹為亂兵所害，接議曰：「夫謀人之軍，軍敗則死之；謀人之國，國危則亡之，古之道也。蕩陰之役，百官奔北，唯嵇紹守職以遇不道，可謂臣矣，又可稱痛矣。今山東方欲大舉，宜明高節，以號令天下。依《春秋》褒三累之義，加紹致命之賞，則遐邇向風，莫敢不肅矣。」朝廷從之。

　　河間王顒欲遷駕長安，與關東乖異，以接成都王佐，難之，表轉臨汾公相國。及東海王越率諸候討顒，尚書令王堪統行台，上請接補尚書殿中郎，未至而卒，年三十九。

　　接學雖博通，特精《禮》《傳》。常謂《左氏》辭義贍富，自是一家書，不主為經發。《公羊》附經立傳，經所不書，傳不妄起，于文為儉，通經為長。任城何休訓釋甚詳，而黜周王魯，大體乖硋，且志通《公羊》而往往還為《公羊》疾病。接乃更注《公羊春秋》，多有新義。時秘書丞衛恆考正汲塚書，未訖而遭難。佐著作郎束皙述而成之，事多證異義。時東萊太守陳留王庭堅難之，亦有證據。皙又釋難，而庭堅已亡。散騎侍郎潘滔謂接曰：「卿才學理議，足解二子之紛，可試論之。」接遂詳其得失。摯虞、謝衡皆博物多聞，咸以為允當。又撰《列女後傳》七十二人，雜論議、詩賦、碑頌、駁難十餘萬言，喪亂盡失。

　　長子愆期，流寓江南，緣父本意，更注《公羊》，又集《列女後傳》云。

史評
　　史臣曰：皇甫謐素履幽貞，閒居養疾，留情筆削，敦悅丘墳，軒冕未足為榮，貧賤不以為恥，確乎不拔，斯固有晉之高人者歟！洎乎《篤終》立論，薄葬昭儉，既戒奢于季氏，亦無取于王孫，可謂達存亡之機矣。摯虞、束皙等並詳覽載籍，多識舊章，奏議可觀，文詞雅贍，可謂博聞之士也。或攝官延閣，裁成言事之書；或蒞政秩宗，參定禋郊之禮。虞既厄於從理，皙乃年位不充，天之報施，何其爽也！王接才調秀出，見賞知音，惜其夭枉，未申驥足，嗟夫！

　　贊曰：士安好逸，棲心蓬蓽。屬意文雅，忘懷榮秩。遺制可稱，養生乖術。摯虞博聞，廣微絕群。財成禮度，刊緝遺文。魏篇式序，漢冊斯分。祖遊後出，亦播清芬。


Chinese text: This work was published before January 1, 1923, and is in the
public domain worldwide because the author died at least 100 years ago.
