五行志上

　　夫帝王者，配德天地，葉契陰陽，發號施令，動關幽顯，休咎之征，隨感而作，故《書》曰：「惠迪吉，從逆凶，惟影響。」昔伏羲氏繼天而王，受《河圖》，則而畫之，八卦是也。禹治洪水，賜《洛書》，法而陳之，《洪範》是也。聖人行其道，寶其真，自天祐之，吉無不利。三五已降，各有司存。爰及殷之箕子，在父師之位，典斯大範。周既克殷，以箕子歸，武王虛己而問焉。箕子對以禹所得《雒書》，授之以垂訓。然則《河圖》、《雒書》相為經緯，八卦、九章更為表裏。殷道絕，文王演《周易》；周道弊，孔子述《春秋》。奉乾坤之陰陽，郊洪範之休咎，天人之道粲然著矣。

　　漢興，承秦滅學之後，文帝時，虙生創紀《大傳》，其言五行庶征備矣。後景武之際，董仲舒治《公羊春秋》，始推陰陽，為儒者之宗。宣元之間，劉向治《谷梁春秋》，數其禍福，傳以《洪範》，與仲舒多所不同。至向子歆治《左氏傳》，其言《春秋》及五行，又甚乖異。班固據《大傳》，采仲舒、劉向、劉歆著《五行志》，而傳載眭孟、夏侯勝、京房、谷永、李尋之徒所陳行事，訖于王莽，博通祥變，以傳《春秋》。

　　綜而為言，凡有三術。其一曰，君治以道，臣輔克忠，萬物咸遂其性，則和氣應，休征效，國以安。二曰，君違其道，小人在位，眾庶失常，則乖氣應，咎征效，國以亡。三曰，人君大臣見災異，退而自省，責躬修德，共禦補過，則消禍而福至。此其大略也。輒舉斯例，錯綜時變，婉而成章，有足觀者。及司馬彪纂光武之後以究漢事，災眚之說不越前規。今采黃初以降言祥異者，著於此篇。

　　《經》曰：「五行：一曰水，二曰火，三曰木，四曰金，五曰土。水曰潤下，火曰炎上，木曰曲直，金曰從革，土爰稼穡。」

　　《傳》曰：「田獵不宿，飲食不享，出入不節，奪農時及有奸謀，則木不曲直。」

　　說曰：木，東方也。于《易》，地上之木為《觀》。于王事，威儀容貌亦可觀者也。故行步有佩玉之度，登車有和鸞之節，三驅之制，飲食有享獻之禮；出入有名，使人以時，務在勸農桑，謀在安百姓，如此，則木得其性矣。若乃田獵馳騁，不反宮室；飲食沈湎，不顧法度；妄興徭役，以奪農時；作為奸詐，以傷人財，則木失其性矣。蓋工匠之為輪矢者多傷敗，及木為變怪，是為不曲直。

　　魏文帝黃初六年正月，雨，木冰。案劉歆說，上陽施不下通，下陰施不上達，故雨，而木為之冰，氛氣寒，木不曲直也。劉向曰，冰者陰之盛，木者少陽，貴臣卿大夫象也。此人將有害，則陰氣脅木，木先寒，故得雨而冰也。是年六月，利成郡兵蔡方等殺太守徐質，據郡反。太守，古之諸侯，貴臣有害之應也。一說以木冰為木介，介者甲兵之象。是歲，既討蔡方，又八月天子自將以舟師征吳，戍卒十餘萬，連旌數百里，臨江觀兵，又屬常雨也。

　　元帝太興三年二月辛未，雨，木冰。後二年，周顗等遇害，是陽施不下通也。

　　穆帝永和八年正月乙巳，雨，木冰。是年殷浩北伐，明年軍敗，十年廢黜。又曰，荀羨、殷浩北伐，桓溫入關之象也。

　　孝武帝太元十四年十二月乙巳，雨，木冰。明年二月王恭為北籓，八月庾楷為西籓，九月王國寶為中書令，尋加領軍將軍，十七年殷仲堪為荊州，雖邪正異規，而終同夷滅，是其應也。

　　吳孫亮建興二年，諸葛恪征淮南，後所坐聽事棟中折。恪妄興征役，奪農時，作邪謀，傷國財力，故木失其性致毀折也。及旋師而誅滅，于《周易》又為「棟撓之凶」也。

　　武帝太康五年五月，宣帝廟地陷，梁折。八年正月，太廟殿又陷，改作廟，築基及泉。其年九月，遂更營新廟，遠致名材，雜以銅柱，陳勰為匠，作者六萬人。至十年四月乃成，十一月庚寅梁又折。天戒若曰，地陷者分離之象，梁折者木不曲直也。明年帝崩，而王室遂亂。

　　惠帝太安二年，成都王穎使陸機率眾向京都，擊長沙王乂，及軍始引而牙竿折，俄而戰敗，機被誅，穎遂奔潰，卒賜死。此奸謀之罰，木不曲直也。

　　元帝太興四年，王敦在武昌，鈴下儀仗生華如蓮華，五六日而萎落。此木失其性。干寶以為狂華生枯木，又在鈴閣之間，言威儀之富，榮華之盛，皆如狂華之發，不可久也。其後王敦終以逆命加戮其屍。一說亦華孽也，于《周易》為「枯楊生華」。

　　桓玄始篡，龍旂竿折。時玄田獵無度，飲食奢恣，土木妨農，又多奸謀，故木失其性。天戒若曰，旂所以掛三辰，章著明也，旂竿之折，高明去矣。玄果敗。

　　《傳》：「棄法津，逐功臣，殺太子，以妾為妻，則火不炎上。」

　　說曰：火，南方，揚光輝為明者也。其于王者，南面向明而治。《書》云：「知人則哲，能官人。」故堯舜舉群賢而命之朝，遠四佞而放諸野。孔子曰：「浸潤之譖，膚受之訴，不行焉，可謂明矣。」賢佞分別，官人有序，帥由舊章，敬重功勳，殊別嫡庶，如此則火得其性矣。若乃通道不篤，或耀虛偽，讒夫昌，邪勝正，則火失其性矣。自上而降，及濫炎妄起，焚宗廟，燒宮館，雖興師眾，不能救也，是為火不炎上。

　　魏明帝太和五年五月，清商殿災。初，帝為平原王，納河南虞氏為妃。及即位，不以為後，更立典虞車工卒毛嘉女為後。後本仄微，非所宜升，以妾為妻之罰也。

　　青龍元年六月，洛陽宮鞠室災。二年四月，崇華殿災，延于南閣，繕復之。至三年七月，此殿又災。帝問高堂隆：「此何咎也？于禮寧有祈禳之義乎？」對曰：「夫災變之發，皆所以明教誡也，惟率禮修德可以勝之。《易傳》曰：'上不儉，下不節，孽火燒其室。'又曰：'君高其台，天火為災。'此人君苟飾宮室，不知百姓空竭，故天應之以旱，火從高殿起也。案《舊占》曰：'災火之發，皆以台榭宮室為誡。'今宜罷散作役，務從節約，清掃所災之處，不敢於此有所營造，萐莆嘉禾必生此地，以報陛下虔恭之德。」帝不從。遂復崇華殿，改曰九龍。以郡國前後言龍見者九，故以為名。多棄法度，疲眾逞欲，以妾為妻之應也。

　　吳孫亮建興元年十二月，武昌端門災，改作，端門又災。內殿門者，號令所出；殿者，聽政之所。是時諸葛恪執政，而矜慢放肆，孫峻總禁旅，而險害終著。武昌，孫氏尊號所始。天戒若曰，宜除其貴要之首者，恪果喪眾殄人，峻授政於綝，綝廢亮也。或曰，孫權毀撤武昌以增太初宮，諸葛恪有遷都意，更起門殿，事非時宜，故見災也。京房《易傳》曰：「君不思道，厥妖火燒宮。」

　　太平元年二月朔，建鄴火，人之火也。是秋，孫綝始執政，矯以亮詔殺呂據、滕胤。明年，又輒殺硃異。棄法律逐功臣之罰也。

　　孫休永安五年二月，城西門北樓災。六年十月，石頭小城火，燒西南百八十丈。是時嬖人張布專擅國勢，多行無禮，而韋昭、盛沖終斥不用，兼遣察戰等為內史，驚擾州郡，致使交止反亂，是其咎也。

　　孫皓建衡二年三月，大火，燒萬餘家，死者七百人。案《春秋》齊大災，劉向以為桓公好內，聽女口，妻妾數更之罰也。時皓制令詭暴，蕩棄法度，勞臣名士，誅斥甚眾，後宮萬餘，女謁數行，其中隆寵佩皇后璽綬者又多矣，故有大火。

　　武帝太康八年三月乙丑，震災西閣楚王所止坊及臨商觀窗。十年四月癸丑，崇賢殿災。十一月庚辰，含章鞠室、修成堂前廡、景坊東屋、暉章殿南閣火。時有上書曰：「漢王氏五侯，兄弟迭任，今楊氏三公，並在大位，故天變屢見，竊為陛下憂之。」由是楊珧求退。是時帝納馮紞之間，廢張華之功，聽楊駿之讒，離衛瓘之寵，此逐功臣之罰也。明年，宮車宴駕。其後楚王承竊發之旨，戮害二公，身亦不免。震災其坊，又天意乎。

　　惠帝元康五年閏月庚寅，武庫火。張華疑有亂，先命固守，然後救火。是以累代異寶，王莽頭，孔子屐，漢高祖斷白蛇劍及二百八萬器械，一時蕩盡。是後湣懷太子見殺之罰也。天戒若曰，夫設險擊柝，所以固其國，儲積戒器，所以戒不虞。今塚嗣將傾，社稷將泯，禁兵無所復施，皇旅又將誰衛。帝后不悟，終喪四海，是其應也。張華、閻纂皆曰，武庫火而氐羌反，太子見廢，則四海可知。」

　　八年十一月，高原陵火。是時賈后凶恣，賈謐擅朝，惡積罪稔，宜見誅絕。天戒若曰，臣妾之不可者，雖親貴莫比，猶宜忍而誅之，如吾燔高原陵也。帝既眊弱，而張華又不納裴頠、劉卞之謀，故後遂與謐殺太子也。干寶以為「高原陵火，太子廢之應。漢武帝世，高園便殿火，董仲舒對與此占同」。

　　永康元年，帝納皇后羊氏，後將入宮，衣中忽有火，眾咸怪之。永興元年，成都王遂廢後，處之金墉城。是後還立，立而復廢者四。又詔賜死，荀籓表全之。雖來還在位，然憂逼折辱，終古未聞。此孽火之應也。

　　永興二年七月甲午，尚書諸曹火起，延崇禮闥及閣道。夫百揆王化之本，王者棄法津之應也。後清河王覃入嗣，不終於位，又殺太子之罰也。

　　孝懷帝永嘉四年十一月，襄陽火，燒死者三千餘人。是時王如自號大將軍、司雍二州牧，眾四五萬，攻略郡縣。此下陵上，陽失其節之應也。

　　元帝太興中，王敦鎮武昌，武昌災，火起，興眾救之，救於此而發於彼，東西南北數十處俱應，數日不絕。舊說所謂「濫炎妄起，雖興師眾，不能救之」之謂也。干寶以為「此臣而君行，亢陽失節，是為王敦陵上，有無君之心，故災也。」

　　永昌二年正月癸巳，京師大火。三月，饒安、東光、安陵三縣火，燒七千餘家，死者萬五千人。

　　明帝太甯元年正月，京都火。是時王敦威侮朝廷，多行無禮，內外臣下咸懷怨毒，極陰生陽也。

　　成帝咸和二年五月，京師火。

　　康帝建元元年七月庚申，吳郡災。

　　穆帝永和五年六月，震災石季龍太武殿及兩廟端門。震災月餘乃滅，金石皆盡。其後季龍死，大亂，遂滅亡。

　　海西公太和中，郗愔為會稽太守。六月大旱災，火燒數千家。延及山陰倉米數百萬斛，炎煙蔽天，不可撲滅。此亦桓溫強盛，將廢海西，極陰生陽之應也。

　　孝武帝甯康元年三月，京師風火大起。是時桓溫入朝，志在陵上，少主踐位，人懷憂恐，此與太寧火事同。

　　太元十年正月，國子學生因風放火，焚房百餘間。是後考課不厲，賞黜無章。蓋有育才之名，而無收賢之實，此不哲之罰先兆也。

　　十三年十二月乙未，延賢堂災。是月丙申，螽斯則百堂及客館、驃騎府庫皆災。于時朝多弊政，衰陵日兆，不哲之罰，皆有象類。主相不悟，終至亂亡。會稽王道子寵倖尼及姏母，各樹用其親戚，乃至出入宮掖，禮見人主。天戒若曰，登延賢堂及客館者多非其人，故災之也。又，孝武帝更不立皇后，寵倖微賤張夫人，夫人驕妒，皇子不繁，乖「螽斯則百」之道，故災其殿焉。道子復賞賜不節，故府庫被災，斯亦其罰也。

　　安帝隆安二年三月，龍舟二乘災，是水沴火也。其後桓玄篡位，帝乃播越。天戒若曰，王者流遷，不復禦龍舟，故災之耳。

　　元興元年八月庚子，尚書下舍曹火。時桓玄遙錄尚書，故天火，示不復居也。

　　三年，盧循攻略廣州，刺史吳隱之閉城固守。其十月壬戌夜，火起。時百姓避寇盈滿城內，隱之懼有應賊者，但務嚴兵，不先救火。由是府舍焚蕩，燒死者萬餘人，因遂散潰，悉為賊擒。

　　義熙四年七月丁酉，尚書殿中吏部曹火。九年，京都大火，燒數千家。十一年，京都所在大行火災，吳界尤甚。火防甚峻，猶自不絕。王弘時為吳郡，晝在聽事，見天上有一赤物下，狀如信幡，遙集路南人家屋上，火即大發。弘知天為之災，故不罪火主。此帝室衰微之應也。

　　《傳》曰：「修宮室，飾台榭，內淫亂，犯親戚，侮兄弟，則稼穡不成。」

　　說曰：土，中央，生萬物者也。其于王者，為內事，宮室、夫婦、親屬，亦相生者也。古者天子諸侯，宮廟大小高卑有制，後夫人媵妾多少有度，九族親疏長幼有序。孔子曰：「禮，與其奢也，寧儉。」故禹卑宮室，文王刑于寡妻，此聖人之所以昭教化也。如此，則土得其性矣。若乃奢淫驕慢，則土失其性。亡水旱之災而草木百穀不熟，是為稼穡不成。

　　吳孫皓時，常歲無水旱，苗稼豐美而實不成，百姓以饑，闔境皆然，連歲不已。吳人以為傷露，非也。案劉向《春秋說》曰「水旱當書，不書水旱而曰大無麥禾者，土氣不養，稼穡不成」，此其義也。皓初遷都武昌，尋還建鄴，又起新館，綴飾珠玉，壯麗過甚，破壞諸營，增廣苑囿，犯暑妨農，官私疲怠。《月令》，季夏不可以興土功，

　　皓皆冒之。此修宮室飾台榭之罰也。

　　元帝太興二年，吳郡、吳興、東陽無麥禾，大饑。

　　成帝咸和五年，無麥禾，天下大饑。

　　穆帝永和十年，三麥不登。十二年，大無麥。

　　孝武太元六年，無麥禾，天下大饑。

　　安帝元興元年，無麥禾，天下大饑。

　　《傳》曰：「好戰攻，輕百姓，飾城郭，侵邊境，則金不從革。」

　　說曰：金，西方，萬物既成，殺氣之始也。故立秋而鷹隼擊，秋分而微霜降。其于王事，出軍行師，把旄杖鉞，誓士眾，抗威武，所以征叛逆，止暴亂也。《詩》云：「有虔執鉞，如火烈烈。」又曰：「載戢干戈，載橐弓矢。」動靜應宜，說以犯難，人忘其死，金得其性矣。若乃貪欲恣睢，務立威勝，不重人命，則金失其性。蓋工冶鑄金鐵，冰滯涸堅，不成者眾，乃為變怪，是為金不從革。

　　魏時張掖石瑞，雖是晉之符命，而于魏為妖。好攻戰，輕百姓，飾城郭，侵邊境，魏氏三祖皆有其事。石圖發于非常之文，此不從革之異也。晉定大業，多斃曹氏，石瑞文「大討曹」之應也。案劉歆以《春秋》石言于晉，為金石同類也，是為金不從革，失其性也，劉向以為石白色為主，屬白祥。

　　魏明帝青龍中，盛修宮室，西取長安金狄，承露槃折，聲聞數十里，金狄泣，於是因留霸城。此金失其性而為異也。

　　吳時，曆陽縣有岩穿，似印，咸云「石印封發，天下太平」。孫皓天璽元年，印發。又，陽羨山有石穴，長十餘丈。皓初修武昌宮，有遷都之意。是時武昌為離宮。班固云「離宮與城郭同占」，飾城郭之謂也。其寶鼎三年後，皓出東關，遣丁奉至合肥，建衡三年皓又大舉出華里，侵邊境之謂也。故令金失其性，卒面縛而吳亡。

　　惠帝元康三年閏二月，殿前六鐘皆出涕，五刻止。前年賈后殺楊太后于金墉城，而賈后為惡不止，故鐘出涕，猶傷之也。

　　永興元年，成都伐長沙，每夜戈戟鋒有火光如懸燭。此輕人命，好攻戰，金失其性而為光變也。天戒若曰，兵猶火也，不戢將自焚。成都不悟，終以敗亡。

　　懷帝永嘉元年，項縣有魏豫州刺史賈逵石碑，生金可采，此金不從革而為變也。五月，汲桑作亂，群寇飆起。

　　清河王覃為世子時，所佩金鈴忽生起如粟者，康王母疑不祥，毀棄之。及後為惠帝太子，不終於位，卒為司馬越所殺。

　　湣帝建興五年，石言於平陽。是時帝蒙塵亦在平陽，故有非言之物而言，妖之大者。俄而帝為逆胡所弑。

　　元帝永昌元年，甘卓將襲王敦，既而中止。及還，家多變怪，照鏡不見其頭。此金失其性而為妖也。尋為敦所襲，遂夷滅。

　　石季龍時，鄴城鳳陽門上金鳳皇二頭飛入漳河。

　　海西太和中，會稽山陰縣起倉，鑿地得兩大船，滿中錢，錢皆輪文大形。時日向暮，鑿者馳以告官，官夜遣防守甚嚴。至明旦，失錢所在，惟有船存。視其狀，悉有錢處。

　　安帝義熙初，東陽太守殷仲文照鏡不見其頭，尋亦誅翦，占與甘卓同也。

　　《傳》曰：「簡宗廟，不禱祠，廢祭祀，逆天時，則水不潤下。」

　　說曰：水，北方，終藏萬物者也。其於人道，命終而形藏，精神放越。聖人為之宗廟，以收魂氣，春秋祭祀，以終孝道。王者即位，必郊祀天地，禱祈神祇，望秩山川，懷柔百神，亡不宗事。慎其齋戒，致其嚴敬，是故鬼神歆饗，多獲福助。此聖王所以順事陰氣，和神人也。及至發號施令，亦奉天時。十二月咸得其氣，則陰陽調而終始成。如此，則水得其性矣。若乃不敬鬼神，政令逆時，水失其性。霧水暴出，百川逆溢，壞鄉邑，溺人民，及淫雨傷稼穡，是為水不潤下。

　　京房《易傳》曰：「顓事者加，誅罰絕理，厥災水。其水也，雨，殺人，以隕霜，大風天黃。饑而不損，茲謂泰，厥大水，水殺人。避遏有德，茲謂狂，厥水，水流殺人也。已水則地生蟲。歸獄不解，茲謂追非，厥水寒，殺人。追誅不解，茲謂不理，厥水五穀不收。大敗不解，茲謂皆陰，厥水流入國邑，隕霜殺穀。」董仲舒曰：「交兵結仇，伏屍流血，百姓愁怨，陰氣盛，故大水也。」

　　魏文帝黃初四年六月，大雨霖，伊洛溢，至津陽城門，漂數千家，殺人。初，帝即位，自鄴遷洛，營造宮室，而不起宗廟。太祖神主猶在鄴，嘗於建始殿饗祭如家人禮，終黃初不復還鄴。又郊社神祇，未有定位。此簡宗廟廢祭祀之罰也。

　　吳孫權赤烏八年夏，茶陵縣鴻水溢出，漂二百餘家。十三年秋，丹陽、故鄣等縣又鴻水溢出。案權稱帝三十年，竟不於建鄴創七廟。惟父堅一廟遠在長沙，而郊祀禮闕。嘉禾初，群臣奏宜郊祀，又不許。末年雖一南郊，而北郊遂無聞焉。吳楚之望亦不見秩，反祀羅陽妖神，以求福助。天戒若曰，權簡宗廟，不禱祠，廢祭祀，故示此罰，欲其感悟也。

　　太元元年，吳又有大風湧水之異。是冬，權南郊，宜是鑒咎征乎！還而寢疾，明年四月薨。一曰，權時信納譖訴，雖陸遜勳重，子和儲貳，猶不得其終，與漢安帝聽讒免楊震、廢太子同事也。且赤烏中無年不用兵，百姓愁怨。八年秋，將軍馬茂等又圖逆。

　　魏明帝景初元年九月，淫雨，冀、兗、徐、豫四州水出，沒溺殺人，漂失財產。帝自初即位，便淫奢極欲，多占幼女，或奪士妻，崇飾宮室，妨害農戰，觸情恣欲，至是彌甚，號令逆時，饑不損役。此水不潤下之應也。吳孫亮五鳳元年夏，大水。亮即位四年，乃立權廟。又終吳世不上祖宗之號，不修嚴父之禮，昭穆之數有闕。亮及休、皓又並廢二郊，不秩群神。此簡宗廟不祭祀之罰也。又，是時孫峻專政，陰勝陽之應乎！

　　孫休永安四年五月，大雨，水泉湧溢。昔歲作浦裏塘，功費無數，而田不可成，士卒死叛，或自賊殺，百姓愁怨，陰氣盛也。休又專任張布，退盛沖等，吳人賊之應也。五年八月壬午，大雨震電，水泉湧溢。

　　武帝泰始四年九月，青、徐、兗、豫四州大水。七年六月，大雨霖，河、洛、伊、沁皆溢，殺二百餘人。自帝即尊位，不加三後祖宗之號。泰始二年又除明堂南郊五帝座，同稱昊天上帝，一位而已。又省先後配地之祀。此簡宗廟廢祭祀之罰也。

　　咸甯元年九月，徐州大水。二年七月癸亥，河南、魏郡暴水，殺百餘人。閏月，荊州郡國五大水，流四千餘家。去年采擇良家子女，露面入殿，帝親簡閱，務在姿色，不訪德行，有蔽匿者以不敬論，搢紳愁怨，天下非之，陰盛之應也。

　　三年六月，益、梁二州郡國八暴水，殺三百餘人。七月，荊州大水。九月，始平郡大水。十月，青、徐、兗、豫、荊、益、梁七州又大水。是時賈充等用事專恣，而正人疏外者多，陰氣盛也。

　　四年七月，司、冀、兗、豫、荊、揚郡國二十大水，傷秋稼，壞屋室，有死者。

　　太康二年六月，泰山、江夏大水，泰山流三百家，殺六十餘人，江夏亦殺人。時平吳後，王浚為元功而詆劾妄加，荀、賈為無謀而並蒙重賞，收吳姬五千，納之後宮，此其應也。

　　四年七月，兗州大水。十二月，河南及荊、揚六州大水。五年九月，郡國四大水，又隕霜。是月，南安等五郡大水。六年四月，郡國十大水，壞廬舍。七年九月，郡國八大水。八月六月，郡國八大水。

　　惠帝元康二年，有水災。五年五月，潁川、淮南大水。六月，城陽、東莞大水，殺人，荊、揚、徐、兗、豫五州又水。是時帝即位已五載，猶未郊祀，其蒸嘗亦多不親行事。此簡宗廟廢祭祀之罰。

　　六年五月，刑、揚二州大水。是時賈后亂朝，寵樹賈、郭，女主專政，陰氣盛之應也。

　　八年五月，金墉城井溢。《漢志》，成帝時有此妖，後王莽僭逆。今有此妖，趙王倫篡位，倫廢帝於此城，井溢所在，其天意也。九月，荊、揚、徐、冀、豫五州大水。是時賈后暴戾滋甚，韓謐驕猜彌扇，卒害太子，旋以禍滅。九年四月，宮中井水沸溢。

　　永甯元年七月，南陽、東海大水。是時齊王冏專政，陰盛之應也。

　　太安元年七月，兗、豫、徐、冀四州水。時將相力政，無尊主心，陰盛故也。

　　孝懷帝永嘉四年四月，江東大水。時王導等潛懷翼戴之計，陰氣盛也。

　　元帝太興三年六月，大水。是時王敦內懷不臣，傲很陵上，此陰氣盛也。四年七月，又大水。

　　永昌二年五月，荊州及丹陽、宣城、吳興、壽春大水。

　　明帝太甯元年五月，丹陽、宣城、吳興、壽春大水。是時王敦威權震主，陰氣盛故也。

　　成帝咸和元年五月，大水。是時嗣主幼沖，母后稱制，庾亮以元舅決事禁中，陰勝陽故也。

　　二年五月戊子，京都大水。是冬，以蘇峻稱兵，都邑塗地。

　　四年七月，丹陽、宣城、吳興、會稽大水。是冬，郭默作亂，荊豫共討之，半歲乃定，兵役之應也。

　　七年五月，大水。是時帝未親機務，政在大臣，陰勝陽也。

　　咸康元年八月，長沙、武陵大水。

　　穆帝永和四年五月，大水。五年五月，大水。六年五月，又大水。時幼主沖弱，母后臨朝，又將相大臣各執權政，與咸和初同事也。

　　七年七月甲辰夜，濤水入石頭，死者數百人。是時殷浩以私忿廢蔡謨，遐邇非之。又幼主在上而殷桓交惡，選徒聚甲，各崇私權，陰勝陽之應也。一說，濤水入石頭，以為兵占。是後殷浩、桓溫、謝尚、荀羨連年征伐，百姓愁怨也。

　　升平二年五月，大水。五年四月，又大水。是時桓溫權制朝廷，專征伐，陰勝陽也。

　　海西太和六年六月，京師大水，平地數尺，浸及太廟。硃雀大航纜斷，三艘流入大江。丹陽、晉陵、吳郡、吳興、臨海五郡又大水，稻稼蕩沒，黎庶饑饉。初，四年桓溫北伐敗績，十喪其九，五年又征淮南，逾歲乃克，百姓愁怨之應也。

　　簡文帝咸安元年十二月壬午，濤水入石頭。明年，妖賊盧竦率其屬數百人入殿，略取武庫三庫甲仗，遊擊將軍毛安之討滅之，兵興、陰盛之應也。

　　孝武帝太元三年六月，大水。是時帝幼弱，政在將相。五年五月，大水。六年六月，揚、荊、江三州大水。八年三月，始興、南康、廬陵大水，平地五丈。十年五月，大水。自八年破苻堅後，有事中州，役無寧歲，愁怨之應也。

　　十三年十二月，濤水入石頭，毀大航，殺人。明年，慕容氏寇擾司兗，鎮戍西北，疲於奔命，愁怨之應也。

　　十五年七月，沔中諸郡及兗州大水。是時緣河紛爭，征戍勤瘁之應也。

　　十七年六月甲寅，濤水入石頭，毀大航，漂船舫，有死者。京口西浦亦濤入殺人。永嘉郡潮水湧起，近海四縣人多死。後四年帝崩，而王恭再攻京師，京師亦發眾以禦之，兵彼頻興，百姓愁怨之應也。

　　十八年六月己亥，始興、南康、廬陵大水，深五丈。十九年七月，荊徐大水，傷秋稼。二十年六月，荊徐又大水。二十一年五月癸卯，大水。是時政事多弊，兆庶非之。

　　安帝隆安三年五月，荊州大水，平地三丈。去年殷仲堪舉兵向京師，是年春又殺郗恢，陰盛作威之應也。仲堪尋亦敗亡。

　　五年五月，大水。是時會稽王世子元顯作威陵上，又桓玄擅西夏，孫恩亂東國，陰勝陽之應也。

　　元興二年十二月，桓玄篡位。其明年二月庚寅夜，濤水入石頭。商旅方舟萬計，漂敗流斷，骸胔相望。江左雖頻有濤變，未有若斯之甚。三月，義軍克京都，玄敗走，遂夷滅之。

　　三年二月己丑朔夜，濤水入石頭，漂沒殺人，大航流敗。

　　義熙元年十二月己未，濤水入石頭。二年十二月己未夜，濤水入石頭。明年，駱球父環潛結桓胤、殷仲文等謀作亂，劉稚亦謀反，凡所誅滅數十家。

　　三年五月丙午，大水。四年十二月戊寅，濤水入石頭。明年，王旅北討。

　　六年五月丁巳，大水。乙丑，盧循至蔡洲。

　　八年六月，大水。九年五月辛巳，大水。十年五月丁丑，大水。戊寅，西明門地穿，湧水出，毀門扇及限，亦水沴土也。七月乙丑，淮北風災，大水殺人。十一年七月丙戌，大水，淹漬太廟，百官赴救。明年，王旅北討關河。

　　《經》曰：「敬用五事：一曰貌，二曰言，三曰視，四曰聽，五曰思。貌曰恭，言曰從，視曰明，聽曰聰，思曰睿。恭作肅，從作乂，明作哲，聰作謀，睿作聖。休徵：曰肅，時雨若；乂，時晹若；哲，時燠若；謀，時寒若；聖，時風若。咎徵：曰狂，恆雨若；僭，恆晹若；豫，恆燠若；急，恆寒若；{雨瞀}，恆風若。」

　　《傳》曰：「貌之不恭，是謂不肅，厥咎狂，厥罰恆雨，厥極惡。時則有服妖，時則有龜孽，時則有雞禍，時則有下體生上之痾，時則有青眚青祥。惟金沴木。」

　　說曰：凡草木之類謂之妖。妖猶夭胎，言尚微也。蟲豸之類謂之孽。孽則芽孽矣。及六畜，謂之禍，言其著也。及人，謂之痾。痾，病貌也，言浸深也。甚則有異物生，謂之眚；自外來，謂之祥。祥，猶禎也。氣相傷，謂之沴。沴猶臨蒞，不和意也。每一事云「時則」以絕之，言非必俱至，或有或亡，或在前或在後。孝武時，夏侯始昌通《五經》，善推《五行傳》，以傳族子夏侯勝，下及許商，皆以教所賢弟子。其傳與劉向同，惟劉歆傳獨異。

　　貌之不恭，是謂不肅。肅，敬也。內曰恭，外曰敬。人君行己，體貌不恭，怠慢驕蹇，則不能敬萬事，失則狂易，故其咎狂也。上慢下暴，則陰氣勝，故其罰常雨也。水傷百穀，衣食不足，則奸宄並作，故其極惡也。

　　一曰，人多被刑，或形貌醜惡，亦是也。風俗狂慢，變節易度，則為剽輕奇怪之服，故有服妖。水類動，故有龜孽。于《易》，《巽》為雞。雞有冠、距，文武之貌。而不為威，貌氣毀，故有雞禍。一曰，水歲多雞死及為怪，亦是也。上失威儀，則有強臣害君上者，故有下體生於上之痾。木色青，故有青眚青祥。凡貌傷者病木氣，木氣病則金沴之，沖氣相通也。于《易》，《震》在東方，為春為木；《兌》在西方，為秋為金；《離》在南方，為夏為火；《坎》在北方，為冬為水。春與秋日夜分，寒暑平，是以金木之氣易以相變，故貌傷則致秋陰常雨，言傷則致春陽常旱也。至於冬夏，日夜相反，寒暑殊絕，水火之氣不得相並，故視傷常燠、聽傷常寒者，其氣然也。逆之，其極曰惡；順之，其福曰攸好德。劉歆《貌傳》曰有鱗蟲之孽，羊禍，鼻痾。說以為于天文東方辰為龍星，故為鱗蟲。于《易》，《兌》為羊，木為金所病，故致羊禍，與常雨同應。此說非是。春與秋氣陰陽相敵，木病金盛，故能相並，惟此一事耳。禍與妖痾祥眚同類，不得獨異。

　　魏尚書鄧颺揚行步馳縱，筋不束體，坐起傾倚，若無手足，此貌之不恭也。管輅謂之鬼躁。鬼躁者，凶終之征，後卒誅也。

　　惠帝元康中，貴遊子弟相與為散發倮身之飲，對弄婢妾，逆之者傷好，非之者負譏，希世之士恥不與焉。蓋貌之不恭，胡狄侵中國之萌也。其後遂有五胡之亂，此又失在狂也。

　　元康中，賈謐親貴，數入二宮，與儲君遊戲，無降下心。又嘗因弈棋爭道，成都王穎厲色曰：「皇太子國之儲貳，賈謐何敢無禮！」謐猶不悛，故及於禍，貌不恭之罰也。

　　齊王冏既誅趙王倫，因留輔政，坐拜百官，符敕台府，淫ＪＴ專驕，不一朝覲，此狂恣不肅之咎也。天下莫不高其功而慮其亡也，冏終弗改，遂致夷滅。

　　司馬道子於府園內列肆，使姬人酤鬻，身自貿易。干寶以為貴者失位，降在皁隸之象也。俄而道子見廢，以庶人終，此貌不恭之應也。

　　安帝義熙七年，將拜授劉毅世子，毅以王命之重，當設饗宴，親請吏佐臨視。至拜日，國僚不重白，默拜於廄中。王人將反命，毅方知之，大以為恨，免郎中令劉敬叔官。天戒若曰，此惰略嘉禮不肅之妖也。其後毅遂被殺焉。

　　庶征恆雨，劉歆以為《春秋》大雨，劉向以為大水。

　　魏明帝太和元年秋，數大雨，多暴卒，雷電非常，至殺鳥雀。案楊阜上疏，此恆雨之罰也。時天子居喪不哀，出入弋獵無度，奢侈繁興，奪農時，故水失其性而恆雨為罰。

　　太和四年八月，大雨霖三十餘日，伊、洛、河、漢皆溢，歲以凶饑。

　　吳孫亮太平二年二月甲寅，大雨，震電。乙卯，雪，大寒。案劉歆說，此時當雨而不當大，大雨，恆雨之罰也。於始震電之，明日而雪，大寒，又常寒之罰也。劉向以為既已雷電，則雪不當復降，皆失時之異也。天戒若曰，為君失時，賊臣將起。先震電而後雪者，陰見間隙，起而勝陽，逆弑之禍將成也。亮不悟，尋見廢。此與《春秋》魯隱同。

　　武帝泰始六年六月，大雨霖。甲辰，河、洛、伊、沁水同時並溢，流四千九百餘家，殺二百餘人，沒秋稼千三百六十餘頃。

　　太康五年七月，任城、梁國暴雨，害豆麥。九月，南安郡霖雨暴雪，樹木摧折，害秋稼。是秋，魏郡西平郡九縣、淮南、平原霖雨暴水，霜傷秋稼。

　　惠帝永甯元年十月、義陽、南陽、東海霖雨，淹害秋麥。

　　元帝太興三年，春雨至於夏。是時王敦執權，不恭之罰也。

　　永昌元年，春雨四十餘日，晝夜雷電震五十餘日。是時王敦興兵，王師敗績之應也。

　　成帝咸和四年，春雨五十餘日，恆雷電。是時雖斬蘇峻，其餘黨猶據守石頭，至其滅後，淫雨乃霽。

　　咸康元年八月乙丑，荊州之長沙攸、醴陵、武陵之龍陽，三縣雨水，浮漂屋室，殺人，損秋稼。是時帝幼，權在於下。

　　服妖

　　魏武帝以天下凶荒，資財乏匱，始擬古皮弁，裁縑帛為白帢，以易舊服。傅玄曰；「白乃軍容，非國容也。」干寶以為「縞素，凶喪之象也」。名之為帢，毀辱之言也，蓋革代之後，劫殺之妖也。

　　魏明帝著繡帽，披縹紈半袖，常以見直臣楊阜，諫曰：「此禮何法服邪！」帝默然。近服妖也。夫縹，非禮之色。褻服尚不以紅紫，況接臣下乎？人主親禦非法之章，所謂自作孽不可禳也。帝既不享永年，身沒而祿去王室，後嗣不終，遂亡天下。

　　景初元年，發銅鑄為巨人二，號曰翁仲，置之司馬門外。案古長人見，為國亡。長狄見臨洮，為秦亡之禍。始皇不悟，反以為嘉祥，鑄銅人以象之。魏法亡國之器，而於義竟無取焉。蓋服妖也。

　　尚書何晏好服婦人之服，傅玄曰：「此妖服也。夫衣裳之制，所以定上下殊內外也。《大雅》雲'玄袞赤舄，鉤膺鏤錫'，歌其文也。《小雅》雲'有嚴有翼，共武之服'，詠其武也。若內外不殊，王制失敘，服妖既作，身隨之亡。妹嬉冠男子之冠，桀亡天下；何晏服婦人之服，亦亡其家，其咎均也。」

　　吳婦人修容者，急束其發而劘角過於耳，蓋其俗自操束太急，而廉隅失中之謂也。故吳之風俗，相驅以急，言論彈射，以刻薄相尚。居三年之喪者，往往有致毀以死。諸葛患之，著《正交論》，雖不可以經訓整亂，蓋亦救時之作也。

　　孫休後，衣服之制上長下短，又積領五六而裳居一二。干寶曰：「上饒奢，下儉逼，上有餘下不足之妖也。」至孫皓，果奢暴恣情於上，而百姓雕困于下，卒以亡國，是其應也。

　　武帝泰始初，衣服上儉下豐，著衣者皆厭䙅，此君衰弱，臣放縱，下掩上之象也。至元康末，婦人出兩襠，加乎交領之上，此內出外也。為車乘者苟貴輕細，又數變易其形，皆以白篾為純，蓋古喪車之遺象也。夫乘者，君子之器。蓋君子立心無恆，事不崇實也。干寶以為晉之禍征也。及惠帝踐阼，權制在於寵臣，下掩上之應也。至永嘉末，六宮才人流冗沒于戎狄，內出外之應也。及天下撓亂，宰輔方伯多負其任，又數改易不崇實之應也。

　　泰始之後，中國相尚用胡床貊槃，及為羌煮貊炙，貴人富室，必畜其器，吉享嘉會，皆以為先。太康中，又以氈為絈頭及絡帶袴口。百姓相戲曰，中國必為胡所破。夫氈毳產于胡，而天下以為絈頭、帶身、袴口，胡既三制之矣，能無敗乎！至元康中，氐羌互反，永嘉後，劉、石遂篡中都，自後四夷迭據華土，是服妖之應也。

　　初作屐者，婦人頭圓，男子頭方。圓者順之義，所以別男女也。至太康初，婦人屐乃頭方，與男無別。此賈后專妒之徵也。

　　太康中，天下為《晉世寧》之舞，手接杯盤而反覆之，歌曰「晉世寧，舞杯盤」。識者曰：「夫樂生人心，所以觀事也。今接杯盤於手上而反覆之，至危之事也。杯盤者，酒食之器，而名曰《晉世寧》，言晉世之士苟偷於酒食之間，而知不及遠，晉世之寧猶杯盤之在手也。」

　　惠帝元康中，婦人之飾有五兵佩，又以金銀玳瑁之屬，為斧鉞戈戟，以當笄。干寶以為「男女之別，國之大節，故服物異等，贄幣不同。今婦人而以兵器為飾，此婦人妖之甚者。於是遂有賈后之事」。終亡天下。是時婦人結髮者既成，以繒急束其環，名曰擷子紒。始自中宮，天下化之。其後賈后廢害太子之應也。

　　元康中，天下始相傚為烏杖以柱掖，其後稍施其鐓，住則植之。夫木，東方之行，金之臣也。杖者扶體之器，烏其頭者，尤便用也。必旁柱掖者，旁救之象也。施其金，柱則植之，言木因于金，能孤立也。及懷湣之世，王室多故，而此中都喪敗，元帝以籓臣樹德東方，維持天下，柱掖之應也。至社稷無主，海內歸之，遂承天命，建都江外，獨立之應也。

　　元康、太安之間，江淮之域有敗屩自聚於道，多者至四五十量，人或散投坑穀，明日視之復如故。或云，見狸銜聚之。干寶以為'夫屩者，人之賤服，處於勞辱，黔庶之象也。敗者，疲弊之象；道者，四方往來，所以交通王命也。今敗屩聚於道者，象黔庶罷病，將相聚為亂，以絕王命也」。太安中，發壬午兵，百姓怨叛。江夏張昌唱亂，荊楚從之如流。於是兵革歲起，服妖也。

　　初，魏造白帢，橫縫其前以別後，名之曰顏帢，傳行之。至永嘉之間，稍去其縫，名無顏帢，而婦人束發，其緩彌甚，紒之堅不能自立，發被於額，目出而已。無顏者，愧之言也。覆額者，慚之貌也。其緩彌甚者，言天下亡禮與義，放縱情性，及其終極，至於大恥也。永嘉之後，二帝不反，天下愧焉。

　　孝懷帝永嘉中，士大夫競服生箋單衣。識者指之曰：「此則古者繐衰，諸侯所以服天子也。今無故服之，殆有應乎！」其後遂有胡賊之亂，帝遇害焉。

　　元帝太興中，兵士以絳囊縛紒。識者曰：「紒者在首，為乾，君道也。囊者坤，臣道也。今以硃囊縛紒，臣道上侵君之象也。」於是王敦陵上焉。

　　舊為羽扇柄者，刻木象其骨形，列羽用十，取全數也。自中興初，王敦南征，始改為長柄，下出可捉，而減其羽用八。識者尤之曰：「夫羽扇，翼之名也。創為長柄者，將執其柄以制羽翼也。改十為八者，將未備奪已備也。此殆敦之擅權以制朝廷之柄，又將以無德之材欲竊非據也。」是時，為衣者又上短，帶才至於掖，著帽者又以帶縛項。下逼上，上無地也。為袴者直幅為口，無殺，下大之象。尋而王敦謀逆，再攻京師。

　　海西嗣位，忘設豹尾。天戒若曰，夫豹尾，儀服之主，大人所以豹變也。而海西豹變之日，非所宜忘而忘之。非主社稷之人，故忘其豹尾，示不終也。尋而被廢焉。

　　孝武太元中，人不復著帩頭。天戒若曰，頭者元首，帩者助元首為儀飾者也。今忽廢之，若人君獨立無輔佐，以至危亡也。至安帝，桓玄乃篡位焉。

　　舊為屐者，齒皆達楄上，名曰露卯。太元中忽不徹，名日陰卯。識者以為卯，謀也，必有陰謀之事。至烈宗末，驃騎參軍袁悅之始攬構內外，隆安中遂謀詐相傾，以致大亂。

　　太元中，公主婦女必緩鬢傾髻，以為盛飾。用髲既多，不可恆戴，乃先於木及籠上裝之，名曰假髻，或名假頭。至於貧家，不能自辦，自號無頭，就人借頭。遂布天下，亦服妖也。無幾時，孝武晏駕而天下騷動，刑戮無數，多喪其元。至於大殮，皆刻木及蠟或縛菰草為頭，是假頭之應雲。

　　桓玄篡立，殿上施絳帳，鏤黃金為顏，四角金龍銜五色羽葆流蘇。群下相謂曰：「頗類轜車。」尋而玄敗，此服之妖也。

　　晉末皆冠小而衣裳博大，風流相放，輿台成俗。識者曰：「上小而下大，此禪代之象也。」尋而宋受終焉。

　　雞禍

　　魏明帝景初二年，廷尉府中雌雞化為雄，不鳴不將。干寶曰：「是歲宣帝平遼東，百姓始有與能之義，此其象也。然晉三後並以人臣終，不鳴不將，又天意也。」

　　惠帝元康六年，陳國有雞生雄雞無翅，既大，墜坑而死。王隱以為：「雄者，胤嗣子之象。坑者，母象。今雞生無翅，墜坑而死，此子無羽翼，為母所陷害乎？」于後賈后誣殺湣懷，此其應也。

　　太安中，周家雌雞逃承溜中，六七日而下，奮翼鳴將，獨毛羽不變。其後有陳敏之事。敏雖控制江表，終無紀綱文章，殆其象也。卒為所滅。雞禍見家，又天意也。京房《易傳》曰：「牝雞雄鳴，主不榮。」

　　元帝太興中，王敦鎮武昌，有雌雞化為雄。天戒若曰，雌化為雄，臣陵其上。其後王敦再攻京師。

　　孝武太元十三年四月，廣陵高平閻嵩家雌雞生無右翅，彭城人劉象之家雞有三足。京房《易傳》曰：「君用婦人言，則雞生妖。」是時，主相並用尼媼之言，寵賜過厚，故妖象見焉。

　　安帝隆安元年八月，琅邪王道子家青雌雞化為赤雄雞，不鳴不將。桓玄將篡，不能成業之象。

　　四年，荊州有雞生角，角尋墮落。是時桓玄始擅西夏，狂慢不肅，故有雞禍。天戒若曰，角，兵象，尋墮落者，暫起不終之妖也。後皆應也。

　　元興二年，衡陽有雌雞化為雄，八十日而冠萎。天戒若曰，衡陽，桓玄楚國之邦略也。及桓玄篡位，果八十日而敗，此其應也。

　　青祥

　　武帝咸甯元年八月丁酉，大風折大社樹，有青氣出焉，此青祥也。占曰：「東莞當有帝者。」明年，元帝生。是時，帝大父武王封東莞，由是徙封琅邪。孫盛以為中興之表。晉室之亂，武帝子孫無孑遺，社樹折之應，又常風之罰。

　　惠帝元康中，洛陽南山有虻作聲，曰「韓屍屍」。識者曰：「韓氏將屍也，言屍屍者，盡死意也。」其後韓謐誅而韓族殲焉，此青祥也。

　　金沴木

　　魏文帝黃初七年正月，幸許昌。許昌城南門無故自崩，帝心惡之，遂不入，還洛陽。此金沴木，木動之也。五月，宮車晏駕。京房《易傳》曰：「上下咸悖，厥妖也城門壞。」

　　元帝太興二年六月，吳郡米廡無故自壞。天戒若曰，夫米廡，貨糴之屋，無故自壞，此五穀踴貴，所以無糴賣也。是歲遂大饑，死者千數焉。

　　明帝太甯元年，周莚自歸王敦，既立其宅宇，所起五間六梁，一時躍出墜地，餘桁猶亙柱頭。此金沴木也。明年五月，錢鳳謀亂，遂族滅莚，而湖熟尋亦為墟矣。

　　安帝元興元年正月丙子，會稽王世子元顯將討桓玄，建牙竿于揚州南門，其東者難立，良久乃正。近沴妖也。而元顯尋為玄所擒。

　　三年五月，樂賢堂壞。時帝嚚眊，無樂賢之心，故此堂是沴。

　　義熙九年五月，國子聖堂壞。天戒若曰，聖堂，禮樂之本，無故自壞，業祚將墜之象。未及十年而禪位焉。


Chinese text: This work was published before January 1, 1923, and is in the
public domain worldwide because the author died at least 100 years ago.
