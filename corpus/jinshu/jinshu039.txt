王沈〈（子浚）〉荀顗 荀勖〈（子籓 籓子邃 邃弟闓 籓弟組 組子奕）〉馮紞

王沈
　　王沈，字處道，太原晉陽人也。祖柔，漢匈奴中郎將。父機，魏東郡太守。沈少孤，養于從叔司空昶，事昶如父。奉繼母寡嫂以孝義稱。好書，善屬文。大將軍曹爽辟為掾，累遷中書門下侍郎。及爽誅，以故吏免。後起為治書侍御史，轉秘書監。正元中，遷散騎常侍、侍中，典著作。與荀顗、阮籍共撰《魏書》，多為時諱，未若陳壽之實錄也。

　　時魏高貴鄉公好學有文才，引沈及裴秀數於東堂講宴屬文，號沈為文籍先生，秀為儒林丈人。及高貴鄉公將攻文帝，召沈及王業告之，沈、業馳白帝，以功封安平侯，邑二千戶。沈既不忠於主，甚為眾論所非。

　　尋遷尚書，出監豫州諸軍事、奮武將軍、豫州刺史。至鎮，乃下教曰：「自古賢聖，樂聞誹謗之言，聽輿人之論，芻蕘有可錄之事，負薪有廊廟之語故也。自至鎮日，未聞逆耳之言，豈未明虛心，故令言者有疑。其宣下屬城及士庶，若能舉遺逸于林藪，黜奸佞于州國，陳長吏之可否，說百姓之所患，興利除害，損益昭然者，給穀五百斛。若達一至之言，說刺史得失，朝政寬猛，令剛柔得適者，給穀千斛。謂餘不信，明如皎日。」主簿陳廞、褚曰：「奉省教旨，伏用感歎。勞謙日昃，思聞苦言。愚謂上之所好，下無不應。而近未有極諫之辭，遠無傳言之箴者，誠得失之事將未有也。今使教命班下，示以賞勸，將恐拘介之士，或憚賞而不言；貪賕之人，將慕利而妄舉。苟不合宜，賞不虛行，則遠聽者未知當否之所在，徒見言之不用，謂設有而不行。愚以告下之事，可小須後。」

　　沈又教曰：「夫德薄而位厚，功輕而祿重，貪夫之所徇，高士之所不處也。若陳至言于刺史，興益於本州，達幽隱之賢，去祝鮀之佞，立德於上，受分於下，斯乃君子之操，何不言之有！直言至理，忠也。惠加一州，仁也。功成辭賞，廉也。兼斯而行，仁智之事，何故懷其道而迷其國哉！」褚復白曰：「堯、舜、周公所以能致忠諫者，以其款誠之心著也。冰炭不言，而冷熱之質自明者，以其有實也。若好忠直，如冰炭之自然，則諤諤之臣，將濟濟而盈庭；逆耳之言，不求而自至。若德不足以配唐虞，明不足以並周公，實不可以同冰炭，雖懸重賞，忠諫之言未可致也。昔魏絳由和戎之功，蒙女樂之賜，管仲有興齊之勳，而加上卿之禮，功勳明著，然後賞勸隨之。未聞張重賞以待諫臣，懸穀帛以求盡言也。」沈無以奪之，遂從議。

　　沈探尋善政，案賈逵以來法制禁令，諸所施行，擇善者而從之。又教曰：「後生不聞先王之教，而望政道日興，不可得也。文武並用，長久之道也。俗化陵遲，不可不革。革俗之要，實在敦學。昔原伯魯不悅學，閔馬父知其必亡。將吏子弟，優閑家門，若不教之，必致遊戲，傷毀風俗矣。」於是九郡之士，咸悅道教，移風易俗。

　　遷征虜將軍、持節、都督江北諸軍事。五等初建，封博陵侯，班在次國。平蜀之役，吳人大出，聲為救蜀，振盪邊境，沈鎮禦有方，寇聞而退。轉鎮南將軍。武帝即王位，拜御史大夫，守尚書令，加給事中。沈以才望，顯名當世，是以創業之事，羊祜、荀勖、裴秀、賈充等，皆與沈諮謀焉。

　　及帝受禪，以佐命之勳，轉驃騎將軍、錄尚書事，加散騎常侍，統城外諸軍事。封博陵郡公，固讓不受，乃進爵為縣公，邑千八百戶。帝方欲委以萬機，泰始二年薨。帝素服舉哀，賜秘器朝服一具、衣一襲、錢三十萬、布百匹、葬田一頃，諡曰元。明年，帝追思沈勳，詔曰：「夫表揚往行，所以崇賢垂訓，慎終紀遠，厚德興教也。故散騎常侍、驃騎將軍、博陵元公沈蹈禮居正，執心清粹，經綸墳典，才識通洽。入曆常伯納言之位，出幹監牧方岳之任，內著謀猷，外宣威略。建國設官，首登公輔，兼統中朝，出納大命，實有翼亮佐世之勳。其贈沈司空公，以寵靈既往，使沒而不朽。又前以翼贊之勳，當受郡公之封，而固辭懇至，嘉其讓德，不奪其志。可以郡公官屬送葬。沈素清儉，不營產業。其使所領兵作屋五十間。」子浚嗣。後沈夫人荀氏卒，將合葬，沈棺櫬已毀，更賜東園秘器。咸甯中，復追封沈為郡公。

子浚
　　浚字彭祖。母趙氏婦，良家女也，貧賤，出入沈家，遂生浚，沈初不齒之。年十五，沈薨，無子，親戚共立浚為嗣，拜駙馬都尉。太康初，與諸王侯俱就國。三年來朝，除員外散騎侍郎。元康初，轉員外常侍，遷越騎校尉、右軍將軍。出補河內太守，以郡公不得為二千石，轉東中郎將，鎮許昌。

　　及湣懷太子幽于許昌，浚承賈后旨，與黃門孫慮共害太子。遷甯北將軍、青州刺史。尋徙甯朔將軍、持節、都督幽州諸軍事。于時朝廷昏亂，盜賊蜂起，浚為自安之計，結好夷狄，以女妻鮮卑務勿塵，又以一女妻蘇恕延。

　　及趙王倫篡位，三王起義兵，浚擁眾挾兩端，遏絕檄書，使其境內士庶不得赴義，成都王穎欲討之而未暇也。倫誅，進號安北將軍。及河間王顒、成都王穎興兵內向，害長沙王乂，而浚有不平之心。穎表請幽州刺史石堪為右司馬，以右司馬和演代堪，密使演殺浚，並其眾。演與烏丸單于審登謀之，於是與浚期游薊城南清泉水上。薊城內西行有二道，演浚各從一道。演與浚欲合鹵簿，因而圖之。值天暴雨，兵器沾濕，不果而還。單于由是與其種人謀曰：「演圖殺浚，事垂克而天卒雨，使不得果，是天助浚也。違天不祥，我不可久與演同。」乃以謀告浚。浚密嚴兵，與單于圍演。演持白幡詣浚降，遂斬之，自領幽州。大營器械，召務勿塵，率胡晉合二萬人，進軍討穎。以主溥祁弘為前鋒，遇穎將石超于平棘，擊敗之。浚乘勝遂克鄴城，士眾暴掠，死者甚多。鮮卑大略婦女，浚命敢有挾藏者斬，於是沉于易水者八千人。黔庶荼毒，自此始也。

　　浚還薊，聲實益盛。東海王越將迎大駕，浚遣祁弘率烏丸突騎為先驅。惠帝旋洛陽，轉浚驃騎大將軍、都督東夷河北諸軍事，領幽州刺史，以燕國增博陵之封。懷帝即位，以浚為司空，領烏丸校尉，務勿塵為大單于。浚又表封務勿塵遼西郡公，其別部大飄滑及其弟渴末別部大屠甕等皆為親晉王。

　　永嘉中，石勒寇冀州，浚遣鮮卑文鴦討勒，勒走南陽。明年，勒復寇冀州，刺史王斌為勒所害，浚又領冀州。詔進浚為大司馬，加侍中、大都督、督幽冀諸軍事。使者未及發，會洛京傾覆，浚大樹威令，專征伐，遣督護王昌、中山太守阮豹等，率諸軍及務勿塵世子疾陸眷，並弟文鴦、從弟末柸，攻石勒于襄國，勒率眾來距，昌逆擊敗之。末柸逐北入其壘門，為勒所獲。勒質末柸，遣間使來和，疾陸眷遂以鎧馬二百五十匹、金銀各一簏贖末柸，結盟而退。

　　其後浚佈告天下，稱受中詔承制，乃以司空荀籓為太尉，光祿大夫荀組為司隸，大司農華薈為太常，中書令李絙為河南尹。又遣祁弘討勒，及于廣宗。時大霧，弘引軍就道，卒與勒遇，為勒所殺。由是劉琨與浚爭冀州。琨使宗人劉希還中山合眾，代郡、上谷、廣寧三郡人皆歸於琨。浚患之，遂輟討勒之師，而與琨相距。浚遣燕相胡矩督護諸軍，與疾陸眷並力攻破希。驅略三郡士女出塞，琨不復能爭。

　　浚還，欲討勒，使棗嵩督諸軍屯易水，召疾陸眷，將與之俱攻襄國。浚為政苛暴，將吏又貪殘，並廣占山澤，引水灌田，漬陷塚墓，調發殷煩，下不堪命，多叛入鮮卑。從事韓咸切諫，浚怒，殺之。疾陸眷自以前後違命，恐浚誅之。勒亦遣使厚賂，疾陸眷等由是不應召。浚怒，以重幣誘單于猗盧子右賢王日律孫，令攻疾陸眷，反為所破。

　　時劉琨大為劉聰所迫，諸避亂遊士多歸於浚。浚日以強盛，乃設壇告類，建立皇太子，備置眾官。浚自領尚書令，以棗嵩、裴憲並為尚書，使其子居王宮，持節，領護匈奴中郎將，以妻舅崔毖為東夷校尉。又使嵩監司冀並兗諸軍事、行安北將軍，以田徽為兗州，李惲為青州。惲為石勒所殺，以薄盛代之。

　　浚以父字處道，為「當塗高」應王者之讖，謀將僭號。胡矩諫浚，盛陳其不可。浚忿之，出矩為魏郡守。前渤海太守劉亮、從子北海太守搏、司空掾高柔並切諫，浚怒，誅之。浚素不平長史燕國王悌，遂因他事殺之。時童謠曰：「十囊五囊入棗郎。」棗嵩，浚之子婿也。浚聞，責嵩而不能罪之也。又謠曰：「幽州城門似藏戶，中有伏屍王彭祖。」有狐踞府門，翟雉入聽事。時燕國霍原，北州名賢，浚以僭位事示之，原不答，浚遂害之。由是士人憤怨，內外無親。以矜豪日甚，不親為政，所任多苛刻；加亢旱災蝗，士卒衰弱。

　　浚之承制也，參佐皆內敘，唯司馬遊統外出。統怨，密與石勒通謀。勒乃詐降于浚，許奉浚為主。時百姓內叛，疾陸眷等侵逼。浚喜勒之附己，勒遂為卑辭以事之。獻遺珍寶，使驛相繼。浚以勒為誠，不復設備。勒乃遣使克日上尊號於浚，浚許之。

　　勒屯兵易水，督護孫緯疑其詐，馳白浚，而引軍逆勒。浚不聽，使勒直前。眾議皆曰：「胡貪而無信，必有詐，請距之。」浚怒，欲斬諸言者，眾遂不敢復諫。盛張設以待勒。勒至城，便縱兵大掠。浚左右復請討之，不許。及勒登聽事，浚乃走出堂皇，勒眾執以見勒。勒遂與浚妻並坐，立浚於前。浚罵曰：「胡奴調汝公，何凶逆如此！」勒數浚不忠於晉，並責以百姓餒乏，積粟五十萬斛而不振給。遂遣五百騎先送浚于襄國，收浚麾下精兵萬人，盡殺之。停二日而還，孫緯遮擊之，勒僅而得免。勒至襄國，斬浚，而浚竟不為之屈，大罵而死。無子。

　　太元二年，詔興滅繼絕，封沈從孫道素為博陵公。卒，子崇之嗣。義熙十一年，改封東莞郡公。宋受禪，國除。

荀顗
　　荀顗，字景倩，潁川人，魏太尉彧之第六子也。幼為姊婿陳群所賞。性至孝，總角知名，博學洽聞，理思周密。魏時以父勳除中郎。宣帝輔政，見顗奇之，曰：「荀令君之子也。」擢拜散騎侍郎，累遷侍中。為魏少帝執經，拜騎都尉，賜爵關內侯。難鐘會《易》無互體，又與扶風王駿論仁孝孰先，見稱於世。

　　時曹爽專權，何晏等欲害太常傅嘏，顗營救得免。及高貴鄉公立，顗言于景帝曰：「今上踐阼，權道非常，宜速遣使宣德四方，且察外志。」毌丘儉、文欽果不服，舉兵反。顗預討儉等有功，進爵萬歲亭侯，邑四百戶。文帝輔政，遷尚書。帝征諸葛誕，留顗鎮守。顗甥陳泰卒，顗代泰為僕射，領吏部，四辭而後就職。顗承泰後，加之淑慎，綜核名實，風俗澄正。咸熙中，遷司空，進爵鄉侯。

　　顗年逾耳順，孝養蒸蒸，以母憂去職，毀幾滅性，海內稱之。文帝奏，宜依漢太傅胡廣喪母故事，給司空吉凶導從。及蜀平，興復五等，命顗定禮儀。顗上請羊祜、任愷、庾峻、應貞、孔顥共刪改舊文，撰定晉禮。

　　咸熙初，封臨淮侯。武帝踐阼，進爵為公，食邑一千八百戶。又詔曰：「昔禹命九官，契敷五教，所以弘崇王化，示人軌儀也。朕承洪業，昧于大道，思訓五品，以康四海。侍中、司空顗，明允篤誠，思心通遠，翼亮先皇，遂輔朕躬，實有佐命弼導之勳。宜掌教典，以隆時雍。其以顗為司徒。」尋加侍中，遷太尉、都督城外牙門諸軍事，置司馬親兵百人。頃之，又詔曰：「侍中、太尉顗，溫恭忠允，至行純備，博古洽聞，耆艾不殆。其以公行太子太傅，侍中、太尉如故。」

　　時以《正德》、《大豫》雅頌未合，命顗定樂。事未終，以泰始十年薨。帝為舉哀，皇太子臨喪，二宮賻贈，禮秩有加。詔曰：「侍中、太尉、行太子太傅、臨淮公顗，清純體道，忠允立朝，曆司外內，茂績既崇，訓傅東宮，徽猷弘著，可謂行歸於周，有始有卒者矣。不幸薨殂，朕甚痛之。其賜溫明秘器、朝服一具，衣一襲。諡曰康。」又詔曰：「太尉不恤私門，居無館宇，素絲之志，沒而彌顯。其賜家錢二百萬，使立宅舍。」咸甯初，詔論次功臣，將配饗宗廟。所司奏顗等十二人銘功太常，配饗清廟。

　　顗明《三禮》，知朝廷大儀，而無質直之操，唯阿意苟合于荀勖、賈充之間。初，皇太子將納妃，顗上言賈充女姿德淑茂，可以參選，以此獲譏於世。

　　顗無子，以從孫徽嗣。中興初，以顗兄玄孫序為顗後，封臨淮公。序卒，又絕，孝武帝又封序子恆繼顗後。恆卒，子龍符嗣。宋受禪，國除。

荀勖
　　荀勖，字公曾，潁川潁陰人，漢司空爽曾孫也。祖棐，射聲校尉。父肸，早亡。勖依于舅氏。岐嶷夙成，年十餘歲能屬文。從外祖魏太傅鐘繇曰：「此兒當及其曾祖。」既長，遂博學，達于從政。仕魏，辟大將軍曹爽掾，遷中書通事郎。爽誅，門生故吏無敢往者，勖獨臨赴，眾乃從之。為安陽令，轉驃騎從事中郎。勖有遺愛，安陽生為立祠。遷廷尉正，參文帝大將軍軍事，賜爵關內侯，轉從事中郎，領記室。

　　高貴鄉公欲為變時，大將軍掾孫佑等守閶闔門。帝弟安陽侯幹聞難欲入，佑謂幹曰：「未有入者，可從東掖門。」及幹至，帝遲之，幹以狀白，帝欲族誅佑。勖諫曰：「孫佑不納安陽，誠宜深責。然事有逆順，用刑不可以喜怒為輕重。今成倅刑止其身，佑乃族誅，恐義士私議。」乃免佑為庶人。時官騎路遺求為刺客入蜀，勖言於帝曰：「明公以至公宰天下，宜杖正義以伐違貳。而名以刺客除賊，非所謂刑于四海，以德服遠也。」帝稱善。

　　及鐘會謀反，審問未至，而外人先告之。帝待會素厚，未之信也。勖曰：「會雖受恩，然其性未可許以見得思義，不可不速為之備。」帝即出鎮長安，主簿郭奕、參軍王深以勖是會從甥，少長舅氏，勸帝斥出之。帝不納，而使勖陪乘，待之如初。先是，勖啟「伐蜀，宜以衛瓘為監軍」。及蜀中亂，賴瓘以濟。會平，還洛，與裴秀、羊祜共管機密。

　　時將發使聘吳，並遣當時文士作書與孫皓，帝用勖所作。皓既報命和親，帝謂勖曰：「君前作書，使吳思順，勝十萬之眾也。」帝即晉王位，以勖為侍中，封安陽子，邑千戶。武帝受禪，改封濟北郡公。勖以羊祜讓，乃固辭為侯。拜中書監，加侍中，領著作，與賈充共定律令。

　　充將鎮關右也，勖謂馮紞曰：「賈公遠放，吾等失勢。太子婚尚未定，若使充女得為妃，則不留而自停矣。」勖與紞伺帝間並稱「充女才色絕世，若納東宮，必能輔佐君子，有《關雎》后妃之德。」遂成婚。當時甚為正直者所疾，而獲佞媚之譏焉。久之，進位光祿大夫。既掌樂事，又修律呂，並行於世。初，勖于路逢趙賈人牛鐸，識其聲。及掌樂，音韻未調，乃曰：「得趙之牛鐸則諧矣。」遂下郡國，悉送牛鐸，果得諧者。又嘗在帝坐進飯，謂在坐人曰：「此是勞薪所炊。」咸未之信。帝遣問膳夫，乃云：「實用故車腳。」舉世伏其明識。俄領秘書監，與中書令張華依劉向《別錄》，整理記籍。又立書博士，置弟子教習，以鐘、胡為法。

　　咸甯初，與石苞等並為佐命功臣，列于銘饗。及王浚表請伐吳，勖與賈充固諫不可，帝不從，而吳果滅。以專典詔命，論功封子一人為亭侯，邑一千戶，賜絹千匹。又封孫顯為潁陽亭侯。

　　及得汲郡塚中古文竹書，詔勖撰次之，以為《中經》，列在秘書。

　　時議遣王公之國，帝以問勖，勖對曰：「諸王公已為都督，而使之國，則廢方任。又分割郡縣，人心戀本，必用嗷嗷。國皆置軍，官兵還當給國，而闕邊守。」帝重使勖思之，勖又陳曰：「如詔准古方伯選才，使軍國各隨方面為都督，誠如明旨。至於割正封疆。使親疏不同誠為佳矣。然分裂舊土，猶懼多所搖動，必使人心聰擾，思惟竊宜如前。若于事不得不時有所轉封，而不至分割土域，有所損奪者，可隨宜節度。其五等體國經遠，實不成制度。然但虛名，其於實事，略與舊郡縣鄉亭無異。若造次改奪，恐不能不以為恨。今方了其大者，以為五等可須後裁度。凡事雖有久而益善者，若臨時或有不解，亦不可忽。」帝以勖言為允，多從其意。

　　時又議省州郡縣半吏以赴農功，勖議以為：

省吏不如省官，省官不如省事，省事不如清心。昔蕭曹相漢，載其清靜，致畫一之歌，此清心之本也。漢文垂拱，幾致刑措，此省事也。光武併合吏員，縣官國邑裁置十一，此省官也。魏太和中，遣王人四出，減天下吏員，正始中亦併合郡縣，此省吏也。今必欲求之於本，則宜以省事為先。凡居位者，使務思蕭曹之心，以翼佐大化。篤義行，崇敦睦，使昧寵忘本者不得容，而偽行自息，浮華者懼矣。重敬讓，尚止足，令賤不妨貴，少不陵長，遠不間親，新不間舊，小不加大，淫不破義，則上下相安，遠近相信矣。

位不可以進趣得，譽不可以朋黨求，則是非不妄而明，官人不惑於聽矣。去奇技，抑異說，好變舊以徼非常之利者必加其誅，則官業有常，人心不遷矣。事留則政稽，政稽則功廢。處位者而孜孜不怠，奉職司者而夙夜不懈，則雖在挈瓶而守不假器矣。使信若金石，小失不害大政，忍忿悁以容之。簡文案，略細苛，令之所施，必使人易視聽，願之如陽春，畏之如雷震。勿使微文煩撓，為百吏所黷，二三之命，為百姓所饜，則吏竭其誠，下悅上命矣。設官分職，委事責成。

君子心競而不力爭，量能受任，思不出位，則官無異業，政典不奸矣。凡此皆愚心謂省事之本也。苟無此愆，雖不省吏，天下必謂之省矣。若欲省官，私謂九寺可並于尚書，蘭台宜省付三府。然施行歷代，世之所習，是以久抱愚懷而不敢言。至於省事，實以為善。若直作大例，皆減其半，恐文武眾官郡國職業，及事之興廢，不得皆同。

凡發號施令，典而當則安，儻有駁者，或致壅否。凡職所臨履，先精其得失。使忠信之官，明察之長，各裁其中，先條上言之。然後混齊大體，詳宜所省，則令下必行，不可搖動。如其不爾，恐適惑人聽，比前行所省，皆須臾輒復，或激而滋繁，亦不可不重。

勖論議損益多此類。

　　太康中詔曰：「勖明哲聰達，經識天序，有佐命之功，兼博洽之才。久典內任，著勳弘茂，詢事考言，謀猷允誠。宜登大位，毗贊朝政。今以勖為光祿大夫、儀同三司、開府辟召，守中書監、侍中、侯如故。」時太尉賈充、司徒李胤並薨，太子太傅又缺，勖表陳：「三公保傅，宜得其人。若使楊珧參輔東宮，必當仰稱聖意。尚書令衛瓘、吏部尚書山濤皆可為司徒。若以瓘新為令未出者，濤即其人。」帝並從之。

　　明年秋，諸州郡大水，兗土尤甚。勖陳宜立都水使者。其後門下啟通事令史伊羨、趙咸為舍人，對掌文法。詔以問勖，勖曰：今天下幸賴陛下聖德，六合為一，望道化隆洽，垂之將來。而門下上稱程咸、張惲，下稱此等，欲以文法為政，皆愚臣所未達者。昔張釋之諫漢文，謂獸圈嗇夫不宜見用；邴吉住車，明調和陰陽之本。此二人豈不知小吏之惠，誠重惜大化也。昔魏武帝使中軍司荀攸典刑獄，明帝時猶以付內常侍。以臣所聞，明帝時唯有通事劉泰等官，不過與殿中同號耳。又頃言論者皆云省官減事，而求益吏者相尋矣。多雲尚書郎太令史不親文書，乃委付書令史及幹，誠吏多則相倚也。增置文法之職，適恐更耗擾台閣，臣竊謂不可。」

　　時帝素知太子暗弱，恐後亂國，遣勖及和嶠往觀之。勖還盛稱太子之德，而嶠雲太子如初。於是天下貴嶠而賤勖。帝將廢賈妃，勖與馮紞等諫請，故得不廢。時議以勖傾國害時，孫資、劉放之匹。然性慎密，每有詔令大事，雖已宣佈，然終不言，不欲使人知己豫聞也。族弟良曾勸勖曰：「公大失物情，有所進益者自可語之，則懷恩多矣。」其婿武統亦說勖「宜有所營置，令有歸戴者」。勖並默然不應，退而語諸子曰：「人臣不密則失身，樹私則背公，是大戒也。汝等亦當宦達人間，宜識吾此意。」久之，以勖守尚書令。

　　勖久在中書，專管機事。及失之，甚罔罔悵恨。或有賀之者，勖曰：「奪我鳳皇池，諸君賀我邪！」及在尚書，課試令史以下，核其才能，有暗于文法，不能決疑處事者，即時遣出。帝嘗謂曰：「魏武帝言'荀文若之進善，不進不止；荀公達之退惡，不退不休'。二令君之美，亦望於君也。」居職月餘，以母憂上還印綬，帝不許。遣常侍周恢喻旨，勖乃奉詔視職。

　　勖久管機密，有才思，探得人主微旨，不犯顏忤爭，故得始終全其寵祿。太康十年卒，詔贈司徒，賜東園秘器、朝服一具、錢五十萬、布百匹。遣兼御史持節護喪，諡曰成。勖有十子，其達者輯、籓、組。

　　輯嗣，官至衛尉。卒，諡曰簡。子畯嗣。卒，諡曰烈。無嫡子，以弟息識為嗣。輯子綽。

　　綽字彥舒，博學有才能，撰《晉後書》十五篇，傳於世。永嘉末，為司空從事中郎，沒于石勒，為勒參軍。

子籓
　　籓字大堅。元康中，為黃門侍郎，受詔成父所治鐘磬。以從駕討齊王冏勳，封西華縣公。累遷尚書令。永嘉末，轉司空，未拜而洛陽陷沒，籓出奔密。王浚承制，奉籓為留台太尉。及湣帝為太子，委籓督攝遠近。建興元年薨於開封，年六十九，因葬亡所。諡曰成，追贈太保。籓二子：邃、闓。

籓子邃、闓
　　邃字道玄，解音樂，善談論。弱冠辟趙王倫相國掾，遷太子洗馬。長沙王乂以為參軍。乂敗，成都王為皇太弟，精選僚屬，以邃為中舍人。鄴城不守，隨籓在密。元帝召為丞相從事中郎，以道險不就。湣帝就加左將軍、陳留相。父憂去職，服闋，襲封。湣帝欲納邃女，先徵為散騎常侍。邃懼西都危逼，故不應命，而東渡江，元帝以為軍諮祭酒。太興初，拜侍中。邃與刁協婚親，時協執權，欲以邃為吏部尚書，邃深距之。尋而王敦討協，協黨與並及於難，唯邃以疏協獲免。敦表為廷尉，以疾不拜。遷太常，轉尚書。蘇峻作亂，邃與王導、荀崧並侍天子于石頭。峻平後卒，贈金紫光祿大夫，諡曰靖。子汪嗣。

　　闓字道明，亦有名稱，京都為之語曰：「洛中英英荀道明。」大司馬、齊王冏辟為掾。冏敗，暴屍已三日，莫敢收葬。闓與冏故吏李述、嵇含等露板請葬，朝議聽之，論者稱焉。為太傅主簿、中書郎。與邃俱渡江，拜丞相軍諮祭酒。中興建，遷右軍將軍，轉少府。明帝嘗從容問王暠曰：「二荀兄弟孰賢？」暠答以闓才明過邃。帝以語庾亮，亮曰：「邃真粹之地，亦闓所不及。」由是議者莫能定其兄弟優劣。曆御史中丞、侍中、尚書，封射陽公。太寧二年卒，追贈衛尉，諡曰定。子達嗣。

籓弟組
　　組字大章。弱冠，太尉王衍見而稱之曰：「夷雅有才識。」初為司徒左西屬，補太子舍人。司徒王渾請為從事中郎，轉左長史，曆太子中庶子、滎陽太守。

　　趙王倫為相國，欲收大名，選海內德望之士，以江夏李重及組為左右長史，東平王堪沛國劉謨為左右司馬。倫篡，以組為侍中。及長沙王乂敗，惠帝遣組及散騎常侍閭丘沖詣成都王穎，慰勞其軍。帝西幸長安，以組為河南尹。遷尚書，轉衛尉，賜爵成陽縣男，加散騎常侍、中書監。轉司隸校尉，加特進、光祿大夫，常侍如故。于時天下已亂，組兄弟貴盛，懼不容於世，雖居大官，並諷議而已。

　　永嘉末，復以組為侍中，領太子太保。未拜，會劉曜、王彌逼洛陽，組與籓俱出奔。懷帝蒙塵，司空王浚以組為司隸校尉。組與籓移檄天下，以琅邪王為盟主。

　　湣帝稱皇太子，組即太子之舅，又領司隸校尉，行豫州刺史事，與籓並保滎陽之開封。建興初，詔籓行留台事。俄而籓薨，帝更以組為司空，領尚書左僕射，又兼司隸，復行留台事，州征郡守皆承制行焉。進封臨潁縣公，加太夫人、世子印綬。明年，進位太尉，領豫州牧、假節。

　　元帝承制，以組都督司州諸軍，加散騎常侍，餘如故。頃之，又除尚書令，表讓不拜。及西都不守，組乃遣使移檄天下共勸進。帝欲以組為司徒，以問太常賀循。循曰：「組舊望清重，忠勤顯著，遷訓五品，實允眾望。」於是拜組為司徒。

　　組逼于石勒，不能自立。太興初，自許昌率其屬數百人渡江，給千兵百騎，組先所領仍皆統攝。頃之，詔組與太保、西陽王羕並錄尚書事，各加班劍六十人。永昌初，遷太尉，領太子太保。未拜，薨，年六十五。諡曰元。子奕嗣。

組子奕
　　奕字玄欣。少拜太子舍人、駙馬都尉，侍講東宮。出為鎮東參軍，行揚武將軍、新汲令。湣帝為皇太子，召為中舍人，尋拜散騎侍郎，皆不就。隨父渡江。元帝踐阼，拜中庶子，遷給事黃門郎。父憂去職，服闋，補散騎常侍、侍中。

　　時將繕宮城，尚書符下陳留王，使出城夫。奕駁曰：「昔虞賓在位，《書》稱其美；《詩》詠《有客》，載在《雅》《頌》。今陳留王位在三公之上，坐在太子右，故答表曰書，賜物曰與。此古今之所崇，體國之高義也。謂宜除夫役。」時尚書張闓、僕射孔愉難奕，以為：「昔宋不城周，《陽秋》所譏。特蠲非體，宜應減夫。」奕重駁，以為：「《陽秋》之末，文武之道將墜於地，新有子朝之亂，于時諸侯逋替，莫肯率職。宋之于周，實有列國之權。且同巳勤王而主之者晉，客而辭役，責之可也。今之陳留，無列國之勢，此之作否，何益有無！臣以為宜除，于國職為全。」詔從之。

　　時又通議元會日帝應敬司徒王導不。博士郭熙、杜援等以為禮無拜臣之文，謂宜除敬。侍中馮懷議曰：「天子修禮，莫盛於辟雍。當爾之日，猶拜三老，況今先帝師傅。謂宜盡敬。」事下門下，奕議曰：「三朝之首，宜明君臣之體，則不應敬。若他日小會，自可盡禮。又至尊與公書手詔則曰'頓首言'，中書為詔則雲'敬問'，散騎優冊則曰：'制命'。今詔文尚異，況大會之與小會，理豈得同！」詔從之。

　　咸和七年卒，追贈太僕，諡曰定。

馮紞
　　馮紞，字少胄，安平人也。祖浮，魏司隸校尉。父員，汲郡太守。紞少博涉經史，識悟機辯。曆仕為魏郡太守，轉步兵校尉，徙越騎。得幸于武帝，稍遷左衛將軍。承顏悅色，寵愛日隆。賈充、荀勖並與之親善。充女之為皇太子妃也，紞有力焉。及妃之將廢，紞、勖幹沒救請，故得不廢。伐吳之役，紞領汝南太守，以郡兵隨王浚入秣陵。遷御史中丞，轉侍中。

　　帝病篤得愈，紞與勖見朝野之望，屬在齊王攸。攸素薄勖。勖以太子愚劣，恐攸得立，有害於己，乃使紞言於帝曰：「陛下前者疾若不差，太子其廢矣。齊王為百姓所歸，公卿所仰，雖欲高讓，其得免乎！宜遣還籓，以安社稷。」帝納之。及攸薨，朝野悲恨。初，帝友于之情甚篤，既納紞、勖邪說，遂為身後之慮，以固儲位。既聞攸殞，哀慟特深。紞侍立，因言曰：「齊王名過於實，今得自終，此乃大晉之福。陛下何乃過哀！」帝收淚而止。

　　初謀伐吳，紞與賈充、荀勖同共苦諫不可。吳平，紞內懷慚懼，疾張華如讎。及華外鎮，威德大著，朝論當徵為尚書令。紞從容侍帝，論晉魏故事，因諷帝，言華不可授以重任，帝默然而止。事具《華傳》。

　　太康七年，紞疾，詔以紞為散騎常侍，賜錢二十萬、床帳一具。尋卒。二子：播、熊。播，大長秋。熊字文羆，中書郎。紞兄恢，自有傳。

史評
　　史臣曰：夫立身之道，曰仁與義。動靜既形，悔吝斯及。有莘之媵，殊《北門》之情；渭濱之叟，匪西山之節。湯武有以濟其功，夏殷不能譏其志。王沈才經文武，早屍人爵，在魏參席上之珍，居晉為幄中之士，桐宮之謀遽泄，武闈之禍遂臻。是知田光之口，豈燕丹之可絕；豫讓之形，非智氏之能變。動靜之際，有據蒺藜，仁義之方，求之彌遠矣。彭祖謁由捧雉，孕本貿絲，因家乏主，遂登顯秩。擁北州之士馬，偶東京之糜沸，自可感召諸侯，宣力王室。而乘間伺隙，潛圖不軌，放肆獯虜，遷播乘輿。遂使漳滏蕭然，黎元塗地。縱貪夫于藏戶，戮高士于燕垂，阻越石之內難，邀世龍之外府。惡稔毒{疒甫}，坐致焚燎，假手仇敵，方申凶獷，慶封之戮，慢罵何補哉！公曾，慈明之孫；景倩，文若之子，踐隆堂而高視，齊逸軌而長騖。孝敬足以承親，周慎足以事主，刊姬公之舊典，采蕭相之遺法。然而援硃均以貳極，煽褒閻而偶震。雖廢興有在，隆替靡常，稽之人事，乃二荀之力也。至於鬥粟興謠，逾裏成詠，勖之階禍，又已甚焉。馮紞外騁戚施，內窮狙詐，斃攸安賈，交勖仇張，心滔楚費，過逾晉伍。爰絲獻壽，空取慰於仁心，紞之陳說，幸收哀於迷慮，投畀之罰無聞，《青蠅》之詩不作矣。

　　贊曰：處道文林，胡貳爾心，彭祖凶孽，自貽伊戚。臨淮翼翼，孝形於色。安陽英英，匪懈其職。傾齊附魯，是為蝥賊。紞之不臧，交亂罔極。


Chinese text: This work was published before January 1, 1923, and is in the
public domain worldwide because the author died at least 100 years ago.
