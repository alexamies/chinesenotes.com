王彌
　　王彌，東萊人也。家世二千石。祖頎，魏玄菟太守，武帝時，至汝南太守。彌有才幹，博涉書記。少遊俠京都，隱者董仲道見而謂之曰：「君豺聲豹視，好亂樂禍，若天下騷擾，不作士大夫矣。」惠帝末，妖賊劉柏根起於東萊之惤縣，彌率家僮從之，柏根以為長史。柏根死，聚徒海渚，為苟純所敗，亡入長廣山為群賊。彌多權略，凡有所掠，必豫圖成敗，舉無遺策，弓馬迅捷，膂力過人，青土號為「飛豹」。後引兵入寇青徐，兗州刺史苟晞逆擊，大破之。彌退集亡散，眾復大振，晞與之連戰，不能克。彌進兵寇泰山、魯國、譙、梁、陳、汝南、潁川、襄城諸郡，入許昌，開府庫，取器杖，所在陷沒，多殺守令，有眾數萬，朝廷不能制。

　　會天下大亂，進逼洛陽，京邑大震，宮城門晝閉。司徒王衍等率百官距守，彌屯七里澗，王師進擊，大破之。彌謂其党劉靈曰：「晉兵尚強，歸無所厝。劉元海昔為質子，我與之周旋京師，深有分契，今稱漢王，將歸之，可乎？」靈然之。乃渡河歸元海。元海聞而大悅，遣其侍中兼御史大夫郊迎，致書於彌曰：「以將軍有不世之功，超時之德，故有此迎耳。遲望將軍之至，孤今親行將軍之館，輒拂席洗爵，敬待將軍。」及彌見元海，勸稱尊號，元海謂彌曰：「孤本謂將軍如竇周公耳，今真吾孔明、仲華也。烈祖有云：'吾之有將軍，如魚之有水。'」於是署彌司隸校尉，加侍中、特進，彌固辭。使隨劉曜寇河內，又與石勒攻臨漳。

　　永嘉初，寇上黨，圍壺關，東海王越遣淮南內史王曠、安豐太守衛乾等討之，及彌戰于高都、長平間，大敗之，死者十六七。元海進彌征東大將軍，封東萊公。與劉曜、石勒等攻魏郡、汲郡、頓丘，陷五十餘壁，皆調為軍士。又與勒攻鄴，安北將軍和郁棄城而走。懷帝遣北中郎將裴憲次白馬討彌，車騎將軍王堪次東燕討勒，平北將軍曹武次大陽討元海。武部將軍彭默為劉聰所敗，見害，眾軍皆退。聰渡黃河，帝遣司隸校尉劉暾、將軍宋抽等距之，皆不能抗。彌、聰以萬騎至京城，焚二學。東海王越距戰於西明門，彌等敗走。彌復以二千騎寇襄城諸縣，河東、平陽、弘農、上党諸流人之在潁川、襄城、汝南、南陽、河南者數萬家，為舊居人所不禮，皆焚燒城邑，殺二千石長吏以應彌。彌又以二萬人會石勒寇陳郡、潁川，屯陽曜，遣弟璋與石勒共寇徐兗，因破越軍。

　　彌後與曜寇襄城，遂逼京師。時京邑大饑，人相食，百姓流亡，公卿奔河陰。曜、彌等遂陷宮城，至太極前殿，縱兵大掠。幽帝於端門，逼辱羊皇后，殺皇太子詮，發掘陵墓，焚燒宮廟，城府蕩盡，百官及男女遇害者三萬餘人，遂遷帝於平陽。

　　彌之掠也，曜禁之，彌不從。曜斬其牙門王延以徇，彌怒，與曜阻兵相攻，死者千餘人。彌長史張嵩諫曰：「明公與國家共興大事，事業甫耳，便相攻討，何面見主上乎！平洛之功誠在將軍，然劉曜皇族，宜小下之。晉二王平吳之鑒，其則不遠，願明將軍以為慮。縱將軍阻兵不還，其若子弟宗族何！」彌曰：「善，微子，吾不聞此過也。」於是詣曜謝，結分如初。彌曰：「下官聞過，乃是張長史之功。」曜謂嵩曰：「君為硃建矣，豈況範生乎！」各賜嵩金百斤。彌謂曜曰：「洛陽天下之中，山河四險之固，城池宮室無假營造，可徙平陽都之。」曜不從，焚燒而去。彌怒曰：「屠各子，豈有帝王之意乎！汝柰天下何！」遂引眾東屯項關。

　　初，曜以彌先入洛，不待己，怨之，至是嫌隙遂構。劉暾說彌還據青州，彌然之，乃以左長史曹嶷為鎮東將軍，給兵五千，多齎寶物還鄉里，招誘亡命，且迎其室。彌將徐邈、高梁輒率部曲數千人隨嶷去，彌益衰弱。

　　初，石勒惡彌驍勇，常密為之備。彌之破洛陽也，多遺勒美女寶貨以結之。時勒擒苟晞，以為左司馬，彌謂勒曰：「公獲苟晞而用之，何其神妙！使晞為公左，彌為公右，天下不足定也！」勒愈忌彌，陰圖之。劉暾又勸彌征曹嶷，藉其眾以誅勒。於是彌使暾詣青州，令曹嶷引兵會己，而詐要勒共向青州。暾至東阿，為勒遊騎所獲。勒見彌與嶷書，大怒，乃殺暾。彌未之知，勒伏兵襲彌，殺之，並其眾。

張昌
　　張昌，本義陽蠻也。少為平氏縣吏，武力過人，每自占卜，言應當富貴。好論攻戰，儕類咸共笑之。及李流寇蜀，昌潛遁半年，聚黨數千人，盜得幢麾，詐言台遣其募人討流。會《壬午詔書》發武勇以赴益土，號曰「壬午兵」。自天下多難，數術者雲當有帝王興于江左，及此調發，人咸不樂西征，昌黨因之誑惑，百姓各不肯去。而詔書催遣嚴速，所經之界停留五日者，二千石免。由是郡縣官長皆躬出驅逐，輾轉不遠，屯聚而為劫掠。是歲江夏大稔，流人就食者數千口。

　　太安二年，昌于安陸縣石岩山屯聚，去郡八十里，諸流人及避戍役者多往從之。昌乃易姓名為李辰。太守弓欽遣軍就討，輒為所破。昌徒眾日多，遂來攻郡。欽出戰，大敗，乃將家南奔沔口。鎮南大將軍、新野王歆遣騎督靳滿討昌於隨郡西，大戰，滿敗走，昌得其器杖，據有江夏，即其府庫。造妖言云：「當有聖人出。」山都縣吏丘沈遇于江夏，昌名之為聖人，盛車服出迎之，立為天子，置百官。沈易姓名為劉尼，稱漢後，以昌為相國，昌兄味為車騎將軍，弟放廣武將軍，各領兵。于石岩中作宮殿，又於岩上織竹為鳥形，衣以五彩，聚肉於其傍，眾鳥群集，詐云鳳皇降，又言珠袍、玉璽、鐵券、金鼓自然而至。乃下赦書，建元神鳳，郊祀、服色依漢故事。其有不應其募者，族誅。又流訛言云：「江淮已南當圖反逆，官軍大起，悉誅討之。」群小互相扇動，人情惶懼，江沔間一時猋起，豎牙旗，鳴鼓角，以應昌，旬月之間，眾至三萬，皆以絳科頭，撍之以毛。江夏、義陽士庶莫不從之，惟江夏舊姓江安令王傴、秀才呂蕤不從。昌以三公位征之，傴、蕤密將宗室並奔汝南，投豫州刺史劉喬。鄉人期思令李權、常安令吳鳳、孝廉吳暢糾合善士，得五百餘家，追隨傴等，不豫妖逆。

　　新野王歆上言：「妖賊張昌、劉尼妄稱神聖，犬羊萬計，絳頭毛面，挑刀走戟，其鋒不可當。請台敕諸軍，三道救助。」於是劉喬率諸軍據汝南以禦賊，前將軍趙驤領精卒八千據宛，助平南將軍羊伊距守。昌遣其將軍黃林為大都督，率二萬人向豫州，前驅李宮欲掠取汝水居人，喬遣將軍李楊逆擊，大破之。林等東攻弋陽，太守梁桓嬰城固守。又遣其將馬武破武昌，害太守，昌自領其眾。西攻宛，破趙驤，害羊伊。進攻襄陽，害新野王歆。昌別率石冰東破江、揚二州，偽置守長。當時五州之境皆畏逼從逆。又遣其將陳貞、陳蘭、張甫等攻長沙、湘東、零陵諸郡。昌雖跨帶五州，樹立牧守，皆桀盜小人而無禁制，但以劫掠為務，人情漸離。

　　是歲，詔以甯朔將軍、領南蠻校尉劉弘鎮宛，弘遣司馬陶侃、參軍蒯桓、皮初等率眾討昌於竟陵，劉喬又遣將軍李楊、督護尹奉總兵向江夏。侃等與昌苦戰累日，大破之，納降萬計，昌乃沈竄於下俊山。明年秋，乃擒之，傳首京師，同黨並夷三族。

陳敏
　　陳敏，字令通，廬江人也。少有幹能，以郡廉吏補尚書倉部令史。及趙王篡逆，三王起義兵，久屯不散，京師倉廩空虛，敏建議曰：「南方米穀皆積數十年，時將欲腐敗，而不漕運以濟中州，非所以救患周急也。」朝廷從之，以敏為合肥度支，遷廣陵度支。

　　張昌之亂，遣其將石冰等趣壽春，都督劉准憂惶計無所出。時敏統大軍在壽春，謂准曰：「此等本不樂遠戍，故逼迫成賊。烏合之眾，其勢易離。敏請合率運兵，公分配眾力，破之必矣。」准乃益敏兵擊之，破吳弘、石冰等，敏遂乘勝逐北，戰數十合。時冰眾十倍，敏以少擊眾，每戰皆克，遂至揚州。回討徐州賊封雲，雲將張統斬雲降。敏以功為廣陵相。時惠帝幸長安，四方交爭，敏遂有割據江東之志。其父聞之，怒曰：「滅我門者，必此兒也！」父亡，去職。東海王越當西迎大駕，承制起敏為右將軍、假節、前鋒都督，致書於敏曰：

　　將軍建謀富國，則有大漕之勳。及遭冰昌之亂，則首率義徒，以寡敵眾。外無強兵之援，內無運籌之侶，隻身挺立，雄略從橫，擢奇謀于馬首，奪靈計于臨危，金聲振于江外，精光赫于揚楚。攻堅陷險，三十餘戰，師徒無虧，勍敵自滅。五州復全，苞茅入貢，豈非將軍之功力哉！

　　今羯賊屯結，遊魂河濟，鼠伏雉竄，藏匿陳留，始欲奸盜，終圖不軌。將軍孫吳之術既明，已試之功先著，孤與將軍情分特隆，想割草土之哀，抑難居之思，舍絰執戈，來恤國難。天子遠巡，鑾輿未反，引領東眷，有懷山陵。當憑將軍戮力，王輅有旋。將軍率將所領，承書風發，米布軍資，惟將軍所運。

　　時越討豫州刺史劉喬，敏引兵會之，與越俱敗于蕭。敏因中國大亂，遂請東歸，收兵據曆陽。會吳王常侍甘卓自洛至，教卓假稱皇太弟命，拜敏為揚州刺史，並假江東首望顧榮等四十餘人為將軍、郡守，榮並偽從之。敏為息娶卓女，遂相為表裏。揚州刺史劉機、丹陽太守王廣等皆棄官奔走。敏弟昶知顧榮等有貳心，勸敏殺之，敏不從。昶將精兵數萬據烏江，弟恢率錢端等南寇江州，刺史應邈奔走，弟斌東略諸郡，遂據有吳越之地。敏命寮佐以己為都督江東軍事、大司馬、楚公，封十郡，加九錫，列上尚書，稱自江入河，奉迎鑾駕。

　　東海王軍諮祭酒華譚聞敏自相署置，而顧榮等並江東首望，悉受敏官爵，乃遺榮等書曰：

　　石冰之亂，朝廷錄敏微功，故加越次之禮，授以上將之任，庶有韓盧一噬之效。而本性凶狡，素無識達，貪榮幹運，逆天而動，阻兵作威，盜據吳會，內用凶弟，外委軍吏，上負朝廷寵授之榮，下孤宰輔過禮之惠。天道伐惡，人神所不祐。雖阻長江，命危朝露。忠節令圖，君子高行，屈節附逆，義士所恥。王蠋匹夫，志不可屈；於期慕義，隕首燕庭。況吳會仁人並受國寵，或剖符名郡，或列為近臣，而便辱身奸人之朝，降節逆叛之黨，稽顙屈膝，不亦羞乎！昔龔勝絕粒，不食莽朝；魯連赴海，恥為秦臣。君子義行，同符千載，遙度雅量，豈獨是安！

　　昔吳之武烈，稱美一代，雖奮奇宛葉，亦受折襄陽。討逆雄氣，志存中夏，臨江發怒，命訖丹徒。賴先主承運，雄謀天挺，尚內倚慈母仁明之教，外杖子布廷爭之忠，又有諸葛、顧、步、張、硃、陸、全之族，故能鞭笞百越，稱制南州。然兵家之興，不出三世，運未盈百，歸命入臣。今以陳敏倉部令史，七第頑冗，六品下才，欲躡桓王之高蹤，蹈大皇之絕軌，遠度諸賢，猶當未許也。諸君垂頭，不能建翟義之謀；而顧生俯眉，已受羈絆之辱。皇輿東軒，行即紫館，百僚垂纓，雲翔鳳闕，廟勝之謨，潛運帷幄。然後發荊州武旅，順流東下，徐州銳鋒，南據堂邑；征東勁卒，耀威曆陽；飛橋越橫江之津，泛舟涉瓜步之渚；威震丹陽，擒寇建鄴，而諸賢何顏見中州之士邪！

　　小寇隔津，音符道闊，引領南望，情存舊懷。忠義之人，何世蔑有！夫危而不能安，亡而不能存，將何貴乎！永長宿德，情所素重；彥先垂發，分著金石；公胄早交，恩紀特隆；令伯義聲，親好密結。上欲與諸賢效冀紫宸，建功帝籍。如其不爾，亦可泛舟河渭，擊楫清歌。何為辱身小寇之手，以蹈逆亂之禍乎！昔為同志，今已殊域；往為一體，今成異身。瞻江長歎，非子誰思！願圖良策，以存嘉謀也。

　　敏凡才無遠略，一旦據有江東，刑政無章，不為英俊所服，且子弟凶暴，所在為患。周玘、顧榮之徒常懼禍敗，又得譚書，皆有慚色。玘、榮遣使密報征東大將軍劉准遣兵臨江，己為內應。准遣揚州刺史劉機、甯遠將軍衡彥等出曆陽，敏使弟昶及將軍錢廣次烏江以距之，又遣弟閎為曆陽太守，戍牛渚。錢廣家在長城，玘鄉人也，玘潛使圖昶。廣遣其屬何康、錢象投募送白事於昶，昶俯頭視書，康揮刀斬之，稱州下已殺敏，敢有動者誅三族，吹角為內應。廣先勒兵在硃雀橋，陳兵水南、玘、榮又說甘卓，卓遂背敏。敏率萬餘人將與卓戰，未獲濟，榮以白羽扇麾之，敏眾潰散。敏單騎東奔至江乘，為義兵所斬，母及妻子皆伏誅，於是會稽諸郡並殺敏諸弟無遺焉。

王如
　　王如，京兆新豐人也。初為州武吏，遇亂流移至宛。時諸流人有詔並遣還鄉里，如以關中荒殘，不願歸。征南將軍山簡、南中郎將杜蕤各遣兵送之，而促期令發。如遂潛結諸無賴少年，夜襲二軍，破之。杜蕤悉眾擊如，戰于涅陽，蕤軍大敗。山簡不能禦，移屯夏口，如又破襄城。於是南安龐實、馮翊嚴嶷、長安侯脫等各帥其党攻諸城鎮，多殺令長以應之。未幾，眾至四五萬，自號大將軍，領司、雍二州牧。

　　如懼石勒之攻己也，乃厚賄於勒，結為兄弟，勒亦假其強而納之。時侯脫據宛，與如不協，如說勒曰：「侯脫雖名漢臣，其實漢賊。如常恐其來襲，兄宜備之。」勒素怒脫貳己，憚如脣齒，故不攻之。及聞如言，甚悅，遂夜令三軍蓐食待命，雞鳴而駕，後出者斬，晨壓宛門攻之，旬有二日而克之，勒遂斬脫。如於是大掠沔漢，進逼襄陽。征南山簡使將趙同帥師擊之，經年不能克，智力並屈，遂嬰城自守。王澄帥軍赴京都，如邀擊破之。

　　如連年種穀皆化為莠，軍中大饑，其黨互相攻劫，官軍進討，各相率來降。如計無所出，歸於王敦。敦從弟棱愛如驍武，請敦配己麾下。敦曰：「此輩虓險難蓄，汝性忌急，不能容養，更成禍端。」棱固請，與之。棱置諸左右，甚加寵遇。如數與敦諸將角射，屢鬥爭為過失，棱果不容而杖之，如甚以為恥。初，敦有不臣之跡，棱每諫之，敦常怒其異己。及敦聞如為棱所辱，密使人激怒之，勸令殺棱。如詣棱，因閑宴，請劍舞為歡，棱從之。如於是舞刀為戲，漸漸來前。棱惡而呵之不止，叱左右使牽去，如直前害棱。敦聞而陽驚，亦捕如誅之。

杜曾
　　杜曾，新野人，南中郎將蕤之從祖弟也。少驍勇絕人，能被甲游于水中。始為新野王歆鎮南參軍，曆華容令，至南蠻司馬。凡有戰陣，勇冠三軍。會永嘉之亂，荊州荒梗，故牙門將胡亢聚眾於竟陵，自號楚公，假曾竟陵太守。亢後與其黨自相猜貳，誅其驍將數十人，曾心不自安，潛謀圖之，乃卑身屈節以事於亢，亢弗之覺，甚信任之。會荊州賊王沖自號荊州刺史，部眾亦盛，屢遣兵抄亢所統，亢患之，問計于曾，曾勸令擊之，亢以為然。曾白亢取帳下刀戟付工磨之，因潛引王沖之兵。亢遣精騎出距沖，城中空虛，曾因斬亢而並其眾，自號南中郎將、領竟陵太守。曾求南郡太守劉務女不得，盡滅其家。會湣帝遣第五猗為安南將軍、荊州刺史，曾迎猗於襄陽，為兄子娶猗女，遂分據沔漢。

　　時陶侃新破杜弢，乘勝擊曾，有輕曾之色。侃司馬魯恬言於侃曰：「古人爭戰，先料其將，今使君諸將無及曾者，未易可逼也。」侃不從，進軍圍之於石城。時曾軍多騎，而侃兵無馬，曾密開門，突侃陣，出其後，反擊其背，侃師遂敗，投水死者數百人。曾將趨順陽，下馬拜侃，告辭而去。既而致箋于平南將軍荀崧，求討丹水賊以自效，崧納之。侃遺崧書曰：「杜曾凶狡，所將之卒皆豺狼也，可謂氏梟食母之物。此人不死，州土未寧，足下當識吾言。」崧以宛中兵少，藉曾為外援，不從侃言。曾復率流亡二千餘人圍襄陽，數日不下而還。

　　及王暠為荊州刺史，曾距之，暠使將硃軌、趙誘擊曾，皆為曾所殺。王敦遣周訪討之，屢戰不能克，訪潛遣人緣山開道，出曾不意以襲之，曾眾潰，其將馬俊、蘇溫等執曾詣訪降。訪欲生致武昌，而硃軌息昌、趙誘息胤皆乞曾以復冤，於是斬曾，而昌、胤臠其肉而啖之。

杜弢
　　杜弢，字景文，蜀郡成都人也。祖植，有名蜀土，武帝時為符節令。父眕，略陽護軍。弢初以才學著稱，州舉秀才。遭李庠之亂，避地南平，太守應詹愛其才而禮之。後為醴陵令。時巴蜀流人汝班、蹇碩等數萬家，布在荊湘間，而為舊百姓之所侵苦，並懷怨恨。會屬賊李驤殺縣令，屯聚樂鄉，眾數百人，弢與應詹擊驤，破之。蜀人杜疇、蹇撫等復擾湘州，參軍馮素與汝班不協，言于刺史荀眺曰：「流人皆欲反。」眺以為然，欲盡誅流人。班等懼死，聚眾以應疇。時弢在湘中，賊眾共推弢為主，弢自稱梁益二州牧、平難將軍、湘州刺史，攻破郡縣，眺委城走廣州。廣州刺史郭訥遣始興太守嚴佐率眾攻弢，弢逆擊破之。荊州刺史王澄復遣王機擊弢，敗于巴陵。弢遂縱兵肆暴，偽降于山簡，簡以為廣漢太守。

　　眺之走也，州人推安成太守郭察領州事，因率眾討弢，反為所敗，察死之。弢遂南破零陵，東侵武昌，害長沙太守崔敷、宜都太守杜鑒、邵陵太守鄭融等。元帝命征南將軍王敦、荊州刺史陶侃等討之，前後數十戰，弢將士多物故，於是請降。帝不許。弢乃遺應詹書曰：

　　天步艱難，始自吾州；州党流移，在於荊土。其所遇值，蔑之如遺，頓伏死亡者略復過平，備嘗荼毒，足下之所鑒也。客主難久，嫌隙易構，不謂樂鄉起變出於不意，時與足下思散疑結，求擒其党帥，惟患算不經遠，力不陷堅耳。及在湘中，懼死求生，遂相結聚，欲守善自衛，天下小定，然後輸誠盟府。尋山公鎮夏口，即具陳之。此公鑒開塞之會，察窮通之運，納吾於眾疑之中，非高識玄睹，孰能若此！西州人士得沐浴于清流，豈惟滌蕩瑕穢，乃骨肉之施。此公薨逝，斯事中廢，賢愚痛毒，竊心自悼。欲遣滕永文、張休豫詣大府備列起事以來本末，但恐貪功殉名之徒將讒間於聖主之聽，戮吾使於市朝以彰叛逆之罪，故未敢遣之。而王陶卒至，水陸十萬，旌旗曜於山澤，舟艦有盈于三江，威則威矣，然吾眾竊未以為懼。晉文伐原，以全信為本，故能使諸侯歸之。陶侃宣赦書而繼之以進討，豈所以崇奉明詔，示軌憲于四海！逼向義之夫以為叛逆之虜，踧思善之眾以極不赦之責，非不戰而屈人之算也。驅略烏合，欲與必死者求一戰，未見爭衡之機權也。吾之赤心，貫於神明，西州人士，卿粗悉之耳。甯當令抱枉于時，不證於大府邪！

　　昔虞卿不榮大國之相，與魏齊同其安危；司馬遷明言于李陵，雖刑殘而無慨。足下抗威千里，聲播汶衡，進宜為國思靜難之略，退與舊交措枉直之正，不亦綽然有餘裕乎！望卿騰吾箋令，時達盟府，遣大使光臨，使吾得披露肝膽，沒身何恨哉！伏想盟府必結紐于紀綱，為一匡於聖世，使吾廁列義徒，負戈前驅，迎皇輿於閶闔，掃長蛇於荒裔，雖死之日，猶生之年也。若然，先清方夏，卻定中原，吾得一所之糧，使泝流西歸，夷李雄之逋寇，修《禹貢》之舊獻，展微勞以補往愆，復州邦以謝鄰國，亦其志也，惟所裁處耳。

　　吾遠州寒士，與足下出處殊倫，誠不足感神交而濟其傾危。但顯吾忠誠，則汶岳荷忠順之恕，衡湘無伐叛之虞，隆足下宏納之望，拯吾徒陷溺之艱，焉可金玉其音哉！然顒顒十餘萬口，亦勞瘁於警備，思放逸于南畝矣。衡獄、江、湘列吾左右，若往言有貳，血誠不亮，益梁受殃，不惟鄙門而已。

　　詹甚哀之，乃啟呈弢書，並上言曰：「弢益州秀才，素有清望，文理既優，幹事兼美。往因使流寓，居詹郡界，其貞心堅白：詹所委究。李驤為變樂鄉，劫略良善，弢時出家財，招募忠勇，登壇歃血，義誠慷慨。會驤攻燒南平，弢遂東下巴漢，與湘中鄉人相遇，推其素望，遂相憑結。論弢本情，非首作亂階者也。然破湘川，實弢之罪，亦由兵交其間，遂使滋蔓。按弢今書，血誠亦至矣。昔硃鮪自疑於洛陽，光武指河水以明心，鮪感義歸誠，終展力報施，受封侯之寵，由恕過以錄功也。詹竊謂今者當圮運之會，思弘遠猷，故齊赦射鉤之誅，晉貰斬袪之戮，用能濟冀戴之高勳，隆一匡之美譽，況弢等素無斯愆而稽顙投命邪！以為可遣大使宣揚聖旨，雲澤沾之于上，百姓沐浴于下，則上下交泰，江左無風塵之虞矣。」帝乃使前南海太守王運受弢降，宣詔書大赦，凡諸反逆一皆除之，加弢巴東監軍。

　　弢受命後，諸將殉功者攻擊之不已，弢不勝憤怒，遂殺運而使其將王真領精卒三千為奇兵，出江南，向武陵，斷官軍運路。陶侃使伏波將軍鄭攀邀擊，大破之，真步走湘城。於是侃等諸軍齊進，真遂降侃，眾黨散潰。弢乃逃遁，不知所在。

王機
　　王機，字令明，長沙人也。父毅，廣州刺史，甚得南越之情。機美姿儀，亻周儻有度量。陳恢之亂，機年十七，率眾擊破之。嘗慕王澄為人，澄亦雅知之，以為己亞，遂與友善，內綜心膂，外為牙爪。尋用為成都內史。機終日醉酒，不存政事，由是百姓怨之，人情騷動。

　　會澄遇害，機懼禍及，又屬杜弢所在發墓，而獨為機守塚，機益自疑。就王敦求廣州，敦不許。會廣州人背刺史郭納，迎機為刺史，機遂將奴客門生千餘人入廣州，州部將溫邵率眾迎機。郭遣參軍葛幽追之，及於廬陵，機叱幽曰：「何以敢來？欲取死邪？」幽不敢逼而歸。郭訥聞邵之納機也，乃遣兵擊邵，反為所破。訥又遣機父兄時吏距之，咸倒戈迎機，訥眾皆散，乃握節而避機。機遂入城就訥求節，訥歎曰：「昔蘇武不失其節，前史以為美談。此節天朝所假，義不相與，自可遣兵來取之。」機慚而止。

　　機自以篡州，懼為王敦所討，乃更來交州。時杜弢餘黨杜弘奔臨賀，送金數千兩與機，求討桂林賊以自效。機為列上，朝廷許之。王敦以機難制，又欲因機討梁碩，故以降杜弘之勳轉為交州刺史。碩聞而遣子侯侯機于郁林，機怒其迎遲，責云：「須至州當相收拷。」碩子馳使報碩，碩曰：「王郎已壞廣州，何可復來破交州也！」乃禁州人不許迎之。府司馬杜贊以碩不迎機，率兵討碩，為碩所敗。碩恐諸僑人為機，於是悉殺其良者，乃自領交址太守。機既為碩所距，遂住郁林。時杜弘大破桂林賊還，遇機於道，機勸弘取交州。弘素有意，乃執機節曰：「當相與迭持，何可獨捉！」機遂以節與之。於是機與弘及溫邵、劉沈等並反。

　　尋而陶侃為廣州，到始興，州人皆諫不可輕進，侃不聽。及至州，諸郡縣皆已迎機矣。侃先討溫邵、劉沈，皆殺之。機遣牙門屈藍還州，詐言增糧，密招誘所部，欲以距侃。侃即收藍斬之，遣督護許高討機走之，病死於道。高掘出其屍斬首，並殺其二子焉。

　　機兄矩，字令式。美姿容，每出遊，觀者盈路。初為南平太守，豫討陳恢有功，遷廣州刺史。將赴職，忽見一人持奏謁矩，自雲京兆杜靈之。矩問之，答稱：「天上京兆，被使召君為主簿。」矩意甚惡之。至州月餘卒。

祖約
　　祖約，字士少，豫州刺史逖之弟也。初以孝廉為成皋令，與逖甚相友愛。永嘉末，隨逖過江。元帝稱制，引為掾屬，與陳留阮孚齊名。後轉從事中郎，典選舉。

　　約妻無男而性妒，約亦不敢違忤。嘗夜寢於外，忽為人所傷，疑其妻所為，約求去職，帝不聽，約便從右司馬營東門私出。司直劉隗劾之曰：「約幸荷殊寵，顯位選曹，銓衡人物，眾所具瞻。當敬以直內，義以方外，杜漸防萌，式遏寇害。而乃變起蕭牆，患生婢妾，身被刑傷，虧其膚髮。群小噂嚃，囂聲遠被，塵穢清化，垢累明時。天恩含垢，猶復慰喻，而約違命輕出，既無明智以保其身，又孤恩廢命，宜加貶黜，以塞眾謗。」帝不之罪。隗重加執據，終不許。

　　及逖有功於譙沛，約漸見任遇。逖卒，自侍中代逖為平西將軍、豫州刺史，領逖之眾。約異母兄光祿大夫納密言於帝曰：「約內懷陵上之心，抑而使之可也。今顯侍左右，假其權勢，將為亂階矣。」帝不納。時人亦謂納與約異生，忌其寵貴，故有此言。而約竟無綏馭之才，不為士卒所附。

　　及王敦舉兵，約歸衛京都，率眾次壽陽，逐敦所署淮南太守任台，以功封五等侯，進號鎮西將軍，使屯壽陽，為北境籓捍。自以名輩不後郗、卞，而不豫明帝顧命，又望開府，及諸所表請多不見許，遂懷怨望。石聰嘗以眾逼之，約屢表請救，而官軍不至。聰既退，朝議又欲作塗塘以遏胡寇，約謂為棄己，彌懷憤恚。先是，太后使蔡謨勞之，約見謨，瞋目攘袂，非毀朝政。及蘇峻舉兵，遂推崇約而罪執政，約聞而大喜。從子智及衍並傾險好亂，又贊成其事，於是命逖子沛內史渙，女婿淮南太守許柳以兵會峻。逖妻，柳之姊也，固諫不從。及峻克京都，矯詔以約為侍中、太尉、尚書令。穎川人陳光率其屬攻之，約左右閻禿貌類約，光謂為約而擒之，約逾垣護免。光奔于石勒，而約之諸將復陰結於勒，請為內應。勒遣石聰來攻之，約眾潰，奔曆陽。遣兄子渙攻桓宣於皖城，會毛寶援宣，擊渙，敗之。趙胤復遣將軍甘苗從三焦上曆陽，約懼而夜遁，其將牽騰率眾出降。

　　約以左右數百人奔于石勒，勒薄其為人，不見者久之。勒將程遐說勒曰：「天下粗定，當顯明逆順，此漢高祖所以斬丁公也。今忠於事君者莫不顯擢，背叛不臣者無不夷戮，此天下所以歸伏大王也。祖約猶存，臣切惑之。且約大引賓客，又占奪鄉里先人田地，地主多怨。」於是勒乃詐約曰：「祖侯遠來，未得喜歡，可集子弟一時俱會。」至日，勒辭之以疾，令遐請約及其宗室。約知禍及，大飲致醉。既至於市，抱其外孫而泣。遂殺之，並其親屬中外百餘人悉滅之，婦女伎妾班賜諸胡。

　　初，逖有胡奴曰王安，待之甚厚。及在雍丘，告之曰：「石勒是汝種類，吾亦不在爾一人。」乃厚資遣之，遂為勒將。祖氏之誅也，安多將從人於市觀省，潛取逖庶子道重，藏之為沙門，時年十歲。石氏滅後來歸。

蘇峻
　　蘇峻，字子高，長廣掖人也。父模，安樂相。峻少為書生，有才學，仕郡主簿。年十八，舉孝廉。永嘉之亂，百姓流亡，所在屯聚，峻糾合得數千家，結壘於本縣。于時豪傑所在屯聚，而峻最強。遣長史徐瑋宣檄諸屯，示以王化，又收枯骨而葬之，遠近感其恩義，推峻為主。遂射獵于海邊青山中。元帝聞之，假峻安集將軍。時曹嶷領青州刺史，表峻為掖令，峻辭疾不受。嶷惡其得眾，恐必為患，將討之。峻懼，率其所部數百家泛海南渡。既到廣陵，朝廷嘉其遠至，轉鷹揚將軍。會周堅反于彭城，峻助討之，有功，除淮陵內史，遷蘭陵相。

　　王敦作逆，詔峻討敦。卜之不吉，遲回不進。及王師敗績，峻退保盱眙。淮陵故吏徐深、艾毅重請峻為內史，詔聽之，加奮威將軍。太甯初，更除臨淮內史。王敦復肆逆，尚書令郗鑒議召峻及劉遐援京都，敦遣峻兄說峻曰：「富貴可坐取，何為自來送死？」峻不從，遂率眾赴京師，頓于司徒故府。道遠行速，軍人疲困。沈充、錢鳳謀曰：「北軍新到，未堪攻戰，擊之必克。若復猶豫，後難犯也」賊於其夜度竹格渚，拔柵將戰，峻率其將韓晃于南塘橫截，大破之。又隨庾亮追破沈充。進使持節、冠軍將軍、曆陽內史，加散騎常侍，封邵陵公，食邑一千八百戶。

　　峻本以單家聚眾於擾攘之際，歸順之後，志在立功，既有功于國，威望漸著。至是有銳卒萬人，器械甚精，朝廷以江外寄之。而峻頗懷驕溢，自負其眾，潛有異志，撫納亡命，得罪之家有逃死者，峻輒蔽匿之。眾力日多，皆仰食縣官，運漕者相屬，稍有不如意，便肆忿言。

　　時明帝初崩，委政宰輔，護軍庾亮欲征之。峻聞將征，遣司馬何仍詣亮曰：「討賊外任，遠近從命，至於內輔，實非所堪。」不從，遂下優詔征峻為大司農，加散騎常侍，位特進，以弟逸代領部曲。峻素疑帝欲害己，表曰：「昔明皇帝親執臣手，使臣北討胡寇。今中原未靖，無用家為，乞補青州界一荒郡，以展鷹犬之用。」復不許。峻嚴裝將赴召，而猶豫未決，參軍任讓謂峻曰：「將軍求處荒郡而不見許，事勢如此，恐無生路，不如勒兵自守。」峻從之，遂不應命。朝廷遣使諷諭之，峻曰：「台下雲我欲反，豈得活邪！我甯山頭望廷尉，不能廷尉望山頭。往者國危累卵，非我不濟，狡兔既死，獵犬理自應烹，但當死報造謀者耳。」於是遣參軍徐會結祖約，謀為亂，而以討亮為名。約遣祖渙、許柳率眾助峻，峻遣將韓晃、張健等襲姑孰，進逼慈湖，殺于湖令陶馥及振威將軍司馬流。峻自率渙、柳眾萬人，乘風濟自橫江，次於陵口，與王師戰，頻捷，遂據蔣陵覆舟山，率眾因風放火，台省及諸營寺署一時蕩盡。遂陷宮城，縱兵大掠，侵逼六宮，窮凶極暴，殘酷無道。驅役百官，光祿勳王彬等皆被捶撻，逼令擔負登蔣山。裸剝士女，皆以壞席苫草自鄣，無草者坐地以土自覆，哀號之聲震動內外。時官有布二十萬匹，金銀五千斤，錢億萬，絹數萬匹，他物稱是，峻盡費之。矯詔大赦，惟庾亮兄弟不在原例。自為驃騎領軍將軍、錄尚書事，許柳丹陽尹，加前將軍馬雄左衛將軍，祖渙驍騎將軍，復弋陽王羕為西陽王、太宰、錄尚書事，羕息播亦復本官。於是改易官司，置其親黨，朝廷政事一皆由之。又遣韓晃入義興，張健、管商、弘徽等入晉陵。

　　時溫嶠、陶侃已唱義于武昌，峻聞兵起，用參軍賈甯計，還據石頭，更分兵距諸義軍，所過無不殘滅。嶠等將至，峻遂遷天子于石頭，逼迫居人，盡聚之後苑，使懷德令匡術守苑城。嶠等既到，乃築壘于白石，峻率眾攻之，幾至陷沒。東西抄掠，多所擒虜，兵威日盛，戰無不克，由是義眾沮衄，人懷異計。朝士之奔義軍者，皆云：「峻狡黠有智力，其徒黨驍勇，所向無敵。惟當以天討有罪，誅滅不久；若以人事言之，未易除也。」溫嶠怒曰：「諸君怯懦，乃是譽賊。」及後累戰不捷，嶠亦深憚之。管商等進攻吳郡，焚吳縣、海監、嘉興，敗諸義軍。韓晃又攻宣城，害太守桓彝。商等又焚余杭，而大敗于武康，退還義興。嶠與趙胤率步兵萬人，從白石南上，欲以臨之。峻與匡孝將八千人逆戰，峻遣子碩與孝以數十騎先薄趙胤，敗之。峻望見胤走，曰：「孝能破賊，我更不如乎！」因舍其眾，與數騎北下突陣，不得入，將回趨白木陂，牙門彭世、李千等投之以矛，墜馬，斬首臠割之，焚其骨，三軍皆稱萬歲。峻司馬任讓等共立峻弟逸為主。求峻屍不獲，碩乃發庾亮父母墓，剖棺焚屍。逸閉城自守。韓晃聞峻死，引兵赴石頭。管商及弘徽進攻庱亭壘，督護李閎及輕車長史滕含擊破之，斬首千級。商率眾走延陵，李閎與庱亭諸軍追之，斬獲數千級。商詣庾亮降，匡術舉苑城降。韓晃與蘇逸等並力攻術，不能陷。溫嶠等選精銳將攻賊營，碩率驍勇數百渡淮而戰，於陣斬碩。晃等震懼，以其眾奔張健于曲阿，門厄不得出，更相蹈藉，死者萬數。逸為李湯所執，斬于車騎府。

　　管商之降也，餘眾並歸張健。健又疑弘徽等不與己同，盡殺之，更以舟軍自延陵向長塘，小大二萬餘口，金銀寶物不可勝數。揚烈將軍王允之與吳興諸軍擊健，大破之，獲男女萬餘口。健復與馬雄、韓晃等輕軍俱走，閎率銳兵追之，及於岩山，攻之甚急。健等不敢下山，惟晃獨出，帶兩步靫箭，卻據胡床，彎弓射之，傷殺甚眾。箭盡，乃斬之。健等遂降，並梟其首。

孫恩
　　孫恩，字靈秀，琅邪人，孫秀之族也。世奉五斗米道。恩叔父泰，字敬遠，師事錢唐杜子恭。而子恭有秘術，嘗就人借瓜刀，其主求之，子恭曰：「當即相還耳。」既而刀主行至嘉興，有魚躍入船中，破魚得瓜刀。其為神效往往如此。子恭死，泰傳其術。然浮狡有小才，誑誘百姓，愚者敬之如神，皆竭財產，進子女，以祈福慶。王珣言于會稽王道子，流之于廣州。廣州刺史王懷之以泰行郁林太守，南越亦歸之。太子少傅王雅先與泰善，言于孝武帝，以泰知養性之方，因召還。道子以為徐州主簿，猶以道術眩惑士庶。稍遷輔國將軍、新安太守。王恭之役，泰私合義兵，得數千人，為國討恭。黃門郎孔道、鄱陽太守桓放之、驃騎諮議周勰等皆敬事之，會稽世子元顯亦數詣泰求其秘術。泰見天下兵起，以為晉祚將終，乃扇動百姓，私集徒眾，三吳士庶多從之。于時朝士皆懼泰為亂，以其與元顯交厚，咸莫敢言。會稽內史謝輶發其謀，道子誅之。恩逃於海。眾聞泰死，惑之，皆謂蟬蛻登仙，故就海中資給。恩聚合亡命得百餘人，志欲復仇。

　　及元顯縱暴吳會，百姓不安，恩因其騷動，自海攻上虞，殺縣令，因襲會稽，害內史王凝之，有眾數萬。於是會稽謝鍼、吳郡陸瑰、吳興丘尪、義興許允之、臨海周胄、永嘉張永及東陽、新安等凡八郡，一時俱起，殺長史以應之，旬日之中，眾數十萬。於是吳興太守謝邈，永嘉太守謝逸，嘉興公顧胤，南康公謝明慧，黃門郎謝沖、張琨，中書郎孔道，太子洗馬孔福，烏程令夏侯愔等皆遇害。吳國內史桓謙，義興太守魏傿，臨海太守、新蔡王崇等並出奔。於是恩據會稽，自號征東將軍，號其党曰「長生人」，宣語令誅殺異己，有不同者戮及嬰孩，由是死者十七八。畿內諸縣處處蜂起，朝廷震懼，內外戒嚴。遣衛將軍謝琰、鎮北將軍劉牢之討之，並轉鬥而前。吳會承平日久，人不習戰，又無器械，故所在多被破亡。諸賊皆燒倉廩，焚邑屋，刊木堙井，虜掠財貨，相率聚於會稽。其婦女有嬰累不能去者，囊簏盛嬰兒投于水，而告之曰：「賀汝先登仙堂，我尋後就汝。」

　　初，恩聞八郡回應，告其屬曰：「天下無復事矣，當與諸君朝服而至建康。」既聞牢之臨江，復曰：「我割浙江，不失作句踐也。」尋知牢之已濟江，乃曰：「孤不羞走矣。」乃虜男女二十餘萬口，一時逃入海。懼官軍之躡，乃緣道多棄寶物子女。時東土殷實，莫不粲麗盈目，牢之等遽於收斂，故恩復得逃海。朝廷以謝琰為會稽，率徐州文武戍海浦。

　　隆安四年，恩復入余姚，破上虞，進至刑浦。琰遣參軍劉宣之距破之，恩退縮。少日，復寇刑浦，害謝琰。朝廷大震，遣冠軍將軍桓不才、輔國將軍孫無終、甯朔將軍高雅之擊之，恩復還於海。於是復遣牢之東屯會稽，吳國內史袁山松築扈瀆壘，緣海備恩。明年，恩復入浹口，雅之敗績。牢之進擊，恩復還於海。轉寇扈瀆，害袁山松，仍浮海向京口。牢之率眾西擊，未達，而恩已至，劉裕乃總兵緣海距之。及戰，恩眾大敗，狼狽赴船。尋又集眾，欲向京都，朝廷駭懼，陳兵以待之。恩至新州，不敢進而退，北寇廣陵，陷之，乃浮海而北。劉裕與劉敬宣並軍躡之于鬱洲，累戰，恩復大敗，由是漸衰弱，復沿海還南。裕亦尋海要截，復大破恩于扈瀆，恩遂遠迸海中。

　　及桓玄用事，恩復寇臨海，臨海太守辛景討破之。恩窮戚，乃赴海自沈，妖黨及妓妾謂之水仙，投水從死者百數。余眾復推恩妹夫盧循為主。自恩初入海，所虜男女之口，其後戰死及自溺並流離被傳賣者，至恩死時裁數千人存，而恩攻沒謝琰、袁山松，陷廣陵，前後數十戰，亦殺百姓數萬人。

盧循
　　盧循，字於先，小名元龍，司空從事中郎諶之曾孫也。雙眸冏徹，瞳子四轉，善草隸弈棋之藝。沙門慧遠有鑒裁，見而謂之曰：「君雖體涉風素，而志存不軌。」循娶孫恩妹。及恩作亂，與循通謀。恩性酷忍，循每諫止之，人士多賴以濟免。恩亡，餘眾推循為主。元興二年正月，寇東陽，八月，攻永嘉。劉裕討循至晉安，循窘急，泛海到番禺，寇廣州，逐刺史吳隱之，自攝州事，號平南將軍，遣使獻貢。時朝廷新誅桓氏，中外多虞，乃權假循征虜將軍、廣州刺史、平越中郎將。

　　義熙中，劉裕伐慕容超，循所署始興太守徐道覆，循之姊夫也，使人勸循乘虛而出，循不從。道覆乃至番禺，說循曰：「朝廷恆以君為腹心之疾，劉公未有旋日，不乘此機而保一日之安，若平齊之後，劉公自率眾至豫章，遣銳師過嶺，雖復君之神武，必不能當也。今日之機，萬不可失。既克都邑，劉裕雖還，無能為也。君若不同，便當率始興之眾直指尋陽。」循甚不樂此舉，無以奪其計，乃從之。

　　初，道覆密欲裝舟艦，乃使人伐船材于南康山，偽雲將下都貨之。後稱力少不能得致，即於郡賤賣之，價減數倍，居人貪賤，賣衣物而市之。贛石水急，出船甚難，皆儲之。如是者數四，故船版大積，而百姓弗之疑。及道覆舉兵，案賣券而取之，無得隱匿者，乃並力裝之，旬日而辦。遂舉眾寇南康、廬陵、豫章諸郡，守相皆委任奔走。鎮南將軍何無忌率眾距之，兵敗被害。

　　循遣道覆寇江陵，未至，為官軍所敗，馳走告循曰：「請並力攻京都，若克之，江陵非所憂也。」乃連旗而下，戎卒十萬，舳艫千計，敗衛將軍劉毅于桑落洲，逕至江寧。道覆素有膽決，知劉裕已還，欲乾沒一戰，請於新亭至白石，焚舟而上，數道攻之。循多謀少決，欲以萬全之計，固不聽。道覆以循無斷，乃歎曰：「我終為盧公所誤，事必無成。使我得為英雄驅馳，天下不足定也！」裕懼其侵軼，乃柵石頭，斷柤浦，以距之。循攻柵不利，船艦為暴風所傾，人有死者。列陣南岸，戰又敗績。乃進攻京口，寇掠諸縣，無所得。循謂道覆曰：「師老矣！弗能復振。可據尋陽，並力取荊州，徐更與都下爭衡，猶可以濟。」因自蔡洲南走，復據尋陽。裕先遣群率追討，自統大眾繼進，又敗循於雷池。循欲遁還豫章，乃悉力柵斷左裏。裕命眾攻柵，循眾雖死戰，猶不能抗。裕乘勝擊之，循單舸而走，收散卒得千餘人，還保廣州。裕先遣孫處從海道據番禺城，循攻之不下。道覆保始興，因險自固。循乃襲合浦，克之，進攻交州。至龍編，刺史杜慧度譎而敗之。

　　循勢屈，知不免，先鴆妻子十餘人，又召妓妾問曰：「我今將自殺，誰能同者？」多云：「雀鼠貪生，就死實人情所難。」有云：「官尚當死，某豈願生！」於是悉鴆諸辭死者，因自投于水。慧度取其屍斬之，及其父嘏；同黨盡獲，傳首京都。

譙縱
　　譙縱，巴西南充人也。祖獻之，有重名於西土。縱少而謹慎，蜀人愛之。為安西府參軍。義熙元年，刺史遣縱及侯暉等領諸縣氐進兵東下。暉有貳志，因梁州人不樂東也，將圖益州刺史毛璩，與巴西陽昧結謀于五城水口，共逼縱為主。縱懼而不當，走投于水，暉引出而請之，至於再三，遂以兵逼縱於輿上。攻璩弟西夷校尉瑾于涪城，城陷，瑾死之，縱乃自號梁、秦二州刺史。璩聞縱反，自略城步還成都，遣參軍王瓊率三千人討縱，又遣弟瑗領四千兵繼瓊後進。縱遣弟明子及暉距瓊於廣漢，瓊擊破暉等，追至綿竹。明子設二伏以待之，大敗瓊眾，死者十八九。益州營戶李騰開城以納縱。

　　毛璩既死，縱以從弟洪為益州刺史，明子為鎮東將軍、巴州刺史，率其眾五千人屯白帝，自稱成都王。明年，遣使稱籓于姚興，將順流東寇，以討車騎將軍劉裕為名，乞師于姚興，且請桓謙為助，興遣之。

　　九年，劉裕以西陽太守硃齡石為益州刺史，甯朔將軍臧喜、下邳太守劉鐘，蘭陵太守蒯恩等率眾二萬，自江陵討縱。初謀元率，僉難其人，齡石資名素淺，裕違眾拔之，授以麾下之半。藏喜，裕妻弟也，位出其右，又隸焉。齡石次於白帝，縱遣譙道福重兵守涪。齡石師次平模，去成都二百里，縱遣其大將軍侯暉、尚書僕射譙詵屯平模，夾岸連城，層樓重柵，眾未能攻。齡石謂劉鐘曰：「天方暑熱，賊今固險，攻之難拔，只困我師。吾欲蓄銳息兵，伺隙而進，卿以為何如？」鐘曰：「不然。前揚聲言大將由內水，故道福不敢舍涪，今重軍逼之，出其不意，侯暉之徒已破膽矣。正可因其凶而攻之，勢當必克。克平模之後，自可鼓行而前，成都必不能守。若綏兵相持，虛實相見，涪軍復來，難為敵也。進不能戰，退無所資，二萬餘人因為蜀子虜耳。」從之。翌日，進攻皆克，斬侯暉等，於是遂進。縱之城守者相次瓦解，縱乃出奔。其尚書令馬耽封倉庫以待王師。及齡石入成都，誅縱同祖之親，餘皆安堵，使復其業。

　　縱之走也，先如其墓，縱女謂縱曰：「走必不免，只取辱焉。等死，死于先人之墓可也。」縱不從，投道福於涪。道福怒謂縱曰：「大丈夫居如斯功業，安可棄哉！今欲為降虜，豈可而得！人誰不死，何懼之甚！」因投縱以劍，中其馬鞍。縱去之，乃自縊。道福謂其徒曰：「吾養爾等，正為今日。蜀之存亡，實系在我，不在譙王。我尚在，猶足一戰。」士咸許諾。乃散金帛以賜其眾，眾受之而走。道福獨奔廣漢，廣漢人杜瑾執之。硃齡石徙馬耽於越巂，追殺之。耽之徙也，謂其徒曰：「硃侯不送我京師，滅眾口也，吾必不免。」乃盥洗而臥，引繩而死。須臾，齡石師至，遂戮屍焉。

史評
　　史臣曰：惠皇失禦，政紊朝危，難起蕭牆，毒痡函夏，九州波駭，五嶽塵飛，干戈日尋，戎車競逐。王彌好亂樂禍，挾詐懷奸，命儔嘯侶，伺間侯隙，助悖逆於平陽，肆殘忍於都邑，遂使生靈塗炭，神器流離，邦國軫《麥秀》之哀，宮廟興《黍離》之痛，豈天意乎？豈人事乎？何醜虜之倡狂而亂離之斯瘼者也！張昌等或氏張淮浦，或蟻聚荊衡，招烏合之凶徒，逞豺狼之貪暴，憑陵險隘，倔強江湖，未淹歲稔，咸至誅戮，實自取之，非為不幸。峻約同惡相濟，生此亂階，孫盧同類相求，嗣成妖逆。至乃干戈掃地，災沴滔天，雖樊謝之毒被含靈，李郭之禍延宮闕，方凶比暴，弗是加也。譙縱乘茲釁隙，肆彼奸謀，旋踵而亡，無足論矣。

　　贊曰：中朝隳政，王彌肇亂。神器流離，生靈塗炭。群妖伺隙，構茲多難。薦食荊衡，陵虐江漢。孫盧奸慝，約峻殘賊。窮凶極暴，為鬼為蜮。縱竊岷峨，旋至顛踣。


Chinese text: This work was published before January 1, 1923, and is in the
public domain worldwide because the author died at least 100 years ago.
